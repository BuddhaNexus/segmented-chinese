{
    "T50n2061_016:0806a02": "宋高僧傳卷第十六",
    "T50n2061_016:0806a04": "宋左街天壽寺通慧大師",
    "T50n2061_016:0806a05": "賜紫沙門贊寧等奉　勅撰",
    "T50n2061_016:0806a06": "明律篇第四之三(正傳十九人附見二人)",
    "T50n2061_016:0806a07": "唐朔方龍興寺辯才傳",
    "T50n2061_016:0806a08": "釋辯才。姓李氏。襄陽人也。母氏妊之倏惡",
    "T50n2061_016:0806a09": "葷血。冥然一食虛淡終辰。及其誕彌異香",
    "T50n2061_016:0806a10": "盈室。宗黨怪焉。七歲依峴山寂禪師出家。",
    "T50n2061_016:0806a11": "厥長者明記每受經法必以等身為限。字",
    "T50n2061_016:0806a12": "不重問義不再思。師甚器之。年十六遂削",
    "T50n2061_016:0806a13": "髮隷本州大雲寺。次乃周遊列郡登陟名",
    "T50n2061_016:0806a14": "山。就荊州玉泉寺納具戒。聞長安安國寺",
    "T50n2061_016:0806a15": "懷威律師報恩寺義頒律師法門具瞻師資表",
    "T50n2061_016:0806a16": "率。遂伏膺請業。有疑必決。無義不通。廁",
    "T50n2061_016:0806a17": "于二宗推為上首。天寶十四載。玄宗以北",
    "T50n2061_016:0806a18": "方人也。稟剛氣多訛風。列剎之中餘習騎",
    "T50n2061_016:0806a19": "射有教無類。何可止息。詔以才為教誡。臨",
    "T50n2061_016:0806a20": "壇度人。至德初肅宗即位。是邦也宰臣杜",
    "T50n2061_016:0806a21": "鴻漸奏才住龍興寺。詔加朔方管內教授大",
    "T50n2061_016:0806a22": "德俾其訓勵。革獫狁之風。循毘尼之道。復",
    "T50n2061_016:0806a23": "命為國建法華道場。及駕迴既復兩京。累",
    "T50n2061_016:0806a24": "降璽書。末塗尤於大乘頓教留心。永泰二",
    "T50n2061_016:0806a25": "年賊臣僕固懷恩。外招誘蕃戎內贔金革",
    "T50n2061_016:0806a26": "才勸勉毳裘不誅華族。大曆三載追入充",
    "T50n2061_016:0806a27": "章信寺大德。時府帥虢國常公素仰才名。",
    "T50n2061_016:0806a28": "與護戎任公時親道論。十三年冬現身有",
    "T50n2061_016:0806a29": "疾。至暮冬八日。垂誡門徒已。安坐繩床",
    "T50n2061_016:0806b01": "默然歸滅。春秋五十六。越已未歲二月遷神",
    "T50n2061_016:0806b02": "於寺內西北隅。先是有邑子石顒從役于",
    "T50n2061_016:0806b03": "城上。其夜未渠聞管絃之聲自西至。乃天",
    "T50n2061_016:0806b04": "樂也。異香從空散下。則生淨方之兆也。才",
    "T50n2061_016:0806b05": "自長安而旋于塞上。既受虢公知遇。大",
    "T50n2061_016:0806b06": "營福業成此精廬。皆才之敦勸矣勅諡大",
    "T50n2061_016:0806b07": "師曰能覺。仍賜紫衣一副。追遠之榮聲聞",
    "T50n2061_016:0806b08": "塞外。天復中廷尉評王儋為碑頌德云。",
    "T50n2061_016:0806b09": "唐京師章信寺道澄傳",
    "T50n2061_016:0806b10": "釋道澄。姓梁氏。京兆人也。父涉中書舍人。生",
    "T50n2061_016:0806b11": "而奇表輒惡葷肴。出家如歸無所顧戀。忽",
    "T50n2061_016:0806b12": "遇禪僧摩頂。與立名曰道澄。缾錫常隨冥",
    "T50n2061_016:0806b13": "合律範。號律沙彌也。受具之後習聽南山",
    "T50n2061_016:0806b14": "律於諸學處。微其玷缺。然性都率略住寺不",
    "T50n2061_016:0806b15": "恒。或奉恩莊嚴草堂等寺。所到便居護生為",
    "T50n2061_016:0806b16": "切。建中二年坐夏於雲陽山。有虎哮吼入",
    "T50n2061_016:0806b17": "其門。澄徐語之。其虎搖尾襵耳而退。徙居",
    "T50n2061_016:0806b18": "章信寺。或問其故。澄曰。出家者可滯一方",
    "T50n2061_016:0806b19": "乎西域三時分房俾無貪著。觀門易立矣。",
    "T50n2061_016:0806b20": "不然者豈通方廣恕乎。貞元二年二月八日。",
    "T50n2061_016:0806b21": "帝於寺受菩薩戒。京甸傾瞻賜齎隆洽。所",
    "T50n2061_016:0806b22": "受而迴施二田矣。五年帝幸其寺問澄修",
    "T50n2061_016:0806b23": "心法門。又勅為妃主嬪御受菩薩戒。十六",
    "T50n2061_016:0806b24": "年四月。勅賜號曰大圓。十九年九月十八",
    "T50n2061_016:0806b25": "日。終于此寺焉。",
    "T50n2061_016:0806b26": "唐鐘陵龍興寺清徹傳",
    "T50n2061_016:0806b27": "釋清徹。未知何許人也。周遊律肆密護根",
    "T50n2061_016:0806b28": "門。即無常師唯善是與。初於吳苑開元寺",
    "T50n2061_016:0806b29": "北院道恒律師親乎閫奧深該理致。而鐘",
    "T50n2061_016:0806c01": "華望無不推稱。憲宗元和八年癸巳中。約",
    "T50n2061_016:0806c02": "志著記二十卷。亦鳩聚諸家要當之說。解",
    "T50n2061_016:0806c03": "南山鈔號集義焉。或云後堂。至十年畢",
    "T50n2061_016:0806c04": "簡。今豫章武昌晉陵講士多行此義。甞覽",
    "T50n2061_016:0806c05": "此記。繁廣是宗。徹未知其終。",
    "T50n2061_016:0806c06": "系曰。徹公言行無乃太簡乎。通曰。繁略有據",
    "T50n2061_016:0806c07": "名實錄也。昔太史公可弗欲廣三五之世",
    "T50n2061_016:0806c08": "事耶。蓋唐虞之前史氏淳略。後世何述焉。今",
    "T50n2061_016:0806c09": "不遂富贍職由此也。又與弗來赴告不書",
    "T50n2061_016:0806c10": "同也。諸有繁略不均。必祛誚讓焉。",
    "T50n2061_016:0806c11": "唐撫州景雲寺上恒傳",
    "T50n2061_016:0806c12": "釋上恒。姓饒氏。臨川南城人也。童而有知。",
    "T50n2061_016:0806c13": "志學之年發心捨家。從母黨在空門而求",
    "T50n2061_016:0806c14": "攝受。教誦佛典日計千言。壯齒從南嶽大",
    "T50n2061_016:0806c15": "圓大師納戒。而聽涉精苦。大曆中不去父",
    "T50n2061_016:0806c16": "母之邦。請隷于景雲寺修習無虧亟淹年",
    "T50n2061_016:0806c17": "序。南山事鈔講貫尤專。貞元初徙居豫章龍",
    "T50n2061_016:0806c18": "興寺。與廬阜法真天台靈祐荊門法裔興果",
    "T50n2061_016:0806c19": "神湊建昌慧璡遊也。塤箎合韻水乳相資。法",
    "T50n2061_016:0806c20": "付王臣。故與姜相國公輔顏魯公真卿楊憑",
    "T50n2061_016:0806c21": "韋丹四君友善。提振禁防。故講四分律。而",
    "T50n2061_016:0806c22": "遷善滅罪者無央數眾。坐甘露壇二十許",
    "T50n2061_016:0806c23": "年。十有八會。救拔群生。剡浮東震男女得度",
    "T50n2061_016:0806c24": "者一萬五千餘人。元和十年微云乖悆。十月",
    "T50n2061_016:0806c25": "己亥化于廬山東林寺歸全身于南岡石墳。",
    "T50n2061_016:0806c26": "住世七十七年。安居五十五夏。門人等樹松",
    "T50n2061_016:0806c27": "柏。太原白居易為石塔銘云。",
    "T50n2061_016:0806c28": "唐錢塘永福寺慧琳傳",
    "T50n2061_016:0806c29": "釋慧琳。字抱玉。俗姓柯。新安人也。丱齡受",
    "T50n2061_016:0807a01": "業于靈隱西峯為金和尚弟子。所傳法要斷",
    "T50n2061_016:0807a02": "無重問。大曆初受具足戒於靈山會。習學",
    "T50n2061_016:0807a03": "三教一領無遺。不樂聲華止好泉石。一",
    "T50n2061_016:0807a04": "入天眼二十餘年。天眼即天目也。其山高三",
    "T50n2061_016:0807a05": "千丈周圍三百里。與天柱廬阜等相儔匹。上",
    "T50n2061_016:0807a06": "有二湖。謂為左右目。登涉艱阻數日乃到",
    "T50n2061_016:0807a07": "巔。頂多蛟龍。池潭三所。最上池人不可近。",
    "T50n2061_016:0807a08": "氣臭逆人不可久視。或說山神作白鹿形。",
    "T50n2061_016:0807a09": "每五月與震澤龍會必暴風雨焉。琳居此",
    "T50n2061_016:0807a10": "率多妖異。而心不撓。元和丁亥。太守禮部",
    "T50n2061_016:0807a11": "員外城南杜。陟請出永福寺登壇。至己",
    "T50n2061_016:0807a12": "丑歲春刺史兵部郎中裴常棣。召臨天竺",
    "T50n2061_016:0807a13": "寺壇。度人畢歸寺。講訓生徒向二十載。郡",
    "T50n2061_016:0807a14": "守左司郎中陸則。刑部侍郎楊憑。給事中盧",
    "T50n2061_016:0807a15": "元輔。中書舍人白居易。太府卿李幼公。刑部",
    "T50n2061_016:0807a16": "郎中崔鄯。刑部郎中路異。相繼九邦伯皆以",
    "T50n2061_016:0807a17": "公退至院致禮。稽問佛法宗意染指性相。",
    "T50n2061_016:0807a18": "此諸名公。簪組上流辭學高度。或號毘曇孔",
    "T50n2061_016:0807a19": "子。或名勝力菩薩。非琳何以感動哉。太和",
    "T50n2061_016:0807a20": "六年四月二十五日示滅享壽八十有三。法",
    "T50n2061_016:0807a21": "臘六十四。以其年五月十二日葬于今永安",
    "T50n2061_016:0807a22": "寺西山之陽碼碯坡之左。石塔巋然存矣。",
    "T50n2061_016:0807a23": "唐江州興果寺神湊傳",
    "T50n2061_016:0807a24": "釋神湊。姓成氏。京兆藍田人也。生而奇秀。丱",
    "T50n2061_016:0807a25": "角出塵遠慕戒律。祈南嶽希操師受具。復",
    "T50n2061_016:0807a26": "參鐘陵大寂禪師。然則志在楞嚴經。行在",
    "T50n2061_016:0807a27": "四分律。其他諸教餘力則通。大曆八年制懸",
    "T50n2061_016:0807a28": "經論律三科。策試天下出家者。中等第方",
    "T50n2061_016:0807a29": "度。湊應是選。詔配九江興果精舍。後從僧",
    "T50n2061_016:0807b01": "望移居東林寺。即雁門賈遠之舊道場也。",
    "T50n2061_016:0807b02": "有甘露戒壇白蓮池在焉。既居是嗣興佛",
    "T50n2061_016:0807b03": "事。雖經論資神。終研律成務。湊羸瘠視之",
    "T50n2061_016:0807b04": "頹然。州將門人醫療而不願進藥。元和十",
    "T50n2061_016:0807b05": "二年九月遘疾。二十六日儼然坐終于寺。十",
    "T50n2061_016:0807b06": "月十九日門人奉全身窆于寺西道北祔",
    "T50n2061_016:0807b07": "雁門墳左。若僧詮葬近郭文之墓也。春秋",
    "T50n2061_016:0807b08": "七十四。夏臘五十一。湊以精進心脂不退",
    "T50n2061_016:0807b09": "輪。以勇健力撾無畏鼓。故登壇秉法垂三",
    "T50n2061_016:0807b10": "十年一盂而食一榻而居。衣縫枲麻坐薦",
    "T50n2061_016:0807b11": "[葶丁+呆]秸。由茲檀施臻集于躬即迴入常住無",
    "T50n2061_016:0807b12": "盡財中與眾共之。每夜捧鑪秉燭行道禮",
    "T50n2061_016:0807b13": "佛。徇十二時少有廢闕。如是經四十五",
    "T50n2061_016:0807b14": "載。生常遇白樂天為典午于郡相善。及終",
    "T50n2061_016:0807b15": "悲悼作塔銘云。本結菩提香火社。共嫌煩",
    "T50n2061_016:0807b16": "惱電泡身。不須惆悵隨師去。先請西方作",
    "T50n2061_016:0807b17": "主人。",
    "T50n2061_016:0807b18": "唐京兆聖壽寺慧靈傳",
    "T50n2061_016:0807b19": "釋慧靈。未詳何許人也。幼脫塵機勤從誦",
    "T50n2061_016:0807b20": "習。及當應法戒品方圓。銳意毘尼探頤持",
    "T50n2061_016:0807b21": "犯。以行副解心口相符。由是講訓名望翕",
    "T50n2061_016:0807b22": "如也。人皆奉畏神明如也。大中七年宣宗幸",
    "T50n2061_016:0807b23": "莊嚴寺禮佛牙。登大塔宣問耆年。乃賜紫",
    "T50n2061_016:0807b24": "衣。其年六月勅補靈為新寺上座矣。帝望",
    "T50n2061_016:0807b25": "寺西北廢總持寺。乃下勅曰。朕以政閑賞",
    "T50n2061_016:0807b26": "景幸于莊嚴。其寺複殿重廊連甍比棟幽房",
    "T50n2061_016:0807b27": "祕宇窈窕疏通。密竹翠松垂陰擢秀。行而迷",
    "T50n2061_016:0807b28": "道。天下梵宮。高明寡匹。當建之時。以京城",
    "T50n2061_016:0807b29": "西昆明池勢微下。乃建木浮圖高三百尺。藩",
    "T50n2061_016:0807c01": "邸之時遊此伽藍覩斯勝事。其總持寺大業",
    "T50n2061_016:0807c02": "中立規制。與莊嚴寺正同。今容像則毀忍",
    "T50n2061_016:0807c03": "草隨荒。香徑蕪侵尚存基址。其寺宜許重",
    "T50n2061_016:0807c04": "建以副予心。三月十一日。令三教首座辯章",
    "T50n2061_016:0807c05": "勾當修寺。及畢工推靈為綱任。崇聖寺賜",
    "T50n2061_016:0807c06": "紫叡川充寺主。福壽寺臨壇大德賜紫玄暢",
    "T50n2061_016:0807c07": "充都維那。靈居寺職。清眾咸序帝所欽重",
    "T50n2061_016:0807c08": "寺中常貢梨華蜜。其色白其味愈常蠟房所",
    "T50n2061_016:0807c09": "取者。靈居新寺終矣。究其靈公如曾預代",
    "T50n2061_016:0807c10": "宗永泰中參譯證義。則可年百奇歲矣。如不",
    "T50n2061_016:0807c11": "見不空良賁。乃春秋夏臘無理知焉。",
    "T50n2061_016:0807c12": "唐吳郡破山寺常達傳",
    "T50n2061_016:0807c13": "釋常達。字文舉。俗姓顧。海隅人也。發跡何",
    "T50n2061_016:0807c14": "陽大福山。遊學江淮諸勝寺。達允迪中和",
    "T50n2061_016:0807c15": "克完戒法。專講南山律鈔。後求涅槃圓音",
    "T50n2061_016:0807c16": "法華止觀。復通陰符老莊百家之書。其餘分",
    "T50n2061_016:0807c17": "時之學盡二王之筆迹。後隨方參禪詣于",
    "T50n2061_016:0807c18": "宗極。俄屬武宗滅法。歎曰。我生不辰不自",
    "T50n2061_016:0807c19": "我後。由是寢默山棲。委裘遁世而無悶焉。",
    "T50n2061_016:0807c20": "宣宗重建法幢荐興精舍。合境民人皆達之",
    "T50n2061_016:0807c21": "化導。故太守韋曙特加崇重。身不衣繒纊。",
    "T50n2061_016:0807c22": "室唯蒙薜蘿。四眾知歸諸方慕化。其潔白",
    "T50n2061_016:0807c23": "鶴鷺如也。咸通十二年合郭。僧民請紹四眾",
    "T50n2061_016:0807c24": "教誨。或遊遨坰牧。或嘯傲海壖。不出林麓",
    "T50n2061_016:0807c25": "動經數載。雖貴士單車詣門。莫得而見於",
    "T50n2061_016:0807c26": "七五言詩追用元和之體。著青山履道歌。",
    "T50n2061_016:0807c27": "播人脣吻。忽於自恣明辰鳩眾於長廊。合",
    "T50n2061_016:0807c28": "掌遂申長別。辭甚剛正。因臥疾不起。絕食",
    "T50n2061_016:0807c29": "七日而逝。實咸通十五年九月十六日也。春",
    "T50n2061_016:0808a01": "秋七十四。僧臘五十一門人會清傳郎奉靈",
    "T50n2061_016:0808a02": "柩殯于寺之東南三百步。後年即墳起塔。",
    "T50n2061_016:0808a03": "頴川陳言撰塔銘。邑大夫汝南周思輯為檀",
    "T50n2061_016:0808a04": "信。乾符四年立碑焉。",
    "T50n2061_016:0808a05": "唐越州開元寺丹甫傳",
    "T50n2061_016:0808a06": "釋丹甫者。不知何許人也。性多警達。言必",
    "T50n2061_016:0808a07": "剛直。講授唯勤執持雅正。會稽風土律範淵",
    "T50n2061_016:0808a08": "府也。甫之唱導從之者。若玄金之就磁石",
    "T50n2061_016:0808a09": "焉。本習業於亘文律師法集。文即省躬之游",
    "T50n2061_016:0808a10": "夏也。甫即躬之嗣孫。順正命章斡通祕賾。",
    "T50n2061_016:0808a11": "越自曇一玄儼之後。罕能追躡。甫之聲塵",
    "T50n2061_016:0808a12": "邁于前烈。然爾時允文匠手相部風行。甫介",
    "T50n2061_016:0808a13": "于大律之間行事之時。草從風偃焉。咸通末",
    "T50n2061_016:0808a14": "出門生智章等傳講。今亦法嗣存焉。或聞",
    "T50n2061_016:0808a15": "著手記。尋且未獲。吁惜哉。",
    "T50n2061_016:0808a16": "唐吳郡嘉禾靈光寺法相傳",
    "T50n2061_016:0808a17": "釋法相。姓俞氏。吳長水人也。天寶中誕育為",
    "T50n2061_016:0808a18": "孾兒。卓異。七歲投師受經法。三浹旬誦通",
    "T50n2061_016:0808a19": "法華全部。弱冠往長安安國寺得滿足戒。",
    "T50n2061_016:0808a20": "即人曆中也。便於上京習毘尼道。諸部同",
    "T50n2061_016:0808a21": "異無不該綜。涉十一載蔚成其業。傳法東",
    "T50n2061_016:0808a22": "歸。請學者如林。吳郡太守奏。於開元寺置",
    "T50n2061_016:0808a23": "戒壇。相預臨壇之選。尋充依止。兼眾推為",
    "T50n2061_016:0808a24": "寺綱管。恒施二眾歸戒。行佩漉囊器不畜",
    "T50n2061_016:0808a25": "長每有鳥棲于座側。馳斥不去。會昌元年",
    "T50n2061_016:0808a26": "二月十日午時三刻。告弟子清濬清高。吾當",
    "T50n2061_016:0808a27": "滅矣。儼然累足右脇而逝。時眾晝聞管絃",
    "T50n2061_016:0808a28": "清亮。乃天樂也夕覩異光。春秋八十九。僧臘",
    "T50n2061_016:0808a29": "六十九。四月遷塔于來蘇鄉之原。白塔是也。",
    "T50n2061_016:0808b01": "後弟子率義州刺史曹信大理司直吳方重",
    "T50n2061_016:0808b02": "修塔。發之見相遺骨若銅色。舌相不壞若",
    "T50n2061_016:0808b03": "芙蓉焉。齒全四十二。香湯沐之重葬蓋。景",
    "T50n2061_016:0808b04": "福二年癸丑歲五月二十二日也。高弟子公",
    "T50n2061_016:0808b05": "靜。靜弟子行蘊。蘊弟子仁表。表弟子玄杲。杲",
    "T50n2061_016:0808b06": "本清白之僧也。同鴻啟重修靈光一寺。為",
    "T50n2061_016:0808b07": "兵革殘毀之後也。杲公啟公後偕隱天台",
    "T50n2061_016:0808b08": "習禪觀。相次終于山。焚之皆獲舍利焉。",
    "T50n2061_016:0808b09": "唐天台山國清寺文舉傳",
    "T50n2061_016:0808b10": "釋文舉。姓張氏。婺州東陽人也。年甫至學",
    "T50n2061_016:0808b11": "遂投師請法。十九落[髟/采]始墮息慈。貞元三",
    "T50n2061_016:0808b12": "年勅度得戒。後十五年間以四分律為學。",
    "T50n2061_016:0808b13": "時術之晝夜翹勤遂登講訓。次通法華經疏",
    "T50n2061_016:0808b14": "義。得智者之膏腴焉。舉身量六尺餘。其形",
    "T50n2061_016:0808b15": "如山其貌如玉。靜若止水動如浮雲。目不",
    "T50n2061_016:0808b16": "迴視口無戲言。四威儀中無非律範。丹丘",
    "T50n2061_016:0808b17": "二眾仰為繩準。其奔走他方聽受者。與佛窟",
    "T50n2061_016:0808b18": "則公禪道並驅而相高也。尋勅為國清寺大",
    "T50n2061_016:0808b19": "德。先是智者大師答隋煬帝問立七日金",
    "T50n2061_016:0808b20": "光明道場。每年九月遐邇征鎮侯伯差人送",
    "T50n2061_016:0808b21": "供。事既無礙。黑白二眾無遠不屆。人纔填",
    "T50n2061_016:0808b22": "委飲食闕焉。典座僧患之。大和中主事僧清",
    "T50n2061_016:0808b23": "蘊。咨謀於舉置寺莊田十二頃。自此光明",
    "T50n2061_016:0808b24": "會不聞告乏。舉之功歟。以會昌二年五月",
    "T50n2061_016:0808b25": "化去。門人幼清立塔于寺之西峯。春秋八十",
    "T50n2061_016:0808b26": "三。僧夏五十五。韓又為碑頌德也。",
    "T50n2061_016:0808b27": "唐會稽開元寺允文傳",
    "T50n2061_016:0808b28": "釋允文。字執經。姓朱氏。今秀州嘉禾人也。權",
    "T50n2061_016:0808b29": "輿九歲厥父云亡。然理命捨文奉佛。師授",
    "T50n2061_016:0808c01": "維摩法華二經。敏速之性再稔皆通。高達之",
    "T50n2061_016:0808c02": "士謂之重理耳。或戲問文曰。爾出家之後",
    "T50n2061_016:0808c03": "擬營何事業乎。率然對曰。當陟蓮華臺而",
    "T50n2061_016:0808c04": "作師子吼。或訶誚之曰。耆宿前敢爾。或曰。",
    "T50n2061_016:0808c05": "志欲得大此子將來未易測也。至十六歲",
    "T50n2061_016:0808c06": "削頂周羅披安陀會相。次裹足西上投嵩",
    "T50n2061_016:0808c07": "山臨壇大德遠和尚邊獲無作法。時年二十",
    "T50n2061_016:0808c08": "三矣。是夏即就中京攻相部律宗并中觀",
    "T50n2061_016:0808c09": "論。補衣分衛寒燠四周。既扣義門必入師",
    "T50n2061_016:0808c10": "室。玄樞律範尤見精微。大和五年為思定",
    "T50n2061_016:0808c11": "省忽歎歸歟。既返故鄉淹時寢疾。未遑講",
    "T50n2061_016:0808c12": "唱。後聞錢塘天竺寺講大涅槃經蔚為勝",
    "T50n2061_016:0808c13": "集。文往學焉。星歲未周鋒芒且露。開成元年",
    "T50n2061_016:0808c14": "因遊台嶠。止息越之嘉祥寺。眾藉清芬甄。",
    "T50n2061_016:0808c15": "命敷其經律。文戢約聽徒頗為嚴毅。常訓",
    "T50n2061_016:0808c16": "之曰。夫苾芻行非家法具足別解脫律儀眾",
    "T50n2061_016:0808c17": "同分是其自性。於其形色精進故。怖畏故。",
    "T50n2061_016:0808c18": "防守故。如是方疾得道果矣。不然則弟子",
    "T50n2061_016:0808c19": "既墮師道徒施。聞其警策有涕泗交橫悛",
    "T50n2061_016:0808c20": "心革行思過半矣。會昌三年移居靜林寺。",
    "T50n2061_016:0808c21": "專以涅槃宣導。屬乎武宗澄汰。例被搜揚。",
    "T50n2061_016:0808c22": "晝披縫掖之衣。夜著縵條之服。罔虧僧行。",
    "T50n2061_016:0808c23": "唯逭俗譏。大中伊始。復振空門。重整法儀。",
    "T50n2061_016:0808c24": "乃隷名開元寺三十人數。七年寺之耆舊命",
    "T50n2061_016:0808c25": "講律乘。乾符三年丙申秋。罷講覽藏經。以",
    "T50n2061_016:0808c26": "中和二年壬寅六月二十九日微疾作而長逝。",
    "T50n2061_016:0808c27": "享齡七十有八。法臘五十五。其年七月十二",
    "T50n2061_016:0808c28": "日葬于石奇山之陽。遺言不許封樹也。初",
    "T50n2061_016:0808c29": "文講演升座學徒畏憚。暗嗚之際人皆披靡。",
    "T50n2061_016:0809a01": "乃戒威德之若是。於嘉祥靜林今大善三寺。",
    "T50n2061_016:0809a02": "講相疏二十七座。大經二十五座。其為人",
    "T50n2061_016:0809a03": "也貌古而脩長。銳頂而[黑*干]黑。執持密緻振鷺",
    "T50n2061_016:0809a04": "在庭。未足方其潔也。然亦獵涉儒墨慕",
    "T50n2061_016:0809a05": "白傅自作誌。預著方墳銘藏于篋笥。門人",
    "T50n2061_016:0809a06": "懷益因尋閱文籍。見而悲咽。遂從先師之",
    "T50n2061_016:0809a07": "志建小塔焉。後門人懷肅思寂。命名德虛",
    "T50n2061_016:0809a08": "受增加後序。贊寧登會稽曾禮文真相。見",
    "T50n2061_016:0809a09": "法孫可翔苦節進修叶杜多之行。故熟其事",
    "T50n2061_016:0809a10": "迹也。",
    "T50n2061_016:0809a11": "梁京兆西明寺慧則傳(元表)",
    "T50n2061_016:0809a12": "釋慧則。姓糜氏。吳郡崑山人也。九歲博遊才",
    "T50n2061_016:0809a13": "義總翫儒經。善種發萌條然厭俗。以大中",
    "T50n2061_016:0809a14": "七年就京西明寺出家。勤知諷誦皆如曾",
    "T50n2061_016:0809a15": "習。九年於本寺承恩得度。十四年棲法寶大",
    "T50n2061_016:0809a16": "師法席覆講。當年勅補備員大德。咸通三年",
    "T50n2061_016:0809a17": "就崇聖寺講俱舍論并喪服儀出三界圖一",
    "T50n2061_016:0809a18": "卷。七年於祖院代暢師講。十五年勅署臨",
    "T50n2061_016:0809a19": "壇正員。廣明元年巢寇犯闕。關中俶擾。出",
    "T50n2061_016:0809a20": "華州下邽避亂。中和二年至淮南。高公駢",
    "T50n2061_016:0809a21": "召於法雲寺。講罷還吳。刺史楊公苦留。却",
    "T50n2061_016:0809a22": "遊天台山國清寺挂錫。乾寧元年至明州",
    "T50n2061_016:0809a23": "育王寺。撰塔記一卷出集要記十二卷。武肅",
    "T50n2061_016:0809a24": "王錢氏命於越州臨壇。以開平二年八月",
    "T50n2061_016:0809a25": "八日示疾坐亡。受生七十四。法臘五十四。",
    "T50n2061_016:0809a26": "窆于鄮山之岡。八戒弟子刺史黃晟營塔。",
    "T50n2061_016:0809a27": "則生常不好許直。以撝謙推人為上。除",
    "T50n2061_016:0809a28": "講貫外輪誦經呪。自法華已降可三四十",
    "T50n2061_016:0809a29": "本。以資口業。覽大藏教兩遍。講鈔七十遍。",
    "T50n2061_016:0809b01": "俱舍喪儀論語各數遍。清苦執持近苦罕有。",
    "T50n2061_016:0809b02": "入室弟子希覺最露鋒頴焉。又元表者。貞諒",
    "T50n2061_016:0809b03": "之士也。言多峭直好品藻人事。而高義解",
    "T50n2061_016:0809b04": "從習毘尼。兼勤外學。書史方術無不該覽。",
    "T50n2061_016:0809b05": "早預京師西明寺法寶大師講肆。迨廣明中",
    "T50n2061_016:0809b06": "神都版蕩。遂出江表。居越州大善寺。講南",
    "T50n2061_016:0809b07": "山律鈔。諸郡學人無不趨集。表義理縱橫",
    "T50n2061_016:0809b08": "善其談說。每揮麈柄聽者忘疲。號鑑水",
    "T50n2061_016:0809b09": "闍黎。著義記五卷。亦號鑑水。出門人清福",
    "T50n2061_016:0809b10": "冠其首焉。",
    "T50n2061_016:0809b11": "梁蘇州破山興福寺彥偁傳(壽闍黎)",
    "T50n2061_016:0809b12": "釋彥偁。姓龔氏。吳郡常熟人也。揭厲戒津",
    "T50n2061_016:0809b13": "錙銖塵務。勤求師範唯善是從。末扣擊繼",
    "T50n2061_016:0809b14": "宗記主得其戶牗。乃於本生地講導。同好",
    "T50n2061_016:0809b15": "鳩聚律風孔扇。號為毘尼窟宅焉。先是海",
    "T50n2061_016:0809b16": "隅巫咸氏之遺壤。招真治之。舊墟古寺周圍",
    "T50n2061_016:0809b17": "不全垝垣而已。甞一夜有虎中獵人箭。伏",
    "T50n2061_016:0809b18": "於寺閣哮吼不止。偁憫之。忙係鞵秉炬下",
    "T50n2061_016:0809b19": "閣言欲拔之。弟子輩扶遏且止者三四。伺",
    "T50n2061_016:0809b20": "其更闌各睡。乃自持炬就拔其箭。虎耽耳",
    "T50n2061_016:0809b21": "舐矢鏃血。顧偁而瞑目焉。質明獵師朱德就",
    "T50n2061_016:0809b22": "寺尋虎。偁告示其箭。朱德悛心罷獵焉。",
    "T50n2061_016:0809b23": "武肅王錢氏知重。每設冥齋召行持明法。",
    "T50n2061_016:0809b24": "時覆肩衣自肱而墮還自塔上。或見鬼物隨",
    "T50n2061_016:0809b25": "侍焉。所謂道德盛則鬼神助也。以貞明六年",
    "T50n2061_016:0809b26": "六月終于山房。年九十九歲云。次壽闍黎者",
    "T50n2061_016:0809b27": "淮浦左右貞諒不群。防護正念時少雙偶。",
    "T50n2061_016:0809b28": "傳南山律鈔。極成不看他面。唐季楊氏。奄",
    "T50n2061_016:0809b29": "有廣陵。頻召供施。四遠崇重食唯正命。不",
    "T50n2061_016:0809c01": "畜盈長戶不施關。及臨壇度弟子。正秉",
    "T50n2061_016:0809c02": "羯磨。未周三法。忽爾坐亡于覆釜之畔。聞",
    "T50n2061_016:0809c03": "見驚歎歟。",
    "T50n2061_016:0809c04": "後唐天台山福田寺從禮傳",
    "T50n2061_016:0809c05": "釋從禮。襄陽人也。善事父母頗揚鄉里之",
    "T50n2061_016:0809c06": "譽。迨喪偏親乃果決捨家。于時年已壯矣。",
    "T50n2061_016:0809c07": "及登具足請師傳授戒文。念性殊乖卒難",
    "T50n2061_016:0809c08": "捨本。往往睡魔相撓。禮忿其昏濁作鐵錐",
    "T50n2061_016:0809c09": "刺額兼掌。由是流血。直逾半稔。方遂誦",
    "T50n2061_016:0809c10": "通。自爾精持律範。造次顛沛必於是。以梁",
    "T50n2061_016:0809c11": "乾化中遊天台。乃挂錫于平田精舍。後推",
    "T50n2061_016:0809c12": "為寺之上座。持重安詳喜慍不形于色。唯",
    "T50n2061_016:0809c13": "行慈忍。恒示眾曰。波羅提木叉是我大師。",
    "T50n2061_016:0809c14": "須知出家非戒則若猿玃之脫鎖焉。每所",
    "T50n2061_016:0809c15": "行持切於布薩誡眾令護惜浮囊。時夏亢",
    "T50n2061_016:0809c16": "陽。主事僧來告將營羅漢齋。奈何園蔬",
    "T50n2061_016:0809c17": "枯悴。請闍黎為祈禱。禮曰。但焚香於真君",
    "T50n2061_016:0809c18": "堂。真君者周靈王太子。久聞仙去以仙官受",
    "T50n2061_016:0809c19": "任。為桐栢真人右弼。王領五嶽司侍帝晨。",
    "T50n2061_016:0809c20": "王子喬來治此山。是故天台山僧坊道觀。皆",
    "T50n2061_016:0809c21": "塑右弼形像。薦以香果而已自此俗間號",
    "T50n2061_016:0809c22": "為山王土地非也。時主事向仙祠而呪曰。",
    "T50n2061_016:0809c23": "上座要雨以滋枯悴。至夜雲起雨霏三日而",
    "T50n2061_016:0809c24": "止。又僧厨闕用水槽棧。而山上有赤樹中",
    "T50n2061_016:0809c25": "為材。來白禮。禮曰。某向真君道去但庀",
    "T50n2061_016:0809c26": "徒。具器以伺之。無何大風卒起曳什其",
    "T50n2061_016:0809c27": "樹。取用足焉。其感動鬼神率多此類。兩浙",
    "T50n2061_016:0809c28": "武肅王錢氏聞之。召入州府建金光明道",
    "T50n2061_016:0809c29": "場。檀施優渥。迴施眾僧身唯一布納。通夜",
    "T50n2061_016:0810a01": "不寐一食常坐。且無盈長。同光三年乙酉歲",
    "T50n2061_016:0810a02": "冬十一月入滅。春秋七十九。僧臘五十二。火",
    "T50n2061_016:0810a03": "葬收舍利。立塔存焉。",
    "T50n2061_016:0810a04": "後唐杭州真身寶塔寺景霄傳",
    "T50n2061_016:0810a05": "釋景霄。俗姓徐氏。丹丘人也。初之聽涉在表",
    "T50n2061_016:0810a06": "公門。後慕守言闍黎義集敷演于丹丘。執性",
    "T50n2061_016:0810a07": "嚴毅寡與人交。狷急自持。多事凌轥形器",
    "T50n2061_016:0810a08": "惡弱。後納請往金華東白山獎訓初學。時",
    "T50n2061_016:0810a09": "有江西徽猷律匠。出義記曰龜鑑錄多學",
    "T50n2061_016:0810a10": "彭亨領徒到霄寺。正值講次。當持犯篇再",
    "T50n2061_016:0810a11": "三歎賞。自此聲溢價高。每晨滴茶一旦化",
    "T50n2061_016:0810a12": "為乳焉。著記二十卷號簡正。言以思擇",
    "T50n2061_016:0810a13": "力故。去邪說而簡取正義也。武肅王錢氏。",
    "T50n2061_016:0810a14": "召於臨安故鄉宰任竹林寺。未幾命赴北",
    "T50n2061_016:0810a15": "塔寺臨壇。天成二年也。次命住南真身寶",
    "T50n2061_016:0810a16": "塔寺終焉。遷葬于大慈山塢。以本受師號",
    "T50n2061_016:0810a17": "塔曰清涼是歟。",
    "T50n2061_016:0810a18": "後唐東京相國寺貞峻傳",
    "T50n2061_016:0810a19": "釋貞峻。姓張氏。鄭州新鄭人也。唐張果先生",
    "T50n2061_016:0810a20": "之裔孫。今榮陽有張果里。其墳楸檟存焉。峻",
    "T50n2061_016:0810a21": "風度寬裕髫齡不弄。年十四忽超然離俗。人",
    "T50n2061_016:0810a22": "莫我知。雖二親褰衣昆弟截路。終弗能沮",
    "T50n2061_016:0810a23": "之。乃投相國寺歸正律師出家。神機駿發",
    "T50n2061_016:0810a24": "乍觀可驚。雖背碑覆棊彼不足多也。未幾",
    "T50n2061_016:0810a25": "諷徹淨名仁王諸經。計數萬言。時同儕戲之",
    "T50n2061_016:0810a26": "曰。汝是有脚經笥也。峻辭讓斯題恭遜而",
    "T50n2061_016:0810a27": "已。及削染為僧形。即聽俱舍論。隨講誦頌",
    "T50n2061_016:0810a28": "八品計六百行。至十八升論座。年滿於嵩",
    "T50n2061_016:0810a29": "山會善寺戒壇院納法。因棲封禪寺。今號",
    "T50n2061_016:0810b01": "開寶律院。學新章律疏。二十三策名講授。",
    "T50n2061_016:0810b02": "長宿積奇。當大順二年災相國寺。重樓三",
    "T50n2061_016:0810b03": "門七寶佛殿。排雲寶閣文殊殿裏廊。計四百",
    "T50n2061_016:0810b04": "餘間都為煨燼。時寺眾惶惶莫知投跡。或",
    "T50n2061_016:0810b05": "曰。如請得峻歸寺寺可成矣。乃相率往",
    "T50n2061_016:0810b06": "今開寶。堅請峻歸充本寺上座。前後數年",
    "T50n2061_016:0810b07": "重新廊廡。殿宇增華。又請為新章宗主。復",
    "T50n2061_016:0810b08": "開律講僧尼弟子日有五十餘人。執疏聽",
    "T50n2061_016:0810b09": "采。峻之律行氷雪相高。署無裸意寒止袷",
    "T50n2061_016:0810b10": "衣。食惟知量清約太過。乾化元年臨壇秉",
    "T50n2061_016:0810b11": "法。及梁朝革命。所度僧尼計三千餘人。以",
    "T50n2061_016:0810b12": "同光二年夏四月十二日微疾而終。春秋七",
    "T50n2061_016:0810b13": "十八。法臘五十八。葬于寺莊。袝慧雲禪師",
    "T50n2061_016:0810b14": "塔焉。",
    "T50n2061_016:0810b15": "漢錢塘千佛寺希覺傳",
    "T50n2061_016:0810b16": "釋希覺。字順之。姓商氏。世居晉陵。覺生於",
    "T50n2061_016:0810b17": "溧陽。家系儒墨。屬唐季喪亂累被剽略。自",
    "T50n2061_016:0810b18": "爾貧窶嘗傭書于給事中羅隱家。偶問名",
    "T50n2061_016:0810b19": "居。隱曰。毘陵商家兒何至於此。歎息再三。",
    "T50n2061_016:0810b20": "多與顧直勸歸鄉修學。至年二十五歎",
    "T50n2061_016:0810b21": "曰。時不我與。或服晚乘軒。皆一期爾。忽求",
    "T50n2061_016:0810b22": "出家于溫州開元寺。文德元年也。龍紀中受",
    "T50n2061_016:0810b23": "戒。續揣摩律部。稟教于西明寺慧則律師．",
    "T50n2061_016:0810b24": "時在天台山也。則乃法寶大師之高足。廣明",
    "T50n2061_016:0810b25": "中關中喪亂。避地江表。覺始窺其牆。終見",
    "T50n2061_016:0810b26": "室家瓌富。以則出集要記解南山鈔。不稱",
    "T50n2061_016:0810b27": "所懷何耶古德妄相穿鑿各競師門。流宕忘",
    "T50n2061_016:0810b28": "返。覺遂著記。廣之曰增暉錄。蓋取曹植",
    "T50n2061_016:0810b29": "云。螢燭末光增暉日月。謙言增暉集要之",
    "T50n2061_016:0810c01": "日月也。二十卷成部。浙之東西盛行斯錄。",
    "T50n2061_016:0810c02": "暨乎則公長往。乃講訓于永嘉。武肅王錢氏",
    "T50n2061_016:0810c03": "季弟鏵牧是郡。深禮重焉。尋為愚僧所誣",
    "T50n2061_016:0810c04": "塑。釋而不問。徙於杭大錢寺。文穆王造千",
    "T50n2061_016:0810c05": "佛伽藍。召為寺主。借紫私署曰文光大師",
    "T50n2061_016:0810c06": "焉。四方學者騁騖而臻。覺外學偏多長有易",
    "T50n2061_016:0810c07": "道。著會釋記二十卷。解易至上下繫及末",
    "T50n2061_016:0810c08": "文甚備。常為人敷演此經。付授于都僧正",
    "T50n2061_016:0810c09": "贊寧。及乎老病乞解見任僧職。既遂所懷。",
    "T50n2061_016:0810c10": "唯嘯傲山房以吟詠為樂。年八十一。然猶",
    "T50n2061_016:0810c11": "抄書籍異本。曾無告倦。未終之前。捨衣",
    "T50n2061_016:0810c12": "物作現前僧得施。復普飯一城僧。自此困",
    "T50n2061_016:0810c13": "憊每睡見有一人。純衣紫服。肌膚軟弱。如",
    "T50n2061_016:0810c14": "綿纊焉。意似相伴。纔欲召弟子將至。此",
    "T50n2061_016:0810c15": "人舒徐下床。後還如故親向。贊寧說此。某",
    "T50n2061_016:0810c16": "知是天人耳。囑託言畢而絕。享年八十五。",
    "T50n2061_016:0810c17": "生常所著擬江東讒書五卷。雜詩賦十五卷。",
    "T50n2061_016:0810c18": "注林鼎金陵懷古百韻詩雜體四十章。覺之",
    "T50n2061_016:0810c19": "執持未嘗弛放。勤於講訓切於進修。學則",
    "T50n2061_016:0810c20": "彌老而不休。官則奉身而知退。可謂高尚",
    "T50n2061_016:0810c21": "其事名節俱全。長者之風藹然如在所居。",
    "T50n2061_016:0810c22": "號釋氏西齋。慕吳兢之蘊積編簡焉。",
    "T50n2061_016:0810c23": "周東京相國寺澄楚傳",
    "T50n2061_016:0810c24": "釋澄楚。姓宗氏。不知何許人也。爰祖暨考。",
    "T50n2061_016:0810c25": "偕賁丘園高蹈不仕。母趙氏妊楚也。忽畏",
    "T50n2061_016:0810c26": "羶臊之臭。及乎誕生之夕。光爛充室隣落咸",
    "T50n2061_016:0810c27": "驚。洎當七歲親黨携之入寺。見佛像輒",
    "T50n2061_016:0810c28": "嗟歎而作禮。歸家問父曰。唯佛獨爾餘者如",
    "T50n2061_016:0810c29": "何。父曰。蠢動皆佛何況人矣。楚曰。兒願學",
    "T50n2061_016:0811a01": "佛聊報二親劬勞。其父默而許旃。至十歲",
    "T50n2061_016:0811a02": "於相國寺禮智明為師。未幾有童子聚",
    "T50n2061_016:0811a03": "戲而招誘之。楚曰汝何愚騃好嬉戲耶。且",
    "T50n2061_016:0811a04": "雪山善財亦童子。還如是否。旁有聞者奇",
    "T50n2061_016:0811a05": "之曰。子異日成法門偉器必矣。受具已來",
    "T50n2061_016:0811a06": "習新章律部。獨能輒入毘奈耶窟穴。然其",
    "T50n2061_016:0811a07": "擊難酬答露牙伸爪。時號律虎焉。王公大",
    "T50n2061_016:0811a08": "人請益者日且眾矣。晉高祖聞而欽仰。詔入",
    "T50n2061_016:0811a09": "內道場賜紫袈裟。尋署大師號真法焉。自",
    "T50n2061_016:0811a10": "此皇宮妃主有慕法者求出家。命楚落髮",
    "T50n2061_016:0811a11": "度戒。表裏氷霜更無他物。命為新章律宗",
    "T50n2061_016:0811a12": "主焉。以顯德六年十月十一日無疾而終。",
    "T50n2061_016:0811a13": "首北面西示佛涅槃相也。俗齡七十一。僧夏",
    "T50n2061_016:0811a14": "五十。始末臨壇度僧尼八千餘人。門人慧照",
    "T50n2061_016:0811a15": "等。依西域法焚之。得碎身分構甎塔緘",
    "T50n2061_016:0811a16": "藏之。左街首座悟皎作舍利塔記焉。",
    "T50n2061_016:0811a17": "系曰。楚師明律時號宗主者何。通曰。律有",
    "T50n2061_016:0811a18": "三宗。礪素宣是歟。宗各有主故云也。觀夫是",
    "T50n2061_016:0811a19": "名也豈無稽古乎。通曰。宗主二字出阿含",
    "T50n2061_016:0811a20": "經也。論曰。原夫人有人法禁戒威儀是也。",
    "T50n2061_016:0811a21": "天有天法光潔靜慮是也。我佛利見據于大",
    "T50n2061_016:0811a22": "千。化境斯寬法門必眾。舉其會要不過戒",
    "T50n2061_016:0811a23": "也。定也慧也。此三為路。出其生死之鄉。專",
    "T50n2061_016:0811a24": "一為門通其涅槃之域。若乃資乎急用在",
    "T50n2061_016:0811a25": "乎毘尼。毘尼防閑三業。三業皆淨六塵自祛。",
    "T50n2061_016:0811a26": "聖賢踐修何莫由斯道也。故論云。生死流",
    "T50n2061_016:0811a27": "轉者。三縛縛心。心難解脫。當知此唯善說",
    "T50n2061_016:0811a28": "法律能令解脫。非由惡說。因是而窺。禁律",
    "T50n2061_016:0811a29": "乃度世之檢括也。且夫菩薩戒淨則彰離垢",
    "T50n2061_016:0811b01": "之名。辟支戒完則引無師之智。聲聞戒足時",
    "T50n2061_016:0811b02": "俱解脫而可期。內眾戒堅招感人天之不墜。",
    "T50n2061_016:0811b03": "由是觀之。戒法之時大矣哉。自所推能從",
    "T50n2061_016:0811b04": "言索理。則毘尼也。木叉也。因則聲教律焉。",
    "T50n2061_016:0811b05": "果則別解脫焉。直以時論三世諸佛咸同制",
    "T50n2061_016:0811b06": "也。橫從界說十方淨剎悉共行之。所以優波",
    "T50n2061_016:0811b07": "離過去七佛咸以戒律囑累之。論云。戒如",
    "T50n2061_016:0811b08": "捉賊。善擒制也。定如縛賊。用機械也。慧",
    "T50n2061_016:0811b09": "如殺賊。清道路也。以此成功立効。克取",
    "T50n2061_016:0811b10": "究盡三菩提者。決達清靜之域也。戒律之",
    "T50n2061_016:0811b11": "功。功無與比。矧以此法在師而不在資。唯",
    "T50n2061_016:0811b12": "聞佛制。行內而不通外。無許俗傳。故曰。",
    "T50n2061_016:0811b13": "曲授祕方。賜諸內眾。事有懸合物宜象求。",
    "T50n2061_016:0811b14": "在乎家人嚴君設訓。家人嗃嗃同佛制教",
    "T50n2061_016:0811b15": "焉。婦子嘻嘻同佛聽門矣。一聽一制見其猛",
    "T50n2061_016:0811b16": "以濟寬。一陰一陽見其開物成務。夫如是知",
    "T50n2061_016:0811b17": "戒律是佛之家法明矣。大則三聚感三身於",
    "T50n2061_016:0811b18": "果中。小則形俱持盡形於因地。受既如是。",
    "T50n2061_016:0811b19": "隨則若何。有威儀焉。有細行焉。為有順",
    "T50n2061_016:0811b20": "違乃生持犯。由是繁廣因事制宜。及佛泥",
    "T50n2061_016:0811b21": "丸集成律藏初唯水乳相合一家之業無",
    "T50n2061_016:0811b22": "殊。後則參辰各墟。五部之分不類。夢[疊*毛]之",
    "T50n2061_016:0811b23": "占徵矣。宗輪之論作焉。剡浮樹高分影猶歸",
    "T50n2061_016:0811b24": "於月窟。阿耨池溢下流。須到於孟津。迨夫",
    "T50n2061_016:0811b25": "大教東傳梵書西至。甘露本天人之食。漢土",
    "T50n2061_016:0811b26": "爭甞。金烏還海上之飛東方舊識。除經已譯",
    "T50n2061_016:0811b27": "問律何傳。起後漢靈帝建寧三年。初翻義決",
    "T50n2061_016:0811b28": "律。次有比丘諸禁律至。即曹魏法時三藏遊",
    "T50n2061_016:0811b29": "于許洛。覩魏土僧無律範。於嘉平中譯羯",
    "T50n2061_016:0811c01": "磨僧祇戒本。此乃此方戒律之始也。自爾薩",
    "T50n2061_016:0811c02": "婆多律先化關中。五分僧祇風行雨施。迦葉",
    "T50n2061_016:0811c03": "遺部戒本獨來。婆麁富羅聞名而已。況乎僧",
    "T50n2061_016:0811c04": "祇部者。法顯齎歸諸師判注云。是根本大眾",
    "T50n2061_016:0811c05": "所傳。非是百載五宗也。今著傳家疑其未",
    "T50n2061_016:0811c06": "可何耶。所覽僧祇現本止三十卷。文因有",
    "T50n2061_016:0811c07": "數疑。一本小而末大(謂諸部文多僧祇卷略)二中不含",
    "T50n2061_016:0811c08": "五部意。三不應大集懸記也。或曰。此略本",
    "T50n2061_016:0811c09": "傳此方。猶法華華嚴等經鉅萬億頌中略出",
    "T50n2061_016:0811c10": "一分也僧祇亦爾。又說曇無德律譯有重單。",
    "T50n2061_016:0811c11": "準僧傳止覺明口誦也。若據律序有支法",
    "T50n2061_016:0811c12": "領重譯之文焉。如此古今相競且無指歸。",
    "T50n2061_016:0811c13": "以義交徵其辭必息。尋律文本即知異同。",
    "T50n2061_016:0811c14": "如眾學戒初題云。尸叉罽賴尼如破伊蘭",
    "T50n2061_016:0811c15": "葉。言此是覺明本也。如言式叉迦羅尼如",
    "T50n2061_016:0811c16": "破伊羅葉。即是支法領本也。又一本三十",
    "T50n2061_016:0811c17": "卷。一本六十卷。謂紙墨分開不定非也。分",
    "T50n2061_016:0811c18": "三十為六十。不其太相懸謬矣。若斯二譯",
    "T50n2061_016:0811c19": "皂白已分。復次元魏已前。諸受戒者用四分",
    "T50n2061_016:0811c20": "羯磨納戒。及乎行事即依諸律為隨何",
    "T50n2061_016:0811c21": "異乎執左氏經本專循公羊之傳文也。至",
    "T50n2061_016:0811c22": "魏孝。文世。有法聰律匠。於北臺山始手披",
    "T50n2061_016:0811c23": "口釋。道覆律師隨聽抄記。遂成義疏。權輿既",
    "T50n2061_016:0811c24": "爾。肯構繁乎。天輪而只候中星。大鼎而唯",
    "T50n2061_016:0811c25": "提附耳。鄴中法礪唐世懷素。新舊兩名各擅",
    "T50n2061_016:0811c26": "其美。礪乃成實有部受體雙陳。素唯尋祖",
    "T50n2061_016:0811c27": "薩婆開宗獨步。其有終南上士澄照大師。",
    "T50n2061_016:0811c28": "肹蠁三生逡巡千里。交接天人之際。優遊",
    "T50n2061_016:0811c29": "果證之中。知無不為。繩愆糾謬。以護持教",
    "T50n2061_016:0812a01": "法為己任者。實一代之偉人焉。是以天下",
    "T50n2061_016:0812a02": "言行事者。以南山為司南矣。丁乎大曆",
    "T50n2061_016:0812a03": "新舊疏家互相短長。勅集三宗律師重加定",
    "T50n2061_016:0812a04": "奪。時如淨為宗主判定二家。當建中中始",
    "T50n2061_016:0812a05": "言楷正。號僉定疏是也。至今東京三宗並",
    "T50n2061_016:0812a06": "盛。至於秉法出沒不倫。殊塗同歸。師資尚",
    "T50n2061_016:0812a07": "異。至若成公演化靈崿敷揚。不離三輔之",
    "T50n2061_016:0812a08": "間。俱僝百工之巧。文綱道岸自北徂南。發",
    "T50n2061_016:0812a09": "正輔篇從微至著。道流吳會實賴伊人。淨",
    "T50n2061_016:0812a10": "公作評家之師。源尚致感通之瑞。或抗表",
    "T50n2061_016:0812a11": "論沒官之物。或成圖證結界之非。或傑立",
    "T50n2061_016:0812a12": "一方。或才雄七眾。述鋒芒之義記。出豕",
    "T50n2061_016:0812a13": "亥之疑文。或熨帖紛拏。或整齊齟齬。若匪",
    "T50n2061_016:0812a14": "乘時之哲。便應逸氣之英。不令像運之中",
    "T50n2061_016:0812a15": "微降年唯永。終使壽星之下照法命唯長。道",
    "T50n2061_016:0812a16": "假人揚其在茲矣。近以提河水味轉不如",
    "T50n2061_016:0812a17": "前。座像塵埋仍觀更沒。大小乘之交惡。上中",
    "T50n2061_016:0812a18": "下之相凌。活寄四邪行違七聚。威儀既缺",
    "T50n2061_016:0812a19": "生善全虧。謂律為不急之文。放僧落自由",
    "T50n2061_016:0812a20": "之地。馬令脫轡象闕施鉤。不習律儀難",
    "T50n2061_016:0812a21": "調象馬。遂令教法日見凌夷。短則行果微",
    "T50n2061_016:0812a22": "亡。折則年齡減少。合夫洪範中凶短折也。",
    "T50n2061_016:0812a23": "又曰。慈父多敗。子脫或翻惡歸善。變犯成",
    "T50n2061_016:0812a24": "持。或眾主之勸修。或名師之訓導。假王臣之",
    "T50n2061_016:0812a25": "外護。必法教之中興。如是則同五福中之一",
    "T50n2061_016:0812a26": "壽五考終命歟。又曰。嚴家無格虜。故云。毘",
    "T50n2061_016:0812a27": "尼是正法之壽命焉此科所班乃是鍊金液",
    "T50n2061_016:0812a28": "轉還丹之手。勸人服之。使其近添其壽",
    "T50n2061_016:0812a29": "遠則昇仙。故我世尊凡制一戒獲其十利功",
    "T50n2061_016:0812b01": "德。意在令正法久住耳。",
    "T50n2061_016:0812b02": "宋高僧傳卷第十六"
}