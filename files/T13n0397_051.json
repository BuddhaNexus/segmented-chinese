{
    "T13n0397_051:0337b19": "大方等大集經卷第五十一",
    "T13n0397_051:0337b21": "高齊天竺三藏那連提耶舍譯",
    "T13n0397_051:0337b22": "月藏分第十四諸惡鬼神得敬信品第",
    "T13n0397_051:0337b23": "八之二",
    "T13n0397_051:0337b24": "「諸仁者！於彼何者是禪清淨平等？有禪聲聞",
    "T13n0397_051:0337b25": "緣覺如來共，有禪緣覺如來共、不共聲聞，有",
    "T13n0397_051:0337b26": "如來禪、不共聲聞緣覺，有如來禪共聲聞緣",
    "T13n0397_051:0337b27": "覺一切眾生。",
    "T13n0397_051:0337b28": "「諸仁者！於彼何禪聲聞緣覺如來共？若有眾",
    "T13n0397_051:0337b29": "生求樂離苦，觀後世畏，是人修行布施清淨",
    "T13n0397_051:0337c01": "平等時，若有正趣正發心者，應到其所起卑",
    "T13n0397_051:0337c02": "下心隨順供養，從彼人邊得聞正法。聞已知",
    "T13n0397_051:0337c03": "義如法修行，心樂離欲流注相續，是人得離",
    "T13n0397_051:0337c04": "諸欲惡不善法，有覺有觀離生喜樂入初禪；",
    "T13n0397_051:0337c05": "無覺無觀定生喜樂入第二禪；離喜行捨念",
    "T13n0397_051:0337c06": "增上正知入第三禪；捨苦捨樂先滅憂喜不",
    "T13n0397_051:0337c07": "苦不樂捨念清淨入第四禪。度一切想滅有",
    "T13n0397_051:0337c08": "對想不念別異想入無邊虛空處，度無邊虛",
    "T13n0397_051:0337c09": "空處入無邊識處，度無邊識處入無所有處，",
    "T13n0397_051:0337c10": "度無所有處入非想非非想處，度非想非非",
    "T13n0397_051:0337c11": "想處入滅受想定。",
    "T13n0397_051:0337c12": "「諸仁者！住初禪者滅音聲刺，住第二禪者滅",
    "T13n0397_051:0337c13": "覺觀刺，住第三禪者滅喜刺，住第四禪者滅",
    "T13n0397_051:0337c14": "出入息刺。住無邊虛空處者滅色刺，住無邊",
    "T13n0397_051:0337c15": "識處者滅虛空刺，住無所有處者滅識刺，住",
    "T13n0397_051:0337c16": "非想非非想處者滅無所有刺，住滅受想者",
    "T13n0397_051:0337c17": "滅受想刺，是名身行得倚、口行得倚、意行",
    "T13n0397_051:0337c18": "得倚八解脫禪士。得滅盡定到彼岸阿羅",
    "T13n0397_051:0337c19": "漢，依此處得四念處、四正勤、四如意足、五根、五",
    "T13n0397_051:0337c20": "力、七覺分、八聖道分、三解脫門、四無礙辯，依",
    "T13n0397_051:0337c21": "此處得奢摩他、毘婆舍那。此非菩薩行清淨",
    "T13n0397_051:0337c22": "平等，不得四攝事、四梵住、三不護、四無所畏、",
    "T13n0397_051:0337c23": "十力、十八不共法一切智智，是名禪波羅蜜",
    "T13n0397_051:0337c24": "平等聲聞緣覺如來共。",
    "T13n0397_051:0337c25": "「諸仁者！若復有人，先修緣覺乘退入聲聞乘",
    "T13n0397_051:0337c26": "行聲聞行，是人入初禪乃至入滅盡定，依此",
    "T13n0397_051:0337c27": "定得三解脫門、四無礙辯，不得四攝事、四梵",
    "T13n0397_051:0337c28": "住、三不護，乃至不得一切智智，是名禪平等",
    "T13n0397_051:0337c29": "聲聞緣覺如來共。",
    "T13n0397_051:0338a01": "「諸仁者！若復有人，先修大乘退入聲聞乘，是",
    "T13n0397_051:0338a02": "人入初禪乃至入滅盡定，得三解脫門、四攝",
    "T13n0397_051:0338a03": "事、四梵住，不得三不護，乃至不得一切智智，",
    "T13n0397_051:0338a04": "是名禪平等聲聞緣覺如來共。",
    "T13n0397_051:0338a05": "「諸仁者！於彼何禪緣覺如來共、不共聲聞？若",
    "T13n0397_051:0338a06": "有眾生，久修聲聞乘後入緣覺乘，是人昔來",
    "T13n0397_051:0338a07": "未得初禪，得已思惟求因緣法，乃至得第四",
    "T13n0397_051:0338a08": "禪已思惟求因緣法，入空無願無相三昧，以",
    "T13n0397_051:0338a09": "彼三昧思惟捨離證無色定，以彼三解脫門",
    "T13n0397_051:0338a10": "入滅盡定，於一切處思惟求緣覺法，是人求",
    "T13n0397_051:0338a11": "於因緣第一義三行滅無餘，非想受滅，是名",
    "T13n0397_051:0338a12": "禪平等緣覺如來共、不共聲聞。若復有人，未",
    "T13n0397_051:0338a13": "學聲聞乘、善學緣覺乘，是人入初禪思惟求",
    "T13n0397_051:0338a14": "因緣法，是人依初禪超彼餘禪及無色定，入",
    "T13n0397_051:0338a15": "三行滅無餘第一義滅定，是名禪平等緣覺",
    "T13n0397_051:0338a16": "如來共、不共聲聞。",
    "T13n0397_051:0338a17": "「諸仁者！若復有人，未學聲聞緣覺乘，先學大",
    "T13n0397_051:0338a18": "乘退入緣覺乘，是人入初禪，於彼禪中思惟",
    "T13n0397_051:0338a19": "求因緣法，如是乃至第四禪中思惟求因緣",
    "T13n0397_051:0338a20": "法，如是四無色定一切處思惟求因緣法，如",
    "T13n0397_051:0338a21": "是三行滅無餘第一義滅定，以三解脫門得",
    "T13n0397_051:0338a22": "不可說三昧，其處無生無滅，非證非修非有",
    "T13n0397_051:0338a23": "非無，非此岸非彼岸，非闇非明，非可測非分",
    "T13n0397_051:0338a24": "別非不分別，是名佉伽毘沙拏劫(佉伽齊云犀牛，毘沙拏云",
    "T13n0397_051:0338a25": "角)辟支佛，世間獨福田，是名禪清淨平等第",
    "T13n0397_051:0338a26": "一義緣覺如來共、不共聲聞。其處一切生死",
    "T13n0397_051:0338a27": "有海斷，行苦苦苦壞苦斷，於不可說義能自",
    "T13n0397_051:0338a28": "覺知，是名第一義禪清淨平等。",
    "T13n0397_051:0338a29": "「諸仁者！於彼何者如來第一義禪清淨平等，",
    "T13n0397_051:0338b01": "不共聲聞緣覺？若如來入初禪，不依陰入定，",
    "T13n0397_051:0338b02": "不依界入定，不依入入定，不依地界水火風",
    "T13n0397_051:0338b03": "界入定，不依虛空處界、識處界、無所有處界、",
    "T13n0397_051:0338b04": "非想非非想處界入定，不依滅界入定，不依",
    "T13n0397_051:0338b05": "現在及未來世入定，不依生不依滅入定，不",
    "T13n0397_051:0338b06": "依有不依無入定，無所依不依所依，如如來",
    "T13n0397_051:0338b07": "入初禪，如是第二第三第四禪，虛空處界、識",
    "T13n0397_051:0338b08": "處界、無所有處界、非想非非想處界如是。如",
    "T13n0397_051:0338b09": "來入滅界定，不依陰入定，乃至不依所依，如",
    "T13n0397_051:0338b10": "來入滅界定，是名如來第一義禪清淨平等，",
    "T13n0397_051:0338b11": "不共聲聞緣覺。",
    "T13n0397_051:0338b12": "「諸仁者！於彼何者是如來禪清淨平等，共聲",
    "T13n0397_051:0338b13": "聞緣覺一切眾生？如來入世間初禪乃至入",
    "T13n0397_051:0338b14": "世間第四禪，緣覺聲聞亦能入世間初禪乃",
    "T13n0397_051:0338b15": "至第四禪，一切眾生劫欲盡時亦曾能入世",
    "T13n0397_051:0338b16": "間初禪乃至第四禪。於後惡心因緣退失修",
    "T13n0397_051:0338b17": "禪，瞋惡麁穬不觀後世畏，於諸眾生無有慈",
    "T13n0397_051:0338b18": "愍，食其血肉趣三惡道。",
    "T13n0397_051:0338b19": "「復次，如如來入世間初禪乃至入世間第四",
    "T13n0397_051:0338b20": "禪。彼一切眾生，若天若人畜生餓鬼地獄眾",
    "T13n0397_051:0338b21": "生，作是念：『如來心心數法行在何處、住在何",
    "T13n0397_051:0338b22": "住？』彼一切眾生乃至蟲蟻，佛力加故，亦如實",
    "T13n0397_051:0338b23": "知佛心心數法住於初禪，乃至知住第四禪。",
    "T13n0397_051:0338b24": "此亦是如來禪平等共一切眾生。此禪平等，",
    "T13n0397_051:0338b25": "非一切聲聞辟支佛地，是名禪清淨平等。「諸",
    "T13n0397_051:0338b26": "仁者！於彼何者智器清淨平等？智有二種：一",
    "T13n0397_051:0338b27": "者、世間智；二者、出世間智。諸仁者！何者世間",
    "T13n0397_051:0338b28": "智？其世俗書典，口所言說結集解釋，言語之",
    "T13n0397_051:0338b29": "道音聲演說，文字顯示聞諸論說。若書字句",
    "T13n0397_051:0338c01": "義，若算若數若印，若種種苦行法，若學工巧",
    "T13n0397_051:0338c02": "事，如是所說種種作業，隨其所求皆得成就。",
    "T13n0397_051:0338c03": "諸餘三世俗念作事，若觸、若受、若想、若思、若",
    "T13n0397_051:0338c04": "念，如是一切非涅槃器，是名世間智器平等。",
    "T13n0397_051:0338c05": "「諸仁者！於彼何者世間智器平等？諸仁者！世",
    "T13n0397_051:0338c06": "間智器平等者，布施、持戒、忍辱、精進、禪定、聞",
    "T13n0397_051:0338c07": "慧智器平等。「何者世間布施智器平等？諸仁",
    "T13n0397_051:0338c08": "者！若有人乃至盡形休息殺生、偷盜、邪婬、妄",
    "T13n0397_051:0338c09": "語、飲酒諸放逸處，於一切眾生安住慈心、憐",
    "T13n0397_051:0338c10": "愍心、救濟心，是涅槃器。諸仁者！是名世間布",
    "T13n0397_051:0338c11": "施智器平等。",
    "T13n0397_051:0338c12": "「諸仁者！於彼何者世間戒智器平等？諸仁者！",
    "T13n0397_051:0338c13": "若於一切眾生具哀愍心觀後世畏，常住慈",
    "T13n0397_051:0338c14": "心、柔軟心、利益心、無怨讎心、無嫉妬心、無麁",
    "T13n0397_051:0338c15": "穬心、無兩舌心、無憍逸心、安住慈心。諸仁",
    "T13n0397_051:0338c16": "者！是名世間戒智器平等。",
    "T13n0397_051:0338c17": "「諸仁者！於彼何者世間忍智器平等？諸仁者！",
    "T13n0397_051:0338c18": "若聞眾生種種惡口、純麁穬言。聞已不取，不",
    "T13n0397_051:0338c19": "起卒暴不生變濁不現瞋相，於諸眾生亦復",
    "T13n0397_051:0338c20": "能忍，不順言辭音聲所出。諸仁者！是名世間",
    "T13n0397_051:0338c21": "忍智器平等。",
    "T13n0397_051:0338c22": "「諸仁者！若見眾生於其我所作惡作、過作、罪",
    "T13n0397_051:0338c23": "作、無利益，若壞色若壞聲香味觸、若壞身若",
    "T13n0397_051:0338c24": "壞命，於此眾生常能修忍，應如是學：是諸眾",
    "T13n0397_051:0338c25": "生，從無始流轉習貪恚癡，離善知識未曾修",
    "T13n0397_051:0338c26": "學；我近善知識、我能修學、我求一切樂。若於",
    "T13n0397_051:0338c27": "一切眾生不起瞋嫌，是人得一切樂。是故於",
    "T13n0397_051:0338c28": "彼一切眾生見已不取，不起卒暴不生變濁不",
    "T13n0397_051:0338c29": "現瞋相，是名世間忍智器平等。",
    "T13n0397_051:0339a01": "「諸仁者！於彼何者世間精進智器平等？諸仁",
    "T13n0397_051:0339a02": "者！若於眾生勤施不斷，及修戒忍精進禪智",
    "T13n0397_051:0339a03": "不斷。諸仁者！是名世間精進智器平等。",
    "T13n0397_051:0339a04": "「諸仁者。於彼何者世間禪智器平等？諸仁者！",
    "T13n0397_051:0339a05": "若入世間初禪乃至第四禪，入無邊虛空處",
    "T13n0397_051:0339a06": "乃至非想非非想處。諸仁者！是名世間禪智",
    "T13n0397_051:0339a07": "器平等。",
    "T13n0397_051:0339a08": "「諸仁者！於彼何者世間聞慧智器平等？諸仁",
    "T13n0397_051:0339a09": "者！若與如是空法相應大乘言教，有所堪能",
    "T13n0397_051:0339a10": "讀誦受持，言辭清淨為人演說不諂不幻，一",
    "T13n0397_051:0339a11": "切煩惱惡業障盡，知法知義，是人於彼言教",
    "T13n0397_051:0339a12": "知法知義，晝夜精勤求無上智。諸仁者！是名",
    "T13n0397_051:0339a13": "世間聞慧智器平等。",
    "T13n0397_051:0339a14": "「諸仁者！於彼何者出世間智器平等？諸仁者！",
    "T13n0397_051:0339a15": "若善男子，不取色受想行識，不取眼色、不取",
    "T13n0397_051:0339a16": "眼識、不取眼觸、不取眼觸因緣生若苦若樂",
    "T13n0397_051:0339a17": "不苦不樂，如是乃至不取意法、不取意識、不",
    "T13n0397_051:0339a18": "取意觸、不取意觸因緣生若苦若樂不苦不",
    "T13n0397_051:0339a19": "樂。如是不取地界水火風界，不取虛空界，乃",
    "T13n0397_051:0339a20": "至不取非想非非想界，不取現在及未來世，",
    "T13n0397_051:0339a21": "不取善不善，不取有漏無漏，不取聲聞乘、不",
    "T13n0397_051:0339a22": "取緣覺乘、不取無上大乘，不取三界不取三",
    "T13n0397_051:0339a23": "乘，不取有不取無，不取無所有無有言說，得",
    "T13n0397_051:0339a24": "無緣慈三昧，非諸聲聞辟支佛地。是人以此",
    "T13n0397_051:0339a25": "三昧故，能見入首楞嚴三昧門，次第當得首",
    "T13n0397_051:0339a26": "楞嚴三昧。「諸仁者！是名出世間智器清淨平",
    "T13n0397_051:0339a27": "等，非決定清淨平等，是方便力求智平等。",
    "T13n0397_051:0339a28": "「諸仁者！於彼何者安住出世間一切法器般",
    "T13n0397_051:0339a29": "若一切法界清淨平等？諸仁者！一切法界，非",
    "T13n0397_051:0339b01": "肉眼見非天眼見，是聖法慧眼相應。以聖慧",
    "T13n0397_051:0339b02": "眼觀諸法界不增不減，不見諸法有盛有衰，",
    "T13n0397_051:0339b03": "不見近遠方所無所至去，不見有生有滅。是",
    "T13n0397_051:0339b04": "人如是見諸法清淨平等時，更不見眾生有",
    "T13n0397_051:0339b05": "實可得。若入眾生不可得，是人則得入一切",
    "T13n0397_051:0339b06": "法不可得。何以故？不離眾生有一切法，不離",
    "T13n0397_051:0339b07": "一切法有眾生，其眾生體性是一切法體性，",
    "T13n0397_051:0339b08": "其一切法體性是眾生體性，其一切法體性",
    "T13n0397_051:0339b09": "是我體性，其我體性是一切法體性，其一切",
    "T13n0397_051:0339b10": "法體性是佛法體性，其佛法體性是無我界",
    "T13n0397_051:0339b11": "體性，其無我界體性是實際體性，其實際體",
    "T13n0397_051:0339b12": "性是如如體性。如是知一切法。諸仁者！是名",
    "T13n0397_051:0339b13": "安住出世間一切法器般若一切法界出世間",
    "T13n0397_051:0339b14": "智器清淨平等。",
    "T13n0397_051:0339b15": "「諸仁者！於彼何者出世間一切法器清淨平",
    "T13n0397_051:0339b16": "等？若菩薩摩訶薩如是安住般若入禪定時，",
    "T13n0397_051:0339b17": "不見有法可得，住於禪定而不捨離，於一切",
    "T13n0397_051:0339b18": "法境界無住無滅無所覺知住於禪定。是人",
    "T13n0397_051:0339b19": "不以身禪住於禪定，不以心禪住於禪定。是",
    "T13n0397_051:0339b20": "人住如是禪時，入於如如實際法界，能入諸",
    "T13n0397_051:0339b21": "法無所取著，超過一切聲聞辟支佛上，是人",
    "T13n0397_051:0339b22": "於如是禪住於禪定，是未決定菩薩，能斷一",
    "T13n0397_051:0339b23": "切諸煩惱見及上煩惱纏。「若復菩薩能住如",
    "T13n0397_051:0339b24": "是禪者，則能入於一切諸法，入此法時能知",
    "T13n0397_051:0339b25": "眾生善惡諸欲而成熟之。是人不見眾生，不",
    "T13n0397_051:0339b26": "見我人壽命眾數生者、養育作者、使作者、起者、",
    "T13n0397_051:0339b27": "使起者、受者、使受者。是人若復入於如如法",
    "T13n0397_051:0339b28": "界時，見諸眾生顛倒煩惱，以顛倒故受種種",
    "T13n0397_051:0339b29": "苦。是人如是入於微細如如實際法界，是菩",
    "T13n0397_051:0339c01": "薩於眾生不見眾生而成熟之。眾生非實故，",
    "T13n0397_051:0339c02": "眾生無眾生故，眾生無我故，眾生離故，眾生",
    "T13n0397_051:0339c03": "無自性故，眾生不可說故，眾生空故，眾生無",
    "T13n0397_051:0339c04": "相故，眾生無願故，眾生無作故，眾生如性故，",
    "T13n0397_051:0339c05": "眾生無生故，眾生不滅故，眾生清淨故，而",
    "T13n0397_051:0339c06": "成熟眾生如是亦不見我，乃至不見受者，亦",
    "T13n0397_051:0339c07": "不壞事。「是諸法自性相不可說不可說法界，",
    "T13n0397_051:0339c08": "一切語言文字不能說不可顯示無所有，是",
    "T13n0397_051:0339c09": "菩薩以大悲故，於不可說法而說諸法。此有",
    "T13n0397_051:0339c10": "漏此無漏，此世間此出世間，此有罪此無罪，",
    "T13n0397_051:0339c11": "此有為此無為，此有煩惱此無煩惱，此應修",
    "T13n0397_051:0339c12": "行此應捨離，此凡夫法、此學法、此無學法，此",
    "T13n0397_051:0339c13": "緣覺法、此菩薩法、此佛法。「諸仁者！是未決定",
    "T13n0397_051:0339c14": "菩薩，如是安住出世間一切法器般若，入一",
    "T13n0397_051:0339c15": "切法界清淨平等分別說法，菩薩於所說法",
    "T13n0397_051:0339c16": "不見其相。諸仁者！譬如幻者，遍虛空界化作",
    "T13n0397_051:0339c17": "種種色種種花，未曾作事而能現作。佛不出",
    "T13n0397_051:0339c18": "世，於彼花中能出如是妙義句味，入於法門",
    "T13n0397_051:0339c19": "演法音聲。作如是事，是為難不？」時，一切天人",
    "T13n0397_051:0339c20": "及鬼神眾作如是言：「大德婆伽婆！此事為難。",
    "T13n0397_051:0339c21": "大德修伽陀！此第一難。」佛言：「諸仁者！此轉難",
    "T13n0397_051:0339c22": "此第一轉難，其未決定菩薩，於無所屬法——如",
    "T13n0397_051:0339c23": "是法無色不可見非文字非言說——自未知未",
    "T13n0397_051:0339c24": "證未善修未自在未到彼岸，而能於他眾生",
    "T13n0397_051:0339c25": "除諸煩惱而成熟之，此為轉難。彼諸眾生，於",
    "T13n0397_051:0339c26": "如是甚深無言說法未作證，聞已不謗，此為",
    "T13n0397_051:0339c27": "第一轉難。彼諸眾生，能碎一切諸煩惱樹，住",
    "T13n0397_051:0339c28": "柔軟心作業心，於一切眾生慈心、愍心、不害",
    "T13n0397_051:0339c29": "心、悲心、共心、同心。彼諸眾生以柔軟心故，枯",
    "T13n0397_051:0340a01": "竭有海渡煩惱海速入無畏城，於如是無言",
    "T13n0397_051:0340a02": "說未作證，聞已不謗，彼亦轉難第一轉難。何",
    "T13n0397_051:0340a03": "故汝等惡心鬼神不自制心？於諸眾生不作",
    "T13n0397_051:0340a04": "柔軟心，不觀後世畏？「諸仁者！若有住出世間",
    "T13n0397_051:0340a05": "一切法器清淨平等三昧菩薩摩訶薩，能使",
    "T13n0397_051:0340a06": "一切眾生守護六根各住自境，豈況不能遮",
    "T13n0397_051:0340a07": "障汝等惡心鬼神！是善丈夫皆得是法，住大",
    "T13n0397_051:0340a08": "慈大悲心不惱於他。何以故？以修大慈大",
    "T13n0397_051:0340a09": "悲方便力故不惱於他。是諸菩薩入如是甚",
    "T13n0397_051:0340a10": "深法已，能擲眾生虛空界中，多億那由他劫",
    "T13n0397_051:0340a11": "各不相見，豈況不能制於汝等諸惡鬼神！亦",
    "T13n0397_051:0340a12": "復能擲一切眾生世界中間大黑闇處，乃至",
    "T13n0397_051:0340a13": "能令一切眾生唯食風食水食土食石。是諸",
    "T13n0397_051:0340a14": "菩薩以住如是甚深出世間法器清淨平等三",
    "T13n0397_051:0340a15": "昧故，能令一切眾生於多億劫不食，豈況不",
    "T13n0397_051:0340a16": "能制於汝等食他眾生精氣、血肉諸惡鬼神！",
    "T13n0397_051:0340a17": "何故縱捨汝等？是諸菩薩以大慈大悲方便",
    "T13n0397_051:0340a18": "力故縱捨汝等。「於此四天下所有菩薩摩訶",
    "T13n0397_051:0340a19": "薩，安住如是甚深出世間法器清淨平等三",
    "T13n0397_051:0340a20": "昧，其名曰眾自在菩薩、慈自在菩薩、文殊音",
    "T13n0397_051:0340a21": "菩薩、電自在菩薩、日自在菩薩、月自在菩薩、",
    "T13n0397_051:0340a22": "地自在菩薩、想自在菩薩、觀世自在菩薩、水",
    "T13n0397_051:0340a23": "自在菩薩，如是等萬八千菩薩摩訶薩居此",
    "T13n0397_051:0340a24": "四天下。「彼諸菩薩摩訶薩住此十種第一甚",
    "T13n0397_051:0340a25": "深出世間一切法器清淨平等。何等為十？所",
    "T13n0397_051:0340a26": "謂眾生平等、法平等、清淨平等、布施平等、戒",
    "T13n0397_051:0340a27": "平等、忍平等、精進平等、禪平等、般若平等、",
    "T13n0397_051:0340a28": "一切法清淨平等。住此十種第一甚深出世",
    "T13n0397_051:0340a29": "間一切法器清淨平等三昧菩薩摩訶薩，一",
    "T13n0397_051:0340b01": "一皆能制於汝等諸惡鬼神，如上所說。何故",
    "T13n0397_051:0340b02": "縱捨汝等？是諸菩薩以修大慈大悲方便力",
    "T13n0397_051:0340b03": "故縱捨汝等；何況如來、應、正遍知、明行足、善",
    "T13n0397_051:0340b04": "逝、世間解、無上士、調御丈夫、天人師、佛、世尊。",
    "T13n0397_051:0340b05": "「諸仁者！假使一切眾生住如是十種出世間",
    "T13n0397_051:0340b06": "甚深一切法器清淨平等，如前所說菩薩摩",
    "T13n0397_051:0340b07": "訶薩，以一如來一念之智勝於彼等。何況如",
    "T13n0397_051:0340b08": "來於一切時，以大悲心覆護汝等，不生瞋恚",
    "T13n0397_051:0340b09": "亦不棄捨。如來於一切時憐愍汝等，欲令得",
    "T13n0397_051:0340b10": "於利益安樂。汝等如是無有慚愧，不觀後世",
    "T13n0397_051:0340b11": "畏，於一切眾生作不愍心、不柔軟心、惡心、怨",
    "T13n0397_051:0340b12": "心、不慈心、不悲心，汝等不應作是非法。」欲重",
    "T13n0397_051:0340b13": "明此義而說偈言：",
    "T13n0397_051:0340b14": "「大雄見如是，　　無餘鬼神集，",
    "T13n0397_051:0340b15": "　即時舉右臂，　　宣說如是言：",
    "T13n0397_051:0340b16": "　佛出世甚難，　　法僧亦復難，",
    "T13n0397_051:0340b17": "　眾生淨信難，　　離諸難亦難，",
    "T13n0397_051:0340b18": "　哀愍眾生難，　　知足第一難。",
    "T13n0397_051:0340b19": "　得聞正法難，　　能修第一難，",
    "T13n0397_051:0340b20": "　得知難平等，　　於世常受樂，",
    "T13n0397_051:0340b21": "　此十平等處，　　智者當速知。",
    "T13n0397_051:0340b22": "　初眾生平等，　　捨離諸惡業，",
    "T13n0397_051:0340b23": "　造作諸善業，　　久受於勝樂。",
    "T13n0397_051:0340b24": "　修行法平等，　　一切法等等，",
    "T13n0397_051:0340b25": "　佛聲聞緣覺，　　凡夫等如如。",
    "T13n0397_051:0340b26": "　此清淨平等，　　於彼人中得，",
    "T13n0397_051:0340b27": "　遠離取境界，　　亦復不壞我。",
    "T13n0397_051:0340b28": "　布施平等喜，　　不害他眾生，",
    "T13n0397_051:0340b29": "　不奪活命具，　　不壞諸花果。",
    "T13n0397_051:0340c01": "　無有一眾生，　　非我父母者，",
    "T13n0397_051:0340c02": "　一切諸眾生，　　曾與我親知，",
    "T13n0397_051:0340c03": "　我更不觸惱，　　乃至一眾生。",
    "T13n0397_051:0340c04": "　休息於非時，　　一切惡風雨，",
    "T13n0397_051:0340c05": "　豐盛可樂事，　　養育諸親知。",
    "T13n0397_051:0340c06": "　眾生精氣增，　　常得不損減，",
    "T13n0397_051:0340c07": "　不氣噓他身，　　不瞋惡眼視，",
    "T13n0397_051:0340c08": "　不奪他精氣，　　充滿一切樂。",
    "T13n0397_051:0340c09": "　我心利一切，　　不瞋有失者，",
    "T13n0397_051:0340c10": "　為斷諸煩惱，　　求於諸佛法。",
    "T13n0397_051:0340c11": "　十種善業道，　　智者常守護，",
    "T13n0397_051:0340c12": "　於世常歡喜，　　後得見涅槃。",
    "T13n0397_051:0340c13": "　不依陰持戒，　　亦不依界入，",
    "T13n0397_051:0340c14": "　滅諸有支戒，　　滅諸有渴愛，",
    "T13n0397_051:0340c15": "　捨離種種想，　　能息於瞋怒。",
    "T13n0397_051:0340c16": "　如是字言合，　　智者離分別，",
    "T13n0397_051:0340c17": "　如虛空空故，　　離一切分別，",
    "T13n0397_051:0340c18": "　如是修忍者，　　智者離分別。",
    "T13n0397_051:0340c19": "　譬如空中月，　　眾星共圍遶，",
    "T13n0397_051:0340c20": "　如是修忍者，　　安隱眾中顯。",
    "T13n0397_051:0340c21": "　月光照摩尼，　　海水得盈滿，",
    "T13n0397_051:0340c22": "　忍照惡心鬼，　　令得清淨信。",
    "T13n0397_051:0340c23": "　一切離諸惡，　　修於菩提行，",
    "T13n0397_051:0340c24": "　彼眾生次第，　　能滿諸佛海。",
    "T13n0397_051:0340c25": "　我昔作仙人，　　林中修忍辱，",
    "T13n0397_051:0340c26": "　節節支解身，　　不起瞋怒心。",
    "T13n0397_051:0340c27": "　作兔為仙人，　　自投身入火，",
    "T13n0397_051:0340c28": "　我以修忍故，　　火變為蓮池。",
    "T13n0397_051:0340c29": "　我以彼忍力，　　成熟多眾生，",
    "T13n0397_051:0341a01": "　今諸阿羅漢，　　無有如是忍。",
    "T13n0397_051:0341a02": "　智者常精進，　　修行為福慧，",
    "T13n0397_051:0341a03": "　智海得增滿，　　得成諸佛海。",
    "T13n0397_051:0341a04": "　修禪及般若，　　得離諸煩惱，",
    "T13n0397_051:0341a05": "　不分別三界，　　得住於如如。",
    "T13n0397_051:0341a06": "　智者修禪智，　　出世住實際，",
    "T13n0397_051:0341a07": "　不染於諸法，　　離一切分別。",
    "T13n0397_051:0341a08": "　不分別諸法，　　不見有眾生，",
    "T13n0397_051:0341a09": "　諸法唯一相，　　得見佛境界。",
    "T13n0397_051:0341a10": "　無量菩薩眾，　　安住此法性，",
    "T13n0397_051:0341a11": "　不惱於汝等，　　以住聖般若。",
    "T13n0397_051:0341a12": "　如來於汝等，　　容恕不為惱，",
    "T13n0397_051:0341a13": "　汝等無羞恥，　　遠離於慚愧。",
    "T13n0397_051:0341a14": "　作惡諸眾生，　　弊性多剛強，",
    "T13n0397_051:0341a15": "　見佛大勇猛，　　皆得柔軟心。",
    "T13n0397_051:0341a16": "　汝等各應當，　　自遮己惡心，",
    "T13n0397_051:0341a17": "　汝等當次第，　　速證大涅槃。",
    "T13n0397_051:0341a18": "　汝等若柔軟，　　得離諸惡業，",
    "T13n0397_051:0341a19": "　為護此法故，　　付囑於汝等。",
    "T13n0397_051:0341a20": "　我所說聲聞，　　具智大名稱，",
    "T13n0397_051:0341a21": "　彼憐愍汝等，　　令得福智慧，",
    "T13n0397_051:0341a22": "　當得飲食利，　　諸天所供養，",
    "T13n0397_051:0341a23": "　得於勝住處，　　及得增壽命。",
    "T13n0397_051:0341a24": "　若聞導師語，　　如說能修行，",
    "T13n0397_051:0341a25": "　人天世間中，　　常受勝樂報。」",
    "T13n0397_051:0341a26": "爾時，世尊於彼諸惡鬼神眾中說法訖時，於",
    "T13n0397_051:0341a27": "彼諸惡鬼神眾中，彼惡鬼神昔於佛法作決",
    "T13n0397_051:0341a28": "定信，彼於後時近惡知識心見他過，以是因",
    "T13n0397_051:0341a29": "緣生惡鬼神，彼九十二那由他百千諸惡鬼",
    "T13n0397_051:0341b01": "神得住須陀洹果；億那由他頻婆羅百千諸",
    "T13n0397_051:0341b02": "惡鬼神昔行大乘者得隨順忍；無量阿僧祇",
    "T13n0397_051:0341b03": "諸惡鬼神得柔軟心，得已復發阿耨多羅三",
    "T13n0397_051:0341b04": "藐三菩提心。",
    "T13n0397_051:0341b05": "爾時，於彼鬼神眾中，有羅剎王名牛王目，與",
    "T13n0397_051:0341b06": "萬羅剎王合掌向佛，一心敬禮，而作是言：「大",
    "T13n0397_051:0341b07": "德婆伽婆！我等為瞋使故，久於世間受不愛",
    "T13n0397_051:0341b08": "果。我等今者承佛神力，得自憶念此賢劫中",
    "T13n0397_051:0341b09": "宿命之事。我等於鳩留孫如來法中曾得出",
    "T13n0397_051:0341b10": "家，誦持八萬大乘法聚，復誦八萬聲聞法聚，",
    "T13n0397_051:0341b11": "發阿耨多羅三藐三菩提願。我等彼時於阿",
    "T13n0397_051:0341b12": "蘭若住法比丘所起瞋怒心，以是業障於彼",
    "T13n0397_051:0341b13": "命終生於地獄，久被燒煮失念無餘，於彼命",
    "T13n0397_051:0341b14": "終生此食他血肉惡羅剎中。正由我等昔出",
    "T13n0397_051:0341b15": "家時共作惡業，今受於此惡羅剎身，為飲食",
    "T13n0397_051:0341b16": "故斷無量億那由他百千眾生命。以是我等",
    "T13n0397_051:0341b17": "今於佛所悔諸惡業更不復作。如是至三，至",
    "T13n0397_051:0341b18": "到堅固修行律儀。惟願世尊，授於我等阿耨",
    "T13n0397_051:0341b19": "多羅三藐三菩提記。」",
    "T13n0397_051:0341b20": "佛言：「諸仁者！我不見更有一法遠離菩提心，",
    "T13n0397_051:0341b21": "如於阿蘭若比丘所而起惡心者。諸仁者！於",
    "T13n0397_051:0341b22": "未來世，此賢劫最後如來名曰盧遮，彼佛當",
    "T13n0397_051:0341b23": "授汝等勝菩提記。」彼萬羅剎王垂淚而言：「寧",
    "T13n0397_051:0341b24": "處地獄，不作人身於阿蘭若比丘所一念之",
    "T13n0397_051:0341b25": "頃而起惡心，以彼能斷一切善故，何況數數",
    "T13n0397_051:0341b26": "而起惡心！」",
    "T13n0397_051:0341b27": "爾時，復有諸惡鬼神敬信三寶，住柔軟心觀",
    "T13n0397_051:0341b28": "後世畏，一切同音而作是言：「大德婆伽婆！我",
    "T13n0397_051:0341b29": "等從今休息諸惡，懺悔過去一切惡業。我等",
    "T13n0397_051:0341c01": "今當食花、食香、食果、食水、食風、食法、食喜，更",
    "T13n0397_051:0341c02": "不惱他，護持佛法受佛付囑為久住故，及",
    "T13n0397_051:0341c03": "受世尊聲聞弟子住阿蘭若者增上護持。」佛",
    "T13n0397_051:0341c04": "言：「善哉，善哉！善丈夫！汝等應當如是善受我",
    "T13n0397_051:0341c05": "之付囑，我今復以汝等付囑賢劫一切菩薩",
    "T13n0397_051:0341c06": "一切聲聞。彼憐愍汝等，於其晝夜作善助道，",
    "T13n0397_051:0341c07": "與汝善分稱名勸請，以是汝等增長精氣大",
    "T13n0397_051:0341c08": "力威德及大功能親知眷屬。彼彼如是護持",
    "T13n0397_051:0341c09": "我法故，亦復善護阿蘭若住法比丘、若大乘",
    "T13n0397_051:0341c10": "小乘，如是如是精氣增長乃至眷屬。如是如",
    "T13n0397_051:0341c11": "是汝等作勝供養三世諸佛，以此善根能捨",
    "T13n0397_051:0341c12": "惡趣，得世間樂及涅槃樂。」",
    "T13n0397_051:0341c13": "大集經月藏分第十二諸天王護持品第九",
    "T13n0397_051:0341c14": "爾時，世尊示世間故，問娑婆世界主大梵天",
    "T13n0397_051:0341c15": "王言：「此四天下是誰能作護持養育？」時娑婆",
    "T13n0397_051:0341c16": "世界主大梵天王作如是言：「大德婆伽婆！兜",
    "T13n0397_051:0341c17": "率陀天王共無量百千兜率陀天子，護持養",
    "T13n0397_051:0341c18": "育北欝單越。他化自在天王共無量百千他",
    "T13n0397_051:0341c19": "化自在天子，護持養育東弗婆提。化樂天王",
    "T13n0397_051:0341c20": "共無量百千化樂天子，護持養育南閻浮提。",
    "T13n0397_051:0341c21": "須夜摩天王共無量百千須夜摩天子，護持",
    "T13n0397_051:0341c22": "養育西瞿陀尼。",
    "T13n0397_051:0341c23": "「大德婆伽婆！毘沙門天王共無量百千諸夜",
    "T13n0397_051:0341c24": "叉眾，護持養育北欝單越。提頭賴吒天王共",
    "T13n0397_051:0341c25": "無量百千乾闥婆眾，護持養育東弗婆提。毘",
    "T13n0397_051:0341c26": "樓勒叉天王共無量百千鳩槃茶眾，護持",
    "T13n0397_051:0341c27": "養育南閻浮提。毘樓博叉天王共無量百千",
    "T13n0397_051:0341c28": "龍眾，護持養育西瞿陀尼。",
    "T13n0397_051:0341c29": "「大德婆伽婆！天仙七宿、三曜、三天童女，護持",
    "T13n0397_051:0342a01": "養育北欝單越。彼天仙七宿者，虛、危、室、辟、奎、",
    "T13n0397_051:0342a02": "婁、胃。三曜者，鎮星、歲星、熒惑星。三天童女者，",
    "T13n0397_051:0342a03": "鳩槃、彌那、迷沙。大德婆伽婆！彼天仙七宿中，",
    "T13n0397_051:0342a04": "虛危室三宿是鎮星土境，鳩槃是辰。辟、奎二",
    "T13n0397_051:0342a05": "宿是歲星土境，彌那是辰。婁、胃二宿是熒惑",
    "T13n0397_051:0342a06": "土境，迷沙是辰。大德婆伽婆！如是天仙七宿、",
    "T13n0397_051:0342a07": "三曜、三天童女護持養育北欝單越。",
    "T13n0397_051:0342a08": "「大德婆伽婆！天仙七宿、三曜、三天童女護持",
    "T13n0397_051:0342a09": "養育東弗婆提。彼天仙七宿者，昴、畢、觜、參、井、",
    "T13n0397_051:0342a10": "鬼、柳。三曜者，太白星、歲星、月。三天童女者，毘",
    "T13n0397_051:0342a11": "利沙、彌偷那、羯迦吒迦。大德婆伽婆！彼天仙",
    "T13n0397_051:0342a12": "七宿中，昴、畢二宿是太白土境，毘利沙是辰。",
    "T13n0397_051:0342a13": "觜、參、井三宿是歲星土境，彌偷那是辰。鬼、柳",
    "T13n0397_051:0342a14": "二宿是月土境，羯迦吒迦是辰。大德婆伽婆！",
    "T13n0397_051:0342a15": "如是天仙七宿、三曜、三天童女護持養育東弗",
    "T13n0397_051:0342a16": "婆提。",
    "T13n0397_051:0342a17": "「大德婆伽婆！天仙七宿、三曜、三天童女護持",
    "T13n0397_051:0342a18": "養育南閻浮提。彼天仙七宿者，星、張、翼、軫、角、",
    "T13n0397_051:0342a19": "亢、氐。三曜者，日、辰星、太白星。三天童女者，[糸*枲]",
    "T13n0397_051:0342a20": "呵、迦若、兜羅。大德婆伽婆！彼天仙七宿中，星、",
    "T13n0397_051:0342a21": "張、翼是日土境，[糸*枲]呵是辰。軫、角二宿是辰星",
    "T13n0397_051:0342a22": "土境，迦若是辰。亢、氐二宿是太白土境，兜羅",
    "T13n0397_051:0342a23": "是辰。大德婆伽婆！如是天仙七宿、三曜、三天",
    "T13n0397_051:0342a24": "童女護持養育南閻浮提。",
    "T13n0397_051:0342a25": "「大德婆伽婆！彼天仙七宿、三曜、三天童女護",
    "T13n0397_051:0342a26": "持養育西瞿陀尼。彼天仙七宿者，房、心、尾、箕、",
    "T13n0397_051:0342a27": "斗、牛、女。三曜者，熒惑星、歲星、鎮星。三天童女",
    "T13n0397_051:0342a28": "者，毘離支迦、檀[少/兔]婆、摩伽羅。大德婆伽婆！",
    "T13n0397_051:0342a29": "彼天仙七宿中，房、心二宿是熒惑土境，毘利",
    "T13n0397_051:0342b01": "支迦是辰。尾、箕、斗三宿是歲星土境，檀[少/兔]婆",
    "T13n0397_051:0342b02": "是辰。牛、女二宿是鎮星土境，摩伽羅是辰。大",
    "T13n0397_051:0342b03": "德婆伽婆！如是天仙七宿、三曜、三天童女護",
    "T13n0397_051:0342b04": "持養育西瞿陀尼。",
    "T13n0397_051:0342b05": "「大德婆伽婆！此四天下南閻浮提最為殊勝。",
    "T13n0397_051:0342b06": "何以故？閻浮提人勇健聰慧梵行相應，佛婆",
    "T13n0397_051:0342b07": "伽婆於中出世，是故四大天王於此倍增護",
    "T13n0397_051:0342b08": "持養育。此閻浮提有十六大國：謂鴦伽摩伽",
    "T13n0397_051:0342b09": "陀國、傍伽摩伽陀國、阿槃多國、支提國，此四",
    "T13n0397_051:0342b10": "大國，毘沙門天王與夜叉眾圍遶護持養育。",
    "T13n0397_051:0342b11": "迦尸國、都薩羅國、婆蹉國、摩羅國，此四大",
    "T13n0397_051:0342b12": "國，提頭賴吒天王與乾闥婆眾圍遶護持養",
    "T13n0397_051:0342b13": "育。鳩羅婆國、毘時國、般遮羅國、疎那國，此",
    "T13n0397_051:0342b14": "四大國，毘樓勒叉天王與鳩槃茶眾圍遶",
    "T13n0397_051:0342b15": "護持養育。阿濕婆國、蘇摩國、蘇羅吒國、甘",
    "T13n0397_051:0342b16": "滿闍國，此四大國，毘樓博叉天王與諸龍眾",
    "T13n0397_051:0342b17": "圍遶護持養育。",
    "T13n0397_051:0342b18": "「大德婆伽婆！過去天仙護持養育此四天下",
    "T13n0397_051:0342b19": "故，皆亦如是分布安置。於後隨其國土、城邑、",
    "T13n0397_051:0342b20": "村落、塔寺、園林、樹下、塚間、山谷、曠野、河泉、陂",
    "T13n0397_051:0342b21": "濼乃至海中寶洲天祠，於彼卵生、胎生、濕生、",
    "T13n0397_051:0342b22": "化生諸龍、夜叉、羅剎、餓鬼、毘舍遮、富單那、迦吒",
    "T13n0397_051:0342b23": "富單那等，生於彼中還住彼處，無所繫屬不",
    "T13n0397_051:0342b24": "受他教。是故願佛於此閻浮提一切國土，彼",
    "T13n0397_051:0342b25": "諸鬼神分布安置為護持故，為護一切諸眾",
    "T13n0397_051:0342b26": "生故，我等於此說欲隨喜。」佛言：「如是，大",
    "T13n0397_051:0342b27": "梵！如汝所說。」爾時，世尊欲重明此義而說偈",
    "T13n0397_051:0342b28": "言：",
    "T13n0397_051:0342b29": "「示現世間故，　　導師問梵王，",
    "T13n0397_051:0342c01": "　於此四天下，　　誰護持養育？",
    "T13n0397_051:0342c02": "　如是天師梵，　　諸天王為首，",
    "T13n0397_051:0342c03": "　兜率他化天，　　化樂須夜摩，",
    "T13n0397_051:0342c04": "　能護持養育。　　如此四天下，",
    "T13n0397_051:0342c05": "　四王及眷屬，　　亦復能護持。",
    "T13n0397_051:0342c06": "　二十八宿等，　　及以十二辰，",
    "T13n0397_051:0342c07": "　十二天童女，　　護持四天下。",
    "T13n0397_051:0342c08": "　隨其所生處，　　龍鬼羅剎等，",
    "T13n0397_051:0342c09": "　不受他教者，　　還於彼作護。",
    "T13n0397_051:0342c10": "　天神等差別，　　願佛令分布，",
    "T13n0397_051:0342c11": "　憐愍眾生故，　　熾然正法燈。」",
    "T13n0397_051:0342c12": "爾時，佛告月藏菩薩摩訶薩言：「了知清淨士！",
    "T13n0397_051:0342c13": "此賢劫初人壽四萬歲時，鳩留孫佛出興於",
    "T13n0397_051:0342c14": "世。彼佛為無量阿僧祇億那由他百千眾生，",
    "T13n0397_051:0342c15": "迴生死輪轉正法輪，追迴惡道安置善道及",
    "T13n0397_051:0342c16": "解脫果。彼佛以此四大天下，付囑娑婆世界",
    "T13n0397_051:0342c17": "主大梵天王、他化自在天王、化樂天王、兜率陀",
    "T13n0397_051:0342c18": "天王、須夜摩天王等，護持故，養育故，憐愍",
    "T13n0397_051:0342c19": "眾生故，令三寶種不斷絕故，熾然故，地精",
    "T13n0397_051:0342c20": "氣眾生精氣正法精氣久住增長故，令諸眾",
    "T13n0397_051:0342c21": "生休息三惡道故，趣向三善道故，以四天",
    "T13n0397_051:0342c22": "下付囑大梵及諸天王。如是漸次劫盡，諸天",
    "T13n0397_051:0342c23": "人盡，一切善業白法盡滅，增長大惡諸煩",
    "T13n0397_051:0342c24": "惱溺。「人壽三萬歲時，拘那含牟尼佛出興",
    "T13n0397_051:0342c25": "於世。彼佛以此四大天下，付囑娑婆世界",
    "T13n0397_051:0342c26": "主大梵天王、他化自在天王，乃至四大天王及",
    "T13n0397_051:0342c27": "諸眷屬，護持養育故，乃至令一切眾生休息",
    "T13n0397_051:0342c28": "三惡道趣向三善道故，以此四天下付囑大",
    "T13n0397_051:0342c29": "梵及諸天王。如是次第劫盡，諸天人盡，白",
    "T13n0397_051:0343a01": "法亦盡，增長大惡諸煩惱溺。「人壽二萬歲時，",
    "T13n0397_051:0343a02": "迦葉如來出興於世。彼佛以此四大天下，付",
    "T13n0397_051:0343a03": "囑娑婆世界主大梵天王、他化自在天王、化樂",
    "T13n0397_051:0343a04": "天王、兜率陀天王、須夜摩天王、憍尸迦帝釋、四",
    "T13n0397_051:0343a05": "天王等及諸眷屬，護持養育故，乃至令一",
    "T13n0397_051:0343a06": "切眾生休息三惡道趣向三善道故。彼迦葉",
    "T13n0397_051:0343a07": "佛以此四天下，付囑大梵四天王等，及付",
    "T13n0397_051:0343a08": "諸天仙眾七曜十二天童女二十八宿等，護",
    "T13n0397_051:0343a09": "持故，養育故。「了知清淨士！如是次第，至今劫",
    "T13n0397_051:0343a10": "濁、煩惱濁、眾生濁、大惡煩惱濁鬪諍惡世，時",
    "T13n0397_051:0343a11": "人壽百歲，一切白法盡，一切諸惡闇翳世間。",
    "T13n0397_051:0343a12": "譬如海水一味大鹹，大煩惱味遍滿於世，集",
    "T13n0397_051:0343a13": "會惡黨手執髑髏血塗其掌共相殺害。如是",
    "T13n0397_051:0343a14": "惡眾生中，我今出世菩提樹下初成正覺，受",
    "T13n0397_051:0343a15": "提胃波利諸商人食。為彼等故，以此閻浮提",
    "T13n0397_051:0343a16": "分布天、龍、乾闥婆、鳩槃茶、夜叉等，護持養育",
    "T13n0397_051:0343a17": "故，以是大集十方所有佛土一切無餘菩薩",
    "T13n0397_051:0343a18": "摩訶薩等悉來集此。乃至於此娑婆佛土，其",
    "T13n0397_051:0343a19": "處百億日月，百億四天下，百億四大海，百億",
    "T13n0397_051:0343a20": "鐵圍山、大鐵圍山，百億須彌山，百億四阿修",
    "T13n0397_051:0343a21": "羅城，百億四大天王，百億三十三天，乃至百",
    "T13n0397_051:0343a22": "億非想非非想處。如是略數娑婆佛土，我於",
    "T13n0397_051:0343a23": "是處而作佛事。乃至於娑婆佛土所有諸梵",
    "T13n0397_051:0343a24": "天王及諸眷屬、魔天王、他化自在天王、化樂",
    "T13n0397_051:0343a25": "天王、兜率陀天王、須夜摩天王、帝釋天王、",
    "T13n0397_051:0343a26": "四大天王、阿修羅王、龍王、夜叉王、羅剎王、",
    "T13n0397_051:0343a27": "乾闥婆王、緊那羅王、迦樓羅王、摩睺羅伽王、",
    "T13n0397_051:0343a28": "鳩槃茶王、餓鬼王、毘舍遮王、富單那王、迦",
    "T13n0397_051:0343a29": "吒富單那王等，悉將眷屬於此大集，為聞法",
    "T13n0397_051:0343b01": "故。乃至於此娑婆佛土，所有諸菩薩摩訶薩",
    "T13n0397_051:0343b02": "等，及諸聲聞一切無餘，悉來集此，為聞法故。",
    "T13n0397_051:0343b03": "我今為此所集大眾，顯示甚深佛法。復為護",
    "T13n0397_051:0343b04": "世間故，以此閻浮提所集鬼神，分布安置護",
    "T13n0397_051:0343b05": "持養育。」",
    "T13n0397_051:0343b06": "爾時，世尊復問娑婆世界主大梵天王言：「過",
    "T13n0397_051:0343b07": "去諸佛，以此四大天下曾付囑誰令作護持",
    "T13n0397_051:0343b08": "養育？」時娑婆世界主大梵天王言：「過去諸佛，",
    "T13n0397_051:0343b09": "以此四天曾付囑我及憍尸迦令作護持，而",
    "T13n0397_051:0343b10": "我有失不彰己名及帝釋名，但稱諸餘天王",
    "T13n0397_051:0343b11": "及宿曜辰護持養育。」",
    "T13n0397_051:0343b12": "爾時，娑婆世界主大梵天王及憍尸迦帝釋，",
    "T13n0397_051:0343b13": "頂禮佛足，而作是言：「大德婆伽婆！大德修伽",
    "T13n0397_051:0343b14": "陀！我今謝過，我如小兒愚癡無智，於如來前",
    "T13n0397_051:0343b15": "不自稱名。大德婆伽婆！唯願容恕。大德修伽",
    "T13n0397_051:0343b16": "陀！唯願容恕。諸來大眾亦願容恕。我於境界",
    "T13n0397_051:0343b17": "言說教令得自在處護持養育，乃至令諸眾",
    "T13n0397_051:0343b18": "生趣善道故。我等曾於鳩留孫佛已受教勅，",
    "T13n0397_051:0343b19": "乃至令三寶種已作熾然。拘那含牟尼佛迦",
    "T13n0397_051:0343b20": "葉佛所，我受教勅亦如是，於三寶種已勤熾",
    "T13n0397_051:0343b21": "然，地精氣、眾生精氣、正法味醍醐精氣久住增",
    "T13n0397_051:0343b22": "長故，亦如我今於世尊所頂受教勅。於己境",
    "T13n0397_051:0343b23": "界言說教令得自在處，休息一切鬪諍飢饉，",
    "T13n0397_051:0343b24": "乃至令三寶種不斷絕故，三種精氣久住增",
    "T13n0397_051:0343b25": "長故，遮障惡行眾生、護養行法眾生故，休息",
    "T13n0397_051:0343b26": "眾生三惡道趣向三善道故，為令佛法得久",
    "T13n0397_051:0343b27": "住故，勤作護持。」佛言：「善哉，善哉！妙丈夫！汝",
    "T13n0397_051:0343b28": "應如是。」",
    "T13n0397_051:0343b29": "爾時，佛告百億大梵天王言：「所有行法住法",
    "T13n0397_051:0343c01": "順法厭捨惡者，今悉付囑汝等手中。汝等賢",
    "T13n0397_051:0343c02": "首！於百億四天下，各各境界言說教令得自",
    "T13n0397_051:0343c03": "在處，所有眾生，弊惡麁獷惱害於他、無有慈",
    "T13n0397_051:0343c04": "愍不觀後世畏，觸惱剎利心及婆羅門、毘舍、",
    "T13n0397_051:0343c05": "首陀心，乃至觸惱畜生心。如是作殺生因緣，",
    "T13n0397_051:0343c06": "乃至作邪見因緣，隨其所作非時風雨，乃至",
    "T13n0397_051:0343c07": "令地精氣、眾生精氣、正法精氣作損減因緣",
    "T13n0397_051:0343c08": "者，汝應遮止令住善法。「若有眾生，欲得善者，",
    "T13n0397_051:0343c09": "欲得法者，欲度生死彼岸者，所有修行檀波",
    "T13n0397_051:0343c10": "羅蜜者，乃至修行般若波羅蜜者，所有行法",
    "T13n0397_051:0343c11": "住法眾生，及為行法營事者，彼諸眾生，汝等",
    "T13n0397_051:0343c12": "應當護持養育。若有眾生，受持讀誦為他演",
    "T13n0397_051:0343c13": "說種種解脫經論，汝等當與彼諸眾生念持",
    "T13n0397_051:0343c14": "方便得堅固力，入所聞不忘智信諸法相，令",
    "T13n0397_051:0343c15": "離生死修八聖道三昧根相應。若有眾生，於",
    "T13n0397_051:0343c16": "汝境界，住法奢摩他、毘婆舍那次第方便與",
    "T13n0397_051:0343c17": "諸三昧相應，勤求修習三種菩提者，汝等應",
    "T13n0397_051:0343c18": "當遮護攝受，勤作捨施勿令乏少。若有眾生，",
    "T13n0397_051:0343c19": "施其飲食、衣服、臥具病患因緣施湯藥者，汝",
    "T13n0397_051:0343c20": "等應當令彼施主五利增長。何等為五？一者、",
    "T13n0397_051:0343c21": "壽增長；二者、才增長；三者、樂增長；四者、善行",
    "T13n0397_051:0343c22": "增長；五者、慧增長。汝等長夜得利益安樂。以",
    "T13n0397_051:0343c23": "是因緣，汝等能滿六波羅蜜，不久得成一切",
    "T13n0397_051:0343c24": "種智。」時娑婆世界主大梵天王為首，共百億",
    "T13n0397_051:0343c25": "諸梵天王，咸作是言：「如是，如是。大德婆伽婆！",
    "T13n0397_051:0343c26": "我等各各於己境界，弊惡麁獷惱害於他、無",
    "T13n0397_051:0343c27": "慈愍心不觀後世畏，乃至我當遮障，與彼施",
    "T13n0397_051:0343c28": "主增長五事。」佛言：「善哉，善哉！汝應如是。」爾時，",
    "T13n0397_051:0343c29": "復有一切菩薩摩訶薩、一切諸大聲聞、一切天",
    "T13n0397_051:0344a01": "龍，乃至一切人非人等讚言：「善哉，善哉！大雄猛",
    "T13n0397_051:0344a02": "士！汝等如是，法得久住，令諸眾生得離惡道",
    "T13n0397_051:0344a03": "速趣善道。」爾時，世尊欲重明此義而說偈言：",
    "T13n0397_051:0344a04": "「我告月藏言：　　入此賢劫初，",
    "T13n0397_051:0344a05": "　鳩留佛付囑，　　梵等四天下，",
    "T13n0397_051:0344a06": "　遮障諸惡故，　　熾然正法眼。",
    "T13n0397_051:0344a07": "　捨離諸惡事，　　護持行法者，",
    "T13n0397_051:0344a08": "　不斷三寶種，　　增長三精氣，",
    "T13n0397_051:0344a09": "　休息諸惡趣，　　令向諸善道。",
    "T13n0397_051:0344a10": "　拘那含牟尼，　　復囑大梵王，",
    "T13n0397_051:0344a11": "　他化化樂天，　　乃至四天王。",
    "T13n0397_051:0344a12": "　次後迦葉佛，　　復囑梵天王，",
    "T13n0397_051:0344a13": "　化樂等四天，　　帝釋護世王。",
    "T13n0397_051:0344a14": "　過去諸天仙，　　為諸世間故，",
    "T13n0397_051:0344a15": "　安置諸宿曜，　　令護持養育。",
    "T13n0397_051:0344a16": "　至於濁惡世，　　白法盡滅時，",
    "T13n0397_051:0344a17": "　我獨覺無上，　　安置護人民。",
    "T13n0397_051:0344a18": "　今於大眾前，　　數數惱亂我，",
    "T13n0397_051:0344a19": "　應當捨說法，　　置我令護持。",
    "T13n0397_051:0344a20": "　十方諸菩薩，　　一切悉來集，",
    "T13n0397_051:0344a21": "　天王亦來此，　　娑婆佛國土。",
    "T13n0397_051:0344a22": "　我問大梵王，　　誰昔護持者？",
    "T13n0397_051:0344a23": "　帝釋大梵天，　　指示餘天王。",
    "T13n0397_051:0344a24": "　於時釋梵王，　　謝過導師言：",
    "T13n0397_051:0344a25": "　我等所王處，　　遮障一切惡，",
    "T13n0397_051:0344a26": "　熾然三寶種，　　增長三精氣，",
    "T13n0397_051:0344a27": "　遮障諸惡朋，　　護持善朋黨。」",
    "T13n0397_051:0344a28": "大集經卷第五十一"
}