{
    "X11n0270_007:0810a01": "大佛頂如來密因修證了義諸菩薩萬行首楞嚴經",
    "X11n0270_007:0810a02": "要解卷第七",
    "X11n0270_007:0810a03": "唐天竺沙門般剌蜜諦譯",
    "X11n0270_007:0810a04": "烏萇國沙門彌伽釋迦譯語",
    "X11n0270_007:0810a05": "菩薩戒弟子前正議大夫同中書",
    "X11n0270_007:0810a06": "門下平章事清河房融筆受",
    "X11n0270_007:0810a07": "溫陵開元蓮寺比丘戒環解",
    "X11n0270_007:0810a08": "△三深窮萬法。決通疑滯。入道以見性為本。了法",
    "X11n0270_007:0810a09": "次之。葢雖見性。不了萬法。則觸途成滯。故於發明",
    "X11n0270_007:0810a10": "心見顯如來藏之後。復以富那呈疑。窮辯山河大",
    "X11n0270_007:0810a11": "地諸有為相。使法法決了。一無疑滯。然後修進可",
    "X11n0270_007:0810a12": "以順造也。文三。初富那疑問。十大弟子。阿難多聞。",
    "X11n0270_007:0810a13": "富那說法。各居第一。前欲激發多聞狂慧。使生正",
    "X11n0270_007:0810a14": "見故。以阿難發起。此為群疑塞滯。須藉講通故。以",
    "X11n0270_007:0810a15": "富那發起。皆聖人應機方便也。文二。初敘疑。",
    "X11n0270_007:0810a16": "爾時富樓那彌多羅尼子。在大眾中。即從座起。偏袒",
    "X11n0270_007:0810a17": "右肩。右膝著地。合掌恭敬。而白佛言。大威德世尊。善",
    "X11n0270_007:0810a18": "為眾生。敷演如來第一義諦。",
    "X11n0270_007:0810a19": "先讚前法。次敘疑情也。冠三乘。統萬法。名第一義",
    "X11n0270_007:0810a20": "諦。",
    "X11n0270_007:0810a21": "世尊常推說法人中我為第一。今聞如來微妙法音。",
    "X11n0270_007:0810a22": "猶如聾人逾百步外聆於蚊蚋。本所不見。何況得聞。",
    "X11n0270_007:0810a23": "佛雖宣明令我除惑。今猶未詳斯義究竟無疑惑地。",
    "X11n0270_007:0810a24": "前所宣明。旨義幽遠。根機昧劣。故譬聾人百步聞",
    "X11n0270_007:0810b01": "蚋。以第一法才猶昧。則中下之機難無疑惑。所以",
    "X11n0270_007:0810b02": "富那示疑而請也。",
    "X11n0270_007:0810b03": "世尊。如阿難輩。雖則開悟。習漏未除。我等會中登無",
    "X11n0270_007:0810b04": "漏者。雖盡諸漏。今聞如來所說法音。尚紆疑悔。",
    "X11n0270_007:0810b05": "阿難習漏未除。容有疑惑。富那既盡諸漏。尚縈疑",
    "X11n0270_007:0810b06": "悔。則餘眾可知也。△二正問二。一問藏性清淨何",
    "X11n0270_007:0810b07": "生諸相。",
    "X11n0270_007:0810b08": "世尊。若復世聞一切根塵陰處界等。皆如來藏清淨",
    "X11n0270_007:0810b09": "本然。云何忽生山河大地諸有為相。次第遷流終而",
    "X11n0270_007:0810b10": "復始。",
    "X11n0270_007:0810b11": "清淨則宜無諸相。本然則宜無遷流。△二問四大",
    "X11n0270_007:0810b12": "各徧云何相容。",
    "X11n0270_007:0810b13": "又如來說地水火風。本性圓融。周徧法界。湛然常住。",
    "X11n0270_007:0810b14": "世尊。若地性徧云何容水。水性周徧火則不生。復云",
    "X11n0270_007:0810b15": "何明水火二性俱徧虗空不相陵滅。世尊地性障礙。",
    "X11n0270_007:0810b16": "空性虗通。云何二俱周徧法界。而我不知是義攸往。",
    "X11n0270_007:0810b17": "唯願如來宣流大慈。開我迷雲及諸大眾。作是語已。",
    "X11n0270_007:0810b18": "五體投地。欽渴如來無上慈誨。",
    "X11n0270_007:0810b19": "二問皆躡前四科七大之文起疑也。意以性相相",
    "X11n0270_007:0810b20": "違理事相礙實常情疑滯。故為致問。庶獲決通。△",
    "X11n0270_007:0810b21": "二如來決答二。一通許。",
    "X11n0270_007:0810b22": "爾時世尊告富樓那及諸會中漏盡無學諸阿羅漢。",
    "X11n0270_007:0810b23": "如來今日普為此會。宣勝義中真勝義性。令汝會中",
    "X11n0270_007:0810b24": "定性聲聞及諸一切未得二空迴向上乘阿羅漢等。",
    "X11n0270_007:0810c01": "皆獲一乘寂滅場地真阿練若正修行處。汝今諦聽。",
    "X11n0270_007:0810c02": "當為汝說。",
    "X11n0270_007:0810c03": "有世俗諦。有勝義諦。脫俗冥真。超情離妄。世間三",
    "X11n0270_007:0810c04": "有。出世二乘。以所知心不能測度。是謂勝義諦中",
    "X11n0270_007:0810c05": "真勝義性。即下文由覺明以辯真覺。因了發以窮",
    "X11n0270_007:0810c06": "諸妄。至於山河不復出。水火不相陵。身含十方。毛",
    "X11n0270_007:0810c07": "現塵剎。皆勝義諦中真勝義性也。定性聲聞即沉",
    "X11n0270_007:0810c08": "空趣寂者。未得二空即初心有學。迴向上乘則大",
    "X11n0270_007:0810c09": "心羅漢。一乘寂滅場地即冠三乘離諍論之真趣",
    "X11n0270_007:0810c10": "也。阿練若云無諠雜。",
    "X11n0270_007:0810c11": "富樓那等。欽佛法音。默然承聽。",
    "X11n0270_007:0810c12": "△二正答二。一答諸相所起。三初明本。",
    "X11n0270_007:0810c13": "佛言。富樓那。如汝所言。清淨本然云何忽生山河大",
    "X11n0270_007:0810c14": "地。汝常不聞如來宣說。性覺妙明。本覺明妙。富樓那",
    "X11n0270_007:0810c15": "言。唯然世等。我常聞佛宣說斯義。",
    "X11n0270_007:0810c16": "性覺妙明本覺明妙者。萬法體用異稱也。能性一",
    "X11n0270_007:0810c17": "切曰性覺。性覺之妙顯乎明。即自體而出見於萬",
    "X11n0270_007:0810c18": "法者也。性之所本曰本覺。本覺之明藏乎妙。即自",
    "X11n0270_007:0810c19": "用而反冥於一真者也。了斯二義。則體用一覺。物",
    "X11n0270_007:0810c20": "我一妙。無復諸相之異矣。",
    "X11n0270_007:0810c21": "佛言。汝稱覺明。為復性明稱名為覺。為覺不明稱為",
    "X11n0270_007:0810c22": "明覺。",
    "X11n0270_007:0810c23": "促舉前義問之。定其解惑也。夫汝所謂覺。所謂明。",
    "X11n0270_007:0810c24": "意作何解。為此性本自明靈然不昧。故稱之為覺",
    "X11n0270_007:0811a01": "耶。為復性自不明用心覺之。故稱之為明覺耶。靈",
    "X11n0270_007:0811a02": "然不昧者真覺也。用心覺之者妄覺也。",
    "X11n0270_007:0811a03": "富樓那言。若此不明名為覺者。則無所明。",
    "X11n0270_007:0811a04": "富那意。以性明為覺。不以不明為覺。故曰若此不",
    "X11n0270_007:0811a05": "明。則無所明。然不知纏有所明即墮妄覺無窮妄",
    "X11n0270_007:0811a06": "業由是而生也。故下云。覺非所明。因明立所。所妄",
    "X11n0270_007:0811a07": "既立。生汝妄能。",
    "X11n0270_007:0811a08": "佛言。若無所明。則無明覺。",
    "X11n0270_007:0811a09": "明覺之妄。由所明起。",
    "X11n0270_007:0811a10": "有所非覺。無所非明。無明又非覺湛明性。",
    "X11n0270_007:0811a11": "覺離能所故。有所非覺。照了諸相故。無所非明。若",
    "X11n0270_007:0811a12": "果非明。又不得謂之覺湛明性。當知有所無所是",
    "X11n0270_007:0811a13": "明非明皆為妄度。終非妙明明妙之真也。△二敘",
    "X11n0270_007:0811a14": "妄二。初三細所起。",
    "X11n0270_007:0811a15": "性覺必明。妄為明覺。",
    "X11n0270_007:0811a16": "前云性覺妙明。此云性覺必明者。湛然寂照曰妙",
    "X11n0270_007:0811a17": "明。強生了知曰必明。妙明則真。必明則妄。所以妄",
    "X11n0270_007:0811a18": "為明覺。此即三細之首妄識初相也。起信云。由不",
    "X11n0270_007:0811a19": "如實知真如法一故不覺心動。即此相也。",
    "X11n0270_007:0811a20": "覺非所明。因明立所。所既妄立。生汝妄能。無同異中",
    "X11n0270_007:0811a21": "熾然成異。",
    "X11n0270_007:0811a22": "真覺本無能所。因必明故。妄見有所。能所既立。心",
    "X11n0270_007:0811a23": "境互分。故無同異中熾然成異。即轉相也。",
    "X11n0270_007:0811a24": "異彼所異。因異立同。同異發明。因此復立無同無異。",
    "X11n0270_007:0811b01": "如是擾亂。相待生勞。勞久發塵。自相渾濁。",
    "X11n0270_007:0811b02": "以彼熾然之異為異。復因異相立同。又因其有同",
    "X11n0270_007:0811b03": "有異故。復立無同無異。一真體中本無是事。皆由",
    "X11n0270_007:0811b04": "能所對待妄立。以擾發情塵。遂使妙明斯渾妙湛",
    "X11n0270_007:0811b05": "斯濁。晦昧空色自此兆矣。即現相也。上三屬根本",
    "X11n0270_007:0811b06": "煩惱。下起六麤。即枝葉也。△二六麤所起。",
    "X11n0270_007:0811b07": "由是引起塵勞煩惱。",
    "X11n0270_007:0811b08": "由三細而引起也。染污為塵。擾動為勞。憂煎為煩。",
    "X11n0270_007:0811b09": "迷亂為惱。即智及相續執取計名四麤之總相。自",
    "X11n0270_007:0811b10": "下世界相續眾生相續。即業相也。業果相續。即業",
    "X11n0270_007:0811b11": "繫苦相也。△三感結三。一總明。",
    "X11n0270_007:0811b12": "起為世界。靜成虗空。虗空為同。世界為異。彼無同異",
    "X11n0270_007:0811b13": "真有為法。",
    "X11n0270_007:0811b14": "妄覺動則勞擾發塵故。起為世界。妄覺伏則頑然",
    "X11n0270_007:0811b15": "冥漠故。靜成虗空。法界一空曰同。情器萬殊曰異。",
    "X11n0270_007:0811b16": "此乃於無同異中熾然成異。故曰彼無同異真有",
    "X11n0270_007:0811b17": "為法。△二別明三。一世界起始。",
    "X11n0270_007:0811b18": "覺明空昧。相待成搖。故有風輪執持世界。因空生搖。",
    "X11n0270_007:0811b19": "堅明立礙。彼金寶者明覺立堅。故有金輪保持國土。",
    "X11n0270_007:0811b20": "堅覺寶成。搖明風出。風金相摩。故有火光為變化性。",
    "X11n0270_007:0811b21": "寶明生潤。火光上蒸。故有水輪。含十方界。火騰水降。",
    "X11n0270_007:0811b22": "交發立堅。濕為巨海。乾為洲潬。以是義故。彼大海中",
    "X11n0270_007:0811b23": "火光常起。彼洲潬中江河常注。水勢劣火。結為高山。",
    "X11n0270_007:0811b24": "是故山石。擊則成燄。融則成水。土勢劣水。抽為草木。",
    "X11n0270_007:0811c01": "是故林藪。遇燒成土。因絞成水。交妄發生遞相為種。",
    "X11n0270_007:0811c02": "以是因緣世界相續。",
    "X11n0270_007:0811c03": "萬法自五行變化。五行由妄覺發生。故世界起。始",
    "X11n0270_007:0811c04": "肇於覺明。而依乎風金水火。以生成萬物也。真覺",
    "X11n0270_007:0811c05": "妙空。本非明昧。由妄為明覺。遂有昧空。明昧相傾。",
    "X11n0270_007:0811c06": "則不覺心動。故曰覺明空昧。相待成搖。故有風輪。",
    "X11n0270_007:0811c07": "世界最下依風輪住。故曰執持世界。因空生搖等",
    "X11n0270_007:0811c08": "者。因空昧動念。覺明堅執。而立礙感金也。大地最",
    "X11n0270_007:0811c09": "下依金輪起。故曰保持國土。堅覺寶成等者。因堅",
    "X11n0270_007:0811c10": "覺妄搖。觸起煩惱。而感火也。內外二界。革生為熟。",
    "X11n0270_007:0811c11": "化有為無。皆火大所變。故曰為變化性。寶明生潤",
    "X11n0270_007:0811c12": "等者。由堅覺生識。而蒸以煩惱。積情發愛。而感水",
    "X11n0270_007:0811c13": "也。世界居大海內。故曰含十方界。火騰水降等者。",
    "X11n0270_007:0811c14": "妄覺煩起。妄識橫流。交結立礙。而感土也。地性堅",
    "X11n0270_007:0811c15": "礙。故曰立堅。其高為山。其深為海。皆土也。水阜曰",
    "X11n0270_007:0811c16": "洲。沙汀曰潬。諸皆肇於妄覺。感於五行。故曰交妄",
    "X11n0270_007:0811c17": "發生。遞相為種也。土水生木。木土生金。金木生火。",
    "X11n0270_007:0811c18": "火金生水。水火生土。世界初由覺明發識為水。空",
    "X11n0270_007:0811c19": "昧結色為土。相待成搖。為風為木。即土水生木也。",
    "X11n0270_007:0811c20": "又因空昧之土生搖為木。而堅明立礙。即木土生",
    "X11n0270_007:0811c21": "金也。餘文甚明。土由水火所生。若子受父母氣分。",
    "X11n0270_007:0811c22": "故海中火起。潬中水注也。五行以我尅為妻夫劣",
    "X11n0270_007:0811c23": "然後陰陽和而生子。故水劣火為山。土劣水為木。",
    "X11n0270_007:0811c24": "焰融明水火氣分。燒絞明土水氣分也。此世界相",
    "X11n0270_007:0812a01": "續之由也。△二眾生起始。",
    "X11n0270_007:0812a02": "復次富樓那。明妄非他。覺明為咎。所妄既立。明理不",
    "X11n0270_007:0812a03": "踰。以是因緣。聽不出聲。見不超色。色香味觸六妄成",
    "X11n0270_007:0812a04": "就。由是分開見覺聞知。同業相纏。合離成化。",
    "X11n0270_007:0812a05": "明妄者指堅明明覺搖明之妄無他特覺明妄心",
    "X11n0270_007:0812a06": "為咎耳。真明妙理本無能所。元一圓融清淨寶覺。",
    "X11n0270_007:0812a07": "由所妄既立。遂成隔礙。故明理不踰。以不踰故。聽",
    "X11n0270_007:0812a08": "見六根於是妄局。色香六塵於是妄染。覺知六識",
    "X11n0270_007:0812a09": "於是妄分。根塵識三為業性故發起妄業。於是同",
    "X11n0270_007:0812a10": "業相纏合離成化。此六道四生之始也。同業即胎",
    "X11n0270_007:0812a11": "卵類。因父母己三者業同故相纏著而有生。合離",
    "X11n0270_007:0812a12": "即濕化類。不因父母。但由己業。或合濕而成形。即",
    "X11n0270_007:0812a13": "蠢蝡也。或離異而托化。如天獄鬼等類也。",
    "X11n0270_007:0812a14": "見明色發。明見想成。異見成憎。同想成愛。流愛為種。",
    "X11n0270_007:0812a15": "納想為胎。交遘發生吸引同業。故有因緣生羯羅藍",
    "X11n0270_007:0812a16": "遏蒲曇等。胎卵濕化隨其所應。卵唯想生。胎因情有。",
    "X11n0270_007:0812a17": "濕以合感。化以離應。情想合離更相變易。所有受業",
    "X11n0270_007:0812a18": "逐其飛沉。以是因緣眾生相續。",
    "X11n0270_007:0812a19": "妄見所明。而顯發妄色。曰見明色發。此由心生境",
    "X11n0270_007:0812a20": "也。因明起見。而因見生想。曰明見想成。此由境生",
    "X11n0270_007:0812a21": "情也。見異則境違故成憎。想同則心順故成愛。三",
    "X11n0270_007:0812a22": "愛交注曰流。三想相投曰納。愛為輪迴根本。故流",
    "X11n0270_007:0812a23": "愛為種。想為傳命之媒。故納想成胎。藉交遘而發",
    "X11n0270_007:0812a24": "生。由同業而吸引。此受生托質之始也。胎中五位。",
    "X11n0270_007:0812b01": "七日一變。羯羅藍此云凝滑。初七日之相也。遏蒲",
    "X11n0270_007:0812b02": "曇云皰。二七日之相也。以至鉢羅奢佉等也。四生",
    "X11n0270_007:0812b03": "之類。卵應於想。胎應於情。濕應於合。化應於離。故",
    "X11n0270_007:0812b04": "曰隨其所應也。亂思曰想。結愛曰情。氣附曰合。合",
    "X11n0270_007:0812b05": "濕而生也。形遁曰離。離此生彼也。情想合離有生",
    "X11n0270_007:0812b06": "皆具。此以多分言耳。卵生居首者。想念初動。情愛",
    "X11n0270_007:0812b07": "後起。又兼胎濕化故也。此文論想。乃內分染想。非",
    "X11n0270_007:0812b08": "外分淨想。論化。乃轉蛻業化。非意生妙化也。情想",
    "X11n0270_007:0812b09": "合離更相變易者。或情變為想。合變為離。無定業",
    "X11n0270_007:0812b10": "也。卵易為胎。濕易為化。無定質也。故所受業報。或",
    "X11n0270_007:0812b11": "升或沈。無定趣也。此眾生相續之由也。△三業果",
    "X11n0270_007:0812b12": "始起。",
    "X11n0270_007:0812b13": "富樓那。想愛同結。愛不能離。則諸世間父母子孫。相",
    "X11n0270_007:0812b14": "生不斷。是等則以欲貪為本。",
    "X11n0270_007:0812b15": "父母子孫。非愛不聚。非欲不生。",
    "X11n0270_007:0812b16": "貪愛同滋。貪不能止。則諸世間卵化濕胎。隨力強弱",
    "X11n0270_007:0812b17": "遞相吞食。是等則以殺貪為本。",
    "X11n0270_007:0812b18": "胎卵濕化。以弱遭食。緣貪起殺。",
    "X11n0270_007:0812b19": "以人食羊。羊死為人。人死為羊。如是乃至十生之類。",
    "X11n0270_007:0812b20": "死死生生互來相噉。惡業俱生窮未來際。是等則以",
    "X11n0270_007:0812b21": "盜貪為本。",
    "X11n0270_007:0812b22": "不與而取曰盜。又陰取曰盜。以人食羊。不與取也。",
    "X11n0270_007:0812b23": "羊死為人互來相噉。陰取也。世間相噉。皆盜貪也。",
    "X11n0270_007:0812b24": "淫殺盜三。為業果根本。",
    "X11n0270_007:0812c01": "汝負我命。我還汝債。以是因緣。經百千劫常在生死。",
    "X11n0270_007:0812c02": "汝愛我心。我憐汝色。以是因緣。經百千劫常在纏縛。",
    "X11n0270_007:0812c03": "上明業果之本。此明相續之由。負債殺盜由也。愛",
    "X11n0270_007:0812c04": "憐欲貪由也。",
    "X11n0270_007:0812c05": "唯殺盜婬。三為根本。以是因緣業果相總。",
    "X11n0270_007:0812c06": "結顯也。△三結答。",
    "X11n0270_007:0812c07": "富樓那。如是三種顛倒相續。皆是覺明明了知性。因",
    "X11n0270_007:0812c08": "了發相。從妄見生。山河大地諸有為相次第遷流。因",
    "X11n0270_007:0812c09": "此虗妄。終而復始。",
    "X11n0270_007:0812c10": "總牒前文。結答世界眾生業果皆覺明為咎也。覺",
    "X11n0270_007:0812c11": "明。即性覺必明者也。明了知性。即妄為明覺者也。",
    "X11n0270_007:0812c12": "了發相。即因明立所者也。妄見。即生汝妄能者也。",
    "X11n0270_007:0812c13": "此虗妄指覺明也。前問云何忽生山河至終而復",
    "X11n0270_007:0812c14": "始。此全牒其辭。而指覺明以答也。△四躡迹疑難",
    "X11n0270_007:0812c15": "二。一富那反難。",
    "X11n0270_007:0812c16": "富樓那言。若此妙覺本妙覺明。與如來心不增不減。",
    "X11n0270_007:0812c17": "無狀忽生山河大地諸有為相。如來今得妙空明覺。",
    "X11n0270_007:0812c18": "山河大地有為習漏何當復生。",
    "X11n0270_007:0812c19": "妙覺。指無真妄之體也。本妙覺明。依真起妄者也。",
    "X11n0270_007:0812c20": "眾生覺體與佛無別。無端忽生諸有為相。則如來",
    "X11n0270_007:0812c21": "既證空覺何時復生諸有耶。此固常情所惑。故特",
    "X11n0270_007:0812c22": "反難也。△二佛與曲盡五。一既覺不迷二。一喻明。",
    "X11n0270_007:0812c23": "佛告富樓那。譬如迷人。於一聚落。惑南為北。此迷為",
    "X11n0270_007:0812c24": "復因迷而有。因悟所出。富樓那言。如是迷人。亦不因",
    "X11n0270_007:0813a01": "迷。又不因悟。何以故。迷本無根。云何因迷。悟非生迷。",
    "X11n0270_007:0813a02": "云何因悟。",
    "X11n0270_007:0813a03": "聚落村市也。漢書無燔聚落。聚落喻性分。南北喻",
    "X11n0270_007:0813a04": "迷倒。然南北初不易。則性分本無倒。故曰迷本無",
    "X11n0270_007:0813a05": "根。悟非生迷。",
    "X11n0270_007:0813a06": "佛言。彼之迷人正在迷時。倐有悟人。指示令悟。富樓",
    "X11n0270_007:0813a07": "那。於意云何。此人縱迷。於此聚落更生迷不。不也世",
    "X11n0270_007:0813a08": "尊。",
    "X11n0270_007:0813a09": "△二合顯。",
    "X11n0270_007:0813a10": "富樓那。十方如來亦復如是。此迷無本。性畢竟空。昔",
    "X11n0270_007:0813a11": "本無迷。似有迷覺。覺迷迷滅。覺不生迷。",
    "X11n0270_007:0813a12": "顯既覺不迷也。昔本無迷而謂從迷覺。名覺迷迷。",
    "X11n0270_007:0813a13": "△二妙空無習二。一喻明。",
    "X11n0270_007:0813a14": "亦如翳人見空中華。翳病若除。華於空滅。忽有愚人。",
    "X11n0270_007:0813a15": "於彼空華所滅空地。待華更生。汝觀是人。為愚為慧。",
    "X11n0270_007:0813a16": "翳喻妄見。華喻山河。空華滅地喻妙空明覺。",
    "X11n0270_007:0813a17": "富樓那言。空元無華。妄見生滅。見華滅空。已是顛倒。",
    "X11n0270_007:0813a18": "敕令更出。斯實狂癡。云何更名如是狂人為愚為慧。",
    "X11n0270_007:0813a19": "△二合顯。",
    "X11n0270_007:0813a20": "佛言。如汝所解。云何問言諸佛如來妙覺明空。何當",
    "X11n0270_007:0813a21": "更出山河大地。",
    "X11n0270_007:0813a22": "既了所喻。何復前疑。△三果覺無變。",
    "X11n0270_007:0813a23": "又如金鑛雜於精金。其金一純更不成雜。",
    "X11n0270_007:0813a24": "△四果德無生。",
    "X11n0270_007:0813b01": "如木成灰不重為木。",
    "X11n0270_007:0813b02": "△五結答。",
    "X11n0270_007:0813b03": "諸佛如來菩提涅槃。亦復如是。",
    "X11n0270_007:0813b04": "菩提果覺也。涅槃果德也。果至無變無生。則習漏",
    "X11n0270_007:0813b05": "不生。可知矣。四喻之意。前二明昔本無迷迷由妄",
    "X11n0270_007:0813b06": "起。後二明習漏妄緣證乃永斷。若但舉前喻。恐謂",
    "X11n0270_007:0813b07": "妄不妨真。惑能自滅。成撥無執。但舉後喻。恐謂覺",
    "X11n0270_007:0813b08": "本非淨。性本有生。成雜染見。所以四喻兼舉。使知",
    "X11n0270_007:0813b09": "迷悟雖妄而不廢修證也。△二答四大相容二。一",
    "X11n0270_007:0813b10": "牒。",
    "X11n0270_007:0813b11": "富樓那。又汝問言。地水火風本性圓融周徧法界。疑",
    "X11n0270_007:0813b12": "水火性不相陵滅。又徵虗空及諸大地俱徧法界不",
    "X11n0270_007:0813b13": "合相容。",
    "X11n0270_007:0813b14": "△二答二。一略明能容二。一引喻。",
    "X11n0270_007:0813b15": "富樓那。譬如虗空。體非群相。而不拒彼諸相發揮。",
    "X11n0270_007:0813b16": "虗空非諸相。而諸相依空而發。真體非四大。而四",
    "X11n0270_007:0813b17": "大擥真而成。先非水火。故不相拒。此總標。下別釋。",
    "X11n0270_007:0813b18": "所以者何。富樓那。彼太虗空。日照則明。雲屯則暗。風",
    "X11n0270_007:0813b19": "搖則動。霽澄則清。氣凝則濁。土積成霾。水澄成映。",
    "X11n0270_007:0813b20": "此示諸相。下明相容。霾風雨土也。",
    "X11n0270_007:0813b21": "於意云何。如是殊方諸有為相。為因彼生。為復空有。",
    "X11n0270_007:0813b22": "若彼所生。富樓那。且日照時。既是日明。十方世界同",
    "X11n0270_007:0813b23": "為日色。云何空中更見圓日。若是空明。空應自照。云",
    "X11n0270_007:0813b24": "何中霄雲霧之時不生光曜。當知是明非日非空。不",
    "X11n0270_007:0813c01": "異空日。觀相元妄。無可指陳。猶邀空華結為空果。云",
    "X11n0270_007:0813c02": "何詰其相陵滅義。觀性元真。唯妙覺明。妙覺明心先",
    "X11n0270_007:0813c03": "非水火。云何復問不相容者。",
    "X11n0270_007:0813c04": "觀相既妄。陵滅亦妄。觀性一真。無不容者。隨處而",
    "X11n0270_007:0813c05": "發。故曰殊方。彼指日雲等也。△二合顯。",
    "X11n0270_007:0813c06": "真妙覺明亦復如是。汝以空明則有空現。地水火風",
    "X11n0270_007:0813c07": "各各發明則各各現。若俱發明則有俱現。",
    "X11n0270_007:0813c08": "此如空非相。不拒發揮也。汝以空明等者。以事言",
    "X11n0270_007:0813c09": "之。如鑿井出空照燧生火。是也。以業言之。如起為",
    "X11n0270_007:0813c10": "世界。靜成虗空。風金相摩故有火光。是也。以心言",
    "X11n0270_007:0813c11": "之。妄起空見則有空現。地水火風亦復如是。故曰",
    "X11n0270_007:0813c12": "各各發明則各各現。各各謂前後也。俱謂同時也。",
    "X11n0270_007:0813c13": "云何俱現。富樓那。如一水中現於日影。兩人同觀水",
    "X11n0270_007:0813c14": "中之日。東西各行。則各有日隨二人去。一東一西。先",
    "X11n0270_007:0813c15": "無準的。不應難言此日是一云何各行。各日既雙。云",
    "X11n0270_007:0813c16": "何現一。宛轉虗妄無可憑據。",
    "X11n0270_007:0813c17": "釋俱現之相也。日影隨人不一。如七大隨緣成異。",
    "X11n0270_007:0813c18": "先無准的。不應詰難。△二廣明互現三。一隨妄發",
    "X11n0270_007:0813c19": "現。",
    "X11n0270_007:0813c20": "富樓那。汝以色空。相傾相奪於如來藏。而如來藏隨",
    "X11n0270_007:0813c21": "為色空周徧法界。是故於中。風動空澄日明雲暗。眾",
    "X11n0270_007:0813c22": "生迷悶。背覺合塵。故發塵勞有世間相。",
    "X11n0270_007:0813c23": "迷失真體。分別緣影。名背覺合塵。了相元妄。觀性",
    "X11n0270_007:0813c24": "元真。名滅塵合覺。△二依真發現。",
    "X11n0270_007:0814a01": "我以妙明不滅不生合如來藏。而如來藏唯妙覺明",
    "X11n0270_007:0814a02": "圓照法界。是故於中。一為無量。無量為一。小中現大。",
    "X11n0270_007:0814a03": "大中現小。不動道場徧十方界。身含十方無盡虗空。",
    "X11n0270_007:0814a04": "於一毛端現寶王剎。坐微塵裏轉大法輪。",
    "X11n0270_007:0814a05": "色空。世間妄相也。妙明。真如妙性也。皆如來藏所",
    "X11n0270_007:0814a06": "現。元一圓融。特由眾生背真合妄故。局促世相之",
    "X11n0270_007:0814a07": "中。諸佛滅妄合真故。妙得真如之用。所以一多互",
    "X11n0270_007:0814a08": "應。小大相容。現寶剎於毛端。轉法輪於塵裏。事事",
    "X11n0270_007:0814a09": "無礙。法法如如。葢由觀相元妄。無可陳指。觀性元",
    "X11n0270_007:0814a10": "真。故無不容者。△三離即圓會三。一依體圓非。",
    "X11n0270_007:0814a11": "滅塵合覺。故發真如妙覺明性。而如來藏本妙圓心。",
    "X11n0270_007:0814a12": "非心。非空。非地。非水。非風。非火。",
    "X11n0270_007:0814a13": "雖滅塵發真。於一多小大能一切如。而本妙圓體",
    "X11n0270_007:0814a14": "初無變異。故非心非火乃至非世出世法也。非心",
    "X11n0270_007:0814a15": "非火。謂七大五陰也。心即識大。而攝五陰。",
    "X11n0270_007:0814a16": "非眼。非耳鼻舌身意。非色。非聲香味觸法。非眼識界。",
    "X11n0270_007:0814a17": "如是乃至非意識界。",
    "X11n0270_007:0814a18": "謂非十八界。亦攝十二處。",
    "X11n0270_007:0814a19": "非明無明明無明盡。如是乃至非老非死。非老死盡。",
    "X11n0270_007:0814a20": "非緣覺法也。緣覺觀十二緣。欲飜無明為明。十二",
    "X11n0270_007:0814a21": "緣。有生起相。有修斷相。此兼舉之。",
    "X11n0270_007:0814a22": "非苦。非集。非滅。非道。非智。非得。",
    "X11n0270_007:0814a23": "非聲聞法也。聲聞修四諦法。以智為能證。以果為",
    "X11n0270_007:0814a24": "所得。",
    "X11n0270_007:0814b01": "非檀那。非尸羅。非毗梨耶。非羼提。非禪那。非般剌若。",
    "X11n0270_007:0814b02": "非波羅蜜多。",
    "X11n0270_007:0814b03": "非菩薩法也。菩薩修六度行。檀等即施戒忍進禪",
    "X11n0270_007:0814b04": "智也。波羅蜜即度也。",
    "X11n0270_007:0814b05": "如是乃至非怛闥阿竭。非阿羅訶三耶三菩。",
    "X11n0270_007:0814b06": "非如來法也。怛闥阿竭此云如來。阿羅訶云應供。",
    "X11n0270_007:0814b07": "三耶三菩云正徧知。即十號之三也。",
    "X11n0270_007:0814b08": "非大涅槃。非常。非樂。非我。非淨。",
    "X11n0270_007:0814b09": "非佛果法也。常樂我淨為涅槃四德。",
    "X11n0270_007:0814b10": "以是俱非世出世故。",
    "X11n0270_007:0814b11": "結上起下也。自七大至十八界。為世間法。自緣覺",
    "X11n0270_007:0814b12": "至大涅槃。為出世法。△二依用圓即。",
    "X11n0270_007:0814b13": "即如來藏元明心妙。即心。即空。即地。即水。即風。即火。",
    "X11n0270_007:0814b14": "即眼。即耳鼻舌身意。即色。即聲香味觸法。即眼識界。",
    "X11n0270_007:0814b15": "如是乃至即意識界。即明無明明無明盡。如是乃至",
    "X11n0270_007:0814b16": "即老即死。即老死盡。即苦。即集。即滅。即道。即智。即得。",
    "X11n0270_007:0814b17": "即檀那。即尸羅。即毗梨耶。即羼提。即禪那。即般剌若。",
    "X11n0270_007:0814b18": "即波羅蜜多。如是乃至即怛闥阿竭。即阿羅訶三耶",
    "X11n0270_007:0814b19": "三菩。即大涅槃。即常。即樂。即我。即淨。",
    "X11n0270_007:0814b20": "體雖無變。用乃如如。故即心即法即法即心也。△",
    "X11n0270_007:0814b21": "三雙會圓泯。",
    "X11n0270_007:0814b22": "以是俱即世出世故。即如來藏妙明心元。離即離非。",
    "X11n0270_007:0814b23": "是即非即。",
    "X11n0270_007:0814b24": "既非而即。即即而非。妙絕心言。不容測度矣。此文",
    "X11n0270_007:0814c01": "似乎矯亂。而各有所主。初曰本妙圓心。自體言也。",
    "X11n0270_007:0814c02": "次曰元明心妙。自用言也。終曰妙明心元。合體用",
    "X11n0270_007:0814c03": "言之也。本妙圓心。是本非末。是圓非偏。是心非物。",
    "X11n0270_007:0814c04": "乃真淨妙體。故非一切法也。元明心妙。是元非本。",
    "X11n0270_007:0814c05": "是明非體。乃如如妙用。故即一切法也。妙明心元。",
    "X11n0270_007:0814c06": "是妙之明。是心之元。徼妙並觀。故離即離非是即",
    "X11n0270_007:0814c07": "非即。妙造乎此。則體用圓泯。情謂斯絕。而藏心妙",
    "X11n0270_007:0814c08": "性。廓無瑕玷矣。△三結責妄度。",
    "X11n0270_007:0814c09": "如何世間三有眾生。及出世間聲聞緣覺。以所知心。",
    "X11n0270_007:0814c10": "測度如來無上菩提。用世語言。入佛知見。",
    "X11n0270_007:0814c11": "結妙絕心言責其妄度。葢為擬心動念。即乖法體",
    "X11n0270_007:0814c12": "也。",
    "X11n0270_007:0814c13": "譬如琴瑟箜篌琵琶。雖有妙音。若無妙指。終不能發。",
    "X11n0270_007:0814c14": "汝與眾生亦復如是。寶覺真心各各圓滿。如我按指。",
    "X11n0270_007:0814c15": "海印發光。汝暫舉心。塵勞先起。由不勤求無上覺道。",
    "X11n0270_007:0814c16": "愛念小乘。得少為足。",
    "X11n0270_007:0814c17": "琴音雖具。非指不發。人心雖圓。非師不悟。前之多",
    "X11n0270_007:0814c18": "方顯如來藏。即佛之按指也。身心萬法當處昭然。",
    "X11n0270_007:0814c19": "即海印發光也。而富那等。隨語生解。疑慮紛紜。是",
    "X11n0270_007:0814c20": "塵勞先起也。此由不求無上覺道。愛念小乘之咎",
    "X11n0270_007:0814c21": "也。今夫宗師扣擊直下歷然。學者因之競生狂解。",
    "X11n0270_007:0814c22": "皆由情塵易起。故動涉疑妄。使知無上覺道。則一",
    "X11n0270_007:0814c23": "唱一酬。足以廓清天地。何復塵勞之有。大集經云。",
    "X11n0270_007:0814c24": "閻浮萬像皆現海中。故名海印。△四躡迹疑難二。",
    "X11n0270_007:0815a01": "一富那疑難二。初問難。",
    "X11n0270_007:0815a02": "富樓那言。我與如來寶覺圓明真妙淨心無二圓滿。",
    "X11n0270_007:0815a03": "而我昔遭無始妄想久在輪迴。今得聖乘。猶未究竟。",
    "X11n0270_007:0815a04": "世尊諸妄一切圓滅。獨妙真常。敢問如來。一切眾生",
    "X11n0270_007:0815a05": "何因有妄。自蔽妙明。受此淪溺。",
    "X11n0270_007:0815a06": "躡上各各圓滿之言發問也。既悟無二。益顯妄淪。",
    "X11n0270_007:0815a07": "而不知妄之所由。故請窮其因。△二答難三。一原",
    "X11n0270_007:0815a08": "妄所起二。初引喻。",
    "X11n0270_007:0815a09": "佛告富樓那。汝雖除疑。餘惑未盡。吾以世間現前諸",
    "X11n0270_007:0815a10": "事今復問汝。汝豈不聞。室羅城中演若達多。忽於晨",
    "X11n0270_007:0815a11": "朝以鏡照面。愛鏡中頭眉目可見。瞋責己頭不見面",
    "X11n0270_007:0815a12": "目以為魑魅。無狀狂走。於意云何。此人何因無故狂",
    "X11n0270_007:0815a13": "走。富樓那言。是人心狂。更無他故。",
    "X11n0270_007:0815a14": "演若達多狂人也。愛鏡中頭。責己狂走。喻因執影",
    "X11n0270_007:0815a15": "明。遂迷本真。妄隨流轉。△二法合。",
    "X11n0270_007:0815a16": "佛言。妙覺明圓。本圓明妙。既稱為妄。云何有因。若有",
    "X11n0270_007:0815a17": "所因。云何名妄。自諸妄想。展轉相因。從迷積迷。以歷",
    "X11n0270_007:0815a18": "塵劫。雖佛發明。猶不能返。",
    "X11n0270_007:0815a19": "妙覺明圓。指我與如來無二圓滿者。本圓明妙。言",
    "X11n0270_007:0815a20": "本無虧欠。本無迷妄也。此人人本來面目也。奈何",
    "X11n0270_007:0815a21": "以妄二之虧之。遂分物我。強起愛憎。諸妄相因。迷",
    "X11n0270_007:0815a22": "輪不返。",
    "X11n0270_007:0815a23": "如是迷因。因迷自有。識迷無因。妄無所依。尚無有生。",
    "X11n0270_007:0815a24": "欲何為滅。得菩提者。如寤時人說夢中事。心縱精明。",
    "X11n0270_007:0815b01": "欲何因緣取夢中物。況復無因本無所有。",
    "X11n0270_007:0815b02": "富那自恨。昔遭妄想。而稱世尊諸妄圓滅。似謂迷",
    "X11n0270_007:0815b03": "有所因。妄有可滅。故告以此。",
    "X11n0270_007:0815b04": "如彼城中演若達多。豈有因緣自怖頭走。忽然狂歇。",
    "X11n0270_007:0815b05": "頭非外得。縱未歇狂亦何遺失。富樓那。妄性如是。因",
    "X11n0270_007:0815b06": "何為在。",
    "X11n0270_007:0815b07": "牒喻重顯令了妄無因無可滅者。△二勸息妄緣。",
    "X11n0270_007:0815b08": "汝但不隨分別世間業果眾生三種相續。三緣斷故",
    "X11n0270_007:0815b09": "三因不生。則汝心中演若達多狂性自歇。",
    "X11n0270_007:0815b10": "世間業果眾生。皆妙心影明。如鏡中頭分別則妄。",
    "X11n0270_007:0815b11": "故不隨分別。則狂性自歇也。以世間業果眾生為",
    "X11n0270_007:0815b12": "三緣者。妄心緣之而起也。以殺盜婬為三因者。妄",
    "X11n0270_007:0815b13": "心因之而有也。所謂自諸妄想。展轉相因。故斷而",
    "X11n0270_007:0815b14": "不生。則狂性自歇。△三妄息真現。",
    "X11n0270_007:0815b15": "歇即菩提。勝淨明心。本周法界。不從人得。何藉劬勞。",
    "X11n0270_007:0815b16": "肯綮修證。",
    "X11n0270_007:0815b17": "所謂但離妄緣即如如佛也。肉間骨曰肯。骨肉之",
    "X11n0270_007:0815b18": "間小結可啟曰綮。莊子技經肯綮之未嘗。今以肯",
    "X11n0270_007:0815b19": "綮。譬斷微細惑結。葢劬勞修證。只為妄惑。妄因既",
    "X11n0270_007:0815b20": "自。惑結自除。故不勞肯綮也。",
    "X11n0270_007:0815b21": "譬如有人。於自衣中繫如意珠。不自覺知。窮露他方。",
    "X11n0270_007:0815b22": "乞食馳走。雖實貧窮。珠不曾失。忽有智者指示其珠。",
    "X11n0270_007:0815b23": "所願從心。致大饒富。方悟神珠非從外得。",
    "X11n0270_007:0815b24": "譬妄息真現。不勞修證也。△二阿難疑難二。一問",
    "X11n0270_007:0815c01": "難。",
    "X11n0270_007:0815c02": "即時阿難。在大眾中。頂禮佛足。起立白佛。世尊現說",
    "X11n0270_007:0815c03": "殺盜婬業。三緣斷故三因不生。心中達多狂性自歇。",
    "X11n0270_007:0815c04": "歇即菩提。不從人得。斯則因緣皎然明白。云何如來",
    "X11n0270_007:0815c05": "頓棄因緣。我從因緣。心得開悟。世尊。此義何獨我等",
    "X11n0270_007:0815c06": "年少有學聲聞。今此會中大目犍連及舍利弗須菩",
    "X11n0270_007:0815c07": "提等。從老梵志。聞佛因緣。發心開悟。得成無漏。",
    "X11n0270_007:0815c08": "遞躡上文起難。為後學決疑也。上稱緣斷而因不",
    "X11n0270_007:0815c09": "生。斯正因緣之義。何前言頓棄耶。從老梵志者。須",
    "X11n0270_007:0815c10": "菩提等。皆晚年從外道來。",
    "X11n0270_007:0815c11": "今說菩提不從因緣。則王舍城拘舍梨等。所說自然。",
    "X11n0270_007:0815c12": "成第一義。唯垂大悲。開發迷悶。",
    "X11n0270_007:0815c13": "今棄因緣。則外道自然之執為當矣。富那之後。又",
    "X11n0270_007:0815c14": "以阿難問難者。諸法既明。則進修無滯。將示修證",
    "X11n0270_007:0815c15": "之門。故復以當機之人發起。△二答難五。一例前",
    "X11n0270_007:0815c16": "推本。",
    "X11n0270_007:0815c17": "佛告阿難。即如城中演若達多。狂性因緣。若得滅除。",
    "X11n0270_007:0815c18": "則不狂性自然而出。因緣自然理窮於是。",
    "X11n0270_007:0815c19": "狂因既滅。則自然性出。不狂之前。二皆本無。由是",
    "X11n0270_007:0815c20": "觀之。凡所謂因緣自然。本皆不有。悉由狂妄而立。",
    "X11n0270_007:0815c21": "故曰理窮於是。△二詳明妄立三。一以因緣破自",
    "X11n0270_007:0815c22": "然。",
    "X11n0270_007:0815c23": "阿難。演若達多。頭本自然。本自其然。無然非自。何因",
    "X11n0270_007:0815c24": "緣故怖頭狂走。",
    "X11n0270_007:0816a01": "自然者。本自天然不假因緣也。若本自然。則或狂",
    "X11n0270_007:0816a02": "不狂無所然而非自矣。夫何又假照鏡因緣而後",
    "X11n0270_007:0816a03": "狂走。此自然之計墮矣。△二以自然破因緣。",
    "X11n0270_007:0816a04": "若自然頭因緣故狂何不自然因緣故失。本頭不失。",
    "X11n0270_007:0816a05": "狂怖妄出。曾無變易。何藉因緣。",
    "X11n0270_007:0816a06": "若本自不狂。假因緣故狂。則本自不失。盍假因緣",
    "X11n0270_007:0816a07": "故失。頭既不失。特由狂妄。則因緣之計墮矣。△三",
    "X11n0270_007:0816a08": "明妄立。",
    "X11n0270_007:0816a09": "本狂自然。本有狂怖。未狂之際狂何所潛。不狂自然。",
    "X11n0270_007:0816a10": "頭本無妄。何為狂走。",
    "X11n0270_007:0816a11": "若狂怖本於自然。則是本有狂怖。然既無所潛非",
    "X11n0270_007:0816a12": "本狂矣。若狂怖不本於自然。則頭本無妄。何為狂",
    "X11n0270_007:0816a13": "走。非本不狂矣。既非本狂。非不本狂。足知自然因",
    "X11n0270_007:0816a14": "緣之說皆妄立也。△三令悟實相。",
    "X11n0270_007:0816a15": "若悟本頭。識知狂走。因緣自然俱為戲論。是故我言",
    "X11n0270_007:0816a16": "三緣斷故即菩提心。",
    "X11n0270_007:0816a17": "若悟本真。則知諸妄了不相關。真見性人。一切妄",
    "X11n0270_007:0816a18": "緣豁然蕩絕。得大解脫者。以此。△四示無戲論。",
    "X11n0270_007:0816a19": "菩提心生。生滅心滅。此但生滅。滅生俱盡。無功用道。",
    "X11n0270_007:0816a20": "若有自然。如是則明自然心生。生滅心滅。此亦生滅。",
    "X11n0270_007:0816a21": "無生滅者名為自然。猶如世間諸相雜和成一體者",
    "X11n0270_007:0816a22": "名和合性。非和合者稱本然性。本然非然。和合非合。",
    "X11n0270_007:0816a23": "合然俱離。離合俱非。此句方名無戲論法。",
    "X11n0270_007:0816a24": "菩提心中本無生滅。亦無自然。若謂菩提心生生",
    "X11n0270_007:0816b01": "滅心滅。此但生滅非菩提也。若謂滅生俱盡。無功",
    "X11n0270_007:0816b02": "用道有自然者。因是則明自然心生生滅心滅。此",
    "X11n0270_007:0816b03": "亦生滅非菩提也。而又反指無生滅者名為自然。",
    "X11n0270_007:0816b04": "皆則戲論。譬如因有雜和故說和合。而反指非和",
    "X11n0270_007:0816b05": "合者稱本然性。是皆對待妄立戲論之法。直使然",
    "X11n0270_007:0816b06": "與非然。合與非合。一切遠離。亦無離與不離之心。",
    "X11n0270_007:0816b07": "乃真無功用道無戲論法也。",
    "X11n0270_007:0816b08": "菩提涅槃。尚在遙遠。非汝歷劫辛勤修證。雖復憶持",
    "X11n0270_007:0816b09": "十方如來十二部經清淨妙理如恒河沙。秪益戲論。",
    "X11n0270_007:0816b10": "此責其妄計戲論。難契菩提。故曰菩提遙遠。非汝",
    "X11n0270_007:0816b11": "能證。雖持多經。只益戲論也。△五結咎勸修。",
    "X11n0270_007:0816b12": "汝雖談說因緣自然。決定明了。人間稱汝多聞第一。",
    "X11n0270_007:0816b13": "以此積劫多聞熏習。不能免離摩登伽難。何須待我",
    "X11n0270_007:0816b14": "佛頂神呪。摩登伽心婬火頓歇得阿那含。於我法中",
    "X11n0270_007:0816b15": "成精進林。愛河乾枯。令汝解脫。是故阿難。汝雖歷劫",
    "X11n0270_007:0816b16": "憶持如來祕密妙嚴。不如一日修無漏業。遠離世間",
    "X11n0270_007:0816b17": "憎愛二苦。",
    "X11n0270_007:0816b18": "因緣自然。有益於辨。無益於道。多聞第一。有益於",
    "X11n0270_007:0816b19": "名。無益於實。故雖積劫熏持。不如一日修無漏業。",
    "X11n0270_007:0816b20": "無漏業者首楞真定也。得此定者。永滅諸漏。故離",
    "X11n0270_007:0816b21": "憎愛苦。",
    "X11n0270_007:0816b22": "如摩登伽。宿為婬女。由神呪力。銷其愛欲。法中今名",
    "X11n0270_007:0816b23": "性比丘尼。與羅睺母耶輸陀羅。同悟宿因。知歷世因",
    "X11n0270_007:0816b24": "貪愛為苦。一念熏修無漏善故。或得出纏。或蒙授記。",
    "X11n0270_007:0816c01": "明熏無漏業之速効也。摩登伽此云本性。故云性",
    "X11n0270_007:0816c02": "比丘尼。宿因即歷世貪愛苦因也。出纏登伽也。授",
    "X11n0270_007:0816c03": "記耶輸也。",
    "X11n0270_007:0816c04": "如何自欺。尚留觀聽。",
    "X11n0270_007:0816c05": "結責阿難。令捨苦本。修無漏道。無以貪愛存於心",
    "X11n0270_007:0816c06": "目也。自初決擇真妄發明覺性。乃至深窮萬法決",
    "X11n0270_007:0816c07": "通疑滯。皆為最初方便。使其信解真正為因地心。",
    "X11n0270_007:0816c08": "因心既真。斯可圓成果地修證故。前經止此。別起",
    "X11n0270_007:0816c09": "下文。"
}