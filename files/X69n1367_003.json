{
    "X69n1367_003:0710a19": "笑隱訢禪師語錄卷之三",
    "X69n1367_003:0710a21": "真贊",
    "X69n1367_003:0710a22": "觀音大士(三)",
    "X69n1367_003:0710a23": "門門證圜通。法法無差別。文殊擇法眼。云何示優劣。",
    "X69n1367_003:0710a24": "如城之四門。中道乃徑捷。又如百川流。大海悉融攝。",
    "X69n1367_003:0710b01": "是故觀世音。日用常三昧。根塵識和合。世間相無礙。",
    "X69n1367_003:0710b02": "盡空諸所有。亦不壞三界。隨其所應度。說法示慈愛。",
    "X69n1367_003:0710b03": "心地諸種子。大小各不同。時至雨露滋。發生均化工。",
    "X69n1367_003:0710b04": "幻師一豪端。幻相三十二。而彼諸應身。即我自心是。",
    "X69n1367_003:0710b05": "觀心而覩相。心相俱寂滅。稽首常現前。證我如是說。",
    "X69n1367_003:0710b06": "耳於六根。功獨超勝。況不耳聞。反聞自性。前塵起滅。",
    "X69n1367_003:0710b07": "自性不動。以不動故。諸根互用。譬之大將。遇變出奇。",
    "X69n1367_003:0710b08": "金鼓旗鎧。錯置逆施。稽首大士。證此三昧。為我後人。",
    "X69n1367_003:0710b09": "委曲垂誨。三十二應。十四無畏。隨感而通。分身異類。",
    "X69n1367_003:0710b10": "如天元氣。四時運行。萬物芸芸。莫知其生。我觀畵師。",
    "X69n1367_003:0710b11": "豪端游戲。即是神通。現相不二。我眼見像。如聽法說。",
    "X69n1367_003:0710b12": "心精遺聞。均一解脫。心佛眾生。同證無礙。不立一法。",
    "X69n1367_003:0710b13": "名觀自在。",
    "X69n1367_003:0710b14": "從聞思修。入三摩地。寧非方便。借功明位。聞盡覺空。",
    "X69n1367_003:0710b15": "頭頭合玅。用而常寂。寂而常照。如鏡照像。如谷答響。",
    "X69n1367_003:0710b16": "非色非聲。非促非廣。分身國土。處處圜通。鷹巢蚌腹。",
    "X69n1367_003:0710b17": "月景春容。我贊我禮。萬象發機。水鳥演說。林木流輝。",
    "X69n1367_003:0710b18": "洗我根塵。常光三昧。願我成佛。空眾生界。",
    "X69n1367_003:0710b19": "繡觀音童女相(二)",
    "X69n1367_003:0710b20": "金鍼密密玉纖纖。華鈿雲鬟翠欲添。三界漂流深似",
    "X69n1367_003:0710b21": "海。與誰攜手夜明簾。",
    "X69n1367_003:0710b22": "金鍼映日發天葩。玉線風前整復斜。共喜慈容開月",
    "X69n1367_003:0710b23": "面。誰知春色在儂家。",
    "X69n1367_003:0710b24": "金剛經書觀音像",
    "X69n1367_003:0710c01": "識得金剛體自如。空華結果彊塗糊。雕蟲謾費三年",
    "X69n1367_003:0710c02": "楮。游螘空縈九曲珠。大士塵塵三昧力。眾生念念剎",
    "X69n1367_003:0710c03": "那殊。願輪拂盡河沙劫。誰道天衣重六銖。",
    "X69n1367_003:0710c04": "提魚籃像",
    "X69n1367_003:0710c05": "垢面蓬頭垂鬢脚。深情不遣旁人覺。籃裏金鱗不直",
    "X69n1367_003:0710c06": "錢。褰裳特地呈瓔珞。恨殺擡頭蹉過多。萬里江天雲",
    "X69n1367_003:0710c07": "漠漠。",
    "X69n1367_003:0710c08": "草衣文殊",
    "X69n1367_003:0710c09": "草衣被體髮毿毿。不識前三與後三。鈍置毗耶師子",
    "X69n1367_003:0710c10": "座。天華如雨兩忘譚。",
    "X69n1367_003:0710c11": "拈玻瓈問無著老。用盡赤心著草衣。向呂惠卿。打失",
    "X69n1367_003:0710c12": "隻眼。助揚七佛古風規。也是逼人供死款。百億毛頭",
    "X69n1367_003:0710c13": "師子。不用施呈。二十五位圜通。何勞分揀。甘心貶向",
    "X69n1367_003:0710c14": "鐵圍山。南泉門戶如天遠。",
    "X69n1367_003:0710c15": "維摩居士",
    "X69n1367_003:0710c16": "大雄出世。眾聖輔之。敲唱雙舉。啐啄同時。如雷轟而",
    "X69n1367_003:0710c17": "蟄動。龍躍而雲隨。所以淨名不起于座。摶玅喜世界。",
    "X69n1367_003:0710c18": "如陶家輪。非凡非聖。全俗全真。取飯香土。借座燈王。",
    "X69n1367_003:0710c19": "一激一揚。其道愈光。既非法爾如然。何有神通之玅。",
    "X69n1367_003:0710c20": "若論不二法門。向上更有一竅。",
    "X69n1367_003:0710c21": "十六應真",
    "X69n1367_003:0710c22": "稽首十六大開士。天上人間恣游戱。龍盂虎錫千萬",
    "X69n1367_003:0710c23": "里。白雲在天天在水。變現種種諸三昧。何似山僧百",
    "X69n1367_003:0710c24": "不會。飢來喫飯飽齁齁。神通只有這一解。",
    "X69n1367_003:0711a01": "達磨祖師(三)",
    "X69n1367_003:0711a02": "在彼中天。篤生聖人。大法之統。是承是遵。如時在春。",
    "X69n1367_003:0711a03": "如雨潤物。如月之明。如日之出。解駁羣冥。照無偏虧。",
    "X69n1367_003:0711a04": "六宗孔熾。闢之以詞。顧瞻神州。有大乘器。十萬西來。",
    "X69n1367_003:0711a05": "不我遐棄。亦有經論。百家之師。豈不臻奧。道亡多歧。",
    "X69n1367_003:0711a06": "壁觀耽耽。不顯神異。大法之傳。待授之器。立雪有徒。",
    "X69n1367_003:0711a07": "斷臂而前。咨爾得髓。可以比肩。五葉一華。化周三極。",
    "X69n1367_003:0711a08": "拜手頌言。以贊以式。",
    "X69n1367_003:0711a09": "三遭獻刖者。不若全璧而歸。投竿汙池者。寧識五十",
    "X69n1367_003:0711a10": "之犗。故一葦絕江。去梁游魏。然假其物反其主。負其",
    "X69n1367_003:0711a11": "命者死無悔。分髓分皮。餘波末派。遺臭萬年。彌天之",
    "X69n1367_003:0711a12": "罪。古德有言。師心兮戴。",
    "X69n1367_003:0711a13": "航海而來。游梁歷魏。悽悽無地容身。覓甚大乘根器。",
    "X69n1367_003:0711a14": "人離鄉賤。物離鄉貴。有利無利。不離行市。賴有末上",
    "X69n1367_003:0711a15": "一機。借人鼻孔出氣。隻履翩翩歸去來。從此虗名滿",
    "X69n1367_003:0711a16": "天地。",
    "X69n1367_003:0711a17": "六祖大師",
    "X69n1367_003:0711a18": "菩提無樹。皮穿骨露。明鏡非臺。碓觜華開。一相三昧。",
    "X69n1367_003:0711a19": "一行三昧。夾截虗空。重增障礙。一華流五葉之芳。四",
    "X69n1367_003:0711a20": "海疏曹谿之派。玉線金鍼不見蹤。空留古錦令人愛。",
    "X69n1367_003:0711a21": "黃檗禪師",
    "X69n1367_003:0711a22": "宗門有大機。一喝怒雷威。耳聾既無及。吐舌亦奚為。",
    "X69n1367_003:0711a23": "泰華擘開兮。孰識巨靈之斧鑿。鴻濛忽判兮。徒驚元",
    "X69n1367_003:0711a24": "氣之淋漓。賴逢臨濟小廝兒。痛拂六十如蒿枝。宣宗",
    "X69n1367_003:0711b01": "驀被攔腮掌。裴相親遭腦後搥。所以。金聲玉振千載",
    "X69n1367_003:0711b02": "之下。龍驤虎驟百世之師。寶所化城元不住。當觀密",
    "X69n1367_003:0711b03": "室爛如泥。",
    "X69n1367_003:0711b04": "風穴禪師",
    "X69n1367_003:0711b05": "柴肩槁項。骨露頟尖。單丁草屋。免被人嫌。對廓侍者。",
    "X69n1367_003:0711b06": "擘破三玄。鬼窟活計。向汝州牧。誇張鋪席。誑嚇閭閻。",
    "X69n1367_003:0711b07": "咄哉黃面淛子鈍置殺人。臨濟法道。遇風而止。讖不",
    "X69n1367_003:0711b08": "虗占。如此繼紹祖位。畢竟是何種草。苦瓠連根苦。甜",
    "X69n1367_003:0711b09": "瓜徹蒂甜。",
    "X69n1367_003:0711b10": "首山禪師",
    "X69n1367_003:0711b11": "日輪午後全身現。徧在春風百草頭。描不成兮畵不",
    "X69n1367_003:0711b12": "就。楚王城畔水東流。",
    "X69n1367_003:0711b13": "汾陽禪師",
    "X69n1367_003:0711b14": "高莫逾於天。厚莫逾於地。以天地而喻道。高厚有所",
    "X69n1367_003:0711b15": "未至。荷擔此道。夫豈細事。矧茲重器。繼佛祖位。猗歟",
    "X69n1367_003:0711b16": "汾州法中鳳麟。如彼重昏。照世日輪。三玄戈甲。五位",
    "X69n1367_003:0711b17": "君臣。玅得其機。七十一人。摶取大千藏於一塵。一塵",
    "X69n1367_003:0711b18": "不立。剩却法身。阿呵呵。見也麼。萬象明明該不得。重",
    "X69n1367_003:0711b19": "陽九日菊華新。",
    "X69n1367_003:0711b20": "徑山佛智先師為靜隱菴主贊",
    "X69n1367_003:0711b21": "釣鯨鯢者。不屑於鰕蟹。擒虎兕者。何有於犬羊。故慈",
    "X69n1367_003:0711b22": "明接黃龍。而諸子盡廢。圜悟得玅喜。而其道益昌。稽",
    "X69n1367_003:0711b23": "首我師。五坐道場。辯說無礙。雷雨八荒。宜若種族。羽",
    "X69n1367_003:0711b24": "嘉鳳凰。眼明獨許阿那律。靜隱菴中一炷香。",
    "X69n1367_003:0711c01": "又為楊岐听長老贊",
    "X69n1367_003:0711c02": "有院不會住。有話不會舉。甘墮野狐身。錯答一轉語。",
    "X69n1367_003:0711c03": "分臨濟三玄要。半合半開。拈仰山四藤條。或賓或主。",
    "X69n1367_003:0711c04": "凌霄峰頭雲。梅華洲上土。付與磹窠兒。合火相聾瞽。",
    "X69n1367_003:0711c05": "踢出楊岐三脚驢。齩殺南山白頟虎。",
    "X69n1367_003:0711c06": "上竺湛堂法師像。為大雄天紀常講主贊",
    "X69n1367_003:0711c07": "屠龍烹鯨者。非圖果腹而食。追風捕景者。不與爭道",
    "X69n1367_003:0711c08": "而馳。非疑世以駭俗。固小大之異宜。觀師之校經赴",
    "X69n1367_003:0711c09": "召。天澤淋漓。窮玄肆辯。佛海渺瀰。故東南麟龍。咸願",
    "X69n1367_003:0711c10": "進籌而入室。京輔耆宿。何止折角而交綏。況行道觀",
    "X69n1367_003:0711c11": "夫時。說法善其機。支遁購沃洲以千金。豈如吾土而",
    "X69n1367_003:0711c12": "吾有。辯才棄天竺而復反。孰若忘去而忘歸。尚眷疇",
    "X69n1367_003:0711c13": "昔。莫報所知。粉繪風生。翹想雨華之會。銀河瀉浪。空",
    "X69n1367_003:0711c14": "瞻斗柄之垂。夭閼千載。嗚呼噫嘻。",
    "X69n1367_003:0711c15": "仰山了堂和尚像。為瑞州真南山長老贊",
    "X69n1367_003:0711c16": "叢林楷模。古德風度。圜鑑待之雲門靈樹。卍字堂前",
    "X69n1367_003:0711c17": "父子激揚。凌霄峰頭主賓交互。華擘臨濟三玄要。指",
    "X69n1367_003:0711c18": "出巖頭末後句。一味謗佛謗祖。不問西天此土。誰道",
    "X69n1367_003:0711c19": "入滅闍維。無數舍利堅固。更是傳家不乏人。驊騮要",
    "X69n1367_003:0711c20": "試追風步。",
    "X69n1367_003:0711c21": "中峰和尚像(二)",
    "X69n1367_003:0711c22": "叢林以五山稱雄。師則力辭其聘。末習以言說相尚。",
    "X69n1367_003:0711c23": "師則示之實證。力救時弊。埽空禪病。疏萬派於同源。",
    "X69n1367_003:0711c24": "會三宗於一鏡。解使臨濟白拈莫辯蹤由。破蕩高峰",
    "X69n1367_003:0712a01": "活計更無少剩。然假物者歸其主。殺人者負其命。氣",
    "X69n1367_003:0712a02": "類相感。土梟破鏡。豪髮無差。一印印定。繪之五采。錦",
    "X69n1367_003:0712a03": "覆深穽。我作贊詞。虗空安柄。",
    "X69n1367_003:0712a04": "有玅喜之波瀾。而不住凌霄峰。有圜悟之福慧。而不",
    "X69n1367_003:0712a05": "對延和殿。然萬衲趨風。豈止千七百之圍繞。金襴兩",
    "X69n1367_003:0712a06": "賜。寵逾中使之召見。正體絕偏圜。虗空無背面。月景",
    "X69n1367_003:0712a07": "春容處處同。留與人間作方便。",
    "X69n1367_003:0712a08": "斷崖和尚像",
    "X69n1367_003:0712a09": "短衣勃窣。寒涕垂頤。不纏凡聖。賣俏放癡。死關拶透",
    "X69n1367_003:0712a10": "活路。藕絲牽動須彌。大地平沈處。虗空粉碎時。非語",
    "X69n1367_003:0712a11": "非默。不落斷崖之句。或嗔或喜。全施陷虎之機。三千",
    "X69n1367_003:0712a12": "里外有知己。大唐國裏無禪師。",
    "X69n1367_003:0712a13": "徑山曇芳和尚像",
    "X69n1367_003:0712a14": "河漢流天。匪舟楫之能濟。鱗鳳在野。豈網羅之可羈。",
    "X69n1367_003:0712a15": "故山林可傲於鐘鼎。以道德為之蓍龜。錫號既同。即",
    "X69n1367_003:0712a16": "圜悟際中興之主。佳名適合。如南陽稱一國之師。大",
    "X69n1367_003:0712a17": "江以南鐘山之陲。涌五天之樓觀。陶萬化於鉗鎚。功",
    "X69n1367_003:0712a18": "成不居。委之若遺。惟茲凌霄之獨步。葢有吾祖之遺",
    "X69n1367_003:0712a19": "規。亦將風動羣公。求駿骨於月窟。雲屯萬衲。期鯤化",
    "X69n1367_003:0712a20": "於天池也。",
    "X69n1367_003:0712a21": "慈化昱長老像",
    "X69n1367_003:0712a22": "福德具足。法之棟梁。願力堅固。世之津梁。峻機捷出。",
    "X69n1367_003:0712a23": "應變無方。如覆水建瓴而下。轉丸千仞之岡。豈造物",
    "X69n1367_003:0712a24": "欲試其設施。成彼百鍊之剛。故化煨燼為金碧。起萬",
    "X69n1367_003:0712b01": "間之積廢。愈熾而愈昌。有陣堂堂。有量汪汪。卒而遇",
    "X69n1367_003:0712b02": "之。烈日秋霜。搆不及處。石火電光。繪之五采。我作贊",
    "X69n1367_003:0712b03": "章。刻舟求劒。匪愚則狂。繄爾後人。瞻仰勿忘。",
    "X69n1367_003:0712b04": "法寧寺明東巖法師像。其徒淨練江求贊",
    "X69n1367_003:0712b05": "威可以服眾。不若退而使人之懷思。辯可以折人。不",
    "X69n1367_003:0712b06": "若默而使物之自信。食其實者。不玩其華。圖其遠者。",
    "X69n1367_003:0712b07": "不屑於近。所以公雖匡徒不足盡其設施。行道不足",
    "X69n1367_003:0712b08": "廣其令聞。悟經王一喝。猶疾雷破山。析法相四門。若",
    "X69n1367_003:0712b09": "餘地游刃。至若纘天台之墜緒。起雲巢之遺搆。玅斵",
    "X69n1367_003:0712b10": "無痕。潛機獨運。我不識公。及聞遺訓。至今琴川山木",
    "X69n1367_003:0712b11": "輝潤。況有箕裘付克家。驊騮墮地看神駿。",
    "X69n1367_003:0712b12": "黃龍靜山和尚像",
    "X69n1367_003:0712b13": "誠孚于物。量充乎器。偉哉慧朗克家。允矣章濵起廢。",
    "X69n1367_003:0712b14": "靜而常用。不謬仰山之同名。生死一如。已驗紙衣之",
    "X69n1367_003:0712b15": "再世。莫窺其涘。寒泉無波。或玩其華。春嶽崇麗。倏而",
    "X69n1367_003:0712b16": "白刃無前。誰敢三關掉臂。虎逝龍亡山澤空。風雲凜",
    "X69n1367_003:0712b17": "凜猶生氣。",
    "X69n1367_003:0712b18": "南昌饒益院端山主像",
    "X69n1367_003:0712b19": "疎髯霜茁。槁貌春融。臨事能斷。破竹莫禦。明理而辯。",
    "X69n1367_003:0712b20": "建瓴無窮。機用類遠錄公接投子續大陽之派。家法",
    "X69n1367_003:0712b21": "如郁山主得白雲嗣楊岐之宗。至於闢墝瘠成萬金",
    "X69n1367_003:0712b22": "產。化瓦礫為夜摩宮。淨行冰雪。壽考喬松。媿我百城",
    "X69n1367_003:0712b23": "煙水倦。德雲不下玅高峰。",
    "X69n1367_003:0712b24": "無錫崇德寺主像",
    "X69n1367_003:0712c01": "屹若雲凝。肅然鳳翥。一壑高風。五湖襟度。雖不出游",
    "X69n1367_003:0712c02": "而龍象來參。不事交接而名公螘慕。譬之寒泉古井。",
    "X69n1367_003:0712c03": "其味愈甘美。玉在山光華外著。我不識公贊之縑素。",
    "X69n1367_003:0712c04": "華雨何時一笑同。側聽辯瀉銀河注。",
    "X69n1367_003:0712c05": "前香嚴長老太虗法弟像",
    "X69n1367_003:0712c06": "瑚璉雖貴。不如荊山之璞。為棟為梁。不若喬松之臥",
    "X69n1367_003:0712c07": "壑。故仲靈覺範匡徒。無萬指千礎而任重致遠。猶江",
    "X69n1367_003:0712c08": "海之與山嶽。吾太虗之超軼。與二翁而抗衡。背觸竹",
    "X69n1367_003:0712c09": "篦。散晴空之白雨。金剛寶劒。轟蟄戶之雷霆。方披衣",
    "X69n1367_003:0712c10": "而得座。俄堅臥而掩扃。予跂望之眾所待。先師門戶",
    "X69n1367_003:0712c11": "冷如冰。要學楊岐九峰老。拽耙牽犂過此生。",
    "X69n1367_003:0712c12": "前住撫州永安東麓和尚像",
    "X69n1367_003:0712c13": "雅度汪汪。橫機莫莫。中峰正傳。韶音九成。南州克家。",
    "X69n1367_003:0712c14": "祥麟一角。寵承　綸音。光昭故里山川。據坐永安。幻",
    "X69n1367_003:0712c15": "出五天樓閣。金剛寶劒當面揮。知音誰是張天覺。目",
    "X69n1367_003:0712c16": "光如月雪眉深。凜凜清風動丘壑。",
    "X69n1367_003:0712c17": "僧吉泰畫其師剌失八像求贊",
    "X69n1367_003:0712c18": "音通五竺。裔出西凉。籌室預上師密記。茜衣染九重",
    "X69n1367_003:0712c19": "天香。持呪降魔。傳不空之祕密。搖鈴入市。效普化之",
    "X69n1367_003:0712c20": "佯狂。混融真俗空諸有。家世源源法派長。",
    "X69n1367_003:0712c21": "藏山寺福長老像",
    "X69n1367_003:0712c22": "地湧醴泉。不如稻梁之適用。天垂慶雲。孰若雨露之",
    "X69n1367_003:0712c23": "濡滋。故公之務其本而不求其末。究諸實而不玩乎",
    "X69n1367_003:0712c24": "辭。淨土兼修。獨得永明之旨。金鐸一振。重明普化之",
    "X69n1367_003:0713a01": "機。萬象森羅聽號令。千年祖道賴綱維。休論幻住分",
    "X69n1367_003:0713a02": "皮髓。稽首優曇第一枝。",
    "X69n1367_003:0713a03": "臨江靈峰寺通智大師像。其孫玄首座求贊",
    "X69n1367_003:0713a04": "採玉訪荊山。求木入鄧林。吾宗優曇華。粲粲碧雲岑。",
    "X69n1367_003:0713a05": "玉泉派出南泉。會百川同歸于海。竺土心傳東土。鎔",
    "X69n1367_003:0713a06": "眾器而為一金。神劒變化兮。空望斗牛之氣。靈犀出",
    "X69n1367_003:0713a07": "沒兮。孰測滄海之深。噫吁嘻斯人往矣。徒勞我心。圜",
    "X69n1367_003:0713a08": "應室中雪曲音。調高誰和沒絃琴。至今靈塔清江潯。",
    "X69n1367_003:0713a09": "時聞風雨蛟龍吟。",
    "X69n1367_003:0713a10": "信南海像　(嗣佛智)",
    "X69n1367_003:0713a11": "說拍盲禪。得無師智。解使臨濟白拈。慣用南山鱉鼻。",
    "X69n1367_003:0713a12": "只因行脚欠逢人。錯會百丈下堂句。從茲大庾嶺頭",
    "X69n1367_003:0713a13": "歸。相喚相牽落魔魅。同條生不同條死。誰是難兄與",
    "X69n1367_003:0713a14": "難弟。有徒畵像拜吾前。宿世冤愆沒迴避。當如土梟",
    "X69n1367_003:0713a15": "破獍之羣。摟其窟穴。勦其種類。三十年後為汝出氣。",
    "X69n1367_003:0713a16": "受業水陸寺重開山和尚像",
    "X69n1367_003:0713a17": "虎齒電眸。厖眉槁項。東寺風規。趙州輩行。畚除瓦礫",
    "X69n1367_003:0713a18": "為夜摩之宮。坐斷要津於西江之上。至若家法不墜。",
    "X69n1367_003:0713a19": "有白雲受業於茶陵。佛堂放光。與古靈同師乎百丈。",
    "X69n1367_003:0713a20": "我贊我頌。舌結詞喪。天外望神光。虗空同壽量。子孫",
    "X69n1367_003:0713a21": "襍遝多龍象。",
    "X69n1367_003:0713a22": "天池孤山和尚像。其徒茂侍者請贊",
    "X69n1367_003:0713a23": "全德者不惜重於有位。傳道者不求合於當時。昔有",
    "X69n1367_003:0713a24": "人焉。風穴楊岐克荷臨濟之宗。如九鼎之懸一絲。偉",
    "X69n1367_003:0713b01": "哉山翁。配古不慙。真圜應之的嗣。作後學之司南。一",
    "X69n1367_003:0713b02": "坐天池四十載。二三四七非同參。天鐙萬點來深夜。",
    "X69n1367_003:0713b03": "謾許文殊共對譚。",
    "X69n1367_003:0713b04": "慈化愈長老繪師像。請贊",
    "X69n1367_003:0713b05": "心法之玅言不能宣。大用現前心無所傳。所以永嘉",
    "X69n1367_003:0713b06": "到曹谿。趙州見南泉。機籟自應。神光渾圜。如水流地。",
    "X69n1367_003:0713b07": "如日行天。放出南山鼈鼻。乾坤失色。驚起東海鯉魚。",
    "X69n1367_003:0713b08": "風雨八埏。宗門媿承乏。獨駕百漏船。皮穿并骨露。鼻",
    "X69n1367_003:0713b09": "孔穴半邊。藍江念疇昔共聽蓮峰猿。何當攄宿憤毒",
    "X69n1367_003:0713b10": "手負老拳。寫寄丹青相似否。宜春臺上月娟娟。",
    "X69n1367_003:0713b11": "寶山趣長老請贊",
    "X69n1367_003:0713b12": "百丈一喝聾三日。臨濟六十蒿枝拂。我無一法示來",
    "X69n1367_003:0713b13": "參。慚媿有口如木[木*突]。佛手驢脚不須呈。日面月面是",
    "X69n1367_003:0713b14": "何物。無端持向寶山堂。風雷撼動蒼龍窟。",
    "X69n1367_003:0713b15": "清泉海長老請贊",
    "X69n1367_003:0713b16": "金襴傳外。倒却剎竿。祖翁活計。戶破家殘。正法眼藏。",
    "X69n1367_003:0713b17": "瞎驢邊滅。一印印定。虎體元斑。提趙州七斤衫。捉襟",
    "X69n1367_003:0713b18": "肘見。拈洞山三頓棒。嚙齒齦穿。如今分付南泉去。漲",
    "X69n1367_003:0713b19": "起西江十八灘。",
    "X69n1367_003:0713b20": "阜長老請贊",
    "X69n1367_003:0713b21": "百丈錯答一轉語。德山不會末後句。流傳後代轉誵",
    "X69n1367_003:0713b22": "訛。火裏要栽無景樹。潦倒龍河無本可據。帶雪烏雞",
    "X69n1367_003:0713b23": "重遭指注。分付長寧但與麼去。西河師子自超羣。天",
    "X69n1367_003:0713b24": "岸麒麟看獨步。",
    "X69n1367_003:0713c01": "番易月長老請贊",
    "X69n1367_003:0713c02": "字不識。禪不參。一味鹵莾。指北成南。不會末後句。錯",
    "X69n1367_003:0713c03": "認前三三。竊比石門老。何以繼雲菴。高風難想像。憂",
    "X69n1367_003:0713c04": "患却同諳。粉繪徒描邈。相看轉不堪。結茅期歲晚。黃",
    "X69n1367_003:0713c05": "葉滿千巖。",
    "X69n1367_003:0713c06": "南禪裕長老請贊",
    "X69n1367_003:0713c07": "叢林三種住持。說法供眾修造。住山三十餘年。檢點",
    "X69n1367_003:0713c08": "件件不到。讀書不能輔教。參禪不能傳道。只會怒罵",
    "X69n1367_003:0713c09": "揮喝。一味倔彊性燥。興化趂出克賓。馬師蹋倒水潦。",
    "X69n1367_003:0713c10": "非假惡辣鉗鎚。曷稱吾家種草。要教此話大行。分付",
    "X69n1367_003:0713c11": "南禪長老。",
    "X69n1367_003:0713c12": "資聖良長老請贊",
    "X69n1367_003:0713c13": "褊急似暴。坦率似傲。所至遭譏謗。與俗寡交好。隨緣",
    "X69n1367_003:0713c14": "住官寺。虗寵慚錫號。不會臨濟禪。只胡揮亂埽。華擘",
    "X69n1367_003:0713c15": "三玄要。句意俱不到。照用不能分。主賓互顛倒。資聖",
    "X69n1367_003:0713c16": "舊相從。玄關許深造。有箇末後句。終不向渠道。滅却",
    "X69n1367_003:0713c17": "正法眼。方始稱跨竈。",
    "X69n1367_003:0713c18": "偈頌",
    "X69n1367_003:0713c19": "送武寧興上人歸廬山受業",
    "X69n1367_003:0713c20": "修江瀉碧六百里。雲錦晴開九疊屏。奪境奪人俱不",
    "X69n1367_003:0713c21": "涉。應門童子笑相迎。",
    "X69n1367_003:0713c22": "玄力二上人參徑山",
    "X69n1367_003:0713c23": "佛祖玄關俱透徹。杖頭有眼莫匇匇。裹囊此去無千",
    "X69n1367_003:0713c24": "里。要見凌霄八十翁。",
    "X69n1367_003:0714a01": "問訊東南一國師。通身手眼辯親疎。渾圇一句百雜",
    "X69n1367_003:0714a02": "碎。井底蓬塵山上魚。",
    "X69n1367_003:0714a03": "送古愚長老歸廣西",
    "X69n1367_003:0714a04": "乘傳天香滿毳衣。馬王閣上看雲飛。早知山即如如",
    "X69n1367_003:0714a05": "體。何待尋山海上歸。",
    "X69n1367_003:0714a06": "我苦逢迎厭住山。公方說法動龍顏。要開壽域同荒",
    "X69n1367_003:0714a07": "服。萬里重歸象桂間。",
    "X69n1367_003:0714a08": "贈天童言侍者",
    "X69n1367_003:0714a09": "汝負吾兮吾負汝。曲如鈎處直如絃。鄞江水急東流",
    "X69n1367_003:0714a10": "去。太白峰高不到天。",
    "X69n1367_003:0714a11": "天竺山中曾共住。石頭城下再相過。龜毛布作漫天",
    "X69n1367_003:0714a12": "網。鸞鳳沖霄奈爾何。",
    "X69n1367_003:0714a13": "賢侍者入淛",
    "X69n1367_003:0714a14": "有語不煩抄紙襖。御園紅葉正堪書。龍翔何處相孤",
    "X69n1367_003:0714a15": "負。一棹西風又入吳。",
    "X69n1367_003:0714a16": "送質上人",
    "X69n1367_003:0714a17": "道人質直無虗偽。熱便乘凉飢便餐。八字打開挨不",
    "X69n1367_003:0714a18": "入。前三三與後三三。",
    "X69n1367_003:0714a19": "送淵上人",
    "X69n1367_003:0714a20": "經行坐臥總隨緣。日用何曾涉正偏。無景樹頭風浩",
    "X69n1367_003:0714a21": "浩。夜明簾外月娟娟。",
    "X69n1367_003:0714a22": "至樂",
    "X69n1367_003:0714a23": "自家受用常三昧。逆順縱橫本自然。浩浩紅塵安養",
    "X69n1367_003:0714a24": "國。炎炎火聚四禪天。",
    "X69n1367_003:0714b01": "贈海南無礙長老",
    "X69n1367_003:0714b02": "儋耳曾聞玉局歸。潛龍猶記識天威。朱崖滄海九千",
    "X69n1367_003:0714b03": "里。一錫閒雲自在飛。",
    "X69n1367_003:0714b04": "琪上人歸海南",
    "X69n1367_003:0714b05": "嵩老鐔川川上住。奏書閶闔五雲開。六鼇夜負神山",
    "X69n1367_003:0714b06": "去。猶有僧從南海來。",
    "X69n1367_003:0714b07": "月藏主由隱靜歸番易",
    "X69n1367_003:0714b08": "一大藏教是切脚。畢竟何人識正文。千歲嵒頭今夜",
    "X69n1367_003:0714b09": "月。共看丹桂落紛紛。",
    "X69n1367_003:0714b10": "青山九折隱靜寺。八月風高彭蠡湖。拄杖頭邊明歷",
    "X69n1367_003:0714b11": "歷。須知同轍不同途。",
    "X69n1367_003:0714b12": "裀藏主歸湖南",
    "X69n1367_003:0714b13": "當頭撥轉如來藏。日用縱橫得玅時。佛手未收驢脚",
    "X69n1367_003:0714b14": "展。雷聲纔動電光隨。",
    "X69n1367_003:0714b15": "三關謾說黃龍老。千歲誰誇寶掌師。此去逢人莫輕",
    "X69n1367_003:0714b16": "忽。湘南潭北好提持。",
    "X69n1367_003:0714b17": "送僧歸番易",
    "X69n1367_003:0714b18": "參禪行脚丈夫事。變化當如北海鯤。不見同鄉元覺",
    "X69n1367_003:0714b19": "老。洗光佛日照塵昏。",
    "X69n1367_003:0714b20": "血書蓮經",
    "X69n1367_003:0714b21": "重重寶藏一豪端。於一豪端揭示看。六萬餘言血滴",
    "X69n1367_003:0714b22": "滴。黃金難鑄此心肝。",
    "X69n1367_003:0714b23": "恩知客省親",
    "X69n1367_003:0714b24": "織屨養親非所奉。白金稱壽欲何為。知恩一句重相",
    "X69n1367_003:0714c01": "委。荊棘林中紅爛時。",
    "X69n1367_003:0714c02": "送僧歸淮",
    "X69n1367_003:0714c03": "清淨身心古道場。更於何處覓家鄉。破頭山下重來",
    "X69n1367_003:0714c04": "路。樹樹秋聲帶夕陽。",
    "X69n1367_003:0714c05": "趣禪人歸番易",
    "X69n1367_003:0714c06": "我苦住山縈世故。上人歸計亦多忙。如何得到無心",
    "X69n1367_003:0714c07": "地。同愛空山白日長。",
    "X69n1367_003:0714c08": "送僧",
    "X69n1367_003:0714c09": "普化搖鈴穿市去。懶殘種芋傍巖隈。道人風度略相",
    "X69n1367_003:0714c10": "似。短褐佯狂歸去來。",
    "X69n1367_003:0714c11": "阜藏主歸旴江",
    "X69n1367_003:0714c12": "如來藏裏摩尼寶。獨許當人搆得親。歸去旴江毋自",
    "X69n1367_003:0714c13": "棄。橫拈倒用總家珍。",
    "X69n1367_003:0714c14": "覆船與我舊同參。送子南來為啟緘。千里相呈如對",
    "X69n1367_003:0714c15": "面。却嫌華雨落毿毿。",
    "X69n1367_003:0714c16": "境維那歸百丈",
    "X69n1367_003:0714c17": "靈境仙華天上種。御園桃樹洞中春。九重雨露曾霑",
    "X69n1367_003:0714c18": "潤。肯受人間一點塵。",
    "X69n1367_003:0714c19": "天下叢林百丈規。乃師奉　旨整綱維。法王法令重",
    "X69n1367_003:0714c20": "行日。龍象筵中聽白槌。",
    "X69n1367_003:0714c21": "題中峰和尚墨蹟",
    "X69n1367_003:0714c22": "缾瀉雲興諸佛機。不堪把玩涕交揮。仍愁玉匣誅龍",
    "X69n1367_003:0714c23": "劒。穿屋終隨霹靂飛。",
    "X69n1367_003:0714c24": "送雲侍者",
    "X69n1367_003:0715a01": "吾祖拙菴家法在。故園風物亦依然。竹篦背觸重分",
    "X69n1367_003:0715a02": "付。驚起神龍蟄九淵。",
    "X69n1367_003:0715a03": "箭鋒相直的破的。啐啄同時機奪機。即此用兮離此",
    "X69n1367_003:0715a04": "用。當觀一喝耳聾時。",
    "X69n1367_003:0715a05": "真侍者歸江西",
    "X69n1367_003:0715a06": "受業江西家七閩。駿奔天岸玉麒麟。逢時莫作褪華",
    "X69n1367_003:0715a07": "杏。要見蟠桃劫外春。",
    "X69n1367_003:0715a08": "宗門大機與大用。如射百發期百中。鳥窠拈起布毛",
    "X69n1367_003:0715a09": "吹。腕頭何止千鈞重。",
    "X69n1367_003:0715a10": "送僧",
    "X69n1367_003:0715a11": "祖意與教意。如何辯異同。玄關通鳥道。法寶祕龍宮。",
    "X69n1367_003:0715a12": "即體須全用。當機不借功。等閒逢作者。不惜話西東。",
    "X69n1367_003:0715a13": "送悟上人",
    "X69n1367_003:0715a14": "荷笠出三韓。南詢敢避難。不隨諸境轉。貴要自心安。",
    "X69n1367_003:0715a15": "杜順法身句。雲門一字關。門庭俱歷過。掉臂可東還。",
    "X69n1367_003:0715a16": "送昕上人",
    "X69n1367_003:0715a17": "知識門庭別。寧辭萬里游。身心無少懈。智願得兼修。",
    "X69n1367_003:0715a18": "普化搖鈴鐸。三交駕鐵牛。海邦弘正令。大法讖東流。",
    "X69n1367_003:0715a19": "次韻送僧",
    "X69n1367_003:0715a20": "諸祖門庭未易窮。千差萬別要歸宗。德山只得三年",
    "X69n1367_003:0715a21": "活。百丈親遭一喝聾。謾把寸蠡量海水。休將利劒擲",
    "X69n1367_003:0715a22": "虗空。自家田地從棲泊。何必叮嚀問祖翁。",
    "X69n1367_003:0715a23": "當住院使印施金光明經",
    "X69n1367_003:0715a24": "中天慧日破重昏。恭閱遺言道自尊。包括兩儀明有",
    "X69n1367_003:0715b01": "象。化通萬類玅無痕。施魚感惠留珠報。飼虎捐軀記",
    "X69n1367_003:0715b02": "塔存。願以佛心宣正化。微忠圖報",
    "X69n1367_003:0715b03": "聖朝恩。",
    "X69n1367_003:0715b04": "送定首座",
    "X69n1367_003:0715b05": "人天百萬聽全提。箭拄機鋒不浪施。優缽羅華人世",
    "X69n1367_003:0715b06": "有。陰凉大樹眼中稀。此行得座披衣處。要見軀耕奪",
    "X69n1367_003:0715b07": "食時。珍重前途須努力。宗門九鼎一絲危。",
    "X69n1367_003:0715b08": "次古林和尚韻。送靖藏主歸受業太平院",
    "X69n1367_003:0715b09": "故廬歸住最高峰。一室如臨萬衲中。合浦夜光珠的",
    "X69n1367_003:0715b10": "皪。藍田春色玉璁瓏。喝分賓主無全敵。道合君臣不",
    "X69n1367_003:0715b11": "借功。圜應家聲猶不墜。追蹤須與古人同。",
    "X69n1367_003:0715b12": "達上人血書法華經",
    "X69n1367_003:0715b13": "血淋漓處下鍼錐。痛忍俱忘是阿誰。勇過藥王然臂",
    "X69n1367_003:0715b14": "日。疾於龍女獻珠時。千華雲錦相層出。百寶香風不",
    "X69n1367_003:0715b15": "住吹。如此本懷方始暢。二千年後好提撕。",
    "X69n1367_003:0715b16": "送雲藏主歸華亭",
    "X69n1367_003:0715b17": "如來藏裏摩尼寶。拈出頭頭日用新。金鎖玄關須掉",
    "X69n1367_003:0715b18": "臂。魔宮虎穴任橫身。百川競注方名海。萬物無私始",
    "X69n1367_003:0715b19": "是春。舞棹呈橈端的意。朱涇渡口更逢人。",
    "X69n1367_003:0715b20": "禋首座歸湖北",
    "X69n1367_003:0715b21": "龍河天竺屢周旋。大用無方絕正偏。喝下七擒還七",
    "X69n1367_003:0715b22": "縱。句中三要與三玄。提綱已見陳尊宿。說法曾聞兜",
    "X69n1367_003:0715b23": "率天。此去湖山建宗旨。眼明華雨碧巖前。",
    "X69n1367_003:0715b24": "和宏智禪師偈",
    "X69n1367_003:0715c01": "東谷神光照大千。蜿蜒九隴似龍眠。雲中仙樂青衣",
    "X69n1367_003:0715c02": "下。風夜夫渠玉漏傳。誰續真燈輝奕世。更憐劫燒到",
    "X69n1367_003:0715c03": "三禪。吾翁玉几相酬酢。想見叢林二百年。",
    "X69n1367_003:0715c04": "栢庭茂公甞掌記鍾山。請居龍河分座。叢林",
    "X69n1367_003:0715c05": "推其老成。邵菴學士作偈美之。次韻奉贈",
    "X69n1367_003:0715c06": "宗綱有志共誰評。羨爾高風繼祖庭。便儗盧公歸雪",
    "X69n1367_003:0715c07": "竇。何如船子在華亭。天宮對佛留升座。寶塔分身為",
    "X69n1367_003:0715c08": "聽經。更約結菴同歲晚。空山夜雨一青燈。",
    "X69n1367_003:0715c09": "天禧鎮法師血書華嚴經",
    "X69n1367_003:0715c10": "初驚照夜月朣朧。更覺春生錦繡叢。粲粲優曇十指",
    "X69n1367_003:0715c11": "血。重重華藏一鍼鋒。當陽直蹋毗盧頂。何用藏身北",
    "X69n1367_003:0715c12": "斗中。幸有長干塔如筆。古今無間寫虗空。",
    "X69n1367_003:0715c13": "題中峰和尚淨土詩後",
    "X69n1367_003:0715c14": "釋迦誓居五濁世。折伏眾生令出離。彌勒示現安養",
    "X69n1367_003:0715c15": "國。攝受接引登佛地。譬如雨露與霜雪。滋濡肅殺各",
    "X69n1367_003:0715c16": "不同。陰陽寒暑運四時。生成萬物均化工。諸佛願力",
    "X69n1367_003:0715c17": "亦如是。淨土穢土本一心。融攝十方諸國土。無有三",
    "X69n1367_003:0715c18": "世去來今。眾生性中清淨海。纖豪瞥起成障礙。流轉",
    "X69n1367_003:0715c19": "三界不知歸。勞彼聖賢久相待。中峰勸世何殷勤。如",
    "X69n1367_003:0715c20": "客憶家子憶親。天樂自奏華自雨。彼美人兮西方人。",
    "X69n1367_003:0715c21": "朝茲夕茲念在茲。萬年一念同須臾。念而無念能所",
    "X69n1367_003:0715c22": "絕。無念而念心境如。聲香味觸入正受。見聞覺知總",
    "X69n1367_003:0715c23": "如舊。剎剎圜成清泰都。人人具足無量壽。",
    "X69n1367_003:0715c24": "送僧游京",
    "X69n1367_003:0716a01": "參禪一事。非易非難。良駒不待鞭景。俊鷹肯食鵰殘。",
    "X69n1367_003:0716a02": "上人志決烈。杖策來三韓。信脚蹋翻香水海。轉身靠",
    "X69n1367_003:0716a03": "倒金剛山。全機大用任出沒。目前萬境空閒閒。龍河",
    "X69n1367_003:0716a04": "夏近不肯住。進步應須百尺竿。京都宗匠法筵盛。天",
    "X69n1367_003:0716a05": "宮樓閣開旃檀。雷轟電掣臨濟喝。乾旋坤轉雲門關。",
    "X69n1367_003:0716a06": "相期再來重入室。拈出吹毛照膽寒。",
    "X69n1367_003:0716a07": "送淨慈書記",
    "X69n1367_003:0716a08": "達磨來東土。覓甚大乘器。紛紛荊棘滿人間。不見優",
    "X69n1367_003:0716a09": "曇一華瑞。德山不會末後句。剛道巖頭啟其意。洞山",
    "X69n1367_003:0716a10": "五位。孰正孰偏。臨濟三玄。非同非異。上人鐔津流。千",
    "X69n1367_003:0716a11": "古凜高致。著書期扶宗。風月多才思。徤翮翻雲上九",
    "X69n1367_003:0716a12": "霄。驊騮墮地致千里。自見西湖九十翁。從此湖山洗",
    "X69n1367_003:0716a13": "空翠。領徒行脚過金陵。背觸竹篦吾且置。莫學黃龍",
    "X69n1367_003:0716a14": "弄爪牙。擘開滄海飛金翅。",
    "X69n1367_003:0716a15": "題維摩問疾圖",
    "X69n1367_003:0716a16": "慈父愛子情無偏。家庭教育仍嬌憐。出從嚴師痛加",
    "X69n1367_003:0716a17": "鞭。責以成人期大全。瞿曇訓徒豈不然。說法鹿苑開",
    "X69n1367_003:0716a18": "人天。提攜三界出愛纏。金粟古佛分化權。彈偏擊小",
    "X69n1367_003:0716a19": "訶盲禪。毗耶示疾久未痊。欲遣問訊疇能傳。文殊領",
    "X69n1367_003:0716a20": "徒眾萬千。大車促駕龍象筵。氍毹華雨羅嬋娟。入室",
    "X69n1367_003:0716a21": "徵詰森戈鋋。鼃蠃鰍蚓頭駢駢。鸞騫虎躍龍出淵。叢",
    "X69n1367_003:0716a22": "雀噤伏驚鵰鸇。悵然自失情悁悁。馳歸白佛重敷宣。",
    "X69n1367_003:0716a23": "佛言設教觀機緣。我初小乘示蹄筌。由漸入頓頓入",
    "X69n1367_003:0716a24": "圜。捨小趨大力勉栴。如登泰華未窮顛。如酌巨海霑",
    "X69n1367_003:0716b01": "微涓。爾愚可規頑可鐫。宜從此老奉周旋。流傳聖教",
    "X69n1367_003:0716b02": "何萬年。殘編斷簡空蟬聯。昧投絕港迷通川。九天坐",
    "X69n1367_003:0716b03": "望銀河懸。慮忘詞喪絕言詮。庶幾描邈傳丹鉛。向來",
    "X69n1367_003:0716b04": "虎頭玅通玄。觀者傾市輸金錢。何人筆勢猶翩翩。光",
    "X69n1367_003:0716b05": "怪只尺生雲煙。風雷繞座屋壁穿。嗟予臥疾龍河邊。",
    "X69n1367_003:0716b06": "了彼身世如蛻蟬。家風不用喝與拳。柴門著關鐵壁",
    "X69n1367_003:0716b07": "堅。佛來不著孰敢先。凡情聖解俱棄捐。肯使天華涴",
    "X69n1367_003:0716b08": "巖前。渴煑蒿藜汲流泉。穩放白牛菴內眠。",
    "X69n1367_003:0716b09": "金壇湯居士求偈",
    "X69n1367_003:0716b10": "湯家兄弟俱不娶。生理田園隨所寓。賑貧恤乏修橋",
    "X69n1367_003:0716b11": "路。我亦何心作檀度。色身幻世總非真。成就法身最",
    "X69n1367_003:0716b12": "堅固。三賢十聖是同參。萬德莊嚴無不具。維摩天女",
    "X69n1367_003:0716b13": "滿侍旁。旃檀樓閣七寶牀。如何龐老厭富貴。却將珍",
    "X69n1367_003:0716b14": "寶沈湘江。透關一句能相委。放出金毛師子子。覿面",
    "X69n1367_003:0716b15": "相呈不識渠。龜毛結網三千里。",
    "X69n1367_003:0716b16": "送璧侍者歸臨川",
    "X69n1367_003:0716b17": "器之求還山。仁廟特留之。山即如如體。何處覓山歸。",
    "X69n1367_003:0716b18": "奎文照玉几。千載有光輝。我來龍河日。乘傳謁京畿。",
    "X69n1367_003:0716b19": "欽承。",
    "X69n1367_003:0716b20": "文考命。恩重愧才微。住山逾十載。殘喘不能支。乞退",
    "X69n1367_003:0716b21": "復舉代。文移速星馳。　命下不許去。虩虩雷霆威。匡",
    "X69n1367_003:0716b22": "徒尚力疾。賴子相扶持。拙癖眾所棄。豈足為子師。子",
    "X69n1367_003:0716b23": "去我心惻。悵然如有遺。有語欲相付。頭昏神思疲。留",
    "X69n1367_003:0716b24": "待再參日。一喝耳聾時。",
    "X69n1367_003:0716c01": "夏道成號真無求偈",
    "X69n1367_003:0716c02": "鑽燧出火。勢將炎而燎原。綫溜涓涓。流不息而滔天。",
    "X69n1367_003:0716c03": "有生於無。物無不然。覆載之大而吾寓形其間。毗嵐",
    "X69n1367_003:0716c04": "風起。大地為塵。我於彼時。孰為吾身。我非有無。有無",
    "X69n1367_003:0716c05": "相因。真有幻住。真無長存。玅得其中。循環不窮。塵塵",
    "X69n1367_003:0716c06": "三昧。法法圜通。如千波月。如萬竅風。真無之旨。其將",
    "X69n1367_003:0716c07": "無同。龍河饒舌。為通一綫。當觀那吒現十八變。亦有",
    "X69n1367_003:0716c08": "鏡容開十二面。即而求之。石火閃電。",
    "X69n1367_003:0716c09": "弘藏主出示獨一翁送月江和尚偈。感而次",
    "X69n1367_003:0716c10": "韻",
    "X69n1367_003:0716c11": "我生如枯槎。汎汎天上河。弱質慚玅斵。朽枿試太阿。",
    "X69n1367_003:0716c12": "別來忽隔世。萬事付逝波。何時石橋路。重尋諾詎羅。",
    "X69n1367_003:0716c13": "上人久親近。契濶無幾何。再從松月翁。時聞白雪歌。",
    "X69n1367_003:0716c14": "行囊出光怪。山空走羣魔。望斷千峰閣。天寒雲氣多。",
    "X69n1367_003:0716c15": "悅藏主歸江西",
    "X69n1367_003:0716c16": "二月尚嚴寒。厚地凍欲裂。青州七斤衫。破爛難拈掇。",
    "X69n1367_003:0716c17": "更有折脚鐺。無人為提挈。希雲吾宗秀。衝寒復遠別。",
    "X69n1367_003:0716c18": "當機突出金剛王。驚起黑蚖三尺鐵。科判一代時教。",
    "X69n1367_003:0716c19": "豎四橫三。華擘臨濟三玄。七穿八穴。火裏覓浮漚。虗",
    "X69n1367_003:0716c20": "空重釘橛。颺向西江十八灘。夜夜珊瑚照明月。",
    "X69n1367_003:0716c21": "送果書記游淛",
    "X69n1367_003:0716c22": "美子磊落青雲姿。平生潛子與器之。念我同志同襟",
    "X69n1367_003:0716c23": "期。故鄉同在章江湄。龍河住久忍暫違。索我贈言相",
    "X69n1367_003:0716c24": "箴規。我苦酬應心神疲。安得抱朴如嬰兒。飢來索飯",
    "X69n1367_003:0717a01": "寒索衣。喜則言笑嗔則啼。兀然無思亦無為。謝絕交",
    "X69n1367_003:0717a02": "往忘言詞。忘牛忘牧兼忘歸。隨處雪山香草肥。頗聞",
    "X69n1367_003:0717a03": "院堂登臯夔。玅選有道同綱維。子行自可為人師。濯",
    "X69n1367_003:0717a04": "濯優曇第一枝。南北相望斗與箕。寄書莫嫌雁來遲。",
    "X69n1367_003:0717a05": "普答失里僉事以目疾施錢。為萬僧薙髮。復",
    "X69n1367_003:0717a06": "取髮火煅之。獲舍利五色光現。說偈贊之",
    "X69n1367_003:0717a07": "三界所有。天地萬物。於其壞時。颷散電沒。人身虗偽。",
    "X69n1367_003:0717a08": "不可把玩。況取棄髮。烈火所煅。舍利何從。由念精專。",
    "X69n1367_003:0717a09": "如彼忠孝。躍鯉涌泉。一念之堅。積以萬年。則諸舍利。",
    "X69n1367_003:0717a10": "充滿大千。此舍利者。即佛全體。而法報化。塵塵無二。",
    "X69n1367_003:0717a11": "眾生合塵。塵固是幻。塵淨覺圜。覺亦隨遣。清淨寶目。",
    "X69n1367_003:0717a12": "夜光朣朣。如阿那律。得天眼通。稽首願王。金剛堅固。",
    "X69n1367_003:0717a13": "繼乃祖父。為國賢輔。如唐房杜。如宋李楊。外護宗綱。",
    "X69n1367_003:0717a14": "豎精進幢。",
    "X69n1367_003:0717a15": "銘",
    "X69n1367_003:0717a16": "那伽室銘",
    "X69n1367_003:0717a17": "毒源清公作那伽室。天竺某為之銘曰。",
    "X69n1367_003:0717a18": "定以制動。不動何定。如太虗空。如大圜鏡。風動塵起。",
    "X69n1367_003:0717a19": "鳥飛魚泳。種種塵勞。頭頭佛性。非出非入。非假修證。",
    "X69n1367_003:0717a20": "別求玄悟。白日深穽。當知此室。寂而常應。天魔膽落。",
    "X69n1367_003:0717a21": "佛祖乞命。棒喝交馳。春行秋令。",
    "X69n1367_003:0717a22": "天嵒銘",
    "X69n1367_003:0717a23": "長沙清公。嗣法絕照鏡公。為圜應嫡孫以其。字天",
    "X69n1367_003:0717a24": "嵒。請銘將歸刻之。為作銘曰。",
    "X69n1367_003:0717b01": "維爾之祖。曰東西嵒。爾維似之。字以弗慙。嵒不絕續。",
    "X69n1367_003:0717b02": "而應無窮。靜而能通。杳而有容。嗟嵒之人。千古一息。",
    "X69n1367_003:0717b03": "不起于座。周乎八極。天華何來。若將我凂。譬如虗空。",
    "X69n1367_003:0717b04": "繪之五采。是故智者。贊毀不動。五嶽可輕。一芥可重。",
    "X69n1367_003:0717b05": "我銘于嵒。傳之無已。識真者誰。惟寒山子。",
    "X69n1367_003:0717b06": "無境銘",
    "X69n1367_003:0717b07": "至人玩世。不與物嬰。物我同體。心與境冥。倐爾千變。",
    "X69n1367_003:0717b08": "紛乎萬形。聞見不異。孰為色聲。毋隳爾城。毋闔爾扄。",
    "X69n1367_003:0717b09": "隨流無礙。任運騰騰。真如佛性。不離無明。三賢十聖。",
    "X69n1367_003:0717b10": "即是眾生。順乎順乎。勿彊安名。只者皮袋。當處圜成。",
    "X69n1367_003:0717b12": "笑隱訢禪師語錄卷之三"
}