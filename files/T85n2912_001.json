{
    "T85n2912_001:1458a27": "佛說無常三啟經",
    "T85n2912_001:1458a29": "　□□□□□□□　　修者咸到無為岸",
    "T85n2912_001:1458b01": "　法雲法雨潤群生　　能除熱惱蠲眾病",
    "T85n2912_001:1458b02": "　難化之徒使調順　　隨機引導非強力",
    "T85n2912_001:1458b03": "　稽首歸依真聖眾　　八輩上人能離染",
    "T85n2912_001:1458b04": "　金剛智杵破邪山　　永斷無始相纏縛",
    "T85n2912_001:1458b05": "　始從鹿苑至雙林　　隨佛一代弘真教",
    "T85n2912_001:1458b06": "　各稱本緣行化已　　灰身滅智證無生",
    "T85n2912_001:1458b07": "　稽首總敬三寶尊　　是謂正因能普濟",
    "T85n2912_001:1458b08": "　生死迷愚鎮沈溺　　咸令出離至菩提",
    "T85n2912_001:1458b09": "　生者皆歸死　　容顏盡變衰　　強力病所侵",
    "T85n2912_001:1458b10": "　無能免斯者　　假使妙高山　　劫盡皆散壞",
    "T85n2912_001:1458b11": "　大海深無□　　亦復皆枯竭　　大地及日月",
    "T85n2912_001:1458b12": "　時至皆歸盡　　未曾有一事　　不被無常吞",
    "T85n2912_001:1458b13": "　上生非相處　　下至轉輪王　　七寶鎮隨身",
    "T85n2912_001:1458b14": "　千子常圍繞　　如其壽命盡　　須臾不暫停",
    "T85n2912_001:1458b15": "　還漂死海中　　隨緣受眾苦　　循環三界內",
    "T85n2912_001:1458b16": "　猶如汲井輪　　亦如蠶作繭　　吐絲還自縛",
    "T85n2912_001:1458b17": "　無上諸世尊　　獨覺聲聞眾　　尚捨無常身",
    "T85n2912_001:1458b18": "　何況諸凡夫　　父母及妻子　　兄弟并眷屬",
    "T85n2912_001:1458b19": "　目觀生死隔　　云何不愁歎　　是故勸諸子",
    "T85n2912_001:1458b20": "　諦聽真實法　　共捨無常處　　當行不死門",
    "T85n2912_001:1458b21": "　佛教如甘露　　除熱得清涼　　一心應善聽",
    "T85n2912_001:1458b22": "　能滅諸煩惱",
    "T85n2912_001:1458b23": "如是我聞。一時薄伽梵在室羅伐城逝多林",
    "T85n2912_001:1458b24": "給孤獨園。爾時佛告諸苾芻。有三種法。於諸",
    "T85n2912_001:1458b25": "世間。是不可愛。是不光澤。是不可念。是不稱",
    "T85n2912_001:1458b26": "意。何者為三。謂老病死。汝諸苾芻。此老病",
    "T85n2912_001:1458b27": "死。於諸世間。實不可愛。實不光澤。實不可",
    "T85n2912_001:1458b28": "念。實不稱意。若老病死世間無者。如來應正",
    "T85n2912_001:1458b29": "等覺不出於世為諸眾生說所證法及調伏",
    "T85n2912_001:1458c01": "事。是故應知此老病死。於諸世間。是不可愛。",
    "T85n2912_001:1458c02": "是不光澤。是不可念。是不稱意。由此三事。如",
    "T85n2912_001:1458c03": "來應正等覺。出現於世為諸眾生說所證法",
    "T85n2912_001:1458c04": "及調伏事。爾時世尊重說頌曰。",
    "T85n2912_001:1458c05": "　外事莊采咸歸壞　　內身衰變亦同然",
    "T85n2912_001:1458c06": "　唯有勝法不滅亡　　諸有智人應善察",
    "T85n2912_001:1458c07": "　此老病死皆共嫌　　形儀醜惡極可厭",
    "T85n2912_001:1458c08": "　少年容貌暫時停　　不久咸悉成枯悴",
    "T85n2912_001:1458c09": "　假使壽命滿百年　　終歸不免無常逼",
    "T85n2912_001:1458c10": "　老病死苦常隨逐　　恒與眾生作無利",
    "T85n2912_001:1458c11": "爾時世尊說是經已。諸苾芻眾天龍藥叉乾",
    "T85n2912_001:1458c12": "達婆阿蘇洛等。皆大歡喜信受奉行。",
    "T85n2912_001:1458c13": "　常求諸欲境　　不行於善事　　云何保形命",
    "T85n2912_001:1458c14": "　不見死來侵　　命根氣欲盡　　支節悉分離",
    "T85n2912_001:1458c15": "　眾苦與死俱　　此時徒歎恨　　兩目俱翻上",
    "T85n2912_001:1458c16": "　死刀隨業下　　意想並慞惶　　無能相救濟",
    "T85n2912_001:1458c17": "　長喘連胸急　　噎氣喉中乾　　死王催伺命",
    "T85n2912_001:1458c18": "　親屬徒相守　　諸識皆昏昧　　行入險城中",
    "T85n2912_001:1458c19": "　親知咸棄捨　　任黑繩牽去　　將至琰摩王",
    "T85n2912_001:1458c20": "　隨業而受報　　勝因生善道　　惡業墮泥犁",
    "T85n2912_001:1458c21": "　明眼無過慧　　黑闇不過癡　　病不越怨家",
    "T85n2912_001:1458c22": "　大怖無過死　　有生皆必死　　造罪苦忉身",
    "T85n2912_001:1458c23": "　當勤策三業　　恒修於福智　　眷屬皆捨去",
    "T85n2912_001:1458c24": "　財貨任他將　　但持自善根　　險道充糧食",
    "T85n2912_001:1458c25": "　譬如路傍樹　　暫息非久停　　車馬及妻兒",
    "T85n2912_001:1458c26": "　不久皆如是　　譬如群宿鳥　　夜聚旦隨飛",
    "T85n2912_001:1458c27": "　死去別親知　　乖離亦如是　　唯有佛菩提",
    "T85n2912_001:1458c28": "　是真歸依處　　依經我略說　　智者善應思",
    "T85n2912_001:1458c29": "　天阿蘇羅藥叉等　　來聽法者應至心",
    "T85n2912_001:1459a01": "　擁護佛法使長存　　各各勤行世尊教",
    "T85n2912_001:1459a02": "　諸有聽徒來至此　　或在地上或居空",
    "T85n2912_001:1459a03": "　常於人世起慈心　　日夜自身依法住",
    "T85n2912_001:1459a04": "　願諸世界常安隱　　無邊福智益群生",
    "T85n2912_001:1459a05": "　所有罪業並銷除　　遠離眾苦歸圓寂",
    "T85n2912_001:1459a06": "　恒用戒香塗瑩體　　常持定服以資身",
    "T85n2912_001:1459a07": "　菩提妙花遍莊嚴　　隨所住處常安樂"
}