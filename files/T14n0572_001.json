{
    "T14n0572_001:0944b19": "佛說長者法志妻經",
    "T14n0572_001:0944b21": "失譯人名今附涼錄",
    "T14n0572_001:0944b22": "聞如是：一時，佛在舍衛國祇樹給孤獨園，與",
    "T14n0572_001:0944b23": "大比丘千二百五十、菩薩萬人俱。佛時清旦，",
    "T14n0572_001:0944b24": "著衣持鉢入城分衛，比丘菩薩皆悉侍從。諸",
    "T14n0572_001:0944b25": "天龍神及香音神、無善之神、鳳凰神、山神",
    "T14n0572_001:0944b26": "執樂神王，皆散華燒香，鼓諸音樂歌歎佛德，",
    "T14n0572_001:0944b27": "而說頌曰：",
    "T14n0572_001:0944b28": "「從無數億劫，　　積行難可量，",
    "T14n0572_001:0944b29": "　慈愍于眾生，　　使發大道行。",
    "T14n0572_001:0944c01": "　三界猶如化，　　一切悉空無，",
    "T14n0572_001:0944c02": "　能曉了此慧，　　度脫諸十方。",
    "T14n0572_001:0944c03": "　三十二相明，　　姿好八十種，",
    "T14n0572_001:0944c04": "　口出萬億音，　　功德自嚴容。",
    "T14n0572_001:0944c05": "　雖處現三界，　　開示三道場，",
    "T14n0572_001:0944c06": "　三垢今已滅，　　除于三世殃。",
    "T14n0572_001:0944c07": "　心如明月珠，　　處欲無所著，",
    "T14n0572_001:0944c08": "　等行離愛憎，　　一切無適莫。」",
    "T14n0572_001:0944c09": "於是，人民聞歌頌佛德，一國集會觀佛行來，",
    "T14n0572_001:0944c10": "舉動進止法則安徐，威容之顏猶星中月、如",
    "T14n0572_001:0944c11": "日初出，普照天下無所罣礙。譬如梵王處諸",
    "T14n0572_001:0944c12": "天中，如天帝釋處忉利宮諸天中尊，猶須彌",
    "T14n0572_001:0944c13": "山現于大海，四域之中安不可動，歡喜踊躍",
    "T14n0572_001:0944c14": "叉手歸命。佛至長者法志門外，進到中閤，放",
    "T14n0572_001:0944c15": "大光明皆照十方。時長者妻嚴莊床座，文飾",
    "T14n0572_001:0944c16": "身形眾寶瓔珞，服栴檀香面彩顏貌，五色",
    "T14n0572_001:0944c17": "焜煌謂可保常。奴客婢使小有過失，撾捶苦",
    "T14n0572_001:0944c18": "毒不問曲直。遙見佛明超于日光，心自念言：",
    "T14n0572_001:0944c19": "「此之顯耀，非類日月、釋梵諸天凡俗之光，其",
    "T14n0572_001:0944c20": "明清涼安隱無量，我身蒙之一切無患，不飢",
    "T14n0572_001:0944c21": "不渴自然飽滿，云何行杖加於僕從？」速趣向",
    "T14n0572_001:0944c22": "閤覩見世尊，相好威耀難可為喻，諸根寂定",
    "T14n0572_001:0944c23": "無有衰入，猶七寶山晃晃巍巍，慚懼悲喜稽",
    "T14n0572_001:0944c24": "首佛足：「悔過殃釁，所犯無狀，既為女人，不能",
    "T14n0572_001:0944c25": "自責，瞋喜由己，今首罪舋不敢藏匿。」佛言：「善",
    "T14n0572_001:0944c26": "哉！善哉！汝獲善利離一切衰，見身殃咎改往",
    "T14n0572_001:0944c27": "修來，人身難得佛經難值，億世時有。所以墮",
    "T14n0572_001:0944c28": "女人身中者何？婬欲姿態在於其中，不能修",
    "T14n0572_001:0944c29": "身放心恣意，嫉妬多口貪于形貌而自恃怙。",
    "T14n0572_001:0945a01": "世間無常，豪富威勢須臾間耳，當視諸下猶",
    "T14n0572_001:0945a02": "如赤子，豪富貧賤如月進退，若日出沒水火",
    "T14n0572_001:0945a03": "風起不久則衰，一切道俗皆從心興。上天、人",
    "T14n0572_001:0945a04": "間、地獄、餓鬼、畜生之類皆由己耳；佛、天中天、",
    "T14n0572_001:0945a05": "緣覺、聲聞，亦復如是。今我斯身三十二相、八",
    "T14n0572_001:0945a06": "十種好，徹覩十方悉從解達。」女聞佛言歡喜",
    "T14n0572_001:0945a07": "無量，重自歸命責己朦冥，唯受不及開化未",
    "T14n0572_001:0945a08": "聞無上之誨。佛言：「施行十善義：身不殺盜",
    "T14n0572_001:0945a09": "婬，口不妄言、兩舌、綺語、惡口，意不嫉、恚、癡；",
    "T14n0572_001:0945a10": "當奉六度：布施、持戒、忍辱、精進、一心、智慧；遵",
    "T14n0572_001:0945a11": "四等心：慈、悲、喜、護，普弘大哀，自致得三十二",
    "T14n0572_001:0945a12": "相、八十種好。乃為奴客婢使，教以辛苦生死",
    "T14n0572_001:0945a13": "罪福，示語三塗之患難也，誡以道禁義理",
    "T14n0572_001:0945a14": "之事，勝于撾杖。「莊嚴瓔珞有四事。何等為四？",
    "T14n0572_001:0945a15": "一曰、篤信；二曰、戒禁；三曰、三昧；四曰、智慧；",
    "T14n0572_001:0945a16": "是為四事。菩薩自莊嚴心計大乘，無男無女",
    "T14n0572_001:0945a17": "猶如幻化，畫師所作隨意輒成，曉了空慧一",
    "T14n0572_001:0945a18": "切本淨，得無名身四無所畏，四事不護獨步",
    "T14n0572_001:0945a19": "三界度脫一切。」女聞佛教心開踊躍，即發無",
    "T14n0572_001:0945a20": "上正真道意，立不退轉地。時天帝釋來在佛",
    "T14n0572_001:0945a21": "後，謂女言曰：「佛道難得，不如求轉女為男",
    "T14n0572_001:0945a22": "日月天帝轉輪聖王。」於是女以偈頌曰：",
    "T14n0572_001:0945a23": "「天帝日月王，　　轉輪四域主，",
    "T14n0572_001:0945a24": "　威勢無幾間，　　不可久恃怙。",
    "T14n0572_001:0945a25": "　在豪如朝露，　　夢中有所覩，",
    "T14n0572_001:0945a26": "　覺以忽滅盡，　　不知所湊處。",
    "T14n0572_001:0945a27": "　五陰如幻化，　　三界由己作，",
    "T14n0572_001:0945a28": "　三世以平等，　　道心無等侶。",
    "T14n0572_001:0945a29": "　諦解作是了，　　誰男何所女？",
    "T14n0572_001:0945b01": "　天帝聞斯言，　　默然無所語。」",
    "T14n0572_001:0945b02": "佛言：「善哉！善哉！誠如所云，三處如幻化、影響、",
    "T14n0572_001:0945b03": "野馬、水月、芭蕉，俗人不解計有吾我，便倚三",
    "T14n0572_001:0945b04": "界不能自濟。」女心即解變為男子，踊在虛空",
    "T14n0572_001:0945b05": "下禮佛足。佛告女曰：「汝於後世恒沙來劫當",
    "T14n0572_001:0945b06": "得作佛，號無垢王如來、至真、等正覺、明行成",
    "T14n0572_001:0945b07": "為、善逝、世間解、無上士、道法御、天人師、佛，號天",
    "T14n0572_001:0945b08": "中天，世曰光淨。」時來會者諸天人民無央數",
    "T14n0572_001:0945b09": "千，見此變應，皆發無上正真道意。時長者妻",
    "T14n0572_001:0945b10": "一切下使，前白佛言：「尊者、卑者本寧異乎？」",
    "T14n0572_001:0945b11": "佛言：「一切本無，隨心所存。雖為下使，發心為",
    "T14n0572_001:0945b12": "道可得成佛；既為尊豪，恣心憍慢，不離惡",
    "T14n0572_001:0945b13": "趣地獄、餓鬼、畜生之中。猶月增減如樹盛衰，",
    "T14n0572_001:0945b14": "一切非常無一可賴，唯道深慧乃可保常，",
    "T14n0572_001:0945b15": "猶如虛空無進無退。」時諸下使踊躍欣豫發",
    "T14n0572_001:0945b16": "大道意，變為男子得不起忍。佛告阿難：「五",
    "T14n0572_001:0945b17": "陰無處，六情無根，十二因緣而無端緒，四大",
    "T14n0572_001:0945b18": "寄因，何所是人？」佛說如是，莫不歡喜。",
    "T14n0572_001:0945b19": "佛說長者法志妻經"
}