{
    "T04n0202_006:0387b02": "賢愚經卷第六",
    "T04n0202_006:0387b04": "元魏涼州沙門慧覺等在高昌郡譯",
    "T04n0202_006:0387b05": "（三一）◎月光王頭施品第三十(丹本此品却在五卷為二十八)",
    "T04n0202_006:0387b06": "如是我聞：一時佛在毘舍離菴羅樹園中。爾",
    "T04n0202_006:0387b07": "時世尊，告賢者阿難：「其得四神足者，能住",
    "T04n0202_006:0387b08": "壽一劫，吾四神足極能善修，如來今者當壽",
    "T04n0202_006:0387b09": "幾許？」如是至三：於時阿難為魔所迷，聞世",
    "T04n0202_006:0387b10": "尊教，默然不對。又告阿難：「汝可起去靜處",
    "T04n0202_006:0387b11": "思惟。」賢者阿難，從坐而起，往至林中。阿難",
    "T04n0202_006:0387b12": "去後，時魔波旬來至佛所，白佛言：「世尊處",
    "T04n0202_006:0387b13": "世教化已久，度人周訖，蒙脫生死，數如恒",
    "T04n0202_006:0387b14": "沙，時年又老，可入涅槃。」於時世尊，取地",
    "T04n0202_006:0387b15": "少土著於爪上，而告魔言：「地土為多，爪上",
    "T04n0202_006:0387b16": "多耶？」魔答佛言：「地土極多，非爪上土。」佛又告",
    "T04n0202_006:0387b17": "言：「所度眾生，如爪上土，餘殘未度，如大地",
    "T04n0202_006:0387b18": "土。」又告魔言：「却後三月，當般涅槃。」於時波",
    "T04n0202_006:0387b19": "旬，聞說是已歡喜而去。爾時阿難，於林中",
    "T04n0202_006:0387b20": "坐，忽然眠睡，夢見大樹普覆虛空，枝葉蓊",
    "T04n0202_006:0387b21": "欝，花果茂盛，一切群萌，靡不蒙賴，其樹",
    "T04n0202_006:0387b22": "功德種種奇妙，不可稱數。旋風卒起，吹激",
    "T04n0202_006:0387b23": "其樹，枝葉壞碎猶如微塵，滅於力士所住之",
    "T04n0202_006:0387b24": "地，一切群生，莫不悲悼。阿難驚覺，怖不自",
    "T04n0202_006:0387b25": "寧，又自思惟：「所夢樹者，殊妙難量，一切天",
    "T04n0202_006:0387b26": "下咸賴其恩，何緣遇風碎壞如是？而今世",
    "T04n0202_006:0387b27": "尊，覆育一切猶如大樹，將無世尊欲般涅",
    "T04n0202_006:0387b28": "槃？」作是念已，甚用戰懼，來至佛所，為佛作",
    "T04n0202_006:0387b29": "禮，而白佛言：「我向所夢如斯之事，將無世",
    "T04n0202_006:0387c01": "尊欲般涅槃？」佛告阿難：「如汝所言，吾後",
    "T04n0202_006:0387c02": "三月，當般涅槃。我向問汝：『若有得四神",
    "T04n0202_006:0387c03": "足者能住壽一劫，吾四神足極能善修，如",
    "T04n0202_006:0387c04": "來今日能壽幾何？』如是滿三而汝不對。汝去",
    "T04n0202_006:0387c05": "之後，魔來勸我當取涅槃，吾已許之。」阿難",
    "T04n0202_006:0387c06": "聞此悲慟迷荒，悶惱惘塞不能自持，其諸",
    "T04n0202_006:0387c07": "弟子，展轉相語，各懷悲悼來至佛所。爾時",
    "T04n0202_006:0387c08": "世尊，告於阿難及諸弟子：「一切無常，誰得",
    "T04n0202_006:0387c09": "常存？我為汝等，應作已作，應說已說，汝等",
    "T04n0202_006:0387c10": "但當懃精修集，何為憂慼？無補無行。」時",
    "T04n0202_006:0387c11": "舍利弗聞于世尊當般涅槃，深懷歎感，因",
    "T04n0202_006:0387c12": "而說曰：「如來涅槃，一何疾耶？世間眼滅，永",
    "T04n0202_006:0387c13": "失恃怙。」又白佛言：「我今不忍見於世尊",
    "T04n0202_006:0387c14": "而取滅度，今欲在前而入涅槃。唯願世尊！",
    "T04n0202_006:0387c15": "當見聽許。」如是至三。世尊告曰：「宜知是時，",
    "T04n0202_006:0387c16": "一切賢聖，皆常寂滅。」時舍利弗，得佛可已，",
    "T04n0202_006:0387c17": "即整衣服長跪膝行，繞佛百匝，來至佛",
    "T04n0202_006:0387c18": "前，以若干偈，讚歎佛已，捉佛兩足敬",
    "T04n0202_006:0387c19": "戴頂上，如是滿三，合掌侍佛，因而言曰：「我",
    "T04n0202_006:0387c20": "今最後，見於世尊。」叉手肅敬却行而去。將",
    "T04n0202_006:0387c21": "沙彌均提，詣羅閱祇，至本生地。到已即勅",
    "T04n0202_006:0387c22": "沙彌均提：「汝往入城，及至聚落，告國王大",
    "T04n0202_006:0387c23": "臣舊故知識諸檀越輩，來共取別。」爾時均提",
    "T04n0202_006:0387c24": "禮師足已，遍行宣告：「我和上舍利弗，今來",
    "T04n0202_006:0387c25": "在此，欲般涅槃，諸欲見者宜可時往。」爾時",
    "T04n0202_006:0387c26": "阿闍世王，及國豪賢檀越四輩，聞均提語，皆",
    "T04n0202_006:0387c27": "懷慘悼異口同音，而說是言：「尊者舍利弗！",
    "T04n0202_006:0387c28": "法之大將，眾生之類之所親仰。今般涅槃，一",
    "T04n0202_006:0387c29": "何疾哉？」各自馳奔，來至其所，前為作禮，問",
    "T04n0202_006:0388a01": "訊已竟，各共白言：「承聞尊者，欲捨身命",
    "T04n0202_006:0388a02": "至于涅槃，我曹等類，失於恃怙。」時舍利弗，",
    "T04n0202_006:0388a03": "告眾人言：「一切無常，生者皆終，三界皆苦，",
    "T04n0202_006:0388a04": "誰得安者？汝等宿慶，生值佛世，經法難聞，",
    "T04n0202_006:0388a05": "人身難得，念懃福業，求度生死。」如是種種，",
    "T04n0202_006:0388a06": "若干方便，廣為諸人，隨病投藥。爾時眾會，",
    "T04n0202_006:0388a07": "聞其所說，有得初果乃至三果，或有出家",
    "T04n0202_006:0388a08": "成阿羅漢者，復有誓心求佛道者，聞說",
    "T04n0202_006:0388a09": "法已，作禮而去。時舍利弗，於其後夜，正身",
    "T04n0202_006:0388a10": "正意，繫心在前入於初禪，從初禪起入第",
    "T04n0202_006:0388a11": "二禪，從第二禪起，入第三禪，從第三禪",
    "T04n0202_006:0388a12": "起，入第四禪。從第四禪起，入空處定，從",
    "T04n0202_006:0388a13": "空處起，入於識處，從識處起，入不用處，",
    "T04n0202_006:0388a14": "從不用處起，入非有想非無想處，從非有",
    "T04n0202_006:0388a15": "想非無想處起，入滅盡定，從滅盡定起，而",
    "T04n0202_006:0388a16": "般涅槃。時天帝釋，知舍利弗已取滅度，與",
    "T04n0202_006:0388a17": "多天眾百千眷屬，各齎花香供養之具來至",
    "T04n0202_006:0388a18": "其所，側塞虛空，咸各悲叫，淚如盛雨，普",
    "T04n0202_006:0388a19": "散諸花，積至于膝，復各言曰：「尊者智慧，深",
    "T04n0202_006:0388a20": "若巨海，捷辯應機，音若涌泉，戒定慧具法",
    "T04n0202_006:0388a21": "大將軍，當逐如來廣轉法輪，其取涅槃，何",
    "T04n0202_006:0388a22": "其速哉？」城聚內外，聞舍利弗已取滅度，悉",
    "T04n0202_006:0388a23": "齎酥油香花供具，馳走悉集，悲哀痛戀",
    "T04n0202_006:0388a24": "不能自勝，各持香花，而用供養。時天帝",
    "T04n0202_006:0388a25": "釋，勅毘首羯磨，合集眾寶，莊嚴高車，",
    "T04n0202_006:0388a26": "安舍利弗在高車上，諸天龍鬼、國王臣民，",
    "T04n0202_006:0388a27": "侍送號咷，至平博地。時天帝釋，勅諸夜叉：",
    "T04n0202_006:0388a28": "「往大海邊，取牛頭栴檀。」夜叉受教，尋取來",
    "T04n0202_006:0388a29": "還，積為大[卄/積]，安身在上，酥油以灌，放火耶",
    "T04n0202_006:0388b01": "旬，作禮供養，各自還去。火滅之後，沙彌均",
    "T04n0202_006:0388b02": "提，收師舍利，盛著鉢中，攝其三衣，擔至",
    "T04n0202_006:0388b03": "佛所，為佛作禮，長跪白佛：「我和上舍利",
    "T04n0202_006:0388b04": "弗，已般涅槃，此是舍利此是衣鉢。」時賢者",
    "T04n0202_006:0388b05": "阿難，聞說是語，悲悼憒悶，益增感切，而白",
    "T04n0202_006:0388b06": "佛言：「今此尊者，法大將軍，已取涅槃，我",
    "T04n0202_006:0388b07": "何憑怙？」佛告之曰：「此舍利弗，雖復滅度，其",
    "T04n0202_006:0388b08": "戒定慧解脫解脫知見，如是法身，亦不滅",
    "T04n0202_006:0388b09": "也。又舍利弗！不但今日，不忍見我取般涅",
    "T04n0202_006:0388b10": "槃，而先滅度；過去世時，亦不堪忍見於我",
    "T04n0202_006:0388b11": "死，而先我前死。」賢者阿難，合掌白佛：「不審，",
    "T04n0202_006:0388b12": "世尊！往昔先前取死，其事云何？願為解說。」",
    "T04n0202_006:0388b13": "佛告阿難：「過去久遠，無量無數不可思議",
    "T04n0202_006:0388b14": "阿僧祇劫，此閻浮提，有一大國王，名旃陀",
    "T04n0202_006:0388b15": "婆羅脾(晉言月光)，統閻浮提八萬四千國，六萬",
    "T04n0202_006:0388b16": "山川，八十億聚落。王有二萬夫人婇女，其",
    "T04n0202_006:0388b17": "第一夫人，名須摩檀(晉言花施)；一萬大臣，其第",
    "T04n0202_006:0388b18": "一者，名摩旃陀(晉言大月)。王有五百太子，其最",
    "T04n0202_006:0388b19": "大者太子，名曰尸羅跋陀(晉言戒賢)。王所住城，",
    "T04n0202_006:0388b20": "名跋陀耆婆(晉言賢壽)，其城縱廣，四百由旬，金",
    "T04n0202_006:0388b21": "銀琉璃頗梨所成，四邊凡有百二十門，街陌",
    "T04n0202_006:0388b22": "里巷，齊整相當。又其國中，有四行樹，亦",
    "T04n0202_006:0388b23": "金銀琉璃頗梨所成，或金枝銀葉，或銀枝",
    "T04n0202_006:0388b24": "金葉，或琉璃枝頗梨葉，或頗梨枝琉璃葉。",
    "T04n0202_006:0388b25": "有諸寶池，亦金銀琉璃頗梨所成，其池底沙，",
    "T04n0202_006:0388b26": "亦是四寶。其王內宮，周四十里，純以金銀",
    "T04n0202_006:0388b27": "琉璃頗梨。其國豐潤，人民快樂，珍奇異妙，",
    "T04n0202_006:0388b28": "不可稱數。爾時其王，坐於正殿，忽生此念：",
    "T04n0202_006:0388b29": "『夫人處世，尊榮豪貴，天下敬瞻，發言無違，",
    "T04n0202_006:0388c01": "珍妙五欲，應意而至，斯之果報，皆由積德",
    "T04n0202_006:0388c02": "修福所致。譬如農夫由春廣種秋夏豐收，",
    "T04n0202_006:0388c03": "春時復到，若不勤種，秋夏何望？吾今如是",
    "T04n0202_006:0388c04": "由先修福，今獲妙果，今復不種，後亦無望。』",
    "T04n0202_006:0388c05": "作是念已，告諸群臣：『今我欲出珍寶妙",
    "T04n0202_006:0388c06": "藏置諸城門，及著市中，設大檀施，隨其眾",
    "T04n0202_006:0388c07": "生一切所須，盡給與之。』并復告下八萬四千",
    "T04n0202_006:0388c08": "諸小國土：『悉令開藏給施一切。』眾臣曰：『善！",
    "T04n0202_006:0388c09": "敬如王教。』即竪金幢，擊於金鼓，廣布宣令，",
    "T04n0202_006:0388c10": "騰王慈詔，遠近內外，咸令聞知。於時國",
    "T04n0202_006:0388c11": "中，沙門婆羅門、貧窮孤老，有乏短者，強弱",
    "T04n0202_006:0388c12": "相扶，雲趨雨集，須衣與衣，須食與食，金",
    "T04n0202_006:0388c13": "銀寶物、隨病醫藥，一切所須，稱意與之。",
    "T04n0202_006:0388c14": "閻浮提內一切臣民，蒙王恩澤，快樂無極，",
    "T04n0202_006:0388c15": "歌頌讚歎，盈於衢路，善名遐宣，流布四方，",
    "T04n0202_006:0388c16": "無不欽仰，慕王恩化。「於時邊表，有一小",
    "T04n0202_006:0388c17": "國，其王名曰毘摩斯那。聞月光王美稱高",
    "T04n0202_006:0388c18": "大，心懷嫉妬，寢不安席，即自思惟：『月光不",
    "T04n0202_006:0388c19": "除，我名不出。當設方便請諸道士，慕求",
    "T04n0202_006:0388c20": "諸人，用辦斯事。』思惟是已，即勅請喚國",
    "T04n0202_006:0388c21": "內梵志，供設餚饍百味飲食，恭敬奉事，不",
    "T04n0202_006:0388c22": "失其意。經三月已，告諸梵志：『我今有憂，",
    "T04n0202_006:0388c23": "纏綿我心，夙夜反側，何方能釋？汝曹道士，",
    "T04n0202_006:0388c24": "是我所奉，當思方便佐我除雪。』諸婆羅",
    "T04n0202_006:0388c25": "門共白王言：『王有何憂？當見示語。』王即言",
    "T04n0202_006:0388c26": "曰：『彼月光王，名德遠著，四遠承風，但我獨",
    "T04n0202_006:0388c27": "卑陋，無此美稱；情志所願，欲得除之。作",
    "T04n0202_006:0388c28": "何方便能辦此事？』諸婆羅門聞說是語，各",
    "T04n0202_006:0388c29": "自言曰：『彼月光王，慈恩惠澤，潤及一切，悲",
    "T04n0202_006:0389a01": "濟窮厄，如民父母。我等何心從此惡謀？寧",
    "T04n0202_006:0389a02": "自殺身，不能為此。』即各罷散，不顧供養。",
    "T04n0202_006:0389a03": "時毘摩斯那益增愁憒，即出廣募周遍宣令：",
    "T04n0202_006:0389a04": "『誰能為我得月光王頭，共分國半治，以女",
    "T04n0202_006:0389a05": "妻之。』爾時山脇有婆羅門，名曰勞度差，聞",
    "T04n0202_006:0389a06": "王宣令來應王募。王甚歡喜，重語之言：『苟",
    "T04n0202_006:0389a07": "能成辦，不違信誓。若能去者，當以何日？』",
    "T04n0202_006:0389a08": "婆羅門曰：『辦我行道糧食所須，却後七日便",
    "T04n0202_006:0389a09": "當發引。』時婆羅門作呪自護，七日已滿，便",
    "T04n0202_006:0389a10": "來辭王，王給所須，進路而去。「時月光王",
    "T04n0202_006:0389a11": "國豫有種種變怪興現，地處處裂抴電星落、",
    "T04n0202_006:0389a12": "陰霧晝昏雷電霹靂，諸飛鳥輩於虛空中，",
    "T04n0202_006:0389a13": "悲鳴感切自拔羽翼，虎豹豺狼禽獸之屬，",
    "T04n0202_006:0389a14": "自投自擲跳踉鳴叫。八萬四千諸小國王，",
    "T04n0202_006:0389a15": "皆夢大王金幢卒折、金鼓卒裂。大月大臣，",
    "T04n0202_006:0389a16": "夢提為鬼奪王金冠，各懷愁憂，不能自",
    "T04n0202_006:0389a17": "寧。時城門神，知婆羅門欲乞王頭，亦用憒",
    "T04n0202_006:0389a18": "憒遮不聽入。時婆羅門，繞城門數匝不",
    "T04n0202_006:0389a19": "能得前，首陀會天知月光王，以此頭施，",
    "T04n0202_006:0389a20": "於檀得滿，便於夢中而語王言：『汝誓布施，",
    "T04n0202_006:0389a21": "不逆眾心，乞者在門，無由得前，欲為施",
    "T04n0202_006:0389a22": "主，事所不然。』王覺愕然，即勅大月大臣：",
    "T04n0202_006:0389a23": "『汝往諸門，勅勿遮人。』大月大臣往到城",
    "T04n0202_006:0389a24": "門，時城門神，即自現形白大月言：『有婆羅",
    "T04n0202_006:0389a25": "門從他國來，懷挾惡心欲乞王頭，是以",
    "T04n0202_006:0389a26": "不聽。』大臣答言：『若有此事，是為大災。然",
    "T04n0202_006:0389a27": "王有教，理不得違，當奈之何？』時城門神，",
    "T04n0202_006:0389a28": "便休不遮。大月大臣即自思惟：『若此婆羅",
    "T04n0202_006:0389a29": "門，必乞王頭，當作七寶頭，各五百枚，用貿",
    "T04n0202_006:0389b01": "易之。』即勅令作。時婆羅門徑至殿前，高聲",
    "T04n0202_006:0389b02": "唱言：『我在遐方，聞王功德，一切布施，不",
    "T04n0202_006:0389b03": "逆人意，故涉遠來，欲有所得。』王聞歡喜，",
    "T04n0202_006:0389b04": "迎為作禮問訊：『行道不疲極耶？隨汝所願，",
    "T04n0202_006:0389b05": "國城妻子，珍寶車乘，輦輿象馬，七寶奴婢僕",
    "T04n0202_006:0389b06": "使，所有欲得皆當與之。』婆羅門言：『一切外",
    "T04n0202_006:0389b07": "物，雖用布施，福德之報，未為弘廣；身肉",
    "T04n0202_006:0389b08": "布施，其福乃妙。我故遠來，欲得王頭。若不",
    "T04n0202_006:0389b09": "辜逆，當見施與。』王聞是語，踊躍無量。婆",
    "T04n0202_006:0389b10": "羅門言：『若施我頭，何時當與？』王言却後",
    "T04n0202_006:0389b11": "七日當與汝頭。爾時大月大臣，擔七寶頭，",
    "T04n0202_006:0389b12": "來用曉謝，腹拍其前，語婆羅門言：『此王頭",
    "T04n0202_006:0389b13": "者，骨肉血合，不淨之物，何用索此？今持爾",
    "T04n0202_006:0389b14": "所七寶之頭，以用貿易。汝可取之，轉易足",
    "T04n0202_006:0389b15": "得終身之富。』婆羅門言：『我不用此，欲得",
    "T04n0202_006:0389b16": "王頭，合我所志。』時大月大臣，種種諫曉永",
    "T04n0202_006:0389b17": "不迴轉，即時憤感，心裂七分，死於王前。",
    "T04n0202_006:0389b18": "「於時其王，勅語臣下，乘八千里象，遍告諸",
    "T04n0202_006:0389b19": "國言：『月光王却後七日，當持其頭施婆羅",
    "T04n0202_006:0389b20": "門。若欲來者，速時馳詣。』爾時八萬四千諸",
    "T04n0202_006:0389b21": "王，絡繹而至，咸見大王，腹拍王前，『閻浮提",
    "T04n0202_006:0389b22": "人，賴王恩澤，各得豐樂，歡娛無患。云何一",
    "T04n0202_006:0389b23": "旦為一人故，永捨眾庶，更不矜憐？唯願垂",
    "T04n0202_006:0389b24": "愍！莫以頭施。』一萬大臣，皆身投地，腹拍",
    "T04n0202_006:0389b25": "王前，『唯見哀愍矜恤我等，莫以頭施，永見",
    "T04n0202_006:0389b26": "捐棄。』二萬夫人亦身投地，仰白王言：『莫",
    "T04n0202_006:0389b27": "見忘捨，唯垂蔭覆。若以頭施，我等何怙？』五",
    "T04n0202_006:0389b28": "百太子，啼哭王前：『我等孤幼，當何所歸？",
    "T04n0202_006:0389b29": "願見愍念，莫以頭施。長養我等，得及人",
    "T04n0202_006:0389c01": "倫。』於是大王，告諸臣民夫人大子：『計我",
    "T04n0202_006:0389c02": "從本受身已來，涉歷生死由來長久，若在",
    "T04n0202_006:0389c03": "地獄，一日之中，生而輙死，棄身無數，經歷",
    "T04n0202_006:0389c04": "灰河、鐵床、沸屎、火車、炭坑及餘地獄。如是等",
    "T04n0202_006:0389c05": "身，燒刺煮炙，棄而復棄，永無福報。若在",
    "T04n0202_006:0389c06": "畜生，更相食噉，或人所殺，身供眾口，破壞",
    "T04n0202_006:0389c07": "消爛，亦復無數，空棄此身，亦無福報。或墮",
    "T04n0202_006:0389c08": "餓鬼，火從身出，或為飛輪，來截其頭，斷",
    "T04n0202_006:0389c09": "而復生，如是無數，如是殺身，亦無福報。若",
    "T04n0202_006:0389c10": "生人間，諍於財色，瞋目怒盛，共相殺害，或",
    "T04n0202_006:0389c11": "興軍對陣，更相斫截，如是殺身，亦復無數。",
    "T04n0202_006:0389c12": "為貪恚癡，恒殺多身，未曾為福而捨此",
    "T04n0202_006:0389c13": "命。今我此身，種種不淨，會當捐捨，不能得",
    "T04n0202_006:0389c14": "久。捨此危脆穢惡之頭，用貿大利，何得不",
    "T04n0202_006:0389c15": "與？我持此頭，施婆羅門，持是功德，誓",
    "T04n0202_006:0389c16": "求佛道。若成佛道功德滿具，當以方便",
    "T04n0202_006:0389c17": "度汝等苦。今我施心，垂欲成滿，慎莫遮我",
    "T04n0202_006:0389c18": "無上道意。』一切諸王臣民夫人太子，聞王語",
    "T04n0202_006:0389c19": "已，默然無言。「爾時大王，語婆羅門：『欲取頭",
    "T04n0202_006:0389c20": "者，今正是時。』婆羅門言：『今王臣民大眾圍遶，",
    "T04n0202_006:0389c21": "我獨一身，力勢單弱，不堪此中而斫王頭，",
    "T04n0202_006:0389c22": "欲與我者，當至後園。』爾時大王，告諸小王",
    "T04n0202_006:0389c23": "太子臣民：『汝等若苟愛敬我者，慎勿傷害",
    "T04n0202_006:0389c24": "此婆羅門。』作此語已，共婆羅門入於後",
    "T04n0202_006:0389c25": "園。時婆羅門又語王言：『汝身盛壯力士之",
    "T04n0202_006:0389c26": "力，若遭斫痛，儻復還悔。取汝頭髮，堅繫在",
    "T04n0202_006:0389c27": "樹，爾乃然後，能斫取耳。』時王用語，求一壯",
    "T04n0202_006:0389c28": "樹，枝葉欝茂，堅固欲繫，向樹長跪，以髮",
    "T04n0202_006:0389c29": "繫樹，語婆羅門：『汝斫我頭，墮我手中，然",
    "T04n0202_006:0390a01": "後於我手中取去。今我以頭施汝，持是功",
    "T04n0202_006:0390a02": "德，不求魔梵及天帝釋轉輪聖王三界之樂，",
    "T04n0202_006:0390a03": "用求無上正真之道，誓濟群生，至涅槃樂。』",
    "T04n0202_006:0390a04": "時婆羅門，舉手欲斫，樹神見此，甚大懊",
    "T04n0202_006:0390a05": "惱，『如此之人，云何欲殺？』即以手搏婆羅門",
    "T04n0202_006:0390a06": "耳，其項反向，手脚繚戾，失刀在地，不能動",
    "T04n0202_006:0390a07": "搖。爾時大王即語樹神：『我過去已來，於此",
    "T04n0202_006:0390a08": "樹下，曾以九百九十九頭，以用布施。今施",
    "T04n0202_006:0390a09": "此頭，便當滿千，捨此頭已，檀便滿具。汝",
    "T04n0202_006:0390a10": "莫遮我無上道心。』爾時樹神聞王是語，還",
    "T04n0202_006:0390a11": "使婆羅門平復如故。時婆羅門，便從地起，",
    "T04n0202_006:0390a12": "還更取刀，便斫王頭，頭墮手中。「爾時天",
    "T04n0202_006:0390a13": "地，六反震動，諸天宮殿，搖動不安，各懷恐",
    "T04n0202_006:0390a14": "怖，怪其所以。尋見菩薩，為一切故，捨頭",
    "T04n0202_006:0390a15": "布施，皆悉來下，感其奇特，悲淚如雨，因共",
    "T04n0202_006:0390a16": "讚言：『月光大王，以頭布施，於檀波羅蜜，今",
    "T04n0202_006:0390a17": "便得滿。』是時音聲，普遍天下。彼毘摩羨王",
    "T04n0202_006:0390a18": "聞此語已，喜踊驚愕，心擗裂死。時婆羅門，",
    "T04n0202_006:0390a19": "擔王頭去，諸王臣民夫人太子，已見王頭",
    "T04n0202_006:0390a20": "自投于地，同聲悲叫，絕而復甦；或有悲結",
    "T04n0202_006:0390a21": "吐血死者，或有愕住無所識者，或自剪拔",
    "T04n0202_006:0390a22": "其頭髮者，或復爴裂其衣裳者，或有兩手",
    "T04n0202_006:0390a23": "爴壞面者，啼哭縱橫，宛轉于地。時婆羅門，",
    "T04n0202_006:0390a24": "嫌王頭臭，即便擲地，脚蹋而去。或復有人，",
    "T04n0202_006:0390a25": "語婆羅門：『汝之酷毒，劇甚乃爾，既不中用，",
    "T04n0202_006:0390a26": "何乃索之？』于時婆羅門，進道而去，人見",
    "T04n0202_006:0390a27": "便責，無給食者，飢餓委悴，困苦極理。道中",
    "T04n0202_006:0390a28": "有人，因問消息，知毘摩羨王，已復命終，",
    "T04n0202_006:0390a29": "失於所望，懊惱憒憒，心裂七分，吐血而死。",
    "T04n0202_006:0390b01": "毘摩羨王及勞度差，命終皆墮阿鼻泥犁。其",
    "T04n0202_006:0390b02": "餘臣民，思念王恩，感結死者，皆得生天。",
    "T04n0202_006:0390b03": "「如是阿難！欲知爾時月光王者，今我身是。",
    "T04n0202_006:0390b04": "毘摩羨王，今波旬是。時勞度差婆羅門者，今",
    "T04n0202_006:0390b05": "調達是。時樹神者，今目連是。時大月大臣",
    "T04n0202_006:0390b06": "者，今舍利弗是。當於爾時，不忍見我死，",
    "T04n0202_006:0390b07": "而先我前死；乃至今日，不忍見我入於涅",
    "T04n0202_006:0390b08": "槃，而先滅度。」佛說是已，賢者阿難，及諸弟",
    "T04n0202_006:0390b09": "子，聞佛所說，悲喜交集，異口同音，咸共嗟",
    "T04n0202_006:0390b10": "歎，如來功德奇特之行。咸共專修，有得四",
    "T04n0202_006:0390b11": "道果者，有發無上正真道意者，皆大歡",
    "T04n0202_006:0390b12": "喜，敬戴奉行。",
    "T04n0202_006:0390b13": "賢愚經卷第六"
}