{
    "X53n0862_001:0960c06": "唐奘師真唯識量略解",
    "X53n0862_001:0960c08": "宋永明壽禪師宗鏡錄中節出",
    "X53n0862_001:0960c09": "明藕益釋　智旭　略解",
    "X53n0862_001:0960c10": "△文分為三。初敘述。二正明。三結歎。初中二。初直",
    "X53n0862_001:0960c11": "敘。二引證。今初。",
    "X53n0862_001:0960c12": "真唯識量者。此量即大唐三藏。於中印土曲女城。戒",
    "X53n0862_001:0960c13": "日王與設十八日無遮大會。廣召五天竺國解法義",
    "X53n0862_001:0960c14": "沙門婆羅門等。并及小乘外道而為對敵。立一比量。",
    "X53n0862_001:0960c15": "書在金牌。經十八日。無有一人敢破斥者。",
    "X53n0862_001:0960c16": "△二引證。",
    "X53n0862_001:0960c17": "故因明疏云。且如大師周遊西域。學滿將還。時戒日",
    "X53n0862_001:0960c18": "王。王五印土。為設十八日無遮大會。令大師立義。徧",
    "X53n0862_001:0960c19": "詣天竺揀選賢良。皆集會所。遣外道小乘競生難詰。",
    "X53n0862_001:0960c20": "大師立量。無敢對揚者。",
    "X53n0862_001:0960c21": "△二正明三。初正出三支。二問答標科。三隨科別",
    "X53n0862_001:0960c22": "釋。今初。",
    "X53n0862_001:0960c23": "大師立唯識比量云。真故極成色。是有法。定不離眼",
    "X53n0862_001:0960c24": "識宗。因云。自許初三攝眼所不攝故。同喻如眼識。合",
    "X53n0862_001:0961a01": "云。諸初三攝眼所不攝故者。皆不離眼識。同喻如眼",
    "X53n0862_001:0961a02": "識。異喻如眼根。",
    "X53n0862_001:0961a03": "△二問答標科。",
    "X53n0862_001:0961a04": "問。何不合自許之言。答。非是正因。但是因初寄言簡",
    "X53n0862_001:0961a05": "過。亦非小乘不許大乘自許。因於有法上轉。三支皆",
    "X53n0862_001:0961a06": "是共故。初明宗因。後申問答。初文有二。初辯宗。次解",
    "X53n0862_001:0961a07": "因。",
    "X53n0862_001:0961a08": "此中先問答。後標科也。問云。因中既有自許二字。",
    "X53n0862_001:0961a09": "合中何不用此二字。答云。自許二字。非是正因。但",
    "X53n0862_001:0961a10": "是因初寄言簡過。亦非謂小乘不許而大乘自許。",
    "X53n0862_001:0961a11": "但以此初三攝眼所不攝故之因。於有法上轉。則",
    "X53n0862_001:0961a12": "于差別相違三支皆是共故。故寄自許之言以簡",
    "X53n0862_001:0961a13": "之耳。差別相違。釋在下文。初明宗因下。標科可知。",
    "X53n0862_001:0961a14": "△三隨科別釋二。初釋宗因。二申問答。初中二。初",
    "X53n0862_001:0961a15": "釋宗。二釋因。初中二。初釋前陳宗依。二釋後陳宗",
    "X53n0862_001:0961a16": "體。初又二。初分文。二解釋。今初。",
    "X53n0862_001:0961a17": "且初。宗前陳言真故極成色五箇字。色之一字。正是",
    "X53n0862_001:0961a18": "有法。餘之四字。但是防過。",
    "X53n0862_001:0961a19": "△二解釋又二。初釋真故。二釋極成。今初。",
    "X53n0862_001:0961a20": "且初真故二字防過者。簡其世間相違過。及違教等",
    "X53n0862_001:0961a21": "過(先簡世間相違過者)。外人問云。世間淺近。生而知之。色離識",
    "X53n0862_001:0961a22": "有。今者大乘立色不離眼識。以不共世間共所知故。",
    "X53n0862_001:0961a23": "比量何不犯世間相違過。答。夫立比量。有自他共。隨",
    "X53n0862_001:0961a24": "其所應各有標簡。若自比量。自許言簡。若他比量。汝",
    "X53n0862_001:0961b01": "執言簡。若共比量。勝義言簡。今此共比量有所簡別。",
    "X53n0862_001:0961b02": "真故之言。表依勝義。即依四種勝義諦中體用顯現",
    "X53n0862_001:0961b03": "諦立。",
    "X53n0862_001:0961b04": "言比量中所立前陳有法。或是自立。或是他立。或",
    "X53n0862_001:0961b05": "是自他共立。有此三種不同。若是自立。則標自許",
    "X53n0862_001:0961b06": "之言以簡別之。若是他立。則標汝執之言以簡別",
    "X53n0862_001:0961b07": "之。若是自他共立。則標勝義之言以簡別之。今此",
    "X53n0862_001:0961b08": "色之一字。是自他共立之比量。而外人不知色不",
    "X53n0862_001:0961b09": "離識。故以真故之言表依勝義。不依凡俗妄見也",
    "X53n0862_001:0961b10": "四種勝義諦者。一世間勝義。亦名體用顯現諦。謂",
    "X53n0862_001:0961b11": "蘊處界等。不同外道所執我法故。二道理勝義。亦",
    "X53n0862_001:0961b12": "名因果差別諦。謂苦等四諦。世出世間因果真實",
    "X53n0862_001:0961b13": "不虗謬故。三證得勝義。亦名依真顯實諦謂二空",
    "X53n0862_001:0961b14": "真如。約能證之智而言。四勝義勝義。亦名廢詮談",
    "X53n0862_001:0961b15": "旨諦。謂一真法界。約所證之理而言也。",
    "X53n0862_001:0961b16": "(次簡違教過者)問。不違世間非學即可爾。又如世尊於小乘",
    "X53n0862_001:0961b17": "阿含經。亦許色離識有。學者小乘共計心外有其實",
    "X53n0862_001:0961b18": "境。豈不違於阿含等教學者小乘。答。但依大乘殊勝",
    "X53n0862_001:0961b19": "義立。不違小乘之教學者世間之失。",
    "X53n0862_001:0961b20": "世間有二。一謂非學者世間。即凡夫及外道也。二",
    "X53n0862_001:0961b21": "謂學者世間。即初果二果三果也。阿羅漢證無學",
    "X53n0862_001:0961b22": "果。超出三界。身雖未滅。已非世間所攝。又法華經",
    "X53n0862_001:0961b23": "云。若實得阿羅漢。不信此法者。無有是處。故今不",
    "X53n0862_001:0961b24": "說違無學者也。學者小乘。猶言小乘學者。△二釋",
    "X53n0862_001:0961c01": "極成。",
    "X53n0862_001:0961c02": "問。真故之言。簡世間及違教等過(已聞命矣)。極成二字。簡",
    "X53n0862_001:0961c03": "何過耶。答(今)。置極成(之)言(為)。簡兩般不極成色(何等為兩。",
    "X53n0862_001:0961c04": "一者)。小乘二十部中(唯)。除一說部。說假部。說出世部。雞",
    "X53n0862_001:0961c05": "兜部等四(部不說最後身菩薩染汙色及佛有漏色)。餘十六部皆許最後",
    "X53n0862_001:0961c06": "身菩薩染汙色。及佛有漏色(而)。大乘不許。是一般不",
    "X53n0862_001:0961c07": "極。成色(二者)。大乘說(有)他方佛色。及佛(有)無漏(妙)色(小乘)。",
    "X53n0862_001:0961c08": "經部雖許(有)他方佛色。而(仍)不許是無漏(其)。餘十九",
    "X53n0862_001:0961c09": "部。皆不許有(他方佛色。是又一般不極成色也)并前(為)兩般不極成",
    "X53n0862_001:0961c10": "色(今設)。若不言極成。但言真故色是有法。定不離眼識",
    "X53n0862_001:0961c11": "宗。且言色時。許之不許。盡包(於)有法之中。在前小乘",
    "X53n0862_001:0961c12": "許者。大乘不許。今若立為唯識。便犯一分自所別不",
    "X53n0862_001:0961c13": "極成。亦犯一分違教之失。又大乘許者。小乘不許。今",
    "X53n0862_001:0961c14": "立為有法。即犯他一分所別不極成。及至舉初三攝",
    "X53n0862_001:0961c15": "眼所不攝因。便犯自他隨一一分所依不成。前陳無",
    "X53n0862_001:0961c16": "極成色為所依故。今具簡此四般。故置極成(之)言。",
    "X53n0862_001:0961c17": "餘十六部。許最後身菩薩染汙色及佛有漏色者。",
    "X53n0862_001:0961c18": "藏教權說。三大阿僧祇劫。伏惑不斷。所以太子在",
    "X53n0862_001:0961c19": "王宮時。具受十年勝五欲樂。又因交遘。生羅睺羅。",
    "X53n0862_001:0961c20": "故云最後身有染汙色。又坐道場時。雖以三十四",
    "X53n0862_001:0961c21": "心斷結證無漏智。而此丈六金身。猶是有漏善業",
    "X53n0862_001:0961c22": "所感。故云佛身是有漏色也。大乘不許者。通教則",
    "X53n0862_001:0961c23": "菩薩至七地時。殘思俱已斷盡。但是扶習潤生。故",
    "X53n0862_001:0961c24": "無染汙。亦非有漏。別教則初住斷見。七住斷思。便",
    "X53n0862_001:0962a01": "無染汙及以有漏。何況後身及佛果位。圓教則初",
    "X53n0862_001:0962a02": "信斷見。七信斷思。便無染汙及以有漏。又況後身",
    "X53n0862_001:0962a03": "及佛果哉。小乘不許他方佛色者。以權教中不聞",
    "X53n0862_001:0962a04": "他方佛名故。經部雖許他方佛色而不許是無漏",
    "X53n0862_001:0962a05": "者。偶聞大乘經典。因信佛語。知有他方佛名。猶謂",
    "X53n0862_001:0962a06": "諸佛行因行時決不斷惑。故所受身仍非無漏也。",
    "X53n0862_001:0962a07": "又小乘所計涅槃。但是空寂之理。故一切色法。咸",
    "X53n0862_001:0962a08": "稱有漏。不知中道法性。具足無漏妙色也。",
    "X53n0862_001:0962a09": "問。極成二字(既)簡(去)其兩宗不極成色。未審三藏立",
    "X53n0862_001:0962a10": "何色為唯識。答。除二宗不極成色外。取立敵共許餘",
    "X53n0862_001:0962a11": "一切色。總為唯識。故因明疏云。立二所餘共許諸色",
    "X53n0862_001:0962a12": "為唯識故。",
    "X53n0862_001:0962a13": "立字。指今大乘宗。敵字。指彼小乘宗也。餘可知。△",
    "X53n0862_001:0962a14": "二釋後陳宗體。",
    "X53n0862_001:0962a15": "宗後陳言定不離眼識(即)。是極成能別。問。何不犯能",
    "X53n0862_001:0962a16": "別不極成過。且小乘誰許色不離於眼識。答。今此(色字。",
    "X53n0862_001:0962a17": "但)是有法宗依。但他宗中有不離義便得。以小乘許",
    "X53n0862_001:0962a18": "眼識緣色。親取其體。有不離義。兼許眼識。當體亦不",
    "X53n0862_001:0962a19": "離眼識。故無能別不極成過。問。既許眼識取所緣色",
    "X53n0862_001:0962a20": "有不相離義。後合成宗體。應有相符過耶。答。無相符",
    "X53n0862_001:0962a21": "失。今大乘但取境不離心。外無實境。若前陳後陳和",
    "X53n0862_001:0962a22": "合為宗了。立者即許。敵者不許。立敵共諍。名為宗體。",
    "X53n0862_001:0962a23": "此中但諍言陳。未推意許。",
    "X53n0862_001:0962a24": "但論宗依。理須共許。設非共許。便不極成。但論宗",
    "X53n0862_001:0962b01": "體。亦須共許。設非共許。亦不極成。若前陳有法後",
    "X53n0862_001:0962b02": "陳宗體和合為宗既了之後。則須立者許而敵者",
    "X53n0862_001:0962b03": "不許。立敵共諍。方免相符之失。而為宗體。由其共",
    "X53n0862_001:0962b04": "諍。須藉因喻以決明之。乃為真能立也。今此立宗",
    "X53n0862_001:0962b05": "之中。但諍言陳。故須云極成色。未推意許。故于兩",
    "X53n0862_001:0962b06": "宗並所許色。且不必細辯其相分與本質之不同",
    "X53n0862_001:0962b07": "也。蓋本質色。是兩宗之所並許。而相分色。是小乘",
    "X53n0862_001:0962b08": "之所不許。今三藏立量。言陳但一色字。意許乃指",
    "X53n0862_001:0962b09": "相分。此意許相分色。直俟辯因之後。方被小乘所",
    "X53n0862_001:0962b10": "推。今于立宗中。尚未推也。",
    "X53n0862_001:0962b11": "辯宗竟。",
    "X53n0862_001:0962b12": "此總結釋宗之文。△二釋因一。初立科。二隨釋。今",
    "X53n0862_001:0962b13": "初。",
    "X53n0862_001:0962b14": "次辯因者有二。初明正因。次辯寄言簡過。",
    "X53n0862_001:0962b15": "△二隨釋二。初釋正因。二釋寄言簡過。初中又三。",
    "X53n0862_001:0962b16": "初正釋。二辯義。三結成。今初。",
    "X53n0862_001:0962b17": "且初正因。言初三攝者。十八界中三六界。皆取初之",
    "X53n0862_001:0962b18": "一界也。即眼根界。眼識界。色境界。是十八界中初三",
    "X53n0862_001:0962b19": "界也。",
    "X53n0862_001:0962b20": "△二辯義又二。初明初三攝義。二明眼所不攝義。",
    "X53n0862_001:0962b21": "今初。",
    "X53n0862_001:0962b22": "問。設不言初三攝。但言眼所不攝。復有何過。答。有二",
    "X53n0862_001:0962b23": "過。一不定過。二違自教過。且不定過者。若立量云。真",
    "X53n0862_001:0962b24": "故極成色。定不離眼識。因云。眼所不攝。喻如眼識。即",
    "X53n0862_001:0962c01": "眼所不攝因闊(以)。向異喻後五三上轉。皆是眼所不",
    "X53n0862_001:0962c02": "攝故(便)。被外人出不定過云。為如眼識(是)眼所不攝",
    "X53n0862_001:0962c03": "(而)眼識不離眼識(可以)。證(汝所言)極成色不離眼識耶。為",
    "X53n0862_001:0962c04": "如後五三亦是眼所不攝(而)。後五三定離眼識。却證",
    "X53n0862_001:0962c05": "汝(所言)極成色(乃)定離眼識耶。問。今大乘(設使)言後五三",
    "X53n0862_001:0962c06": "亦不離眼識。得不。答。設(使)大乘許後五三亦不離眼",
    "X53n0862_001:0962c07": "識。免犯不定。便違自宗(以)。大乘宗(中)說後五三定離",
    "X53n0862_001:0962c08": "眼識故。故(今特)置初三攝(之)半因(正為)。遮後五三非初三",
    "X53n0862_001:0962c09": "攝故。",
    "X53n0862_001:0962c10": "△二明眼所不攝義。",
    "X53n0862_001:0962c11": "問。但言初三攝。不言眼所不攝。復有何過。答。亦犯二",
    "X53n0862_001:0962c12": "過。一不定過。二法自相決定相違過。且不定者。若立",
    "X53n0862_001:0962c13": "量云。真故極成色。定不離眼識。因云初三攝。喻如眼",
    "X53n0862_001:0962c14": "識。即初三攝(之)因(亦)闊(以)。向異喻眼根上轉(便可)。出不",
    "X53n0862_001:0962c15": "定(過)云。為如眼識(是)初三攝(而)。眼識不離眼識(可以)。證",
    "X53n0862_001:0962c16": "(汝所言)極成色不離眼識耶。為如眼根亦初三攝(而)。眼",
    "X53n0862_001:0962c17": "根非定不離眼識(却)。證汝(所言)極成色(亦)非定不離眼",
    "X53n0862_001:0962c18": "識耶。問。何不言定離而言非定不離。答。大乘眼根望",
    "X53n0862_001:0962c19": "於眼識。非(可)定(其為)即(為)離。且非離者。根(為識)因(是能發故)。識",
    "X53n0862_001:0962c20": "(為根)果(是所發故)。以同時故。即是非離也。又(根是)色(識是)。心(其體)。各",
    "X53n0862_001:0962c21": "別(復)。名非即。故今但(可)言非定不離(而不言定離也)。一犯法",
    "X53n0862_001:0962c22": "自相決定相違過者。言法自相者。即宗後陳法之自",
    "X53n0862_001:0962c23": "相言決定相違者。即因違於宗也。外人申相違量云。",
    "X53n0862_001:0962c24": "真故極成色是有法。非不離眼識宗。因云。初三攝故。",
    "X53n0862_001:0963a01": "喻如眼根。即外人將前量(之)異喻(反)為同喻。將同喻",
    "X53n0862_001:0963a02": "(反)為異喻(矣)問。得成法自相相違耶。答(外人)。非真能破。",
    "X53n0862_001:0963a03": "夫法自相相違之量。須立者同(品)無。異(品)有(而)。敵者",
    "X53n0862_001:0963a04": "同(品)有。異(品)無方成法自相相違。今立敵兩家(俱是)。同",
    "X53n0862_001:0963a05": "喻有。異喻有。故非真法自相相違過。問。既非法自相",
    "X53n0862_001:0963a06": "相違作決定相違不定過。得不。答。亦非。夫決定相違",
    "X53n0862_001:0963a07": "不定過(乃是)。立敵共諍一有法。因喻各異(而)。皆具三相",
    "X53n0862_001:0963a08": "(所謂)。徧是宗法性。同品定有性。異品徧無性。但互不生",
    "X53n0862_001:0963a09": "其正智。兩家(皆悉)猶豫。不能(判決以)定成一宗(故)。名決定",
    "X53n0862_001:0963a10": "相違不定過。今真故極成色。雖是共諍一有法(然)。因",
    "X53n0862_001:0963a11": "且是共(不是各異)。又各闕第三(異嚴徧無)相(不是皆具三相)。故非決定",
    "X53n0862_001:0963a12": "相違不定過。問。既無此過。何以因明疏云犯法自相",
    "X53n0862_001:0963a13": "相違決定過。答。但是疏主縱筆之勢。是前共不定過",
    "X53n0862_001:0963a14": "中分出。是(有)似(乎)法自相相違決定過。非真有故。",
    "X53n0862_001:0963a15": "已上釋正因中初正釋二辯義竟。△三結成。",
    "X53n0862_001:0963a16": "有此所因。故(須)置初三攝眼所不攝(之言為因)。更。互簡諸",
    "X53n0862_001:0963a17": "不定及相違等過。",
    "X53n0862_001:0963a18": "已上釋正因竟。△二釋寄言簡過。",
    "X53n0862_001:0963a19": "次明寄言簡過者。問。因初自許之言何用。答。緣三藏",
    "X53n0862_001:0963a20": "(所立)量中。犯有法差別相違過(大凡)。因明之法。量若有過",
    "X53n0862_001:0963a21": "(則)。許著言(以)遮(之)。今三藏量既有此(有法差別相違)過。故(特先)",
    "X53n0862_001:0963a22": "置自許(之)言(以)遮(之也)。問。何得有此過耶。答。謂三藏量",
    "X53n0862_001:0963a23": "有法中。言雖不帶。意許諳含(蓋)。緣(此)大乘宗有兩般",
    "X53n0862_001:0963a24": "色。有離眼識本質色(即第八識之相分)。有不離眼識相分色",
    "X53n0862_001:0963b01": "(即眼識自所變起)。若離眼識色。小乘即許。若不離眼識色。小",
    "X53n0862_001:0963b02": "乘不許。今三藏量云真故極成色是有法。若望言陳",
    "X53n0862_001:0963b03": "自相。是立敵共許色。及舉初三攝眼所不攝因。亦但",
    "X53n0862_001:0963b04": "成立共許色不離於眼識。若望三藏意中所許。但立",
    "X53n0862_001:0963b05": "相分色不離眼識。將初三攝眼所不攝因。成立有法",
    "X53n0862_001:0963b06": "上意之差別相分色定不離眼識。故因明疏云。謂真",
    "X53n0862_001:0963b07": "故極成色。是有法自相。定不離眼識色。是法自相。定",
    "X53n0862_001:0963b08": "離眼識色。非定離眼識色。是有法差別(今)。立者(之所)意",
    "X53n0862_001:0963b09": "許(乃)。是不離眼識色(耳)。問。外人出三藏量有法相違",
    "X53n0862_001:0963b10": "過時。自許之言如何遮得。答。待外人申違量時。將自",
    "X53n0862_001:0963b11": "許二字。出外人量(犯共中他)不定過。外量既自帶過。更有",
    "X53n0862_001:0963b12": "何理能顯得三藏量中有法差別相違過耶。問。小乘",
    "X53n0862_001:0963b13": "申違量行相如何。答。小乘云。乍觀立者言陳自相(指極",
    "X53n0862_001:0963b14": "成色)。三支無過。及推所立。元是諳含(指相分色)。若於有法上",
    "X53n0862_001:0963b15": "意之差別。將因喻成立有法上意許相分色不離眼",
    "X53n0862_001:0963b16": "識者。即眼識不得為同喻。且如眼識無不離(本質)色。以",
    "X53n0862_001:0963b17": "一切(本質)色皆離眼識故。既離(則)。眼識不得為同喻。便",
    "X53n0862_001:0963b18": "成異喻。即初三等因。却向異喻眼識上轉。故論云。同",
    "X53n0862_001:0963b19": "品無處。不成立者之宗。異品有處。返成敵者相違宗",
    "X53n0862_001:0963b20": "義。即小乘不改立者之因。申相違量云。真故極成(本質)",
    "X53n0862_001:0963b21": "色是有法。非不離眼識宗。因云初三攝眼所不攝故。",
    "X53n0862_001:0963b22": "同喻如眼識(以眼識離中取境。非不離色故)。合云。諸初三攝眼所不",
    "X53n0862_001:0963b23": "攝故者。皆非不離眼識。同喻如眼識(之離於外色)言非者。",
    "X53n0862_001:0963b24": "無也。小乘云無不離眼識(之)色。即遮三藏意許相分",
    "X53n0862_001:0963c01": "色(以為)是無也。所以三藏預著自許之言句。取他方佛",
    "X53n0862_001:0963c02": "色。却與外人量作不定過。出過云。為如眼識是初三",
    "X53n0862_001:0963c03": "攝眼所不攝。眼識非不離眼識(所對本質)色。證汝(所執)極成",
    "X53n0862_001:0963c04": "色非不離眼識色耶。為如我自許(所見)他方佛色亦是",
    "X53n0862_001:0963c05": "初三攝眼所不攝(而)。他方佛色是不離眼識(之相分)色。",
    "X53n0862_001:0963c06": "却證汝(所言)極成色(仍)是不離眼識(者)耶(此則)。外人相違",
    "X53n0862_001:0963c07": "量既犯共中他不定過。明知非真能破也(彼既非真能破。則)。",
    "X53n0862_001:0963c08": "三藏却成真能立也。問。因中若不言自許。空將他方",
    "X53n0862_001:0963c09": "佛色與外人相違量作不定過。有何不可。答。若空將",
    "X53n0862_001:0963c10": "他方佛色。不言自許者。即他小乘不許。犯一分他隨",
    "X53n0862_001:0963c11": "一過。他不許此一分他方佛色在初三攝眼所不攝",
    "X53n0862_001:0963c12": "因中故。故因明疏云。若不言自許。即不得以他方佛",
    "X53n0862_001:0963c13": "色而為不定。此言便有隨一過故。問。何不待外人申",
    "X53n0862_001:0963c14": "違量後。著自許言。何要預前著耶。答。臨時恐難。所以",
    "X53n0862_001:0963c15": "先防。",
    "X53n0862_001:0963c16": "初釋宗因竟。△二申問答三。初辯宗依。二辯宗喻。",
    "X53n0862_001:0963c17": "三辯成立。今初。",
    "X53n0862_001:0963c18": "次申問答者。一問。真故二字。已簡違教過。何故前陳",
    "X53n0862_001:0963c19": "宗依上。若不著極成言。又有違宗之失。答。真故二字。",
    "X53n0862_001:0963c20": "但簡宗體上違教過。不簡宗依上違宗。若極成二字。",
    "X53n0862_001:0963c21": "即簡宗依上違宗等過也。",
    "X53n0862_001:0963c22": "世間及小乘教。皆謂色離眼識。故以眼故二字。簡",
    "X53n0862_001:0963c23": "宗體違教之過。宗依有法之中。自有兩般不極成",
    "X53n0862_001:0963c24": "色。倘泛立為有法。便違不離眼識之宗。故須以極",
    "X53n0862_001:0964a01": "成二字簡之也。△二辯宗喻。",
    "X53n0862_001:0964a02": "問。後陳(中之)眼識。與同喻(中之)眼識何別。答。言後陳眼識",
    "X53n0862_001:0964a03": "雖同(而)。意許各別(當知)。後陳(中之)眼識。意許是自證分。同",
    "X53n0862_001:0964a04": "喻(中之)眼識。意許是見分。即見(分)不離自證分故。如同",
    "X53n0862_001:0964a05": "宗中(之)相分不離自證分也。問。若爾。何不立量云。相",
    "X53n0862_001:0964a06": "分是有法。定不離自證分是宗。因云。初三攝眼所不",
    "X53n0862_001:0964a07": "攝故。同喻如見分。答。小乘不許有四分故。恐犯隨一",
    "X53n0862_001:0964a08": "等過。故但言眼識。",
    "X53n0862_001:0964a09": "△三辯成立。",
    "X53n0862_001:0964a10": "問。此量言陳。立得何色耶。答。若但望言陳。即相(分本)質",
    "X53n0862_001:0964a11": "二(種)色皆成不得。若將意就言。即立得相分色也。又",
    "X53n0862_001:0964a12": "解。若小乘未徵問前。即將言就意立。若(小乘既微問)大乘",
    "X53n0862_001:0964a13": "(既)答後。即(可)將意(許之相分)就言立也。",
    "X53n0862_001:0964a14": "將言就意。謂意許本是相分。而言陳但可云色也。",
    "X53n0862_001:0964a15": "將意就言。謂言陳雖但言色。而意許之相分已得",
    "X53n0862_001:0964a16": "成立也。",
    "X53n0862_001:0964a17": "問。既分相分本質兩種色。便是不極成故。前陳何言",
    "X53n0862_001:0964a18": "極成色耶。相分非共許故。答。若望言陳有法自相(乃是)。",
    "X53n0862_001:0964a19": "立敵共許色。故著極成(二字)。若相分色(但)。是大乘意許。",
    "X53n0862_001:0964a20": "何關言陳自相。寧有不極成乎。諸鈔皆云不得分開",
    "X53n0862_001:0964a21": "者。非也。若爾(則)。小乘執佛有漏色。大乘(則)佛(有)無漏",
    "X53n0862_001:0964a22": "色等在於前陳。若不分開(豈)。應名極成色耶。彼既不",
    "X53n0862_001:0964a23": "爾。此云何然。",
    "X53n0862_001:0964a24": "言彼兩宗互不許色。既爾不得不分。則此相分本",
    "X53n0862_001:0964b01": "質二種。云何可不分耶。上來第二大科正明竟。△",
    "X53n0862_001:0964b02": "三結歎。",
    "X53n0862_001:0964b03": "問。今談宗顯性。云何廣引三支比量之文。答。諸佛說",
    "X53n0862_001:0964b04": "法。尚(須)依(於)俗諦(不廢俗而獨詮真。又)。況(此)三支比量。理貫五",
    "X53n0862_001:0964b05": "明(所謂內明。因明。聲明。醫方明。工巧明。非止文字語言。乃是)。以破立為宗。言生智",
    "X53n0862_001:0964b06": "了為體(可以)。摧凡小之異執(即能)。定佛法之綱宗。所以教",
    "X53n0862_001:0964b07": "無智而不圓(譬如)。木非繩而靡直(今既)。比之(則)。可以生誠",
    "X53n0862_001:0964b08": "信。伏邪倒之疑心(又復)。量之(則)。可以定真詮。杜狂愚之",
    "X53n0862_001:0964b09": "妄說。故得正法之輪永轉。唯識之旨廣行。則(知)事有",
    "X53n0862_001:0964b10": "顯理之功。言有定邦之力。如慈恩大師云。因明論者。",
    "X53n0862_001:0964b11": "元唯佛說。文廣義散。備在眾經。故地持論云。菩薩求",
    "X53n0862_001:0964b12": "法。當於何求。當於一切五明處求。求因明者。為破邪",
    "X53n0862_001:0964b13": "論。安立正道。劫初足目。創標真似。爰暨世親。再陳軌",
    "X53n0862_001:0964b14": "式。雖綱紀已列。而幽致未分。故使賓主對揚。猶疑立",
    "X53n0862_001:0964b15": "破之則。有陳那菩薩。是稱命世。賢劫千佛之一佛也。",
    "X53n0862_001:0964b16": "匿迹巖藪。栖巒等持。觀述作之利害。審文義之繁約。",
    "X53n0862_001:0964b17": "于時巖谷振吼。雲霞變彩。山神捧菩薩足。高敷百尺。",
    "X53n0862_001:0964b18": "唱言。佛說因明。玄妙難究。如來滅後。大義淪絕。今幸",
    "X53n0862_001:0964b19": "福智攸邈。深達聖旨。因明論道。願請重弘。菩薩乃放",
    "X53n0862_001:0964b20": "神光。照燭機感。時彼南印土按達羅國王。見放光明。",
    "X53n0862_001:0964b21": "疑入金剛喻定。請證無學果。菩薩曰。入定觀察。將釋",
    "X53n0862_001:0964b22": "深經。心期大覺。非願小果。王言。無學果者。諸聖攸仰。",
    "X53n0862_001:0964b23": "請尊速證。菩薩撫之。欲遂王請。妙吉祥菩薩因彈指",
    "X53n0862_001:0964b24": "警曰。何捨大心。方興小志。為廣利益者。當轉慈氏所",
    "X53n0862_001:0964c01": "說瑜伽。匡正頺綱。可製因明。重成規矩。陳那敬受指",
    "X53n0862_001:0964c02": "誨。奉以周旋。於是覃思研精。廼作因明正理門論。正",
    "X53n0862_001:0964c03": "理者。諸法本真之體義。門者。權衡照解之所由。又瑜",
    "X53n0862_001:0964c04": "伽論云。云何名因明處。為於觀察義中諸所有事(是也)。",
    "X53n0862_001:0964c05": "所建立(之宗)法。名觀察義。能隨順(之因)法。名諸所有事(是中)。",
    "X53n0862_001:0964c06": "諸所有事。即是因明(以此)。為因(則能)。照明觀察義故。且如",
    "X53n0862_001:0964c07": "外道執聲為常。若不以量比破之。何由破執。如外道",
    "X53n0862_001:0964c08": "立量云。聲是有法。定常為宗。因云所作性故。同喻如",
    "X53n0862_001:0964c09": "虗空。所以虗空非所作性。則因上不轉。引喻不齊。立",
    "X53n0862_001:0964c10": "聲為常不成。若佛法中。聲是無常。立量云。聲是有法。",
    "X53n0862_001:0964c11": "定無常為宗。因云。所作性故。同喻如瓶盆。異喻如虗",
    "X53n0862_001:0964c12": "空等。是知若無此量。曷能顯正摧邪。所以實際理地。",
    "X53n0862_001:0964c13": "不受一塵。佛事門中。不捨一法。若欲學諸佛方便。須",
    "X53n0862_001:0964c14": "具菩薩徧行。一一洞明。方成大化。",
    "X53n0862_001:0964c15": "已上結歎三支竟。此下總歎藏識。非正結因明也。",
    "X53n0862_001:0964c16": "如上廣引藏識之文。祖佛所明。經論共立。第八本識。",
    "X53n0862_001:0964c17": "真如一心。廣大無邊。體性微細。顯心原而無外。包性",
    "X53n0862_001:0964c18": "藏以該通。擅持種之名。作總報之主。建有情之體。立",
    "X53n0862_001:0964c19": "涅槃之因。居初位而總號賴耶。處極果而唯稱無垢。",
    "X53n0862_001:0964c20": "備本後之智地。成自他之利門。隨有執無執而立多",
    "X53n0862_001:0964c21": "名。據染緣淨緣而作眾體。孕一切而如太虗包納。現",
    "X53n0862_001:0964c22": "萬法而似大地發生。則何法不收。無門不入。但以迷",
    "X53n0862_001:0964c23": "一真之解。作第二之觀。初因覺明能了之心。發起內",
    "X53n0862_001:0964c24": "外塵勞之相。於一圓湛。析出根塵。聚內四大為身。分",
    "X53n0862_001:0965a01": "外四大為境。內以識情為垢。外因想相成塵。無念而",
    "X53n0862_001:0965a02": "境貫一如。有想而真成萬別。若能心融法界。境豁真",
    "X53n0862_001:0965a03": "空。幻翳全消。一道明現。可謂裂迷途之緻網。抽覺戶",
    "X53n0862_001:0965a04": "之重關。惛夢醒而大覺常明。狂性歇而本頭自現。",
    "X53n0862_001:0965a05": "此正顯唯識一宗。不可不究明精曉而融入心境",
    "X53n0862_001:0965a06": "也。文並易知。無勞更釋。欲人即相悟性。乃結歎之",
    "X53n0862_001:0965a07": "深意。三宗後學。幸各思之。",
    "X53n0862_001:0965a09": "真唯識量略解(終)"
}