{
    "X24n0456_001:0448a06": " 金剛般若經註序",
    "X24n0456_001:0448a08": "大常博士河南　褚亮　撰",
    "X24n0456_001:0448a09": "若夫大塊均形役智從物情因習改性與慮遷然則",
    "X24n0456_001:0448a10": "達鑒窮覽晈乎先覺炳慧炬以出重昏拔愛河而升",
    "X24n0456_001:0448a11": "彼岸與夫輪轉萬劫蓋染六塵流遁以徇無涯踳馳",
    "X24n0456_001:0448a12": "而趍捷徑不同日而言也頴川庾初孫早弘篤信以",
    "X24n0456_001:0448a13": "為般若所明歸於正道顯大乘之名相標不住之宗",
    "X24n0456_001:0448a14": "極出乎心慮之表絕於言像之外是以結髮受持多",
    "X24n0456_001:0448a15": "歷年所雖妙音演說成誦不虧而靈源邃湛或有未",
    "X24n0456_001:0448a16": "悟嗟迷方之弗遠睠砥途而大息屬有慧淨法師博",
    "X24n0456_001:0448a17": "通奧義辯同炙輠理究連環庾生入室研幾伏膺善",
    "X24n0456_001:0448a18": "誘乘此誓願仍求註述法師懸鏡忘疲衢蹲自滿上",
    "X24n0456_001:0448a19": "憑神應之道傍盡心機之用敷暢微言宣揚至理曩",
    "X24n0456_001:0448a20": "日舊疑渙焉氷釋今茲妙義朗若霞開為像法之梁",
    "X24n0456_001:0448a21": "棟變羣生之耳目辭峯秀上映鷲岳而相高言泉激",
    "X24n0456_001:0448a22": "壯赴龍宮而競遠且夫釋教西興道源東注世閱賢",
    "X24n0456_001:0448a23": "智才兼優洽精該睿旨罕見其人今則沙門重闡藉",
    "X24n0456_001:0448a24": "甚當世想此玄宗鬱為稱首歲惟閹茂始創懷袖月",
    "X24n0456_001:0448b01": "躔仲呂爰茲絕筆緇俗攸仰軒蓋成陰扣鐘隨其小",
    "X24n0456_001:0448b02": "大鳴劒發其光彩一時學侶專門受業同涉波瀾遞",
    "X24n0456_001:0448b03": "相傳授方且顧蔑林遠俯視安生獨步高衢對揚正",
    "X24n0456_001:0448b04": "法遼東真本望懸金而不刊指南所寄藏羣玉而無",
    "X24n0456_001:0448b05": "朽豈不盛哉豈不盛哉。",
    "X24n0456_001:0448b11": "金剛般若波羅蜜經卷上并註",
    "X24n0456_001:0448b13": "紀國寺釋　慧淨　註",
    "X24n0456_001:0448b14": "如是。",
    "X24n0456_001:0448b15": "信辭也。信則所言之理順。順則師資之道成。辭無",
    "X24n0456_001:0448b16": "繁約。非信不傳。故建言如是。",
    "X24n0456_001:0448b17": "我聞。",
    "X24n0456_001:0448b18": "證聞也。親承曰我聞。傳受曰所聞。此曰我聞。則親",
    "X24n0456_001:0448b19": "承音旨也。",
    "X24n0456_001:0448b20": "一時。",
    "X24n0456_001:0448b21": "化辰也。即法王啟運之日。大眾嘉會之時。",
    "X24n0456_001:0448b22": "佛。",
    "X24n0456_001:0448b23": "化主也。大師之名。以覺為義。一自覺。二覺他。三覺",
    "X24n0456_001:0448b24": "滿。異凡夫故自覺。異二乘故覺他。異菩薩故覺滿。",
    "X24n0456_001:0448c01": "三者備矣。受佛名焉。",
    "X24n0456_001:0448c02": "在舍衛國。祇樹給孤獨園。",
    "X24n0456_001:0448c03": "化處也。國是遊歷之境。園是依止之所。住國為化",
    "X24n0456_001:0448c04": "在俗之徒。住園為統出家之眾。舍衛此云聞物國。",
    "X24n0456_001:0448c05": "勝物多出此土。嘉名遠振諸國。故曰聞物國也。祇",
    "X24n0456_001:0448c06": "陀是太子之名。此云戰勝。太子載誕之時。王破敵",
    "X24n0456_001:0448c07": "軍之賊。官人聞奏。遂以名。給孤獨是國臣之號。本",
    "X24n0456_001:0448c08": "名須達。須達內慈而外富。賑貧恤寡。鄉人美之。因",
    "X24n0456_001:0448c09": "以號焉。園是須達所買。樹是祇陀之施。樹為別物。",
    "X24n0456_001:0448c10": "園即總名。君上而臣下。不可直稱獨園。園總而樹",
    "X24n0456_001:0448c11": "別。不可但言祇樹。故兼之也。買園施樹。事在別也。",
    "X24n0456_001:0448c12": "與大比丘眾千二百五十人俱。",
    "X24n0456_001:0448c13": "同聞也。比丘有三義。一曰怖魔。二曰乞士。三曰破",
    "X24n0456_001:0448c14": "惡。怖魔在初。乞士居次。破惡最後。夫創軌玄門。即",
    "X24n0456_001:0448c15": "達降魔之志。故剃髮染衣。天宮動而魔怖也。身為",
    "X24n0456_001:0448c16": "道器。身安即道隆。故已沾法服。須乞食以資身也。",
    "X24n0456_001:0448c17": "聖人道長。凡夫道消。故所修已滿。即破惡以證果",
    "X24n0456_001:0448c18": "也。",
    "X24n0456_001:0448c19": "爾時。世尊。",
    "X24n0456_001:0448c20": "上明通序以證。信下明別序以發。起世尊化主。也",
    "X24n0456_001:0448c21": "成實論。云具上九。號故曰世尊。",
    "X24n0456_001:0448c22": "食時。",
    "X24n0456_001:0448c23": "化辰也。旭旦即始營未畢。晚日則飯食復終。莫若",
    "X24n0456_001:0448c24": "辰午之間。正是初成之際。此辰行乞。故曰食時也。",
    "X24n0456_001:0449a01": "著衣持鉢。",
    "X24n0456_001:0449a02": "化儀也。外道或不著衣。或以手捧食。為破裸形外",
    "X24n0456_001:0449a03": "道故。所以著衣。為破手捧外道故。所以持鉢。被僧",
    "X24n0456_001:0449a04": "伽梨衣。故曰著衣。執四天王所奉之鉢。故云持鉢。",
    "X24n0456_001:0449a05": "入舍衛大城。",
    "X24n0456_001:0449a06": "化處也。此城家九億。縱橫十二由旬。故言大也。園",
    "X24n0456_001:0449a07": "南而城北。自外以適內。故言入。",
    "X24n0456_001:0449a08": "乞食。",
    "X24n0456_001:0449a09": "化事也。由從之而乞食。則成彼之福田故也。",
    "X24n0456_001:0449a10": "於其城中。次第乞已。",
    "X24n0456_001:0449a11": "化等也。夫捨富從貧。即益貧不益富。捨貧從富。即",
    "X24n0456_001:0449a12": "益富不益貧。捨富從貧。故大迦葉所以被呵。捨貧",
    "X24n0456_001:0449a13": "從富。故須菩提所以置鉢。今佛不爾。故云次第乞",
    "X24n0456_001:0449a14": "也。",
    "X24n0456_001:0449a15": "還至本處。",
    "X24n0456_001:0449a16": "知足也。由知足故乞不過量。由樂靜故還歸本所",
    "X24n0456_001:0449a17": "也。",
    "X24n0456_001:0449a18": "飯食訖。",
    "X24n0456_001:0449a19": "化終也。金剛之體。豈資於食。為益物故。現同飯也。",
    "X24n0456_001:0449a20": "收衣鉢。",
    "X24n0456_001:0449a21": "上敘行塗乞食。下明敷坐入靜。欲令眾生生福故。",
    "X24n0456_001:0449a22": "所以行塗而前乞。欲令眾生生智故。所以入靜而",
    "X24n0456_001:0449a23": "後說。收衣鉢者。屏外緣也。制僧伽梨衣。為入聚落。",
    "X24n0456_001:0449a24": "受四天王鉢。為貯資粮。還至本處。故衣須收。飯食",
    "X24n0456_001:0449b01": "事訖。故鉢須置也。",
    "X24n0456_001:0449b02": "洗足已。",
    "X24n0456_001:0449b03": "行塗所以穢足。敬定所以清身。",
    "X24n0456_001:0449b04": "敷坐而坐。",
    "X24n0456_001:0449b05": "正入靜也。將欲說法。故敷師子之坐。即事入定。宜",
    "X24n0456_001:0449b06": "結跏趺之坐也。",
    "X24n0456_001:0449b07": "時。長老須菩提。",
    "X24n0456_001:0449b08": "上明序分。言興致之由。下明經體。彰即坐之益。長",
    "X24n0456_001:0449b09": "老。尊稱也。須菩提。此云善吉。亦曰空生。生時其室",
    "X24n0456_001:0449b10": "盡空。故曰空生。父母問師。師云唯善唯吉。故言善",
    "X24n0456_001:0449b11": "吉。",
    "X24n0456_001:0449b12": "在大眾中。即從坐起。",
    "X24n0456_001:0449b13": "但尊人重法。理自不可端拱。況即事請道。所以側",
    "X24n0456_001:0449b14": "身避席。",
    "X24n0456_001:0449b15": "偏袒右肩。",
    "X24n0456_001:0449b16": "既表師資之儀。示有駈策之相。亦是隨從國法。即",
    "X24n0456_001:0449b17": "以右袒為恭。",
    "X24n0456_001:0449b18": "右膝著地。",
    "X24n0456_001:0449b19": "屈曲伏從。示無違拒之貌。",
    "X24n0456_001:0449b20": "合掌恭敬。",
    "X24n0456_001:0449b21": "斂容祗肅。顯有專一之心。",
    "X24n0456_001:0449b22": "而白佛言。希有。世尊。",
    "X24n0456_001:0449b23": "既欲請道。宜先歎德。歎德之意。即為請益之基。希",
    "X24n0456_001:0449b24": "有世尊之言。命章總歎之謂也。",
    "X24n0456_001:0449c01": "如來。",
    "X24n0456_001:0449c02": "如目真如。來目無分別智。如以不異為義。來以至",
    "X24n0456_001:0449c03": "處為功。三世諸佛皆以無分別智。乘真如之道來",
    "X24n0456_001:0449c04": "成正覺。故曰如來也。",
    "X24n0456_001:0449c05": "善護念諸菩薩。善付屬諸菩薩。",
    "X24n0456_001:0449c06": "菩薩者。此云道心眾生。護念約轉法輪時。化深行",
    "X24n0456_001:0449c07": "菩薩。付屬約般涅槃時。化淺行菩薩。護念者。護是",
    "X24n0456_001:0449c08": "防其自身與智慧力。令成就佛法。念即緣其所化",
    "X24n0456_001:0449c09": "弟子與教化力。令成就眾生。化力有三。一神通輪。",
    "X24n0456_001:0449c10": "二記心輪。三正教輪。神通轉變。故能使背邪以歸",
    "X24n0456_001:0449c11": "正。記心言實。故能使除疑以生信。正教示理。故能",
    "X24n0456_001:0449c12": "使捨惡以修善。付屬者。付是將淺以授深。屬即教",
    "X24n0456_001:0449c13": "深以化淺。淺行菩薩於功德有二種。一已得。二未",
    "X24n0456_001:0449c14": "得。已得者欲令不捨。未得者欲使增修。故將淺以",
    "X24n0456_001:0449c15": "付深。屬深化令不退也。",
    "X24n0456_001:0449c16": "世尊。善男子．善女人。",
    "X24n0456_001:0449c17": "言善者。為異闡提外道之流。男女者。即簡二根閽",
    "X24n0456_001:0449c18": "閹之類。",
    "X24n0456_001:0449c19": "發阿耨多羅三藐三菩提心。",
    "X24n0456_001:0449c20": "阿名無。耨多羅名上。三名正。藐名遍。後三名知。菩",
    "X24n0456_001:0449c21": "提名覺。總曰無上正遍知覺。正是如理智。遍是如",
    "X24n0456_001:0449c22": "量智。知是無分別智。覺是無分別後智。如理智緣",
    "X24n0456_001:0449c23": "真。故言正。如量智緣俗。故言遍。無分別智斷二種",
    "X24n0456_001:0449c24": "無知。故言知。無分別後智出眠夢之表。故言覺。此",
    "X24n0456_001:0450a01": "四智即佛果之正體。人若發心遠求此體。名曰發",
    "X24n0456_001:0450a02": "菩提心。此立為問之本。",
    "X24n0456_001:0450a03": "應云何住。云何降伏其心。",
    "X24n0456_001:0450a04": "夫法門雖曠。不出大乘之與小乘。因德之與果德。",
    "X24n0456_001:0450a05": "此經顯大乘法門。明菩薩正行。所以請因而不請",
    "X24n0456_001:0450a06": "果。由因成必得果故。亦舉果以明因耳。大乘明因",
    "X24n0456_001:0450a07": "有三。一應得因。二加行因。三圓滿因。所應得者謂",
    "X24n0456_001:0450a08": "菩提心。所可行者謂十度行。所須滿者謂三德果。",
    "X24n0456_001:0450a09": "發心因乎佛性。起行因乎發心。圓果因乎加行。故",
    "X24n0456_001:0450a10": "以佛性為應得之因。發心為加行之因。加行為圓",
    "X24n0456_001:0450a11": "滿之因。此文應具三問。初問云云何住。此請加行",
    "X24n0456_001:0450a12": "因。言欲發菩提心。住何心而成發。次問云何修行。",
    "X24n0456_001:0450a13": "此請圓滿因。言欲修菩薩行。起何行而成修。後問",
    "X24n0456_001:0450a14": "云何降伏其心。此重請圓滿因。言欲滅正行障。降",
    "X24n0456_001:0450a15": "何心而成滅。然因既有三。但請後二。何也。夫初因",
    "X24n0456_001:0450a16": "本有。本有者非佛事。後二新生。新生者是佛事。非",
    "X24n0456_001:0450a17": "佛事者。有說亦有。無說亦有。由此義故。不待問而",
    "X24n0456_001:0450a18": "自成。是佛事者。有說則有。無說則無。由此義故。必",
    "X24n0456_001:0450a19": "因請而方立也。",
    "X24n0456_001:0450a20": "佛言。善哉。善哉。須菩提。如汝所說。如來善護念諸菩",
    "X24n0456_001:0450a21": "薩。善付屬諸菩薩。",
    "X24n0456_001:0450a22": "讚而後述。重其言也。",
    "X24n0456_001:0450a23": "汝今諦聽。當為汝說。善男子．善女人。發阿耨多羅三",
    "X24n0456_001:0450a24": "藐三菩提心。應如是住。如是降伏其心。",
    "X24n0456_001:0450b01": "誡而後許。專其意也。",
    "X24n0456_001:0450b02": "唯然。世尊。願樂欲聞。",
    "X24n0456_001:0450b03": "長老蒙許。言志愍也。",
    "X24n0456_001:0450b04": "佛告須菩提。諸菩薩摩訶薩。應如是降伏其心。",
    "X24n0456_001:0450b05": "摩訶言大。大菩薩也。先答第一問而言降伏者。只",
    "X24n0456_001:0450b06": "令住四恩德而發心。即降伏凡夫二乘心也。四恩",
    "X24n0456_001:0450b07": "者。一廣心。二第一心。三常心。四無倒心。前二明度",
    "X24n0456_001:0450b08": "而能周。即以廣降狹。後二明度無所度。即以無降",
    "X24n0456_001:0450b09": "有。以廣降狹是伏二乘心。以無降有是伏凡夫心。",
    "X24n0456_001:0450b10": "伏凡夫心顯有智慧也。伏二乘心明有慈悲也。此",
    "X24n0456_001:0450b11": "先總教。下即別敘。",
    "X24n0456_001:0450b12": "所有一切眾生之類。",
    "X24n0456_001:0450b13": "此明廣恩也。眾生之類今略舉三。將列別類先總",
    "X24n0456_001:0450b14": "別敘發之也。",
    "X24n0456_001:0450b15": "若卵生．若胎生．若濕生．若化生。",
    "X24n0456_001:0450b16": "此列生類。生者新諸根起也。依[穀禾+卵]而生曰卵。含藏",
    "X24n0456_001:0450b17": "而出曰胎。假潤而興曰濕。欻然而現曰化也。",
    "X24n0456_001:0450b18": "若有色．若無色。",
    "X24n0456_001:0450b19": "此列界類。界者差別義也。一欲界。二色界。三無色",
    "X24n0456_001:0450b20": "界。欲界必兼有色。色界其必無欲。無色一界無色",
    "X24n0456_001:0450b21": "無欲。言若有色。即攝下二界眾生也。言若無色。即",
    "X24n0456_001:0450b22": "攝上一界眾生也。",
    "X24n0456_001:0450b23": "若有想．若無想．若非有想非無想。",
    "X24n0456_001:0450b24": "此列性類。性者體義也。一切眾生以想為性。一．有",
    "X24n0456_001:0450c01": "想。謂有心而麤。二．無想。謂無心而寂。三．非有想非",
    "X24n0456_001:0450c02": "無想。謂雖有心非麤非寂。非麤故異乎有想。非寂",
    "X24n0456_001:0450c03": "故異乎無想。故曰非有想等。言若有想。即攝七有",
    "X24n0456_001:0450c04": "想定及欲界眾生也。言若無想。即攝二無想定及",
    "X24n0456_001:0450c05": "無想天眾生也。言若非有想非無想。即攝非想非",
    "X24n0456_001:0450c06": "非想天眾生也。此並是廣心之境。欲求無上道。應",
    "X24n0456_001:0450c07": "先住之而發心也。",
    "X24n0456_001:0450c08": "我皆令入無餘涅槃而滅度之。",
    "X24n0456_001:0450c09": "此明第一恩也。前雖廣度。若與人天之樂。名曰下",
    "X24n0456_001:0450c10": "恩。若與二乘之樂。名曰中恩。若與大涅槃樂。名曰",
    "X24n0456_001:0450c11": "上恩。涅槃以真如為其體。以靜息為之義。靜即靜",
    "X24n0456_001:0450c12": "三惑因。息即息三苦報。靜惑因故建有餘之名。息",
    "X24n0456_001:0450c13": "苦報故立無餘之目。我皆令入。能施恩心也。無餘",
    "X24n0456_001:0450c14": "涅槃。所施恩體也。而滅度之。施恩正事也。",
    "X24n0456_001:0450c15": "如是滅度無量無數無邊眾生。實無眾生得滅度者。",
    "X24n0456_001:0450c16": "此明常恩也。菩薩所以能常化者。由悲智兼修也。",
    "X24n0456_001:0450c17": "若有悲而無智。即滯有以生疲。若有智而無悲。即",
    "X24n0456_001:0450c18": "著空以取證。若帶悲而行智。即緣空而不取。若帶",
    "X24n0456_001:0450c19": "智而行悲。即化恒而不息。如是滅度無量眾生。此",
    "X24n0456_001:0450c20": "明化俗有悲。實無眾生得滅度。此顯緣真有智。緣",
    "X24n0456_001:0450c21": "真有智故物我一體。化俗有悲故恒行不息。",
    "X24n0456_001:0450c22": "何以故。",
    "X24n0456_001:0450c23": "下明無倒恩也。疑曰。前言滅度眾生。後言無生得",
    "X24n0456_001:0450c24": "滅度。何謂也。",
    "X24n0456_001:0451a01": "須菩提。若菩薩有我相人相眾生相壽者相。即非菩",
    "X24n0456_001:0451a02": "薩。",
    "X24n0456_001:0451a03": "我等四執是分別之心。分別之心是菩薩正障。有",
    "X24n0456_001:0451a04": "我等相。自惑未亡也。即非菩薩。有倒何能化物。翻",
    "X24n0456_001:0451a05": "此義者。無我等相。即自惑已盡。乃名菩薩。無倒故",
    "X24n0456_001:0451a06": "能常化也。",
    "X24n0456_001:0451a07": "復次。須菩提。菩薩於法。應無所住行於布施。",
    "X24n0456_001:0451a08": "自下次答修行問。行即布施。今教布施。令離三障。",
    "X24n0456_001:0451a09": "一不行障。二僻行障。三倒行障。不著自身。離不行",
    "X24n0456_001:0451a10": "障。不著報恩。離僻行障。不著果報。離倒行障。夫著",
    "X24n0456_001:0451a11": "自身者。愛己而惡人。有恡而無施。無施即不行。不",
    "X24n0456_001:0451a12": "行障行也。今本闕此。別本曰。不住於事而行布施。",
    "X24n0456_001:0451a13": "事即自身也。於法應無所住者。此離僻行障。法者。",
    "X24n0456_001:0451a14": "恩境也。謂供養恭敬之流。稱名揚德之類。事緒繁",
    "X24n0456_001:0451a15": "曠。故以法語總之也。若施求此報。名曰僻行。僻者。",
    "X24n0456_001:0451a16": "一僻因。不以悲智為方便。二僻果。不以大覺為所",
    "X24n0456_001:0451a17": "求也。",
    "X24n0456_001:0451a18": "所謂不住色布施。不住聲香味觸法布施。",
    "X24n0456_001:0451a19": "此離倒行障。正報是受體在法塵。依報是受資即",
    "X24n0456_001:0451a20": "五塵。生死之受。無樂而計樂。是名倒為。生樂受求",
    "X24n0456_001:0451a21": "樂受資。名倒行。不令住五塵。即捨依報。不令住法",
    "X24n0456_001:0451a22": "塵。即捨正報。但令為無上菩提而行布施。即菩薩",
    "X24n0456_001:0451a23": "正行也。但言布施。亦具三檀攝六度。三檀者。一．資",
    "X24n0456_001:0451a24": "生檀。攝布施一度。即體名也。二．無畏檀。攝戒．忍兩",
    "X24n0456_001:0451b01": "度。眾生於我。或已作惡。或未作惡。未作者而不犯",
    "X24n0456_001:0451b02": "戒。施無畏也。已作者而不報忍。施無畏也。三．法檀。",
    "X24n0456_001:0451b03": "攝精進．禪定．智慧三度。精進故誨而不倦。禪定故",
    "X24n0456_001:0451b04": "言必逗機。智慧故所說無倒。若能如是布施。即離",
    "X24n0456_001:0451b05": "三障．行三檀．攝六度。具菩薩三行。一離障行。二正",
    "X24n0456_001:0451b06": "行。三圓滿行。菩薩住大乘中。應如是修行也。",
    "X24n0456_001:0451b07": "須菩提。菩薩如是布施。不住於相。",
    "X24n0456_001:0451b08": "自下次答降伏問。相為所住。心為能住。相謂三輪",
    "X24n0456_001:0451b09": "體。一施者相。二受者相。三財物相也。心謂三輪想。",
    "X24n0456_001:0451b10": "即施者想。受者想。財物想。相是分別性。即相結。想",
    "X24n0456_001:0451b11": "是依他性。即麤重結。此二是菩薩正障。若菩薩作",
    "X24n0456_001:0451b12": "無性觀。分別本來無相。故相結滅。依他本來無生。",
    "X24n0456_001:0451b13": "故麤重滅。若能於六度之中。行一一度。並離三相",
    "X24n0456_001:0451b14": "及三想。即是降伏執相之心。成就無相之行。",
    "X24n0456_001:0451b15": "何以故。",
    "X24n0456_001:0451b16": "疑曰。住相何損。捨相何益。而令捨相。不令住邪。",
    "X24n0456_001:0451b17": "若菩薩不住相布施。其福德不可思量。",
    "X24n0456_001:0451b18": "答明福難量也。何者。無相是真。有相是俗。真理即",
    "X24n0456_001:0451b19": "通。俗事即隔。無相之心。契真理而無際。所生功德",
    "X24n0456_001:0451b20": "豈俗事之可量也。",
    "X24n0456_001:0451b21": "須菩提。於意云何。東方虗空可思量不。",
    "X24n0456_001:0451b22": "更顯難量義。空有三德。故不可量。一性常。二體一。",
    "X24n0456_001:0451b23": "三容受。今問東方空體。論其遠近。可度量不也。",
    "X24n0456_001:0451b24": "不也。世尊。",
    "X24n0456_001:0451c01": "向東無際。不可量也。",
    "X24n0456_001:0451c02": "須菩提。南西北方四維上下虗空可思量不。",
    "X24n0456_001:0451c03": "次問九方。",
    "X24n0456_001:0451c04": "不也。世尊。",
    "X24n0456_001:0451c05": "所向無際。悉不可量。夫虗空之體是一。約色以辨",
    "X24n0456_001:0451c06": "十方。欲顯無相之心是一。寄行以階十位。容受東",
    "X24n0456_001:0451c07": "方色。即說東方空。攝受初地行。即為初地體。餘方",
    "X24n0456_001:0451c08": "餘地亦如是。",
    "X24n0456_001:0451c09": "須菩提。菩薩無住相布施。福德亦復如是不可思量。",
    "X24n0456_001:0451c10": "明喻既畢。此即合之。",
    "X24n0456_001:0451c11": "須菩提。菩薩但應如所教住。",
    "X24n0456_001:0451c12": "夫著相行施。是有住之住。忘相行施。是無住之住。",
    "X24n0456_001:0451c13": "今勸捨有住之住。住無住之住。故云。如所教住也。",
    "X24n0456_001:0451c14": "須菩提。於意云何。可以身相見如來不。",
    "X24n0456_001:0451c15": "前來依問正答。自下因答斷疑。正答即標宗略說。",
    "X24n0456_001:0451c16": "斷疑即開宗廣說。○然體有三。一正教經。二正行",
    "X24n0456_001:0451c17": "經。三正果經。教是章句。行是六度。果是三身。今先",
    "X24n0456_001:0451c18": "約正行斷疑。疑曰。若住相行因。可感有相之報。忘",
    "X24n0456_001:0451c19": "相行因。應得無相之果。云何世尊本行忘相之因。",
    "X24n0456_001:0451c20": "今得有相之果。果既有相。則因非無住明矣。佛欲",
    "X24n0456_001:0451c21": "斷此疑。故為斷問。身相即三十二相。可以妄中之",
    "X24n0456_001:0451c22": "身相。見真中之妙體不。",
    "X24n0456_001:0451c23": "不也。世尊。不可以身相得見如來。",
    "X24n0456_001:0451c24": "須菩提承刀奉答。身相是妄。如來是真。不可依妄",
    "X24n0456_001:0452a01": "以觀真體也。",
    "X24n0456_001:0452a02": "何以故。如來所說身相。即非身相。",
    "X24n0456_001:0452a03": "曉不也意。身相即非身相。略有三義。一由聚。二由",
    "X24n0456_001:0452a04": "相。三由性。由聚者。身相以隣虗為體。九微十微為",
    "X24n0456_001:0452a05": "聚。約方分以扸之。度隣虗而必盡也。由相者者。身",
    "X24n0456_001:0452a06": "相以有為為體。生等八法為相。約前後以推之。極",
    "X24n0456_001:0452a07": "剎那而自壞也。由性者。身相以境界為體。以分別",
    "X24n0456_001:0452a08": "性為性。約無相以觀之。入唯識而成空也。由此三",
    "X24n0456_001:0452a09": "義。不可以相觀如來也。",
    "X24n0456_001:0452a10": "佛告須菩提。凡所有相。皆是虗妄。若見諸相非相。則",
    "X24n0456_001:0452a11": "見如來。",
    "X24n0456_001:0452a12": "須菩提答稱佛心。佛更成其義也。凡所有相。則凡",
    "X24n0456_001:0452a13": "有生等之八相。皆是虗妄。不越聚等之三體。若見",
    "X24n0456_001:0452a14": "諸相非相。遣妄以入真。則見如來。證真以離妄。若",
    "X24n0456_001:0452a15": "然者。忘相行因是依真如所得之果。何關有相。不",
    "X24n0456_001:0452a16": "可見方便之相。以相為真。即以果謗因。疑因為住",
    "X24n0456_001:0452a17": "也。",
    "X24n0456_001:0452a18": "須菩提白佛言。世尊。頗有眾生。得聞如是言說章句。",
    "X24n0456_001:0452a19": "生實信不。",
    "X24n0456_001:0452a20": "自下次約正教斷疑。疑曰。前說不住之因深而難",
    "X24n0456_001:0452a21": "行。後說無相之果深而難得。未來世頗有得聞是",
    "X24n0456_001:0452a22": "經。信行無住之因。必得無相之果不也。",
    "X24n0456_001:0452a23": "佛告須菩提。莫作是說。",
    "X24n0456_001:0452a24": "將立有以答之。先呵無以止問。故言。莫作是說也。",
    "X24n0456_001:0452b01": "如來滅後後五百歲。",
    "X24n0456_001:0452b02": "夫法身則無始無終。應身則有始無終。化身則有",
    "X24n0456_001:0452b03": "始有終。王宮初生為始。雙樹入滅為終。故曰如來",
    "X24n0456_001:0452b04": "滅也。如來滅後。初五百年解脫得堅固。次五百年",
    "X24n0456_001:0452b05": "禪定得堅固。後五百年多聞得堅固。此時雖多不",
    "X24n0456_001:0452b06": "信。然有信受之者。",
    "X24n0456_001:0452b07": "有持戒修福者。",
    "X24n0456_001:0452b08": "持戒者多是出家菩薩。修福者多是在家菩薩。智",
    "X24n0456_001:0452b09": "度論云。出家之人以尸羅為上首。在家菩薩以檀",
    "X24n0456_001:0452b10": "那為上首。",
    "X24n0456_001:0452b11": "於此章句。",
    "X24n0456_001:0452b12": "章言大分。前說不住之深因。此為一章。後說無相",
    "X24n0456_001:0452b13": "之深果。復為一章。句言委細。不住因中。不住色等",
    "X24n0456_001:0452b14": "之流。無相果中。相即非相之類也。",
    "X24n0456_001:0452b15": "能生信心。以此為實。",
    "X24n0456_001:0452b16": "信行無住之因。必得無相之果。故言以此為實。",
    "X24n0456_001:0452b17": "當知是人不於一佛二佛三四五佛而種善根。已於",
    "X24n0456_001:0452b18": "無量千萬佛所種諸善根。",
    "X24n0456_001:0452b19": "善根有三。一無貧。二無瞋。三無癡。由此善根。於佛",
    "X24n0456_001:0452b20": "田中燒香散華。稱名揚德。故言種也。不於一佛者。",
    "X24n0456_001:0452b21": "樹因不淺也。已於無量者。植福久深也。",
    "X24n0456_001:0452b22": "聞是章句。乃至一念生淨信者。",
    "X24n0456_001:0452b23": "欲顯信雖少而福多。故云乃至一念也。",
    "X24n0456_001:0452b24": "須菩提。如來悉知悉見是諸眾生。",
    "X24n0456_001:0452c01": "肉眼是見而非知。比智是知而非見。證智是見亦",
    "X24n0456_001:0452c02": "是知。言知。明非肉眼之所見。言見。明非比智之所",
    "X24n0456_001:0452c03": "知。即是證智。知其名身。見其色行。故雙言也。",
    "X24n0456_001:0452c04": "得如是無量福德。",
    "X24n0456_001:0452c05": "得有二義。一生。二長。本無今有。曰生。已有熏修。曰",
    "X24n0456_001:0452c06": "長。福德通論有三。一有量有。盡謂凡夫所修福。因",
    "X24n0456_001:0452c07": "心偏故有量。果有為故有盡。二有量無盡。謂二乘",
    "X24n0456_001:0452c08": "所修福。因不遍故有量。果無為故無盡。三無量無",
    "X24n0456_001:0452c09": "盡。謂菩薩所修福。因心遍故無量。果無為故無盡。",
    "X24n0456_001:0452c10": "信經所得之福即是第三。故言無量也。",
    "X24n0456_001:0452c11": "何以故。",
    "X24n0456_001:0452c12": "欲曉無量意。故發問以徵之也。",
    "X24n0456_001:0452c13": "是諸眾生。無復我相人相眾生相壽者相。",
    "X24n0456_001:0452c14": "下答意明。一由達人法二空。二由成取捨兩行。所",
    "X24n0456_001:0452c15": "以生一念信心。得無量福德。此明達於人空。離人",
    "X24n0456_001:0452c16": "我四執也。夫我是自在之名。人為主宰之目。眾生",
    "X24n0456_001:0452c17": "取續前為義。壽者以接後為能。此四同為人執。隨",
    "X24n0456_001:0452c18": "用以立四名。離此四執。故曰無我等相也。",
    "X24n0456_001:0452c19": "無法相。亦無非法相。",
    "X24n0456_001:0452c20": "別本曰。無相無無相。此明達於法空。離法我四執。",
    "X24n0456_001:0452c21": "夫法相者是有法執。迷俗諦起俗諦法相。不出所",
    "X24n0456_001:0452c22": "取之境能取之心。分別無相故無所取之境。依他",
    "X24n0456_001:0452c23": "無生故無能取之心。故云無法相也。非法相者。是",
    "X24n0456_001:0452c24": "無法執。迷真諦起若真如。約俗諦不可說為有法",
    "X24n0456_001:0453a01": "相真如。約真諦應可說為無法相。今明待俗有故",
    "X24n0456_001:0453a02": "言真無。有既壞故無亦遣。故云無非法相也。相者",
    "X24n0456_001:0453a03": "是亦有亦無執。迷非安立諦起何者。初破俗有言",
    "X24n0456_001:0453a04": "非有。非有似是無。後破真無言非無。非無似是有。",
    "X24n0456_001:0453a05": "若爾。真如應亦有相亦無相。今明真如之體。異根",
    "X24n0456_001:0453a06": "塵之有。故不可安立為有相。異兔角之無。故不可",
    "X24n0456_001:0453a07": "安立為無相。故云無相也。無相者是非有非無執。",
    "X24n0456_001:0453a08": "迷言說起若真如。非有相非無相。即應心行處滅",
    "X24n0456_001:0453a09": "言語道斷。若爾如來何所說。今明真如雖不可說。",
    "X24n0456_001:0453a10": "由佛方便故。或說為有相。或說為無相。故云無無",
    "X24n0456_001:0453a11": "相也。總而言之。真如非有故增益滅。非無故損減",
    "X24n0456_001:0453a12": "滅。非亦有亦無故相違滅。非非有非無故戲論滅。",
    "X24n0456_001:0453a13": "何以故。",
    "X24n0456_001:0453a14": "欲曉障盡意。故發問以徵之也。",
    "X24n0456_001:0453a15": "是諸眾生。若心取相。則為著我人眾生壽者。",
    "X24n0456_001:0453a16": "答意明法我執為因。人我執為果。人執即斷故不",
    "X24n0456_001:0453a17": "生。法執即伏而不起。故論曰。但有無明。便無現行",
    "X24n0456_001:0453a18": "麤煩惱。若心取相。即法執上心。則為著我人執起",
    "X24n0456_001:0453a19": "也。此先總答。下別敘之。",
    "X24n0456_001:0453a20": "若取法相。即著我人眾生壽者。",
    "X24n0456_001:0453a21": "此明有法執上心。即人執還生也。",
    "X24n0456_001:0453a22": "何以故。若取非法相。即著我人眾生壽者。",
    "X24n0456_001:0453a23": "此明無法執上心。即人執還生也。",
    "X24n0456_001:0453a24": "是故不應取法。不應取非法。",
    "X24n0456_001:0453b01": "次結成取捨兩行。不應取法。不令執文以取義。即",
    "X24n0456_001:0453b02": "令捨文也。此示正聞相。不應取非法。當令順文以",
    "X24n0456_001:0453b03": "取意。不可一向撥文為非法。復令取文也。此是實",
    "X24n0456_001:0453b04": "信相。",
    "X24n0456_001:0453b05": "以是義故。如來常說。汝等比丘。知我說法。如筏喻者。",
    "X24n0456_001:0453b06": "法尚應捨。何況非法。",
    "X24n0456_001:0453b07": "引喻顯之。筏者為度故須取。到岸故須捨。修道亦",
    "X24n0456_001:0453b08": "爾。憑筌乎會理故須取。得理乎忘筌故須捨。執文",
    "X24n0456_001:0453b09": "為法是善心而尚捨之。若執文為非法是不善心。",
    "X24n0456_001:0453b10": "固須捨之也。",
    "X24n0456_001:0453b11": "須菩提。於意云何。如來得阿耨多羅三藐三菩提耶。",
    "X24n0456_001:0453b12": "如來有所說法耶。",
    "X24n0456_001:0453b13": "自下次約正果斷疑。疑曰。前說不可以相見如來。",
    "X24n0456_001:0453b14": "則如來是無相。無相之中無動無作。云何世尊就",
    "X24n0456_001:0453b15": "草座而成道。指拘隣而說法。佛欲斷此疑。故為斯",
    "X24n0456_001:0453b16": "問。",
    "X24n0456_001:0453b17": "須菩提言。如我解佛所說義。無有定法名阿耨多羅",
    "X24n0456_001:0453b18": "三藐三菩提。亦無有定法。如來可說。",
    "X24n0456_001:0453b19": "下答意明佛有三身。法身．應身．化身。法身以如為",
    "X24n0456_001:0453b20": "體。應身以智為體。化身以色為體。無覺無說言法",
    "X24n0456_001:0453b21": "身。有覺無說言應身。有說無覺言化身。須菩提言。",
    "X24n0456_001:0453b22": "如來定以真如為體。真如非法非非法。故云。如我",
    "X24n0456_001:0453b23": "解佛所說義。然菩提為所得及所說。如來為能得",
    "X24n0456_001:0453b24": "及能說。菩提非法非非法。故無所得及所說。如來",
    "X24n0456_001:0453c01": "非法非非法。故無能得及能說。故云。無有定法名",
    "X24n0456_001:0453c02": "菩提。亦無定法如來可說也。",
    "X24n0456_001:0453c03": "何以故。",
    "X24n0456_001:0453c04": "欲證無說意。故發問以徵之也。",
    "X24n0456_001:0453c05": "如來所說法。皆不可取。不可說。非法非非法。",
    "X24n0456_001:0453c06": "答意明化身雖說。然所說之義甚深。過聞慧境。聽",
    "X24n0456_001:0453c07": "者不可以耳識。作有無二相取。故云不可取。所顯",
    "X24n0456_001:0453c08": "之理徵細過思慧境。說者不可以舌根。作有無二",
    "X24n0456_001:0453c09": "相說。故云不可說。離有性故非法。離無性故非非",
    "X24n0456_001:0453c10": "法。維摩經曰。其說法者。無說無示。其聽法者。無聞",
    "X24n0456_001:0453c11": "無得。即其義也。若化身能說者。何故論云。應化非",
    "X24n0456_001:0453c12": "真佛。亦非說法者耶。既云化佛非真佛。亦是化說",
    "X24n0456_001:0453c13": "非真說。且復說無定相。故云。非說非無化佛不定",
    "X24n0456_001:0453c14": "相說也。",
    "X24n0456_001:0453c15": "所以者何。一切賢聖。皆以無為法而有差別。",
    "X24n0456_001:0453c16": "欲顯所說非法非非法。故舉所證以明之。夫覺無",
    "X24n0456_001:0453c17": "為最淺者名須陀洹。覺無為最深者名為佛。此其",
    "X24n0456_001:0453c18": "差別也。能覺者應身耳。由應身如是覺。故化身如",
    "X24n0456_001:0453c19": "是說。所覺既非法非非法。故所說亦非法非非法",
    "X24n0456_001:0453c20": "也。所以通說一切賢聖者。欲顯一切聖人同證無",
    "X24n0456_001:0453c21": "為為體也。",
    "X24n0456_001:0453c22": "須菩提。於意云何。若人滿三千世界七寶以用布施。",
    "X24n0456_001:0453c23": "是人所得福德。寧為多不。",
    "X24n0456_001:0453c24": "自下次顯斷疑功用。夫於經有疑即懷謗以生罪。",
    "X24n0456_001:0454a01": "於經無疑即信受而生福。欲顯所說之法。雖不可",
    "X24n0456_001:0454a02": "取不可說。然受說能詮之教。即生福無邊。故為斯",
    "X24n0456_001:0454a03": "問。一須彌．一日月．一四天下。為一小世界。即以小",
    "X24n0456_001:0454a04": "世界為本。其數至千。名小千世界。即以小千為本。",
    "X24n0456_001:0454a05": "其數至千。名中千世界。即以中千為本。其數至千。",
    "X24n0456_001:0454a06": "名大千世界。總計有百億須彌．百億日月．百億四",
    "X24n0456_001:0454a07": "天下。成即同成。壞即同壞。下極風輪。上窮有頂。一",
    "X24n0456_001:0454a08": "佛所主之處。名曰三千大千世界。今問若人施寶",
    "X24n0456_001:0454a09": "同乎此量。所生之福得為多不。",
    "X24n0456_001:0454a10": "須菩提言。甚多。世尊。",
    "X24n0456_001:0454a11": "珍寶之量既弘。生福之理彌積。故云甚多。",
    "X24n0456_001:0454a12": "何以故。",
    "X24n0456_001:0454a13": "欲明此福雖多而未勝。故先發問以徵之。何故此",
    "X24n0456_001:0454a14": "福得名多也。",
    "X24n0456_001:0454a15": "是福德。即非福德性。",
    "X24n0456_001:0454a16": "答意明福有二種。一有流。二無流。多有二義。一聚",
    "X24n0456_001:0454a17": "義。二進義。聚謂聚集福體。進謂進趣菩提。是福德",
    "X24n0456_001:0454a18": "者。是有流之福德。即非福德者。非無流之福德。是",
    "X24n0456_001:0454a19": "有流之福故。有聚義之多也。非無流之福故。無進",
    "X24n0456_001:0454a20": "義之多也。無進義之多者。豈空無果乎。得有流報。",
    "X24n0456_001:0454a21": "故無有無果之理。報盡即絕。故無有進趣之義。",
    "X24n0456_001:0454a22": "是故如來說福德多。",
    "X24n0456_001:0454a23": "須菩提離自師心。更引如來為證也。",
    "X24n0456_001:0454a24": "若復有人。於此經中受持乃至四句偈等。為他人說。",
    "X24n0456_001:0454b01": "其福勝彼。",
    "X24n0456_001:0454b02": "受持四句。受他法施也。為他人說。以法施他也。受",
    "X24n0456_001:0454b03": "他法施。明生自聞慧。以法施他。明生他聞慧。若人",
    "X24n0456_001:0454b04": "自能住聞慧。福已勝彼。何況自住思修兩慧也。若",
    "X24n0456_001:0454b05": "人令他住聞慧。福已勝彼。何況令他住思修兩慧",
    "X24n0456_001:0454b06": "也。",
    "X24n0456_001:0454b07": "何以故。須菩提。一切諸佛及諸佛阿耨多羅三藐三",
    "X24n0456_001:0454b08": "菩提法。皆從此經出。",
    "X24n0456_001:0454b09": "菩提即法身。諸佛即應化兩身。菩提名出謂顯性",
    "X24n0456_001:0454b10": "以離纏。諸佛名出謂生成以得體。此經既出諸佛",
    "X24n0456_001:0454b11": "之三身。故顯受說之二勝也。",
    "X24n0456_001:0454b12": "須菩提。所謂佛．法者。即非佛．法。",
    "X24n0456_001:0454b13": "佛是學者之名。法是菩提之目。菩提體唯佛之所",
    "X24n0456_001:0454b14": "能覺。故名佛法。餘人之所不覺。故云即非佛法。所",
    "X24n0456_001:0454b15": "謂佛法者。謂是大乘之佛法。即非佛法者。非是二",
    "X24n0456_001:0454b16": "乘之佛法。非二乘之佛法。此顯不共義。是大乘之",
    "X24n0456_001:0454b17": "佛法。此顯最勝義。受說此經。能出不共之佛法。故",
    "X24n0456_001:0454b18": "成最勝之深因也。",
    "X24n0456_001:0454b19": "須菩提。於意云何。須陀洹能作是念。我得須陀洹果",
    "X24n0456_001:0454b20": "不。",
    "X24n0456_001:0454b21": "前約如來法身斷疑。自下次約弟子法身斷疑。疑",
    "X24n0456_001:0454b22": "曰。前說一切聖人以無為而有差別。後言無為之",
    "X24n0456_001:0454b23": "法不可取不可說。此猶難信。何者。現見四果聖人",
    "X24n0456_001:0454b24": "能取無為以為自果。如其所取。能為人說。云何言",
    "X24n0456_001:0454c01": "不可取不可說。佛欲斷此疑。故為斯問。此問第一",
    "X24n0456_001:0454c02": "果也。言須陀洹人正證無為之時。能作是念。我得",
    "X24n0456_001:0454c03": "果耶。為不得耶。",
    "X24n0456_001:0454c04": "須菩提言。不也。世尊。何以故。須陀洹名為入流。而無",
    "X24n0456_001:0454c05": "所入。不入色聲香味觸法。是名須陀洹。",
    "X24n0456_001:0454c06": "須陀洹此云入流。亦曰逆流。流有二種。一生死流。",
    "X24n0456_001:0454c07": "二聖道流。是名入流。明入聖道之流。而無所入。顯",
    "X24n0456_001:0454c08": "逆生死之流。在觀既無復分別。豈見道流可入乎。",
    "X24n0456_001:0454c09": "既不見道流之可入。豈見道果之可得乎。既不見",
    "X24n0456_001:0454c10": "道果之可得。豈見可得之可見乎。",
    "X24n0456_001:0454c11": "須菩提。於意云何。斯陀含能作是念。我得斯陀含果",
    "X24n0456_001:0454c12": "不。",
    "X24n0456_001:0454c13": "此問第二果也。",
    "X24n0456_001:0454c14": "須菩提言。不也。世尊。何以故。斯陀含名一往來。而實",
    "X24n0456_001:0454c15": "無往來。是名斯陀含。",
    "X24n0456_001:0454c16": "斯陀含。此云一往來。此人證果之後。若人中命終。",
    "X24n0456_001:0454c17": "即往天而來人。若天中命終。即往人而來天。由一",
    "X24n0456_001:0454c18": "往一來便得滅度。故曰一往來。觀內既不見有我。",
    "X24n0456_001:0454c19": "誰往誰來。故云實無往來也。",
    "X24n0456_001:0454c20": "須菩提。於意云何。阿那含能作是念。我得阿那含果",
    "X24n0456_001:0454c21": "不。",
    "X24n0456_001:0454c22": "此問第三果也。",
    "X24n0456_001:0454c23": "須菩提言。不也。世尊。何以故。阿那含名為不來。而實",
    "X24n0456_001:0454c24": "無來。是故名阿那含。",
    "X24n0456_001:0455a01": "阿那含。此云不來。此人證果之後。生上而不生下。",
    "X24n0456_001:0455a02": "有去而無有來。故曰不來。觀內既不見有我。說誰",
    "X24n0456_001:0455a03": "不來。故云而實無來也。",
    "X24n0456_001:0455a04": "須菩提。於意云何。阿羅漢能作是念。我得阿羅漢道",
    "X24n0456_001:0455a05": "不。",
    "X24n0456_001:0455a06": "此問第四果也。",
    "X24n0456_001:0455a07": "須菩提言。不也。世尊。何以故。實無有法名阿羅漢。",
    "X24n0456_001:0455a08": "阿羅漢。此云不生。此人證果之後。永絕三毒之根。",
    "X24n0456_001:0455a09": "高謝四生累。故曰不生。觀內既不見有我。說誰不",
    "X24n0456_001:0455a10": "生。故云實無有法。名阿羅漢也。",
    "X24n0456_001:0455a11": "世尊。若阿羅漢作是念。我得阿羅漢道。即為著我人",
    "X24n0456_001:0455a12": "眾生壽者。",
    "X24n0456_001:0455a13": "有念既四執生。無念即四執滅。四執滅者可以有",
    "X24n0456_001:0455a14": "滅之實而實之。四執生者豈以不生之名而名之",
    "X24n0456_001:0455a15": "哉。",
    "X24n0456_001:0455a16": "世尊。佛說我得無諍三昧。人中最為第一。是第一離",
    "X24n0456_001:0455a17": "欲阿羅漢。",
    "X24n0456_001:0455a18": "三昧。此云定。無諍定者。遠分定也。得此定者。能令",
    "X24n0456_001:0455a19": "彼我不起煩惱之諍。故曰此定為無諍也。無諍第",
    "X24n0456_001:0455a20": "一。即定障之諍滅。離欲第一。即惑障之諍盡。",
    "X24n0456_001:0455a21": "我不作是念。我是離欲阿羅漢。",
    "X24n0456_001:0455a22": "須菩提言。我身自證。不起自得之心。餘人若成。豈",
    "X24n0456_001:0455a23": "生擭果之念。",
    "X24n0456_001:0455a24": "世尊。我若作是念。我得阿羅漢道。世尊則不說須菩",
    "X24n0456_001:0455b01": "提是樂阿蘭那行者。",
    "X24n0456_001:0455b02": "阿蘭那。此云無諍。須菩提言。我若有念。則此記無",
    "X24n0456_001:0455b03": "由也。",
    "X24n0456_001:0455b04": "以須菩提實無所行。而名須菩提是樂阿蘭那行。",
    "X24n0456_001:0455b05": "實無所行。兩諍之體離乎心也。而名樂行。無諍之",
    "X24n0456_001:0455b06": "名記乎身也。",
    "X24n0456_001:0455b07": "佛告須菩提。於意云何。如來昔在然燈佛所。於法有",
    "X24n0456_001:0455b08": "所得不。",
    "X24n0456_001:0455b09": "前約聲聞法身斷疑。今約菩薩法身斷疑。疑曰。菩",
    "X24n0456_001:0455b10": "薩即真如。真如之中無取無說者。然燈如來云何",
    "X24n0456_001:0455b11": "為說菩薩之法。釋迦菩薩何故親從受之耶。佛欲",
    "X24n0456_001:0455b12": "斷此疑。故為斯問。汝意云何。我昔入觀之時。然燈",
    "X24n0456_001:0455b13": "於我有說耶。我於然燈有得耶。為無所說耶。為無",
    "X24n0456_001:0455b14": "所得邪。",
    "X24n0456_001:0455b15": "世尊。如來在然燈佛所。於法實無所得。",
    "X24n0456_001:0455b16": "法是菩提。得即證也。答意明法中則心行處滅。覺",
    "X24n0456_001:0455b17": "觀之所不尋。言語道斷。名筌之所不逮。名筌不逮",
    "X24n0456_001:0455b18": "故。昔佛所以杜言。覺觀不尋故。今佛所以絕證。但",
    "X24n0456_001:0455b19": "言釋迦絕證。則然燈杜言。從可知也。",
    "X24n0456_001:0455b20": "須菩提。於意云何。菩薩莊嚴佛土不。",
    "X24n0456_001:0455b21": "前斷得記疑。今斷嚴土疑。得記即仰上以受化。嚴",
    "X24n0456_001:0455b22": "土是俯下以利生。疑曰。若身是無相之身。即土應",
    "X24n0456_001:0455b23": "無相土。土若無相。不應取有累之事像。修萬行以",
    "X24n0456_001:0455b24": "嚴之土。若有相。復何異控龍象於兔蹊。注江湖於",
    "X24n0456_001:0455c01": "牛跡。佛欲斷此疑。故為斯問。汝謂菩薩真觀之中。",
    "X24n0456_001:0455c02": "有嚴事耶。無嚴事耶。",
    "X24n0456_001:0455c03": "不也。世尊。何以故。莊嚴佛土者。則非莊嚴。是名莊嚴。",
    "X24n0456_001:0455c04": "答明無也。莊嚴有二種。一形相。二真實。形相色性",
    "X24n0456_001:0455c05": "為其體。眾寶為其相。真實者法性為其體。萬德為",
    "X24n0456_001:0455c06": "其相。形相以依化為能嚴。分別為所嚴。分別無相",
    "X24n0456_001:0455c07": "故。無所嚴之體。依化無生故。無能嚴之體。故云即",
    "X24n0456_001:0455c08": "非莊嚴也。真實以唯識為能嚴。法性為所嚴。唯識",
    "X24n0456_001:0455c09": "無倒故。有能嚴之體。法性不變故。有所嚴之體。故",
    "X24n0456_001:0455c10": "曰是名莊嚴也。若然者。豈取有累之事像。修形相",
    "X24n0456_001:0455c11": "之嚴哉。",
    "X24n0456_001:0455c12": "是故須菩提。諸菩薩摩訶薩應如是生清淨心。不應",
    "X24n0456_001:0455c13": "住色生心。不應住聲香味觸法生心。應無所住而生",
    "X24n0456_001:0455c14": "其心。",
    "X24n0456_001:0455c15": "此勸取真實之嚴。令捨形相之障也。",
    "X24n0456_001:0455c17": "金剛般若波羅蜜經注卷上"
}