{
    "T14n0456_001:0428b24": "佛說彌勒大成佛經",
    "T14n0456_001:0428b26": "姚秦龜茲國三藏鳩摩羅什譯",
    "T14n0456_001:0428b27": "如是我聞：一時，佛住摩伽陀國波沙山",
    "T14n0456_001:0428b28": "(孤絕山也)——過去諸佛常降魔處——夏安居中，與舍利",
    "T14n0456_001:0428b29": "弗經行山頂，而說偈言：",
    "T14n0456_001:0428c01": "「一心善諦聽！　　光明大三昧，",
    "T14n0456_001:0428c02": "　無比功德人，　　正爾當出世。",
    "T14n0456_001:0428c03": "　彼人說妙法，　　悉皆得充足；",
    "T14n0456_001:0428c04": "　如渴飲甘露，　　疾至解脫道。」",
    "T14n0456_001:0428c05": "時，四部眾平治道路、灑掃燒香，皆悉來集，",
    "T14n0456_001:0428c06": "持諸供具，供養如來及比丘僧。諦觀如來，",
    "T14n0456_001:0428c07": "喻如孝子視於慈父；如渴思飲，愛念法父",
    "T14n0456_001:0428c08": "亦復如是。各各同心，欲請法王轉正法輪，",
    "T14n0456_001:0428c09": "諸根不動，心心相次，流注向佛。是時，比丘、比",
    "T14n0456_001:0428c10": "丘尼、優婆塞、優婆夷、天、龍、鬼神、乾闥婆、阿修",
    "T14n0456_001:0428c11": "羅、迦樓羅、緊那羅、摩睺羅伽、人、非人等，各從",
    "T14n0456_001:0428c12": "坐起，右遶世尊，五體投地，向佛泣淚。爾時，",
    "T14n0456_001:0428c13": "大智舍利弗齊整衣服，偏袒右肩，知法王",
    "T14n0456_001:0428c14": "心，善能隨順，學佛法王，轉正法輪，是佛輔臣，",
    "T14n0456_001:0428c15": "持法大將，憐愍眾生故，欲令脫苦縛，白",
    "T14n0456_001:0428c16": "佛言：「世尊！如來向者於山頂上說偈，讚歎",
    "T14n0456_001:0428c17": "第一智人，前後經中之所未說；此諸大眾，",
    "T14n0456_001:0428c18": "心皆渴仰，淚如盛雨，欲聞如來說未來佛，",
    "T14n0456_001:0428c19": "開甘露道。彌勒名字、功德、神力、國土莊嚴，以",
    "T14n0456_001:0428c20": "何善根？何戒？何施？何定？何慧？何等智力得見",
    "T14n0456_001:0428c21": "彌勒？於何心中修八正路？」舍利弗發此問",
    "T14n0456_001:0428c22": "時，百千天子、無數梵王，合掌恭敬，異口同音",
    "T14n0456_001:0428c23": "共發是問，白佛言：「世尊！願使我等，於未",
    "T14n0456_001:0428c24": "來世得見人中最大果報，三界眼目光明",
    "T14n0456_001:0428c25": "彌勒，普為眾生說大慈悲。」并八部眾亦皆",
    "T14n0456_001:0428c26": "如此，恭敬叉手，勸請如來。爾時梵王與諸",
    "T14n0456_001:0428c27": "梵眾，異口同音合掌讚歎，而說頌曰：",
    "T14n0456_001:0428c28": "「南無滿月，　　具足十力；　　大精進將，",
    "T14n0456_001:0428c29": "　勇猛無畏。　　一切智人，　　超出三有；",
    "T14n0456_001:0429a01": "　成三達智，　　降伏四魔。　　身為法器，",
    "T14n0456_001:0429a02": "　心如虛空；　　靜然不動，　　於有非有；",
    "T14n0456_001:0429a03": "　於無非無，　　達解空法。　　世所讚歎，",
    "T14n0456_001:0429a04": "　我等同心，　　一時歸依，　　願轉法輪。」",
    "T14n0456_001:0429a05": "爾時，世尊告舍利弗：「當為汝等，廣分別",
    "T14n0456_001:0429a06": "說，諦聽，諦聽！善思念之！汝等今者，以妙善",
    "T14n0456_001:0429a07": "心。欲問如來無上道業摩訶般若，如來明",
    "T14n0456_001:0429a08": "見，如觀掌中菴摩勒果。」告舍利弗：「若於過",
    "T14n0456_001:0429a09": "去七佛所，得聞佛名，禮拜供養，以是因緣，",
    "T14n0456_001:0429a10": "淨除業障。復聞彌勒大慈根本，得清淨心，汝",
    "T14n0456_001:0429a11": "等今當一心合掌，歸依未來大慈悲者，我",
    "T14n0456_001:0429a12": "當為汝廣分別說。彌勒佛國從於淨命，無",
    "T14n0456_001:0429a13": "諸諂偽，檀波羅蜜、尸羅波羅蜜、般若波羅",
    "T14n0456_001:0429a14": "蜜，得不受不著。以微妙十願大莊嚴，得一",
    "T14n0456_001:0429a15": "切眾生起柔軟心，得見彌勒大慈所攝，生",
    "T14n0456_001:0429a16": "彼國土，調伏諸根，隨順佛化。「舍利弗！四大",
    "T14n0456_001:0429a17": "海水面，各減少三千由旬，時閻浮提地縱廣",
    "T14n0456_001:0429a18": "正等十千由旬，其地平淨如流璃鏡。大適意",
    "T14n0456_001:0429a19": "華、悅可意華、極大香華、優曇鉢花、大金葉",
    "T14n0456_001:0429a20": "華、七寶葉華、白銀葉華，華鬚柔軟狀如",
    "T14n0456_001:0429a21": "天繒；生吉祥菓，香味具足，軟如天綿。叢林",
    "T14n0456_001:0429a22": "樹華，甘果美妙，極大茂盛，過於帝釋歡喜之",
    "T14n0456_001:0429a23": "園，其樹高顯，高三十里。城邑次比，雞飛相",
    "T14n0456_001:0429a24": "及，皆由今佛種大善根，行慈心報，俱生",
    "T14n0456_001:0429a25": "彼國。智慧威德，五欲眾具，快樂安隱，亦無",
    "T14n0456_001:0429a26": "寒熱風火等病，無九惱苦，壽命具足八",
    "T14n0456_001:0429a27": "萬四千歲，無有中夭，人身悉長一十六丈，",
    "T14n0456_001:0429a28": "日日常受極妙安樂，遊深禪定以為樂器。",
    "T14n0456_001:0429a29": "唯有三病：一者飲食，二者便利，三者衰老；",
    "T14n0456_001:0429b01": "女人年五百歲爾乃行嫁。「有一大城名翅",
    "T14n0456_001:0429b02": "頭末，縱廣一千二百由旬，高七由旬，七寶",
    "T14n0456_001:0429b03": "莊嚴，自然化生七寶樓閣，端嚴殊妙，莊校",
    "T14n0456_001:0429b04": "清淨。於窓牖間列諸寶女，手中皆執真",
    "T14n0456_001:0429b05": "珠羅網，雜寶莊校以覆其上；密懸寶鈴聲",
    "T14n0456_001:0429b06": "如天樂；七寶行樹，間樹渠泉，皆七寶成，",
    "T14n0456_001:0429b07": "流異色水，更相暎發，交橫徐逝，不相妨礙，",
    "T14n0456_001:0429b08": "其岸兩邊，純布金沙，街巷道陌，廣十二里，",
    "T14n0456_001:0429b09": "悉皆清淨，猶如天園，掃灑清淨。「有大龍",
    "T14n0456_001:0429b10": "王，名多羅尸棄，福德威力皆悉具足。其池近",
    "T14n0456_001:0429b11": "城，龍王宮殿，如七寶樓，顯現于外，常於",
    "T14n0456_001:0429b12": "夜半化作人像，以吉祥瓶盛香色水，灑淹",
    "T14n0456_001:0429b13": "塵土，其地潤澤，譬如油塗，行人往來無有",
    "T14n0456_001:0429b14": "塵坌。「是時世人福德所致，巷陌處處有明珠",
    "T14n0456_001:0429b15": "柱，光喻於日四方各照八十由旬，純黃",
    "T14n0456_001:0429b16": "金色，其光照燿，晝夜無異，燈燭之明，猶若",
    "T14n0456_001:0429b17": "聚墨。香風時來，吹明珠柱，雨寶瓔珞，眾人",
    "T14n0456_001:0429b18": "皆用，服者自然如三禪樂。處處皆有金銀、",
    "T14n0456_001:0429b19": "珍寶、摩尼珠等，積用成山，寶山放光普照",
    "T14n0456_001:0429b20": "城內，人民遇者，皆悉歡喜，發菩提心。「有大夜",
    "T14n0456_001:0429b21": "叉神，名跋陀婆羅賒塞迦(秦言善教)，晝夜擁護",
    "T14n0456_001:0429b22": "翅頭末城及諸人民。灑掃清淨，設有便利，",
    "T14n0456_001:0429b23": "地裂受之，受已還合，生赤蓮華以蔽穢氣。",
    "T14n0456_001:0429b24": "「時世人民若年衰老，自然行詣山林樹下，安",
    "T14n0456_001:0429b25": "樂淡泊，念佛取盡，命終多生大梵天上及諸",
    "T14n0456_001:0429b26": "佛前。「其土安隱，無有怨賊劫竊之患，城邑",
    "T14n0456_001:0429b27": "聚落無閉門者，亦無衰惱、水火、刀兵及諸",
    "T14n0456_001:0429b28": "飢饉毒害之難。人常慈心，恭敬和順，調伏諸",
    "T14n0456_001:0429b29": "根，如子愛父、如母愛子，語言謙遜，皆由",
    "T14n0456_001:0429c01": "彌勒慈心訓導，持不殺戒、不噉肉故，以此",
    "T14n0456_001:0429c02": "因緣生彼國者，諸根恬靜，面貌端正，威相",
    "T14n0456_001:0429c03": "具足，如天童子。「復有八萬四千眾寶小城以",
    "T14n0456_001:0429c04": "為眷屬，翅頭末城最處其中。男女大小雖",
    "T14n0456_001:0429c05": "遠若近，佛神力故，兩得相見，無所障礙。夜",
    "T14n0456_001:0429c06": "光摩尼如意珠華，遍滿世界，雨七寶花鉢、",
    "T14n0456_001:0429c07": "頭摩華、優鉢羅華、拘物頭華、分陀利華、曼",
    "T14n0456_001:0429c08": "陀羅華、摩訶曼陀羅花、曼殊沙花、摩訶曼殊",
    "T14n0456_001:0429c09": "沙華，彌布其地；或復風吹迴旋空中。「時，彼",
    "T14n0456_001:0429c10": "國界城邑聚落、園林浴池、泉河流沼，自然",
    "T14n0456_001:0429c11": "而有八功德水；命命之鳥、鵝、鴨、鴛鴦、孔雀、鸚",
    "T14n0456_001:0429c12": "鵡、翡翠、舍利、美音、鳩鵰、羅耆婆闍婆、快見鳥",
    "T14n0456_001:0429c13": "等，出妙音聲；復有異類妙音之鳥，不可稱",
    "T14n0456_001:0429c14": "數，遊集林池。金色無垢淨光明華、無憂淨慧",
    "T14n0456_001:0429c15": "日光明華、鮮白七日香華、瞻蔔六色香華，百",
    "T14n0456_001:0429c16": "千萬種水陸生華，青色青光、黃色黃光、赤色",
    "T14n0456_001:0429c17": "赤光、白色白光，香淨無比，晝夜常生，終無萎",
    "T14n0456_001:0429c18": "時。有如意果樹，香美無比，充滿國界。香樹",
    "T14n0456_001:0429c19": "金光生寶山間，充滿國界，出適意香，普熏",
    "T14n0456_001:0429c20": "一切。「爾時，閻浮提中常有好香，譬若香山。",
    "T14n0456_001:0429c21": "流水美好，味甘除患，雨澤隨時。天園成熟，",
    "T14n0456_001:0429c22": "香美稻種，天神力故，一種七穫，用功甚少，所",
    "T14n0456_001:0429c23": "收甚多，穀稼滋茂，無有草穢。眾生福德本事",
    "T14n0456_001:0429c24": "果報，入口銷化，百味具足，香美無比氣力",
    "T14n0456_001:0429c25": "充實。「其國爾時有轉輪聖王，名曰穰佉。",
    "T14n0456_001:0429c26": "有四種兵——不以威武治四天下——具三十二",
    "T14n0456_001:0429c27": "大人相好。王有千子，勇猛端正，怨敵自伏。王",
    "T14n0456_001:0429c28": "有七寶：一、金輪寶，千輻轂輞皆悉具足。二、白",
    "T14n0456_001:0429c29": "象寶，白如雪山，七胑拄地，嚴顯可觀猶",
    "T14n0456_001:0430a01": "如山王。三、紺馬寶，朱鬣髦尾，足下生華，七",
    "T14n0456_001:0430a02": "寶蹄甲。四、神珠寶，明顯可觀，長於二肘，光",
    "T14n0456_001:0430a03": "明雨寶，適眾生願。五、玉女寶，顏色美妙，柔",
    "T14n0456_001:0430a04": "軟無骨。六、主藏臣，口中吐寶，足下雨寶，兩",
    "T14n0456_001:0430a05": "手出寶。七、主兵臣，—宜動身時，四兵如雲，",
    "T14n0456_001:0430a06": "從空而出。千子七寶，國界人民，一切相視",
    "T14n0456_001:0430a07": "不懷惡意，如母愛子。「時，王千子各取珍",
    "T14n0456_001:0430a08": "寶，於正殿前作七寶臺，有三十重高，",
    "T14n0456_001:0430a09": "十三由旬，千頭千輪，遊行自在。有四大寶",
    "T14n0456_001:0430a10": "藏，一一大藏，各有四億小藏圍繞。伊鉢多",
    "T14n0456_001:0430a11": "大藏，在乾陀羅國；般軸迦大藏，在彌緹羅",
    "T14n0456_001:0430a12": "國；賓伽羅大藏，在須羅吒國；穰佉大藏，",
    "T14n0456_001:0430a13": "在婆羅[木*奈]國古仙山處。此四大藏，自然開",
    "T14n0456_001:0430a14": "發顯大光明，縱廣正等一千由旬，滿中珍",
    "T14n0456_001:0430a15": "寶，各有四億小藏附之，有四大龍，各自守",
    "T14n0456_001:0430a16": "護。此四大藏及諸小藏，自然踊出形如蓮",
    "T14n0456_001:0430a17": "華。無央數人皆共往觀，是時眾寶無守護",
    "T14n0456_001:0430a18": "者，眾人見之，心不貪著，棄之於地，猶如",
    "T14n0456_001:0430a19": "瓦石、草木、土塊。時人見者，心生厭離，各各",
    "T14n0456_001:0430a20": "相謂而作是言：『如佛所說，往昔眾生為此",
    "T14n0456_001:0430a21": "寶故，共相殘害，更相偷劫、欺誑、妄語，令生死",
    "T14n0456_001:0430a22": "苦緣，展轉增長，墮大地獄。』翅頭末城，眾寶",
    "T14n0456_001:0430a23": "羅網彌覆其上，寶鈴莊嚴，微風吹動，其音和",
    "T14n0456_001:0430a24": "雅，如扣鐘磬，演說歸依佛、歸依法、歸依僧。",
    "T14n0456_001:0430a25": "「時，城中有大婆羅門主，名修梵摩，婆羅門",
    "T14n0456_001:0430a26": "女名梵摩拔提，心性和弱，彌勒託生以為",
    "T14n0456_001:0430a27": "父母。雖處胞胎如遊天宮，放大光明塵",
    "T14n0456_001:0430a28": "垢不障，身紫金色，具三十二大丈夫相，坐",
    "T14n0456_001:0430a29": "寶蓮華，眾生視之無有厭足，光明晃耀不",
    "T14n0456_001:0430b01": "可勝視，諸天世人所未曾覩；身力無量，",
    "T14n0456_001:0430b02": "一一節力，普勝一切大力龍象；不可思議毛",
    "T14n0456_001:0430b03": "孔光明，照耀無量，無有障礙；日月、星宿、水火",
    "T14n0456_001:0430b04": "珠光，皆悉不現，猶如埃塵。身長釋迦牟尼",
    "T14n0456_001:0430b05": "佛八十肘(三十二丈)，胷廣二十五肘(十丈)，面長十二",
    "T14n0456_001:0430b06": "肘半(五丈)，鼻高修直當于面門，身相具足，端",
    "T14n0456_001:0430b07": "正無比，成就相好。一一相，八萬四千好以自",
    "T14n0456_001:0430b08": "莊嚴，如鑄金像。一一好中，流出光明，照千由",
    "T14n0456_001:0430b09": "旬；肉眼清徹，青白分明；常光繞身，面百由旬。",
    "T14n0456_001:0430b10": "日月星宿、真珠摩尼、七寶行樹皆悉明耀，現",
    "T14n0456_001:0430b11": "於佛光，其餘眾光不復為用，佛身高顯如",
    "T14n0456_001:0430b12": "黃金山，見者自然脫三惡趣。「爾時，彌勒諦觀",
    "T14n0456_001:0430b13": "世間五欲過患，眾生受苦，沈沒長流，在大",
    "T14n0456_001:0430b14": "生死，甚可憐愍！自以如是正念，觀察苦、",
    "T14n0456_001:0430b15": "空、無常，不樂在家，厭家迫迮，猶如牢獄。",
    "T14n0456_001:0430b16": "「時蠰佉王共諸大臣國土人民，持七寶臺，",
    "T14n0456_001:0430b17": "有千寶帳及千寶軒、千億寶鈴、千億寶幡、寶",
    "T14n0456_001:0430b18": "器千口、寶甕千口，奉上彌勒。彌勒受已，施",
    "T14n0456_001:0430b19": "諸婆羅門；婆羅門受已，即便毀壞，各共分",
    "T14n0456_001:0430b20": "之。諸婆羅門觀見彌勒能作大施，生大",
    "T14n0456_001:0430b21": "奇特心。彌勒菩薩見此寶臺須臾無常，知有",
    "T14n0456_001:0430b22": "為法皆悉磨滅，修無常想，讚過去佛清涼甘",
    "T14n0456_001:0430b23": "露無常之偈：",
    "T14n0456_001:0430b24": "「『諸行無常，　　是生滅法；　　生滅滅已，",
    "T14n0456_001:0430b25": "　　寂滅為樂。』",
    "T14n0456_001:0430b26": "「說此偈已，出家學道，坐於金剛莊嚴道場，",
    "T14n0456_001:0430b27": "龍花菩提樹下。枝如寶龍，吐百寶華，一一",
    "T14n0456_001:0430b28": "花葉作七寶色，色色異果，適眾生意，天上",
    "T14n0456_001:0430b29": "人間為無有比，樹高五十由旬，枝葉四布",
    "T14n0456_001:0430c01": "放大光明。「爾時，彌勒與八萬四千婆羅門",
    "T14n0456_001:0430c02": "俱詣道場，彌勒即自剃髮出家學道，早起出",
    "T14n0456_001:0430c03": "家；即於是日初夜降四種魔，成阿耨多羅",
    "T14n0456_001:0430c04": "三藐三菩提，即說偈言：",
    "T14n0456_001:0430c05": "「『久念眾生苦，　　欲拔無由脫；",
    "T14n0456_001:0430c06": "　　今者證菩提，　　霍然無所礙。",
    "T14n0456_001:0430c07": "　　亦達眾生空，　　本性相如實；",
    "T14n0456_001:0430c08": "　　永更無憂苦，　　慈悲亦無緣。",
    "T14n0456_001:0430c09": "　　本為救汝等，　　國城及頭目，",
    "T14n0456_001:0430c10": "　　妻子與手足，　　施人無有數。",
    "T14n0456_001:0430c11": "　　今始得解脫，　　無上大寂滅；",
    "T14n0456_001:0430c12": "　　當為汝等說，　　廣開甘露道。",
    "T14n0456_001:0430c13": "　　如是大果報，　　皆從施戒慧，",
    "T14n0456_001:0430c14": "　　六種大忍生，　　亦從大慈悲，",
    "T14n0456_001:0430c15": "　　無染功德得。』",
    "T14n0456_001:0430c16": "「說此偈已，默然而住。時諸天、龍、鬼神王不現",
    "T14n0456_001:0430c17": "其身，而雨天花供養於佛。三千大千世界",
    "T14n0456_001:0430c18": "六變震動，佛身出光照於無量，應可度者",
    "T14n0456_001:0430c19": "皆得見佛。",
    "T14n0456_001:0430c20": "「爾時，釋提桓因、護世天王、大梵天王、無數天",
    "T14n0456_001:0430c21": "子，於花林園頭面禮足，合掌勸請轉於法",
    "T14n0456_001:0430c22": "輪。「時，彌勒佛默然受請，告梵王言：『我於長",
    "T14n0456_001:0430c23": "夜受大苦惱，修行六度，始於今日法海",
    "T14n0456_001:0430c24": "滿，建法幢、擊法鼓、吹法蠡、雨法雨，正",
    "T14n0456_001:0430c25": "爾當為汝等說法。諸佛所轉八聖道輪，",
    "T14n0456_001:0430c26": "諸天世人無能轉者；其義平等直至無上，",
    "T14n0456_001:0430c27": "無為寂滅，為諸眾生斷長夜苦；此法甚",
    "T14n0456_001:0430c28": "深，難得難入、難信難解，一切世間無能知",
    "T14n0456_001:0430c29": "者、無能見者，洗除心垢，得萬梵行。』說是",
    "T14n0456_001:0431a01": "語時，復有他方無數百千萬億天子、天女、",
    "T14n0456_001:0431a02": "大梵天王乘天宮殿，持天花香奉獻如來，",
    "T14n0456_001:0431a03": "繞百千匝，五體投地合掌勸請；諸天伎樂不",
    "T14n0456_001:0431a04": "鼓自鳴。時，諸梵王異口同聲，而說偈言：",
    "T14n0456_001:0431a05": "「『無量無數歲，　　空過無有佛；",
    "T14n0456_001:0431a06": "　　眾生墮惡道，　　世間眼目滅。",
    "T14n0456_001:0431a07": "　　三惡道增廣，　　諸天路永絕；",
    "T14n0456_001:0431a08": "　　今日佛興世，　　三惡道殄滅。",
    "T14n0456_001:0431a09": "　　增長天人眾，　　願開甘露門；",
    "T14n0456_001:0431a10": "　　令眾心無著，　　疾疾得涅槃。",
    "T14n0456_001:0431a11": "　　我等諸梵王，　　聞佛出世間；",
    "T14n0456_001:0431a12": "　　今者得值佛，　　無上大法王。",
    "T14n0456_001:0431a13": "　　梵天宮殿盛，　　身光亦明顯；",
    "T14n0456_001:0431a14": "　　普為十方眾，　　勸請大導師；",
    "T14n0456_001:0431a15": "　　唯願開甘露，　　轉無上法輪。』",
    "T14n0456_001:0431a16": "「說此偈已，頭面作禮，復更合掌慇懃三請：",
    "T14n0456_001:0431a17": "『唯願，世尊！轉於甚深微妙法輪，為拔眾生",
    "T14n0456_001:0431a18": "苦惱根栽，遠離三毒，破四惡道不善之業。』",
    "T14n0456_001:0431a19": "「爾時世尊為諸梵王，即便微笑出五色光，默",
    "T14n0456_001:0431a20": "然許之。時諸天子無數大眾，聞佛許可，歡",
    "T14n0456_001:0431a21": "喜無量，遍體踊躍；譬如孝子新喪，慈父忽",
    "T14n0456_001:0431a22": "然還活，大眾歡喜亦復如是。時諸天眾右",
    "T14n0456_001:0431a23": "遶世尊，經無數匝，敬愛無厭，却住一面。",
    "T14n0456_001:0431a24": "「爾時，大眾皆作是念：『雖復千億歲受五欲",
    "T14n0456_001:0431a25": "樂，不能得免三惡道苦，妻子財產所不能",
    "T14n0456_001:0431a26": "救。世間無常，命難久保，我等今者，於佛法",
    "T14n0456_001:0431a27": "中淨修梵行。』作是念已，復更念言：『設受五",
    "T14n0456_001:0431a28": "欲經無數劫，如無想天壽無量億歲，與諸",
    "T14n0456_001:0431a29": "婇女共相娛樂，受細滑觸，會歸磨滅，墮三",
    "T14n0456_001:0431b01": "惡道受無量苦。所樂無幾，猶如幻化，蓋",
    "T14n0456_001:0431b02": "不足言，入地獄時，大火洞然，百億萬劫",
    "T14n0456_001:0431b03": "受無量苦，求脫叵得？如此長夜，苦厄難",
    "T14n0456_001:0431b04": "拔，今日遇佛，宜勤精進。』「時穰佉王高聲唱",
    "T14n0456_001:0431b05": "言：",
    "T14n0456_001:0431b06": "「『設復生天樂，　　會亦歸磨滅。",
    "T14n0456_001:0431b07": "　　不久墮地獄，　　猶如猛火聚。",
    "T14n0456_001:0431b08": "　　我等宜時速，　　出家學佛道。』",
    "T14n0456_001:0431b09": "「說是語已，時穰佉王與八萬四千大臣恭",
    "T14n0456_001:0431b10": "敬圍繞；及四天王送轉輪王，至花林園龍",
    "T14n0456_001:0431b11": "花樹下，詣彌勒佛求索出家，為佛作禮，未",
    "T14n0456_001:0431b12": "舉頭頃，鬚髮自落，袈裟著身，便成沙門。",
    "T14n0456_001:0431b13": "「時，彌勒佛共穰佉王，與八萬四千大臣、諸",
    "T14n0456_001:0431b14": "比丘等恭敬圍繞，并與無數天龍八部，入",
    "T14n0456_001:0431b15": "翅頭末城。足躡門閫，娑婆世界六種震動，閻",
    "T14n0456_001:0431b16": "浮提地化為金色，翅頭末大城中央，其地金",
    "T14n0456_001:0431b17": "剛，有過去諸佛所坐金剛寶座，自然踊出",
    "T14n0456_001:0431b18": "眾寶行樹。天於空中雨大寶華，龍王作眾",
    "T14n0456_001:0431b19": "伎樂，口中吐華——毛孔雨華，用供養佛。佛於",
    "T14n0456_001:0431b20": "此座轉正法輪，謂是苦——苦聖諦，謂是集——集",
    "T14n0456_001:0431b21": "聖諦，謂是滅——滅聖諦，謂是道——道聖諦。并為",
    "T14n0456_001:0431b22": "演說三十七品助菩提法，亦為宣說十二因",
    "T14n0456_001:0431b23": "緣：無明緣行、行緣識、識緣名色、名色緣六",
    "T14n0456_001:0431b24": "入、六入緣觸、觸緣受、受緣愛、愛緣取、取",
    "T14n0456_001:0431b25": "緣有、有緣生、生緣老死憂悲苦惱等。「爾",
    "T14n0456_001:0431b26": "時大地六種震動，如此音聲聞于三千大",
    "T14n0456_001:0431b27": "千世界，復過是數無量無邊，下至阿鼻地",
    "T14n0456_001:0431b28": "獄，上至阿迦膩吒天。「時，四天王各各將領",
    "T14n0456_001:0431b29": "無數鬼神，高聲唱言：『佛日出時，降法雨露，",
    "T14n0456_001:0431c01": "世間眼目，今者始開，普令大地一切八部，",
    "T14n0456_001:0431c02": "於佛有緣，皆得聞知。』三十三天、夜摩天、兜",
    "T14n0456_001:0431c03": "率陀天、化樂天、他化自在天，乃至大梵天，",
    "T14n0456_001:0431c04": "各各於己所統領處高聲唱言：『佛日出世，",
    "T14n0456_001:0431c05": "降注甘露，世間眼目，今者始開，有緣之",
    "T14n0456_001:0431c06": "者，皆悉聞知。』「時，諸龍王八部，山神、樹神、藥",
    "T14n0456_001:0431c07": "草神、水神、風神、火神、地神、城池神、屋宅神",
    "T14n0456_001:0431c08": "等，踊躍歡喜，高聲唱言。「復有八萬四千諸婆",
    "T14n0456_001:0431c09": "羅門，聰明大智，於佛法中亦隨大王出家",
    "T14n0456_001:0431c10": "學道。復有長者名須達那，今須達長者",
    "T14n0456_001:0431c11": "是，亦與八萬四千人俱共出家。復有梨",
    "T14n0456_001:0431c12": "師達多、富蘭那兄弟，亦與八萬四千人俱",
    "T14n0456_001:0431c13": "共出家。復有二大臣：一名梵檀末利、",
    "T14n0456_001:0431c14": "二名須曼那——王所愛重——亦與八萬四千",
    "T14n0456_001:0431c15": "人俱，於佛法中出家學道。轉輪王寶女",
    "T14n0456_001:0431c16": "名舍彌婆帝，今之毘舍佉母是也，亦與八",
    "T14n0456_001:0431c17": "萬四千婇女俱共出家。穰佉太子名天金",
    "T14n0456_001:0431c18": "色，今提婆婆那長者子是，亦與八萬四千",
    "T14n0456_001:0431c19": "人俱共出家。彌勒佛親族婆羅門子名須",
    "T14n0456_001:0431c20": "摩提，利根智慧，今欝多羅善賢比丘尼子是，",
    "T14n0456_001:0431c21": "亦與六萬人俱，於佛法中俱共出家。穰佉",
    "T14n0456_001:0431c22": "王千子，唯留一人用嗣王位，餘九百九十九",
    "T14n0456_001:0431c23": "人，亦與八萬四千人，於佛法中俱共出",
    "T14n0456_001:0431c24": "家。如是等無量億眾，見世苦惱，五陰熾然，",
    "T14n0456_001:0431c25": "皆於彌勒佛法中俱共出家。「爾時，彌勒佛以",
    "T14n0456_001:0431c26": "大慈心語諸大眾言：『汝等今者不以生",
    "T14n0456_001:0431c27": "天樂故，亦復不為今世樂故，來至我所，",
    "T14n0456_001:0431c28": "但為涅槃常樂因緣，是諸人等皆於佛法中",
    "T14n0456_001:0431c29": "種諸善根。釋迦牟尼佛出五濁世，種種呵",
    "T14n0456_001:0432a01": "責為汝說法，無奈汝何，教殖來緣。今得",
    "T14n0456_001:0432a02": "見我，我今攝受是諸人等，或以讀誦分別",
    "T14n0456_001:0432a03": "決定修多羅、毘尼、阿毘曇，為他演說、讚歎義",
    "T14n0456_001:0432a04": "味，不生嫉妬教於他人，令得受持，修諸",
    "T14n0456_001:0432a05": "功德來生我所；或以衣食施人、持戒、智慧，",
    "T14n0456_001:0432a06": "修此功德來生我所；或以妓樂、幡蓋、華香",
    "T14n0456_001:0432a07": "燈明供養於佛，修此功德來生我所；或",
    "T14n0456_001:0432a08": "以施僧常食、起立僧房、四事供養，持八",
    "T14n0456_001:0432a09": "戒齋修習慈心，行此功德來生我所；或為",
    "T14n0456_001:0432a10": "苦惱眾生深生慈悲，以身代受，令其得",
    "T14n0456_001:0432a11": "樂，修此功德來生我所；或以持戒、忍辱，修",
    "T14n0456_001:0432a12": "淨慈心，以此功德來生我所；或造僧祇",
    "T14n0456_001:0432a13": "四方無礙、齋講設會、供養飯食，修此功德",
    "T14n0456_001:0432a14": "來生我所；或以持戒、多聞、修行禪定無漏智",
    "T14n0456_001:0432a15": "慧，以此功德來生我所；或有起塔供養",
    "T14n0456_001:0432a16": "舍利，念佛法身，以此功德來生我所；或有",
    "T14n0456_001:0432a17": "厄困、貧窮、孤獨，繫屬於他，王法所加，臨當",
    "T14n0456_001:0432a18": "刑戮，作八難業，受大苦惱，拔濟彼等令",
    "T14n0456_001:0432a19": "得解脫，修此功德來生我所；或有恩愛別",
    "T14n0456_001:0432a20": "離，朋黨諍訟，極大苦惱，以方便力令得和",
    "T14n0456_001:0432a21": "合，修此功德來生我所。』「說是語已，稱讚",
    "T14n0456_001:0432a22": "釋迦牟尼佛：『善哉，善哉！能於五濁惡世，教",
    "T14n0456_001:0432a23": "化如是等百千萬億諸惡眾生，令修善本，",
    "T14n0456_001:0432a24": "來生我所。』時，彌勒佛如是三稱讚釋迦牟尼",
    "T14n0456_001:0432a25": "佛，而說偈言：",
    "T14n0456_001:0432a26": "「『忍辱勇猛大導師，　　能於五濁不善世，",
    "T14n0456_001:0432a27": "　　教化成熟惡眾生，　　令彼修行得見佛。",
    "T14n0456_001:0432a28": "　　荷負眾生受大苦，　　今入常樂無為處，",
    "T14n0456_001:0432a29": "　　教彼弟子來我所。　　我今為汝說四諦，",
    "T14n0456_001:0432b01": "　　亦說三十七菩提，　　莊嚴涅槃十二緣；",
    "T14n0456_001:0432b02": "　　汝等宜當觀無為，　　入於空寂本無處。』",
    "T14n0456_001:0432b03": "「說此偈已，復更讚歎：『彼時眾生於苦惡世，",
    "T14n0456_001:0432b04": "能為難事；貪欲、瞋恚、愚癡、迷惑、短命人中，能",
    "T14n0456_001:0432b05": "修持戒，作諸功德，甚為希有。爾時，眾生不",
    "T14n0456_001:0432b06": "識父母、沙門、婆羅門，不知道法，互相惱",
    "T14n0456_001:0432b07": "害，近刀兵劫；深著五欲，嫉妬諂佞，曲濁",
    "T14n0456_001:0432b08": "邪偽，無憐愍心，更相殺害，食肉飲血；不敬",
    "T14n0456_001:0432b09": "師長，不識善友，不知報恩；生五濁世，",
    "T14n0456_001:0432b10": "不知慚愧；晝夜六時相續作惡，不知厭足，",
    "T14n0456_001:0432b11": "純造不善，五逆惡聚，魚鱗相次；求不知厭，",
    "T14n0456_001:0432b12": "九親諸族不能相濟。善哉，善哉！釋迦牟尼佛！",
    "T14n0456_001:0432b13": "以大方便，深厚慈悲，能於苦惱眾生之中，",
    "T14n0456_001:0432b14": "和顏美色，善巧智慧，說誠實語，示我當來，",
    "T14n0456_001:0432b15": "度脫汝等。如是導師明利智慧，世間希有，",
    "T14n0456_001:0432b16": "甚為難遇，深心憐愍惡世眾生，為拔苦",
    "T14n0456_001:0432b17": "惱，令得安隱，入第一義甚深法性。釋迦牟",
    "T14n0456_001:0432b18": "尼三阿僧祇劫，為汝等故，修行難行苦",
    "T14n0456_001:0432b19": "行，以頭布施，割截耳鼻、手足、胑體，受",
    "T14n0456_001:0432b20": "諸苦惱，為八聖道，平等解脫，利汝等故。』",
    "T14n0456_001:0432b21": "「時，彌勒佛如是開導，安慰無量諸眾生等，",
    "T14n0456_001:0432b22": "令其歡喜。彼時眾生，身純是法，心純是法，",
    "T14n0456_001:0432b23": "口常說法，福德智慧之人充滿其中，天人恭",
    "T14n0456_001:0432b24": "敬，信受渴仰。時，大導師各欲令彼聞於往",
    "T14n0456_001:0432b25": "昔苦惱之事，復作是念：『五欲不淨，眾苦之",
    "T14n0456_001:0432b26": "本。』又能除捨憂慼愁恨，知苦樂法，皆是無",
    "T14n0456_001:0432b27": "常，為說：『色、受、想、行、識，苦空、無常、無我。』說是",
    "T14n0456_001:0432b28": "語時，九十六億人不受諸法，漏盡意解，得",
    "T14n0456_001:0432b29": "阿羅漢，三明六通，具八解脫。三十六萬天",
    "T14n0456_001:0432c01": "子、二十萬天女，發阿耨多羅三藐三菩提心。",
    "T14n0456_001:0432c02": "天龍八部中，有得須陀洹者、種辟支佛道",
    "T14n0456_001:0432c03": "因緣者、發無上道心者，數甚眾多不可稱",
    "T14n0456_001:0432c04": "計。「爾時，彌勒佛與九十六億大比丘眾，并",
    "T14n0456_001:0432c05": "穰佉王八萬四千大臣、比丘眷屬圍繞，如月",
    "T14n0456_001:0432c06": "天子諸星宿從，出翅頭末城，還花林園重",
    "T14n0456_001:0432c07": "閣講堂。時，閻浮提城邑聚落，小王長者及",
    "T14n0456_001:0432c08": "諸四姓，皆悉來集龍花樹下花林園中。「爾時，",
    "T14n0456_001:0432c09": "世尊重說四諦、十二因緣，九十四億人得",
    "T14n0456_001:0432c10": "阿羅漢；他方諸天及八部眾六十四億恒河",
    "T14n0456_001:0432c11": "沙人，發阿耨多羅三藐三菩提心，住不退",
    "T14n0456_001:0432c12": "轉。「第三大會，九十二億人得阿羅漢；三十四",
    "T14n0456_001:0432c13": "億天龍八部發三菩提心。「時，彌勒佛說四聖",
    "T14n0456_001:0432c14": "諦深妙法輪，度天人已，將諸聲聞弟子、天",
    "T14n0456_001:0432c15": "龍八部一切大眾，入城乞食，無量淨居天眾，",
    "T14n0456_001:0432c16": "恭敬從佛入翅頭未城。當入城時，佛現",
    "T14n0456_001:0432c17": "十八種神足，身下出水，如摩尼珠，化成光",
    "T14n0456_001:0432c18": "臺，照十方界；身上出火，如須彌山，流紫",
    "T14n0456_001:0432c19": "金光；現大滿空，化成琉璃；大復現小，如芥",
    "T14n0456_001:0432c20": "子許，泯然不現；於十方踊，於十方沒，令",
    "T14n0456_001:0432c21": "一切人皆如佛身。種種神力，無量變現，令有",
    "T14n0456_001:0432c22": "緣者皆得解脫。「釋提桓因三十二輔臣與欲",
    "T14n0456_001:0432c23": "界諸天，梵天王與色界諸天，并天子天女，",
    "T14n0456_001:0432c24": "脫天瓔珞及以天衣而散佛上，時諸天衣化",
    "T14n0456_001:0432c25": "成花蓋；諸天妓樂不鼓自鳴，歌詠佛德；密",
    "T14n0456_001:0432c26": "雨天花、栴檀雜香供養於佛；街巷道陌竪",
    "T14n0456_001:0432c27": "諸幢幡，燒諸名香其煙若雲。世尊入",
    "T14n0456_001:0432c28": "城時，大梵天王、釋提桓因，合掌恭敬，以偈讚",
    "T14n0456_001:0432c29": "佛：",
    "T14n0456_001:0433a01": "「『正遍知者兩足尊，　　天人世間無與等，",
    "T14n0456_001:0433a02": "　　十力世尊甚希有，　　無上最勝良福田，",
    "T14n0456_001:0433a03": "　　其供養者生天上，　　未來解脫住涅槃，",
    "T14n0456_001:0433a04": "　　稽首無上大精進，　　稽首慈心大導師。』",
    "T14n0456_001:0433a05": "「東方天王提頭賴吒、南方天王毘樓勒叉、",
    "T14n0456_001:0433a06": "西方天王毘留博叉、北方天王毘沙門王，",
    "T14n0456_001:0433a07": "與其眷屬恭敬合掌，以清淨心讚歎世",
    "T14n0456_001:0433a08": "尊：",
    "T14n0456_001:0433a09": "「『三界無有比，　　大悲自莊嚴，",
    "T14n0456_001:0433a10": "　　體解第一義。　　不見眾生性，",
    "T14n0456_001:0433a11": "　　及與諸法相，　　同入空寂性，",
    "T14n0456_001:0433a12": "　　善住無所有。　　雖行大精進，",
    "T14n0456_001:0433a13": "　　無為無足跡。　　我今稽首禮，",
    "T14n0456_001:0433a14": "　　慈心大導師。　　眾生不見佛，",
    "T14n0456_001:0433a15": "　　長夜受生死，　　墜墮三惡道，",
    "T14n0456_001:0433a16": "　　及作女人身。　　今日佛興世，",
    "T14n0456_001:0433a17": "　　拔苦施安樂，　　三惡道已少。",
    "T14n0456_001:0433a18": "　　女人無諂曲，　　皆當得止息。",
    "T14n0456_001:0433a19": "　　具足大涅槃，　　大悲濟苦者，",
    "T14n0456_001:0433a20": "　　施樂故出世。　　本為菩薩時，",
    "T14n0456_001:0433a21": "　　常施一切樂，　　不殺不惱他，",
    "T14n0456_001:0433a22": "　　忍心如大地。　　我今稽首禮，",
    "T14n0456_001:0433a23": "　　忍辱大導師；　　我今稽首禮，",
    "T14n0456_001:0433a24": "　　慈悲大丈夫。　　自免生死苦，",
    "T14n0456_001:0433a25": "　　能拔眾生厄；　　如火生蓮花，",
    "T14n0456_001:0433a26": "　　世間無有比。』",
    "T14n0456_001:0433a27": "「爾時，世尊次第乞食，將諸比丘還至本處，",
    "T14n0456_001:0433a28": "入深禪定，七日七夜寂然不動。彌勒佛弟",
    "T14n0456_001:0433a29": "子色如天色，普皆端正，厭生老病死，多聞",
    "T14n0456_001:0433b01": "廣學、守護法藏、行於禪定，得離諸欲，如鳥",
    "T14n0456_001:0433b02": "出[穀禾+卵]。",
    "T14n0456_001:0433b03": "「爾時，釋提桓因與欲界諸天子，歡喜踊躍，復",
    "T14n0456_001:0433b04": "說偈言：",
    "T14n0456_001:0433b05": "「『世間所歸大導師，　　慧眼明淨見十方；",
    "T14n0456_001:0433b06": "　　智力功德勝諸天，　　名義具足福眾生。",
    "T14n0456_001:0433b07": "　　願為我等群萌類，　　將諸弟子詣彼山；",
    "T14n0456_001:0433b08": "　　供養無惱釋迦師，　　頭陀第一大弟子。",
    "T14n0456_001:0433b09": "　　我等應得見過佛，　　所著袈裟聞遺法；",
    "T14n0456_001:0433b10": "　　懺悔前身濁惡劫，　　不善惡業得清淨。』",
    "T14n0456_001:0433b11": "「爾時，彌勒佛與娑婆世界前身剛強眾生及",
    "T14n0456_001:0433b12": "諸大弟子，俱往耆闍崛山。到山下已，安詳",
    "T14n0456_001:0433b13": "徐步，登狼跡山。到山頂已，舉足大指躡於",
    "T14n0456_001:0433b14": "山根，是時大地十八相動。既至山頂，彌勒以",
    "T14n0456_001:0433b15": "手兩向擘山，如轉輪王開大城門。「爾時，梵",
    "T14n0456_001:0433b16": "王持天香油灌摩訶迦葉頂，油灌身已，擊",
    "T14n0456_001:0433b17": "大楗椎，吹大法蠡。摩訶迦葉即從滅盡定",
    "T14n0456_001:0433b18": "覺，齊整衣服，偏袒右肩，右膝著地，長跪合",
    "T14n0456_001:0433b19": "掌，持釋迦牟尼佛僧伽梨，授與彌勒而作",
    "T14n0456_001:0433b20": "是言：『大師釋迦牟尼多陀阿伽度、阿羅訶、三",
    "T14n0456_001:0433b21": "藐三佛陀，臨涅槃時，以此法衣付囑於我，",
    "T14n0456_001:0433b22": "令奉世尊。』「時，諸大眾各白佛言：『云何今日",
    "T14n0456_001:0433b23": "此山頂上有人頭蟲，短小醜陋，著沙門服，而",
    "T14n0456_001:0433b24": "能禮拜恭敬世尊？』「時，彌勒佛訶諸大弟子，",
    "T14n0456_001:0433b25": "莫輕此人，而說偈言：",
    "T14n0456_001:0433b26": "「『孔雀有好色，　　鷹鶻鷂所食；",
    "T14n0456_001:0433b27": "　　白象無量力，　　師子子雖小，",
    "T14n0456_001:0433b28": "　　撮食如塵土；　　大龍身無量，",
    "T14n0456_001:0433b29": "　　金翅鳥所搏；　　人身雖長大，",
    "T14n0456_001:0433c01": "　　肥白端正好；　　七寶瓶盛糞，",
    "T14n0456_001:0433c02": "　　污穢不可堪。　　此人雖短小，",
    "T14n0456_001:0433c03": "　　智慧如練金；　　煩惱習久盡，",
    "T14n0456_001:0433c04": "　　生死苦無餘，　　護法故住此。",
    "T14n0456_001:0433c05": "　　常行頭陀事，　　天人中最勝，",
    "T14n0456_001:0433c06": "　　苦行無與等。　　牟尼兩足尊，",
    "T14n0456_001:0433c07": "　　遣來至我所，　　汝等當一心，",
    "T14n0456_001:0433c08": "　　合掌恭敬禮。』",
    "T14n0456_001:0433c09": "「說是偈已，告諸比丘：『釋迦牟尼世尊，於五",
    "T14n0456_001:0433c10": "濁惡世教化眾生，千二百五十弟子中，頭陀",
    "T14n0456_001:0433c11": "第一，身體金色，捨金色婦，出家學道，晝夜",
    "T14n0456_001:0433c12": "精進，如救頭然，慈愍貧苦下賤眾生，恒福",
    "T14n0456_001:0433c13": "度之，為法住世，摩訶迦葉者，此人是也。』說",
    "T14n0456_001:0433c14": "此語已，一切大眾悉為作禮。",
    "T14n0456_001:0433c15": "「爾時，彌勒持釋迦牟尼佛僧伽梨，覆右手不",
    "T14n0456_001:0433c16": "遍纔掩兩指，復覆左手亦掩兩指；諸人怪",
    "T14n0456_001:0433c17": "歎：『先佛卑小，皆由眾生貪濁憍慢之所致耳。』",
    "T14n0456_001:0433c18": "告摩訶迦葉言：『汝可現神足，并說過去",
    "T14n0456_001:0433c19": "佛所有經法。』「爾時，摩訶迦葉踊身虛空，作",
    "T14n0456_001:0433c20": "十八變，或現大身滿虛空中；大復現小",
    "T14n0456_001:0433c21": "如葶藶子，小復現大；身上出水，身下出火；",
    "T14n0456_001:0433c22": "履地如水，履水如地，坐臥空中，身不陷墜；",
    "T14n0456_001:0433c23": "東踊西沒，西踊東沒，南踊北沒，北踊南沒，邊",
    "T14n0456_001:0433c24": "踊中沒，中踊邊沒，上踊下沒，下踊上沒；於虛",
    "T14n0456_001:0433c25": "空中，化作琉璃窟；承佛神力，以梵音聲，說",
    "T14n0456_001:0433c26": "釋迦牟尼佛十二部經。大眾聞已，怪未曾有。",
    "T14n0456_001:0433c27": "八十億人遠塵離垢，於諸法中不受諸",
    "T14n0456_001:0433c28": "法，得阿羅漢；無數天人發菩提心，繞佛",
    "T14n0456_001:0433c29": "三匝，還從空下，為佛作禮，說有為法皆悉",
    "T14n0456_001:0434a01": "無常。辭佛而退，還耆闍崛山，本所住處；身上",
    "T14n0456_001:0434a02": "出火，入般涅槃。收身舍利，山頂起塔。「彌勒",
    "T14n0456_001:0434a03": "佛歎言：『大迦葉比丘，是釋迦牟尼佛於大眾",
    "T14n0456_001:0434a04": "中，常所讚歎頭陀第一，通達禪定解脫三",
    "T14n0456_001:0434a05": "昧，是人雖有大神力而無高心，能令",
    "T14n0456_001:0434a06": "眾生得大歡喜，常愍下賤貧苦眾生。』「彌勒佛",
    "T14n0456_001:0434a07": "歎大迦葉骨身言：『善哉！大神德！釋師子大弟",
    "T14n0456_001:0434a08": "子大迦葉！於彼惡世能修其心。』「爾時，摩訶",
    "T14n0456_001:0434a09": "迦葉骨身即說偈言：",
    "T14n0456_001:0434a10": "「『頭陀是寶藏，　　持戒為甘露。",
    "T14n0456_001:0434a11": "　　能行頭陀者，　　必至不死地。",
    "T14n0456_001:0434a12": "　　持戒得生天，　　及與涅槃樂。』",
    "T14n0456_001:0434a13": "「說此偈已，如琉璃水，還入塔中。」「爾時，說法",
    "T14n0456_001:0434a14": "之處，廣八十由旬，長百由旬；其中人眾，若坐",
    "T14n0456_001:0434a15": "若立，若近若遠，各見佛在其前獨為說",
    "T14n0456_001:0434a16": "法。「彌勒佛住世六萬億歲，憐愍眾生故，令",
    "T14n0456_001:0434a17": "得法眼；滅度之後，諸天世人，闍維佛身，時",
    "T14n0456_001:0434a18": "轉輪王收取舍利，於四天下，各起八萬四",
    "T14n0456_001:0434a19": "千塔；正法住世六萬歲，像法二萬歲。汝等",
    "T14n0456_001:0434a20": "宜應勤加精進，發清淨心，起諸善業，得",
    "T14n0456_001:0434a21": "見世間燈明彌勒佛身必無疑也。」佛說語",
    "T14n0456_001:0434a22": "已，尊者舍利弗、尊者阿難，即從座起，為佛",
    "T14n0456_001:0434a23": "作禮，胡跪合掌，白佛言：「世尊！當何名斯經？",
    "T14n0456_001:0434a24": "云何奉持之？」佛告阿難：「汝好憶持，普為",
    "T14n0456_001:0434a25": "天人分別演說，莫作最後斷法人耶。此法",
    "T14n0456_001:0434a26": "之要，名一切眾生斷五逆種，淨除業障、報障、",
    "T14n0456_001:0434a27": "煩惱障，修習慈心與彌勒共行，如是受持；",
    "T14n0456_001:0434a28": "亦名一切眾生得聞彌勒佛名，必免五濁世，",
    "T14n0456_001:0434a29": "不墮惡道經，如是受持；亦名破惡口業，心",
    "T14n0456_001:0434b01": "如蓮花，定見彌勒佛經，如是受持；亦名慈",
    "T14n0456_001:0434b02": "心不殺、不食肉經，如是受持；亦名釋迦牟",
    "T14n0456_001:0434b03": "尼佛以衣為信經，如是受持；亦名若有聞",
    "T14n0456_001:0434b04": "佛名，決定得免八難經，如是受持；亦名",
    "T14n0456_001:0434b05": "彌勒成佛經，如是受持。」佛告舍利弗：",
    "T14n0456_001:0434b06": "「佛滅度後，比丘、比丘尼、優婆塞、優婆夷、天",
    "T14n0456_001:0434b07": "龍八部鬼神等，得聞此經，受持、讀誦、禮拜、",
    "T14n0456_001:0434b08": "供養，恭敬法師，破一切業障、報障、煩惱障，",
    "T14n0456_001:0434b09": "得見彌勒及賢劫千佛，三種菩提隨願成",
    "T14n0456_001:0434b10": "就，不受女人身，正見出家，得大解脫。」說是",
    "T14n0456_001:0434b11": "語已，時諸大眾聞佛所說，皆大歡喜，禮佛",
    "T14n0456_001:0434b12": "而退。",
    "T14n0456_001:0434b13": "佛說彌勒大成佛經"
}