{
    "T15n0642_002:0637b02": "佛說首楞嚴三昧經卷下",
    "T15n0642_002:0637b04": "後秦龜茲國三藏鳩摩羅什譯",
    "T15n0642_002:0637b05": "◎爾時舍利弗白佛言：「世尊！未曾有也，今說",
    "T15n0642_002:0637b06": "首楞嚴三昧，而是惡魔不來嬈亂。」佛告舍利",
    "T15n0642_002:0637b07": "弗：「汝欲見魔衰惱事不？」「唯然欲見。」爾時佛放",
    "T15n0642_002:0637b08": "眉間白毫大人相光，一切眾會皆見惡魔被",
    "T15n0642_002:0637b09": "五繫縛，不能自解。佛告舍利弗：「汝見惡魔被",
    "T15n0642_002:0637b10": "五縛不？」「唯然已見。此惡魔者為誰所縛？」佛言：",
    "T15n0642_002:0637b11": "「是首楞嚴三昧威神之力。在所佛土說首楞",
    "T15n0642_002:0637b12": "嚴三昧，其中諸魔欲以惡心作障礙者，首楞",
    "T15n0642_002:0637b13": "嚴三昧及與諸佛威神力故，其諸惡魔皆自",
    "T15n0642_002:0637b14": "見身被五繫縛。舍利弗！在所說首楞嚴三昧",
    "T15n0642_002:0637b15": "處，若我現在、若我滅後，其中所有諸魔、魔民，",
    "T15n0642_002:0637b16": "及餘人眾懷惡心者，以首楞嚴三昧威神力",
    "T15n0642_002:0637b17": "故，皆被五縛。」",
    "T15n0642_002:0637b18": "爾時會中天、龍、夜叉、乾闥婆等白佛言：「世尊！",
    "T15n0642_002:0637b19": "我等於此三昧，心無有疑，不為障礙，我等不",
    "T15n0642_002:0637b20": "欲身被五縛。世尊！我等恭敬此三昧故，皆當",
    "T15n0642_002:0637b21": "往護說是法者，於是三昧生世尊想。」佛告諸",
    "T15n0642_002:0637b22": "天、龍、神：「汝以是故，當於十二見縛而得解脫。",
    "T15n0642_002:0637b23": "何等十二？我見縛、眾生見縛、壽命見縛、人",
    "T15n0642_002:0637b24": "見縛、斷見縛、常見縛、我作見縛、我所見縛、",
    "T15n0642_002:0637b25": "有見縛、無見縛、此彼見縛、諸法見縛，是為十",
    "T15n0642_002:0637b26": "二。汝等當知，若有眾生於佛法中起瞋恨心、",
    "T15n0642_002:0637b27": "欲毀壞者，皆以住是十二見縛。若人信解",
    "T15n0642_002:0637b28": "隨順不逆，於此十二見縛當得解脫。」",
    "T15n0642_002:0637b29": "爾時舍利弗白佛言：「世尊！惡魔於今得聞說",
    "T15n0642_002:0637c01": "此首楞嚴三昧名不？」佛言：「亦聞，以被縛故，不",
    "T15n0642_002:0637c02": "能得來。」舍利弗言：「如來何不以威神力，令魔",
    "T15n0642_002:0637c03": "不聞說首楞嚴三昧名字？」佛言：「且止，勿作此",
    "T15n0642_002:0637c04": "語。假使恒河沙等世界滿中大火，為聞說此",
    "T15n0642_002:0637c05": "首楞嚴三昧，當從中過。何以故？若人但聞說",
    "T15n0642_002:0637c06": "首楞嚴三昧，我說此人大得善利，勝得四禪、",
    "T15n0642_002:0637c07": "生四梵處。舍利弗！若使惡魔今得聞說首楞",
    "T15n0642_002:0637c08": "嚴三昧名字，以此因緣，當得出過一切魔事；",
    "T15n0642_002:0637c09": "若以被縛而得聞者，亦當於此十二見縛而",
    "T15n0642_002:0637c10": "得解脫。是故舍利弗！邪見惡人入魔網者，尚",
    "T15n0642_002:0637c11": "應聞此首楞嚴三昧，何況淨心歡喜欲聞！」",
    "T15n0642_002:0637c12": "爾時會中有一菩薩名魔界行不污，白佛言：",
    "T15n0642_002:0637c13": "「唯然世尊！我今當現於魔界中，以自在神力，",
    "T15n0642_002:0637c14": "令魔得住首楞嚴三昧。」佛言：「隨意」。時魔界行",
    "T15n0642_002:0637c15": "不污菩薩，即於會中忽然不現，現於魔宮，語",
    "T15n0642_002:0637c16": "惡魔言：「汝寧不聞佛說首楞嚴三昧，無量眾",
    "T15n0642_002:0637c17": "生皆發阿耨多羅三藐三菩提心，出汝境界；",
    "T15n0642_002:0637c18": "亦皆當復度脫餘人，出汝境界？」魔即報言：「我",
    "T15n0642_002:0637c19": "聞佛說首楞嚴三昧名字，以被五縛，不能得",
    "T15n0642_002:0637c20": "往。所謂兩手、兩足及頭。」又問惡魔：「誰繫汝者？」",
    "T15n0642_002:0637c21": "魔即答言：「我適發心欲往壞亂聽受首楞嚴",
    "T15n0642_002:0637c22": "三昧者，即被五縛。我適復念：『諸佛菩薩有大",
    "T15n0642_002:0637c23": "威德，難可壞亂，我若往者，或當自壞，不如自",
    "T15n0642_002:0637c24": "住於此宮殿。』作是念已，即於五縛而得解",
    "T15n0642_002:0637c25": "脫。」菩薩答言：「如是一切凡夫憶想分別，顛倒",
    "T15n0642_002:0637c26": "取相，是故有縛；動念戲論，是故有縛；見聞覺",
    "T15n0642_002:0637c27": "知，是故有縛。此中實無縛者、解者。所以者何？",
    "T15n0642_002:0637c28": "諸法無縛，本解脫故；諸法無解，本無縛故；常",
    "T15n0642_002:0637c29": "解脫相，無有愚癡。如來以此法門說法，若有",
    "T15n0642_002:0638a01": "眾生得知此義，欲求解脫，勤心精進，則於諸",
    "T15n0642_002:0638a02": "縛而得解脫。」時魔眾中七百天女，以天香華、",
    "T15n0642_002:0638a03": "末香、塗香及諸瓔珞，散魔界行不污菩薩，而",
    "T15n0642_002:0638a04": "作是言：「我當何時於魔境界而得解脫？」菩薩",
    "T15n0642_002:0638a05": "報言：「汝等若能不壞魔縛，則得解脫。」「云何名",
    "T15n0642_002:0638a06": "為魔縛？」「謂六十二見。若人不壞此諸見者，即",
    "T15n0642_002:0638a07": "於魔縛而得解脫。」天女復言：「云何名為不壞",
    "T15n0642_002:0638a08": "諸見而得解脫？」答言：「諸見本無所從來、去無",
    "T15n0642_002:0638a09": "所至，若知諸見無去來相，即於魔縛而得",
    "T15n0642_002:0638a10": "解脫；諸見非有非無，若不分別有無，即於魔",
    "T15n0642_002:0638a11": "縛而得解脫；若無所見，是為正見，如是正見，",
    "T15n0642_002:0638a12": "無正無邪，若法無正無邪、無作無受，即於魔",
    "T15n0642_002:0638a13": "縛而得解脫；是諸見者，非內非外、亦非中間，",
    "T15n0642_002:0638a14": "如是諸見亦復不念，則於魔縛而得解脫。」七",
    "T15n0642_002:0638a15": "百天女聞說此法，即得順忍，而作是言：「我等",
    "T15n0642_002:0638a16": "亦當於魔界中，行無所污，度脫一切魔所縛",
    "T15n0642_002:0638a17": "者。」爾時魔界行不污菩薩語惡魔言：「汝諸眷",
    "T15n0642_002:0638a18": "屬已發阿耨多羅三藐三菩提心，汝作何等？」",
    "T15n0642_002:0638a19": "惡魔答言：「我被五縛，不知所作。」菩薩答言：",
    "T15n0642_002:0638a20": "「汝發阿耨多羅三藐三菩提心，當從此縛而",
    "T15n0642_002:0638a21": "得解脫。」時諸天女慈愍魔故，皆作是言：「可發",
    "T15n0642_002:0638a22": "阿耨多羅三藐三菩提心，勿於安隱生怖畏",
    "T15n0642_002:0638a23": "想；勿於樂中而生苦想；勿於解脫而生縛想。」",
    "T15n0642_002:0638a24": "爾時惡魔生諂曲心，而作是言：「若汝捨離菩",
    "T15n0642_002:0638a25": "提心者，我當發心。」時諸天女以方便力，而謂",
    "T15n0642_002:0638a26": "魔言：「我等皆已捨離此心，汝便可發阿耨多",
    "T15n0642_002:0638a27": "羅三藐三菩提心。若一菩薩發菩提心，一切",
    "T15n0642_002:0638a28": "菩薩亦同是心。所以者何？心無差別，於諸",
    "T15n0642_002:0638a29": "眾生心皆平等。」爾時惡魔謂魔界行不污菩",
    "T15n0642_002:0638b01": "薩言：「我今當發阿耨多羅三藐三菩提心，以",
    "T15n0642_002:0638b02": "是善根，令我縛解。」說此言已，即自見身從縛",
    "T15n0642_002:0638b03": "得解。時魔界行不污菩薩，以神通力放大光",
    "T15n0642_002:0638b04": "明，現淨妙身，照於魔宮，魔自見身無有威光，",
    "T15n0642_002:0638b05": "猶如墨聚。時魔眾中二百天女，深著婬欲，見",
    "T15n0642_002:0638b06": "此菩薩身色端正，起染愛心，各作是言：「是人",
    "T15n0642_002:0638b07": "若能與我從事，我等皆當隨順其教。」時此菩",
    "T15n0642_002:0638b08": "薩知諸天女宿緣應度，即時化作二百天子，",
    "T15n0642_002:0638b09": "色貌端嚴，如身無異；又作二百寶交露臺，勝",
    "T15n0642_002:0638b10": "魔宮觀。是諸天女，皆自見身在此寶臺，各各",
    "T15n0642_002:0638b11": "自謂與此菩薩共相娛樂，所願得滿，婬欲意",
    "T15n0642_002:0638b12": "息，皆生深心，愛敬菩薩。菩薩即時隨其所應",
    "T15n0642_002:0638b13": "而為說法，皆發阿耨多羅三藐三菩提心。時",
    "T15n0642_002:0638b14": "魔界行不污菩薩謂惡魔言：「汝可詣佛。」魔作",
    "T15n0642_002:0638b15": "是念：「我縛已解，當詣佛所壞亂說法。」爾時惡",
    "T15n0642_002:0638b16": "魔，眷屬圍遶，行詣佛所，白言：「世尊！勿復說是",
    "T15n0642_002:0638b17": "首楞嚴三昧。所以者何？說是三昧，我身即時",
    "T15n0642_002:0638b18": "被五繫縛，唯願如來更說餘事。」時堅意菩薩",
    "T15n0642_002:0638b19": "謂惡魔言：「誰解汝縛。」答言：「魔界行不污菩薩！",
    "T15n0642_002:0638b20": "解我繫縛。」「汝許何事，而得解縛？」魔言：「我許",
    "T15n0642_002:0638b21": "發阿耨多羅三藐三菩提心。」",
    "T15n0642_002:0638b22": "爾時佛告堅意菩薩：「今是惡魔為解縛故，發",
    "T15n0642_002:0638b23": "菩提心，非清淨意。如是堅意！我滅度後後五",
    "T15n0642_002:0638b24": "百歲，多有比丘為利養故發菩提心，非清淨",
    "T15n0642_002:0638b25": "意。堅意！汝觀首楞嚴三昧勢力，佛法威神。是",
    "T15n0642_002:0638b26": "諸比丘、比丘尼、優婆塞、優婆夷，以輕戲心、貪利",
    "T15n0642_002:0638b27": "養心、隨逐他心，聞是三昧而發菩提心。我皆",
    "T15n0642_002:0638b28": "知此心，與阿耨多羅三藐三菩提，得作因緣，",
    "T15n0642_002:0638b29": "何況聞是首楞嚴三昧，能以淨心發阿耨多羅",
    "T15n0642_002:0638c01": "三藐三菩提？當知此人，於佛法中已得畢定。」",
    "T15n0642_002:0638c02": "堅意菩薩白佛言：「世尊！今此惡魔，聞說首楞",
    "T15n0642_002:0638c03": "嚴三昧，為解縛故發菩提心，亦得具足佛法",
    "T15n0642_002:0638c04": "因緣耶？」佛言：「如汝所說。惡魔以是三昧",
    "T15n0642_002:0638c05": "福德因緣，及發菩提心因緣故，於未來世，得",
    "T15n0642_002:0638c06": "捨一切魔事、魔行、魔諂曲心、魔衰惱事。從今",
    "T15n0642_002:0638c07": "已後，漸漸當得首楞嚴三昧力，成就佛道。」",
    "T15n0642_002:0638c08": "堅意菩薩謂惡魔言：「如來今已與汝授記。」",
    "T15n0642_002:0638c09": "魔言：「善男子！我今不以清淨心發阿耨多羅",
    "T15n0642_002:0638c10": "三藐三菩提，如來何故與我授記？如佛言",
    "T15n0642_002:0638c11": "曰：『從心有業、從業有報。』我自無心求菩提道，",
    "T15n0642_002:0638c12": "如來何故與我授記？」時佛欲斷眾會疑故，告",
    "T15n0642_002:0638c13": "堅意言：「菩薩授記凡有四種。何謂為四？有",
    "T15n0642_002:0638c14": "未發心而與授記、有適發心而與授記、有",
    "T15n0642_002:0638c15": "密授記、有得無生法忍現前授記，是謂為四。",
    "T15n0642_002:0638c16": "唯有如來能知此事，一切聲聞、辟支佛所不",
    "T15n0642_002:0638c17": "能知。「堅意！云何名為有未發心而與授記？",
    "T15n0642_002:0638c18": "或有眾生往來五道，若在地獄、若在畜生、若",
    "T15n0642_002:0638c19": "在餓鬼、若在天上、若在人間，諸根猛利，好",
    "T15n0642_002:0638c20": "樂大法；佛知是人，過此若干百千萬億阿僧",
    "T15n0642_002:0638c21": "祇劫，當發阿耨多羅三藐三菩提心；又於若",
    "T15n0642_002:0638c22": "干百千萬億阿僧祇劫，行菩薩道，供養若干",
    "T15n0642_002:0638c23": "百千萬億那由他佛，教化若干百千萬億無",
    "T15n0642_002:0638c24": "量眾生，令住菩提；又過若干百千萬億阿僧",
    "T15n0642_002:0638c25": "祇劫，當得阿耨多羅三藐三菩提，號字如是、",
    "T15n0642_002:0638c26": "國土如是、聲聞眾數壽命如是、滅後法住歲",
    "T15n0642_002:0638c27": "數如是。佛告堅意！如來悉能了知此事，復過",
    "T15n0642_002:0638c28": "於是，是名未發心而與授記。」",
    "T15n0642_002:0638c29": "爾時長老摩訶迦葉前白佛言：「從今以後，我",
    "T15n0642_002:0639a01": "等當於一切眾生，生世尊想。所以者何？我等",
    "T15n0642_002:0639a02": "無有如是智慧，何等眾生有菩薩根？何等眾",
    "T15n0642_002:0639a03": "生無菩薩根？世尊！我等不知如是事故，或於",
    "T15n0642_002:0639a04": "眾生生輕慢心，則為自傷。」佛言：「善哉善哉！迦",
    "T15n0642_002:0639a05": "葉！快說此言。以是事故，我經中說：『人則不應",
    "T15n0642_002:0639a06": "妄稱量眾生。所以者何？若妄稱量於他眾生，",
    "T15n0642_002:0639a07": "則為自傷。唯有如來！應量眾生及與等者，",
    "T15n0642_002:0639a08": "以是因緣，若諸聲聞及餘菩薩，於諸眾生，應",
    "T15n0642_002:0639a09": "生佛想。』「適發心已得受記者，或自有人，久",
    "T15n0642_002:0639a10": "殖德本，修習善行，勤心精進，諸根猛利，好",
    "T15n0642_002:0639a11": "樂大法，有大悲心，普為眾生求解脫道。是人",
    "T15n0642_002:0639a12": "發心，即住阿惟越致，入菩薩位，墮畢定數，出",
    "T15n0642_002:0639a13": "過八難。如是等人，適發心時，諸佛即與授阿",
    "T15n0642_002:0639a14": "耨多羅三藐三菩提記，名號如是、國土如是、",
    "T15n0642_002:0639a15": "壽命如是。如是等人，如來知心而與授記，",
    "T15n0642_002:0639a16": "是名發心即與授記。「密授記者，自有菩薩",
    "T15n0642_002:0639a17": "未得受記，而常精勤求阿耨多羅三藐三菩",
    "T15n0642_002:0639a18": "提。樂種種施，樂一切施；受法堅固，持戒不捨；",
    "T15n0642_002:0639a19": "深發莊嚴，有大忍力，等心眾生；勤行精進，求",
    "T15n0642_002:0639a20": "諸善法，身心不懈，如救頭然；行念安隱，能得",
    "T15n0642_002:0639a21": "四禪；樂求智慧，行佛菩提。久行六度，有成佛",
    "T15n0642_002:0639a22": "相。時餘菩薩、天、龍、夜叉、乾闥婆等，皆作是",
    "T15n0642_002:0639a23": "念：『如此菩薩，勤心精進，實為希有，幾時當得",
    "T15n0642_002:0639a24": "阿耨多羅三藐三菩提？其號云何？國土何名？",
    "T15n0642_002:0639a25": "聲聞眾數多少云何？』佛為斷此眾生疑故，而",
    "T15n0642_002:0639a26": "與授記，普令眾會皆得聞知，唯是菩薩獨",
    "T15n0642_002:0639a27": "不得聞。佛神力故，令一切眾知是菩薩，成佛",
    "T15n0642_002:0639a28": "號字、國土如是、聲聞眾數多少如是。眾所疑",
    "T15n0642_002:0639a29": "者，時悉決了，於此菩薩生世尊想，而是菩薩",
    "T15n0642_002:0639b01": "不能自知我為得記、為未得記？是為菩薩密",
    "T15n0642_002:0639b02": "得受記。「現前受記者，有菩薩久集善根，無",
    "T15n0642_002:0639b03": "不見得，常修梵行，觀無我空，於一切法得無",
    "T15n0642_002:0639b04": "生忍。佛知此人，功德智慧悉已具足，則於一",
    "T15n0642_002:0639b05": "切天、人、魔、梵、沙門、婆羅門大眾之中，現前授",
    "T15n0642_002:0639b06": "記，作是言：『善男子！汝過若干百千萬億劫，當",
    "T15n0642_002:0639b07": "得成佛，號字如是、國土如是、聲聞眾數、壽",
    "T15n0642_002:0639b08": "命如是。』時無數人隨効是人，皆發阿耨多羅",
    "T15n0642_002:0639b09": "三藐三菩提心。是人佛前得受記已，身昇",
    "T15n0642_002:0639b10": "虛空，高七多羅樹。堅意！是名第四現前受",
    "T15n0642_002:0639b11": "記」。",
    "T15n0642_002:0639b12": "爾時堅意菩薩白佛言：「今此會中，寧有菩薩",
    "T15n0642_002:0639b13": "以此四事得受記不？」佛答言：「有。」「世尊！誰是？」",
    "T15n0642_002:0639b14": "佛言：「此師子吼王菩薩、樂欲居士子，是未發",
    "T15n0642_002:0639b15": "心而得受記，如是等他方世界無數菩薩，亦",
    "T15n0642_002:0639b16": "未發心而得受記。復有寂滅菩薩、大德法王",
    "T15n0642_002:0639b17": "子菩薩、文殊師利法王子菩薩，如是無量諸",
    "T15n0642_002:0639b18": "菩薩等，適發心時即與授記，皆住阿惟越",
    "T15n0642_002:0639b19": "致地中。是中復有智勇菩薩、益意菩薩，如",
    "T15n0642_002:0639b20": "是無量諸菩薩等，密與授記。堅意！我及",
    "T15n0642_002:0639b21": "彌勒、賢劫千菩薩，皆得無生法忍，現前受記。」",
    "T15n0642_002:0639b22": "堅意菩薩白佛言：「希有世尊！菩薩所行不可",
    "T15n0642_002:0639b23": "思議，受記亦不可思議，一切聲聞，諸辟支佛",
    "T15n0642_002:0639b24": "尚不能知，況餘眾生。」佛言：「堅意！菩薩所行、所",
    "T15n0642_002:0639b25": "發精進、威神勢力，不可思議。」",
    "T15n0642_002:0639b26": "爾時魔界行不污菩薩所化天女令發阿耨",
    "T15n0642_002:0639b27": "多羅三藐三菩提心者，各以天華散於佛上，",
    "T15n0642_002:0639b28": "白佛言：「世尊！我等不樂密得受記，我等願",
    "T15n0642_002:0639b29": "得無生法忍，現前受記。唯願世尊！於今與我",
    "T15n0642_002:0639c01": "授阿耨多羅三藐三菩提記。」佛時微笑，口出",
    "T15n0642_002:0639c02": "種種妙色光明，照諸世界，還從頂入。阿難",
    "T15n0642_002:0639c03": "白佛言：「世尊！何因故笑？」佛告阿難：「汝今見是",
    "T15n0642_002:0639c04": "二百天女，合掌敬禮如來者不？」「已見。世尊！」「阿",
    "T15n0642_002:0639c05": "難！是諸天女！已曾於昔五百佛所，深種善根，",
    "T15n0642_002:0639c06": "從是已去，當復供養無數諸佛，過七百阿僧",
    "T15n0642_002:0639c07": "祇劫已，皆得成佛，號曰淨王。阿難！是諸天",
    "T15n0642_002:0639c08": "女命終之後，得轉女身，皆當生於兜率天上，",
    "T15n0642_002:0639c09": "供養奉事彌勒菩薩！」爾時惡魔聞諸天女得",
    "T15n0642_002:0639c10": "受記已，白佛言：「世尊！我今自於所有眷屬",
    "T15n0642_002:0639c11": "不得自在，以聞說是首楞嚴三昧故，況餘",
    "T15n0642_002:0639c12": "聞者？若人得聞首楞嚴三昧，即得畢定住佛",
    "T15n0642_002:0639c13": "法中。」爾時天女，以無怯心語惡魔言：「汝勿大",
    "T15n0642_002:0639c14": "愁，我等今者，不出汝界。所以者何？魔界如即",
    "T15n0642_002:0639c15": "是佛界如，魔界如、佛界如不二不別，我等不",
    "T15n0642_002:0639c16": "離是如。魔界相即是佛界相，魔界法、佛界法",
    "T15n0642_002:0639c17": "不二不別，我等於此法相不出不過。魔界無",
    "T15n0642_002:0639c18": "有定法可示，佛界亦無定法可示，魔界、佛界",
    "T15n0642_002:0639c19": "不二不別，我等於此法相不出不過。是故當",
    "T15n0642_002:0639c20": "知，一切諸法，無有決定。無決定故，無有眷屬、",
    "T15n0642_002:0639c21": "無非眷屬。」爾時惡魔憂愁苦惱，欲還天上。魔",
    "T15n0642_002:0639c22": "界行不污菩薩謂惡魔言：「汝欲何去？」魔言：",
    "T15n0642_002:0639c23": "「我今欲還所住宮殿。」菩薩謂言：「不離是眾，即",
    "T15n0642_002:0639c24": "是汝宮殿。」爾時惡魔即自見身處本宮殿。菩",
    "T15n0642_002:0639c25": "薩語言：「汝見何等？」惡魔答言：「我自見身處本",
    "T15n0642_002:0639c26": "宮殿，好林園池，是我所有。」菩薩語言：「汝今可",
    "T15n0642_002:0639c27": "以奉上如來？」魔言：「可爾！」適作是語，即見如來、",
    "T15n0642_002:0639c28": "聲聞、菩薩、一切大眾，皆在其中，說首楞嚴三",
    "T15n0642_002:0639c29": "昧。",
    "T15n0642_002:0640a01": "爾時阿難白佛言：「世尊！佛所住處說首楞嚴",
    "T15n0642_002:0640a02": "三昧、有施食已佛得成道，此二施主，何者",
    "T15n0642_002:0640a03": "福多？」佛言：「阿難！施佛食已，佛成阿耨多羅三",
    "T15n0642_002:0640a04": "藐三菩提、食已轉法輪、食已說首楞嚴三昧，",
    "T15n0642_002:0640a05": "此三食福，無有差別。阿難！我於何處得阿耨",
    "T15n0642_002:0640a06": "多羅三藐三菩提，當知其處即是金剛，過去、",
    "T15n0642_002:0640a07": "未來、現在諸佛皆於其中得成佛道，隨所住",
    "T15n0642_002:0640a08": "處說首楞嚴三昧，等無差別，及有讀誦書寫",
    "T15n0642_002:0640a09": "之處，亦復如是！阿難！施佛食已，初轉法輪。若",
    "T15n0642_002:0640a10": "有法師得施食已，讀誦說是首楞嚴三昧，此",
    "T15n0642_002:0640a11": "二施福，等無有異。又復阿難！佛住精舍，以十",
    "T15n0642_002:0640a12": "八種神通變化度脫眾生；復有精舍，於中讀",
    "T15n0642_002:0640a13": "誦說是首楞嚴三昧，此二施處，其福不異。」",
    "T15n0642_002:0640a14": "爾時阿難語惡魔言：「汝得大利，能以宮殿施",
    "T15n0642_002:0640a15": "佛令住。」魔言：「是魔界行不污菩薩恩力所致。」",
    "T15n0642_002:0640a16": "堅意菩薩白佛言：「世尊！是魔界行不污菩薩",
    "T15n0642_002:0640a17": "住首楞嚴三昧，神力自在乃如是乎？」佛言：「堅",
    "T15n0642_002:0640a18": "意！如汝所說，今此菩薩住是三昧，能以神力",
    "T15n0642_002:0640a19": "隨意自在示現一切，行魔界行而能不為",
    "T15n0642_002:0640a20": "魔行所污，與諸天女現相娛樂而實不受婬",
    "T15n0642_002:0640a21": "欲惡法。是善男子！住首楞嚴三昧，現入魔宮",
    "T15n0642_002:0640a22": "而身不離於佛會。現行魔界遊戲娛樂，而以",
    "T15n0642_002:0640a23": "佛法教化眾生。」◎堅意菩薩白佛言：「世尊！",
    "T15n0642_002:0640a24": "如來住是首楞嚴三昧，能現幾所自在神力？",
    "T15n0642_002:0640a25": "善哉世尊！願少演說。」佛言：「堅意！我今住此",
    "T15n0642_002:0640a26": "首楞嚴三昧，於此三千大千世界，百億四",
    "T15n0642_002:0640a27": "天下、百億日月、百億四天王處、百億忉利",
    "T15n0642_002:0640a28": "天、百億夜摩天、百億兜率陀天、百億化樂天、",
    "T15n0642_002:0640a29": "百億他化自在天，乃至百億阿迦膩吒天、",
    "T15n0642_002:0640b01": "百億須彌山王、百億大海，是名三千大千世",
    "T15n0642_002:0640b02": "界。堅意！我住首楞嚴三昧，於此三千大千世",
    "T15n0642_002:0640b03": "界，或於閻浮提現行檀波羅蜜；或於閻浮提",
    "T15n0642_002:0640b04": "現行尸波羅蜜；或於閻浮提現行羼提波羅",
    "T15n0642_002:0640b05": "蜜；或於閻浮提現行毘梨耶波羅蜜；或於閻",
    "T15n0642_002:0640b06": "浮提現行禪波羅蜜；或於閻浮提現行般若",
    "T15n0642_002:0640b07": "波羅蜜；或於閻浮提現為五通神仙；或於閻",
    "T15n0642_002:0640b08": "浮提現在居家；或於閻浮提現行出家；或於",
    "T15n0642_002:0640b09": "四天下現在兜率天，一生補處；或於四天下",
    "T15n0642_002:0640b10": "現為轉輪聖王；或為釋提桓因；或為梵王；",
    "T15n0642_002:0640b11": "或為四天王；或為夜摩天王；或為兜率陀天",
    "T15n0642_002:0640b12": "王；或為化樂天王；或為他化自在天王；或",
    "T15n0642_002:0640b13": "現長者；或現居士；或復現為小王大王；或",
    "T15n0642_002:0640b14": "為剎利；或為婆羅門；或為薩薄。或於四天",
    "T15n0642_002:0640b15": "下，欲從兜率下生世間；或現入胎；或現處",
    "T15n0642_002:0640b16": "胎；或現欲生；或現生已而行七步，舉手自",
    "T15n0642_002:0640b17": "稱：『天上天下唯我為尊！』或現處宮與采女俱；",
    "T15n0642_002:0640b18": "或現出家；或現苦行；或現取草；或現坐道",
    "T15n0642_002:0640b19": "場；或現降魔；或現成佛；或現觀樹王；或現釋",
    "T15n0642_002:0640b20": "梵請轉法輪；或現轉法輪；或現捨壽；或現入",
    "T15n0642_002:0640b21": "涅槃；或現燒身；或現全身舍利；或現散身舍",
    "T15n0642_002:0640b22": "利；或現法欲滅；或現法已滅；或現壽命無量；",
    "T15n0642_002:0640b23": "或現壽命短促；或現國土無惡道名；或現",
    "T15n0642_002:0640b24": "有諸惡道；或現閻浮提清淨嚴飾如天宮殿；",
    "T15n0642_002:0640b25": "或現弊惡；或現上中下。「堅意！是皆首楞嚴",
    "T15n0642_002:0640b26": "三昧自在神力，菩薩示現入於涅槃，不畢竟",
    "T15n0642_002:0640b27": "滅，而於三千大千世界，能現如是自在神力，",
    "T15n0642_002:0640b28": "示現如是諸莊嚴事。堅意！汝觀如來於此",
    "T15n0642_002:0640b29": "四天下轉法輪，餘閻浮提未成佛道，或有閻",
    "T15n0642_002:0640c01": "浮提現入滅度，是名首楞嚴三昧所入法",
    "T15n0642_002:0640c02": "門。」",
    "T15n0642_002:0640c03": "爾時會中諸天、龍、夜叉、乾闥婆等，諸菩薩大",
    "T15n0642_002:0640c04": "弟子，咸作是念：「釋迦牟尼佛但能於此三千",
    "T15n0642_002:0640c05": "大千世界有是神力？於餘世界亦有是力？」時",
    "T15n0642_002:0640c06": "文殊師利法王子知眾會意，欲斷所疑，白佛",
    "T15n0642_002:0640c07": "言：「世尊！我所遊行諸佛國土，於是世界上過",
    "T15n0642_002:0640c08": "六十恒河沙土，有佛世界名一燈明，佛於其",
    "T15n0642_002:0640c09": "中為人說法。我至其所，頭面禮足，問言：『世",
    "T15n0642_002:0640c10": "尊！號字何等？我等云何奉持佛名？』彼佛答",
    "T15n0642_002:0640c11": "我：『汝詣釋迦牟尼佛！自當答汝。』世尊！彼佛國",
    "T15n0642_002:0640c12": "土功德莊嚴，說之一劫猶不可盡。復過於是，",
    "T15n0642_002:0640c13": "彼國無有聲聞、辟支佛名，但有諸菩薩僧，常",
    "T15n0642_002:0640c14": "說不退轉法輪。唯願世尊！說此佛名一燈明",
    "T15n0642_002:0640c15": "土講說法者！」爾時佛告文殊師利法王子：「汝",
    "T15n0642_002:0640c16": "等善聽，勿懷恐怖，而生疑悔。所以者何？諸",
    "T15n0642_002:0640c17": "佛神力不可思議，首楞嚴三昧勢力亦不可",
    "T15n0642_002:0640c18": "思議。文殊師利！彼一燈明土講說法者，佛號",
    "T15n0642_002:0640c19": "示一切功德自在光明王。文殊師利！一燈明",
    "T15n0642_002:0640c20": "土，示一切功德自在光明王佛，則是我身於",
    "T15n0642_002:0640c21": "彼國土現佛神力，我於彼土說不退轉法輪，",
    "T15n0642_002:0640c22": "是我宿世所修淨土。文殊師利！汝今當知，我",
    "T15n0642_002:0640c23": "於無量無邊百千萬億那由他土，盡有神力，",
    "T15n0642_002:0640c24": "一切聲聞、辟支佛所不能知。文殊師利！此則",
    "T15n0642_002:0640c25": "皆是首楞嚴三昧勢力。菩薩常於無量世界",
    "T15n0642_002:0640c26": "示現神變，於此三昧而不動轉。文殊師利！譬",
    "T15n0642_002:0640c27": "如日月，自於宮殿初不移動，而現一切城邑、聚",
    "T15n0642_002:0640c28": "落。菩薩如是，住首楞嚴三昧，初不移動，而能",
    "T15n0642_002:0640c29": "遍於無量世界示現其身，隨眾所樂而為說",
    "T15n0642_002:0641a01": "法。」",
    "T15n0642_002:0641a02": "爾時眾會，得未曾有，皆大歡喜，踊躍無量，",
    "T15n0642_002:0641a03": "合掌恭敬，及諸天、龍、夜叉、乾闥婆、阿修羅、迦",
    "T15n0642_002:0641a04": "樓羅、緊那羅、摩睺羅伽等，以真珠華、雜色妙",
    "T15n0642_002:0641a05": "華、末香、塗香，散於佛上。皆作諸天所有伎樂，",
    "T15n0642_002:0641a06": "供養如來及諸弟子；亦各脫上衣，奉上於佛、",
    "T15n0642_002:0641a07": "諸菩薩等！以妙色華，大如須彌，并眾雜香、末",
    "T15n0642_002:0641a08": "香、塗香、珍寶、瓔珞，散於佛上。皆作是言：「唯",
    "T15n0642_002:0641a09": "然世尊！若有說首楞嚴三昧處，其地則為金",
    "T15n0642_002:0641a10": "剛；若人得聞說是三昧，信受讀誦，為人演說",
    "T15n0642_002:0641a11": "不驚不畏，當知此人亦是金剛，成不壞忍，深",
    "T15n0642_002:0641a12": "住於信，諸佛所護，厚種善根，得大善利，降魔",
    "T15n0642_002:0641a13": "怨敵，斷諸惡趣，為善知識之所守護。世尊！",
    "T15n0642_002:0641a14": "如我解佛所說義，若有眾生聞是首楞嚴三",
    "T15n0642_002:0641a15": "昧，即能信受、讀誦解義、為人演說、如說修行，",
    "T15n0642_002:0641a16": "當知是人得住佛法畢定不退。」佛言：「如是如",
    "T15n0642_002:0641a17": "是，如汝等說。若人不厚種諸善根，聞首楞嚴",
    "T15n0642_002:0641a18": "三昧不能信受。少有眾生聞首楞嚴三昧能",
    "T15n0642_002:0641a19": "信受者，多有眾生不能信受。善男子！人有四",
    "T15n0642_002:0641a20": "法，聞是三昧能得信受。何等為四？一者曾",
    "T15n0642_002:0641a21": "於過去諸佛聞是三昧，二者為善知識所護",
    "T15n0642_002:0641a22": "深樂佛道，三者善根深厚好樂大法，四者身",
    "T15n0642_002:0641a23": "自得證大乘深法。有是四法，則能信受如是",
    "T15n0642_002:0641a24": "三昧。善男子！復有滿願阿羅漢，及具足正見",
    "T15n0642_002:0641a25": "者、信行見行者，是人信順如來語故，信是三",
    "T15n0642_002:0641a26": "昧而身不證。所以者何？是三昧者，一切聲聞、",
    "T15n0642_002:0641a27": "辟支佛所不能通達，況餘眾生！」爾時長老",
    "T15n0642_002:0641a28": "摩訶迦葉白佛言：「世尊！譬如從生盲人，夢",
    "T15n0642_002:0641a29": "中得眼，見種種色，心大歡喜，即於夢中，與有",
    "T15n0642_002:0641b01": "眼者，共住共語。是人覺已，不復見色。我等亦",
    "T15n0642_002:0641b02": "爾！未聞是首楞嚴三昧時，心懷歡喜，謂得天",
    "T15n0642_002:0641b03": "眼，與諸菩薩共住共語，論說義理。世尊！我",
    "T15n0642_002:0641b04": "今從佛聞是三昧，不知其事，如生盲人，不能",
    "T15n0642_002:0641b05": "得知諸佛菩薩所行之法。我等從今已往，自",
    "T15n0642_002:0641b06": "視其身如生盲人，於佛深法無有智慧，不知",
    "T15n0642_002:0641b07": "不見世尊所行。我等從今已往，知諸菩薩真",
    "T15n0642_002:0641b08": "得天眼，能得如是諸深智慧。世尊！若人無有",
    "T15n0642_002:0641b09": "薩婆若心，誰當自謂：『我是智者、我是福田。』」佛",
    "T15n0642_002:0641b10": "言：「如是如是。迦葉！如汝所說。菩薩所得諸",
    "T15n0642_002:0641b11": "深智慧，聲聞、辟支佛所不能及。」摩訶迦葉說",
    "T15n0642_002:0641b12": "是語時，八千眾生皆發阿耨多羅三藐三菩",
    "T15n0642_002:0641b13": "提心。",
    "T15n0642_002:0641b14": "爾時堅意菩薩問文殊師利法王子言：「文殊",
    "T15n0642_002:0641b15": "師利！所言福田，云何名為福田？」文殊師利",
    "T15n0642_002:0641b16": "言：「有十法行，名為福田。何等為十？住空無",
    "T15n0642_002:0641b17": "相、無願解脫門，而不入法位；見知四諦而不",
    "T15n0642_002:0641b18": "證道果；行八解脫而不捨菩薩行；能起三明",
    "T15n0642_002:0641b19": "而行於三界；能現聲聞形色威儀，而不隨音",
    "T15n0642_002:0641b20": "教從他求法；現辟支佛形色威儀，而以無礙",
    "T15n0642_002:0641b21": "辯才說法；常在禪定而能現行一切諸行；不",
    "T15n0642_002:0641b22": "離正道而現入邪道；深貪染愛而離諸欲一",
    "T15n0642_002:0641b23": "切煩惱；入於涅槃而於生死不壞不捨。有是",
    "T15n0642_002:0641b24": "十法，當知是人真實福田。」爾時堅意菩薩問",
    "T15n0642_002:0641b25": "須菩提言：「長老須菩提！世尊說汝第一福田，",
    "T15n0642_002:0641b26": "汝為得在是十法不？」須菩提言：「我於是法尚",
    "T15n0642_002:0641b27": "無其一，何況有十！」堅意言：「汝以何名第一福",
    "T15n0642_002:0641b28": "田？」須菩提言：「我不於佛諸菩薩中第一福田，",
    "T15n0642_002:0641b29": "佛說我於聲聞、辟支佛中第一福田。堅意！譬",
    "T15n0642_002:0641c01": "如邊地小王亦名為王；若轉輪聖王至於邊",
    "T15n0642_002:0641c02": "地，諸小王等不名為王，爾時唯有轉輪聖王，",
    "T15n0642_002:0641c03": "聖王威德殊妙勝故。堅意！隨有國土、城邑、聚",
    "T15n0642_002:0641c04": "落，無菩薩處，我於其中得為福田；若有佛處，",
    "T15n0642_002:0641c05": "有大菩薩，我於其中不名福田。諸菩薩有",
    "T15n0642_002:0641c06": "薩婆若心，是故勝我。」爾時佛讚須菩提言：「善",
    "T15n0642_002:0641c07": "哉善哉！如汝所說，是無增上慢大弟子之所",
    "T15n0642_002:0641c08": "言也！」堅意菩薩復問文殊師利法王子言：「文",
    "T15n0642_002:0641c09": "殊師利！所說多聞，云何名為多聞？」文殊師利",
    "T15n0642_002:0641c10": "言：「若人得聞一句之法，即解其中千萬億義，",
    "T15n0642_002:0641c11": "百千萬劫敷演解說，智慧辯才不可窮盡，是",
    "T15n0642_002:0641c12": "名多聞。復次堅意菩薩！若聞十方無量諸佛",
    "T15n0642_002:0641c13": "所說，盡能受持；無有一句先所不聞，凡所聞",
    "T15n0642_002:0641c14": "者皆是先聞；隨所聞法能持不忘，為眾生說",
    "T15n0642_002:0641c15": "而無眾生，身與眾生及所說法無有差別。是",
    "T15n0642_002:0641c16": "名多聞。」爾時會中有菩薩天子名淨月藏，作",
    "T15n0642_002:0641c17": "是念：「佛說阿難於多聞中為最第一，如文殊",
    "T15n0642_002:0641c18": "師利所說多聞，阿難今者寧有是不？」作是念",
    "T15n0642_002:0641c19": "已，問阿難言：「如來說汝於多聞中為最第一，",
    "T15n0642_002:0641c20": "汝之多聞，寧如文殊師利所說者不？」阿難答",
    "T15n0642_002:0641c21": "言：「如文殊師利所說多聞，我無是事。」淨月藏",
    "T15n0642_002:0641c22": "言：「如來云何常稱說汝，於多聞中為最第一？」",
    "T15n0642_002:0641c23": "阿難答言：「佛諸弟子，隨逐音聲而得解脫，於",
    "T15n0642_002:0641c24": "是人中說我第一，非謂我於無量智海、無等",
    "T15n0642_002:0641c25": "大慧、無礙辯才諸菩薩中多聞第一。天子！譬",
    "T15n0642_002:0641c26": "如以有日月光明，閻浮提人見諸形色，得有",
    "T15n0642_002:0641c27": "所作。我亦如是，但以如來智慧光明，得受持",
    "T15n0642_002:0641c28": "法，我於其中自無有力，當知皆是如來神力。」",
    "T15n0642_002:0641c29": "爾時世尊讚阿難言：「善哉善哉！如汝所說，汝",
    "T15n0642_002:0642a01": "所受持誦念諸法，當知則是如來神力。」爾時",
    "T15n0642_002:0642a02": "佛告淨月藏言：「阿難所持諸法甚少，所不誦",
    "T15n0642_002:0642a03": "者無量無邊。天子！我於道場所得諸法，百",
    "T15n0642_002:0642a04": "千億分不說其一，我所說者，阿難於中百千",
    "T15n0642_002:0642a05": "億分不持其一。天子！如來但於一日一夜，十",
    "T15n0642_002:0642a06": "方世界諸釋、梵王、護世天王、天、龍、夜叉、乾闥",
    "T15n0642_002:0642a07": "婆等天子菩薩與之說法。以智慧力而作偈",
    "T15n0642_002:0642a08": "頌，說修多羅、因緣、譬喻，眾生所行諸波羅蜜，",
    "T15n0642_002:0642a09": "及說聲聞、辟支佛乘、佛無上乘，攝大乘法，毀",
    "T15n0642_002:0642a10": "訾生死，稱讚涅槃。假使閻浮提內所有眾生，",
    "T15n0642_002:0642a11": "成就多聞皆如阿難，於百千劫不能受持。天",
    "T15n0642_002:0642a12": "子！以是因緣，當知如來所說諸法無量無邊，",
    "T15n0642_002:0642a13": "阿難所持甚為少耳！」爾時淨月藏天子即以",
    "T15n0642_002:0642a14": "十萬七寶華蓋奉上如來。其蓋即時遍住虛",
    "T15n0642_002:0642a15": "空，所覆眾生皆作金色。奉上蓋已，作如是言：",
    "T15n0642_002:0642a16": "「唯然世尊！願以是福，普使眾生辯才說法，當",
    "T15n0642_002:0642a17": "如世尊！能受持法，如文殊師利法王子！」時佛",
    "T15n0642_002:0642a18": "知是菩薩天子深樂佛道，與授阿耨多羅三",
    "T15n0642_002:0642a19": "藐三菩提記，而作是言：「今是天子，過四百四",
    "T15n0642_002:0642a20": "十萬劫，當得作佛，號一寶蓋。國名一切眾",
    "T15n0642_002:0642a21": "寶莊嚴。」說是法時，二百菩薩生懈怠心：「諸佛",
    "T15n0642_002:0642a22": "世尊其法甚深，阿耨多羅三藐三菩提如是",
    "T15n0642_002:0642a23": "難得，我等不能具足是事，不如但以辟支佛",
    "T15n0642_002:0642a24": "乘入於涅槃。所以者何？佛說菩薩若有退轉，",
    "T15n0642_002:0642a25": "或作辟支佛、或作聲聞。」",
    "T15n0642_002:0642a26": "爾時文殊師利法王子知此二百菩薩有懈",
    "T15n0642_002:0642a27": "退心，欲還發起令得阿耨多羅三藐三菩提，",
    "T15n0642_002:0642a28": "亦欲教化會中天、龍、夜叉、乾闥婆、阿修羅、迦樓",
    "T15n0642_002:0642a29": "羅、緊那羅、摩睺羅伽等故，白佛言：「世尊！我念",
    "T15n0642_002:0642b01": "過去劫名照明，我於其中三百六十億世，以",
    "T15n0642_002:0642b02": "辟支佛乘入於涅槃。」爾時一切眾會，心皆生",
    "T15n0642_002:0642b03": "疑：「若入涅槃，不應復還生死相續。今文殊",
    "T15n0642_002:0642b04": "師利何故作如是言：『世尊！我念過世劫名",
    "T15n0642_002:0642b05": "照明，我於其中三百六十億世，以辟支佛乘",
    "T15n0642_002:0642b06": "入於涅槃』，是事云何？」爾時舍利弗承佛神旨，",
    "T15n0642_002:0642b07": "白佛言：「世尊！若人已得入於涅槃，不應復有",
    "T15n0642_002:0642b08": "生死相續。云何文殊師利入涅槃已，還復出",
    "T15n0642_002:0642b09": "生？」佛言：「汝可問之，文殊師利自當答汝。」時舍",
    "T15n0642_002:0642b10": "利弗問文殊師利言：「若人已得入於涅槃，於",
    "T15n0642_002:0642b11": "諸有中不復相續。汝今云何而作是說：『世尊！",
    "T15n0642_002:0642b12": "我念過去照明劫中，三百六十億世，以辟支",
    "T15n0642_002:0642b13": "佛乘入於涅槃』，此義云何？」文殊師利言：「如來",
    "T15n0642_002:0642b14": "現在，是一切知者、一切見者、真實語者、不欺",
    "T15n0642_002:0642b15": "誑者、世間天人無能誑者。我所說者，佛自證",
    "T15n0642_002:0642b16": "知。我若異說，則為誑佛。舍利弗！彼時照明劫",
    "T15n0642_002:0642b17": "中，有佛出世，號曰弗沙，利益世間諸天人已，",
    "T15n0642_002:0642b18": "入於涅槃。是佛滅後，法住十萬歲。法滅之後，",
    "T15n0642_002:0642b19": "其中眾生，於辟支佛有度因緣。假使百千億",
    "T15n0642_002:0642b20": "佛為之說法，不信不受，唯皆可以辟支佛",
    "T15n0642_002:0642b21": "身威儀法則，而得度脫。是諸眾生皆共志求",
    "T15n0642_002:0642b22": "辟支佛道，是時無有辟支佛出，是諸眾生無",
    "T15n0642_002:0642b23": "處得種善根因緣。我於爾時為教化故，自稱",
    "T15n0642_002:0642b24": "我身是辟支佛。隨諸國土、城邑、聚落，皆知我",
    "T15n0642_002:0642b25": "身是辟支佛。我時皆為現辟支佛形色威儀，",
    "T15n0642_002:0642b26": "是諸眾生深心恭敬，皆以飲食供養於我。我",
    "T15n0642_002:0642b27": "受食已，觀其本緣所應聞法，為解說已，身飛",
    "T15n0642_002:0642b28": "虛空，猶如鴈王。是時眾生，皆大歡喜，以恭敬",
    "T15n0642_002:0642b29": "心，頭面禮我，而作是言：『願使我等於未來世，",
    "T15n0642_002:0642c01": "皆得法利，如今是人。』舍利弗！以是因緣，成就",
    "T15n0642_002:0642c02": "無量無數眾生，令種善根。我時觀察，知諸人",
    "T15n0642_002:0642c03": "眾，供養我食，生懈厭心，即時告言：『我涅槃時",
    "T15n0642_002:0642c04": "至。』百千眾生聞是語已，各持華香、雜香、蘇油，",
    "T15n0642_002:0642c05": "來至我所。我於爾時入滅盡定，以本願故，不",
    "T15n0642_002:0642c06": "畢竟滅。是諸眾生謂我命終，供養我故，以香",
    "T15n0642_002:0642c07": "薪[卄/積]而燒我身，謂我實滅。我時復至異國大",
    "T15n0642_002:0642c08": "城，自稱我是辟支佛身，其中眾生亦以飲食",
    "T15n0642_002:0642c09": "來供養我。我於其中示入涅槃，亦謂我滅，皆",
    "T15n0642_002:0642c10": "來供養，共燒我身。如是舍利弗！我於爾時滿",
    "T15n0642_002:0642c11": "一小劫，三百六十億世，作辟支佛身，示入涅",
    "T15n0642_002:0642c12": "槃。於諸大城，一一皆以辟支佛乘，度脫三十",
    "T15n0642_002:0642c13": "六億眾生。舍利弗！菩薩如是以辟支佛乘，入",
    "T15n0642_002:0642c14": "於涅槃而不永滅。」文殊師利說是語時，三千",
    "T15n0642_002:0642c15": "大千世界六種震動，光明遍照，千億諸天",
    "T15n0642_002:0642c16": "供養文殊師利法王子，雨諸天華，皆作是言：",
    "T15n0642_002:0642c17": "「是實希有！我等今日得大善利，見佛世尊及",
    "T15n0642_002:0642c18": "見文殊師利法王子，又聞說是首楞嚴三昧。",
    "T15n0642_002:0642c19": "世尊！文殊師利法王子成就如是未曾有法，",
    "T15n0642_002:0642c20": "住何三昧，能現如是未曾有法？」佛告諸天：「文",
    "T15n0642_002:0642c21": "殊師利法王子住首楞嚴三昧，能作如是希",
    "T15n0642_002:0642c22": "有難事。菩薩住此三昧，為作信行，而不隨他",
    "T15n0642_002:0642c23": "信。亦作法行，而於法相轉於法輪，不退不失。",
    "T15n0642_002:0642c24": "亦作八人，於諸無量阿僧祇劫，為八邪者而",
    "T15n0642_002:0642c25": "行於道。作須陀洹，為生死水漂流眾生不入",
    "T15n0642_002:0642c26": "法位。作斯陀含，遍現其身於諸世間。作阿那",
    "T15n0642_002:0642c27": "含，亦復來還教化眾生。作阿羅漢，亦常精進",
    "T15n0642_002:0642c28": "求學佛法。亦作聲聞，以無礙辯為人說法。作",
    "T15n0642_002:0642c29": "辟支佛，為欲教化因緣眾生，示入涅槃，三昧",
    "T15n0642_002:0643a01": "力故還復出生。諸天子、菩薩住是首楞嚴三",
    "T15n0642_002:0643a02": "昧，皆能遍行諸賢聖行；亦隨其地有所說",
    "T15n0642_002:0643a03": "法，而不住中。」諸天聞佛說如是義，悉皆涕淚，",
    "T15n0642_002:0643a04": "而作是言：「世尊！若人已入聲聞、辟支佛位，永",
    "T15n0642_002:0643a05": "失是首楞嚴三昧。世尊！人寧作五逆重罪，得",
    "T15n0642_002:0643a06": "聞說是首楞嚴三昧，不入法位作漏盡阿羅",
    "T15n0642_002:0643a07": "漢。所以者何？五逆罪人，聞是首楞嚴三昧，",
    "T15n0642_002:0643a08": "發阿耨多羅三藐三菩提心已，雖本罪緣墮",
    "T15n0642_002:0643a09": "在地獄，聞是三昧善根因緣，還得作佛。世尊！",
    "T15n0642_002:0643a10": "漏盡阿羅漢猶如破器，永不堪任受是三昧。",
    "T15n0642_002:0643a11": "世尊！譬如有人施蘇油蜜，多有人眾持種種",
    "T15n0642_002:0643a12": "器，中有一人用心不固，破所持器，雖詣所施",
    "T15n0642_002:0643a13": "蘇油蜜所，無所能益但得自飽，不能持還施",
    "T15n0642_002:0643a14": "與餘人。是中有人持器完堅，既得自飽亦持",
    "T15n0642_002:0643a15": "滿器施與他人。蘇油蜜者，是佛正法。所持器",
    "T15n0642_002:0643a16": "破，但得自足不能持還施他人者，即是聲聞",
    "T15n0642_002:0643a17": "及辟支佛。持完器者，即是菩薩，身自得足，亦",
    "T15n0642_002:0643a18": "能持與一切眾生。」是時二百天子，心欲退轉",
    "T15n0642_002:0643a19": "於阿耨多羅三藐三菩提者，從諸天子聞是",
    "T15n0642_002:0643a20": "語已，及聞文殊師利法王子不可思議功德",
    "T15n0642_002:0643a21": "勢力，更以深心發阿耨多羅三藐三菩提，不",
    "T15n0642_002:0643a22": "復隨先退轉之心，皆白佛言：「我等乃至危害",
    "T15n0642_002:0643a23": "失命，不捨是心，亦終不捨一切眾生。世尊！",
    "T15n0642_002:0643a24": "唯願我等聞是首楞嚴三昧善根因緣，當得",
    "T15n0642_002:0643a25": "菩薩十力。何等十？於菩提心得堅固力、於",
    "T15n0642_002:0643a26": "不可思議佛法得深信力、多聞得不忘力、",
    "T15n0642_002:0643a27": "往來生死得無疲力、於諸眾生得堅大悲力、",
    "T15n0642_002:0643a28": "於布施中得堅捨力、於持戒中得不壞力、",
    "T15n0642_002:0643a29": "於忍辱中得堅受力、魔不能壞得智慧力、於",
    "T15n0642_002:0643b01": "諸深法得信樂力。」爾時佛告堅意菩薩：「若有",
    "T15n0642_002:0643b02": "眾生，於今現在、若我滅後，聞是首楞嚴三昧",
    "T15n0642_002:0643b03": "能信樂者，當知是人悉皆得是菩薩十力。」",
    "T15n0642_002:0643b04": "爾時會中，有菩薩名曰名意，白佛言：「世尊！",
    "T15n0642_002:0643b05": "若欲得福者，應供養佛；欲得慧者，應勤多聞；",
    "T15n0642_002:0643b06": "欲生好處者，應勤持戒；欲大富者，應加布",
    "T15n0642_002:0643b07": "施；欲得妙色者，應修忍辱；欲得辯才者，應敬",
    "T15n0642_002:0643b08": "師長；欲得陀羅尼者，應離增上慢；欲得智者，",
    "T15n0642_002:0643b09": "應修正憶念；欲得樂者，應捨一切惡；欲利益",
    "T15n0642_002:0643b10": "眾生者，應發菩提心；欲得妙音聲者，應修實",
    "T15n0642_002:0643b11": "語；欲得功德者，應樂遠離；欲求法者，應近善",
    "T15n0642_002:0643b12": "知識；欲坐禪者，應離憒閙；欲思慧者，應修思",
    "T15n0642_002:0643b13": "惟；欲生梵世者，應修無量心；欲生天人，應修",
    "T15n0642_002:0643b14": "十善。世尊！若人欲得福德者、欲得慧者、欲生",
    "T15n0642_002:0643b15": "好處者、欲大富者、欲妙色者、欲辯才者、欲陀",
    "T15n0642_002:0643b16": "羅尼者、欲得智者、欲得樂者、欲利益眾生者、",
    "T15n0642_002:0643b17": "欲妙音聲者、欲功德者、欲求法者、欲坐禪",
    "T15n0642_002:0643b18": "者、欲思慧者、欲生梵世者、欲生天人者、",
    "T15n0642_002:0643b19": "欲得涅槃者、欲得一切功德者，當聞首楞嚴",
    "T15n0642_002:0643b20": "三昧，受持讀誦，為他人說，如說修行。世尊！菩",
    "T15n0642_002:0643b21": "薩云何修是三昧？」佛言：「名意！菩薩若能觀諸",
    "T15n0642_002:0643b22": "法空，無所障礙，念念滅盡，離於憎愛，是名修",
    "T15n0642_002:0643b23": "是三昧。復次名意！學是三昧，不以一事。所以",
    "T15n0642_002:0643b24": "者何？隨諸眾生心心所行，是三昧者有是諸",
    "T15n0642_002:0643b25": "行；隨諸眾生心心所入，是三昧者有是諸",
    "T15n0642_002:0643b26": "入；隨諸眾生諸根入門，是三昧者有是入門；",
    "T15n0642_002:0643b27": "隨諸眾生所有名色，得是三昧菩薩亦示若",
    "T15n0642_002:0643b28": "干名色；能如是知，是名修是三昧。隨一切",
    "T15n0642_002:0643b29": "佛名色相貌，得是三昧菩薩亦示若干名色",
    "T15n0642_002:0643c01": "相貌；能如是知，是名修是三昧。隨見一切諸",
    "T15n0642_002:0643c02": "佛國土，菩薩亦自成是國土，是名修是首楞",
    "T15n0642_002:0643c03": "嚴三昧。」名意菩薩白佛言：「世尊！是三昧者",
    "T15n0642_002:0643c04": "修行甚難？」佛告名意：「以是事故，少有菩薩住",
    "T15n0642_002:0643c05": "是三昧，多有菩薩行餘三昧。」",
    "T15n0642_002:0643c06": "爾時名意菩薩白佛言：「世尊！此彌勒菩薩一",
    "T15n0642_002:0643c07": "生補處，次於世尊當得阿耨多羅三藐三菩",
    "T15n0642_002:0643c08": "提。彌勒得是首楞嚴三昧耶？」佛言：「名意！其",
    "T15n0642_002:0643c09": "諸菩薩得住十地、一生補處受佛正位，悉皆",
    "T15n0642_002:0643c10": "得是首楞嚴三昧。」彌勒菩薩即時示現如是",
    "T15n0642_002:0643c11": "神力，名意菩薩及諸眾會，見此三千大千世",
    "T15n0642_002:0643c12": "界諸閻浮提，其中皆是彌勒菩薩！或見在天",
    "T15n0642_002:0643c13": "上；或見在人間；或見出家；或見在家；或見侍",
    "T15n0642_002:0643c14": "佛，皆如阿難；或見智慧第一，如舍利弗；或見",
    "T15n0642_002:0643c15": "神通第一，如目犍連；或見頭陀第一，如大迦",
    "T15n0642_002:0643c16": "葉；或見說法第一，如富樓那；或見樂戒第",
    "T15n0642_002:0643c17": "一，如羅睺羅；或見持律第一，如優波離；或見",
    "T15n0642_002:0643c18": "天眼第一，如阿那律；或見坐禪第一，如離婆",
    "T15n0642_002:0643c19": "多。如是一切諸第一中，皆見彌勒！或見入諸",
    "T15n0642_002:0643c20": "城邑聚落乞食；或見說法；或見坐禪。名意",
    "T15n0642_002:0643c21": "菩薩及諸大眾，一切皆見彌勒菩薩現首楞",
    "T15n0642_002:0643c22": "嚴三昧神通勢力，見已大喜，白佛言：「世尊！",
    "T15n0642_002:0643c23": "譬如真金，雖復鍛磨，不失其性。是諸大士亦",
    "T15n0642_002:0643c24": "復如是，隨所試處，皆能示現不可思議法",
    "T15n0642_002:0643c25": "性。」爾時名意菩薩白佛言「世尊！我謂菩薩",
    "T15n0642_002:0643c26": "若能通達首楞嚴三昧，當知通達一切道行，",
    "T15n0642_002:0643c27": "於聲聞乘、辟支佛乘及佛大乘，皆悉通達。」佛",
    "T15n0642_002:0643c28": "言：「如是如是，如汝所說。菩薩若能通達首",
    "T15n0642_002:0643c29": "楞嚴三昧，則能通達一切道行。」爾時長老摩",
    "T15n0642_002:0644a01": "訶迦葉白佛言：「世尊！我謂文殊師利法王子！",
    "T15n0642_002:0644a02": "曾於先世已作佛事，現坐道場，轉於法輪，示",
    "T15n0642_002:0644a03": "諸眾生入大滅度。」佛言：「如是如是，如汝所說。",
    "T15n0642_002:0644a04": "迦葉！過去久遠無量無邊不可思議阿僧祇",
    "T15n0642_002:0644a05": "劫，爾時有佛，號龍種上如來、應供、正遍知、明",
    "T15n0642_002:0644a06": "行足、善逝、世間解、無上士、調御丈夫、天人師、佛、",
    "T15n0642_002:0644a07": "世尊。於此世界南方過於千佛國土，國名平",
    "T15n0642_002:0644a08": "等，無有山河、沙礫、瓦石、丘陵、堆阜，地平如",
    "T15n0642_002:0644a09": "掌，生柔軟草，如迦陵伽。龍種上佛於彼世",
    "T15n0642_002:0644a10": "界，得阿耨多羅三藐三菩提，初轉法輪，教",
    "T15n0642_002:0644a11": "化成就七十億數諸菩薩眾，八十億人成阿",
    "T15n0642_002:0644a12": "羅漢，九萬六千人住辟支佛因緣法中，其後",
    "T15n0642_002:0644a13": "續有無量聲聞僧。迦葉！龍種上佛壽命四",
    "T15n0642_002:0644a14": "百四十萬歲，度天人已，入於涅槃，散身舍利，",
    "T15n0642_002:0644a15": "流布天下，起三十六億塔，眾生供養。其佛滅",
    "T15n0642_002:0644a16": "後，法住十萬歲。龍種上佛臨欲涅槃，與智明",
    "T15n0642_002:0644a17": "菩薩授記莂言：『此智明菩薩！次於我後，當得",
    "T15n0642_002:0644a18": "阿耨多羅三藐三菩提，亦號智明。』迦葉！汝",
    "T15n0642_002:0644a19": "謂爾時平等世界龍種上佛，豈異人乎？勿生",
    "T15n0642_002:0644a20": "此疑。所以者何？即文殊師利法王子是。迦",
    "T15n0642_002:0644a21": "葉！汝今且觀首楞嚴三昧勢力，諸大菩薩以",
    "T15n0642_002:0644a22": "是力故，示現入胎、初生、出家、詣菩提樹、坐於",
    "T15n0642_002:0644a23": "道場、轉妙法輪、入般涅槃、分布舍利，而亦",
    "T15n0642_002:0644a24": "不捨菩薩之法，於般涅槃，不畢竟滅。」爾時長",
    "T15n0642_002:0644a25": "老摩訶迦葉語文殊師利言：「仁者乃能施作",
    "T15n0642_002:0644a26": "如此希有難事，示現眾生。」文殊師利言：「迦葉！",
    "T15n0642_002:0644a27": "於意云何？是耆闍崛山，誰之所造？是世界者，",
    "T15n0642_002:0644a28": "亦從何出？」迦葉答言：「文殊師利！一切世界",
    "T15n0642_002:0644a29": "水沫所成，亦從眾生不可思議業因緣出。」文",
    "T15n0642_002:0644b01": "殊師利言：「一切諸法，亦從不可思議業因",
    "T15n0642_002:0644b02": "緣有。我於是事，無有功力。所以者何？一切",
    "T15n0642_002:0644b03": "諸法，皆屬因緣，無有主故，隨意所成。若能解",
    "T15n0642_002:0644b04": "此，所為不難。迦葉！若人未見四諦，聞如是事",
    "T15n0642_002:0644b05": "能信解者，此則為難。見四諦已，得諸神通，",
    "T15n0642_002:0644b06": "聞此能信，不足為難。」",
    "T15n0642_002:0644b07": "爾時世尊身升虛空，高七多羅樹，結加趺",
    "T15n0642_002:0644b08": "坐，身出光明，遍照十方無量世界。一切眾會，",
    "T15n0642_002:0644b09": "皆見十方無量諸佛，悉皆說是首楞嚴三昧",
    "T15n0642_002:0644b10": "不增不減，悉遙得聞。十方諸佛亦升虛空，",
    "T15n0642_002:0644b11": "高七多羅樹，結加趺坐，身放光明，遍照十",
    "T15n0642_002:0644b12": "方無量世界。彼諸眾生，亦見釋迦牟尼佛身",
    "T15n0642_002:0644b13": "升虛空，結加趺坐。彼諸眾會，悉皆以華，遙",
    "T15n0642_002:0644b14": "散釋迦牟尼佛！皆見眾華於上空中，合成華",
    "T15n0642_002:0644b15": "蓋。此土菩薩及諸天、龍、夜叉、乾闥婆等，悉亦",
    "T15n0642_002:0644b16": "以華散彼諸佛，皆於佛上化成華蓋。爾時釋",
    "T15n0642_002:0644b17": "迦牟尼佛還攝神足，坐於本座，告堅意言：",
    "T15n0642_002:0644b18": "「是為如來神通之力，為令眾生功德增益，是",
    "T15n0642_002:0644b19": "故如來示現是事。」佛現神通力時，八千天人",
    "T15n0642_002:0644b20": "發阿耨多羅三藐三菩提心。又說是首楞嚴",
    "T15n0642_002:0644b21": "三昧垂欲竟時，堅意菩薩及五百菩薩，得首",
    "T15n0642_002:0644b22": "楞嚴三昧，悉皆得見十方諸佛所有神力，於",
    "T15n0642_002:0644b23": "佛深法得智光明，住第十地，受佛職位。三千",
    "T15n0642_002:0644b24": "大千世界六種震動，放大光明遍照世界，千",
    "T15n0642_002:0644b25": "萬伎樂同時俱作，諸天空中雨種種華。",
    "T15n0642_002:0644b26": "爾時佛告阿難：「汝當受是首楞嚴三昧，持諷",
    "T15n0642_002:0644b27": "誦讀，廣為人說。」時持須彌山頂釋白佛言：「世",
    "T15n0642_002:0644b28": "尊！阿難智慧憶念有量，聲聞人者，隨他音",
    "T15n0642_002:0644b29": "聲，何故以是三昧法寶囑累阿難？」持須彌山",
    "T15n0642_002:0644c01": "頂釋發至誠言：「若我能於今世、來世，廣宣",
    "T15n0642_002:0644c02": "流布是寶三昧，無有虛者，於此耆闍崛山中",
    "T15n0642_002:0644c03": "樹，悉皆當如佛菩提樹，其諸樹下皆有菩薩。」",
    "T15n0642_002:0644c04": "持須彌山頂釋作是語已，即見諸樹，如菩提",
    "T15n0642_002:0644c05": "樹，一一樹下，皆見菩薩。諸菩提樹，皆出是",
    "T15n0642_002:0644c06": "言：「如持須彌山頂釋所言為實，是人必能令",
    "T15n0642_002:0644c07": "此三昧廣宣流布。」爾時諸天、龍、夜叉、乾闥婆",
    "T15n0642_002:0644c08": "等，同聲白佛言：「世尊！假使如來住壽一劫，不",
    "T15n0642_002:0644c09": "為餘事以聲聞乘為人說法，一一說法，皆悉",
    "T15n0642_002:0644c10": "如初轉法輪時所度眾生，說是首楞嚴三昧",
    "T15n0642_002:0644c11": "所度眾生，此則為勝。所以者何？是諸眾生",
    "T15n0642_002:0644c12": "皆以聲聞乘度，於菩薩乘，百分不及一、百千",
    "T15n0642_002:0644c13": "萬億分，乃至算數譬喻所不能及。如是首楞",
    "T15n0642_002:0644c14": "嚴三昧，有是無量勢力，能成就諸菩薩，使得",
    "T15n0642_002:0644c15": "具足佛法。」",
    "T15n0642_002:0644c16": "爾時堅意菩薩白佛言：「世尊實壽幾何？幾",
    "T15n0642_002:0644c17": "時當入畢竟涅槃？」佛言：「堅意！東方去此世界",
    "T15n0642_002:0644c18": "三萬二千佛土，國名莊嚴，是中有佛，號照明",
    "T15n0642_002:0644c19": "莊嚴自在王如來、應供、正遍知、明行足、善逝、世",
    "T15n0642_002:0644c20": "間解、無上士、調御丈夫、天人師、佛、世尊，今現",
    "T15n0642_002:0644c21": "在說法。堅意！如照明莊嚴自在王佛壽命，",
    "T15n0642_002:0644c22": "我所壽命亦復如是！」「世尊！是照明莊嚴自在",
    "T15n0642_002:0644c23": "王佛壽命幾所？」佛告堅意：「汝自往問，自當",
    "T15n0642_002:0644c24": "答汝。」即時堅意承佛神力，又以首楞嚴三昧",
    "T15n0642_002:0644c25": "力故，及自善根神通力故，如一念頃，到彼莊",
    "T15n0642_002:0644c26": "嚴世界。頭面禮彼佛足，右遶三匝，却住一面，",
    "T15n0642_002:0644c27": "白佛言：「世尊壽命幾時？當入涅槃？」彼佛答",
    "T15n0642_002:0644c28": "言：「如彼釋迦牟尼佛壽命，我所壽命，亦復",
    "T15n0642_002:0644c29": "如是！堅意！汝欲知者，我壽七百阿僧祇劫，",
    "T15n0642_002:0645a01": "釋迦牟尼佛壽命亦爾！」",
    "T15n0642_002:0645a02": "爾時堅意菩薩心大歡喜，即還娑婆世界，白",
    "T15n0642_002:0645a03": "佛言：「世尊！彼照明莊嚴自在王佛，壽七百阿",
    "T15n0642_002:0645a04": "僧祇劫。而告我言：『如我壽命，釋迦牟尼佛壽",
    "T15n0642_002:0645a05": "命，亦復如是！』」爾時阿難從座而起，偏袒右肩，",
    "T15n0642_002:0645a06": "合掌向佛，白佛言：「世尊！如我解佛所說義，",
    "T15n0642_002:0645a07": "我謂世尊於彼莊嚴世界，以異名字利益眾",
    "T15n0642_002:0645a08": "生。」爾時世尊讚阿難言：「善哉善哉！汝以佛",
    "T15n0642_002:0645a09": "力，能知是事。彼佛身者即是我身，以異名字",
    "T15n0642_002:0645a10": "於彼說法，度脫眾生。阿難！如是神通自在力",
    "T15n0642_002:0645a11": "者，皆是首楞嚴三昧勢力。」爾時佛告堅意菩",
    "T15n0642_002:0645a12": "薩：「堅意！以是事故，當知我壽七百阿僧祇",
    "T15n0642_002:0645a13": "劫，乃當畢竟入於涅槃。」時會大眾，聞佛所",
    "T15n0642_002:0645a14": "說，壽命如是不可思議，皆大歡喜得未曾有，",
    "T15n0642_002:0645a15": "白佛言：「世尊！諸佛神力至未曾有，一切所",
    "T15n0642_002:0645a16": "行不可思議，於此現壽如是短命，而實於彼",
    "T15n0642_002:0645a17": "七百阿僧祇劫。世尊！願使一切眾生具足如",
    "T15n0642_002:0645a18": "是不可思議壽命。」爾時世尊復告堅意：「是",
    "T15n0642_002:0645a19": "首楞嚴三昧，隨在郡國、城邑、聚落、精舍、空林，",
    "T15n0642_002:0645a20": "其中諸魔魔民，不得其便。」又告堅意：「若有法",
    "T15n0642_002:0645a21": "師，書寫、讀誦、解說是首楞嚴三昧，於人、非人",
    "T15n0642_002:0645a22": "無有恐怖，復得二十不可思議功德之分。何",
    "T15n0642_002:0645a23": "等二十福德不可思議？其智不可思議、其",
    "T15n0642_002:0645a24": "慧不可思議、方便不可思議、辯才不可思",
    "T15n0642_002:0645a25": "議、法明不可思議、總持不可思議、法門不",
    "T15n0642_002:0645a26": "可思議、憶念隨義不可思議、諸神通力不",
    "T15n0642_002:0645a27": "可思議、分別眾生諸所語言不可思議、深解",
    "T15n0642_002:0645a28": "眾生心之所樂不可思議、得見諸佛不可思",
    "T15n0642_002:0645a29": "議、所聞諸法不可思議、教化眾生不可思議、",
    "T15n0642_002:0645b01": "自在三昧不可思議、成就淨土不可思議、形",
    "T15n0642_002:0645b02": "色最妙不可思議、功德自在不可思議、修治",
    "T15n0642_002:0645b03": "諸波羅蜜不可思議、得不退轉佛法不可思",
    "T15n0642_002:0645b04": "議。是為二十。「堅意！若人書寫、讀誦是首楞",
    "T15n0642_002:0645b05": "嚴三昧，得是二十不可思議功德之分。是故",
    "T15n0642_002:0645b06": "堅意！若人欲得今世來世諸利，當書寫讀誦、",
    "T15n0642_002:0645b07": "解說修行是首楞嚴三昧。「堅意！若求佛道善",
    "T15n0642_002:0645b08": "男子、善女人，於千萬劫勤心修行六波羅",
    "T15n0642_002:0645b09": "蜜，若有聞是首楞嚴三昧，即能信受，心不退",
    "T15n0642_002:0645b10": "沒，不驚不畏，福勝於彼，疾至阿耨多羅三藐",
    "T15n0642_002:0645b11": "三菩提；何況聞已受持讀誦，如說修行，為人",
    "T15n0642_002:0645b12": "解說？若有菩薩！欲聞諸佛不思議法，不驚不",
    "T15n0642_002:0645b13": "畏，欲於一切諸佛法中現了自知，不從他教，",
    "T15n0642_002:0645b14": "應當修集行是三昧；若欲得聞所未聞法，信",
    "T15n0642_002:0645b15": "受不逆，應當聞是首楞嚴三昧。」說是首楞",
    "T15n0642_002:0645b16": "嚴三昧經時，無量眾生發阿耨多羅三藐三",
    "T15n0642_002:0645b17": "菩提心，復倍是數，住阿惟越致地；復倍是數，",
    "T15n0642_002:0645b18": "得無生法忍。萬八千菩薩，得是首楞嚴三昧；",
    "T15n0642_002:0645b19": "萬八千比丘、比丘尼，不受諸法故，漏盡解脫，",
    "T15n0642_002:0645b20": "得阿羅漢。二萬六千優婆塞、優婆夷，於諸",
    "T15n0642_002:0645b21": "法中得法眼淨。三十那由他諸天，得入聖位。",
    "T15n0642_002:0645b22": "佛說經已！文殊師利法王子、堅意菩薩等一",
    "T15n0642_002:0645b23": "切諸菩薩摩訶薩，及諸聲聞大弟子，一切諸",
    "T15n0642_002:0645b24": "天、龍、神、乾闥婆、阿修羅等世間人民，聞佛所",
    "T15n0642_002:0645b25": "說，歡喜信受。",
    "T15n0642_002:0645b26": "佛說首楞嚴三昧經卷下"
}