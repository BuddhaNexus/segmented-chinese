{
    "T55n2145_011:0076b22": "出三藏記集序卷第十一",
    "T55n2145_011:0076b24": "梁建初寺沙門釋僧祐撰",
    "T55n2145_011:0076b25": "中論序第一　長安僧叡",
    "T55n2145_011:0076b26": "中論序第二　曇影法師",
    "T55n2145_011:0076b27": "百論序第三　僧肇法師",
    "T55n2145_011:0076b28": "十二門論序第四　長安僧叡",
    "T55n2145_011:0076b29": "成實論記第五　出論後記",
    "T55n2145_011:0076c01": "略成實論記第六　新撰",
    "T55n2145_011:0076c02": "成實論抄序第七　周顒",
    "T55n2145_011:0076c03": "訶梨跋摩傳序第八　江陵玄暢作",
    "T55n2145_011:0076c04": "菩薩波羅提木叉後記第九　未詳作者",
    "T55n2145_011:0076c05": "比丘尼戒本出本末序第十　出戒前記",
    "T55n2145_011:0076c06": "比丘大戒序第十一　出戒前記",
    "T55n2145_011:0076c07": "大比丘二百六十戒三部合異序第十二",
    "T55n2145_011:0076c08": "　竺曇無蘭",
    "T55n2145_011:0076c09": "關中近出尼二種檀文夏坐雜十二事并雜",
    "T55n2145_011:0076c10": "事共卷前中後三記第十三",
    "T55n2145_011:0076c11": "摩得勒伽後記第十四　出經後記",
    "T55n2145_011:0076c12": "善見律毘婆沙記第十五　出律前記",
    "T55n2145_011:0076c13": "千佛名號序第十六　出賢劫經　竺曇無蘭",
    "T55n2145_011:0076c14": "中論序第一釋僧叡",
    "T55n2145_011:0076c15": "中論有五百偈。龍樹菩薩之所造也。以中為",
    "T55n2145_011:0076c16": "名者。昭其實也。以論為稱者。盡其言也。實",
    "T55n2145_011:0076c17": "非名不悟。故寄中以宣之。言非釋不盡。故假",
    "T55n2145_011:0076c18": "論以明之。其實既宣其言既明。於菩薩之行",
    "T55n2145_011:0076c19": "道場之照。朗然懸解矣。夫滯惑生於倒見。三",
    "T55n2145_011:0076c20": "界以之而淪溺。偏悟起於厭智。耿介以之而",
    "T55n2145_011:0076c21": "致乖。故知大覺在乎曠照。小智纏乎隘心。照",
    "T55n2145_011:0076c22": "之不曠。則不足以夷有無。一道俗。知之不",
    "T55n2145_011:0076c23": "盡。則未可以涉中途。泯二際。道俗之不夷。二",
    "T55n2145_011:0076c24": "際之不泯。菩薩之憂也。是以龍樹大士。折之",
    "T55n2145_011:0076c25": "以中道。使惑趣之徒望玄指而一變。恬之以",
    "T55n2145_011:0076c26": "即化。令玄悟之賓喪諮詢於朝徹。蕩蕩焉。",
    "T55n2145_011:0076c27": "真可謂理夷路於沖階。敞玄門於宇內。扇慧",
    "T55n2145_011:0076c28": "風於陳槁。流甘露於枯悴者矣。夫百梁之",
    "T55n2145_011:0076c29": "構興。則鄙茅茨之側陋。覩斯論之宏曠。則知",
    "T55n2145_011:0077a01": "偏悟之鄙倍。幸哉此區區赤縣。忽得移靈",
    "T55n2145_011:0077a02": "鷲以作鎮險詖之邊情。乃蒙流光之餘惠。而",
    "T55n2145_011:0077a03": "今而後。談道之賢。始可與論實矣。云天竺諸",
    "T55n2145_011:0077a04": "國敢豫學者之流。無不翫味斯論以為喉衿。",
    "T55n2145_011:0077a05": "其染翰申釋者甚亦不少。所出者是天竺梵",
    "T55n2145_011:0077a06": "志。名賓羅伽。秦言青目之所釋也。其人雖信",
    "T55n2145_011:0077a07": "解深法而辭不雅中。其中乖闕煩重者。法師",
    "T55n2145_011:0077a08": "皆裁而裨之於經通之理盡矣。文或左右未",
    "T55n2145_011:0077a09": "盡善也。百論治外以閑邪。斯文祛內以流",
    "T55n2145_011:0077a10": "滯。大智釋論之淵博。十二門觀之情詣。尋",
    "T55n2145_011:0077a11": "斯四者。真若日月入懷無不朗然鑒徹矣。予",
    "T55n2145_011:0077a12": "翫之味之不能釋手。遂復忘其鄙拙。託悟懷",
    "T55n2145_011:0077a13": "於一序。并目品義題之於首。豈期能釋耶。蓋",
    "T55n2145_011:0077a14": "是欣自同之懷耳。",
    "T55n2145_011:0077a15": "中論序第二影法師",
    "T55n2145_011:0077a16": "夫萬化非無宗。而宗之者無相。虛宗非無契。",
    "T55n2145_011:0077a17": "而契之者無心。故至人以無心之妙慧。而契",
    "T55n2145_011:0077a18": "彼無相之虛宗。內外並冥緣智俱寂。豈容名",
    "T55n2145_011:0077a19": "數於其間哉。但以悕玄之質趣必有由。非名",
    "T55n2145_011:0077a20": "無以領數。非數無以擬宗。故遂設名而名",
    "T55n2145_011:0077a21": "之。立數而辯之。然則名數之生。生於累者可",
    "T55n2145_011:0077a22": "以造極而非其極。苟曰非極復何常之有耶。",
    "T55n2145_011:0077a23": "是故如來始逮真覺。應物接麁啟之以有。後",
    "T55n2145_011:0077a24": "為大乘乃說空法。化適當時所悟不二。流至",
    "T55n2145_011:0077a25": "末葉象教之中。人根膚淺道識不明。遂廢",
    "T55n2145_011:0077a26": "魚守筌存指忘月。覩空教便謂罪福俱泯聞",
    "T55n2145_011:0077a27": "相說則謂之為真。是使有無交興生滅迭爭。",
    "T55n2145_011:0077a28": "斷常諸邊紛然競起。時有大士。厥號龍樹。爰",
    "T55n2145_011:0077a29": "託海宮逮無生忍。意在傍宗載隆遺教。故作",
    "T55n2145_011:0077b01": "論以折中。其立論意也。則無言不窮。無法",
    "T55n2145_011:0077b02": "不盡。然統其要歸則會通二諦。以真諦故無",
    "T55n2145_011:0077b03": "有。俗諦故無無。真故無有則雖無而有。俗故",
    "T55n2145_011:0077b04": "無無則雖有而無。雖有而無則不累於有。雖",
    "T55n2145_011:0077b05": "無而有則不滯於無。不滯於無則斷滅見息。",
    "T55n2145_011:0077b06": "不存於有則常等氷消。寂此諸邊。故名曰中。",
    "T55n2145_011:0077b07": "問答析微。所以為論。是作者之大意也。亦",
    "T55n2145_011:0077b08": "云中觀。直以觀辯於心論宣於口耳(羅什法師以秦弘始十一",
    "T55n2145_011:0077b09": "年於大寺出)。",
    "T55n2145_011:0077b10": "百論序第三釋僧肇",
    "T55n2145_011:0077b11": "百論者。蓋是通聖心之津塗。開真諦之要論",
    "T55n2145_011:0077b12": "也。佛泥洹後八百餘年。有出家大士。厥名提",
    "T55n2145_011:0077b13": "婆。玄心獨悟俊氣高朗。道映當時神超世表。",
    "T55n2145_011:0077b14": "故能闢三藏之重關。坦十二之幽路。擅步迦",
    "T55n2145_011:0077b15": "夷為法城塹。于時外道紛然異端競起。邪辯",
    "T55n2145_011:0077b16": "逼真殆亂正道。乃仰慨聖教之陵遲。俯悼群",
    "T55n2145_011:0077b17": "迷之縱惑。將遠拯沈淪。故作斯論。所以防正",
    "T55n2145_011:0077b18": "閑邪大明於宗極者矣。是以正化以之而隆。",
    "T55n2145_011:0077b19": "邪道以之而替。非夫領括眾妙。孰能若斯論",
    "T55n2145_011:0077b20": "有百偈。故以百為名。理致淵玄。統群籍之",
    "T55n2145_011:0077b21": "要。文義婉約。窮制作之美。然至趣幽簡尠",
    "T55n2145_011:0077b22": "得其門。有婆藪開士者。明慧內融。妙思奇拔。",
    "T55n2145_011:0077b23": "遠契玄蹤。為之訓釋。使沈隱之義彰於徽",
    "T55n2145_011:0077b24": "翰。諷味宣流被於來葉。文藻煥然宗塗易",
    "T55n2145_011:0077b25": "曉。其為論也。言而無當破而無執。儻然靡據",
    "T55n2145_011:0077b26": "而事不失真。蕭焉無寄而理自玄會。返本之",
    "T55n2145_011:0077b27": "道著乎茲矣。有天竺沙門鳩摩羅什。器量淵",
    "T55n2145_011:0077b28": "弘俊神超邈。鑽仰累年轉不可測。常味詠斯",
    "T55n2145_011:0077b29": "論。以為心要先雖親譯。而方言未融。致令思",
    "T55n2145_011:0077c01": "尋者躊躇於謬文。標位者乖迕於歸致。大秦",
    "T55n2145_011:0077c02": "司隷挍尉安城侯姚嵩。風韻清舒冲心簡勝。",
    "T55n2145_011:0077c03": "博涉內外理思兼通。少好大道長而彌篤。雖",
    "T55n2145_011:0077c04": "復形羈時務而法言不輟。每撫茲文所慨良",
    "T55n2145_011:0077c05": "多。以弘始六年歲次壽星。集理味沙門與什",
    "T55n2145_011:0077c06": "考挍正本。陶練覆疏務存論旨。使質而不野",
    "T55n2145_011:0077c07": "簡而必詣。宗致劃爾無間然矣。論凡二十品。",
    "T55n2145_011:0077c08": "品各五十偈。後十品。其人以為無益此土。",
    "T55n2145_011:0077c09": "故闕而不傳。冀明識君子詳而覽焉。",
    "T55n2145_011:0077c10": "十二門論序第四僧叡法師",
    "T55n2145_011:0077c11": "十二門論者。蓋是實相之折中。道場之要軌",
    "T55n2145_011:0077c12": "也。十二門者。總眾枝之大數也。門者。開通無",
    "T55n2145_011:0077c13": "滯之稱也。論之者。欲以窮其源盡其理也。若",
    "T55n2145_011:0077c14": "一理之不盡則眾異紛然。有惑趣之乖。一源",
    "T55n2145_011:0077c15": "之不窮則眾塗扶疎。有殊致之迹殊致之不",
    "T55n2145_011:0077c16": "夷。乖趣之不泯。大士之憂也。是以龍樹菩",
    "T55n2145_011:0077c17": "薩。開出者之由路。作十二門以正之。正之以",
    "T55n2145_011:0077c18": "十二。則有無兼暢事無不盡。事盡於有無則",
    "T55n2145_011:0077c19": "忘功於造化。理極於虛位。則喪我於二際。然",
    "T55n2145_011:0077c20": "則喪我在乎落筌。筌忘存乎遺寄。筌我兼忘。",
    "T55n2145_011:0077c21": "始可以幾乎實矣。幾乎實矣。則虛實兩冥得",
    "T55n2145_011:0077c22": "失無際。冥而無際。則能忘造次於兩玄。泯顛",
    "T55n2145_011:0077c23": "沛於一致。整歸駕於道場。畢趣心於佛地。恢",
    "T55n2145_011:0077c24": "恢焉。真可謂運虛刃於無間。奏希聲於宇內。",
    "T55n2145_011:0077c25": "濟溺喪於玄津。出有無於域外者矣。遇哉後",
    "T55n2145_011:0077c26": "之學者。夷路既坦幽塗既開。真得振和鑾於",
    "T55n2145_011:0077c27": "北冥。馳白牛以南迴。悟大覺於夢境。即百",
    "T55n2145_011:0077c28": "化以安歸。夫如是者。焉復知曜靈之方盛。",
    "T55n2145_011:0077c29": "玄陸之未希也哉。叡以鄙倍之淺識。猶敢明",
    "T55n2145_011:0078a01": "誠虛開希懷宗極。庶日用之有宜。冀歲計",
    "T55n2145_011:0078a02": "之能殖。況才之美者乎。不勝敬仰之至。敢",
    "T55n2145_011:0078a03": "以鈍辭短思。序而申之。并目品義題之於首。",
    "T55n2145_011:0078a04": "豈其能益也。庶以此心開自進之路耳(羅什法師",
    "T55n2145_011:0078a05": "以秦弘始十一年於大寺出之)。",
    "T55n2145_011:0078a06": "成實論記第五出論後",
    "T55n2145_011:0078a07": "大秦弘始十三年歲次豕韋九月八日。尚書",
    "T55n2145_011:0078a08": "令姚顯請出此論。至來年九月十五日訖。外",
    "T55n2145_011:0078a09": "國法師拘摩羅耆婆。手執胡本口自傳譯。曇",
    "T55n2145_011:0078a10": "晷筆受。",
    "T55n2145_011:0078a11": "略成實論記第六新撰",
    "T55n2145_011:0078a12": "成實論十六卷。羅什法師於長安出之。曇晷",
    "T55n2145_011:0078a13": "筆受。曇影正寫。影欲使文玄。後自轉為五",
    "T55n2145_011:0078a14": "幡。餘悉依舊本。齊永明七年十月。文宣王",
    "T55n2145_011:0078a15": "招集京師碩學名僧五百餘人。請定林僧柔",
    "T55n2145_011:0078a16": "法師謝寺慧次法師。於普弘寺迭講。欲使研",
    "T55n2145_011:0078a17": "覈幽微。學通疑執即座。仍請祐及安樂智稱",
    "T55n2145_011:0078a18": "法師。更集尼眾二部名德七百餘人。續講十",
    "T55n2145_011:0078a19": "誦律志念四眾淨業還白。公每以大乘經淵",
    "T55n2145_011:0078a20": "深。滿道之津涯。正法之樞紐。而近世陵廢",
    "T55n2145_011:0078a21": "莫或敦修。棄本逐末喪功繁論。故即於律座",
    "T55n2145_011:0078a22": "令柔次等諸論師抄比成實。簡繁存要略為",
    "T55n2145_011:0078a23": "九卷。使辭約理舉易以研尋。八年正月二十",
    "T55n2145_011:0078a24": "三日解座設三業三品別施獎有功勸不及。",
    "T55n2145_011:0078a25": "上者得三十餘件。中者得二十許種。下者數",
    "T55n2145_011:0078a26": "物而已。即寫略論百部流通。教使周顒作論",
    "T55n2145_011:0078a27": "序。今錄之于後。",
    "T55n2145_011:0078a28": "抄成實論序第七周顒作",
    "T55n2145_011:0078a29": "尋夫數論之為作也。雖製興於晚集。非出乎",
    "T55n2145_011:0078b01": "一音。然其所以開家命部。莫不各有弘統。皆",
    "T55n2145_011:0078b02": "足以該領名數隆替方等。契闊顯益不可訾",
    "T55n2145_011:0078b03": "言。至如成實論者。總三乘之祕數。窮心色之",
    "T55n2145_011:0078b04": "微闡。摽因位果解惑相馳。凡聖心樞罔不畢",
    "T55n2145_011:0078b05": "見乎其中矣。又其設書之本位論為家。抑揚",
    "T55n2145_011:0078b06": "含吐咸有憲則。優柔[門@視]探動關獎利。自發",
    "T55n2145_011:0078b07": "聚之初首。至道聚之末章。其中二百二品鱗",
    "T55n2145_011:0078b08": "綵相綜。莫不言出於奧典。義溺於邪門。故必",
    "T55n2145_011:0078b09": "曠引條繩碎陳規墨。料同洗異峻植明塗。裨",
    "T55n2145_011:0078b10": "濟之功寔此為著者也。既効宣於正經。無染",
    "T55n2145_011:0078b11": "乎異學。雖則近派小流實乃有變方教。是以",
    "T55n2145_011:0078b12": "今之學眾。皆云。志存大典。而發跡之日。無不",
    "T55n2145_011:0078b13": "寄濟此塗。乘津驚水本期長路。其書言精",
    "T55n2145_011:0078b14": "理贍思味易耽。頃遂赴蹈爭流重趼相躡。又",
    "T55n2145_011:0078b15": "卷廣義繁致功難盡。故敻往不旋終妨正務。",
    "T55n2145_011:0078b16": "頃泥洹法華雖或時講。維摩勝鬘頗參餘席。",
    "T55n2145_011:0078b17": "至於大品精義師匠蓋疎。十住淵弘世學將",
    "T55n2145_011:0078b18": "殄。皆由寢處於論家求均于弱喪。是使大典",
    "T55n2145_011:0078b19": "榛蕪義種行輟。興言悵悼側寐忘安。成實既",
    "T55n2145_011:0078b20": "有功於正篆。事不可闕。學者又遂流於所赴。",
    "T55n2145_011:0078b21": "此患宜裁。今欲內全成實之功。外蠲學士之",
    "T55n2145_011:0078b22": "慮。故銓引論才備詳切緩。刊文在約降為九",
    "T55n2145_011:0078b23": "卷。刪賒探要取効本根。則方等之助無虧。",
    "T55n2145_011:0078b24": "學者之煩半遣。得使功歸至典其道彌傳。波",
    "T55n2145_011:0078b25": "若諸經無墜於地矣。業在心源。庶無裁削之",
    "T55n2145_011:0078b26": "累。全典故全。豈有妨於好學。相得意於道",
    "T55n2145_011:0078b27": "心可不謀而隨喜也。",
    "T55n2145_011:0078b28": "訶梨跋摩傳序第八江陵玄暢作",
    "T55n2145_011:0078b29": "余尋訶梨跋摩述論明經。樞機義奧。後進所",
    "T55n2145_011:0078c01": "馳。荊州暢公製傳。頗徵事跡。故復兼錄附之",
    "T55n2145_011:0078c02": "序末。雖於類為乖。而顯證是同焉。",
    "T55n2145_011:0078c03": "訶梨跋摩者。宋稱師子鎧。佛泥洹後九百年",
    "T55n2145_011:0078c04": "出。在中天竺婆羅門子也。若人之生也。固亦",
    "T55n2145_011:0078c05": "命世而誕。幼則神期秀拔。長則思周變通。至",
    "T55n2145_011:0078c06": "若世典圍陀。並是陰陽奇術。提舍高論。又亦",
    "T55n2145_011:0078c07": "外詰情辯。皆經耳而究其幽。遇心而盡其",
    "T55n2145_011:0078c08": "妙。直以世訓承習弗為心要也。遇見梵志導",
    "T55n2145_011:0078c09": "以真軌。遂抽簪革服為薩婆多部達摩沙門",
    "T55n2145_011:0078c10": "究摩羅陀弟子。其師既器而非凡。即訓以名",
    "T55n2145_011:0078c11": "典。迦旃延所造大阿毘曇。乃有數千偈。而授",
    "T55n2145_011:0078c12": "之曰。此論蓋是眾經之統例。三藏之要目也。",
    "T55n2145_011:0078c13": "若能專精尋究則悟道不遠。於是跋摩敬承",
    "T55n2145_011:0078c14": "鑽習。功不踰月皆精其文義。乃慨焉而歎曰。",
    "T55n2145_011:0078c15": "吾聞佛旨虛寂。非名相所議神澄妙絕。罕常",
    "T55n2145_011:0078c16": "情攸測。故為先達之所遵崇。我亦注心歸仰。",
    "T55n2145_011:0078c17": "如今之所稟。唯見浮繁妨情支離害志。經",
    "T55n2145_011:0078c18": "云。名相竟無妙異。若以為先聖應期適時之",
    "T55n2145_011:0078c19": "漸。斯則教之流非化之源矣。遂乃數載之中。",
    "T55n2145_011:0078c20": "窮三藏之旨。考九流之源。方知五部創流盪",
    "T55n2145_011:0078c21": "之基。迦旃啟偏競之始。紛綸遺蹤謀方百",
    "T55n2145_011:0078c22": "轍。由使歸宗者昧其繁文。尋教者惑其殊軌。",
    "T55n2145_011:0078c23": "夫源同末異。乃將衰之徵然頹綱不振。亦弘",
    "T55n2145_011:0078c24": "道者之憂也。遂抗言五異辯正眾師。務遵洪",
    "T55n2145_011:0078c25": "範當而不讓。至乃敏捷鋒起苞籠群達。辯若",
    "T55n2145_011:0078c26": "懸河清對無滯。于時眾師雷動相視闕如。後",
    "T55n2145_011:0078c27": "以他日集而議曰。此子恃明淩轢舊德。據言",
    "T55n2145_011:0078c28": "有本末易可傾。邁年值此運也如何。或有論",
    "T55n2145_011:0078c29": "者曰。豈唯此子才明過人。抑亦吾等經論易",
    "T55n2145_011:0079a01": "窮耳。意謂學無自足闇則諮明。明昧之分已",
    "T55n2145_011:0079a02": "自可知。何為苟守偏識不師廣見耶。諸耆德",
    "T55n2145_011:0079a03": "曰。相與誠復慕明情深而忝世宗仰于茲久",
    "T55n2145_011:0079a04": "矣。當不能忽廢舊業問道少年明矣。何者。夫",
    "T55n2145_011:0079a05": "根同葉散像數自然。五部之興有自來矣。但",
    "T55n2145_011:0079a06": "當敦其素業祗而行之。既生屬千載之末。孰",
    "T55n2145_011:0079a07": "能遠軌正法之初哉。且跋摩抽簪之始。受道",
    "T55n2145_011:0079a08": "吾黨。中參異學已自離群。夫師祖不同。所以",
    "T55n2145_011:0079a09": "五部不離黜異之制。蓋先師舊典幸可述。其",
    "T55n2145_011:0079a10": "獨見之明以免雷同之眾。跋摩既宏才放達",
    "T55n2145_011:0079a11": "廣心遠度。雖眾誚交諠傲然容豫深體忘懷",
    "T55n2145_011:0079a12": "明遊常趣。神用閑邃擇木改步。時有僧祇部",
    "T55n2145_011:0079a13": "僧。住巴連弗邑。並遵奉大乘。云是五部之本",
    "T55n2145_011:0079a14": "久聞跋摩才超群彥為眾師所忌。相與慨然。",
    "T55n2145_011:0079a15": "要以同止遂得研心方等銳意九部。採訪微",
    "T55n2145_011:0079a16": "言搜簡幽旨。於是博引百家眾流之談。以檢",
    "T55n2145_011:0079a17": "經奧通塞之辯。澄汰五部商略異端。考覈迦",
    "T55n2145_011:0079a18": "旃延斥其偏謬。除繁棄末慕存歸本造述明",
    "T55n2145_011:0079a19": "論厥號成實。崇附三藏准列四真。大明筌極",
    "T55n2145_011:0079a20": "為二百二品。志在會宗光隆遺軌。庶廢乖",
    "T55n2145_011:0079a21": "競共遵通濟。斯論既宣淵懿嚮萃。旬日之間",
    "T55n2145_011:0079a22": "傾震摩竭。于時天竺有外道論師。云是優樓",
    "T55n2145_011:0079a23": "佉弟子。明鑒縱達每述譏正之辯。歷國命詶",
    "T55n2145_011:0079a24": "莫能制者。聞花氏王崇敬三寶。將阻其信情。",
    "T55n2145_011:0079a25": "又欲振名殊方遂杖策恒南。直至摩竭。王聞",
    "T55n2145_011:0079a26": "不悅。即宣募境內有能辯屈之者。當奉為國",
    "T55n2145_011:0079a27": "師。闔境英豪皆憚其高名。咸曰。才非跋摩",
    "T55n2145_011:0079a28": "孰堪斯舉。王聞甚悅即勅奉迎。跋摩既至。王",
    "T55n2145_011:0079a29": "便請昇論堂令與外道決其兩正。于時外道",
    "T55n2145_011:0079b01": "志氣干雲。乃傲然而詠曰。吾大宗樓迦偉藉",
    "T55n2145_011:0079b02": "世師。繁文則六諦同貫。簡旨則知異于神。神",
    "T55n2145_011:0079b03": "為知主唯斷為宗。敢有抗者斬首謝焉。跋摩",
    "T55n2145_011:0079b04": "既宏才邈世。覩之杪然。神期陵霄容無改",
    "T55n2145_011:0079b05": "顏。乃慨然對曰。異哉子之談也。子所以跨遊",
    "T55n2145_011:0079b06": "殊方。將欲崇其神而長其知也。又以斷為宗",
    "T55n2145_011:0079b07": "而自誣其旨。子無知乎。神可亡乎。神既非知。",
    "T55n2145_011:0079b08": "為神知知知神乎。若神知知知神者誰。知若",
    "T55n2145_011:0079b09": "知神知亦神乎。外道乃退自疑曰。理必若斷",
    "T55n2145_011:0079b10": "我無知矣。知若知神神非宗矣。於是沈惟謝",
    "T55n2145_011:0079b11": "屈心形俱伏。王及臣民慶快非恒。即與率土",
    "T55n2145_011:0079b12": "奉為國師。王乃譴其舊眾昔忌名賢。本眾相",
    "T55n2145_011:0079b13": "視懷愧闕然。咸共追遜固請舊居。王又曰。夫",
    "T55n2145_011:0079b14": "制邪歸正其德弘矣。但弘教之賢業尚殊背",
    "T55n2145_011:0079b15": "乖迕遺筌濁亂象軌。請以檢一令謬昧欽明。",
    "T55n2145_011:0079b16": "王即宣告號為像教大宗。由使八方論士淵",
    "T55n2145_011:0079b17": "異之徒感思舊決朋契而萃。跋摩以絕倫之",
    "T55n2145_011:0079b18": "才超群之辯。每欲師聖附經籍同默異遂博",
    "T55n2145_011:0079b19": "舉三藏開塞之塗。大杜五部乖競之路。難",
    "T55n2145_011:0079b20": "其所執釋其所難。明辯恢廓苞羅眾說。理亂",
    "T55n2145_011:0079b21": "叩機神王若無。於是群方名傑莫能異見。咸",
    "T55n2145_011:0079b22": "廢殊謀受道真軌。淳化以之而隆。邪藹以之",
    "T55n2145_011:0079b23": "而騫。非夫神契實津道參冲旨。孰能盪定群",
    "T55n2145_011:0079b24": "異令廢我求通者哉。所以粗述始末垂諸好",
    "T55n2145_011:0079b25": "事云爾(造諸數論大師傳並集在薩婆多部此師既不入彼傳故附於此)。",
    "T55n2145_011:0079b26": "菩薩波羅提木叉後記第九未詳作者",
    "T55n2145_011:0079b27": "夫窮像於玄原之無始。萬行始於戒信之玄",
    "T55n2145_011:0079b28": "兆。是故天竺鳩摩羅什法師心首持誦。什言。",
    "T55n2145_011:0079b29": "此戒出梵網經中。而什法師少翫大方。齊異",
    "T55n2145_011:0079c01": "學於迦夷。淳風東扇。故弘始三年秦王道契",
    "T55n2145_011:0079c02": "百王之業。奉心大法。於逍遙觀中。三千學士",
    "T55n2145_011:0079c03": "與什參定大小乘經五十餘部。唯菩薩十戒",
    "T55n2145_011:0079c04": "四十八輕。最後誦出。時融影三百人等一時",
    "T55n2145_011:0079c05": "受行修菩薩道。豈唯當時之益。乃有累劫之",
    "T55n2145_011:0079c06": "津也。故慧融書三千部流通於後代。持誦相",
    "T55n2145_011:0079c07": "授屬諸後學。好道之君子。願來劫不絕。共",
    "T55n2145_011:0079c08": "見千佛龍華同坐。",
    "T55n2145_011:0079c09": "比丘尼戒本所出本末序第十(出戒本前晉孝武帝世出)",
    "T55n2145_011:0079c10": "拘夷國寺甚多。修飾至麗。王宮彫鏤立佛形",
    "T55n2145_011:0079c11": "像與寺無異。有寺名達慕藍(百七十僧)北山寺",
    "T55n2145_011:0079c12": "名致隷藍(五十僧)劍慕王新藍(六十僧)溫宿王",
    "T55n2145_011:0079c13": "藍(七十僧)。",
    "T55n2145_011:0079c14": "右四寺佛圖舌彌所統。寺僧皆三月一易屋",
    "T55n2145_011:0079c15": "床座或易藍者。未滿五臘。一宿不得無依",
    "T55n2145_011:0079c16": "止王新僧伽藍(九十僧有年少沙門字鳩摩羅才大高明大乘學與舌彌是師徒而舌彌",
    "T55n2145_011:0079c17": "阿含學者也)阿麗藍(百八十比丘尼)輸若干藍(五十比丘尼)阿麗",
    "T55n2145_011:0079c18": "跋藍(三十尼道)右三寺比丘尼統依舌彌受法戒比",
    "T55n2145_011:0079c19": "丘尼外國法不得獨立也。此三寺尼。多是葱",
    "T55n2145_011:0079c20": "嶺以東王侯婦女。為道遠集。斯寺。用法自整。",
    "T55n2145_011:0079c21": "大有檢制。亦三月一易房或易寺出行。非大",
    "T55n2145_011:0079c22": "尼三人不行。多持五百戒。亦無師一宿者輒",
    "T55n2145_011:0079c23": "彈之。今所出比丘尼大戒本。此寺常所用者",
    "T55n2145_011:0079c24": "也。舌彌乃不肯令此戒來東。僧純等求之至",
    "T55n2145_011:0079c25": "勤。每嗟此後出法整唯之斯戒末乃得之。其",
    "T55n2145_011:0079c26": "解色以息婬不在止冶容也。不欲以止竊不",
    "T55n2145_011:0079c27": "在謹封藏也。解色則無情於外形。何計飾容",
    "T55n2145_011:0079c28": "與不飾乎。不欲則無心於珠玉。何須慢藏與",
    "T55n2145_011:0079c29": "緘縢乎。所謂無關而不可開。無約而不可解",
    "T55n2145_011:0080a01": "也。內揵既爾。外又毀容麁服。進退中規。非",
    "T55n2145_011:0080a02": "法不視。非時不飡。形如朽柱。心若漯灰。斯",
    "T55n2145_011:0080a03": "戒之謂也。豈非聖人善救人故無棄人也哉。",
    "T55n2145_011:0080a04": "然女人之心弱而多放。佛達其微防之宜密。",
    "T55n2145_011:0080a05": "是故立戒每倍於男也。大法流此五百餘年。",
    "T55n2145_011:0080a06": "比丘尼大戒了於其文。以此推之外國道士",
    "T55n2145_011:0080a07": "亦難斯人也。法汰頃年鄙當世為人師。處一",
    "T55n2145_011:0080a08": "大域而坐視令無一部僧法推求出之。竟不",
    "T55n2145_011:0080a09": "能具。吾昔得大露精比丘尼戒。而錯得其藥",
    "T55n2145_011:0080a10": "方一柙。持之自隨二十餘年。無人傳譯。近",
    "T55n2145_011:0080a11": "欲參出殊非尼戒方知不相開通至於此也。",
    "T55n2145_011:0080a12": "賴僧純於拘夷國來得此戒本。令佛念曇摩",
    "T55n2145_011:0080a13": "持慧常傳。始得具斯一部法矣。然弘之由",
    "T55n2145_011:0080a14": "人。不知斯人等能尊行之不耳(此戒文與今戒往往不同尼",
    "T55n2145_011:0080a15": "眾學猶作尸叉吉利)。",
    "T55n2145_011:0080a16": "比丘大戒序第十一釋道安作",
    "T55n2145_011:0080a17": "世尊立教法。有三焉。一者戒律也。二所禪定",
    "T55n2145_011:0080a18": "也。三者智慧也。斯三者至道之由戶。泥洹之",
    "T55n2145_011:0080a19": "關要也。戒者斷三惡之干將也。禪者絕分散",
    "T55n2145_011:0080a20": "之利器也。慧者齊藥病之妙醫也。具此三者。",
    "T55n2145_011:0080a21": "於取道乎何有也。夫然用之有次。在家出家",
    "T55n2145_011:0080a22": "莫不始戒以為基趾也。何者。雖檢形形。乃",
    "T55n2145_011:0080a23": "百行舟輿也。須臾不矜不莊。則傷戒之心入",
    "T55n2145_011:0080a24": "矣。傷戒之心入而後欲求不入三惡道。未所",
    "T55n2145_011:0080a25": "前聞也。故如來舉為三藏之首也。外國重律",
    "T55n2145_011:0080a26": "每寺立持律。月月相率說戒。說戒之日終夜",
    "T55n2145_011:0080a27": "達曉諷乎切教。以相維攝犯律必彈。如鷹隼",
    "T55n2145_011:0080a28": "之逐鳥雀也。大法東流其日未遠。我之諸師",
    "T55n2145_011:0080a29": "始秦受戒。又之譯人考挍者尠。先人所傳相",
    "T55n2145_011:0080b01": "承謂是。至澄和上多所正焉。余昔在鄴少習",
    "T55n2145_011:0080b02": "其事。未及檢戒。遂遇世亂每以怏怏不盡於",
    "T55n2145_011:0080b03": "此。至歲在鶉火。自襄陽至關右。見外國道人",
    "T55n2145_011:0080b04": "曇摩侍諷阿毘曇於律持善。遂令涼州沙門",
    "T55n2145_011:0080b05": "佛念寫其梵文道賢為譯。慧常筆受。經夏",
    "T55n2145_011:0080b06": "漸冬其文乃訖。考前常行世戒。其謬多矣。或",
    "T55n2145_011:0080b07": "殊文旨。或粗舉意。昔從武遂法潛得一部",
    "T55n2145_011:0080b08": "戒。其言煩直意常恨之。而今侍戒規矩與",
    "T55n2145_011:0080b09": "同。猶如合符出門應徹也。然後乃知淡乎無",
    "T55n2145_011:0080b10": "味。乃直道味也。而慊其丁寧文多反復。",
    "T55n2145_011:0080b11": "稱即命慧常令斤重去復。常乃避席謂大",
    "T55n2145_011:0080b12": "不宜爾。戒猶禮也。禮執而不誦。重先制也。慎",
    "T55n2145_011:0080b13": "舉止也。戒乃逕廣長舌相三達心制。八輩聖",
    "T55n2145_011:0080b14": "士珍之寶之。師師相付。一言乖本有逐無赦。",
    "T55n2145_011:0080b15": "外國持律其事實爾。此土尚書及與河洛。其",
    "T55n2145_011:0080b16": "文樸質無敢措手。明祗先王之法言而順",
    "T55n2145_011:0080b17": "神命也。何至佛戒聖賢所貴。而可改之以從",
    "T55n2145_011:0080b18": "方言乎。恐失四依不嚴之教也。與其巧便寧",
    "T55n2145_011:0080b19": "守雅正。譯胡為秦。東教之士。猶或非之。願",
    "T55n2145_011:0080b20": "不刊削以從飾也。眾咸稱善於是按梵文書。",
    "T55n2145_011:0080b21": "唯有言倒時從順耳。前出戒十三事起中室",
    "T55n2145_011:0080b22": "與檀越議三十事中至大姓家及綺紅錦繡",
    "T55n2145_011:0080b23": "衣及七因緣法。如斯之比失旨多矣。將來學",
    "T55n2145_011:0080b24": "者審欲求先聖雅言者宜詳覽焉。諸出為秦",
    "T55n2145_011:0080b25": "言。便約不煩者皆蒲陶酒之被水者也。外國",
    "T55n2145_011:0080b26": "云戒有七篇。而前出戒皆八篇。今戒七悔過。",
    "T55n2145_011:0080b27": "後曰尸叉罽賴尼。尸叉罽賴尼有百七事明",
    "T55n2145_011:0080b28": "也。如斯則七篇矣。又傳尸叉罽賴尼有百一",
    "T55n2145_011:0080b29": "十事。余慊其多。侍曰。我持律許口受十事",
    "T55n2145_011:0080c01": "一記無長也。尋僧純在丘慈國。佛陀舌彌許。",
    "T55n2145_011:0080c02": "得比丘尼大戒來出之正與侍。同百有一十",
    "T55n2145_011:0080c03": "爾乃知其審不多也。然則比丘戒不止二百",
    "T55n2145_011:0080c04": "五十。阿夷戒不止五百也。比丘大戒本欲說",
    "T55n2145_011:0080c05": "戒維那出堂前唱。不淨者出。次曰庾跋門怒",
    "T55n2145_011:0080c06": "鉢羅鞞處(可大沙門入唱)然後入唱行籌。曰頞簸含",
    "T55n2145_011:0080c07": "陀(寂靖)阿素(生也)含羅遮麗史(行籌)布薩陀(說",
    "T55n2145_011:0080c08": "戒)心蜜栗楴(一心)婆[木*翕]鞞度(定也)含羅姞隷",
    "T55n2145_011:0080c09": "怒(把籌)說戒者乃曰僧和集會。未受大戒者出",
    "T55n2145_011:0080c10": "僧何等作為。答說戒。不來者囑授清淨說",
    "T55n2145_011:0080c11": "(小住潔向說竟)說已。那春夏冬若干日已過去(隨時計日)。",
    "T55n2145_011:0080c12": "　僧盡共思惟　　一切生死過",
    "T55n2145_011:0080c13": "　求於度世道　　若精進持戒",
    "T55n2145_011:0080c14": "　同亦當歸死　　不精進持戒",
    "T55n2145_011:0080c15": "　同亦當歸死　　寧持戒而死",
    "T55n2145_011:0080c16": "　不犯戒而生　　譬如駃水流",
    "T55n2145_011:0080c17": "　日月不常住　　人命疾於彼",
    "T55n2145_011:0080c18": "　去者不復還",
    "T55n2145_011:0080c19": "自此偈以後。有布薩羯磨及戒文。不復具寫。",
    "T55n2145_011:0080c20": "大比丘二百六十戒三部合異序第十二",
    "T55n2145_011:0080c21": "竺曇無蘭",
    "T55n2145_011:0080c22": "夫戒者。人天所由生。三乘所由成。泥洹之關",
    "T55n2145_011:0080c23": "要也。是以世尊授藥以戒為先焉。戒者乃三",
    "T55n2145_011:0080c24": "藏之一也。若不以戒自禁。馳心於六境而欲",
    "T55n2145_011:0080c25": "望免於三惡道者。其猶如無舟而求渡巨海",
    "T55n2145_011:0080c26": "乎。亦如魚出于深淵。鴻毛入于盛火。希不",
    "T55n2145_011:0080c27": "死燋者未之有也。行者以戒自嚴猛意五十",
    "T55n2145_011:0080c28": "八法者。取道也何難哉。蘭自染化務以戒律",
    "T55n2145_011:0080c29": "為意。昔在於廬山中竺僧舒許。得戒一部。持",
    "T55n2145_011:0081a01": "之自隨。近二十年每一尋省恨文質重。會曇",
    "T55n2145_011:0081a02": "摩侍所出戒規矩與同。然侍戒眾多。施有百",
    "T55n2145_011:0081a03": "一十事。爾為戒有二百六十也。釋法師問侍。",
    "T55n2145_011:0081a04": "侍言。我從持律許口受一一記之。莫知其故",
    "T55n2145_011:0081a05": "也。尼戒眾多施亦爾。百有一十三十事中第",
    "T55n2145_011:0081a06": "二十一二百五十者。云長鉢過十日捨墮。續",
    "T55n2145_011:0081a07": "言是比丘當持此鉢與比丘僧。二十二二百",
    "T55n2145_011:0081a08": "六十者。云鉢破綴齊五更未得新鉢故者當",
    "T55n2145_011:0081a09": "歸眾僧。推其理旨。宜如二百五十者在長鉢",
    "T55n2145_011:0081a10": "後。事與破鉢并者為重長也。余以長鉢後事",
    "T55n2145_011:0081a11": "注於破鉢下。以子從母故也。九十事中多參",
    "T55n2145_011:0081a12": "錯事不相對。復徙就二百六十者。令事類相",
    "T55n2145_011:0081a13": "對。亦時有不相似者。重飯食無餘因緣墮。應",
    "T55n2145_011:0081a14": "對重飯不屬人言。不足此除因緣事與別請",
    "T55n2145_011:0081a15": "并故以對別請。此一戒在重飯。一戒在別請。",
    "T55n2145_011:0081a16": "亦為有餘緣則得重飯亦得越次受請也。不",
    "T55n2145_011:0081a17": "舒手受食自恐怖教人恐怖。此二戒無對。將",
    "T55n2145_011:0081a18": "傳寫脫耶。故本闕乎。眾多施亦有不相對不",
    "T55n2145_011:0081a19": "相似者。莫知所以也。余因閑暇為之三部合",
    "T55n2145_011:0081a20": "異粗斷起盡。以二百六十戒為本。二百五十",
    "T55n2145_011:0081a21": "者為子。以前出常行戒全句繫之於事末。而",
    "T55n2145_011:0081a22": "亦有永乖不相似者有以一為二者。有以三",
    "T55n2145_011:0081a23": "為一者。余復分合令事相從。然此二戒或能",
    "T55n2145_011:0081a24": "分句失旨。賢才聰叡若有攬者。加思為定恕",
    "T55n2145_011:0081a25": "余不逮(比丘僧祥後後從長安復持本來更得重挍時有損益最為定)。",
    "T55n2145_011:0081a26": "比丘大戒二百六十事(三部合異二卷)",
    "T55n2145_011:0081a27": "欲說戒。維那出堂前唱。不淨者出次。曰庚",
    "T55n2145_011:0081a28": "跋門怒鉢羅鞞處。然後入唱行籌。",
    "T55n2145_011:0081a29": "說戒者乃曰。僧和集會。未受大戒者出。僧何",
    "T55n2145_011:0081b01": "等作為(眾僧和聚會悉受無戒於僧有何事)答說戒(僧答言布薩)不來者",
    "T55n2145_011:0081b02": "囑授清淨說(諸人者當說當來之淨答言說淨)說已。那春夏冬若",
    "T55n2145_011:0081b03": "干日已過去。",
    "T55n2145_011:0081b04": "　僧盡共思惟　　一切生死過",
    "T55n2145_011:0081b05": "　求於度世道　　若精進持戒",
    "T55n2145_011:0081b06": "　同亦當歸死　　不精進持戒",
    "T55n2145_011:0081b07": "　同亦當歸死　　寧持戒而死",
    "T55n2145_011:0081b08": "　不犯戒而生　　譬如駃水流",
    "T55n2145_011:0081b09": "　日月不常住　　人命疾於彼",
    "T55n2145_011:0081b10": "　去者不復還",
    "T55n2145_011:0081b11": "自此偈以後。有布薩羯磨及戒文也。此二百",
    "T55n2145_011:0081b12": "六十戒。七佛偈與常行戒偈同。子戒偈同子",
    "T55n2145_011:0081b13": "戒本無偈想亦同。故不出也。而此戒來至楊",
    "T55n2145_011:0081b14": "州。汰法師嫌文質重有所刪削。此是其本",
    "T55n2145_011:0081b15": "未措手向質重者也。",
    "T55n2145_011:0081b16": "晉泰元六年歲在辛巳六月二十五日。比丘",
    "T55n2145_011:0081b17": "竺曇無蘭。在楊州丹陽郡建康縣堺謝鎮",
    "T55n2145_011:0081b18": "西寺。合此三戒到七月十八日訖。故記之。",
    "T55n2145_011:0081b19": "關中近出尼二種壇文夏坐雜十二事并",
    "T55n2145_011:0081b20": "雜事共卷前中後三記第十三",
    "T55n2145_011:0081b21": "卷初記云。太歲己卯鶉尾之歲十一月十一",
    "T55n2145_011:0081b22": "日。在長安出此比丘尼大戒。其月二十六日",
    "T55n2145_011:0081b23": "訖。僧純於龜茲佛陀舌彌許戒本曇摩侍傳。",
    "T55n2145_011:0081b24": "佛念執胡。慧常筆受。",
    "T55n2145_011:0081b25": "卷中問尼受大戒法後記云。此土無大比丘",
    "T55n2145_011:0081b26": "尼戒文。斯一部僧法久矣。吳土雖有五百戒",
    "T55n2145_011:0081b27": "比丘尼。而戒是覓歷所出尋之殊。不似聖人",
    "T55n2145_011:0081b28": "所制法。汱道林聲鼓而正之。可謂匡法之棟",
    "T55n2145_011:0081b29": "梁也。法汰去年亦令外國人出少許復不足。",
    "T55n2145_011:0081c01": "慧常涼州得五百戒一卷。直戒戒複之似人",
    "T55n2145_011:0081c02": "之所作。其義淺近。末乃僧純曇充拘夷國",
    "T55n2145_011:0081c03": "來。從雲慕藍寺於高德沙門佛圖舌彌許得",
    "T55n2145_011:0081c04": "此比丘尼大戒及授戒法。受坐已下至劍慕",
    "T55n2145_011:0081c05": "法。遂令佛圖卑為譯。曇摩侍傳之。乃知真是",
    "T55n2145_011:0081c06": "如來所制也。而不止五百數。比丘戒有二百",
    "T55n2145_011:0081c07": "六十問。侍所以言莫知其故也。然以理推之。",
    "T55n2145_011:0081c08": "二百五十及五百。是舉全數耳。又授比丘尼",
    "T55n2145_011:0081c09": "大戒文少。將即用授大比丘法而出其異也。",
    "T55n2145_011:0081c10": "八[其*皮]賴夷無二。亦當依比丘足耳。亦當略",
    "T55n2145_011:0081c11": "授十七僧迦衛尸沙一章也。又授比丘尼大戒",
    "T55n2145_011:0081c12": "尼三師教授師。更與七尼壇外問內法。壇外",
    "T55n2145_011:0081c13": "問內法於事為重。故外國師云。壇外問。當言",
    "T55n2145_011:0081c14": "正爾。上場眾僧中當問汝。汝當爾答。壇上問。",
    "T55n2145_011:0081c15": "則言。今眾僧中問汝也。正爾。令曇充還拘夷",
    "T55n2145_011:0081c16": "訪授比丘尼大戒。定法須報以為式也。授六",
    "T55n2145_011:0081c17": "法文無乏也。二師而已。無教授師也(上壇僧尼各多益善)",
    "T55n2145_011:0081c18": "卷後又記云。秦建元十五年十一月五日。歲",
    "T55n2145_011:0081c19": "在鶉尾。比丘僧純曇充從丘慈高德沙門佛",
    "T55n2145_011:0081c20": "圖舌彌許。得此授大比丘尼戒儀及二歲戒",
    "T55n2145_011:0081c21": "儀。從受坐至囑授諸雜事。令曇摩侍出。佛",
    "T55n2145_011:0081c22": "圖卑為譯。慧常筆受。凡此諸事。是所施行之",
    "T55n2145_011:0081c23": "急者。若為人師而不練此。此無異於土牛後",
    "T55n2145_011:0081c24": "人也。涼州道人竺道曼。於丘慈因此異事來",
    "T55n2145_011:0081c25": "與燉煌道人。此沙門各各所住祠。或二百或",
    "T55n2145_011:0081c26": "三百人為一部僧。比丘尼向三百人。凡有五",
    "T55n2145_011:0081c27": "祠。各各從所使僧祠依准為界內。無共說戒",
    "T55n2145_011:0081c28": "法也。常暮說戒。說戒之日。比丘尼差三人往",
    "T55n2145_011:0081c29": "白所依僧云。今日當說戒。僧即差二人往詣",
    "T55n2145_011:0082a01": "比丘尼。僧知人數。還白大僧云。比丘尼凡有",
    "T55n2145_011:0082a02": "若干。於某祠清淨說戒。普共聞知。如是三白。",
    "T55n2145_011:0082a03": "比丘尼便自共行籌說戒。如法僧事(曇充云大齊說律六十日",
    "T55n2145_011:0082a04": "竟尼亦寄聽若遇說戒亦寄聽戒唯不與舍羅籌耳)。",
    "T55n2145_011:0082a05": "七月十五日。各於所止處受歲如法。遣三人",
    "T55n2145_011:0082a06": "詣所依僧。承受界分齊耳。其餘如僧法(此與尼戒違將",
    "T55n2145_011:0082a07": "是不知也)比丘尼當三受戒五百戒。比丘尼滿十二",
    "T55n2145_011:0082a08": "歲。乃中為師。初受十戒時。索二女師。當使持",
    "T55n2145_011:0082a09": "律沙門授戒。乃付女師。令教道之。次受二百",
    "T55n2145_011:0082a10": "五十戒。年滿二十。直使女三師授之耳。威儀",
    "T55n2145_011:0082a11": "俯仰。如男子受戒法無異也(彌離尼受六法無三師沙彌亦無三師二",
    "T55n2145_011:0082a12": "師而已耳六法云二百五十謬傳之也)受戒後周一年無誤失。乃得",
    "T55n2145_011:0082a13": "受戒。五百戒後受戒時。三師十僧。如中受時。",
    "T55n2145_011:0082a14": "直使前持律師更授二百五十事。合前為五百",
    "T55n2145_011:0082a15": "耳。直授之不。如中受時問。威儀委曲也。戒文",
    "T55n2145_011:0082a16": "如男子戒耳。事事如之。無他異也(授戒立三尼師一持律比丘僧",
    "T55n2145_011:0082a17": "授戒場四住屋下此言十僧後授不委曲與授文反未詳所出也)。",
    "T55n2145_011:0082a18": "摩得勒伽記第十四出經後記",
    "T55n2145_011:0082a19": "宋元嘉十二年歲在乙亥。楊州聚落丹陽郡",
    "T55n2145_011:0082a20": "[示*末]陵縣平樂寺三藏。與弟子共出此律。從正",
    "T55n2145_011:0082a21": "月起。至九月二十二日草成。二十五日寫畢。",
    "T55n2145_011:0082a22": "白衣優婆塞張道孫敬信執寫。",
    "T55n2145_011:0082a23": "善見律毘婆沙記第十五出律前記",
    "T55n2145_011:0082a24": "齊永明十年歲次實沈三月十日。禪林比丘",
    "T55n2145_011:0082a25": "尼淨秀。聞僧伽跋陀羅法師於廣州共僧禕",
    "T55n2145_011:0082a26": "法師譯出梵本善見毘婆沙律一部十八卷。",
    "T55n2145_011:0082a27": "京師未有。渴仰欲見。僧伽跋陀其年五月還",
    "T55n2145_011:0082a28": "南。憑上寫來。以十一年歲次大梁四月十日。",
    "T55n2145_011:0082a29": "得律還都。頂禮執讀敬寫流布。仰惟世尊泥",
    "T55n2145_011:0082b01": "洹已來年載。至七月十五日受歲竟。於眾前",
    "T55n2145_011:0082b02": "謹下一點。年年如此。感慕心悲不覺流淚。",
    "T55n2145_011:0082b03": "千佛名號序第十六(出賢劫經)",
    "T55n2145_011:0082b04": "沙門竺曇無蘭抄",
    "T55n2145_011:0082b05": "賢劫經說。二千一百諸度無極竟。喜王菩薩",
    "T55n2145_011:0082b06": "仍問。今此會中寧有大士得此定竟。入斯八",
    "T55n2145_011:0082b07": "千四百諸度無極。及八萬四千度無極法。入",
    "T55n2145_011:0082b08": "八萬四千諸三昧門乎。佛答言有。不但此諸",
    "T55n2145_011:0082b09": "開士也。當來賢劫一千如來。亦得入也。除四",
    "T55n2145_011:0082b10": "正覺。喜王白佛。唯願世尊。說諸佛名字姓號。",
    "T55n2145_011:0082b11": "佛為喜王說諸佛號字。號字一千數之有長。",
    "T55n2145_011:0082b12": "而興立發意二品重說。皆齊慧業而止。以此",
    "T55n2145_011:0082b13": "二品檢之。有以二字為名者。三字名者。有以",
    "T55n2145_011:0082b14": "他字足成音句。非其名號。亦時有字支異者。",
    "T55n2145_011:0082b15": "相梵本一耳。將是出經人。轉其音辭令有左",
    "T55n2145_011:0082b16": "右也。長而有者。或當以四五六字為名號也。",
    "T55n2145_011:0082b17": "興立發意不盡名。自慧業以下難可詳也。余",
    "T55n2145_011:0082b18": "今別其可了。各為佛名。意所不了則全舉之。",
    "T55n2145_011:0082b19": "又以字異者注之於下。然或能分合失所。深",
    "T55n2145_011:0082b20": "見達士。其有覺省。可為改定。恕余不逮。",
    "T55n2145_011:0082b21": "出三藏記集序卷第十一"
}