{
    "X38n0682_001:0242a03": " 梵網經記序",
    "X38n0682_001:0242a05": "如來所說梵網經菩薩心地戒品西天譯經三藏法",
    "X38n0682_001:0242a06": "師羅什奉詔所譯葢大本中一品也其在大藏與菩",
    "X38n0682_001:0242a07": "薩地持經同安字圅中凡持此經者有五種功德或",
    "X38n0682_001:0242a08": "十方佛愍念常守護或命終時正見心歡喜或生生",
    "X38n0682_001:0242a09": "處為淨菩薩友或功德聚戒度悉成就或今後世性",
    "X38n0682_001:0242a10": "戒福慧滿此是佛行處智者善思察噫如來大誓願",
    "X38n0682_001:0242a11": "故神通力故慈憫有情故誠真實不虗石壁奧法師",
    "X38n0682_001:0242a12": "信之為尤力於是撰述記文遠延日國愚菴照公從",
    "X38n0682_001:0242a13": "大宋國得此本以示予予隨喜讚嘆即於賀茂佛光",
    "X38n0682_001:0242a14": "山禪堂院騰寫以樂同心道俗伏願見聞隨喜種知",
    "X38n0682_001:0242a15": "足之因讀誦思惟證慈尊之法印轉相曉悟共脫沈",
    "X38n0682_001:0242a16": "淪。",
    "X38n0682_001:0242a17": "承久三年十一月下旬",
    "X38n0682_001:0242a18": "賀茂佛光山禪堂院沙門高辨",
    "X38n0682_001:0242b03": "梵網經記卷上(序)",
    "X38n0682_001:0242b05": "北京石壁寺沙門　傳奧　述",
    "X38n0682_001:0242b06": "波羅提木叉者菩薩之師也片善必錄纖瑕必懲",
    "X38n0682_001:0242b07": "退禦機微進防言行為萬德之階陛作十身之泉",
    "X38n0682_001:0242b08": "源故得蓮藏親宣千華轉受學者之要不亦宜乎",
    "X38n0682_001:0242b09": "然自濫觴姚秦綿歷遐代派諸天下雷諷寔多其",
    "X38n0682_001:0242b10": "於旨趣鮮有知者雖古德著疏文廣義豐致令後",
    "X38n0682_001:0242b11": "徒思而不學此方釋子多習大乘雖受假聲聞而",
    "X38n0682_001:0242b12": "行兼菩薩寡尤寡悔誠在深知不有發揮終難措",
    "X38n0682_001:0242b13": "趾故於廣疏略此別行有不同者頗為改易輙申",
    "X38n0682_001:0242b14": "庸鄙以繫全文苟獲其玅則筌蹄可云矣。",
    "X38n0682_001:0242b15": "　歸命三世佛　　滿字修多羅　　十方菩薩僧",
    "X38n0682_001:0242b16": "　慈悲見加護　　我今略讚述　　波羅提木叉",
    "X38n0682_001:0242b17": "　普利諸群生　　令向菩提道",
    "X38n0682_001:0242b18": "釋此菩薩戒經大分為二初釋題目。",
    "X38n0682_001:0242b19": "梵網經盧舍那佛說心地法門品菩薩戒本。",
    "X38n0682_001:0242b20": "釋曰曲分為二初三字是一部之都名梵網兩字",
    "X38n0682_001:0242b21": "是諭也梵謂梵王具云梵覽摩此云極淨離欲穢",
    "X38n0682_001:0242b22": "惡得極淨名網即彼天之幢網以彼持此至佛會",
    "X38n0682_001:0242b23": "中供養聽法時佛見之因取為諭諭有通別通者",
    "X38n0682_001:0242b24": "諭情器差別佛教被此亦所不同故下文曰於寂",
    "X38n0682_001:0242c01": "滅道場坐金剛華光王座乃至摩醯首羅天王宮",
    "X38n0682_001:0242c02": "其中次第十住處所說時佛觀諸大梵王網羅幢",
    "X38n0682_001:0242c03": "因為說無量世界猶如網孔一一世界各各不同",
    "X38n0682_001:0242c04": "別異無量佛教門亦復如是別者諭菩薩三聚淨",
    "X38n0682_001:0242c05": "戒一諭攝律儀戒如網羅樹禽穢不侵二諭攝善",
    "X38n0682_001:0242c06": "法戒如樹得羅網華果繁實此二相資三諭攝眾",
    "X38n0682_001:0242c07": "生戒如張網在河澇魚出岸然準下文所說佛於",
    "X38n0682_001:0242c08": "菩提樹下乃至色究竟天都說十會法門前九即",
    "X38n0682_001:0242c09": "是通諭之所諭第十即是別諭之所諭也又通必",
    "X38n0682_001:0242c10": "該別別不該通經者諭中一分之所諭也義有多",
    "X38n0682_001:0242c11": "門常法貫攝如常所談二盧舍那下是當品之別",
    "X38n0682_001:0242c12": "目於中又有總別總即一品之總名別則品內別",
    "X38n0682_001:0242c13": "義今初盧舍那佛即能說之主也盧舍那此云滿",
    "X38n0682_001:0242c14": "淨一切障染若麤若細無不盡故佛者梵音具云",
    "X38n0682_001:0242c15": "佛陀此云覺者謂滿淨之覺者覺即是人揀餘二",
    "X38n0682_001:0242c16": "乘菩薩是分淨之覺人故今存梵之略但云佛也",
    "X38n0682_001:0242c17": "然準梵本即云毗盧遮那此云光明徧照謂身智",
    "X38n0682_001:0242c18": "二光內外俱照故然前約障離此約德顯義雖兩",
    "X38n0682_001:0242c19": "途理歸一致心地法門品者具有六十一品此揀",
    "X38n0682_001:0242c20": "非餘也心即所修所發之心所謂信等五十心也",
    "X38n0682_001:0242c21": "地即所依所成之地位謂三地也地前總名信行",
    "X38n0682_001:0242c22": "地見道名淨心地修道已上通名如來地地有生",
    "X38n0682_001:0242c23": "成荷載之義故以諭之此三地中能生能載諸功",
    "X38n0682_001:0242c24": "德故無非妙軌為法賢聖通遊曰門類別不同故",
    "X38n0682_001:0243a01": "稱為品二菩薩戒本者即此品內之別義也以應",
    "X38n0682_001:0243a02": "更有諸義理故不爾品下何須別標菩薩之義如",
    "X38n0682_001:0243a03": "常所釋戒者孝順義制止義廣下說明本者菩薩",
    "X38n0682_001:0243a04": "之根源故戒即是本持業釋也菩薩之戒本依主",
    "X38n0682_001:0243a05": "釋也若望果而論亦為佛本故下文云諸佛之本",
    "X38n0682_001:0243a06": "源行菩薩道之根本今約當機且言菩薩亦可輕",
    "X38n0682_001:0243a07": "重二戒未盡戒條以略言之略為廣本故下每節",
    "X38n0682_001:0243a08": "皆指廣文如八萬威儀品等又智論曰略有八萬",
    "X38n0682_001:0243a09": "廣有塵沙將知此者蓋略中之略也下云如毛頭",
    "X38n0682_001:0243a10": "許然天地春秋知乎一葉圓機對此足反三隅然",
    "X38n0682_001:0243a11": "此題中有兩重總別詳之可知斯則法諭雙彰師",
    "X38n0682_001:0243a12": "教兼舉詮旨齊立總別俱名文簡理周以冠篇首",
    "X38n0682_001:0243a13": "故云梵網等也然汎論菩薩戒具本什公相傳曰",
    "X38n0682_001:0243a14": "西域有十萬頌六十一品若具翻譯應成三百餘",
    "X38n0682_001:0243a15": "卷以什公持菩薩戒偏誦一心地法門品略明菩",
    "X38n0682_001:0243a16": "薩戒相既至此土時當姚興翻傳經論五十餘部",
    "X38n0682_001:0243a17": "最後於逍遙園中譯出此經也時弘始三秊其餘",
    "X38n0682_001:0243a18": "廣部未達此方釋題目已竟。",
    "X38n0682_001:0243a19": "自下第二釋本文本文三初戒起所從分二對緣",
    "X38n0682_001:0243a20": "正說分三結勸流通分前中二初長行後重頌前",
    "X38n0682_001:0243a21": "中二初總標本末廣略後別明真化源流前中二",
    "X38n0682_001:0243a22": "初正明。",
    "X38n0682_001:0243a23": "爾時盧舍那佛為此大眾略開百千恒河沙不可說",
    "X38n0682_001:0243a24": "法門中心地如毛頭許。",
    "X38n0682_001:0243b01": "釋曰爾時者爾猶當也即當舍那於華藏界中付",
    "X38n0682_001:0243b02": "傳釋迦之時也盧舍那佛者能說之主也即應之",
    "X38n0682_001:0243b03": "真略如前說為此大眾即地前三賢及諸凡夫也",
    "X38n0682_001:0243b04": "略開下即所說之法也略少也恒河之事同諸處",
    "X38n0682_001:0243b05": "說不可說者即華嚴中云大數意明一沙為一不",
    "X38n0682_001:0243b06": "可說直有百千箇恒沙數乃至不可說此為能數",
    "X38n0682_001:0243b07": "之數法門即所數之法直有爾所法門皆是舍那",
    "X38n0682_001:0243b08": "之所說也心地如毛頭許者謂於廣多法中略說",
    "X38n0682_001:0243b09": "少許諭如毛頭以被地前之眾也問何不盡說乃",
    "X38n0682_001:0243b10": "略說也答善慧位中尚不能受雲雨之法況斗屑",
    "X38n0682_001:0243b11": "之器而能有巨海之量哉故不可也此乃約本望",
    "X38n0682_001:0243b12": "末懸指地前謂舍那親授彼眾彼眾是釋迦化身",
    "X38n0682_001:0243b13": "親所被故斯則約主會時乃知是蓮藏之時以法",
    "X38n0682_001:0243b14": "取眾方知是地前之眾但是釋迦如來序致於此",
    "X38n0682_001:0243b15": "也下文亦然斯則大開法門示其少法如開國庫",
    "X38n0682_001:0243b16": "唯賜一金二顯證。",
    "X38n0682_001:0243b17": "是過去一切佛已說未來佛當說現在佛今說三世",
    "X38n0682_001:0243b18": "菩薩已學當學今學。",
    "X38n0682_001:0243b19": "釋曰既諸佛同說菩薩皆學當知非謬亦知珠勝",
    "X38n0682_001:0243b20": "冀諸達者見賢思齊聖所云爾不徒然也二別明",
    "X38n0682_001:0243b21": "真化源流文二初明真佛按法垂敕後明化佛稟",
    "X38n0682_001:0243b22": "命傳通前中二初舉自修證。",
    "X38n0682_001:0243b23": "我已百劫修行是心地號吾為盧舍那。",
    "X38n0682_001:0243b24": "釋曰我即盧舍那隨世所稱亦兼具法身自在百",
    "X38n0682_001:0243c01": "劫即修行時分時實無量大數言百是心地所修",
    "X38n0682_001:0243c02": "之法盧舍那即所求之果多劫修此障盡德圓故",
    "X38n0682_001:0243c03": "致此果耳前雖通證尚恐未信今引己別證足可",
    "X38n0682_001:0243c04": "信也然欲令他修學故先顯自所德斯則承前已",
    "X38n0682_001:0243c05": "說已學者也此則今說下令當學二令轉誨人既",
    "X38n0682_001:0243c06": "自證無上道亦以此度眾生蓋大士之行也文二",
    "X38n0682_001:0243c07": "初略標。",
    "X38n0682_001:0243c08": "汝諸佛轉我所說與一切眾生開心地道。",
    "X38n0682_001:0243c09": "釋曰諸佛者即是千釋迦及千百億釋迦也化從",
    "X38n0682_001:0243c10": "真起報尊化卑故呼云汝所說即心地海邐迤流",
    "X38n0682_001:0243c11": "通故名為轉顯法所屬故云我也一切眾生即地",
    "X38n0682_001:0243c12": "前之眾是所被機也開心地道者機所獲益開謂",
    "X38n0682_001:0243c13": "開覺開發道即是因意令然與心地菩薩開覺根",
    "X38n0682_001:0243c14": "機開發戒品以成佛因也又明此戒是心地之道",
    "X38n0682_001:0243c15": "路開令進涉耳又明心地有道此道通於佛果開",
    "X38n0682_001:0243c16": "令行之此則以本心為心地亦以戒為道也二廣",
    "X38n0682_001:0243c17": "述。",
    "X38n0682_001:0243c18": "時蓮華臺藏世界赫赫天光師子座上盧舍那佛放",
    "X38n0682_001:0243c19": "光光告千華上佛持我心地法門品而去復轉為千",
    "X38n0682_001:0243c20": "百億釋迦及一切眾生次第說我上心地法門品汝",
    "X38n0682_001:0243c21": "等受持讀誦一心而行。",
    "X38n0682_001:0243c22": "釋曰時即告佛傳受之時蓮華臺藏世界即所依",
    "X38n0682_001:0243c23": "國土謂界所依本是大蓮華臺含種剎及諸功德",
    "X38n0682_001:0243c24": "故云臺藏赫赫下明所依座蓋依中之別也師子",
    "X38n0682_001:0244a01": "座者佛能降魔無畏決定宣說由如師子師子所",
    "X38n0682_001:0244a02": "坐之座名師子座依主釋也天光者天上皆寶常",
    "X38n0682_001:0244a03": "放光明座以寶成故如天光或取淨光及自然之",
    "X38n0682_001:0244a04": "光為天光也其光熾然故云赫赫盧舍那佛即傳",
    "X38n0682_001:0244a05": "法主是正報也放光光者光非一故曰光光意在",
    "X38n0682_001:0244a06": "召眾表法故放光也下文釋迦亦斆於此表法之",
    "X38n0682_001:0244a07": "義如下所明千華上佛者有曰是應十地之報身",
    "X38n0682_001:0244a08": "或恐未是余謂應二地菩薩之報身也以彼地行",
    "X38n0682_001:0244a09": "戒度增故見千佛故千百億釋迦者是應地前之",
    "X38n0682_001:0244a10": "化身也一切眾生者即是化身所教地前之眾也",
    "X38n0682_001:0244a11": "復轉者謂舍那親授千華報佛令報佛授與千百",
    "X38n0682_001:0244a12": "億化佛令化佛授與地前眾生故然於千百億下",
    "X38n0682_001:0244a13": "下務簡不言但云及耳次第下即所傳法然次第",
    "X38n0682_001:0244a14": "之言通有三意一約能傳之佛是上轉義二約所",
    "X38n0682_001:0244a15": "化眾生不令遺棄故下云但解法師語盡受得戒",
    "X38n0682_001:0244a16": "等三約所傳法門即文義始終二皆如舍那所說",
    "X38n0682_001:0244a17": "也汝等下令其受行不但傳言而已始終不易故",
    "X38n0682_001:0244a18": "曰一心此即親敕報佛遠勗餘生然光告兩字勢",
    "X38n0682_001:0244a19": "通離合合則光中演法離即光後發言望下釋迦",
    "X38n0682_001:0244a20": "應當後義。",
    "X38n0682_001:0244a21": "自下第二明稟命傳通如宰臣受敕敢順行文二",
    "X38n0682_001:0244a22": "初總明諸界多佛即千百億世界釋迦也後別顯",
    "X38n0682_001:0244a23": "此界一佛即我等本師釋迦牟尼也前釋迦中二",
    "X38n0682_001:0244a24": "初唯明一界後類辨餘方前之中三初避席興供",
    "X38n0682_001:0244b01": "受法將辭。",
    "X38n0682_001:0244b02": "爾時千華上佛千百億釋迦從蓮華臺藏世界赫赫",
    "X38n0682_001:0244b03": "師子座起各各辭退舉身放不可思議光光皆化無",
    "X38n0682_001:0244b04": "量佛一時以無量青黃赤白華供養盧舍那佛受持",
    "X38n0682_001:0244b05": "上說心地法門品竟。",
    "X38n0682_001:0244b06": "釋曰爾時即當舍那之傳法爾時千華等者準上",
    "X38n0682_001:0244b07": "文令千佛轉授千百億佛即合此中唯明千佛千",
    "X38n0682_001:0244b08": "佛歸於淨土然後轉授化佛今與報佛同處者密",
    "X38n0682_001:0244b09": "顯報化二無礙等下偈文中亦同於此師子座起",
    "X38n0682_001:0244b10": "者各有所座之座故各各下避席將辭舉身放不",
    "X38n0682_001:0244b11": "可思議光者二佛身光皆如此光皆化無量佛者",
    "X38n0682_001:0244b12": "一一光中各有無量佛斯即重化也一時者本末",
    "X38n0682_001:0244b13": "相兼以無量等者一一佛各以無量華供養也青",
    "X38n0682_001:0244b14": "黃赤白即如次是優鉢羅華波頭摩華拘勿頭華",
    "X38n0682_001:0244b15": "芬陀利華供養等者敬法重人令人重法故受持",
    "X38n0682_001:0244b16": "者領受寶持將傳未悟故竟者了也謂上來聞法",
    "X38n0682_001:0244b17": "辭退放光現化持華供養領受法門悉皆了也二",
    "X38n0682_001:0244b18": "潛形履虗旋歸本界。",
    "X38n0682_001:0244b19": "各各從此蓮華臺藏世界而沒沒已入體性虗空華",
    "X38n0682_001:0244b20": "光三昧還本源世界閻浮提菩提樹下。",
    "X38n0682_001:0244b21": "釋曰千百億不同故云各各體性等者所入定也",
    "X38n0682_001:0244b22": "三昧者正云三摩地此云等持平等持心專一境",
    "X38n0682_001:0244b23": "故體性虗空者由入定證知諸法悉無體性猶若",
    "X38n0682_001:0244b24": "虗空故謂圓成體性本自虗空無我法故又依他",
    "X38n0682_001:0244c01": "無實故云虗徧計都無故言空華光者將說華嚴",
    "X38n0682_001:0244c02": "及心地戒故還本源等者閻浮化土則釋迦本邦",
    "X38n0682_001:0244c03": "暫往蓮臺故云還本閻浮提此云瞻部洲洲中有",
    "X38n0682_001:0244c04": "此樹故因立洲名菩提樹下者本是畢鉢羅樹以",
    "X38n0682_001:0244c05": "佛於其下得菩提故立此名耳然準義理合入定",
    "X38n0682_001:0244c06": "發通沒此還彼應云各各從此蓮華臺藏世界入",
    "X38n0682_001:0244c07": "體性虗空華光三昧而沒沒已還本源世界等令",
    "X38n0682_001:0244c08": "文倒耳又據前分報化之異即合云千佛還於淨",
    "X38n0682_001:0244c09": "土千百億佛歸於南閻浮提今不言者非此所要",
    "X38n0682_001:0244c10": "故文義不便故亦顯無二故若至而言之則舍那",
    "X38n0682_001:0244c11": "佛千百億佛是二無差別又準下八相例且合往",
    "X38n0682_001:0244c12": "天上化魔然後化生成於佛道今皆略也其傳受",
    "X38n0682_001:0244c13": "及法會等即廣於後前前相影耳三遵成教敕廣",
    "X38n0682_001:0244c14": "利群生文二初出三昧。",
    "X38n0682_001:0244c15": "從體性虗空華光三昧出。",
    "X38n0682_001:0244c16": "釋曰前於蓮藏欲歸故入今於樹下欲說故出斯",
    "X38n0682_001:0244c17": "則總相土中入正定別相土中從定起言總相者",
    "X38n0682_001:0244c18": "通染淨故言別相者但唯染故從彼至此既然自",
    "X38n0682_001:0244c19": "此之彼亦爾但文隱耳二說法門。",
    "X38n0682_001:0244c20": "出已方坐金剛千光王座及玅光堂說十世界海復",
    "X38n0682_001:0244c21": "從座起至帝釋宮說十住復至燄天中說十行復從",
    "X38n0682_001:0244c22": "座起至第四天中說十迴向復從座起至化樂天說",
    "X38n0682_001:0244c23": "十禪定復從座起至他化天說十地復至一禪中說",
    "X38n0682_001:0244c24": "十金剛復至二禪中說十忍復至三禪中說十願復",
    "X38n0682_001:0245a01": "至四禪中魔醯首羅天王宮說我本原蓮華藏世界",
    "X38n0682_001:0245a02": "盧舍那佛所說心地法門品。",
    "X38n0682_001:0245a03": "釋曰出已兩字義屬前科文連此段今從文耳有",
    "X38n0682_001:0245a04": "十一處十會法門初二合故初會中方者始也金",
    "X38n0682_001:0245a05": "剛座者佛本於此座成道今還於此座說法佛出",
    "X38n0682_001:0245a06": "即現法滅即沒今殘一分矣千光王者座嚴光發",
    "X38n0682_001:0245a07": "多而且勝故又佛放多勝光明故又如來法王放",
    "X38n0682_001:0245a08": "千光故然初義優耳妙光堂者華嚴云普光堂堂",
    "X38n0682_001:0245a09": "以寶成發玅光明無不照故又於堂中放難思光",
    "X38n0682_001:0245a10": "徧十方故然此去菩提樹三數里許近故言及非",
    "X38n0682_001:0245a11": "謂樹下有此堂也既言其及自然不一說十世界",
    "X38n0682_001:0245a12": "海者華嚴經說華藏之外十方方有一海故又諸",
    "X38n0682_001:0245a13": "世界海有十種事得成立然以橫包多種竪容多",
    "X38n0682_001:0245a14": "界既深且廣立以海名第二會中帝釋者具云釋",
    "X38n0682_001:0245a15": "迦提婆因陀羅此云能天主能施善化為天主故",
    "X38n0682_001:0245a16": "即玅高山頂三十三天主也宮者爾雅曰室謂之",
    "X38n0682_001:0245a17": "宮嚴麗寬愽不可悉談十住者即發心住治地住",
    "X38n0682_001:0245a18": "乃至灌頂等第三會中燄天者具云須夜摩此云",
    "X38n0682_001:0245a19": "喜時分隨時受樂故又此天用蓮華開合以明晝",
    "X38n0682_001:0245a20": "夜故又云赤蓮華開為晝白蓮華開為夜十行者",
    "X38n0682_001:0245a21": "即歡喜饒益乃至真實等第四會中第四天中者",
    "X38n0682_001:0245a22": "欲界第四天也梵音覩史多此云少欲知足後身",
    "X38n0682_001:0245a23": "菩薩為彼天主善化誘故十迴向者即救護一切",
    "X38n0682_001:0245a24": "眾生離眾生相乃至法界無量等第五會中化樂",
    "X38n0682_001:0245b01": "天者具云樂變化天樂自變化為宮殿等還自悅",
    "X38n0682_001:0245b02": "樂故十禪者即出家禪近善知識禪乃至通明禪",
    "X38n0682_001:0245b03": "等第六會中他化天者具云他化自在天宮殿等",
    "X38n0682_001:0245b04": "事皆變化而得受用自在義十地者即歡喜離垢",
    "X38n0682_001:0245b05": "乃至法雲等第七會中禪者具云禪那此云靜慮",
    "X38n0682_001:0245b06": "此即色界四禪之初故立也十金剛者謂覺了三",
    "X38n0682_001:0245b07": "世一切諸法悉無餘等此十地滿將成佛位得金",
    "X38n0682_001:0245b08": "剛定方有所作發此十心照菩提心令無礙轉不",
    "X38n0682_001:0245b09": "為世道所壞能壞一切障等法故說此地名金剛",
    "X38n0682_001:0245b10": "心非是地前迴向心也彼約欲入見道能伏二分",
    "X38n0682_001:0245b11": "別障此據將成佛果能摧一切相染名義稍同而",
    "X38n0682_001:0245b12": "意異也況麤細不同十地後說居然不疑第八會",
    "X38n0682_001:0245b13": "中十忍者準善戒經說性忍難忍乃至寂靜忍等",
    "X38n0682_001:0245b14": "第九會中十願者發菩提心經說菩薩發心大悲",
    "X38n0682_001:0245b15": "為首興十正願願我三世善根普施眾生迴向佛",
    "X38n0682_001:0245b16": "果乃至為陀羅尼之所守護等第十會中魔醯首",
    "X38n0682_001:0245b17": "羅者具云莫醯伊濕伐羅提婆此云大自在天為",
    "X38n0682_001:0245b18": "四禪王是娑婆主統御諸天故也宮者有大宮殿",
    "X38n0682_001:0245b19": "隨身化生心地之義如前所明法門即菩薩戒也",
    "X38n0682_001:0245b20": "此戒是菩薩心地所修行法便能出生死界入涅",
    "X38n0682_001:0245b21": "槃界故號為門斯則以行為門若以教為門亦能",
    "X38n0682_001:0245b22": "出三界苦但能所詮異其旨亦通然此心地法門",
    "X38n0682_001:0245b23": "來自報佛淨土故指蓮藏舍那為本原也準華嚴",
    "X38n0682_001:0245b24": "說唯七處九會不出欲界化樂一天全無覺樹與",
    "X38n0682_001:0245c01": "光堂一定異其中法門多是菩薩所說所說之法",
    "X38n0682_001:0245c02": "與此亦增減不同又彼皆不起樹下徧至餘處今",
    "X38n0682_001:0245c03": "皆云起應是真化現異聞見乃殊不可和會後類",
    "X38n0682_001:0245c04": "辨餘方。",
    "X38n0682_001:0245c05": "其餘千百億釋迦亦復如是無二無別如贒劫品中",
    "X38n0682_001:0245c06": "說。",
    "X38n0682_001:0245c07": "釋曰曲分二節初正類所同處會言理無二無別",
    "X38n0682_001:0245c08": "後指其說處可知。",
    "X38n0682_001:0245c09": "自下第二別顯此界一佛文三初依身起化天上",
    "X38n0682_001:0245c10": "降魔二降德現生人間利物三戒均含識宜普受",
    "X38n0682_001:0245c11": "持今初。",
    "X38n0682_001:0245c12": "爾時釋迦牟尼佛從初現蓮華藏世界東方來入天",
    "X38n0682_001:0245c13": "宮中說魔受化經已。",
    "X38n0682_001:0245c14": "釋曰釋迦牟尼此云能仁寂默不住涅槃及生死",
    "X38n0682_001:0245c15": "故初現華藏者約實即覺心初起心無初相處約",
    "X38n0682_001:0245c16": "圓即十身初滿心正覺始成處流從源有化自真",
    "X38n0682_001:0245c17": "流故今經文先按其本東方來者有曰此界在西",
    "X38n0682_001:0245c18": "故意曰從報佛淨土中來今文但舉華藏總界不",
    "X38n0682_001:0245c19": "言淨土如前顯彰無礙也若取所表東主於春發",
    "X38n0682_001:0245c20": "生之首表依真起化此為其端天王宮者即欲界",
    "X38n0682_001:0245c21": "第六天也說魔等者魔羅梵音此云殺者或云惡",
    "X38n0682_001:0245c22": "意或云嫉妬謂不喜善者斷彼慧故佛將下生現",
    "X38n0682_001:0245c23": "成正覺宣流正法化彼群蒙彼邪乖此故先伏之",
    "X38n0682_001:0245c24": "彼聞言順故云魔受化經也應是此戒或即未來",
    "X38n0682_001:0246a01": "初云爾時者是此等時也問本行等說將成正覺",
    "X38n0682_001:0246a02": "然始降魔云何此中天上降魔然下成佛答天上",
    "X38n0682_001:0246a03": "降者真實降也樹下降者示現降也故正法念經",
    "X38n0682_001:0246a04": "說將成正覺放光召魔降訖送去餘說云云恐非",
    "X38n0682_001:0246a05": "正義然降魔有十種意如雜華經說二降德現生",
    "X38n0682_001:0246a06": "人間利物初文三初下生成道二傳法利生三生",
    "X38n0682_001:0246a07": "所獲益今初。",
    "X38n0682_001:0246a08": "下生南閻浮提迦夷羅國母名摩耶父字白淨吾名",
    "X38n0682_001:0246a09": "悉達七歲出家三十成道號吾為釋迦牟尼佛。",
    "X38n0682_001:0246a10": "釋曰下生者入胎相也為破諸天計有常故勝人",
    "X38n0682_001:0246a11": "尚沒餘者奚在由是勸勵不復放逸迦夷羅國者",
    "X38n0682_001:0246a12": "生處也其止云劫比羅伐率堵此云黃髮仙人住",
    "X38n0682_001:0246a13": "處城即是白淨王等兄弟四人所從之處本是彼",
    "X38n0682_001:0246a14": "仙住處因立城名今為國號耳摩耶此云大術本",
    "X38n0682_001:0246a15": "行說釋摩男有八女小者賢當生聖子淨飯聞而",
    "X38n0682_001:0246a16": "嫂之娶長及幼六餘則與三弟為妃長曰鉢剌闍",
    "X38n0682_001:0246a17": "鉢底此云生主大術生佛七日命終生天生主育",
    "X38n0682_001:0246a18": "之名為姨母今即生身之母也悉達者具云薩婆",
    "X38n0682_001:0246a19": "喝剌他悉陀此云一切義成世出世法無不解故",
    "X38n0682_001:0246a20": "七歲出家相也三十成道成相也又有曰十九二",
    "X38n0682_001:0246a21": "十五出家三十五成道然今七歲之言或則見聞",
    "X38n0682_001:0246a22": "不同或則傳譯差謬然諸聖教說有八相此但有",
    "X38n0682_001:0246a23": "三者嬰兒一相入胎所攝文云下生故七歲出家",
    "X38n0682_001:0246a24": "不言童子苦行一相出家所收次即說法是轉法",
    "X38n0682_001:0246b01": "輪正明興化不說涅槃其具闕離合照然可悉餘",
    "X38n0682_001:0246b02": "文可知二傳法利生文二初大覺弘慈已垂多化",
    "X38n0682_001:0246b03": "後群迷扣聖赴感又來前中二初橫指處會。",
    "X38n0682_001:0246b04": "於寂滅道場坐金剛華光王座乃至摩醯首羅天王",
    "X38n0682_001:0246b05": "宮其中次第十住處所說時佛觀諸大梵天王網羅",
    "X38n0682_001:0246b06": "幢因為說無量世界猶如網孔一一世界各各不同",
    "X38n0682_001:0246b07": "別異無量佛教門亦復如是。",
    "X38n0682_001:0246b08": "釋曰寂滅道場者佛得道處名曰道場生滅滅已",
    "X38n0682_001:0246b09": "故云寂滅斯即菩提樹也十住處如前所明略叩",
    "X38n0682_001:0246b10": "兩端故云乃至時佛觀下明梵網經名所由謂梵",
    "X38n0682_001:0246b11": "幢網孔大小方圓不同器界生界心形亦異佛教",
    "X38n0682_001:0246b12": "被彼故有一三乘等差別梵網經名蓋因此立是",
    "X38n0682_001:0246b13": "則於前十會中初一是所諭世界後九是所諭法",
    "X38n0682_001:0246b14": "門後竪明往復。",
    "X38n0682_001:0246b15": "吾今來此世界八千返為此娑婆世界坐金剛華光",
    "X38n0682_001:0246b16": "王座乃至摩醯首羅天王宮為是中一切大眾略開",
    "X38n0682_001:0246b17": "心地法門竟。",
    "X38n0682_001:0246b18": "釋曰八千返者或增減一二等未必整數娑婆堪",
    "X38n0682_001:0246b19": "忍且如常談然五濁之惡未若娑婆大聖加慈及",
    "X38n0682_001:0246b20": "多垂祐竟者結上八千返事若文順合云吾今來",
    "X38n0682_001:0246b21": "此世界八千返為此娑婆世界是中一切大眾坐",
    "X38n0682_001:0246b22": "金剛華光王座乃至摩醘首羅天王宮略開心地",
    "X38n0682_001:0246b23": "法門竟後亦類爾過在譯人後群迷扣聖赴感又",
    "X38n0682_001:0246b24": "來。",
    "X38n0682_001:0246c01": "復從天王宮下至閻浮提菩提樹下為此地上一切",
    "X38n0682_001:0246c02": "眾生凡夫癡闇之人說本盧舍那佛心地中初發心",
    "X38n0682_001:0246c03": "中常所誦一戒光明金剛寶戒是一切佛本源一切",
    "X38n0682_001:0246c04": "菩薩本源佛性種子一切眾生皆有佛性一切意識",
    "X38n0682_001:0246c05": "色心是情是心皆入佛性界中。",
    "X38n0682_001:0246c06": "釋曰曲分四節初明所至處自化魔處之成道處",
    "X38n0682_001:0246c07": "也二為此下明所為機地上者揀非天上無濫聖",
    "X38n0682_001:0246c08": "流輕微無德號曰凡夫愚鈍昏迷目為癡闇或則",
    "X38n0682_001:0246c09": "地上一切眾生是信行地凡夫癡暗之人是十信",
    "X38n0682_001:0246c10": "已前之輩斯則地上不為揀於天上然揀之者優",
    "X38n0682_001:0246c11": "三說本下明所說法謂舍那本行菩薩道時於三",
    "X38n0682_001:0246c12": "地四十心中最初發心即持此戒此戒大要故釋",
    "X38n0682_001:0246c13": "迦傳之萬行之基故居三學之首矣光明等者從",
    "X38n0682_001:0246c14": "用約諭以制其名光明即戒用戒能資定定能發",
    "X38n0682_001:0246c15": "慧慧即光明從所發立名亦即具戒不行非善如",
    "X38n0682_001:0246c16": "人有目日光明照故下戒如明日月小乘戒云譬",
    "X38n0682_001:0246c17": "如有目人等故也金剛寶戒者戒之諭也諸惡不",
    "X38n0682_001:0246c18": "能摧能摧諸惡故又光明金剛皆通體用思之是",
    "X38n0682_001:0246c19": "一切佛本源等者應作元字是初首義也本因受",
    "X38n0682_001:0246c20": "戒得為佛菩薩故順途託於初步故故戒經云譬",
    "X38n0682_001:0246c21": "如人毀足不堪有所涉毀戒亦如是不得生天人",
    "X38n0682_001:0246c22": "尚不生止況佛菩薩又佛之三身自於三聚而得",
    "X38n0682_001:0246c23": "此即可用源字三聚淨戒是三身之泉源故菩薩",
    "X38n0682_001:0246c24": "修證三身果故故亦以為源耳此源最先故加本",
    "X38n0682_001:0247a01": "字或即一也文體容斯佛性者有二種一理性即",
    "X38n0682_001:0247a02": "如來藏二行性行性復二一本性住種性法爾本",
    "X38n0682_001:0247a03": "有在本識中一類相續二即習所成性即發大心",
    "X38n0682_001:0247a04": "後令本識中無漏種子體性增長種子者因義由",
    "X38n0682_001:0247a05": "有理性苟異木石由本種故致招現習因此得佛",
    "X38n0682_001:0247a06": "號為種子四一切眾生下明所化意皆有佛性者",
    "X38n0682_001:0247a07": "意曰菩薩以有佛性故持戒持戒故得為佛菩薩",
    "X38n0682_001:0247a08": "汝等既有佛性亦可持戒齊於上士然上云佛性",
    "X38n0682_001:0247a09": "是行性行性即戒也此言佛性是理性也理性即",
    "X38n0682_001:0247a10": "非戒文同意異慎勿濫之一切意識等者釋成可",
    "X38n0682_001:0247a11": "受戒之相意即第七識即前六色即五根及根依",
    "X38n0682_001:0247a12": "處心即第八此等和合方曰眾生是情是心者於",
    "X38n0682_001:0247a13": "上眾生中不揀高卑妍媿但論是有情是有心者",
    "X38n0682_001:0247a14": "皆入等者戒能防非通於三業攝所從能故名為",
    "X38n0682_001:0247a15": "入又曰三聚戒中攝取眾生得名為入以予之意",
    "X38n0682_001:0247a16": "謂一切眾生平等一性但由薰習便有行性種子",
    "X38n0682_001:0247a17": "故令普施戒律必得入於性戒性戒即戒所習種",
    "X38n0682_001:0247a18": "由此得佛故名佛性性即因義預於此流乃名為",
    "X38n0682_001:0247a19": "入了義首不亦然乎後生所獲益。",
    "X38n0682_001:0247a20": "當當常有因故有當當常住法身。",
    "X38n0682_001:0247a21": "釋曰當即當來當來不一故曰當當常有因者即",
    "X38n0682_001:0247a22": "菩薩戒也謂初心堅礭有始有畢故世世有因當",
    "X38n0682_001:0247a23": "當常住法身者戒之果也十地之中分分證得故",
    "X38n0682_001:0247a24": "曰當當又戒與法身各有三種由有律儀戒為因",
    "X38n0682_001:0247b01": "故住真如法身由有攝善戒為因故住受用法身",
    "X38n0682_001:0247b02": "由有攝生戒為因故住變化法身以各不一故皆",
    "X38n0682_001:0247b03": "重言言常住者凝然不斷相續如次是三法身皆",
    "X38n0682_001:0247b04": "常住也或予意曰但若世世有戒為因必當常住",
    "X38n0682_001:0247b05": "法身矣因果相望遲速在人類別不同故云當當",
    "X38n0682_001:0247b06": "也後均含識宜普受持。",
    "X38n0682_001:0247b07": "如是十波羅提木叉出於世界是法戒是三世一切",
    "X38n0682_001:0247b08": "眾生頂戴受持。",
    "X38n0682_001:0247b09": "釋曰波羅提木叉此云別解脫戒由制戒已戒法",
    "X38n0682_001:0247b10": "在身別別防非而解脫故廣如下釋出於世界者",
    "X38n0682_001:0247b11": "舍那誦出傳於釋迦釋迦奉教流於人代故是法",
    "X38n0682_001:0247b12": "戒者戒有軌則戒即是法法能防非法即是戒故",
    "X38n0682_001:0247b13": "是三世下勸持佛所流傳意在霑物聖果既因斯",
    "X38n0682_001:0247b14": "得故宜頂戴受持意曰但是眾生皆合頂持也文",
    "X38n0682_001:0247b15": "不暢故本為眾生有性故戒出戒故合物持也。",
    "X38n0682_001:0247b16": "自下第二重頌文二初標出舉後正頌今初。",
    "X38n0682_001:0247b17": "吾今當為此大眾重說十無盡藏戒品是一切眾生",
    "X38n0682_001:0247b18": "戒本源自性清淨。",
    "X38n0682_001:0247b19": "釋曰重說者望前八千返故亦即望於長行故十",
    "X38n0682_001:0247b20": "無盡藏者十數表圓意彰無盡由此包攝故名為",
    "X38n0682_001:0247b21": "藏一切眾生等者應云一切眾生自性戒本源清",
    "X38n0682_001:0247b22": "淨謂從本已來一切染法不相應故染而不染所",
    "X38n0682_001:0247b23": "以今令持戒者性相異故方相契故不爾皆徒設",
    "X38n0682_001:0247b24": "故性相俱淨方成佛故或可物皆有分故云一切",
    "X38n0682_001:0247c01": "眾生戒本源自性清淨者戒性為虗空故故下文",
    "X38n0682_001:0247c02": "云有緣非無因既屬因即是空義亦即是善品故",
    "X38n0682_001:0247c03": "後正頌文二初頌真佛垂敕後頌化佛傳通前中",
    "X38n0682_001:0247c04": "四初報從真現。",
    "X38n0682_001:0247c05": "　我今盧舍那　　方坐蓮華臺　　周匝千華上",
    "X38n0682_001:0247c06": "　復現千釋迦",
    "X38n0682_001:0247c07": "釋曰能現所現乃相互耳舍那即自受用身也方",
    "X38n0682_001:0247c08": "者始義正義蓮華臺者表所證離染具德故周匝",
    "X38n0682_001:0247c09": "等者謂於真佛四面周匝有千華圍繞他受用身",
    "X38n0682_001:0247c10": "各依而坐是應二地菩薩之身也言復現者復由",
    "X38n0682_001:0247c11": "重也舍那坐華已是一現今望於彼是第二重故",
    "X38n0682_001:0247c12": "云復也二化託報成。",
    "X38n0682_001:0247c13": "　一華百億國　　一國一釋迦　　各坐菩提樹",
    "X38n0682_001:0247c14": "　一時成佛道　　如是千百億",
    "X38n0682_001:0247c15": "釋曰初偈明一華所現一華等者謂一四天下為",
    "X38n0682_001:0247c16": "一國百億四天下是一報佛為國故云一華百億",
    "X38n0682_001:0247c17": "國每一國南洲現一釋迦故云一國一釋迦由是",
    "X38n0682_001:0247c18": "便成百億箇釋迦也各坐等者各各於本國南閻",
    "X38n0682_001:0247c19": "浮提樹下現成正覺竝無前後故曰一時如是千",
    "X38n0682_001:0247c20": "百億者類餘華也一華之佛既能現百億釋迦餘",
    "X38n0682_001:0247c21": "九百九十九佛亦爾故成千箇百億也或可百億",
    "X38n0682_001:0247c22": "國佛是大化身若爾云何說是報身耶答但千華",
    "X38n0682_001:0247c23": "總取先報身若一一別論即是大化身若爾大化",
    "X38n0682_001:0247c24": "寧與彼同答但一一別明加行所見即是千大若",
    "X38n0682_001:0248a01": "千華總說二地所見其量即大化總為體其義不",
    "X38n0682_001:0248a02": "殊但隨根眾所見別故斯則蓮華臺藏是自受用",
    "X38n0682_001:0248a03": "周徧千華是他受用一華百億國即大化身千百",
    "X38n0682_001:0248a04": "億釋迦即小化身準此則上文千百億釋迦之言",
    "X38n0682_001:0248a05": "含斯二化以同是化同應地前故合言耳若準傳",
    "X38n0682_001:0248a06": "法則自受用傳與他受用他受用傳與大小二化",
    "X38n0682_001:0248a07": "大小二化傳與地前異生但詳上文斯皆可見三",
    "X38n0682_001:0248a08": "詣本聽聞。",
    "X38n0682_001:0248a09": "　盧舍那本身　　千百億釋迦　　各接微塵眾",
    "X38n0682_001:0248a10": "　俱來至我所　　聽我誦佛戒　　甘露門則開",
    "X38n0682_001:0248a11": "釋曰初句是所詣之真佛次句即能詣之化佛次",
    "X38n0682_001:0248a12": "句明化佛神力接眾未必掌擎次句明主伴同詣",
    "X38n0682_001:0248a13": "從佛故須去機劣或不聞以是化佛所攝生故次",
    "X38n0682_001:0248a14": "句正受戒法佛所誦故是佛因故故名佛戒後句",
    "X38n0682_001:0248a15": "明說戒利益然甘露有二義故以諭三戒能除飢",
    "X38n0682_001:0248a16": "渴以濟自他同攝善及攝眾生二皆得益能治疾",
    "X38n0682_001:0248a17": "病同於律儀斷諸惡行因此解脫戒即是門傳通",
    "X38n0682_001:0248a18": "受行即是開義亦可戒能出生死之熱惱納涅槃",
    "X38n0682_001:0248a19": "之清涼故用斯諭耳四還歸傳受。",
    "X38n0682_001:0248a20": "　是時千百億　　還至本道場　　各坐菩提樹",
    "X38n0682_001:0248a21": "　誦我本師戒　　十重四十八",
    "X38n0682_001:0248a22": "釋曰初三句明諸化佛各還本位後二句明通傳",
    "X38n0682_001:0248a23": "戒本本師戒者得自真佛故此約釋迦之言也戒",
    "X38n0682_001:0248a24": "即是師發本師故遺教有文此約舍那之言也依",
    "X38n0682_001:0248b01": "主持業二釋可知十重等相如下廣明後頌化佛",
    "X38n0682_001:0248b02": "傳通文二初舉群聖以勸持後顯同佛以勸持今",
    "X38n0682_001:0248b03": "初。",
    "X38n0682_001:0248b04": "　戒如明日月　　亦如瓔珞珠　　微塵菩薩眾",
    "X38n0682_001:0248b05": "　由是成正覺　　是盧舍那誦　　我亦如是誦",
    "X38n0682_001:0248b06": "　汝新學菩薩　　頂戴受持戒　　受持是戒已",
    "X38n0682_001:0248b07": "　轉授諸眾生　　諦聽我正誦　　佛法中戒藏",
    "X38n0682_001:0248b08": "　波羅提木叉",
    "X38n0682_001:0248b09": "釋曰初兩句明戒德圓滿謂內破無明外招欽敬",
    "X38n0682_001:0248b10": "又即是福慧二嚴也又律儀如日破暗故攝生如",
    "X38n0682_001:0248b11": "月使清涼故攝善如瓔珞善自莊嚴故次二句明",
    "X38n0682_001:0248b12": "戒用深廣即上句深即下句廣次二句明大人誦",
    "X38n0682_001:0248b13": "持上報下化皆大人也次二句勸令自利次二句",
    "X38n0682_001:0248b14": "勸令利他後三句敕令諦受不爾差謬無所利故",
    "X38n0682_001:0248b15": "佛法揀異邪魔戒藏表非經論備包眾德立以藏",
    "X38n0682_001:0248b16": "名顯非定道故云波羅提木叉也然此六節展轉",
    "X38n0682_001:0248b17": "而起詳之後顯同佛以勸持文三初勸令信。",
    "X38n0682_001:0248b18": "　大眾心諦信　　汝是當成佛　　我是已成佛",
    "X38n0682_001:0248b19": "　常作如是信　　戒品已具足",
    "X38n0682_001:0248b20": "釋曰初句勗能信之心不容汎爾故云諦信次二",
    "X38n0682_001:0248b21": "句出所信境其由蘭菊時異而芳同耳後二句辨",
    "X38n0682_001:0248b22": "信利益實信即心淨心淨即戒圓即行之信方是",
    "X38n0682_001:0248b23": "實信也如起信中五行成於四信矣二勸令受。",
    "X38n0682_001:0248b24": "　一切有心者　　皆應攝佛戒　　眾生受佛戒",
    "X38n0682_001:0248c01": "　即入諸佛位　　位同大覺已　　真是諸佛子",
    "X38n0682_001:0248c02": "釋曰初二句普勸攝即受義前云當成即是語佛",
    "X38n0682_001:0248c03": "性之體今言攝戒明佛性之用故下云但解法師",
    "X38n0682_001:0248c04": "語盡受得戒是知云有心者言通意別耳餘四句",
    "X38n0682_001:0248c05": "釋勸所以但能受戒雖未成佛便入佛位如作沙",
    "X38n0682_001:0248c06": "彌墮僧數亦如寡尤寡悔為得祿之道位同大覺",
    "X38n0682_001:0248c07": "已者牒次上之句此但位同非德用同亦如沙彌",
    "X38n0682_001:0248c08": "雖預僧數而戒行未圓真是諸佛子者受佛戒故",
    "X38n0682_001:0248c09": "佛口生故真即是嫡揀非外子及庶子也三勸令",
    "X38n0682_001:0248c10": "聽。",
    "X38n0682_001:0248c11": "　大眾皆恭敬　　至心聽我誦",
    "X38n0682_001:0248c12": "釋曰可知。",
    "X38n0682_001:0248c13": "自下大文第二對緣正說分文三初略序源由二",
    "X38n0682_001:0248c14": "對機正誦三結勸受持前中四初序成道時處。",
    "X38n0682_001:0248c15": "爾時釋迦牟尼佛初坐菩提樹下成無上正覺已。",
    "X38n0682_001:0248c16": "釋曰自往却還之時依真而起化佛去蓮華藏而",
    "X38n0682_001:0248c17": "居穢土隱實證而現假成也二序所結戒相。",
    "X38n0682_001:0248c18": "初結菩薩波羅提木叉孝順父母師僧三寶孝順至",
    "X38n0682_001:0248c19": "道之法孝名為戒亦名制止。",
    "X38n0682_001:0248c20": "釋曰曲分二節初辨相初結等者以是本戒法爾",
    "X38n0682_001:0248c21": "合行故亦成即結不同小乘至於後時因犯方制",
    "X38n0682_001:0248c22": "菩薩波羅提木叉者表非二乘及定道戒故孝順",
    "X38n0682_001:0248c23": "者愛敬從命之義此即能孝順心下明所孝順境",
    "X38n0682_001:0248c24": "父母者有生育之恩故須孝順現存者竭力供養",
    "X38n0682_001:0249a01": "以發道心過往者戒善潛資咸令離苦又一切眾",
    "X38n0682_001:0249a02": "生無非父母既具饒益即成孝順又現無力因以",
    "X38n0682_001:0249a03": "成佛無所不度為大孝也師僧者揀非餘僧以有",
    "X38n0682_001:0249a04": "訓導之恩故須孝順前是色身父母此即法身父",
    "X38n0682_001:0249a05": "母又前生其道器此乃生其道果故三寶者以有",
    "X38n0682_001:0249a06": "拔濟之恩故須孝順謂非佛無以垂教非僧無以",
    "X38n0682_001:0249a07": "弘道也至道之法者真如法性也至為至極萬法",
    "X38n0682_001:0249a08": "由生揀非諸法故云至道之法今令離過契合名",
    "X38n0682_001:0249a09": "孝順也餘義云云皆非正理問師僧豈非僧寶至",
    "X38n0682_001:0249a10": "道豈非法寶而重說乎答親受教誨故究竟所證",
    "X38n0682_001:0249a11": "故由是開之成四種境也二會名孝名戒者以一",
    "X38n0682_001:0249a12": "切眾生皆是父母既不於彼行殺盜等事而及生",
    "X38n0682_001:0249a13": "慈愛等心以此便能合於三寶之意又以符契真",
    "X38n0682_001:0249a14": "如之理故也名制止者謂制善令行制惡令斷止",
    "X38n0682_001:0249a15": "即唯令止惡明開密遮所以然也斯則戒與制止",
    "X38n0682_001:0249a16": "皆孝順之別名耳據此則一切聖教皆成孝順之",
    "X38n0682_001:0249a17": "義由是教字以文從孝文不為孝即非教故故孝",
    "X38n0682_001:0249a18": "經曰夫孝德之本也教之所由生也三序口光表",
    "X38n0682_001:0249a19": "說。",
    "X38n0682_001:0249a20": "佛即口放無量光明。",
    "X38n0682_001:0249a21": "釋曰舍那欲授釋迦既爾釋迦將傳餘眾亦然然",
    "X38n0682_001:0249a22": "有二意一為集眾通招有緣如擊鐘故二為表法",
    "X38n0682_001:0249a23": "表法之意如下所明無量者即大數也四序眾集",
    "X38n0682_001:0249a24": "聽受。",
    "X38n0682_001:0249b01": "是時百萬億大眾諸菩薩十八梵天六欲天子十六",
    "X38n0682_001:0249b02": "大國王合掌至心聽佛誦一切諸佛大乘戒。",
    "X38n0682_001:0249b03": "釋曰曲分兩節初眾集是時口光徧照之時百萬",
    "X38n0682_001:0249b04": "億大數如此未必定爾大眾者屬上即數大屬下",
    "X38n0682_001:0249b05": "即德大文雖屬下義通上下諸菩薩者即下發心",
    "X38n0682_001:0249b06": "等十八梵天等者謂三禪各三四禪有九梵為導",
    "X38n0682_001:0249b07": "首故特舉之六欲天者謂四天王等十六大國者",
    "X38n0682_001:0249b08": "謂央伽國等準下文意合兼四眾八部今無有略",
    "X38n0682_001:0249b09": "或則攝在其中無所遺矣此等見光知佛說戒殊",
    "X38n0682_001:0249b10": "方競驚同集道場二合掌下敬聽合掌者恭敬也",
    "X38n0682_001:0249b11": "至心者諦聽也一切佛者三世佛也大乘者揀非",
    "X38n0682_001:0249b12": "小乘斯則一切佛所說大乘之戒也亦即此大乘",
    "X38n0682_001:0249b13": "戒是一切佛之本故以是佛本故名大乘。",
    "X38n0682_001:0249b14": "自下第二對機正誦文二初總歎戒德後別誦戒",
    "X38n0682_001:0249b15": "相前中有二初明戒法玄玅後辨戒機宏廣前中",
    "X38n0682_001:0249b16": "二初約事所顯後勸總修學前中二初約人顯勝",
    "X38n0682_001:0249b17": "後約光顯勝今初。",
    "X38n0682_001:0249b18": "佛告諸菩薩言我今半月半月自誦諸佛法戒汝等",
    "X38n0682_001:0249b19": "一切發心菩薩乃至十發趣十長養十金剛十地諸",
    "X38n0682_001:0249b20": "菩薩亦誦。",
    "X38n0682_001:0249b21": "釋曰曲分為二初約尊顯半月者其時若白月定",
    "X38n0682_001:0249b22": "是十五日若黑月或即十四十五所以半月說者",
    "X38n0682_001:0249b23": "約人即無厭無忘表法則黑半闇盡白半明圓律",
    "X38n0682_001:0249b24": "儀惡盡攝善善圓是所表也攝生一戒通茲二矣",
    "X38n0682_001:0249c01": "法戒者戒即是法通教行故佛誦佛戒能所勝故",
    "X38n0682_001:0249c02": "二汝等下約眾顯一切之言貫下四類發心者十",
    "X38n0682_001:0249c03": "信也以未成位但言發心發趣者十住也以是三",
    "X38n0682_001:0249c04": "贒之初故云發趣長養者十行也謂修善根故金",
    "X38n0682_001:0249c05": "剛者十迴向也堅固不壞故十地可知二約光顯",
    "X38n0682_001:0249c06": "勝文二初能表後所表今初。",
    "X38n0682_001:0249c07": "是故戒光從口出有緣非無因故光光非青黃赤白",
    "X38n0682_001:0249c08": "黑。",
    "X38n0682_001:0249c09": "釋曰是故者仍前起後也意曰至時欲誦戒是故",
    "X38n0682_001:0249c10": "口放光戒光者以光表戒非戒即光從口出者表",
    "X38n0682_001:0249c11": "佛自誦及勸一切眾生悉皆誦故具戒真子從佛",
    "X38n0682_001:0249c12": "口出故有緣等者表戒從因緣離有無等所出光",
    "X38n0682_001:0249c13": "非五色也光數不一故曰光光言因緣者師資感",
    "X38n0682_001:0249c14": "應戒方起故二所表文二初戒體幽微。",
    "X38n0682_001:0249c15": "非色非心非有非無非因果法。",
    "X38n0682_001:0249c16": "釋曰非色非心者無質礙故非色無緣慮故非心",
    "X38n0682_001:0249c17": "非有非無者因緣所生即假即空故又非所執故",
    "X38n0682_001:0249c18": "不有緣起之故不無非因果者藉菩提心為因故",
    "X38n0682_001:0249c19": "非因也能成大菩提果故非果也尅體而言非佛",
    "X38n0682_001:0249c20": "非菩薩也又非因者眾生得之成佛故非果者諸",
    "X38n0682_001:0249c21": "佛得之化物故最後法字通上諸文意曰以此戒",
    "X38n0682_001:0249c22": "法假因賴緣之所發起乃得離於色心有無因果",
    "X38n0682_001:0249c23": "等法相也二戒用深遠。",
    "X38n0682_001:0249c24": "是諸佛之本源行菩薩道之根本是大眾諸佛子之",
    "X38n0682_001:0250a01": "根本。",
    "X38n0682_001:0250a02": "釋曰雖非果能為佛之本源雖非因能為菩薩之",
    "X38n0682_001:0250a03": "行本雖俱非因果能為大眾等之根本亦可以非",
    "X38n0682_001:0250a04": "因故為果以非果故為因以非定因故得能果後",
    "X38n0682_001:0250a05": "勸物修學。",
    "X38n0682_001:0250a06": "是故大眾諸佛子應受持應讀誦善學。",
    "X38n0682_001:0250a07": "釋曰意令受持其事讀誦其文善學其義應者勗",
    "X38n0682_001:0250a08": "勵此三後辨戒機宏廣。",
    "X38n0682_001:0250a09": "佛子諦聽若受佛戒者國王王子百官宰相比丘比",
    "X38n0682_001:0250a10": "丘尼十八梵天六欲天子庶民黃門婬男婬女奴婢",
    "X38n0682_001:0250a11": "八部鬼神金剛神畜生乃至變化人但解法師語盡",
    "X38n0682_001:0250a12": "受得戒皆名第一清淨者。",
    "X38n0682_001:0250a13": "釋曰曲分三節初約戒總標二國王下約類別列",
    "X38n0682_001:0250a14": "總二十類開則更多變化人者如龍變為人等不",
    "X38n0682_001:0250a15": "同小乘貶之為難餘文可知三但解下約器總結",
    "X38n0682_001:0250a16": "斯則人有不可者畜有可取者非以形類評乎優",
    "X38n0682_001:0250a17": "劣又曉了文義方名解語不同鸚鵡但襲其言第",
    "X38n0682_001:0250a18": "一清淨者佛性論說有二清淨一性淨本無惑染",
    "X38n0682_001:0250a19": "故二相淨對治離障故今約初義故云第一約人",
    "X38n0682_001:0250a20": "以明故云者也後別誦戒相文二初明十重後明",
    "X38n0682_001:0250a21": "輕垢前中十戒所制一一皆為內防三毒三毒不",
    "X38n0682_001:0250a22": "有七支自無三惑不生七亦非犯況依慈慧即犯",
    "X38n0682_001:0250a23": "為持不約內心是非何據若定配三業則無殊小",
    "X38n0682_001:0250a24": "乘達士詳之足見臧否又此十戒約其相顯唯是",
    "X38n0682_001:0250b01": "律儀據其細論兼通餘二謂治惡進善自作誨他",
    "X38n0682_001:0250b02": "故若不誨他非菩薩故如前所明文三初標勸誦",
    "X38n0682_001:0250b03": "持二據事正顯後結勸指廣前中二初舉數勸誦。",
    "X38n0682_001:0250b04": "佛告諸佛子言有十重波羅提木叉若受菩薩戒不",
    "X38n0682_001:0250b05": "誦此戒者非菩薩非佛種子我亦如是誦。",
    "X38n0682_001:0250b06": "釋曰夫為菩薩者必二利通行不誦則不能傳受",
    "X38n0682_001:0250b07": "大悲之行不成不成則自止一身佛種由此永斷",
    "X38n0682_001:0250b08": "佛行不爾故非佛種既非佛種亦非菩薩又若不",
    "X38n0682_001:0250b09": "聞此自亦不得無上菩提故非佛種非菩薩也我",
    "X38n0682_001:0250b10": "亦誦者正顯不誦非佛種等義且夫真佛傳於報",
    "X38n0682_001:0250b11": "佛報佛傳於眾生眾生苟不能傳豈得名為佛子",
    "X38n0682_001:0250b12": "佛子既非胡為菩薩後引例勸持。",
    "X38n0682_001:0250b13": "一切菩薩已學一切菩薩當學一切菩薩今學我已",
    "X38n0682_001:0250b14": "略說菩薩波羅提木叉相貌應當學敬心奉持。",
    "X38n0682_001:0250b15": "釋曰引其過現以勗未來學者學解解於自受誦",
    "X38n0682_001:0250b16": "傳持者行持持於所解之法對下廣明故云略說",
    "X38n0682_001:0250b17": "二據事正顯十重戒即為十段。",
    "X38n0682_001:0250b18": "○初殺命戒菩薩以慈悲為本眾生以形命為先",
    "X38n0682_001:0250b19": "為存物命故首明之不同小乘急於猒離以婬戒",
    "X38n0682_001:0250b20": "居初也文二初標告當機後正示戒法今初。",
    "X38n0682_001:0250b21": "佛言佛子。",
    "X38n0682_001:0250b22": "釋曰佛言者若約結集所序近取即釋迦佛言若",
    "X38n0682_001:0250b23": "準報化傳通於本即舍那佛言本末雖殊實通兩",
    "X38n0682_001:0250b24": "勢佛子者是發大心受大戒菩薩也從佛法所生",
    "X38n0682_001:0250c01": "得佛法分紹繼佛家故名佛子的非凡迷及二乘",
    "X38n0682_001:0250c02": "也以結犯云菩薩故然下九同此故下不別科後",
    "X38n0682_001:0250c03": "正示戒法文二初制戒令行後違禁結罪前中二",
    "X38n0682_001:0250c04": "初制所應止後制所應作前是律儀後即攝善攝",
    "X38n0682_001:0250c05": "生之戒通在兩途前中二初示相令知。",
    "X38n0682_001:0250c06": "若自殺教人殺方便殺讚歎殺見作隨喜乃至呪殺",
    "X38n0682_001:0250c07": "殺因殺緣殺法殺業。",
    "X38n0682_001:0250c08": "釋曰三節初明殺類二殺通於三業謂自殺是身",
    "X38n0682_001:0250c09": "教他是口意通自他審決二思為先導故又教人",
    "X38n0682_001:0250c10": "殺者有二謂教令自殺或使人斷命然菩薩合行",
    "X38n0682_001:0250c11": "二利今反為二損二明殺相方便讚歎者釋有離",
    "X38n0682_001:0250c12": "合合明亦二謂讚能殺之人或讚所用之法此二",
    "X38n0682_001:0250c13": "各二謂未殺即讚之令殺殺已即讚令喜皆悉巧",
    "X38n0682_001:0250c14": "言曉諭美事故云方便離者上之所明但是讚歎",
    "X38n0682_001:0250c15": "至如千居之戮范曾晏子之誅三士等為方便也",
    "X38n0682_001:0250c16": "此與教人殺別者教為明形此乃潛損故此通自",
    "X38n0682_001:0250c17": "他故見作隨喜者亦二謂喜此殺或喜彼終呪殺",
    "X38n0682_001:0250c18": "者或但呪願或有呪術言乃至者意云自他二類",
    "X38n0682_001:0250c19": "殺中通方便等多種殺相殺相既多不可備舉呪",
    "X38n0682_001:0250c20": "殺最希故言乃至三明殺具因謂內心通於三毒",
    "X38n0682_001:0250c21": "謂利屠獵等貪為因也以怨報怨等瞋為因也不",
    "X38n0682_001:0250c22": "識罪福或戲或好等癡為因也但除貪瞋外所有",
    "X38n0682_001:0250c23": "行殺盡癡為因也緣謂外境有此總別別即窮困",
    "X38n0682_001:0250c24": "軄伇達情風俗娛樂等總即弧矢劒戟乃至鷹犬",
    "X38n0682_001:0251a01": "手足等也法謂軌則如沉舟感電等業謂殺事即",
    "X38n0682_001:0251a02": "正作或以此為業榮身益家上通下局細思可知",
    "X38n0682_001:0251a03": "然前三具足方成此業闕則不成故下輕篇別別",
    "X38n0682_001:0251a04": "遮制又此四前後者若據現行即緣先因後若據",
    "X38n0682_001:0251a05": "種子則因先緣後次法後業定不參差下皆此例",
    "X38n0682_001:0251a06": "二制戒令斷。",
    "X38n0682_001:0251a07": "乃至一切有命者不得故殺。",
    "X38n0682_001:0251a08": "釋曰上句境明所殺之境九類悉說下句心明能",
    "X38n0682_001:0251a09": "殺之心揀不作意斯則有命皆重定心皆業不同",
    "X38n0682_001:0251a10": "小乘畜等為輕業重唯人命斷佛性平等故無非",
    "X38n0682_001:0251a11": "父母故深防意地故萬法唯心故也問何以前云",
    "X38n0682_001:0251a12": "因等具足方成殺耶答前說成其殺事此說定其",
    "X38n0682_001:0251a13": "殺罪故不同也後制所應作。",
    "X38n0682_001:0251a14": "是菩薩應起常住慈悲心孝順心方便救護一切眾",
    "X38n0682_001:0251a15": "生。",
    "X38n0682_001:0251a16": "釋曰菩薩即持戒之人應起下能救之心一切眾",
    "X38n0682_001:0251a17": "生所救之境謂前一切有命之者於中有臨命者",
    "X38n0682_001:0251a18": "令以悲心救之有違己者令以孝心順之護令以",
    "X38n0682_001:0251a19": "慈心護之亦可孝順通於一切一切皆父母故斯",
    "X38n0682_001:0251a20": "則慈悲是孝順之別耳起常住者如此三心應須",
    "X38n0682_001:0251a21": "發心常住在懷造次顛沛不得暫忘亦可所起之",
    "X38n0682_001:0251a22": "心如常住之性是無緣之慈等也方便者不爾不",
    "X38n0682_001:0251a23": "脫故或反傷故又雖起慈悲而無物我不乖常住",
    "X38n0682_001:0251a24": "之體為方便也斯則進不失用退不違體大方便",
    "X38n0682_001:0251b01": "也行此二利不虧戒律真菩薩也既止他殺自必",
    "X38n0682_001:0251b02": "不為即翻前殺類又慈悲等翻前殺因方便翻前",
    "X38n0682_001:0251b03": "緣法救護翻前殺業殺具既無何成殺相以翻不",
    "X38n0682_001:0251b04": "善為善故名攝善戒也後違禁結罪。",
    "X38n0682_001:0251b05": "而反更自恣心快意殺生者是菩薩波羅夷罪。",
    "X38n0682_001:0251b06": "釋曰恣心等者恣心則當殺之心難制快意則殺",
    "X38n0682_001:0251b07": "了之意豁然又恣則殺心無限快則殺事稱情反",
    "X38n0682_001:0251b08": "自者兩意謂尚合救生而今害生是一反也此唯",
    "X38n0682_001:0251b09": "反字尚合教他不教而今自行其殺是二反也此",
    "X38n0682_001:0251b10": "兼自字是菩薩者即上佛子波羅夷此云他勝處",
    "X38n0682_001:0251b11": "處即是戒持犯所依故菩薩以持戒為自犯戒為",
    "X38n0682_001:0251b12": "他今既犯戒即他處也以予之意恐是阿鼻阿鼻",
    "X38n0682_001:0251b13": "是犯戒之人住處此處最劣即明他處皆勝也罪",
    "X38n0682_001:0251b14": "者摧也摧善法故既造惡業何有善法縱有善種",
    "X38n0682_001:0251b15": "亦乃不生故亦摧也且夫大士弘慈是心戒因之",
    "X38n0682_001:0251b16": "己非佛子況加殺害快意恣情為咎頗深故貽斯",
    "X38n0682_001:0251b17": "罪其所開者若實以慈悲為懷去病興利願當殺",
    "X38n0682_001:0251b18": "罪務且益生如仙譽等即無過也但以中人已下",
    "X38n0682_001:0251b19": "未可推不行則未是多非誤為則翻成大過由斯",
    "X38n0682_001:0251b20": "得失遮而不開下諸戒條多同此意。",
    "X38n0682_001:0251b21": "○第二偷盜戒命以衣食等資故次於前故智度",
    "X38n0682_001:0251b22": "論曰一切諸眾生以衣食自活若劫若奪取則為",
    "X38n0682_001:0251b23": "劫命賊文二初制戒令行後違禁結罪前中二初",
    "X38n0682_001:0251b24": "制所應止後制所應作前中二初示相令知。",
    "X38n0682_001:0251c01": "若佛子自盜教人盜方便盜呪盜盜因盜緣盜法盜",
    "X38n0682_001:0251c02": "業。",
    "X38n0682_001:0251c03": "釋曰三節初明盜之類二盜三業同前但於教人",
    "X38n0682_001:0251c04": "中開一義耳二明盜之相方便者除身手偷竊但",
    "X38n0682_001:0251c05": "不義而取皆方便盜呪盜者呪使鬼神取或轉轉",
    "X38n0682_001:0251c06": "人心令捨而取等亦應多種略舉此二竝於前戒",
    "X38n0682_001:0251c07": "又略讚歎及隨喜也或以方便攝取三明盜具因",
    "X38n0682_001:0251c08": "者亦通三毒貪則可知非己所要但不欲彼有取",
    "X38n0682_001:0251c09": "之使無令其困乏瞋為因也除貪瞋外不與而取",
    "X38n0682_001:0251c10": "皆癡為因然此三中貪者多矣緣亦非一謂貪怕",
    "X38n0682_001:0251c11": "怨家慣習及穿窬之具等總別可知法亦軌則業",
    "X38n0682_001:0251c12": "者正作或以此為活餘義準前二制戒令斷。",
    "X38n0682_001:0251c13": "乃至鬼神有主劫賊物一切財物一針一艸不得故",
    "X38n0682_001:0251c14": "盜。",
    "X38n0682_001:0251c15": "釋曰先明所盜之物鬼神等者約所主以辨物鬼",
    "X38n0682_001:0251c16": "神物者有三句一鬼而非神尋常家墓中物及祭",
    "X38n0682_001:0251c17": "祀物等二神而非鬼謂四天王等所有三亦鬼亦",
    "X38n0682_001:0251c18": "神謂諸祠廟中物鬼趣攝故劫賊物者兩意一是",
    "X38n0682_001:0251c19": "賊劫得或遺或藏知而取之或反劫之二謂己賊",
    "X38n0682_001:0251c20": "得已成他物而劫奪之今詳文意以輕況重鬼神",
    "X38n0682_001:0251c21": "賊物尚不得盜況人物取況三寶之物取一切財",
    "X38n0682_001:0251c22": "物者約色類以辨物不揀金帛錢穀等類故云一",
    "X38n0682_001:0251c23": "切一針一艸者約多少以辨物不同小乘待滿五",
    "X38n0682_001:0251c24": "錢亦是以少況多故也乃至之言貫於三節思之",
    "X38n0682_001:0252a01": "不得故盜者止能盜之心除無心外起意即犯不",
    "X38n0682_001:0252a02": "同小乘待離本處二制所應作。",
    "X38n0682_001:0252a03": "而菩薩應生佛性孝順心慈悲心常助一切人生福",
    "X38n0682_001:0252a04": "生樂。",
    "X38n0682_001:0252a05": "釋曰佛性之義同前常住但名異耳孝及慈等名",
    "X38n0682_001:0252a06": "義皆同常者約時無間一切者約類徧收雖但言",
    "X38n0682_001:0252a07": "人實兼鬼等福通漏與無漏樂兼世出世間但福",
    "X38n0682_001:0252a08": "因樂果為異耳言助者護護彼物故又或惠之以",
    "X38n0682_001:0252a09": "衣服濟之以飲食導之以禮樂示之以法門苟令",
    "X38n0682_001:0252a10": "福樂皆助義以此翻前可詳會耳後違禁結罪。",
    "X38n0682_001:0252a11": "而反更盜人財物者是菩薩波羅夷罪。",
    "X38n0682_001:0252a12": "釋曰慈惠不施反加盜竊既違嚴制罪復何逃開",
    "X38n0682_001:0252a13": "遮利害審自詳悉。",
    "X38n0682_001:0252a14": "○第三婬欲戒智度論云婬欲雖不惱眾生心繫",
    "X38n0682_001:0252a15": "縛故為大罪也為於生死永劫難出莫不由之故",
    "X38n0682_001:0252a16": "次明矣文二初制戒令行後違禁結罪前中二初",
    "X38n0682_001:0252a17": "制所應止。",
    "X38n0682_001:0252a18": "若佛子自婬教人婬乃至一切女人不得故婬婬因",
    "X38n0682_001:0252a19": "婬緣婬法婬業乃至畜生女諸天鬼神女及非道行",
    "X38n0682_001:0252a20": "婬。",
    "X38n0682_001:0252a21": "釋曰分三節初示婬類二婬三業可知是則嫡嫂",
    "X38n0682_001:0252a22": "男女皆教人婬也二縱婬行不揀親疎好媿等故",
    "X38n0682_001:0252a23": "云一切女人準下文說是女皆制不唯於人文影",
    "X38n0682_001:0252a24": "互耳又今且約男子為門若約女人為門計應反",
    "X38n0682_001:0252b01": "此不得故婬者揀去強力及無心等起意即犯也",
    "X38n0682_001:0252b02": "不同小乘徒從於事然亦不得至於樂也正法念",
    "X38n0682_001:0252b03": "經說沙門夢中行婬覺後隨喜讚說死入鉢頭摩",
    "X38n0682_001:0252b04": "地獄等也然此段文合居第四亦是譯人之失也",
    "X38n0682_001:0252b05": "三顯婬具因亦通三毒貪染可知實無愛情但欲",
    "X38n0682_001:0252b06": "令彼耻辱遂為其事瞋為因也此二之外謂之曰",
    "X38n0682_001:0252b07": "癡緣亦多種也謂富貴得貌伎澇粉黛綺及怨恨",
    "X38n0682_001:0252b08": "等法者即是使宜業者遂事或以此為務四彰婬",
    "X38n0682_001:0252b09": "境兼望後文都有十類一畜生二天三鬼四神五",
    "X38n0682_001:0252b10": "餘人六母七女八姉九妹十六親越略所餘故云",
    "X38n0682_001:0252b11": "乃至也約女望男反之五及非道下辨婬處二意",
    "X38n0682_001:0252b12": "一但論女之下部及口二總攝男之口等二制所",
    "X38n0682_001:0252b13": "應作。",
    "X38n0682_001:0252b14": "而菩薩應生孝順心救度一切眾生淨法與人。",
    "X38n0682_001:0252b15": "釋曰孝順心愛敬皆如父母也救度等者謂示欲",
    "X38n0682_001:0252b16": "過受其戒法等令離欲縛即名救度以此翻前亦",
    "X38n0682_001:0252b17": "可思準二違禁結罪。",
    "X38n0682_001:0252b18": "而反更起一切人婬不揀畜生乃至母女姉妹六親",
    "X38n0682_001:0252b19": "行婬無慈悲心者是菩薩波羅夷罪。",
    "X38n0682_001:0252b20": "釋曰合淨而染已是一愆兒於母等行非畜上為",
    "X38n0682_001:0252b21": "惡心踰禽獸事越聚塵過累重疊故云反更乃至",
    "X38n0682_001:0252b22": "者略去鬼神等故六親者父母夫妻男女也無慈",
    "X38n0682_001:0252b23": "悲心者翻上救度若其先以欲鈎牽後令入佛道",
    "X38n0682_001:0252b24": "等即無過。",
    "X38n0682_001:0252c01": "○第四妄語戒前繫縛此為解脫智度論云如稠",
    "X38n0682_001:0252c02": "林拽木直者易出又以妄語是前三之方便所以",
    "X38n0682_001:0252c03": "次制之也文二初制戒令行後違禁結罪前中二",
    "X38n0682_001:0252c04": "初制所應止。",
    "X38n0682_001:0252c05": "若佛子自妄語教人妄語方便妄語妄語因妄語緣",
    "X38n0682_001:0252c06": "妄語法妄語業乃至不見言見見言不見身心妄語。",
    "X38n0682_001:0252c07": "釋曰四節初明妄語之類二妄語中正唯口意亦",
    "X38n0682_001:0252c08": "兼於身或作誑妄之事或示喜怒等故故下文云",
    "X38n0682_001:0252c09": "身心妄語二略明妄相如云我今日不入定等是",
    "X38n0682_001:0252c10": "方便妄語亦合有讚歎隨喜蓋文略也三明妄之",
    "X38n0682_001:0252c11": "具因亦通於三毒為求名利妄說禍福傳所不習",
    "X38n0682_001:0252c12": "巧詞說理以護身命等貪為因也妄說異端但欲",
    "X38n0682_001:0252c13": "損害瞋為因也此二之外所有不實竝癡為因也",
    "X38n0682_001:0252c14": "緣亦多種謂貪乏畏難及宿恨器具等法業準前",
    "X38n0682_001:0252c15": "可知四廣明妄相事通六識六境今舉初及後二",
    "X38n0682_001:0252c16": "以攝中三故云乃至若具足應云不聞言聞等既",
    "X38n0682_001:0252c17": "言於身豈唯二業斯則妄皆重不同小乘別分輕",
    "X38n0682_001:0252c18": "罪又亦在意不俟形言後制所應作。",
    "X38n0682_001:0252c19": "而菩薩常生正語正見亦生一切眾生正語正見。",
    "X38n0682_001:0252c20": "釋曰正語是總正見是別則見言見不見言不見",
    "X38n0682_001:0252c21": "若具合云正聞乃至正知依此發言皆成正語故",
    "X38n0682_001:0252c22": "語為總矣今但略之亦生等者教他亦爾教他生",
    "X38n0682_001:0252c23": "故正是翻前自他二妄方為菩薩無時不爾故曰",
    "X38n0682_001:0252c24": "常生後違禁結罪。",
    "X38n0682_001:0253a01": "而反更起一切眾生邪語邪見邪業者是菩薩波羅",
    "X38n0682_001:0253a02": "夷罪。",
    "X38n0682_001:0253a03": "釋曰以他況自故云而反等或即於一切眾生起",
    "X38n0682_001:0253a04": "自邪語等通茲兩勢邪語者語之用也但以心中",
    "X38n0682_001:0253a05": "不正故語業皆邪聞等亦略之也至於誘進之道",
    "X38n0682_001:0253a06": "益物之門如虗於化城故隱麤等即不犯。",
    "X38n0682_001:0253a07": "○第五酤酒戒醉後昏狂何事不作或能助成前",
    "X38n0682_001:0253a08": "四所以次之然與下飲酒異者損多人害他物與",
    "X38n0682_001:0253a09": "醉一人輕重別故故十輪經說十壓油輪罪等彼",
    "X38n0682_001:0253a10": "一婬坊置彼十婬坊等一酒坊罪文二初制戒令",
    "X38n0682_001:0253a11": "行後違禁結罪前中二初制所應止後制所應作",
    "X38n0682_001:0253a12": "前中又二初示相令知。",
    "X38n0682_001:0253a13": "若佛子自酤酒教人酤酒酤酒因酤酒緣酤酒法酤",
    "X38n0682_001:0253a14": "酒業。",
    "X38n0682_001:0253a15": "釋曰分二初明酤酒之類二酤酒亦通三業可知",
    "X38n0682_001:0253a16": "二明酤酒之具因貪心偏多瞋癡分有緣謂貪乏",
    "X38n0682_001:0253a17": "麴米糟具等法醞釀方便業者得直與他依之存",
    "X38n0682_001:0253a18": "活後制戒令斷。",
    "X38n0682_001:0253a19": "一切酒不得酤酒起罪因緣。",
    "X38n0682_001:0253a20": "釋曰分兩節初舉事正斷文分二勢一約種類智",
    "X38n0682_001:0253a21": "論說酒有三種謂穀酒菓酒藥酒等乃至乾濕清",
    "X38n0682_001:0253a22": "濁二約少乃多至一毛滴悉不得酤二顯過除疑",
    "X38n0682_001:0253a23": "疑酒有何過而全止之故此云也智論說有三十",
    "X38n0682_001:0253a24": "六失且傾國喪家亡身失政多因於酒是知酒過",
    "X38n0682_001:0253b01": "之事那能具陳言三十六由是略說由此深過所",
    "X38n0682_001:0253b02": "以制之二制所應作。",
    "X38n0682_001:0253b03": "而菩薩應生一切眾生明達之慧。",
    "X38n0682_001:0253b04": "釋曰隨其根器導以慧明一三五乘俾令通達後",
    "X38n0682_001:0253b05": "違禁結罪。",
    "X38n0682_001:0253b06": "而反更生一切眾生顛倒之心者是菩薩波罪夷罪。",
    "X38n0682_001:0253b07": "釋曰本來愚情尚要提撕暫時睡眠猶須策發豈",
    "X38n0682_001:0253b08": "得貪財易酒致彼昏狂作所不應故當其罪若為",
    "X38n0682_001:0253b09": "益自醘他益求之即可酤也。",
    "X38n0682_001:0253b10": "○第六說過戒前四同律中聲聞四重後四同瑜",
    "X38n0682_001:0253b11": "伽菩薩四重中間更加酤說說細於酤所以相次",
    "X38n0682_001:0253b12": "文二初制戒令行後違禁結罪前中二初制所應",
    "X38n0682_001:0253b13": "止。",
    "X38n0682_001:0253b14": "若佛子自說出家在家菩薩比丘比丘尼罪過教人",
    "X38n0682_001:0253b15": "說罪過罪過因罪過緣罪過法罪過業。",
    "X38n0682_001:0253b16": "釋曰分二初明說過之類乘有大小小有僧尼之",
    "X38n0682_001:0253b17": "殊大有在家出家之異出家菩薩在僧尼中二說",
    "X38n0682_001:0253b18": "正當口意亦兼於身次章亦爾二說過之具文闕",
    "X38n0682_001:0253b19": "說字知之因通於三毒謂為名利身命故說貪為",
    "X38n0682_001:0253b20": "因也不為益己但欲損他故說瞋為因也除此二",
    "X38n0682_001:0253b21": "外所有談說癡為因也緣亦多種謂財位勢力舊",
    "X38n0682_001:0253b22": "惡宿習辭費等法者令知方便業者當說為業亦",
    "X38n0682_001:0253b23": "以此為勢後制所應作。",
    "X38n0682_001:0253b24": "而菩薩聞外道惡人及二乘惡人說佛法中非法非",
    "X38n0682_001:0253c01": "律常生慈心教化是惡人輩令生大乘善信。",
    "X38n0682_001:0253c02": "釋曰外道是佛法外惡人二乘是佛法內惡人以",
    "X38n0682_001:0253c03": "不信大乘皆惡人故故法華中不令親近佛法中",
    "X38n0682_001:0253c04": "者通大小乘謂外道即兼說大小之過小乘即多",
    "X38n0682_001:0253c05": "說大乘之過亦兼說自乘中過以諸部異故教化",
    "X38n0682_001:0253c06": "者謂種種方便譬諭言辭惡人輩者即上二種善",
    "X38n0682_001:0253c07": "信者即實信也又不信大乘不名善故能信難信",
    "X38n0682_001:0253c08": "一乘法故實教大乘即一乘故此中有能化所化",
    "X38n0682_001:0253c09": "自化緣化益詳之可知後違禁結罪。",
    "X38n0682_001:0253c10": "而菩薩反更自說佛法中罪過者是菩薩波羅夷罪。",
    "X38n0682_001:0253c11": "釋曰尚合止他而今自說故云反自等大悲經說",
    "X38n0682_001:0253c12": "出家人左手携男右手携女從一酒家至一酒家",
    "X38n0682_001:0253c13": "不出賢劫當般涅槃是故於彼不應說過若以為",
    "X38n0682_001:0253c14": "師訓下決斷是非忠苦相誡摧邪顯正破小顯大",
    "X38n0682_001:0253c15": "大悲為本一向利他即無過也。",
    "X38n0682_001:0253c16": "○第七讚毀戒前依過說此乃加毀先輕後重以",
    "X38n0682_001:0253c17": "為次第況加自讚由來不同也文二初制戒令行",
    "X38n0682_001:0253c18": "後違禁結罪前中二初制所應止。",
    "X38n0682_001:0253c19": "若佛子自讚毀他亦教人自讚毀他毀他因毀他緣",
    "X38n0682_001:0253c20": "毀他法毀他業。",
    "X38n0682_001:0253c21": "釋曰分三初明讚毀之類二事三業準前然有三",
    "X38n0682_001:0253c22": "句謂讚而不毀毀而不讚亦讚亦毀又詳下文但",
    "X38n0682_001:0253c23": "隱德不稱便成其毀況復誣之二明讚毀之具文",
    "X38n0682_001:0253c24": "取婉順略於自讚理必有之因亦通於三毒謂自",
    "X38n0682_001:0254a01": "讚為貪或兼於瞋顯他非故毀他正是其瞋也或",
    "X38n0682_001:0254a02": "兼於貪顯自德故又為名利讚毀即貪為因也為",
    "X38n0682_001:0254a03": "損故讚毀即瞋為因也此外讚毀竝癡為因也緣",
    "X38n0682_001:0254a04": "法及業大義同前後制所應作。",
    "X38n0682_001:0254a05": "而菩薩應代一切眾生受加毀辱惡事自向己好事",
    "X38n0682_001:0254a06": "與他人。",
    "X38n0682_001:0254a07": "釋曰過過而說名毀令其耻赧為辱受惡施好必",
    "X38n0682_001:0254a08": "在兼行不可也後違禁結罪。",
    "X38n0682_001:0254a09": "若自揚己德隱他人好事令他人受毀者是菩薩波",
    "X38n0682_001:0254a10": "羅夷罪。",
    "X38n0682_001:0254a11": "釋曰成人之惡自伐其巧君子不為況於菩薩令",
    "X38n0682_001:0254a12": "他受毀光瑩己身既觸嚴科理當重罪若於教道",
    "X38n0682_001:0254a13": "開誘抑陽之門慈悲方便不可無也。",
    "X38n0682_001:0254a14": "○第八慳恡戒前二貪於未得之財此段恡於已",
    "X38n0682_001:0254a15": "得之物前麤此細義之次第文二初制戒令行後",
    "X38n0682_001:0254a16": "違禁結罪前中二初制所應止。",
    "X38n0682_001:0254a17": "若佛子自慳教人慳慳因慳緣慳法慳業。",
    "X38n0682_001:0254a18": "釋曰二節初明慳類二慳三業兼正可知二明慳",
    "X38n0682_001:0254a19": "具因亦通於三毒謂存己不施貪為因也憎彼不",
    "X38n0682_001:0254a20": "捨瞋為因也此二之外不行捨施癡為因也緣亦",
    "X38n0682_001:0254a21": "多種為外財所乏或宿有慊恨或不得稱情法者",
    "X38n0682_001:0254a22": "護惜使宜業者堅固不捨或務此成家二制所應",
    "X38n0682_001:0254a23": "作。",
    "X38n0682_001:0254a24": "而菩薩見一切貧窮人來乞者隨前人所須一切給",
    "X38n0682_001:0254b01": "與。",
    "X38n0682_001:0254b02": "釋曰貧窮之言含於兩意望財施即以飢寒等者",
    "X38n0682_001:0254b03": "無福為貧窮望下法施則以寡聞等無慧為貧窮",
    "X38n0682_001:0254b04": "一切給與該於二施之中復有多種所謂財有金",
    "X38n0682_001:0254b05": "帛財物之異法有一三五乘之殊須者施之故云",
    "X38n0682_001:0254b06": "一切給與又要帛者不可與錢樂大者不可與小",
    "X38n0682_001:0254b07": "故云隨前人所須後違禁結罪文二初據本明非",
    "X38n0682_001:0254b08": "後加過結罪前中二初明慳因。",
    "X38n0682_001:0254b09": "而菩薩以惡心瞋心。",
    "X38n0682_001:0254b10": "釋曰以惡心者謂貪癡二毒若為身不施即以貪",
    "X38n0682_001:0254b11": "為惡心若任運不好即以癡為惡心或別生異見",
    "X38n0682_001:0254b12": "亦是癡攝瞋即瞋毒為對宿怨後明慳事。",
    "X38n0682_001:0254b13": "乃至不施一錢一針一艸有求法者不為說一句一",
    "X38n0682_001:0254b14": "偈一微塵許法。",
    "X38n0682_001:0254b15": "釋曰初財後法一錢等者意日針艸至寡慳之即",
    "X38n0682_001:0254b16": "犯也句偈有文義之異如常所辨微塵許者如云",
    "X38n0682_001:0254b17": "毛頭類於極少非謂法門有塵毛相斯皆以少況",
    "X38n0682_001:0254b18": "多故首云乃至非謂恡多財多法後加過結罪。",
    "X38n0682_001:0254b19": "而反更罵辱者是菩薩波羅夷罪。",
    "X38n0682_001:0254b20": "釋曰有可之恡匪曰大才菩薩行中詎容慳秘財",
    "X38n0682_001:0254b21": "法不惠已是一愆罵辱於人因宜加罪若復求其",
    "X38n0682_001:0254b22": "所無問所不解或施反招損及妨己大利等則不",
    "X38n0682_001:0254b23": "可也然須方便發遣慎勿罵辱令其怨恨。",
    "X38n0682_001:0254b24": "○第九瞋恚戒前慳貪此瞋恚法之次也文二初",
    "X38n0682_001:0254c01": "制戒令行後違禁結罪前中二初制所應止。",
    "X38n0682_001:0254c02": "若佛子自瞋教人瞋瞋因瞋緣瞋法瞋業。",
    "X38n0682_001:0254c03": "釋曰分二初瞋類二事三業可知二瞋具因亦通",
    "X38n0682_001:0254c04": "於三毒謂競名利等故瞋貪為因也但對違情瞋",
    "X38n0682_001:0254c05": "即因也違順之外所有瞋者癡為因也云何瞋與",
    "X38n0682_001:0254c06": "瞋為因邪種現異故緣者即名利怨讎等法謂發",
    "X38n0682_001:0254c07": "作方便業為忿毒現行亦以此為業二制所應作。",
    "X38n0682_001:0254c08": "而菩薩應生一切眾生善根無諍之事常生慈悲心。",
    "X38n0682_001:0254c09": "釋曰善根者無瞋也無諍事者為無瞋善根所起",
    "X38n0682_001:0254c10": "之業即謙虗柔忍善和諍訟也慈悲者非但無瞋",
    "X38n0682_001:0254c11": "更能拔苦不唯無諍兼能與樂如斯行者即名孝",
    "X38n0682_001:0254c12": "順二違禁結罪。",
    "X38n0682_001:0254c13": "而反更於一切眾生中乃至於非眾生中以惡口罵",
    "X38n0682_001:0254c14": "辱加以手打及以刀杖意猶不息前人求悔善言懺",
    "X38n0682_001:0254c15": "謝猶瞋不解者是菩薩波羅夷罪。",
    "X38n0682_001:0254c16": "釋曰一切眾生不唯人類非眾生者無情之物如",
    "X38n0682_001:0254c17": "蹶倒罵地等以惡口下三業皆具然反更之言有",
    "X38n0682_001:0254c18": "六重事合慈不慈一也更加瞋恚二也及以口罵",
    "X38n0682_001:0254c19": "三也又以手打四也兼行刀杖五也懺謝不解六",
    "X38n0682_001:0254c20": "也過犯重重故云反更若為利物故慈悲示行如",
    "X38n0682_001:0254c21": "吒呵調達等即無犯也。",
    "X38n0682_001:0254c22": "○第十誹謗戒前即瞋心此是邪見故次於瞋以",
    "X38n0682_001:0254c23": "此能令三寶斷絕故次明制文二初制戒令行後",
    "X38n0682_001:0254c24": "違禁結罪前中二初制所應止。",
    "X38n0682_001:0255a01": "若佛子自謗三寶教人謗三寶謗因謗緣謗法謗業。",
    "X38n0682_001:0255a02": "釋曰分二初明謗類若人言如來定大定小定有",
    "X38n0682_001:0255a03": "定空定一定多定等皆謗佛也若不了四意趣四",
    "X38n0682_001:0255a04": "悉檀及三語等皆謗法也若不知權實逆順內外",
    "X38n0682_001:0255a05": "事理等方便皆謗僧也斯則佛通真應法兼半滿",
    "X38n0682_001:0255a06": "僧具聖凡二事三業可知後明謗具因亦通於三",
    "X38n0682_001:0255a07": "毒謂若為財位徇情容佞謗者即貪為因也若為",
    "X38n0682_001:0255a08": "讎怨謗者即瞋為因也若為不了不信及任運謗",
    "X38n0682_001:0255a09": "者竝癡為因也緣謂祿位通已得未得怨嫌邪師",
    "X38n0682_001:0255a10": "邪教戲論等也法者巧說道理業者現行其事或",
    "X38n0682_001:0255a11": "以為務後制所應作。",
    "X38n0682_001:0255a12": "而菩薩見外道及以惡人一言謗佛音聲如三百鉾",
    "X38n0682_001:0255a13": "刺心。",
    "X38n0682_001:0255a14": "釋曰外道即邪見無信之輩也惡人即但為貪瞋",
    "X38n0682_001:0255a15": "等謗未必無信者也外道非非惡人但緣過重故",
    "X38n0682_001:0255a16": "偏語之謗佛者不謂法僧略有二意一文不便故",
    "X38n0682_001:0255a17": "二以本該末故為法是佛所說僧是佛弟子也鉾",
    "X38n0682_001:0255a18": "者鏘戟之類也謗言至少鉾刺甚多乃刺心痛惜",
    "X38n0682_001:0255a19": "之甚所以然者菩薩燒身供佛捨命求法忍苦度",
    "X38n0682_001:0255a20": "僧蓋為紹隆三寶今反見斷三寶之事寧不痛哉",
    "X38n0682_001:0255a21": "二違禁結罪。",
    "X38n0682_001:0255a22": "況口自謗不生信心孝順心而反更助惡人邪見人",
    "X38n0682_001:0255a23": "謗者是菩薩波羅夷罪。",
    "X38n0682_001:0255a24": "釋曰見謗不痛已是其罪而復自謗故云況也又",
    "X38n0682_001:0255b01": "見謗不止已是一非也而復助彼故云反更不生",
    "X38n0682_001:0255b02": "信心則同外道不生孝順心即同惡人既謗三寶",
    "X38n0682_001:0255b03": "即不孝順三寶理法是至道之法亦不孝順由此",
    "X38n0682_001:0255b04": "損物亦不孝順父母如或破小顯大進實忘權抑",
    "X38n0682_001:0255b05": "揚之門不可全廢如淨名云我觀小乘猶如盲人",
    "X38n0682_001:0255b06": "即其類也必須據理不得附情後結勸指廣文二",
    "X38n0682_001:0255b07": "初結勸後指廣前中二初舉損勸持後引例勸持",
    "X38n0682_001:0255b08": "前中三初令持護小愆次明違招大損後則結所",
    "X38n0682_001:0255b09": "不應今初。",
    "X38n0682_001:0255b10": "善學諸人者是菩薩十波羅提木叉應當學於中不",
    "X38n0682_001:0255b11": "應一一犯如微塵許何況具足犯十戒。",
    "X38n0682_001:0255b12": "釋曰善學諸人者意曰善學他諸人者諸人者即",
    "X38n0682_001:0255b13": "已學菩薩又或意曰善學得此諸人者此諸人者",
    "X38n0682_001:0255b14": "即今學當學菩薩斯皆勗勵之詞應當等者於此",
    "X38n0682_001:0255b15": "十戒隨一一戒中尚不得犯微塵許何況具足犯",
    "X38n0682_001:0255b16": "十戒二明違招大損文二初明失十善利。",
    "X38n0682_001:0255b17": "若有犯者不得現身發菩提心亦失國王位亦失轉",
    "X38n0682_001:0255b18": "輪王位亦失比丘比丘尼位亦失十發趣十長養十",
    "X38n0682_001:0255b19": "金剛十地佛性常住妙果一切皆失。",
    "X38n0682_001:0255b20": "釋曰犯者即前微塵許不得發心者非法器故國",
    "X38n0682_001:0255b21": "王即粟散天子輪王即兼於四輪皆言失位者鬼",
    "X38n0682_001:0255b22": "神不護故雖得之必失之如次篇說失比丘等者",
    "X38n0682_001:0255b23": "無淨戒故不約形服已上通凡小自下唯大乘發",
    "X38n0682_001:0255b24": "趣等四位是因於中有地前地上賢聖不同下二",
    "X38n0682_001:0255c01": "皆果常住是涅槃果顯體同因故曰佛性以此明",
    "X38n0682_001:0255c02": "於常住常住即涅槃妙果是菩提玅行處成萬德",
    "X38n0682_001:0255c03": "莊嚴故或可佛性是涅槃常住言通於二果二果",
    "X38n0682_001:0255c04": "皆常住故或可佛性是至得果佛性常住玅果即",
    "X38n0682_001:0255c05": "涅槃菩提故一切皆失者結前凡小及大乘因果",
    "X38n0682_001:0255c06": "等或可凡是一切善品漏與無漏竝皆失也後明",
    "X38n0682_001:0255c07": "墮三惡道。",
    "X38n0682_001:0255c08": "墮三惡道中二劫三劫不聞父母三寶名字。",
    "X38n0682_001:0255c09": "釋曰二三等者於惡中隨所犯輕重及宿善多少",
    "X38n0682_001:0255c10": "或一中經二經三或二三中共經二三劫等隨罪",
    "X38n0682_001:0255c11": "輕重亦通小中大三也不聞父母名字者地獄化",
    "X38n0682_001:0255c12": "生鬼從多分畜雖多有癡故不知與無不別故也",
    "X38n0682_001:0255c13": "三寶於其難處固宜絕聞後則結所不應。",
    "X38n0682_001:0255c14": "以是不應一一犯。",
    "X38n0682_001:0255c15": "釋曰果報若斯理須堅礭如形帶影終不可遁後",
    "X38n0682_001:0255c16": "引例勸持。",
    "X38n0682_001:0255c17": "汝等一切諸菩薩今學當學已學如是十戒應當學",
    "X38n0682_001:0255c18": "敬心奉持。",
    "X38n0682_001:0255c19": "釋曰舉其先進以勸後徒可知後指廣。",
    "X38n0682_001:0255c20": "八萬威儀品當廣明。",
    "X38n0682_001:0255c21": "釋曰廣本在彼但今知之而未見之。",
    "X38n0682_001:0255c23": "梵網經記卷上"
}