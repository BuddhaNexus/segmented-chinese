{
    "X67n1299_015:0090b09": "禪林類聚卷第十五",
    "X67n1299_015:0090b11": "衣鉢　服飾(把針附)　鞋韈　珍寶",
    "X67n1299_015:0090b12": "　琴碁(書畫樂附)　簾帳　舟楫",
    "X67n1299_015:0090b13": "衣鉢",
    "X67n1299_015:0090b14": "世尊一日勑阿難。食時將至。汝當入城持鉢。阿難應",
    "X67n1299_015:0090b15": "諾。佛云。汝既持鉢。須依過去七佛儀式。阿難便問。如",
    "X67n1299_015:0090b16": "何是過去七佛之儀式。佛召阿難。阿難應諾。佛云持",
    "X67n1299_015:0090b17": "鉢去。",
    "X67n1299_015:0090b18": "禾山方云。阿難只解與麼去。不解與麼來。隆慶化",
    "X67n1299_015:0090b19": "士既解與麼去。亦解與麼來。然雖如是。且道作麼",
    "X67n1299_015:0090b20": "生是七佛儀式。要會麼。丈夫自有衝天志。不向如",
    "X67n1299_015:0090b21": "來行處行。",
    "X67n1299_015:0090b22": "遯庵頌云。從前七佛軌儀。慶喜何曾欠少。堪笑黃",
    "X67n1299_015:0090b23": "面瞿曇。無端更打之遶。",
    "X67n1299_015:0090b24": "阿難尊者問迦葉云。師兄。世尊傳金襴袈裟外。別傳",
    "X67n1299_015:0090c01": "箇甚麼。迦葉召云阿難。阿難應諾。迦葉云。倒却門前",
    "X67n1299_015:0090c02": "剎竿著。",
    "X67n1299_015:0090c03": "汾陽昭云。不問那知。　五祖戒云。露。　翠巖芝云。",
    "X67n1299_015:0090c04": "千年無影樹。今時沒底靴。　草堂清云。剎竿未倒。",
    "X67n1299_015:0090c05": "穿却諸人髑髏。換却諸人眼睛。剎竿倒後。向甚麼",
    "X67n1299_015:0090c06": "處見釋迦老子。參。",
    "X67n1299_015:0090c07": "白雲端頌云。金襴之外復何傳。弟應兄呼豈有偏。",
    "X67n1299_015:0090c08": "倒却門前剎竿子。免教依舊倚牆邊。　覺海元云。",
    "X67n1299_015:0090c09": "金襴付後別何傳。呼應雖勤意未圓。迦葉更能施",
    "X67n1299_015:0090c10": "善巧。剎竿倒却貴安然。　無盡居士云。慶喜門前",
    "X67n1299_015:0090c11": "倒剎竿。金襴傳外有何傳。天然外道無師證。爭柰",
    "X67n1299_015:0090c12": "威音佛已前。　天童覺云。影略門前倒剎竿。箇中",
    "X67n1299_015:0090c13": "消息授傳難。玲瓏侍者能相委。盤走明珠珠走盤。",
    "X67n1299_015:0090c14": "　慈受深云。頭陀飲光。多聞慶喜。合掌擎拳。難兄",
    "X67n1299_015:0090c15": "難弟。一朝狹路兩相逢。裂轉雙睛無處避。便向門",
    "X67n1299_015:0090c16": "前倒剎竿。丈夫自有衝天志。　旻古佛云。提起金",
    "X67n1299_015:0090c17": "襴。惹倒剎竿。步步踏著。綠水青山。",
    "X67n1299_015:0090c18": "雪峯存禪師在德山作飯頭。一日飯遲。師曬飯巾次。",
    "X67n1299_015:0090c19": "見德山托鉢至法堂前。師云。這老漢。鐘未鳴鼓未響。",
    "X67n1299_015:0090c20": "托鉢向甚麼處去。山便歸方丈。師舉似巖頭。頭云大",
    "X67n1299_015:0090c21": "小德山不會末後句。山聞令侍者喚巖頭來。山問。汝",
    "X67n1299_015:0090c22": "不肯老僧那。頭密啟其意。山休去。明日陞堂。果與尋",
    "X67n1299_015:0090c23": "常不同。頭至僧堂前拊掌大笑云。且喜堂頭老漢會",
    "X67n1299_015:0090c24": "末後句。他後天下人不柰伊何。雖然如是。也只得三",
    "X67n1299_015:0091a01": "年。後三年果遷化。",
    "X67n1299_015:0091a02": "明招謙代德山云。咄咄。沒處去沒處去。　雪竇顯",
    "X67n1299_015:0091a03": "云。曾聞說箇獨眼龍。元來只有一隻眼。殊不知德",
    "X67n1299_015:0091a04": "山是箇無齒大蟲。若不是巖頭識破。爭得明日與",
    "X67n1299_015:0091a05": "昨日不同。諸人要會末後句麼。只許老胡知。不許",
    "X67n1299_015:0091a06": "老胡會。　大溈喆云。巖頭大似高崖石裂。直得百",
    "X67n1299_015:0091a07": "里走獸潛蹤。若非德山度量深明。爭得昨日與今",
    "X67n1299_015:0091a08": "日不同。　翠巖真云。巖頭德山一狀領過。雪峯一",
    "X67n1299_015:0091a09": "千五百人善知識地在。",
    "X67n1299_015:0091a10": "南堂靜頌云。德山托鉢最為奇。好語令人特地疑。",
    "X67n1299_015:0091a11": "虎豹出林誇爪距。叢林千古立雄基。　寶峯祥云。",
    "X67n1299_015:0091a12": "凜凜霜風戞地寒。漁翁擲釣五湖寬。錦鱗觸散波",
    "X67n1299_015:0091a13": "心月。収取絲綸上古灘。　天童覺云。末後句。會也",
    "X67n1299_015:0091a14": "無。德山父子太含胡。座中亦有江南客。莫向樽前",
    "X67n1299_015:0091a15": "唱鷓鴣。　徑山杲云。一撾塗毒聞皆喪。身在其中",
    "X67n1299_015:0091a16": "總不知。八十翁翁入場屋。真誠不是小兒嬉。",
    "X67n1299_015:0091a17": "雲門偃禪師示眾云。世界恁麼廣闊。為甚麼鐘聲披",
    "X67n1299_015:0091a18": "七條。",
    "X67n1299_015:0091a19": "鼓山珪頌云。七條披向鐘聲上。徧界難藏比丘相。",
    "X67n1299_015:0091a20": "若以色見音聲求。迦葉師兄是虗妄。　徑山杲云。",
    "X67n1299_015:0091a21": "鐘聲披起鬱多羅。碧眼胡兒不奈何。一箭雙鵰隨",
    "X67n1299_015:0091a22": "手落。拈來元是柵中鵝。",
    "X67n1299_015:0091a23": "楊岐會禪師。僧問。天得一以清。地得一以寧。衲僧得",
    "X67n1299_015:0091a24": "一堪作甚麼。師云鉢盂口向天。",
    "X67n1299_015:0091b01": "白雲端頌云。鉢口向天底時節。十方世界一團鐵。",
    "X67n1299_015:0091b02": "少林面壁謾多年。衲僧眼裏重添屑。　松源岳云。",
    "X67n1299_015:0091b03": "衲僧一拶。鉢盂口闊。天下楊岐。望梅林止渴。",
    "X67n1299_015:0091b04": "服飾(把針附)",
    "X67n1299_015:0091b05": "洞山价禪師問僧。世間甚麼物最苦。僧云地獄最苦。",
    "X67n1299_015:0091b06": "師云。不然。衣線下不明大事始是苦。",
    "X67n1299_015:0091b07": "丹霞淳頌云。鑊湯爐炭幾何般。地獄三塗未苦酸。",
    "X67n1299_015:0091b08": "須聽新豐親切語。袈裟之下莫顢頇。",
    "X67n1299_015:0091b09": "曹山本寂禪師。僧問靈衣不掛時如何。師云曹山今",
    "X67n1299_015:0091b10": "日孝滿。云孝滿後如何。師云曹山好顛酒。",
    "X67n1299_015:0091b11": "天童覺頌云。清白門庭四絕隣。長年關掃不容塵。",
    "X67n1299_015:0091b12": "光明轉處傾殘月。爻象分時却建寅新。滿孝便逢",
    "X67n1299_015:0091b13": "春。醉步狂歌任墮巾。散髮夷猶誰管系。太平無事",
    "X67n1299_015:0091b14": "酒顛人。",
    "X67n1299_015:0091b15": "香林遠禪師。僧問如何是衲衣下事。師云臈月火燒",
    "X67n1299_015:0091b16": "山。",
    "X67n1299_015:0091b17": "應庵華云。香林恁麼道。老鼠入牛角。忽有人問歸",
    "X67n1299_015:0091b18": "宗。如何是衲衣下事。只對他道來年更有新條在。",
    "X67n1299_015:0091b19": "惱亂春風卒未休。",
    "X67n1299_015:0091b20": "雪竇顯頌云。臘月燒山。萬種千般。翹松鶴冷。立雪",
    "X67n1299_015:0091b21": "人寒。達磨不會。大難大難。　上方益云。歲晚年來",
    "X67n1299_015:0091b22": "正苦寒。千林木葉盡凋殘。炎炎野火無流水。應是",
    "X67n1299_015:0091b23": "隨風過別山。　白楊順云。臘月山頭火亘天。衲衣",
    "X67n1299_015:0091b24": "下事若為傳。老來不是觀時節。困即長伸兩脚眠。",
    "X67n1299_015:0091c01": "　天童覺云。老大叢林快說禪。不將禪掛口皮邊。",
    "X67n1299_015:0091c02": "谷深山遠空無像。何處人呼應不圓。　東林顏云。",
    "X67n1299_015:0091c03": "臘月火燒山。苦口是黃連。相將歲除夜。竇八布衫",
    "X67n1299_015:0091c04": "穿。大可憐。把手入黃泉。",
    "X67n1299_015:0091c05": "鞋韈",
    "X67n1299_015:0091c06": "睦州蹤禪師在黃檗為首座。教臨濟問佛法後。歸鄉",
    "X67n1299_015:0091c07": "院杜門織蒲鞋養母。人目之曰陳蒲鞋。接得雲門令",
    "X67n1299_015:0091c08": "嗣雪峯。唯自晦迹。凡見僧喚云。大德。僧回首。師云擔",
    "X67n1299_015:0091c09": "板漢。",
    "X67n1299_015:0091c10": "雪竇顯云。睦州只具一隻眼。何故。這僧喚既回首。",
    "X67n1299_015:0091c11": "因甚却成擔板。",
    "X67n1299_015:0091c12": "汾陽昭頌云。垂慈只要總通靈。不是宗師妄目生。",
    "X67n1299_015:0091c13": "擔板直教須放下。免伊虗度百千生。　圓悟勤云。",
    "X67n1299_015:0091c14": "辛辛辣辣。啀啀喍喍。識際北為大樹拶。雲門墮嶮",
    "X67n1299_015:0091c15": "崖。機峻莫階。言如枯柴。夫是之謂陳蒲鞋。　無為",
    "X67n1299_015:0091c16": "子云。睦州喚。隨卦斷。回不回。擔板漢。　長靈卓云。",
    "X67n1299_015:0091c17": "腦後與一錐。頭頭墮坑坎。直饒喚不回。也是虗擔",
    "X67n1299_015:0091c18": "板。透過睦州關。乾坤一隻眼。　鼓山珪云。電火光",
    "X67n1299_015:0091c19": "中休草草。劍輪鋒上莫忉忉。等門放却全身入。終",
    "X67n1299_015:0091c20": "不當頭犯一毫。　徑山杲云。睦州擔板。那容眨眼。",
    "X67n1299_015:0091c21": "闊狹短長。不須增減。",
    "X67n1299_015:0091c22": "靈雲勤禪師問僧甚處去。云雪峯去。師云我有一信",
    "X67n1299_015:0091c23": "寄雪峯。云便請。師乃脫履拋向面前。僧便去。雪峯問",
    "X67n1299_015:0091c24": "甚處來。云靈雲來。峯云和尚安不。云有書相寄。道了",
    "X67n1299_015:0092a01": "脫履拋向面前。峯休去。",
    "X67n1299_015:0092a02": "溈山秀云。雪峯既不能辨他來信端的。這僧又祇",
    "X67n1299_015:0092a03": "知依模畫樣。鈍置他靈雲。忽若當時道我有一信",
    "X67n1299_015:0092a04": "寄他。云便請。靈雲只據坐。這僧又若為通露。不可",
    "X67n1299_015:0092a05": "大丈夫漢為人馳達。教他一言不措。",
    "X67n1299_015:0092a06": "珍寶",
    "X67n1299_015:0092a07": "東寺會禪師因仰山來參乃問汝何處人。仰云廣南",
    "X67n1299_015:0092a08": "人。師云我聞廣南有鎮海明珠是不。仰云是。師云此",
    "X67n1299_015:0092a09": "珠作何形狀。仰云白月即現。師云汝將得來不。云將",
    "X67n1299_015:0092a10": "得來。師云何不呈似老僧。云某。甲昨到溈山。蒙索此",
    "X67n1299_015:0092a11": "珠。直得無言可對。無理可伸。師云。真獅子兒。善能哮",
    "X67n1299_015:0092a12": "吼。如蟭螟蟲向蚊子眼睫上作窠。於十字街頭大呌",
    "X67n1299_015:0092a13": "一聲云。土曠人稀。相逢者少。(傳燈作東邑政語。無蟭螟蟲下一段)",
    "X67n1299_015:0092a14": "龍潭曉云。眾中喚作呈珠話。且作麼生是呈珠處。",
    "X67n1299_015:0092a15": "山僧今日與大眾註破。等閑莫向江邊立。切忌寒",
    "X67n1299_015:0092a16": "灰炙殺人。",
    "X67n1299_015:0092a17": "本覺一頌云。鎮海明珠到處晶。由來一顆自圓成。",
    "X67n1299_015:0092a18": "仰山東寺曾遭索。叉手還將取次呈。",
    "X67n1299_015:0092a19": "終南山師祖禪師問南泉。摩尼珠。人不識。如來藏裏",
    "X67n1299_015:0092a20": "親収得。如何是藏。泉云王老師與爾往來者是。師云",
    "X67n1299_015:0092a21": "不往來者。泉云亦是。師云如何是珠。泉召云師祖。師",
    "X67n1299_015:0092a22": "應諾。泉云去汝不會我語。師從此信入。",
    "X67n1299_015:0092a23": "雪竇顯向往來者是處云。草裏漢。又向不往來者",
    "X67n1299_015:0092a24": "亦是處云。雪上加霜。又於如何是珠處云。嶮。百尺",
    "X67n1299_015:0092b01": "竿頭作伎倆。不是好手。這裏著得箇眼。賓主互換",
    "X67n1299_015:0092b02": "便能深入虎穴。或不漝麼。縱饒師祖悟去。也是龍",
    "X67n1299_015:0092b03": "頭蛇尾漢。　白雲端云。大眾。這僧一顆摩尼珠可",
    "X67n1299_015:0092b04": "謂稀世之寶。大可憐生。幾乎落在萬丈坑裏。猶賴",
    "X67n1299_015:0092b05": "得南泉老兒手親為他把得起。且道此珠現今在",
    "X67n1299_015:0092b06": "甚麼處。乃云海神知貴不知價。留與人間光照夜。",
    "X67n1299_015:0092b07": "溈山祐禪師坐次。仰山與香嚴侍立。師云。如今總與",
    "X67n1299_015:0092b08": "麼者少。不與麼者多。香嚴從東過西立。仰山從西過",
    "X67n1299_015:0092b09": "東立。師云。這箇因緣。三十年後如金擲地相似。仰云",
    "X67n1299_015:0092b10": "亦須是和尚提唱始得。嚴云即今亦不少。師云合取",
    "X67n1299_015:0092b11": "狗口。",
    "X67n1299_015:0092b12": "佛鑑懃云。溈山幸自海晏河清。剛地無風起浪。雖",
    "X67n1299_015:0092b13": "然。一波纔動萬波隨。擲地金聲如瓦礫。仰山香嚴",
    "X67n1299_015:0092b14": "若能慎護。纔見溈山恁麼道。便珍重下去。假饒溈",
    "X67n1299_015:0092b15": "山咳唾風生。也須無出氣處。　大溈智云。溈山舉",
    "X67n1299_015:0092b16": "令。二子唱和。偶然成曲調。不是海作做。雖然。啐啄",
    "X67n1299_015:0092b17": "之機。溈山未肯放過。當時仰山香嚴見溈山與麼",
    "X67n1299_015:0092b18": "道。便好掀倒禪床。還知麼。良久云。見性不留佛。大",
    "X67n1299_015:0092b19": "悟不存師。猶較些子。喝一喝。　塗毒策云。金久鍊",
    "X67n1299_015:0092b20": "則精。水久澄則清。溈山纔始調絃。二子終須別曲。",
    "X67n1299_015:0092b21": "當初祇道喜相逢。到底翻成怨離別。且道過在甚",
    "X67n1299_015:0092b22": "麼處。還知麼。老來祇可和雲睡。休與兒孫論短長。",
    "X67n1299_015:0092b23": "南堂靜頌云。象王嚬呻。師子哮吼。踞地盤空。移星",
    "X67n1299_015:0092b24": "換斗。坐斷舌頭。合取狗口。一回擲地作金聲。九曲",
    "X67n1299_015:0092c01": "黃河徹底清。　隱靜儼云。溈山垂語辨龍蛇。一對",
    "X67n1299_015:0092c02": "驪珠絕點瑕。獅子窟中無異獸。嘉聲動地徧天涯。",
    "X67n1299_015:0092c03": "洛浦安禪師。僧問眾手淘金誰是得者。師云拳中舊",
    "X67n1299_015:0092c04": "寶不假披沙。云恁麼則展手不逢也。師云莫將鶴唳",
    "X67n1299_015:0092c05": "擬作鶯啼。",
    "X67n1299_015:0092c06": "丹霞淳頌云。淘金豈假披沙得。不觸波瀾猶費力。",
    "X67n1299_015:0092c07": "露柱三更忽放光。此時未審何人識。",
    "X67n1299_015:0092c08": "大嶺禪師。僧問如何是一切處清淨。師云。截瓊枝寸",
    "X67n1299_015:0092c09": "寸是寶。柝旃檀片片皆香。",
    "X67n1299_015:0092c10": "丹霞淳頌云。乾坤盡是黃金國。萬有全彰淨妙身。",
    "X67n1299_015:0092c11": "玉女背風無巧拙。靈苗花秀不知春。",
    "X67n1299_015:0092c12": "雲門偃禪師示眾云。乾坤之內。宇宙之間。中有一寶。",
    "X67n1299_015:0092c13": "秘在形山。拈燈籠向佛殿裏。將三門向燈籠上。",
    "X67n1299_015:0092c14": "法昌遇云。且緩緩。法昌有一寶。七顛與八倒。或作",
    "X67n1299_015:0092c15": "無明山。或時為相好。觸處盡光輝。動便入荒草。休",
    "X67n1299_015:0092c16": "尋討。珊瑚枝上日杲杲。　白雲端云。大眾。眼在鼻",
    "X67n1299_015:0092c17": "上。脚在肚下。且道寶在甚處。乃云。人面不知何處",
    "X67n1299_015:0092c18": "去。桃花依舊笑春風。",
    "X67n1299_015:0092c19": "雪竇顯頌云。看看。古岸何人把釣竿。雲冉冉。水漫",
    "X67n1299_015:0092c20": "漫。明月蘆花君自看。　溈山秀云。看看。野花開。極",
    "X67n1299_015:0092c21": "撩亂。三月洞庭江上春。煙霄飛過瀟湘岸。　白雲",
    "X67n1299_015:0092c22": "端云。嶺上白雲舒復卷。天邊皓月去還來。低頭却",
    "X67n1299_015:0092c23": "入茅簷下。不覺呵呵笑幾回。　佛心才云。帝網交",
    "X67n1299_015:0092c24": "羅幾萬般。形山消殞影團團。拈來不是無心處。只",
    "X67n1299_015:0093a01": "在乾坤宇宙間。",
    "X67n1299_015:0093a02": "長慶稜禪師。僧問眾手淘金誰是得者。師云有伎倆",
    "X67n1299_015:0093a03": "者得。云學人還得也無。師云大遠在。",
    "X67n1299_015:0093a04": "雪竇顯代這僧當時便喝。復云。有伎倆者得。一手",
    "X67n1299_015:0093a05": "分付。有伎倆者不得。兩手分付。學人還得也無。蒼",
    "X67n1299_015:0093a06": "天蒼天。",
    "X67n1299_015:0093a07": "智門祚頌云。眾手淘金得者誰。纖塵窒礙豈能為。",
    "X67n1299_015:0093a08": "洪波浩渺黃金遠。一事無成空手歸。",
    "X67n1299_015:0093a09": "首山念禪師。僧問。學人親到寶山。空手回時如何。師",
    "X67n1299_015:0093a10": "云家家門前火把子。僧於言下大悟。",
    "X67n1299_015:0093a11": "白雲端頌云。空手歸時誰肯信。驢馱馬載入門來。",
    "X67n1299_015:0093a12": "家家舉起火把子。半夜天如白日開。　佛鑑懃云。",
    "X67n1299_015:0093a13": "寶山到日事如何。空手回時所得多。家家門前火",
    "X67n1299_015:0093a14": "把子。明如日月照山河。",
    "X67n1299_015:0093a15": "琴碁(書畫樂附)",
    "X67n1299_015:0093a16": "睦州蹤禪師因一秀才來參。師問先輩所蘊何業。才",
    "X67n1299_015:0093a17": "云某甲會二十四家書。師以拄杖空中點一點云。會",
    "X67n1299_015:0093a18": "麼。才罔措。師云。又道會二十四家書。永字八法也不",
    "X67n1299_015:0093a19": "識。",
    "X67n1299_015:0093a20": "黃龍南云。睦州一點直在威音王已前。及乎八法",
    "X67n1299_015:0093a21": "論書。却被箇俗人勘破。若是黃龍即不然。孔門弟",
    "X67n1299_015:0093a22": "子無人識。碧眼胡僧笑點頭。　大溈喆云。睦州不",
    "X67n1299_015:0093a23": "妨用得這一點妙。又似以勢欺人。大溈即不然。乃",
    "X67n1299_015:0093a24": "畫一圓相云。會麼。字義炳然。文不加點。",
    "X67n1299_015:0093b01": "明招謙頌云。一點曾無異。微塵劫不增。百千諸佛",
    "X67n1299_015:0093b02": "眼。同共此靈明。　佛鑑懃云。禪師拄杖秀才筆。伎",
    "X67n1299_015:0093b03": "倆皆從手中出。八法論書如未明。面前一點黑如",
    "X67n1299_015:0093b04": "漆。　水庵一云。一著機先用得親。可憐窮手眼無",
    "X67n1299_015:0093b05": "筋。須知八法論書處。前箭猶輕後箭深。",
    "X67n1299_015:0093b06": "大陽延禪師問梁山。如何是無相道場。山指觀音云",
    "X67n1299_015:0093b07": "此是吳處士畫。師擬進語。山急索云。這箇是有相底。",
    "X67n1299_015:0093b08": "那箇是無相底。師於言下大悟。作禮却依本位。立山",
    "X67n1299_015:0093b09": "云何不道取一句來。師云道即不辤恐上紙墨。山乃",
    "X67n1299_015:0093b10": "呵呵大笑云。此語已後上碑去在。",
    "X67n1299_015:0093b11": "投子青頌云。路窮崖仞問山翁。別指巖西嶺近東。",
    "X67n1299_015:0093b12": "擬進霧垂嵐色重。回頭頂見太陽紅。",
    "X67n1299_015:0093b13": "風穴沼禪師。僧問。古曲無音韻。如何和得齊。師云。木",
    "X67n1299_015:0093b14": "雞啼子夜。蒭狗吠天明。",
    "X67n1299_015:0093b15": "徑山杲云。這黃面浙子恁麼答話也。做他臨濟兒",
    "X67n1299_015:0093b16": "孫未得在。今日或有人問徑山。古曲無音韻如何",
    "X67n1299_015:0093b17": "和得齊。只向他道木雞啼子夜蒭狗吠天明。",
    "X67n1299_015:0093b18": "投子青頌云。古巖月色鎻重雲。枯木迎芳曉帶春。",
    "X67n1299_015:0093b19": "昨夜星河轉南斗。金烏隨鳳過天輪。",
    "X67n1299_015:0093b20": "簾帳",
    "X67n1299_015:0093b21": "法眼益禪師因僧齋前來參次。師以手指簾。尋有二",
    "X67n1299_015:0093b22": "僧齊去捲。師云一得一失。",
    "X67n1299_015:0093b23": "東禪齋云。上座且作麼生會。有云為伊不明旨便",
    "X67n1299_015:0093b24": "去捲簾。亦有道指者即會。不指而去者即失。恁麼",
    "X67n1299_015:0093c01": "會還可不可。既不許恁麼會。且問上座。阿那箇得",
    "X67n1299_015:0093c02": "那箇失。",
    "X67n1299_015:0093c03": "天童覺頌云。松直棘曲。鶴長鳧短。羲皇世人。俱忘",
    "X67n1299_015:0093c04": "治亂。其安也潛鱗在淵。其逸也翔鳥脫絆。無何祖",
    "X67n1299_015:0093c05": "禰西來。裏許得失相半。蓬隨風而轉空。船截流而",
    "X67n1299_015:0093c06": "到岸。箇中刢利衲僧。看取清凉手段。",
    "X67n1299_015:0093c07": "舟楫",
    "X67n1299_015:0093c08": "六祖大師一日謂門人云。吾欲歸新州。汝等速整舟",
    "X67n1299_015:0093c09": "楫。門人云。師從此去。早晚却回。師云。葉落歸根。來時",
    "X67n1299_015:0093c10": "無口。",
    "X67n1299_015:0093c11": "法雲秀云。非但來時無口。去時亦無鼻孔。",
    "X67n1299_015:0093c12": "佛眼遠頌云。歸根得旨復何論。洞口秦人半掩門。",
    "X67n1299_015:0093c13": "花落已隨流水遠。空留羃羃野雲屯。　松源岳云。",
    "X67n1299_015:0093c14": "雲開空自闊。葉落即歸根。回首煙波裏。漁歌過遠",
    "X67n1299_015:0093c15": "村。",
    "X67n1299_015:0093c16": "船子誠禪師與道吾雲巖在藥山分別後。往秀州華",
    "X67n1299_015:0093c17": "亭泛一小舟。曾囑道吾云。師兄向後有座主。指一二",
    "X67n1299_015:0093c18": "人來。道吾後至京口竹林寺。時夾山會禪師住持上",
    "X67n1299_015:0093c19": "堂。有僧問如何是法身。會云法身無相。云如何是法",
    "X67n1299_015:0093c20": "眼。會云法眼無瑕。吾不覺失笑。會下座具禮請問。吾",
    "X67n1299_015:0093c21": "云。吾有同行在華亭船上接。人汝往見之必有所得。",
    "X67n1299_015:0093c22": "仍須更易其服。會乃散眾易服徑造華亭。師見會來",
    "X67n1299_015:0093c23": "便問大德住甚麼寺。會云似則不住住則不似。師云",
    "X67n1299_015:0093c24": "不似又不似箇甚麼。會云不是目前法。師云甚處學",
    "X67n1299_015:0094a01": "得來。會云非耳目之所到。師云。一句合頭語。萬劫繫",
    "X67n1299_015:0094a02": "驢橛。師又問。垂絲千尺。意在深潭。離鈎三寸。子何不",
    "X67n1299_015:0094a03": "道。會擬開口。師拈橈子劈脊打落水中。會纔上船。師",
    "X67n1299_015:0094a04": "急索云道道。會擬開口。師又打。會豁然大悟。乃點頭",
    "X67n1299_015:0094a05": "三下。師云。竿頭絲線從君弄。不犯清波意自殊。會遂",
    "X67n1299_015:0094a06": "問。拋綸擲鈎。師意如何。師云。絲懸淥水。浮定有無之",
    "X67n1299_015:0094a07": "意。速道速道。會云。語帶玄而無路。舌頭談而不談。師",
    "X67n1299_015:0094a08": "云。釣盡江波。金鱗始遇。會乃掩耳。師云如是如是。乃",
    "X67n1299_015:0094a09": "囑云。吾在藥山三十年方明得此事。汝今得已。向後",
    "X67n1299_015:0094a10": "莫住城隍聚落。直須藏身處沒蹤跡。沒蹤跡處莫藏",
    "X67n1299_015:0094a11": "身。向深山钁頭邊接取一箇半箇。嗣續吾宗。無令斷",
    "X67n1299_015:0094a12": "絕。會領旨禮辤而去。頻頻回首。師復喚云闍黎。會回",
    "X67n1299_015:0094a13": "首。師舉船橈云。汝道別更有在。言訖踏翻船於煙浪。",
    "X67n1299_015:0094a14": "投子青頌云。泛舟駕嶮三十春。擊處竿頭活死人。",
    "X67n1299_015:0094a15": "夾嶺桂分千古韻。朗江山翠萬重新。　保寧勇云。",
    "X67n1299_015:0094a16": "不犯清波不擲鈎。恠哉當面觸鼇頭。微芒一噴朦",
    "X67n1299_015:0094a17": "朧雨。萬壑千溪水逆流。　覺海元云。捨短從長有",
    "X67n1299_015:0094a18": "幾人。遠求船子扣玄津。蘭橈數拄徒開口。水色山",
    "X67n1299_015:0094a19": "光特地新。　佛迹昱云。長竿放去隨波浪。絲線収",
    "X67n1299_015:0094a20": "來獲錦鱗。橈下翻身何脫灑。回頭不見舊時人。",
    "X67n1299_015:0094a21": "　無盡居士云。蘆葦蕭蕭江岸秋。長天獨月向西流。",
    "X67n1299_015:0094a22": "離鈎三寸無人道。笑倚蘭橈自點頭。",
    "X67n1299_015:0094a23": "船子有一官人問。如何是和尚日用事。師竪起橈子",
    "X67n1299_015:0094a24": "云會麼。云不會。師云。棹撥清波。金鱗罕遇。因示偈云。",
    "X67n1299_015:0094b01": "三十年來坐釣臺。鈎頭往往得黃能。金鱗不遇空勞",
    "X67n1299_015:0094b02": "力。収取絲綸歸去來。三十年來海上遊。水清魚現不",
    "X67n1299_015:0094b03": "吞鈎。釣竿斫盡重[栽木+土]竹。不計功程得便休。千尺絲綸",
    "X67n1299_015:0094b04": "直下垂。一波纔動萬波隨。夜靜水寒魚不食。滿船空",
    "X67n1299_015:0094b05": "載月明歸。",
    "X67n1299_015:0094b06": "雪竇顯云。這漢勞而無功。忽若雲門道一句合頭",
    "X67n1299_015:0094b07": "語萬劫繫驢橛。又作麼生免得此過。良久云。莫謂",
    "X67n1299_015:0094b08": "水寒魚不食。如今釣得滿船歸。",
    "X67n1299_015:0094b09": "白雲端頌云。閃礫金鱗躍浪時。華亭貪翫下鈎遲。",
    "X67n1299_015:0094b10": "誰知雪老垂綸慣。不犯波濤取得伊。",
    "X67n1299_015:0094b11": "巖頭豁禪師。僧問古帆未掛時如何。師云小魚吞大",
    "X67n1299_015:0094b12": "魚。",
    "X67n1299_015:0094b13": "汾陽昭頌云。古帆不掛更何疑。學問依前又是迷。",
    "X67n1299_015:0094b14": "大小二魚俱一海。爭柰鈎頭餌不齋。　鼓山珪云。",
    "X67n1299_015:0094b15": "小魚吞大魚。門上釘桃符。邪魔俱不入。佛法也消",
    "X67n1299_015:0094b16": "除。　徑山杲云。小魚吞大魚。直路太縈紆。古帆休",
    "X67n1299_015:0094b17": "更問。處處得逢渠。",
    "X67n1299_015:0094b18": "巖頭僧問古帆掛後如何。師云後園驢喫草。",
    "X67n1299_015:0094b19": "海印信頌云。槌打不碎。火燒不著。天上人間。何處",
    "X67n1299_015:0094b20": "安泊。阿呵呵。是甚麼。莫齩破。須爛嚼。　大洪遂云。",
    "X67n1299_015:0094b21": "古帆不掛問巖頭。月冷風高下直鈎。誰見後園驢",
    "X67n1299_015:0094b22": "喫草。脫籠卸馱飽齁齁。　楚安方云。風信不來春",
    "X67n1299_015:0094b23": "已老。却憶後園驢喫草。滿大明月贈行人。野客溪",
    "X67n1299_015:0094b24": "邊歸路早。　徑山杲云。後園驢喫草。一老一不老。",
    "X67n1299_015:0094c01": "驀地撞出來。闘湊得恰好。",
    "X67n1299_015:0094c02": "廣德周禪師。僧問波浪之中如何得妙。師云。橈棹不",
    "X67n1299_015:0094c03": "施兼底脫。往來終不借浮囊。",
    "X67n1299_015:0094c04": "丹霞淳頌云。一句相酬難取則。輪王不化閻浮國。",
    "X67n1299_015:0094c05": "無邊剎海浪痕平。獨駕泥牛耕月色。",
    "X67n1299_015:0094c06": "木平道禪師初謁洛浦。遂問一漚未發已前如何辨",
    "X67n1299_015:0094c07": "其水脉。浦云。移舟諳水勢。舉棹別波瀾。師不愜意。次",
    "X67n1299_015:0094c08": "參盤龍。如前置問。龍云。移舟不辨水。舉棹即迷源。師",
    "X67n1299_015:0094c09": "因此相契。",
    "X67n1299_015:0094c10": "雲峯悅云。木平若於洛浦言下會去。猶較些子。可",
    "X67n1299_015:0094c11": "惜許向盤龍死水裏淹殺。後有問如何是木平。對",
    "X67n1299_015:0094c12": "云不勞斤斧。師云果然只在這裏。諸禪德。大凡發",
    "X67n1299_015:0094c13": "言超方。也須甄別邪正。識辨真偽。帶些子眼筋始",
    "X67n1299_015:0094c14": "得。雖然如是。也是賊過後張弓。",
    "X67n1299_015:0094c15": "丹霞淳頌云。金烏玉兔兩交輝。照破威音未兆時。",
    "X67n1299_015:0094c16": "若謂青霄別有路。木人依舊皺雙眉。　本覺一云。",
    "X67n1299_015:0094c17": "移舟曾不別澄潭。舉棹波生豈更堪。更會一漚初",
    "X67n1299_015:0094c18": "未發。木人半夜好同參。",
    "X67n1299_015:0094c19": "法眼益禪師問覺上座船來陸來。云船來。師云船在",
    "X67n1299_015:0094c20": "甚麼處。云船在河裡。覺退師却問傍僧云。你道適來",
    "X67n1299_015:0094c21": "這僧具眼不具眼。",
    "X67n1299_015:0094c22": "天童覺頌云。水不洗水。金不愽金。昧毛色而得馬。",
    "X67n1299_015:0094c23": "靡絲絃而樂琴。結繩畫卦有許事。喪盡真淳盤古",
    "X67n1299_015:0094c24": "心。",
    "X67n1299_015:0095a02": "禪林類聚卷第十五"
}