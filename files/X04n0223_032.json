{
    "X04n0223_032:0216b22": "大方廣佛新華嚴經合論卷第三十二",
    "X04n0223_032:0216b23": "唐于闐國三藏沙門實叉難陀譯經",
    "X04n0223_032:0216b24": "唐太原方山長者李通玄造論",
    "X04n0223_032:0216c01": "唐福州開元寺沙門志寧釐經合論",
    "X04n0223_032:0216c02": "須彌頂上偈讚品第十四之餘",
    "X04n0223_032:0216c03": "【論】第二一切慧菩薩世界名波頭摩華佛號無盡",
    "X04n0223_032:0216c04": "月於此義中義分為五一釋菩薩名二釋世界名",
    "X04n0223_032:0216c05": "三釋隨位進修佛果之號四釋其座體五定其所",
    "X04n0223_032:0216c06": "來方面第一釋菩薩名者所以名一切慧以隨位",
    "X04n0223_032:0216c07": "進修中達一切法無體無性非迷執故此當第二",
    "X04n0223_032:0216c08": "治地住修戒波羅蜜中十波羅蜜以一切法無體",
    "X04n0223_032:0216c09": "性非染淨以為戒體故如此十住位梵行品是其",
    "X04n0223_032:0216c10": "戒體二釋世界名者所以世界名波頭摩華此云",
    "X04n0223_032:0216c11": "赤蓮華也為表戒相無染處世赫弈開敷莊嚴萬",
    "X04n0223_032:0216c12": "行感果可觀義也三釋隨位進修佛果之號者佛",
    "X04n0223_032:0216c13": "號無盡月為菩薩名一切慧佛果還號無盡月明",
    "X04n0223_032:0216c14": "因果相似故即明一切慧是修行得一切佛智慧",
    "X04n0223_032:0216c15": "之人世界是所修行之法佛果是治地住中所得",
    "X04n0223_032:0216c16": "之果明能清涼一切煩惱故四座體如前已釋五",
    "X04n0223_032:0216c17": "定其所來方面者是南方之眾也為表南方是離",
    "X04n0223_032:0216c18": "位是虗無義是文章義是赤色赫弈義如日正南",
    "X04n0223_032:0216c19": "照萬象而圓明義是故菩薩名一切慧世界名赤",
    "X04n0223_032:0216c20": "蓮華佛號無盡月此是善財童子見海雲比丘見",
    "X04n0223_032:0216c21": "佛說普眼經以義思之自當明矣第三勝慧菩薩",
    "X04n0223_032:0216c22": "義分為四一明菩薩名二明所居國土三明隨位",
    "X04n0223_032:0216c23": "佛果之號四明從所來方一明菩薩名者所以名",
    "X04n0223_032:0216c24": "勝慧為明隨位進修更明淨故不移一法勝前位",
    "X04n0223_032:0217a01": "故二明世界名者所以名寶華世界此明忍波羅",
    "X04n0223_032:0217a02": "蜜已得一切諸佛之智慧以道體而能行忍行華",
    "X04n0223_032:0217a03": "者行也明以忍行莊嚴智慧法身三明佛果之號",
    "X04n0223_032:0217a04": "所以佛號不動月者以得理成行達心境而無可",
    "X04n0223_032:0217a05": "動故明能堪忍也月者清涼義四明從所來方者",
    "X04n0223_032:0217a06": "是西方之眾以西方為秋為殺為苦諦以慈悲位",
    "X04n0223_032:0217a07": "在中如十迴向中善財見觀音在金剛山之西為",
    "X04n0223_032:0217a08": "明金為殺位以表眾苦之處以修其慈忍以是義",
    "X04n0223_032:0217a09": "故菩薩名勝慧世界名寶華佛號不動月總明得",
    "X04n0223_032:0217a10": "法成忍之力用勝故此是寶華義此是修行住對",
    "X04n0223_032:0217a11": "治法也此是善財見善住比丘得無礙法門以能",
    "X04n0223_032:0217a12": "忍故第四菩薩名功德慧於此義中分之為四一",
    "X04n0223_032:0217a13": "明菩薩名二明世界名三明佛果之號四明從所",
    "X04n0223_032:0217a14": "來方一明菩薩名者云何名功德慧此位修精進",
    "X04n0223_032:0217a15": "波羅蜜勤行利物廣益眾生故招多功德以立其",
    "X04n0223_032:0217a16": "名二明世界名者所以名優鉢羅華此云青蓮華",
    "X04n0223_032:0217a17": "諸色蓮華此華最勝為明諸行之中精進最勝故",
    "X04n0223_032:0217a18": "以此華為所居法體故一切萬行以此為功三明",
    "X04n0223_032:0217a19": "佛果之號所以名為風月佛為明精進波羅蜜離",
    "X04n0223_032:0217a20": "慢無懈一念成佛速疾如風又明精勤觀照定慧",
    "X04n0223_032:0217a21": "如風能消染淨無明塵垢香臭悉吹如風能清涼",
    "X04n0223_032:0217a22": "故四明所從來方者是此方之眾北方者是坎位",
    "X04n0223_032:0217a23": "是黑是愚是世間嶮盜之義又為師為君之位以",
    "X04n0223_032:0217a24": "是義故以精進波羅蜜勤修利益之行破迷離暗",
    "X04n0223_032:0217b01": "速令成佛是故菩薩號功德慧世界名青蓮華佛",
    "X04n0223_032:0217b02": "果號之為風月佛也以風能淨諸垢故此已上是",
    "X04n0223_032:0217b03": "生貴住中對治法門故此當善財第四善知識彌",
    "X04n0223_032:0217b04": "伽長者說輪字法門了俗諦法而令愚黑者得出",
    "X04n0223_032:0217b05": "世樂故第五菩薩名精進慧者於此義中四義如",
    "X04n0223_032:0217b06": "前一所以名精進慧明此位是具足方便住精勤",
    "X04n0223_032:0217b07": "修習方便定門以彰深智慧故以立其名又一行",
    "X04n0223_032:0217b08": "之中具無量行故於定位起精進之名精進之上",
    "X04n0223_032:0217b09": "起功德之名以明諸行參用一行具無量行故二",
    "X04n0223_032:0217b10": "世界名金剛華者以法性為禪體起妙慧揀擇正",
    "X04n0223_032:0217b11": "邪不壞是金剛義故華者行也以明定慧能揀擇",
    "X04n0223_032:0217b12": "之妙用故三佛果名水月者為定體能淨能清涼",
    "X04n0223_032:0217b13": "能現萬像如水故四明所從來方者是東北方之",
    "X04n0223_032:0217b14": "眾東北者是艮位也為山為石為門闕為童蒙為",
    "X04n0223_032:0217b15": "初明為高顯為寂靜為止以明定體徧與諸位諸",
    "X04n0223_032:0217b16": "行修進啟蒙發明清涼惑熱進修始終之本末故",
    "X04n0223_032:0217b17": "為艮為歲始年終之本末故為初明為止故菩薩",
    "X04n0223_032:0217b18": "名精進慧世界名金剛華佛號為水月此是善財",
    "X04n0223_032:0217b19": "第五善知識解脫長者主禪門於其身中現十佛",
    "X04n0223_032:0217b20": "剎塵佛國土總在身中十方各十佛剎微塵之數",
    "X04n0223_032:0217b21": "佛國土總在身中明禪體周徧故第六善慧菩薩",
    "X04n0223_032:0217b22": "四義如前一明菩薩名者明此正心住修般若波",
    "X04n0223_032:0217b23": "羅蜜智慧門故菩薩名善慧二妙香華世界者以",
    "X04n0223_032:0217b24": "明妙用智慧之香華開敷自他佛果明智慧說教",
    "X04n0223_032:0217c01": "見香華義故三佛號解脫月者明妙慧分明心境",
    "X04n0223_032:0217c02": "解脫故四明所從來方者此是東南方之眾東南",
    "X04n0223_032:0217c03": "方是巽位巽為風教為言說以像此位以智慧善",
    "X04n0223_032:0217c04": "說妙法教化眾生令解脫故是故菩薩名善慧世",
    "X04n0223_032:0217c05": "界名妙香華佛果號解脫月此當善財第六海幢",
    "X04n0223_032:0217c06": "比丘位身心寂然離出入息身出化身徧法界故",
    "X04n0223_032:0217c07": "明寂用自在得寂滅神通第七菩薩名智慧四義",
    "X04n0223_032:0217c08": "如前一明菩薩名智慧者明此不退住是第七成",
    "X04n0223_032:0217c09": "大慈悲門以智慧成滿方能隨俗善入生死以此",
    "X04n0223_032:0217c10": "為名二世界名悅意華者以有智慧在於生死隨",
    "X04n0223_032:0217c11": "順六道同事利生知根悅俗皆令得入法悅無憂",
    "X04n0223_032:0217c12": "故名悅意華三佛號無上月者明諸行之中慈悲",
    "X04n0223_032:0217c13": "為首為濟利眾生為最勝故故號之名無上月四",
    "X04n0223_032:0217c14": "所從來方者西南方也是坤位為信順為母為地",
    "X04n0223_032:0217c15": "為眾明方便波羅蜜以大悲為母入於一切眾生",
    "X04n0223_032:0217c16": "生死之地同一切眾生之行而教化之令信順入",
    "X04n0223_032:0217c17": "正法故是故菩薩名智慧世界名悅意華佛號為",
    "X04n0223_032:0217c18": "無上月此當善財第七善知識休捨優婆夷此云",
    "X04n0223_032:0217c19": "滿願以大慈悲行滿眾生願故像此方西南為母",
    "X04n0223_032:0217c20": "義表悲位故第八真實慧菩薩四義如前一明菩",
    "X04n0223_032:0217c21": "薩名者以此第八童真住中行願波羅蜜以真實",
    "X04n0223_032:0217c22": "智慧不謬誤眾生故二明世界名者世界名阿盧",
    "X04n0223_032:0217c23": "那華此云紅蓮華此華赤白分明是其紅色為此",
    "X04n0223_032:0217c24": "位是第八住智增位明以大智隨願行悲令智悲",
    "X04n0223_032:0218a01": "圓滿如紅蓮華赤白分明白表智赤表悲故世界",
    "X04n0223_032:0218a02": "名紅蓮華表隨真智處生死而無染如蓮華處水",
    "X04n0223_032:0218a03": "赤白開敷而可觀故三明佛號星宿月者為此位",
    "X04n0223_032:0218a04": "真智朗明知根器而了差別故佛號為星宿月表",
    "X04n0223_032:0218a05": "了眾生差別根性分明也四所來方者是西北方",
    "X04n0223_032:0218a06": "為乾為父為堅剛為天為團圓白淨能現眾色咸",
    "X04n0223_032:0218a07": "處其中以是義故菩薩名真實慧世界名紅蓮華",
    "X04n0223_032:0218a08": "佛號星宿月總明大智圓明能現眾生根器差別",
    "X04n0223_032:0218a09": "如天現象品物分明此當善財第八善知識仙人",
    "X04n0223_032:0218a10": "毗目瞿沙此云出聲可畏明真智圓明出語眾邪",
    "X04n0223_032:0218a11": "可畏仙人者為表此位智增無染故又表得智同",
    "X04n0223_032:0218a12": "邪化邪見故第九無上慧菩薩四義如前一明菩",
    "X04n0223_032:0218a13": "薩名者以此位是力波羅蜜法王子住善說法故",
    "X04n0223_032:0218a14": "名無上慧二世界名者所以世界名那羅陀華者",
    "X04n0223_032:0218a15": "那羅者此云人也陀云為持為此華香潔殊妙人",
    "X04n0223_032:0218a16": "持帶佩表此位菩薩以善說妙法殊妙聞之者得",
    "X04n0223_032:0218a17": "戒定慧解脫知見五分法身之香人皆持誦帶佩",
    "X04n0223_032:0218a18": "故世界名那羅陀華三明何故佛號清淨月此位",
    "X04n0223_032:0218a19": "菩薩善說法故為大法師能淨自他煩惱故佛號",
    "X04n0223_032:0218a20": "清淨月四從所來方者是下方之眾明下方是金",
    "X04n0223_032:0218a21": "剛是水是風輪能持世間故表此位菩薩善說妙",
    "X04n0223_032:0218a22": "法能持世間軌度法則令人倣學是故菩薩名無",
    "X04n0223_032:0218a23": "上慧世界名那羅陀華佛號清淨月此位同善財",
    "X04n0223_032:0218a24": "見勝熱婆羅門昇刀山入火聚隨諸人天所來見",
    "X04n0223_032:0218b01": "者皆得道而去此明菩薩智滿同邪攝諸異道令",
    "X04n0223_032:0218b02": "入正見故第十堅固慧菩薩四義如前一明所以",
    "X04n0223_032:0218b03": "菩薩名堅固慧者以此位是灌頂住行智波羅蜜",
    "X04n0223_032:0218b04": "能堅固利益一切眾生以為其名二世界名虗空",
    "X04n0223_032:0218b05": "華者以智慧日照明世間及出世間總無依住以",
    "X04n0223_032:0218b06": "此為名三明所以佛號明了月者以此位大智圓",
    "X04n0223_032:0218b07": "明普照世間無不明了以此為名四所來方者是",
    "X04n0223_032:0218b08": "上方之眾上方者為虗空為日月星辰表大智無",
    "X04n0223_032:0218b09": "依不依空有明鑿萬象如日月星辰是故菩薩名",
    "X04n0223_032:0218b10": "堅固慧世界名虗空華佛號明了月此位是善財",
    "X04n0223_032:0218b11": "童子見師子幢王女名慈行童女師子幢王女者",
    "X04n0223_032:0218b12": "明智悲圓滿以此十住一終已生在佛家會融十",
    "X04n0223_032:0218b13": "法悲智一終圓滿也以從初住創生佛家修智行",
    "X04n0223_032:0218b14": "悲即王女慈行十地修悲已滿於十一地初以悲",
    "X04n0223_032:0218b15": "行智即佛母摩耶幻生諸佛佛是大智母是大悲",
    "X04n0223_032:0218b16": "廣意至文方明如下十段頌文隨文可知一依如",
    "X04n0223_032:0218b17": "前科文釋過已上菩薩名世界名十箇佛果總是",
    "X04n0223_032:0218b18": "此十住之中隨位進修因果之號約隨方而表法",
    "X04n0223_032:0218b19": "約入法而成名如上所配之可知。",
    "X04n0223_032:0218b20": "【經】　佛放淨光明　　普見世導師　　須彌山王頂",
    "X04n0223_032:0218b21": "　妙勝殿中住　　一切釋天王　　請佛入宮殿",
    "X04n0223_032:0218b22": "　悉以十妙頌　　稱讚諸如來　　彼諸大會中",
    "X04n0223_032:0218b23": "　所有菩薩眾　　皆從十方至　　化座而安坐",
    "X04n0223_032:0218b24": "　彼會諸菩薩　　皆同我等名　　所從諸世界",
    "X04n0223_032:0218c01": "　名字亦如是　　本國諸世尊　　名號悉亦同",
    "X04n0223_032:0218c02": "　各於其佛所　　淨修無上行　　佛子汝應觀",
    "X04n0223_032:0218c03": "　如來自在力　　一切閻浮提　　皆言佛在中",
    "X04n0223_032:0218c04": "　我等今見佛　　住於須彌頂　　十方悉亦然",
    "X04n0223_032:0218c05": "　如來自在力　　一一世界中　　發心求佛道",
    "X04n0223_032:0218c06": "　依於如是願　　修習菩提行　　佛以種種身",
    "X04n0223_032:0218c07": "　遊行徧世間　　法界無所礙　　無能測量者",
    "X04n0223_032:0218c08": "　慧光恒普照　　世闇悉除滅　　一切無等倫",
    "X04n0223_032:0218c09": "　云何可測知",
    "X04n0223_032:0218c10": "【論】二從法慧菩薩承威說頌已下十行頌是明法",
    "X04n0223_032:0218c11": "慧菩薩歎佛放光集眾分。",
    "X04n0223_032:0218c12": "【經】爾時一切慧菩薩承佛威力普觀十方而說頌言。",
    "X04n0223_032:0218c13": "　假使百千劫　　常見於如來　　不依真實義",
    "X04n0223_032:0218c14": "　而觀救世者　　是人取諸相　　增長癡惑網",
    "X04n0223_032:0218c15": "　繫縛生死獄　　盲冥不見佛　　觀察於諸法",
    "X04n0223_032:0218c16": "　自性無所有　　如其生滅相　　但是假名說",
    "X04n0223_032:0218c17": "　一切法無生　　一切法無滅　　若能如是解",
    "X04n0223_032:0218c18": "　諸佛常現前　　法性本空寂　　無取亦無見",
    "X04n0223_032:0218c19": "　性空即是佛　　不可得思量　　若知一切法",
    "X04n0223_032:0218c20": "　體性皆如是　　斯人則不為　　煩惱所染著",
    "X04n0223_032:0218c21": "　凡夫見諸法　　但隨於相轉　　不了法無相",
    "X04n0223_032:0218c22": "　以是不見佛　　牟尼離三世　　諸相悉具足",
    "X04n0223_032:0218c23": "　住於無所住　　普徧而不動　　我觀一切法",
    "X04n0223_032:0218c24": "　皆悉得明了　　今見於如來　　決定無有疑",
    "X04n0223_032:0219a01": "　法慧先已說　　如來真實性　　我從彼了知",
    "X04n0223_032:0219a02": "　菩提難思議",
    "X04n0223_032:0219a03": "【論】三爾時已下明一切慧承威說十行頌明歎無",
    "X04n0223_032:0219a04": "相法為真實。",
    "X04n0223_032:0219a05": "【經】爾時勝慧菩薩承佛威力普觀十方而說頌言。",
    "X04n0223_032:0219a06": "　如來大智慧　　希有無等倫　　一切諸世間",
    "X04n0223_032:0219a07": "　思惟莫能及　　凡夫妄觀察　　取相不如理",
    "X04n0223_032:0219a08": "　佛離一切相　　非彼所能見　　迷惑無知者",
    "X04n0223_032:0219a09": "　妄取五蘊相　　不了彼真性　　是人不見佛",
    "X04n0223_032:0219a10": "　了知一切法　　自性無所有　　如是解法性",
    "X04n0223_032:0219a11": "　則見盧舍那　　因前五蘊故　　後蘊相續起",
    "X04n0223_032:0219a12": "　於此性了知　　見佛難思議　　譬如闇中寶",
    "X04n0223_032:0219a13": "　無燈不可見　　佛法無人說　　雖慧莫能了",
    "X04n0223_032:0219a14": "　亦如目有瞖　　不見淨妙色　　如是不淨心",
    "X04n0223_032:0219a15": "　不見諸佛法　　又如明淨日　　瞽者莫能見",
    "X04n0223_032:0219a16": "　無有智慧心　　終不見諸佛　　若能除眼翳",
    "X04n0223_032:0219a17": "　捨離於色想　　不見於諸法　　則得見如來",
    "X04n0223_032:0219a18": "　一切慧先說　　諸佛菩提法　　我從於彼聞",
    "X04n0223_032:0219a19": "　得見盧舍那",
    "X04n0223_032:0219a20": "【論】四爾時已下明勝慧菩薩說十行頌歎凡夫迷",
    "X04n0223_032:0219a21": "五蘊之真性由人說之方了。",
    "X04n0223_032:0219a22": "【經】爾時功德慧菩薩承佛威力普觀十方而說頌言。",
    "X04n0223_032:0219a23": "　諸法無真實　　妄取真實相　　是故諸凡夫",
    "X04n0223_032:0219a24": "　輪迴生死獄　　言詞所說法　　小智妄分別",
    "X04n0223_032:0219b01": "　是故生障礙　　不了於自心　　不能了自心",
    "X04n0223_032:0219b02": "　云何知正道　　彼由顛倒慧　　增長一切惡",
    "X04n0223_032:0219b03": "　不見諸法空　　恒受生死苦　　斯人未能有",
    "X04n0223_032:0219b04": "　清淨法眼故　　我昔受眾苦　　由我不見佛",
    "X04n0223_032:0219b05": "　故當淨法眼　　觀其所應見　　若得見於佛",
    "X04n0223_032:0219b06": "　其心無所取　　此人則能見　　如佛所知法",
    "X04n0223_032:0219b07": "　若見佛真法　　則名大智者　　斯人有淨眼",
    "X04n0223_032:0219b08": "　能觀察世間　　無見即是見　　能見一切法",
    "X04n0223_032:0219b09": "　於法若有見　　此則無所見　　一切諸法性",
    "X04n0223_032:0219b10": "　無生亦無滅　　奇哉大導師　　自覺能覺他",
    "X04n0223_032:0219b11": "　勝慧先已說　　如來所悟法　　我等從彼聞",
    "X04n0223_032:0219b12": "　能知佛真性",
    "X04n0223_032:0219b13": "【論】五爾時功德慧說十行頌明妄取諸法真實之",
    "X04n0223_032:0219b14": "相。",
    "X04n0223_032:0219b15": "【經】爾時精進慧菩薩承佛威力觀察十方而說頌言。",
    "X04n0223_032:0219b16": "　若住於分別　　則壞清淨眼　　愚癡邪見增",
    "X04n0223_032:0219b17": "　永不見諸佛　　若能了邪法　　如實不顛倒",
    "X04n0223_032:0219b18": "　知妄本自真　　見佛則清淨　　有見則為垢",
    "X04n0223_032:0219b19": "　此則未為見　　遠離於諸見　　如是乃見佛",
    "X04n0223_032:0219b20": "　世間言語法　　眾生妄分別　　知世皆無生",
    "X04n0223_032:0219b21": "　乃是見世間　　若見見世間　　見則世間相",
    "X04n0223_032:0219b22": "　如實等無異　　此名真見者　　若見等無異",
    "X04n0223_032:0219b23": "　於物不分別　　是見離諸惑　　無漏得自在",
    "X04n0223_032:0219b24": "　諸佛所開示　　一切分別法　　是悉不可得",
    "X04n0223_032:0219c01": "　彼性清淨故　　法性本清淨　　如空無有相",
    "X04n0223_032:0219c02": "　一切無能說　　智者如是觀　　遠離於法想",
    "X04n0223_032:0219c03": "　不樂一切法　　此亦無所修　　能見大牟尼",
    "X04n0223_032:0219c04": "　如德慧所說　　此名見佛者　　所有一切行",
    "X04n0223_032:0219c05": "　體性皆寂滅",
    "X04n0223_032:0219c06": "【論】六爾時精進慧說十行頌歎諸法自體無見妄",
    "X04n0223_032:0219c07": "見迷真。",
    "X04n0223_032:0219c08": "【經】爾時善慧菩薩承佛威力普觀十方而說頌言。",
    "X04n0223_032:0219c09": "　希有大勇健　　無量諸如來　　離垢心解脫",
    "X04n0223_032:0219c10": "　自度能度彼　　我見世間燈　　如實不顛倒",
    "X04n0223_032:0219c11": "　如於無量劫　　積智者所見　　一切凡夫行",
    "X04n0223_032:0219c12": "　莫不速歸盡　　其性如虗空　　故說無有盡",
    "X04n0223_032:0219c13": "　智者說無盡　　此亦無所說　　自性無盡故",
    "X04n0223_032:0219c14": "　得有難思盡　　所說無盡中　　無眾生可得",
    "X04n0223_032:0219c15": "　知眾生性爾　　則見大名稱　　無見說為見",
    "X04n0223_032:0219c16": "　無生說眾生　　若見若眾生　　了知無體性",
    "X04n0223_032:0219c17": "　能見及所見　　見者悉除遣　　不壞於真法",
    "X04n0223_032:0219c18": "　此人了知佛　　若人了知佛　　及佛所說法",
    "X04n0223_032:0219c19": "　則能照世間　　如佛盧舍那　　正覺善開示",
    "X04n0223_032:0219c20": "　一法清淨道　　精進慧大士　　演說無量法",
    "X04n0223_032:0219c21": "　若有若無有　　彼想皆除滅　　如是能見佛",
    "X04n0223_032:0219c22": "　安住於實際",
    "X04n0223_032:0219c23": "【論】七爾時善慧菩薩說十行頌歎無眾生可盡法",
    "X04n0223_032:0219c24": "非有無二見。",
    "X04n0223_032:0220a01": "【經】爾時智慧菩薩承佛威力普觀十方而說頌言。",
    "X04n0223_032:0220a02": "　我聞最勝教　　即生智慧光　　普照十方界",
    "X04n0223_032:0220a03": "　悉見一切佛　　此中無少物　　但有假名字",
    "X04n0223_032:0220a04": "　若計有我人　　則為入險道　　諸取著凡夫",
    "X04n0223_032:0220a05": "　計身為實有　　如來非所取　　彼終不得見",
    "X04n0223_032:0220a06": "　此人無慧眼　　不能得見佛　　於無量劫中",
    "X04n0223_032:0220a07": "　流轉生死海　　有諍說生死　　無諍即涅槃",
    "X04n0223_032:0220a08": "　生死及涅槃　　二俱不可得　　若逐倒名字",
    "X04n0223_032:0220a09": "　取著此二法　　此人不如實　　不知聖妙道",
    "X04n0223_032:0220a10": "　若生如是想　　此佛此最勝　　顛倒非實義",
    "X04n0223_032:0220a11": "　不能見正覺　　能知此實體　　寂滅真如相",
    "X04n0223_032:0220a12": "　則見正覺尊　　超出語言道　　言語說諸法",
    "X04n0223_032:0220a13": "　不能顯實相　　平等乃能見　　如法佛亦然",
    "X04n0223_032:0220a14": "　正覺過去世　　未來及現在　　永斷分別根",
    "X04n0223_032:0220a15": "　是故說名佛",
    "X04n0223_032:0220a16": "【論】八爾時智慧菩薩說十行頌歎言說不能及真。",
    "X04n0223_032:0220a17": "【經】爾時真實慧菩薩承佛威力普觀十方而說頌言。",
    "X04n0223_032:0220a18": "　寧受地獄苦　　得聞諸佛名　　不受無量樂",
    "X04n0223_032:0220a19": "　而不聞佛名　　所以於往昔　　無數劫受苦",
    "X04n0223_032:0220a20": "　流轉生死中　　不聞佛名故　　於法不顛倒",
    "X04n0223_032:0220a21": "　如實而現證　　離諸和合相　　是名無上覺",
    "X04n0223_032:0220a22": "　現在非和合　　去來亦復然　　一切法無相",
    "X04n0223_032:0220a23": "　是則佛真體　　若能如是觀　　諸法甚深義",
    "X04n0223_032:0220a24": "　則見一切佛　　法身真實相　　於實見真實",
    "X04n0223_032:0220b01": "　非實見不實　　如是究竟解　　是故名為佛",
    "X04n0223_032:0220b02": "　佛法不可覺　　了此名覺法　　諸佛如是修",
    "X04n0223_032:0220b03": "　一法不可得　　知以一故眾　　知以眾故一",
    "X04n0223_032:0220b04": "　諸法無所依　　但從和合起　　無能作所作",
    "X04n0223_032:0220b05": "　唯從業想生　　云何知如是　　異此無有故",
    "X04n0223_032:0220b06": "　一切法無住　　定處不可得　　諸佛住於此",
    "X04n0223_032:0220b07": "　究竟不動搖",
    "X04n0223_032:0220b08": "【論】九爾時真實慧菩薩說十行頌歎諸法無合散",
    "X04n0223_032:0220b09": "性。",
    "X04n0223_032:0220b10": "【經】爾時無上慧菩薩承佛威力普觀十方而說頌言。",
    "X04n0223_032:0220b11": "　無上摩訶薩　　遠離眾生想　　無有能過者",
    "X04n0223_032:0220b12": "　故號為無上　　諸佛所得處　　無作無分別",
    "X04n0223_032:0220b13": "　麤者無所有　　微細亦復然　　諸佛所行境",
    "X04n0223_032:0220b14": "　於中無有數　　正覺遠離數　　此是佛真法",
    "X04n0223_032:0220b15": "　如來光普照　　滅除眾闇冥　　是光非有照",
    "X04n0223_032:0220b16": "　亦復非無照　　於法無所著　　無念亦無染",
    "X04n0223_032:0220b17": "　無住無處所　　不壞於法性　　此中無有二",
    "X04n0223_032:0220b18": "　亦復無有一　　大智善見者　　如理巧安住",
    "X04n0223_032:0220b19": "　無中無有二　　無二亦復無　　三界一切空",
    "X04n0223_032:0220b20": "　是則諸佛見　　凡夫無覺解　　佛令住正法",
    "X04n0223_032:0220b21": "　諸法無所住　　悟此見自身　　非身而說身",
    "X04n0223_032:0220b22": "　非起而現起　　無身亦無見　　是佛無上身",
    "X04n0223_032:0220b23": "　如是實慧說　　諸佛妙法性　　若聞此法者",
    "X04n0223_032:0220b24": "　當得清淨眼",
    "X04n0223_032:0220c01": "【論】十爾時無上慧說十行頌歎佛所得法體無分",
    "X04n0223_032:0220c02": "別不屬名數。",
    "X04n0223_032:0220c03": "【經】爾時堅固慧菩薩承佛威力普觀十方而說頌言。",
    "X04n0223_032:0220c04": "　偉哉大光明　　勇健無上士　　為利羣迷故",
    "X04n0223_032:0220c05": "　而興於世間　　佛以大悲心　　普觀諸眾生",
    "X04n0223_032:0220c06": "　見在三有中　　轉迴受眾苦　　唯除正等覺",
    "X04n0223_032:0220c07": "　具德尊導師　　一切諸天人　　無能救護者",
    "X04n0223_032:0220c08": "　若佛菩薩等　　不出於世間　　無有一眾生",
    "X04n0223_032:0220c09": "　而能得安樂　　如來等正覺　　及諸賢聖眾",
    "X04n0223_032:0220c10": "　出現於世間　　能與眾生樂　　若見如來者",
    "X04n0223_032:0220c11": "　為得大善利　　聞佛名生信　　則是世間塔",
    "X04n0223_032:0220c12": "　我等見世尊　　為得大利益　　聞如是妙法",
    "X04n0223_032:0220c13": "　悉當成佛道　　諸菩薩過去　　以佛威神力",
    "X04n0223_032:0220c14": "　得清淨慧眼　　了諸佛境界　　今見盧舍那",
    "X04n0223_032:0220c15": "　重增清淨信　　佛智無邊際　　演說不可盡",
    "X04n0223_032:0220c16": "　勝慧等菩薩　　及我堅固慧　　無數億劫中",
    "X04n0223_032:0220c17": "　說亦不能盡",
    "X04n0223_032:0220c18": "【論】十一爾時堅固慧說十行頌歎佛大悲出興利",
    "X04n0223_032:0220c19": "益已上十菩薩各說十行頌和會入位法令身心",
    "X04n0223_032:0220c20": "諸計皆無所依離於偏執住佛所住。",
    "X04n0223_032:0220c21": "十住品第十五",
    "X04n0223_032:0220c22": "【論】將釋此品約作五門分別一釋品名目二釋品",
    "X04n0223_032:0220c23": "來意三明品之宗趣四都會斷惑次第五隨文釋",
    "X04n0223_032:0220c24": "義一釋品名目此品說十種住門名為十住品二",
    "X04n0223_032:0221a01": "明品來意者為前品是偈讚勸修之門此品明正",
    "X04n0223_032:0221a02": "舉修行十住之行是故此品須來十住者生諸佛",
    "X04n0223_032:0221a03": "大智慧中住入此位永不退還故名之為住三明",
    "X04n0223_032:0221a04": "品宗趣者明此品說十種住二十種進修因果為",
    "X04n0223_032:0221a05": "正宗又住佛所住以為正宗明此十住位中各有",
    "X04n0223_032:0221a06": "兩種因果各各當位之中初舉十法是忻趣增上",
    "X04n0223_032:0221a07": "之緣後舉十法是當位之內修學之果如文具明",
    "X04n0223_032:0221a08": "四會當十住位中斷惑次第者如初發心住治地",
    "X04n0223_032:0221a09": "住修行住此三種住中明總修出世間心破諸世",
    "X04n0223_032:0221a10": "間煩惱纏縛其世間煩惱如善財所說頌根本煩",
    "X04n0223_032:0221a11": "惱有十隨煩惱總有六其十種根本煩惱者一欲",
    "X04n0223_032:0221a12": "二色三無色此是三界根本所縛處四憍慢五諸",
    "X04n0223_032:0221a13": "趣六愛七愚癡八貪九恚十心魔王是為十又隨",
    "X04n0223_032:0221a14": "煩惱總有六者一諂二誑三疑惑四慳五嫉六嬌",
    "X04n0223_032:0221a15": "盈善財頌曰三有為城郭憍慢為垣墻諸趣為門",
    "X04n0223_032:0221a16": "戶愛水為池壍愚癡為闇覆貪恚火熾然魔王作",
    "X04n0223_032:0221a17": "君主童蒙依止住貪愛為徽纏諂誑為轡勒疑惑",
    "X04n0223_032:0221a18": "蔽其眼趣入諸邪見慳嫉憍盈故入於三惡道此",
    "X04n0223_032:0221a19": "約內心所起不約身見邊見見取戒取邪見內心",
    "X04n0223_032:0221a20": "成智諸見自是解脫以此一乘教體但約悟無明",
    "X04n0223_032:0221a21": "而成大智用諸見而作自在以此不論五見如十",
    "X04n0223_032:0221a22": "信位文殊師利問法首菩薩有十一種煩惱云何",
    "X04n0223_032:0221a23": "為十一一貪二瞋三愚癡四慢五覆六忿七恨八",
    "X04n0223_032:0221a24": "嫉九慳十誑十一諂如般若經中五蘊十二緣等",
    "X04n0223_032:0221b01": "如上煩惱以十住中初發心住治地住修行住此",
    "X04n0223_032:0221b02": "三住一時頓成根本智慧即如善財於妙峯山上",
    "X04n0223_032:0221b03": "見德雲比丘得諸佛智慧光明門即除已上世間",
    "X04n0223_032:0221b04": "諸煩惱障以成佛智慧光明故如善財妙峯山上",
    "X04n0223_032:0221b05": "信眼明淨智光照耀普觀境界離一切障此是初",
    "X04n0223_032:0221b06": "發心住第二海門國見海雲比丘除心境迷真作",
    "X04n0223_032:0221b07": "十二緣生觀令無障故即見海中有佛出現說普",
    "X04n0223_032:0221b08": "眼經明見自他十二緣生成大智海是佛義故心",
    "X04n0223_032:0221b09": "境總是經故明前得佛智慧觀十二緣生成大智",
    "X04n0223_032:0221b10": "海心境普周自在徧故此是治地住以十二緣生",
    "X04n0223_032:0221b11": "治令成如來智地故第三海岸國見善住比丘除",
    "X04n0223_032:0221b12": "心境不明淨障得菩薩無礙解脫門能見一切眾",
    "X04n0223_032:0221b13": "生根器業行死此生彼悉皆明見此是修行住於",
    "X04n0223_032:0221b14": "此三種住中明得出纏心自在故總以十信心自",
    "X04n0223_032:0221b15": "信一切三界分別無明是根本不動智佛於初發",
    "X04n0223_032:0221b16": "心住中以自在決定解力信眼清淨智光照耀普",
    "X04n0223_032:0221b17": "觀境界離一切障契會悟入十住初心以隨位進",
    "X04n0223_032:0221b18": "修中安立五十箇佛果次第法門方便皆不動智",
    "X04n0223_032:0221b19": "以為根本已上初發心住治地住修行住明得十",
    "X04n0223_032:0221b20": "住中出纏心勝七故善財初二三善知識皆是比",
    "X04n0223_032:0221b21": "丘明離纏解脫表此三住位中行相故第四生貴",
    "X04n0223_032:0221b22": "住明對治世間法則及生死煩闠不自在障令自",
    "X04n0223_032:0221b23": "在故即如善財於市肆之上見彌伽長者說輪字",
    "X04n0223_032:0221b24": "經即表生死市鄽閙處常寂於一一字猶如車輪",
    "X04n0223_032:0221c01": "一多圓滿互體相成又如帝釋寶網互為緣起映",
    "X04n0223_032:0221c02": "徹重重一字之中有無盡字句為世間名句文身",
    "X04n0223_032:0221c03": "引諸未學以成教軌即俗士彌伽以成其行為令",
    "X04n0223_032:0221c04": "得出世心後須明世間靜亂緣起生死之性萬法",
    "X04n0223_032:0221c05": "無生無滅及世間名字義理一切眾生語言互相",
    "X04n0223_032:0221c06": "成就如古者伏羲之類是也第五具足方便住對",
    "X04n0223_032:0221c07": "治真俗身邊二見令大智境界得自在破不自在",
    "X04n0223_032:0221c08": "障故如善財見解脫長者即入三昧名普攝一切",
    "X04n0223_032:0221c09": "佛剎無邊陀羅尼十方各現十佛剎微塵數佛國",
    "X04n0223_032:0221c10": "土海清淨莊嚴總在身中即明一切眾生身總含",
    "X04n0223_032:0221c11": "無邊佛剎體相無礙為明真俗色相皆如光影互",
    "X04n0223_032:0221c12": "相容故無中邊故欲令六十二見無邊諸見性解",
    "X04n0223_032:0221c13": "脫故第六正心住對治智慧寂用不自在障即如",
    "X04n0223_032:0221c14": "善財見海幢比丘於經行地側結跏趺坐離出入",
    "X04n0223_032:0221c15": "息無別思覺於其身上各隨身分皆出化身如雲",
    "X04n0223_032:0221c16": "廣覆周徧十方隨應所見此明寂用無礙故此已",
    "X04n0223_032:0221c17": "上總明世間出世間和會皆解脫故如是已後四",
    "X04n0223_032:0221c18": "波羅蜜入俗行悲令自在故第七不退住對治大",
    "X04n0223_032:0221c19": "慈大悲同行攝生不圓滿自在障令圓滿故即如",
    "X04n0223_032:0221c20": "善財於普莊嚴園見休捨優婆夷謂善財言我有",
    "X04n0223_032:0221c21": "八萬四千那由他同行眷屬常居此園明大悲位",
    "X04n0223_032:0221c22": "中行方便波羅蜜同於八萬四千不可說一切眾",
    "X04n0223_032:0221c23": "生煩惱總共同事教化利益經云其餘眾生住此",
    "X04n0223_032:0221c24": "園者亦皆普得不退轉位明能行悲智行者悉同",
    "X04n0223_032:0222a01": "此也第八童真住對治處纏同事世間餘習智不",
    "X04n0223_032:0222a02": "清淨障令清淨故即如善財見毗目瞿沙仙人表",
    "X04n0223_032:0222a03": "大智清潔無所染故休捨優婆夷與仙人住處同",
    "X04n0223_032:0222a04": "名俱是海潮處者明此悲智一體無染而不汙若",
    "X04n0223_032:0222a05": "隨悲修智猶有習氣染境之心即此第七第八兩",
    "X04n0223_032:0222a06": "位和會一終是也若也隨智行慈無有染習即師",
    "X04n0223_032:0222a07": "子幢王女慈行童女是可以思之得見其意第九",
    "X04n0223_032:0222a08": "法王子住對治說法不自在障令自在故即如善",
    "X04n0223_032:0222a09": "財見勝熱婆羅門以登刀山入於火聚行苦行時",
    "X04n0223_032:0222a10": "隨天龍神人及非人來者無不獲益而已十灌頂",
    "X04n0223_032:0222a11": "住對治悲智不自在清淨障令得清淨即如善財",
    "X04n0223_032:0222a12": "見師子幢王女慈行童女王者智自在故女者表",
    "X04n0223_032:0222a13": "隨悲同事無染習故明智滿從悲處世間故即同",
    "X04n0223_032:0222a14": "事而無習氣故已上十種對治皆一念心上初發",
    "X04n0223_032:0222a15": "心時一行之中一時之內無前後際對治此十種",
    "X04n0223_032:0222a16": "障法成一法一心一智慧一行之中十十無盡法",
    "X04n0223_032:0222a17": "門皆以自心不動智佛為體以法事之中合具此",
    "X04n0223_032:0222a18": "十種無盡法門同別一多自在故以此十種對治",
    "X04n0223_032:0222a19": "一時令慣習自在故不同三乘權教約劣解眾生",
    "X04n0223_032:0222a20": "存世間三世之性說佛果在三僧祇之外以自心",
    "X04n0223_032:0222a21": "根本無明分別之種便成不動智佛以法界體用",
    "X04n0223_032:0222a22": "以為信進悟入之門從信及入位進修乃至經十",
    "X04n0223_032:0222a23": "住十行十迴向十地十一地總不離本不動智佛",
    "X04n0223_032:0222a24": "不離一時一念一法一行上而有無邊無量不可",
    "X04n0223_032:0222b01": "說不可說法界虗空界微塵數法門何以故為從",
    "X04n0223_032:0222b02": "法界及根本不動智上為信進悟入故法合如然",
    "X04n0223_032:0222b03": "故如龍女剎那成佛善財一生以取佛果法界無",
    "X04n0223_032:0222b04": "性無生為一生非延促生故為法界體無情量延",
    "X04n0223_032:0222b05": "促長短去來今故諸有信者應如是知如今成佛",
    "X04n0223_032:0222b06": "與過去未來一切諸佛一時成佛以法界智體無",
    "X04n0223_032:0222b07": "別時故如一滴之水入大海中便同大海無新舊",
    "X04n0223_032:0222b08": "水故故去情方見非識心知如三乘中十住菩薩",
    "X04n0223_032:0222b09": "猶受三界分段生死分學生空觀對治闡提不信",
    "X04n0223_032:0222b10": "障十行菩薩分作法空觀修自利利他行對治聲",
    "X04n0223_032:0222b11": "聞自利障十迴向菩薩作法空觀成起大悲願力",
    "X04n0223_032:0222b12": "垂形六道教化眾生對治獨覺自度障此明三乘",
    "X04n0223_032:0222b13": "中三十心菩薩對治地前三種障但除正使未除",
    "X04n0223_032:0222b14": "習氣十地菩薩斷其餘習如初地菩薩見自身真",
    "X04n0223_032:0222b15": "如佛性故名見道位從二地至七地是修道位猶",
    "X04n0223_032:0222b16": "有功用而修其行從八地至十地名究竟位不假",
    "X04n0223_032:0222b17": "功用任運至佛果故又如三乘中十二住地一種",
    "X04n0223_032:0222b18": "性住十解門是二解行住十迴向是也三歡喜住",
    "X04n0223_032:0222b19": "初地是四增上戒住二地是五增上慧住三地是",
    "X04n0223_032:0222b20": "六道品相應增上慧住四地是七諦相應增上慧",
    "X04n0223_032:0222b21": "住五地是八緣起相應增上慧住六地是九有行",
    "X04n0223_032:0222b22": "有開發無相住七地是十無行無開發無相住八",
    "X04n0223_032:0222b23": "地是十一無礙住九地是十二最上菩提住十地",
    "X04n0223_032:0222b24": "是又如三乘中地前三賢菩薩得伏忍十地與佛",
    "X04n0223_032:0222c01": "地得寂滅忍又望勝鬘經羅漢辟支佛淨土菩薩",
    "X04n0223_032:0222c02": "總是伏忍以空觀伏現行十使不起為不識無明",
    "X04n0223_032:0222c03": "住地煩惱故猶不識云何名斷煩惱但伏現行不",
    "X04n0223_032:0222c04": "起得三種意生身受三界外變易生死如是菩薩",
    "X04n0223_032:0222c05": "為行六波羅蜜得六神通福德神通竝勝人天唯",
    "X04n0223_032:0222c06": "非修佛果法界門故是門外三車艸庵仍聲聞辟",
    "X04n0223_032:0222c07": "支佛三乘菩薩不同其德出三界行六神通名則",
    "X04n0223_032:0222c08": "相似行六波羅蜜功德果報不同故如是三乘六",
    "X04n0223_032:0222c09": "通菩薩等於大方廣佛華嚴經不聞不信如此經",
    "X04n0223_032:0222c10": "云設有菩薩經無量那由他劫修六波羅蜜得六",
    "X04n0223_032:0222c11": "神通猶不聞此華嚴經典猶名假名菩薩不真菩",
    "X04n0223_032:0222c12": "薩設復聞時不信不入如法華亦然如三乘中三",
    "X04n0223_032:0222c13": "種意生身者初一二三地名三摩跋提樂法意生",
    "X04n0223_032:0222c14": "身二四五六地名覺法自性意生身三七八九十",
    "X04n0223_032:0222c15": "地名種類俱生無行作意生身欲廣引云云自有",
    "X04n0223_032:0222c16": "三乘教自明約會對治如是如此一乘教都無如",
    "X04n0223_032:0222c17": "上三乘之趣以為根本無明住地煩惱便為一切",
    "X04n0223_032:0222c18": "諸佛不動智一切眾生皆自有之只為智體無性",
    "X04n0223_032:0222c19": "無依不能自了會緣方了云何為會緣會緣有三",
    "X04n0223_032:0222c20": "種一會苦緣遇苦方能發心二會樂緣久處人天",
    "X04n0223_032:0222c21": "內心明慧達世樂果生死無常方始求真三見佛",
    "X04n0223_032:0222c22": "及一乘菩薩而能發心求佛種智以會三緣近正",
    "X04n0223_032:0222c23": "善知友而能自覺無明本是佛智三乘同然為意",
    "X04n0223_032:0222c24": "樂淺深各別以因本智上而生信心約本智而為",
    "X04n0223_032:0223a01": "悟入以不離本智故於初發心住即五位齊周雖",
    "X04n0223_032:0223a02": "列十住十行十迴向十地十一地行法位門進修",
    "X04n0223_032:0223a03": "軌度如王寶印一印無差以一心大智之印印無",
    "X04n0223_032:0223a04": "始三世總在一時無邊諸法智印咸徧以智等諸",
    "X04n0223_032:0223a05": "佛故以智等眾生心故以智等諸法故以智無中",
    "X04n0223_032:0223a06": "邊表裏三世長短近遠故為智過虗空量故如世",
    "X04n0223_032:0223a07": "虗空無所了知如無分別智虗空一念而能分別",
    "X04n0223_032:0223a08": "過虗空等法門是故經言一切虗空猶可量諸佛",
    "X04n0223_032:0223a09": "說法不可量以是義故以自心根本無明體用而",
    "X04n0223_032:0223a10": "見不動智與一切諸佛及以一切眾生同一體性",
    "X04n0223_032:0223a11": "同一境界同一智海以是發心之初住佛種智家",
    "X04n0223_032:0223a12": "故纔發心時即於十方現身成佛如初發心功德",
    "X04n0223_032:0223a13": "品自明以是義故於此十住位中入初發心住者",
    "X04n0223_032:0223a14": "住一切諸佛智慧大悲海境界中住即五位通修",
    "X04n0223_032:0223a15": "以初住及十地不離一佛智慧境界故但明生熟",
    "X04n0223_032:0223a16": "慣習勝劣安立住地之名為智體之中非三世情",
    "X04n0223_032:0223a17": "攝故一如龍女一剎那之際已具三生普賢行滿",
    "X04n0223_032:0223a18": "佛果亦就如文殊師利菩薩頌云一念普觀無量",
    "X04n0223_032:0223a19": "劫無去無來亦無住如是了知三世事超諸方便",
    "X04n0223_032:0223a20": "成十力明知三乘三祇出世成佛是權方便教此",
    "X04n0223_032:0223a21": "教約實法不說以願力成佛等事設以願力成行",
    "X04n0223_032:0223a22": "還以約實成佛不說以願力暫成故是故當知從",
    "X04n0223_032:0223a23": "十住中初入位菩薩即五位通修為十住行相通",
    "X04n0223_032:0223a24": "有十行十迴向十地等法門故如十住中七八兩",
    "X04n0223_032:0223b01": "住還修悲智九住中是法師位十住中悲智圓滿",
    "X04n0223_032:0223b02": "如是五位行相相似故如善財十住中善知識一",
    "X04n0223_032:0223b03": "一智慧境界皆悉無極但為約法身大智大悲之",
    "X04n0223_032:0223b04": "上法具無盡須當安立五位行門總是一心一智",
    "X04n0223_032:0223b05": "一時智等徧滿所行之道是故起信進修行者於",
    "X04n0223_032:0223b06": "大智境界莫作三世近遠延促之見違智境界故",
    "X04n0223_032:0223b07": "失本大智之境逐情識故隨相轉故此會第四斷",
    "X04n0223_032:0223b08": "惑次第竟如此五位斷惑次第如空無時如圓鏡",
    "X04n0223_032:0223b09": "頓照如摩尼寶能同眾色如一滴之水入大海中",
    "X04n0223_032:0223b10": "等同無二以大智慧之圓鏡普印諸作莫不皆成",
    "X04n0223_032:0223b11": "無作用之大用故無三世之一時故。",
    "X04n0223_032:0223b13": "大方廣佛新華嚴經合論卷第三十二"
}