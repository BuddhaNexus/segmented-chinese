{
    "X26n0536_001:0810c03": "般若波羅蜜多心經注解",
    "X26n0536_001:0810c05": "僧　真可　撰",
    "X26n0536_001:0810c06": "般若波羅蜜多。",
    "X26n0536_001:0810c07": "此言智慧到彼岸非愚癡者所能到般若有三種",
    "X26n0536_001:0810c08": "如實相觀照文字是也實相般若即人人本有的",
    "X26n0536_001:0810c09": "心觀照般若即心上光明能悟達則心光發朗凡",
    "X26n0536_001:0810c10": "吐一言一句長篇短什足為萬古燈明用除癡暗",
    "X26n0536_001:0810c11": "故稱文字般若。",
    "X26n0536_001:0810c12": "心。",
    "X26n0536_001:0810c13": "此經大部之綱骨如人一身雖有五臟百骸惟心",
    "X26n0536_001:0810c14": "為主。",
    "X26n0536_001:0810c15": "經。",
    "X26n0536_001:0810c16": "訓常又訓路常則天魔外道不能沮壞路則凡聖",
    "X26n0536_001:0810c17": "皆所共由。",
    "X26n0536_001:0810c18": "觀自在菩薩行深般若波羅蜜多時照見五蘊皆空",
    "X26n0536_001:0810c19": "度一切苦厄。",
    "X26n0536_001:0810c20": "觀自在即觀世音之別名此菩薩既悟身心以觀",
    "X26n0536_001:0810c21": "照之光深破昏毒不同二乘偏淺故曰行深夫昏",
    "X26n0536_001:0810c22": "毒即五蘊為萬苦根株千殃之本眾生未能空此",
    "X26n0536_001:0810c23": "故縈纏苦厄如蠶作繭於百沸湯中頭出頭沒絲",
    "X26n0536_001:0810c24": "無斷日菩薩既斷蘊絲故得空色兩融智悲竝運",
    "X26n0536_001:0811a01": "若事若理譬庖丁解牛無物迎刃故稱自在。",
    "X26n0536_001:0811a02": "舍利子色不異空空不異色色即是空空即是色受",
    "X26n0536_001:0811a03": "想行識亦復如是。",
    "X26n0536_001:0811a04": "舍利子鶖子佛之弟子也其慧辯超卓識越等倫",
    "X26n0536_001:0811a05": "然未悟大乘真空尚醉枯寂故如來呼其名而告",
    "X26n0536_001:0811a06": "之曰我所謂照見五蘊空者非是離蘊之空即蘊",
    "X26n0536_001:0811a07": "之空也汝莫錯了五蘊色受想行識是也色則遠",
    "X26n0536_001:0811a08": "而言之太虗天地山河艸木無分巨細凡可見者",
    "X26n0536_001:0811a09": "皆謂之色近而言之現前塊然血肉之軀是也受",
    "X26n0536_001:0811a10": "謂無始以來從生至死眼見耳聞鼻嗅舌甞身觸",
    "X26n0536_001:0811a11": "意緣皆吸前塵而生者想謂受而籌量善惡臧否",
    "X26n0536_001:0811a12": "寵辱是非行謂籌量無常遷流不決識謂籌量曉",
    "X26n0536_001:0811a13": "了判然無惑此五者合而言之實惟一念分而言",
    "X26n0536_001:0811a14": "之乃五用差別也。",
    "X26n0536_001:0811a15": "舍利子是諸法空相不生不滅不垢不淨不增不減",
    "X26n0536_001:0811a16": "是故空中無色無受想行識無眼耳鼻舌身意無色",
    "X26n0536_001:0811a17": "聲香味觸法無眼界乃至無意識界無無明亦無無",
    "X26n0536_001:0811a18": "明盡乃至無老死亦無老死盡無苦集滅道無智亦",
    "X26n0536_001:0811a19": "無得。",
    "X26n0536_001:0811a20": "如來慮鶖子及一切眾生餘疑未盡復揭而示之",
    "X26n0536_001:0811a21": "曰五蘊既空心光獨露浮雲淨盡滿月當天則生",
    "X26n0536_001:0811a22": "滅垢淨增減皆紅爐點雪矣故悟真空之後豈但",
    "X26n0536_001:0811a23": "五蘊元空即十二處十八界及十二因緣苦集滅",
    "X26n0536_001:0811a24": "道亦龜毛兔角也雖然氷不自融春回乃泮霜不",
    "X26n0536_001:0811b01": "自釋日出乃消五蘊乃至十八界十二因緣等法",
    "X26n0536_001:0811b02": "氷也霜也觀照般若如春如日氷霜既化所謂春",
    "X26n0536_001:0811b03": "之與日何啻己陳芻狗故曰無智亦無得。",
    "X26n0536_001:0811b04": "以無所得故菩提薩埵依般若波羅蜜多故心無罣",
    "X26n0536_001:0811b05": "礙無罣礙故無有恐怖遠離顛倒夢想究竟涅槃三",
    "X26n0536_001:0811b06": "世諸佛依般若波羅蜜多故得阿耨多羅三藐三菩",
    "X26n0536_001:0811b07": "提。",
    "X26n0536_001:0811b08": "嗟乎此段無得之光不特菩薩依之而無罣礙諸",
    "X26n0536_001:0811b09": "佛亦依而得菩提佛與菩薩光非有二而優劣迢",
    "X26n0536_001:0811b10": "然者何哉究光之始實無優劣以光極強照強極",
    "X26n0536_001:0811b11": "生迷故覺迷迷滅靈覺極圓者名之為佛光雖圓",
    "X26n0536_001:0811b12": "悟迷習漸除覺路尚遙名為菩薩以本光言之非",
    "X26n0536_001:0811b13": "惟眾生妄想即成佛亦妄想耳然未成佛者若無",
    "X26n0536_001:0811b14": "妄想悟入無門故曰一切眾生由妄想而墮生死",
    "X26n0536_001:0811b15": "亦由妄想而出生死由妄想而墮生死者凡夫也",
    "X26n0536_001:0811b16": "凡夫不悟此身眾苦根株此心攀緣賊媒放之不",
    "X26n0536_001:0811b17": "收游戲放六根六塵如蒼蠅為唾所粘濡滯腥味",
    "X26n0536_001:0811b18": "至死不悟由妄想而出生死者或逢知識明誨或",
    "X26n0536_001:0811b19": "讀佛祖聖賢經書始悟蠅為唾粘之咎翻然悱憤",
    "X26n0536_001:0811b20": "乃慕鵬舉青冥若然則妄想之心得非扶搖之風",
    "X26n0536_001:0811b21": "哉故未證悟者此片妄想斷不可不堅不固有等",
    "X26n0536_001:0811b22": "愚癡凡夫錯解佛祖聖賢之旨見說無我無人無",
    "X26n0536_001:0811b23": "眾生無壽者毋意毋必毋固毋我及本來無一物",
    "X26n0536_001:0811b24": "天理上著不得人欲等語遂牢記胸中逢人高談",
    "X26n0536_001:0811c01": "危論以為已悟如是之人誠可哀憫且汝現前日",
    "X26n0536_001:0811c02": "用之間七情六欲三毒無明如蛇如蝎誰敢觸著",
    "X26n0536_001:0811c03": "不幸而有觸之者未有不遭螫囓既自家毒氣曾",
    "X26n0536_001:0811c04": "未消得纖毫說甚大話汝欲消此毒氣須服清涼",
    "X26n0536_001:0811c05": "之藥始得清涼藥非龍肝鳳髓非善見空青即是",
    "X26n0536_001:0811c06": "上來所謂此片妄想不可不堅不固者是也果能",
    "X26n0536_001:0811c07": "此志堅固則七情六欲三毒無明漸化為般若光",
    "X26n0536_001:0811c08": "明矣觀想雖多以要言之一曰空想二曰假想三",
    "X26n0536_001:0811c09": "曰中想空想若成則內之身心外之世界若漆桶",
    "X26n0536_001:0811c10": "底脫直下玲瓏老氏所謂大患者永免矣假想若",
    "X26n0536_001:0811c11": "成皎月浮空長天一碧蹄涔江海散影分輝中想",
    "X26n0536_001:0811c12": "若成陶空鑄有如臂屈伸宛轉隨心不乖全體空",
    "X26n0536_001:0811c13": "想治見思之毒假想治塵沙無明之毒中想治根",
    "X26n0536_001:0811c14": "本無明之毒噫此三毒者乃天下之大毒也除佛",
    "X26n0536_001:0811c15": "之外誰不遭其毒害皮毒毒般若肉毒毒解脫骨",
    "X26n0536_001:0811c16": "毒毒法身是以天竺醫王制大神方以空想之藥",
    "X26n0536_001:0811c17": "治皮毒以假想之藥治肉毒以中想之藥治骨毒",
    "X26n0536_001:0811c18": "然想藥雖三而不越乎一念故達一念空者即成",
    "X26n0536_001:0811c19": "般若德念雖空洞不廢羣有即成解脫德有無相",
    "X26n0536_001:0811c20": "即空色相離不即不離一念相應即成法身德要",
    "X26n0536_001:0811c21": "到無罣閡地位無恐怖境界直須三惑都除若纖",
    "X26n0536_001:0811c22": "毫不盡縱菩薩猶沈覺礙況凡夫哉故曰餘塵尚",
    "X26n0536_001:0811c23": "諸學明極即如來又曰因明有見暗成無見不明",
    "X26n0536_001:0811c24": "自發則諸暗相永不能昏所謂因明有見者匪獨",
    "X26n0536_001:0812a01": "三光之明因空因假因中皆因明耳若不因明孤",
    "X26n0536_001:0812a02": "光自發凡聖情消又說甚麼三觀一心一心三觀",
    "X26n0536_001:0812a03": "即所謂文字般若觀照般若實相般若亦不勝贅",
    "X26n0536_001:0812a04": "焉然未到徹頭徹腦處此智慧光明寸步舍離不",
    "X26n0536_001:0812a05": "得若背明而行受取斷常坑中墮落有分在。",
    "X26n0536_001:0812a06": "故知般若波羅蜜多是大神呪是大明呪是無上呪",
    "X26n0536_001:0812a07": "是無等等呪能除一切苦真實不虗故說般若波羅",
    "X26n0536_001:0812a08": "蜜多呪即說呪曰。揭諦揭諦波羅揭諦波羅僧揭諦",
    "X26n0536_001:0812a09": "菩提薩婆訶",
    "X26n0536_001:0812a10": "大哉心光智不可知識不可識陰陽不能籠罩有",
    "X26n0536_001:0812a11": "無不能形容破障除昏凡聖無與等者謂之大神",
    "X26n0536_001:0812a12": "呪大明呪無上呪無等等呪不亦宜乎而般若有",
    "X26n0536_001:0812a13": "顯密自觀自在菩薩至於得阿耨多羅三藐三菩",
    "X26n0536_001:0812a14": "提謂之顯說般若自故知般若波羅蜜多乃至菩",
    "X26n0536_001:0812a15": "提薩婆訶謂之密談般若又呪者如蜾蠃之祝螟",
    "X26n0536_001:0812a16": "蛉念茲在茲似我之聲綿綿不斷則諸蟲受熏莫",
    "X26n0536_001:0812a17": "知然而化為蜾蠃矣諸佛如來以慈悲顯密薰一",
    "X26n0536_001:0812a18": "切眾生故一切眾生莫知然而化之嗚呼佛恩廣",
    "X26n0536_001:0812a19": "大誰知報者而正法垂秋祖道寥落顧鈍根小子",
    "X26n0536_001:0812a20": "道悳虗薄無以感人甘向秦庭號呼徹歲賦無衣",
    "X26n0536_001:0812a21": "而救楚者誰哉。",
    "X26n0536_001:0812a23": "般若波羅蜜多心經注解(終)"
}