{
    "T14n0453_001:0421a03": "佛說彌勒下生經",
    "T14n0453_001:0421a05": "西晉月氏三藏竺法護譯",
    "T14n0453_001:0421a06": "聞如是：一時佛在舍衛國祇樹給孤獨園，",
    "T14n0453_001:0421a07": "與大比丘眾五百人俱。爾時，阿難偏露",
    "T14n0453_001:0421a08": "右肩，右膝著地，白佛言：「如來玄鑒，無事",
    "T14n0453_001:0421a09": "不察，當來、過去、現在三世，皆悉明了；過去諸",
    "T14n0453_001:0421a10": "佛姓字、名號，弟子、菩薩、翼從多少，皆悉知之；",
    "T14n0453_001:0421a11": "一劫、百劫、若無數劫，皆悉觀察，亦復如是；",
    "T14n0453_001:0421a12": "國王、大臣、人民姓字則能分別；如今現在國",
    "T14n0453_001:0421a13": "界若干亦復明了。將來久遠彌勒出現，至真、",
    "T14n0453_001:0421a14": "等正覺，欲聞其變，弟子、翼從，佛境豐樂，為",
    "T14n0453_001:0421a15": "經幾時？」佛告阿難：「汝還就坐，聽我所說",
    "T14n0453_001:0421a16": "彌勒出現國土豐樂、弟子多少。善思念之，執",
    "T14n0453_001:0421a17": "在心懷。」是時，阿難從佛受教，即還就坐。爾",
    "T14n0453_001:0421a18": "時，世尊告阿難曰：「將來久遠於此國界",
    "T14n0453_001:0421a19": "當有城郭名曰翅頭，東西十二由旬，南北",
    "T14n0453_001:0421a20": "七由旬，土地豐熟，人民熾盛，街巷成行。爾時，",
    "T14n0453_001:0421a21": "城中有龍王名曰水光，夜雨香澤，晝則清",
    "T14n0453_001:0421a22": "和。是時，翅頭城中有羅剎鬼名曰葉華，所",
    "T14n0453_001:0421a23": "行順法不違正教，每向人民寢寐之後，",
    "T14n0453_001:0421a24": "除去穢惡諸不淨者；常以香汁而灑其地，",
    "T14n0453_001:0421a25": "極為香淨。「阿難當知，爾時閻浮地東西",
    "T14n0453_001:0421a26": "南北千萬由旬，諸山河石壁皆自消滅，四大",
    "T14n0453_001:0421a27": "海水各減一萬。時閻浮地極為平整，如",
    "T14n0453_001:0421a28": "鏡清明。舉閻浮地內穀食豐賤，人民熾盛，",
    "T14n0453_001:0421a29": "多諸珍寶。諸村落相近，鷄鳴相接。是時，弊",
    "T14n0453_001:0421b01": "華果樹枯竭，穢惡亦自消滅；其餘甘美果樹、",
    "T14n0453_001:0421b02": "香氣殊好者皆生于地。「爾時，時氣和適四時",
    "T14n0453_001:0421b03": "順節，人身之中無有百八之患：貪欲、瞋恚、",
    "T14n0453_001:0421b04": "愚癡、不大慇懃。人心均平，皆同一意，相見歡",
    "T14n0453_001:0421b05": "悅，善言相向。言辭一類無有差別，如彼優",
    "T14n0453_001:0421b06": "單越人而無有異。是時，閻浮地內人民大",
    "T14n0453_001:0421b07": "小皆同一向，無若干之差別也。彼時，男",
    "T14n0453_001:0421b08": "女之類意欲大小便時地自然開，事訖之後",
    "T14n0453_001:0421b09": "地便還合。「爾時，閻浮地內自然生粳米，亦",
    "T14n0453_001:0421b10": "無皮裹，極為香美，食無患苦。所謂金、銀、珍",
    "T14n0453_001:0421b11": "寶、車璩、馬瑙、真珠、虎珀，各散在地，無人省錄。",
    "T14n0453_001:0421b12": "是時，人民手執此寶，自相謂言：『昔者之人由",
    "T14n0453_001:0421b13": "此寶故更相傷害，繫閉在獄受無數苦",
    "T14n0453_001:0421b14": "惱；如今此寶與瓦石同流，無人守護。』「爾",
    "T14n0453_001:0421b15": "時，法王出現，名曰蠰佉。正法治化，七寶",
    "T14n0453_001:0421b16": "成就。所謂七寶者，輪寶、象寶、馬寶、珠寶、玉",
    "T14n0453_001:0421b17": "女寶、典兵寶、守藏之寶，是謂七寶。鎮此閻",
    "T14n0453_001:0421b18": "浮地內，不以刀杖自然靡伏。如今，阿難！四",
    "T14n0453_001:0421b19": "珍之藏：乾陀越國伊羅鉢寶藏，多諸珍琦",
    "T14n0453_001:0421b20": "異物不可稱計；第二彌梯羅國綢羅大",
    "T14n0453_001:0421b21": "藏，亦多珍寶；第三須賴吒大國有大寶藏，",
    "T14n0453_001:0421b22": "亦多珍寶；第四婆羅[木*奈]蠰佉有大寶藏，",
    "T14n0453_001:0421b23": "多諸珍寶不可稱計。此四大藏自然應現，",
    "T14n0453_001:0421b24": "諸守藏人各來白王：『唯願大王以此寶藏之",
    "T14n0453_001:0421b25": "物惠施貧窮。』爾時，蠰佉大王得此寶已，亦",
    "T14n0453_001:0421b26": "復不省錄之，意無財寶之想。時閻浮地",
    "T14n0453_001:0421b27": "內，自然樹上生衣，極細柔軟，人取著之，如",
    "T14n0453_001:0421b28": "今優單越人自然樹上生衣，而無有異。「爾",
    "T14n0453_001:0421b29": "時，彼王有大臣名曰修梵摩，是王少小同好，",
    "T14n0453_001:0421c01": "王甚愛敬；又且顏貌端正，不長、不短，不肥、不",
    "T14n0453_001:0421c02": "瘦，不白、不黑，不老、不少。是時，修梵摩有妻",
    "T14n0453_001:0421c03": "名梵摩越，王女中最極為殊妙，如天帝",
    "T14n0453_001:0421c04": "妃——口作優鉢蓮華香，身作栴檀香；諸婦人",
    "T14n0453_001:0421c05": "八十四態永無復有，亦無疾病亂想之念。「爾",
    "T14n0453_001:0421c06": "時，彌勒菩薩於兜率天，觀察父母不老不",
    "T14n0453_001:0421c07": "少，便降神下應從右脇生，如我今日右脇",
    "T14n0453_001:0421c08": "生無異，彌勒菩薩亦復如是。兜率諸天各",
    "T14n0453_001:0421c09": "各唱令：『彌勒菩薩已降神生。』「是時，修梵摩",
    "T14n0453_001:0421c10": "即與子立字，名曰彌勒。彌勒菩薩有三十",
    "T14n0453_001:0421c11": "二相、八十種好莊嚴其身，身黃金色。爾時，人",
    "T14n0453_001:0421c12": "壽極長，無有諸患，皆壽八萬四千歲。女人",
    "T14n0453_001:0421c13": "年五百歲然後出嫡。「爾時，彌勒在家未經",
    "T14n0453_001:0421c14": "幾時，便當出家學道。爾時，去翅頭城不",
    "T14n0453_001:0421c15": "遠有道樹名曰龍花，高一由旬，廣五百步。",
    "T14n0453_001:0421c16": "時彌勒菩薩坐彼樹下成無上道果。「當其",
    "T14n0453_001:0421c17": "夜半彌勒出家，即於其夜成無上道。時",
    "T14n0453_001:0421c18": "三千大千剎土六返震動，地神各各相告",
    "T14n0453_001:0421c19": "曰：『今時彌勒已成佛。』轉至聞四天王宮：『彌",
    "T14n0453_001:0421c20": "勒已成佛道。』轉轉聞徹三十三天、豔天、",
    "T14n0453_001:0421c21": "兜率天、化自在天、他化自在天，聲聞展",
    "T14n0453_001:0421c22": "轉至梵天：『彌勒已成佛道。』「爾時，魔王名大",
    "T14n0453_001:0421c23": "將，以法治化。聞如來名音響之聲，歡喜踊躍",
    "T14n0453_001:0421c24": "不能自勝，七日七夜不眠不寐。是時，魔王",
    "T14n0453_001:0421c25": "將欲界無數天人至彌勒佛所恭敬禮拜。",
    "T14n0453_001:0422a01": "「彌勒聖尊與諸天人漸漸說法微妙之論，",
    "T14n0453_001:0422a02": "所謂論者，施論、戒論、生天之論，欲不淨想、出",
    "T14n0453_001:0422a03": "要為妙。爾時，彌勒見諸人民已發心歡喜，",
    "T14n0453_001:0422a04": "諸佛世尊常所說法，苦、習、盡、道，盡與諸天",
    "T14n0453_001:0422a05": "人廣分別其義。爾時，座上八萬四千天子，諸",
    "T14n0453_001:0422a06": "塵垢盡，得法眼淨。「爾時，大將魔王告彼界人",
    "T14n0453_001:0422a07": "民之類曰：『汝等速出家。所以然者？彌勒今",
    "T14n0453_001:0422a08": "日已度彼岸，亦當度汝等使至彼岸。』「爾時，",
    "T14n0453_001:0422a09": "翅頭城中有長者名曰善財，聞魔王教令，",
    "T14n0453_001:0422a10": "又聞佛音響，將八萬四千眾至彌勒佛所，",
    "T14n0453_001:0422a11": "頭面禮足，在一面坐。",
    "T14n0453_001:0422a12": "「爾時，彌勒漸與說法微妙之論，所謂論者，",
    "T14n0453_001:0422a13": "施論、戒論、生天之論，欲不淨想、出要為妙。爾",
    "T14n0453_001:0422a14": "時，彌勒見諸人民心開意解，如諸佛世尊常",
    "T14n0453_001:0422a15": "所說法，苦、習、盡、道，與諸人民廣分別",
    "T14n0453_001:0422a16": "義。爾時，座上八萬四千人諸塵垢盡，得法",
    "T14n0453_001:0422a17": "眼淨。是時，善財與八萬四千人等即前白",
    "T14n0453_001:0422a18": "佛，求索出家，善修梵行，盡成阿羅漢道。",
    "T14n0453_001:0422a19": "「爾時，彌勒初會，八萬四千人得阿羅漢。「是時，",
    "T14n0453_001:0422a20": "蠰佉王聞彌勒已成佛道，便往至佛所",
    "T14n0453_001:0422a21": "欲得聞法。時彌勒佛與王說法，初善、中善、",
    "T14n0453_001:0422a22": "竟善，義理深邃。爾時，大王復於異時立太",
    "T14n0453_001:0422a23": "子為王，賜剃頭師珍寶，復以雜寶與諸梵",
    "T14n0453_001:0422a24": "志，將八萬四千眾往至佛所求作沙門，盡",
    "T14n0453_001:0422a25": "成道果得阿羅漢。「是時，修梵摩大長者聞",
    "T14n0453_001:0422a26": "彌勒已成佛道，將八萬四千梵志之眾往",
    "T14n0453_001:0422a27": "至佛所求作沙門，得阿羅漢——唯修梵摩一",
    "T14n0453_001:0422a28": "人斷三結使必盡苦際。「是時，佛母梵摩越",
    "T14n0453_001:0422a29": "復將八萬四千婇女之眾往至佛所求作",
    "T14n0453_001:0422b01": "沙門。爾時，諸女人盡得阿羅漢——唯有梵摩",
    "T14n0453_001:0422b02": "越一人斷三結使成須陀洹。「爾時，諸剎利",
    "T14n0453_001:0422b03": "婦聞彌勒如來出現世間成等正覺，數千",
    "T14n0453_001:0422b04": "萬眾往至佛所，頭面禮足，在一面坐，各各",
    "T14n0453_001:0422b05": "生心求作沙門，出家學道，或有越次取",
    "T14n0453_001:0422b06": "證、或有不取證者。「爾時，阿難！其不越次取",
    "T14n0453_001:0422b07": "證者盡是奉法之人，患厭一切世間，修",
    "T14n0453_001:0422b08": "不可樂想。「爾時，彌勒當說三乘之教，如我",
    "T14n0453_001:0422b09": "今日。弟子之中大迦葉者行十二頭陀、過",
    "T14n0453_001:0422b10": "去諸佛所善修梵行，此人當佐彌勒勸化",
    "T14n0453_001:0422b11": "人民。」",
    "T14n0453_001:0422b12": "爾時，迦葉去如來不遠結加趺坐，正身正意",
    "T14n0453_001:0422b13": "繫念在前。爾時，世尊告迦葉曰：「吾今年已",
    "T14n0453_001:0422b14": "衰耗向八十餘。然今如來有四大聲聞堪任",
    "T14n0453_001:0422b15": "遊化，智慧無盡，眾德具足。云何為四？所謂大",
    "T14n0453_001:0422b16": "迦葉比丘、屠鉢歎比丘、賓頭盧比丘、羅",
    "T14n0453_001:0422b17": "云比丘。汝等四大聲聞要不般涅槃，須吾",
    "T14n0453_001:0422b18": "法沒盡，然後乃當般涅槃。大迦葉亦不應",
    "T14n0453_001:0422b19": "般涅槃，要須彌勒出現世間。所以然者，",
    "T14n0453_001:0422b20": "彌勒所化弟子盡是釋迦文弟子，由我遺",
    "T14n0453_001:0422b21": "化得盡有漏。「摩竭國界毘提村中，大迦葉",
    "T14n0453_001:0422b22": "於彼山中住。又彌勒如來將無數千人眾，",
    "T14n0453_001:0422b23": "前後圍遶往至此山中，遂蒙佛恩，諸鬼神",
    "T14n0453_001:0422b24": "當與開門，使得見迦葉禪窟。是時，彌勒",
    "T14n0453_001:0422b25": "申右手指示迦葉，告諸人民：『過去久遠釋",
    "T14n0453_001:0422b26": "迦文佛弟子名曰迦葉，今日現在，頭陀苦行",
    "T14n0453_001:0422b27": "最為第一。』是時，諸人見是事已歎未曾有，",
    "T14n0453_001:0422b28": "無數百千眾生諸塵垢盡，得法眼淨。或復",
    "T14n0453_001:0422b29": "有眾生見迦葉身已——此名為最初之會——九",
    "T14n0453_001:0422c01": "十六億人皆得阿羅漢，斯等之人皆是我弟",
    "T14n0453_001:0422c02": "子。所以然者？悉由受我訓之所致也，亦",
    "T14n0453_001:0422c03": "由四事因緣：惠施、仁愛、利人、等利。「爾時，阿難！",
    "T14n0453_001:0422c04": "彌勒如來當取迦葉僧伽梨著之。是時，迦",
    "T14n0453_001:0422c05": "葉身體奄然星散。是時，彌勒復取種種華香",
    "T14n0453_001:0422c06": "供養迦葉。所以然者？諸佛世尊有敬心於",
    "T14n0453_001:0422c07": "正法故。彌勒亦由我所受正法化，得成無",
    "T14n0453_001:0422c08": "上正真之道。「阿難當知，彌勒佛第二會時，有",
    "T14n0453_001:0422c09": "九十四億人，皆是阿羅漢，亦復是我遺教弟",
    "T14n0453_001:0422c10": "子，行四事供養之所致也。「又彌勒第三之",
    "T14n0453_001:0422c11": "會，九十二億人皆是阿羅漢，亦復是我遺",
    "T14n0453_001:0422c12": "教弟子。「爾時，比丘姓號皆名慈氏弟子，如",
    "T14n0453_001:0422c13": "我今日諸聲聞皆稱釋迦弟子。「爾時，彌勒與",
    "T14n0453_001:0422c14": "諸弟子說法：『汝等比丘！當思惟無常之想、",
    "T14n0453_001:0422c15": "樂有苦想、計我無我想、實有空想、色變之想、",
    "T14n0453_001:0422c16": "青瘀之想、膖脹之想、食不消想、膿血想、",
    "T14n0453_001:0422c17": "一切世間不可樂想。所以然者？比丘當",
    "T14n0453_001:0422c18": "知，此十想者皆是過去釋迦文佛與汝",
    "T14n0453_001:0422c19": "等說，令得盡有漏、心得解脫。若此眾中",
    "T14n0453_001:0422c20": "釋迦文佛弟子，過去時修於梵行，來至",
    "T14n0453_001:0422c21": "我所；或復於釋迦文佛所供養三寶，來",
    "T14n0453_001:0422c22": "至我所；或於釋迦文佛所彈指之頃修於善",
    "T14n0453_001:0422c23": "本，來至此間；或於釋迦文佛所行四等心，",
    "T14n0453_001:0422c24": "來至此者；或於釋迦文佛所受持五戒、三",
    "T14n0453_001:0422c25": "自歸法，來至我所；或於釋迦文佛所起神",
    "T14n0453_001:0422c26": "寺廟，來至我所；或於釋迦文佛所補治故",
    "T14n0453_001:0422c27": "寺，來至我所；或於釋迦文佛所受八關齋",
    "T14n0453_001:0422c28": "法，來至我所；或於釋迦文佛所香華供養，",
    "T14n0453_001:0422c29": "來至此者；或復於彼聞法悲泣墮淚，",
    "T14n0453_001:0423a01": "來至我所；或復於釋迦文佛所專意聽",
    "T14n0453_001:0423a02": "受法，來至我所；或復盡形壽善修梵行，",
    "T14n0453_001:0423a03": "來至我所；或復有書寫讀誦，來至我所；",
    "T14n0453_001:0423a04": "或復承事供養，來至我所者。』「是時，彌勒便",
    "T14n0453_001:0423a05": "說此偈：",
    "T14n0453_001:0423a06": "「『增益戒聞德，　　禪及思惟業，",
    "T14n0453_001:0423a07": "　　善修於梵行，　　而來至我所。",
    "T14n0453_001:0423a08": "　　勸施發歡心，　　修行心原本，",
    "T14n0453_001:0423a09": "　　意無若干想，　　皆來至我所。",
    "T14n0453_001:0423a10": "　　或發平等心，　　承事於諸佛，",
    "T14n0453_001:0423a11": "　　飯飴於聖眾，　　皆來至我所。",
    "T14n0453_001:0423a12": "　　或誦戒契經，　　善習與人說，",
    "T14n0453_001:0423a13": "　　熾然於法本，　　今來至我所。",
    "T14n0453_001:0423a14": "　　釋種善能化，　　供養諸舍利，",
    "T14n0453_001:0423a15": "　　承事法供養，　　今來至我所。",
    "T14n0453_001:0423a16": "　　若有書寫經，　　班宣於素上，",
    "T14n0453_001:0423a17": "　　其有供養經，　　皆來至我所。",
    "T14n0453_001:0423a18": "　　繒綵及諸物，　　供養於神寺，",
    "T14n0453_001:0423a19": "　　自稱南無佛，　　皆來至我所。",
    "T14n0453_001:0423a20": "　　供養於現在、　　諸佛過去者，",
    "T14n0453_001:0423a21": "　　禪定正平等，　　亦無有增減。",
    "T14n0453_001:0423a22": "　　是故於佛法，　　承事於聖眾，",
    "T14n0453_001:0423a23": "　　專心事三寶，　　必至無為處。』",
    "T14n0453_001:0423a24": "「阿難當知，彌勒如來在彼眾中當說此偈。",
    "T14n0453_001:0423a25": "爾時，彼眾中諸天人民思惟此十想，十一姟",
    "T14n0453_001:0423a26": "人諸塵垢盡，得法眼淨。彌勒如來千歲之中，",
    "T14n0453_001:0423a27": "眾僧無有瑕穢。爾時，恒以一偈以為禁",
    "T14n0453_001:0423a28": "戒：",
    "T14n0453_001:0423a29": "「『口、意不行惡，　　身亦無所犯，",
    "T14n0453_001:0423b01": "　　當除此三行，　　速脫生死關。』",
    "T14n0453_001:0423b02": "「過千歲後，當有犯戒之人，遂復立戒。「彌勒",
    "T14n0453_001:0423b03": "如來當壽八萬四千歲。般涅槃後，遺法當",
    "T14n0453_001:0423b04": "在八萬四千歲。所以然者，爾時眾生皆是",
    "T14n0453_001:0423b05": "利根。「其有善男子、善女人欲得見彌勒佛",
    "T14n0453_001:0423b06": "及三會聲聞眾及翅頭城及見蠰佉王并四",
    "T14n0453_001:0423b07": "大藏珍寶者、欲食自然粳米者、并著自然",
    "T14n0453_001:0423b08": "衣裳、身壞命終生天上者，彼善男子、善女",
    "T14n0453_001:0423b09": "人當勤加精進，無生懈怠；亦當供養承",
    "T14n0453_001:0423b10": "事諸法師，名花[打丁+鳥]香種種供養，無令有失。",
    "T14n0453_001:0423b11": "如是，阿難！當作是學。」爾時，阿難及諸大會，",
    "T14n0453_001:0423b12": "聞佛所說，歡喜奉行。",
    "T14n0453_001:0423b13": "佛說彌勒下生經"
}