{
    "T29n1558_018:0093a15": "阿毘達磨俱舍論卷第十八",
    "T29n1558_018:0093a17": "尊者世親造",
    "T29n1558_018:0093a18": "三藏法師玄奘奉　詔譯",
    "T29n1558_018:0093a19": "分別業品第四之六",
    "T29n1558_018:0093a20": "於前所辯三重障中。說五無間為業障體。",
    "T29n1558_018:0093a21": "五無間業其體是何。頌曰。",
    "T29n1558_018:0093a22": "　此五無間中　　四身一語業",
    "T29n1558_018:0093a23": "　三殺一誑語　　一殺生加行",
    "T29n1558_018:0093a24": "論曰。五無間中四是身業。一是語業。三是殺",
    "T29n1558_018:0093a25": "生。一虛誑語根本業道。一是殺生業道加行。",
    "T29n1558_018:0093a26": "以如來身不可害故。破僧無間是虛誑語。",
    "T29n1558_018:0093a27": "既是虛誑語何緣名破僧。因受果名。或能破",
    "T29n1558_018:0093a28": "故。若爾僧破其體是何。能所破人誰所成",
    "T29n1558_018:0093a29": "就。頌曰。",
    "T29n1558_018:0093b01": "　僧破不和合　　心不相應行",
    "T29n1558_018:0093b02": "　無覆無記性　　所破僧所成",
    "T29n1558_018:0093b03": "論曰。僧破體是不和合性。無覆無記心不相",
    "T29n1558_018:0093b04": "應行蘊所攝。豈成無間。如是僧破因誑",
    "T29n1558_018:0093b05": "語生。故說破僧是無間果。非能破者成此",
    "T29n1558_018:0093b06": "僧破。但是所破僧眾所成。此能破人何所",
    "T29n1558_018:0093b07": "成就。破僧異熟何處幾時。頌曰。",
    "T29n1558_018:0093b08": "　能破者唯成　　此虛誑語罪",
    "T29n1558_018:0093b09": "　無間一劫熟　　隨罪增苦增",
    "T29n1558_018:0093b10": "論曰。能破僧人成破僧罪。此破僧罪誑語為",
    "T29n1558_018:0093b11": "性。即僧破俱生語表無表業。此必無間大地",
    "T29n1558_018:0093b12": "獄中經一中劫受極重苦。餘逆不必生於",
    "T29n1558_018:0093b13": "無間。若作多逆罪皆於次生熟如何多逆",
    "T29n1558_018:0093b14": "同感一生。隨彼罪增苦還增劇。謂由多逆",
    "T29n1558_018:0093b15": "感地獄中大柔軟身多猛苦具。受二三四五",
    "T29n1558_018:0093b16": "倍重苦。誰於何處能破於誰。破在何時。經",
    "T29n1558_018:0093b17": "幾時破。頌曰。",
    "T29n1558_018:0093b18": "　苾芻見淨行　　破異處愚夫",
    "T29n1558_018:0093b19": "　忍異師道時　　名破不經宿",
    "T29n1558_018:0093b20": "論曰。能破僧者要大苾芻。必非在家苾芻尼",
    "T29n1558_018:0093b21": "等。唯見行者非愛行人。住淨行人非犯戒",
    "T29n1558_018:0093b22": "者。以犯戒者言無威故。要異處破。非對大",
    "T29n1558_018:0093b23": "師。以諸如來不可輕逼。言詞威肅對必無",
    "T29n1558_018:0093b24": "能。唯破異生非破聖者。以諸聖者證法",
    "T29n1558_018:0093b25": "性故。有說。得忍亦不可破。為含二義說",
    "T29n1558_018:0093b26": "愚夫言。要所破僧忍師異佛。忍異佛說有",
    "T29n1558_018:0093b27": "餘聖道。應說僧破在如是時。此夜必和不",
    "T29n1558_018:0093b28": "經宿住。如是名曰破法輪僧。能障聖道輪",
    "T29n1558_018:0093b29": "壞僧和合故。何洲人幾破法輪僧。破羯",
    "T29n1558_018:0093c01": "磨僧何洲人幾。頌曰。",
    "T29n1558_018:0093c02": "　贍部洲九等　　方破法輪僧",
    "T29n1558_018:0093c03": "　唯破羯磨僧　　通三洲八等",
    "T29n1558_018:0093c04": "論曰。唯贍部洲人。少至九。或復過此能破",
    "T29n1558_018:0093c05": "法輪。非於餘洲。以無佛故。有世尊處方",
    "T29n1558_018:0093c06": "有異師。要八苾芻分為二眾。以為所破。能",
    "T29n1558_018:0093c07": "破第九。故眾極少猶須九人。等言為明過",
    "T29n1558_018:0093c08": "此無限。唯破羯磨通在三洲。極少八人。多",
    "T29n1558_018:0093c09": "亦無限。通三洲者。有聖教故。要一界中",
    "T29n1558_018:0093c10": "僧分二部。別作羯磨故須八人。過此無",
    "T29n1558_018:0093c11": "遮故亦言等。於何時分無破法輪。頌曰。",
    "T29n1558_018:0093c12": "　初後皰雙前　　佛滅未結界",
    "T29n1558_018:0093c13": "　於如是六位　　無破法輪僧",
    "T29n1558_018:0093c14": "論曰。初謂世尊轉法輪未久。後謂善逝將般",
    "T29n1558_018:0093c15": "涅槃時。此二時中僧一味故。於正戒見皰",
    "T29n1558_018:0093c16": "未起時。要二皰生方可破故。未立止觀第",
    "T29n1558_018:0093c17": "一雙時。法爾由彼速還合故。佛滅後時無",
    "T29n1558_018:0093c18": "真大師為敵對故。未結界時無一界中分",
    "T29n1558_018:0093c19": "二部故。於此六位無破法輪。非破法輪諸",
    "T29n1558_018:0093c20": "佛皆有。必依宿業有此事故。且止傍論",
    "T29n1558_018:0093c21": "應辯逆緣。頌曰。",
    "T29n1558_018:0093c22": "　棄壞恩德田　　轉形亦成逆",
    "T29n1558_018:0093c23": "　母謂因彼血　　誤等無或有",
    "T29n1558_018:0093c24": "　打心出佛血　　害後無學無",
    "T29n1558_018:0093c25": "論曰。何緣害母等成無間非餘。由棄恩田",
    "T29n1558_018:0093c26": "壞德田故。謂害父母是棄恩田。如何有",
    "T29n1558_018:0093c27": "恩。身生本故。如何棄彼。謂捨彼恩。德田謂",
    "T29n1558_018:0093c28": "餘阿羅漢等。具諸勝德及能生故。壞德所",
    "T29n1558_018:0093c29": "依故成逆罪。父母形轉殺成逆耶。逆罪亦",
    "T29n1558_018:0094a01": "成。依止一故。由如是義故。有問。言頗有",
    "T29n1558_018:0094a02": "令男離命根。非父阿羅漢而為無間罪觸",
    "T29n1558_018:0094a03": "不。曰有。謂母轉形。頗有令女離命根非",
    "T29n1558_018:0094a04": "母阿羅漢而為無間罪觸不。曰有。謂父轉",
    "T29n1558_018:0094a05": "形。設有女人羯剌藍墮。餘女收取置產門",
    "T29n1558_018:0094a06": "中生子。殺何成害母逆。因彼血者身生本",
    "T29n1558_018:0094a07": "故。諸有所作應諮後母。能飲能養能長成",
    "T29n1558_018:0094a08": "故。若於父母起殺加行。誤殺餘人無無間",
    "T29n1558_018:0094a09": "罪。於非父母起殺加行。誤殺父母亦不",
    "T29n1558_018:0094a10": "成逆。如子執杖擊父身蚊。母隱在床",
    "T29n1558_018:0094a11": "謂餘而殺。若一加行害母及餘二無表生。",
    "T29n1558_018:0094a12": "表唯逆罪。以無間業勢力強故。尊者妙音說",
    "T29n1558_018:0094a13": "有二表。表是積集極微成故。若害阿羅漢",
    "T29n1558_018:0094a14": "無阿羅漢想。於彼依止起定殺心。無簡別",
    "T29n1558_018:0094a15": "故亦成逆罪。若有害父父是阿羅漢得一",
    "T29n1558_018:0094a16": "逆罪。以依止一故。若爾喻說當云何通。佛",
    "T29n1558_018:0094a17": "告始欠持。汝已造二逆。所謂害父殺阿",
    "T29n1558_018:0094a18": "羅漢。彼顯一逆由二緣成。或以二門訶責",
    "T29n1558_018:0094a19": "彼罪。若於佛所惡心出血。一切皆得無間",
    "T29n1558_018:0094a20": "罪耶。要以殺心方成逆罪。打心出血無間",
    "T29n1558_018:0094a21": "則無。若殺加行時彼非阿羅漢將死方得",
    "T29n1558_018:0094a22": "阿羅漢果。能殺彼者有逆罪耶。無。於無學",
    "T29n1558_018:0094a23": "身無殺加行故。若造無間加行不可轉。",
    "T29n1558_018:0094a24": "為有離染及得聖果耶。頌曰。",
    "T29n1558_018:0094a25": "　造逆定加行　　無離染得果",
    "T29n1558_018:0094a26": "論曰。無間加行若必定成中間決無離染得",
    "T29n1558_018:0094a27": "果。餘惡業道加行中間。若聖道生業道不起。",
    "T29n1558_018:0094a28": "依止與彼定相違故。於諸惡行無間業中何",
    "T29n1558_018:0094a29": "罪最重。於諸妙行世善業中何最大果。頌",
    "T29n1558_018:0094b01": "曰。",
    "T29n1558_018:0094b02": "　破僧虛誑語　　於罪中最大",
    "T29n1558_018:0094b03": "　感第一有思　　世善中大果",
    "T29n1558_018:0094b04": "論曰。雖了法非法。為欲破僧而起虛誑語",
    "T29n1558_018:0094b05": "顛倒顯示。此無間中為最大罪。由此傷毀",
    "T29n1558_018:0094b06": "佛法身故。障世生天解脫道故。謂僧已破",
    "T29n1558_018:0094b07": "乃至未合。一切世間入聖得果離染盡漏",
    "T29n1558_018:0094b08": "皆悉被遮。習定溫誦思等業息。大千世界法",
    "T29n1558_018:0094b09": "輪不轉。天人龍等身心擾亂故招無間一劫",
    "T29n1558_018:0094b10": "異熟。由此破僧罪為最重。餘無間罪如其",
    "T29n1558_018:0094b11": "次第第五三一後後漸輕。第二最輕。恩等少",
    "T29n1558_018:0094b12": "故。若爾何故三罰業中。佛說意罰為最大",
    "T29n1558_018:0094b13": "罪。又說罪中邪見最大。據五無間說破僧",
    "T29n1558_018:0094b14": "重。約三罰業說意罪大。就五僻見說邪見",
    "T29n1558_018:0094b15": "重。或依大果害多有情斷諸善根。如次說",
    "T29n1558_018:0094b16": "重。感第一有異熟果思。於世善中為最大",
    "T29n1558_018:0094b17": "果。感八萬大劫極靜異熟故。約異熟果故",
    "T29n1558_018:0094b18": "說此言。據離繫果則金剛喻定相應思能",
    "T29n1558_018:0094b19": "得大果。諸結永斷為此果故。為簡此故說",
    "T29n1558_018:0094b20": "世善言。為唯無間罪定生地獄。諸無間同類",
    "T29n1558_018:0094b21": "亦定生彼。有餘師說。非無間生。同類者何。",
    "T29n1558_018:0094b22": "頌曰。",
    "T29n1558_018:0094b23": "　污母無學尼　　殺住定菩薩",
    "T29n1558_018:0094b24": "　及有學聖者　　奪僧和合緣",
    "T29n1558_018:0094b25": "　破壞窣堵波　　是無間同類",
    "T29n1558_018:0094b26": "論曰。如是五種隨其次第是五無間同類",
    "T29n1558_018:0094b27": "業體。謂有於母阿羅漢尼行極污染謂非",
    "T29n1558_018:0094b28": "梵行。或有殺害住定菩薩。或殺學聖者。或",
    "T29n1558_018:0094b29": "奪僧合緣。或破窣堵波。是五逆同類。有異",
    "T29n1558_018:0094c01": "熟業於三時中極能為障。言三時者。頌曰。",
    "T29n1558_018:0094c02": "　將得忍不還　　無學業為障",
    "T29n1558_018:0094c03": "論曰。若從頂位將得忍時感惡趣業皆極",
    "T29n1558_018:0094c04": "為障。以忍超彼異熟地故。如人將離本",
    "T29n1558_018:0094c05": "所居國一切債主皆極為障。若有將得不",
    "T29n1558_018:0094c06": "還果時。欲界繫業皆極為障。唯除隨順現",
    "T29n1558_018:0094c07": "法受業。若有將得無學果時。色無色業皆",
    "T29n1558_018:0094c08": "極為障。亦除順現。二喻如前。如上所言住",
    "T29n1558_018:0094c09": "定菩薩為從何位得住定名。彼復於何說",
    "T29n1558_018:0094c10": "名為定。頌曰。",
    "T29n1558_018:0094c11": "　從修妙相業　　菩薩得定名",
    "T29n1558_018:0094c12": "　生善趣貴家　　具男念堅故",
    "T29n1558_018:0094c13": "論曰。從修能感妙三十二大丈夫相異熟",
    "T29n1558_018:0094c14": "果業。菩薩方得立住定名。以從此時乃至",
    "T29n1558_018:0094c15": "成佛常生善趣及貴家等。生善趣者。謂生",
    "T29n1558_018:0094c16": "人天。趣妙可稱故名善趣。於善趣內常生",
    "T29n1558_018:0094c17": "貴家。謂婆羅門或剎帝利巨富長者大婆",
    "T29n1558_018:0094c18": "羅家。於貴家中根有具缺。然彼菩薩恒",
    "T29n1558_018:0094c19": "具勝根。恒受男身尚不為女。何況有受",
    "T29n1558_018:0094c20": "扇搋等身。生生常能憶念宿命。所作善事常",
    "T29n1558_018:0094c21": "無退屈。謂於利樂有情事中。眾苦逼身皆",
    "T29n1558_018:0094c22": "能堪忍。雖他種種惡行違逆。而彼菩薩心無",
    "T29n1558_018:0094c23": "厭倦。如世傳有無價馱娑。當知此言目",
    "T29n1558_018:0094c24": "彼菩薩。由彼大士雖已成就一切殊勝圓滿",
    "T29n1558_018:0094c25": "功德。而由久習無緣大悲。任運恒時繫屬",
    "T29n1558_018:0094c26": "他故。普於一切有情類中。以無慢心皆攝",
    "T29n1558_018:0094c27": "同己。或常觀己如彼僕使。故於一切難求",
    "T29n1558_018:0094c28": "事中皆能堪忍。及於一切勞迫事中皆能荷",
    "T29n1558_018:0094c29": "負。修妙相業其相云何。頌曰。",
    "T29n1558_018:0095a01": "　贍部男對佛　　佛思思所成",
    "T29n1558_018:0095a02": "　餘百劫方修　　各百福嚴飾",
    "T29n1558_018:0095a03": "論曰。菩薩要在贍部洲中。方能造修引妙",
    "T29n1558_018:0095a04": "相業。此洲覺慧最明利故。唯是男子非女等",
    "T29n1558_018:0095a05": "身。爾時已超女等位故。唯現對佛。緣佛起",
    "T29n1558_018:0095a06": "思是思所成。非聞修類。唯餘百劫造修非",
    "T29n1558_018:0095a07": "多。諸佛因中法應如是。唯薄伽梵釋迦牟",
    "T29n1558_018:0095a08": "尼。精進熾然能超九劫。九十一劫妙相業成。",
    "T29n1558_018:0095a09": "是故如來告聚落主。我憶九十一劫以來。",
    "T29n1558_018:0095a10": "不見一家因施我食有少傷損。唯成大",
    "T29n1558_018:0095a11": "利。從此自性恒憶宿生。是故但言九十一",
    "T29n1558_018:0095a12": "劫。宿舊師說。菩薩出初無數劫來。離四過",
    "T29n1558_018:0095a13": "失得二功德。如前所辯。一一妙相百福莊",
    "T29n1558_018:0095a14": "嚴。何等名為一一福量。有說。唯除近佛菩",
    "T29n1558_018:0095a15": "薩所餘一切有情所修富樂果業名一福量。",
    "T29n1558_018:0095a16": "有說。世界將欲成時。一切有情感大千土",
    "T29n1558_018:0095a17": "業增上力為一福量。有說。此量唯佛乃知。今",
    "T29n1558_018:0095a18": "我大師昔菩薩位於三無數劫供養幾佛耶。",
    "T29n1558_018:0095a19": "頌曰。",
    "T29n1558_018:0095a20": "　於三無數劫　　各供養七萬",
    "T29n1558_018:0095a21": "　又如次供養　　五六七千佛",
    "T29n1558_018:0095a22": "論曰。初無數劫中供養七萬五千佛。次無數",
    "T29n1558_018:0095a23": "劫中供養七萬六千佛。後無數劫中供養七",
    "T29n1558_018:0095a24": "萬七千佛。三無數劫一一滿時。及初發心各",
    "T29n1558_018:0095a25": "逢何佛。頌曰。",
    "T29n1558_018:0095a26": "　三無數劫滿　　逆次逢勝觀",
    "T29n1558_018:0095a27": "　然燈寶髻佛　　初釋迦牟尼",
    "T29n1558_018:0095a28": "論曰。言逆次者。自後向前。謂於第三無數",
    "T29n1558_018:0095a29": "劫滿所逢事佛名為勝觀。第二劫滿所",
    "T29n1558_018:0095b01": "逢事佛名曰然燈。第一劫滿所逢事佛名",
    "T29n1558_018:0095b02": "為寶髻。最初發心位逢釋迦牟尼。謂我世尊",
    "T29n1558_018:0095b03": "昔菩薩位最初逢一佛號釋迦牟尼。遂對",
    "T29n1558_018:0095b04": "其前發弘誓願。願我當作佛一如今世尊。",
    "T29n1558_018:0095b05": "彼佛亦於末劫出世。滅後正法亦住千年。故",
    "T29n1558_018:0095b06": "今如來一一同彼。我釋迦菩薩於何位中",
    "T29n1558_018:0095b07": "何波羅蜜多修習圓滿。頌曰。",
    "T29n1558_018:0095b08": "　但由悲普施　　被折身無忿",
    "T29n1558_018:0095b09": "　讚歎底沙佛　　次無上菩提",
    "T29n1558_018:0095b10": "　六波羅蜜多　　於如是四位",
    "T29n1558_018:0095b11": "　一二又一二　　如次修圓滿",
    "T29n1558_018:0095b12": "論曰。若時菩薩普於一切能施一切乃至眼",
    "T29n1558_018:0095b13": "髓。所行惠捨但由悲心。非自希求勝生差",
    "T29n1558_018:0095b14": "別。齊此布施波羅蜜多修習圓滿。若時菩薩",
    "T29n1558_018:0095b15": "被析身支。雖未離欲貪而心無少忿。齊",
    "T29n1558_018:0095b16": "此戒忍波羅蜜多。修習圓滿。若時菩薩勇猛",
    "T29n1558_018:0095b17": "精進因行。遇見底沙如來坐寶龕中入火",
    "T29n1558_018:0095b18": "界定威光赫奕特異於常。專誠瞻仰忘下",
    "T29n1558_018:0095b19": "一足。經七晝夜無怠。淨心以妙伽他讚彼",
    "T29n1558_018:0095b20": "佛曰。",
    "T29n1558_018:0095b21": "　天地此界多聞室　　逝宮天處十方無",
    "T29n1558_018:0095b22": "　丈夫牛王大沙門　　尋地山林遍無等",
    "T29n1558_018:0095b23": "如是讚已便超九劫。齊此精進波羅蜜多",
    "T29n1558_018:0095b24": "修習圓滿。若時菩薩處金剛座。將登無上",
    "T29n1558_018:0095b25": "正等菩提。次無上覺前住金剛喻定。齊此",
    "T29n1558_018:0095b26": "定慧波羅蜜多修習圓滿。能到自所往圓德",
    "T29n1558_018:0095b27": "彼岸。故此六名曰波羅蜜多。契經說。有三",
    "T29n1558_018:0095b28": "福業事。一施類福業事。二戒類福業事。三修",
    "T29n1558_018:0095b29": "類福業事。此云何立福業事名。頌曰。",
    "T29n1558_018:0095c01": "　施戒修三類　　各隨其所應",
    "T29n1558_018:0095c02": "　受福業事名　　差別如業道",
    "T29n1558_018:0095c03": "論曰。三類皆福。或業或事。隨其所應如業",
    "T29n1558_018:0095c04": "道說。謂如分別十業道中有業亦道有道",
    "T29n1558_018:0095c05": "非業。此中有福亦業亦事。有福業非事。有",
    "T29n1558_018:0095c06": "福事非業。有唯是福非業非事。且施類中",
    "T29n1558_018:0095c07": "身語二業具福業事三種義名。彼等起思唯",
    "T29n1558_018:0095c08": "名福業。思俱有法唯受福名。戒類既唯身語",
    "T29n1558_018:0095c09": "業性故。皆具受福業事名。修類中慈唯名福",
    "T29n1558_018:0095c10": "事。業之事故。慈相應思以慈為門。而造作",
    "T29n1558_018:0095c11": "故。慈俱思戒唯名福業。餘俱有法唯受福",
    "T29n1558_018:0095c12": "名。或福業名顯作福義。謂福加行事顯所依。",
    "T29n1558_018:0095c13": "謂施戒修是福業之事。為成彼三起福加",
    "T29n1558_018:0095c14": "行故。有說。唯思是真福業。福業之事謂施戒",
    "T29n1558_018:0095c15": "修。以三為門福業轉故。何法名施。施招何",
    "T29n1558_018:0095c16": "果。頌曰。",
    "T29n1558_018:0095c17": "　由此捨名施　　謂為供為益",
    "T29n1558_018:0095c18": "　身語及能發　　此招大富果",
    "T29n1558_018:0095c19": "論曰。雖所捨物亦得施名。而於此中捨具",
    "T29n1558_018:0095c20": "名施。謂由此具捨事得成故。捨所由是真",
    "T29n1558_018:0095c21": "施體。或由怖畏希求貪等捨事亦成。非此",
    "T29n1558_018:0095c22": "意說。簡彼故說為供益言。謂為於他供養",
    "T29n1558_018:0095c23": "饒益而有所捨。此具名施。具名何謂。謂身",
    "T29n1558_018:0095c24": "語業及此能發。能發謂何。謂無貪俱能起",
    "T29n1558_018:0095c25": "此聚。如有頌曰。",
    "T29n1558_018:0095c26": "　若人以淨心　　輟己而行施",
    "T29n1558_018:0095c27": "　此剎那善蘊　　總立以施名",
    "T29n1558_018:0095c28": "應知如是施類福業事。能招當現大財富",
    "T29n1558_018:0095c29": "為果。言施類福者。顯施為體義。如葉類",
    "T29n1558_018:0096a01": "器草類舍等。戒修類言准此應釋。為何所",
    "T29n1558_018:0096a02": "益而行施耶。頌曰。",
    "T29n1558_018:0096a03": "　為益自他俱　　不為二行施",
    "T29n1558_018:0096a04": "論曰。此中一切未離欲貪及離欲貪諸異生",
    "T29n1558_018:0096a05": "類。持己所有奉施制多。此施名為唯為自",
    "T29n1558_018:0096a06": "益非他。由此有獲益故。若諸聖者已離",
    "T29n1558_018:0096a07": "欲貪。施諸有情除順現受。此施名曰唯為",
    "T29n1558_018:0096a08": "益他。以他由此獲饒益故。非為自益。超",
    "T29n1558_018:0096a09": "果地故。若彼一切未離欲貪。及離欲貪諸",
    "T29n1558_018:0096a10": "異生類。持己所有施諸有情。此施名為為",
    "T29n1558_018:0096a11": "二俱益。若彼聖者已離欲貪。奉施制多除",
    "T29n1558_018:0096a12": "順現受。此施名曰不為益二。以此唯為恭",
    "T29n1558_018:0096a13": "敬報恩。前已總明施招大富。今次當辯施",
    "T29n1558_018:0096a14": "果別因。頌曰。",
    "T29n1558_018:0096a15": "　由主財田異　　故施果差別",
    "T29n1558_018:0096a16": "論曰。施有差別由三種因。謂主財田有差",
    "T29n1558_018:0096a17": "別故。施差別故果有差別。且由施主差別",
    "T29n1558_018:0096a18": "云何。頌曰。",
    "T29n1558_018:0096a19": "　主異由信等　　行敬重等施",
    "T29n1558_018:0096a20": "　得尊重廣愛　　應時難奪果",
    "T29n1558_018:0096a21": "論曰。由施主成信戒聞等差別功德。故名",
    "T29n1558_018:0096a22": "主異。由主異故施成差別。由施差別與果",
    "T29n1558_018:0096a23": "有異。諸有施主具如是德。能如法行敬",
    "T29n1558_018:0096a24": "重等四施。如次便得尊重等四果。謂若施",
    "T29n1558_018:0096a25": "主行敬重施。便感常為他所尊重。若自手",
    "T29n1558_018:0096a26": "施。便能感得於廣大財愛樂受用。若應時施",
    "T29n1558_018:0096a27": "感應時財。所須應時不過時故。若無損",
    "T29n1558_018:0096a28": "施便感資財。不為他侵及火等壞。由所施",
    "T29n1558_018:0096a29": "財差別云何。頌曰。",
    "T29n1558_018:0096b01": "　財異由色等　　得妙色好名",
    "T29n1558_018:0096b02": "　眾愛柔軟身　　有隨時樂觸",
    "T29n1558_018:0096b03": "論曰。由所施財或闕或具色香味觸。如次",
    "T29n1558_018:0096b04": "便得或闕或具妙色等果。謂所施財色具足",
    "T29n1558_018:0096b05": "故便感妙色。香具足故便感好名。如香芬",
    "T29n1558_018:0096b06": "馥遍諸方故。味具足故便感眾愛。如味美",
    "T29n1558_018:0096b07": "妙眾所愛故。觸具足故感柔軟身及有隨",
    "T29n1558_018:0096b08": "時生樂受觸。如女寶等。果有減者由因闕",
    "T29n1558_018:0096b09": "故。如是亦由具色香等故名財異。由財",
    "T29n1558_018:0096b10": "異故。施體及果皆有差別。由所施田差別",
    "T29n1558_018:0096b11": "云何。頌曰。",
    "T29n1558_018:0096b12": "　田異由趣苦　　恩德有差別",
    "T29n1558_018:0096b13": "論曰。由所施田趣苦恩德各有差別。故名",
    "T29n1558_018:0096b14": "田異。由田異故施果有殊。由趣別者。如",
    "T29n1558_018:0096b15": "世尊說。若施傍生受百倍果。施犯戒人受",
    "T29n1558_018:0096b16": "千倍果。由苦別者。如七有依福業事中先",
    "T29n1558_018:0096b17": "說應施客行病侍園林常食及寒風熱隨時",
    "T29n1558_018:0096b18": "食等。復說。若有具足淨信男子女人成此",
    "T29n1558_018:0096b19": "所說七種有依福業事者。所獲福德不可",
    "T29n1558_018:0096b20": "取量。由恩別者。如父母師及餘有恩。如",
    "T29n1558_018:0096b21": "熊鹿等本生經說諸有恩類。由德別者。如",
    "T29n1558_018:0096b22": "契經言。若施持戒人受億倍果等。於諸施",
    "T29n1558_018:0096b23": "福最勝者何。頌曰。",
    "T29n1558_018:0096b24": "　脫於勝菩薩　　第八施最勝",
    "T29n1558_018:0096b25": "論曰。薄伽梵說。若離染者於離染者施諸",
    "T29n1558_018:0096b26": "資財。於財施中此為最勝。若諸菩薩所行",
    "T29n1558_018:0096b27": "惠施。是普利樂諸有情因。雖不名為脫施",
    "T29n1558_018:0096b28": "於脫。而於施福亦為最勝。除此更有八種",
    "T29n1558_018:0096b29": "施中。第八施福亦為最勝。八施者何。一隨",
    "T29n1558_018:0096c01": "至施。二怖畏施。三報恩施。四求報施。五習先",
    "T29n1558_018:0096c02": "施。六希天施。七要名施。八為莊嚴心為資",
    "T29n1558_018:0096c03": "助心為資瑜伽為得上義而行惠施。隨",
    "T29n1558_018:0096c04": "至施者。宿舊師言。隨近己至方能施與。怖",
    "T29n1558_018:0096c05": "畏施者。謂見此財壞相現前寧施不失。習",
    "T29n1558_018:0096c06": "先施者。謂習先人父祖家法而行惠施。餘",
    "T29n1558_018:0096c07": "施易了故不別釋。如契經說。施預流向。其",
    "T29n1558_018:0096c08": "果無量。施預流果果量更增。乃至廣說頗",
    "T29n1558_018:0096c09": "有施非聖果亦無量耶。頌曰。",
    "T29n1558_018:0096c10": "　父母病法師　　最後生菩薩",
    "T29n1558_018:0096c11": "　設非證聖者　　施果亦無量",
    "T29n1558_018:0096c12": "論曰。如是五種設是異生。但施亦能招無量",
    "T29n1558_018:0096c13": "果。住最後有名最後生。法師四田中是何",
    "T29n1558_018:0096c14": "田所攝。是恩田攝。所以者何。為諸世間大",
    "T29n1558_018:0096c15": "善友故。無明所盲者能施慧眼故。開示世",
    "T29n1558_018:0096c16": "間安危事故。令有情生起無漏法身故。以",
    "T29n1558_018:0096c17": "要說者。善說法師乃至能為佛所作事故。",
    "T29n1558_018:0096c18": "於彼行施便招無量果。欲知諸業輕重相",
    "T29n1558_018:0096c19": "者。應知輕重略由六因。其六者何。頌曰。",
    "T29n1558_018:0096c20": "　後起田根本　　加行思意樂",
    "T29n1558_018:0096c21": "　由此下上故　　業成下上品",
    "T29n1558_018:0096c22": "論曰。後起者謂作已隨作。田謂於彼作損",
    "T29n1558_018:0096c23": "作益。根本者謂根本業道。加行者謂引彼身",
    "T29n1558_018:0096c24": "語。思謂由彼業道究竟。意樂者謂所有意趣。",
    "T29n1558_018:0096c25": "我應造作如是如是。我當造作如是如是。",
    "T29n1558_018:0096c26": "或有諸業唯由後起所攝受故得成重品。",
    "T29n1558_018:0096c27": "定安立彼異熟果故。或有諸業由田成重。",
    "T29n1558_018:0096c28": "或有於田由根本力成重非餘。如父母田",
    "T29n1558_018:0096c29": "行殺罪重非盜等業。由餘成重。例此應思。",
    "T29n1558_018:0097a01": "若有六因皆是上品。此業最重。翻此最輕。",
    "T29n1558_018:0097a02": "除此中間非最輕重。如契經說。有二種業。",
    "T29n1558_018:0097a03": "一造作業。二增長業。何因說業名增長耶。",
    "T29n1558_018:0097a04": "由五種因。何等為五。頌曰。",
    "T29n1558_018:0097a05": "　由審思圓滿　　無惡作對治",
    "T29n1558_018:0097a06": "　有伴異熟故　　此業名增長",
    "T29n1558_018:0097a07": "論曰。由審思故者。謂彼所作業非先全不",
    "T29n1558_018:0097a08": "思。非率爾思作。由圓滿故者。謂諸有情中。",
    "T29n1558_018:0097a09": "或由一惡行便墮惡趣。或乃至三。或由一",
    "T29n1558_018:0097a10": "業道便墮惡趣。或乃至十。此中若有齊此",
    "T29n1558_018:0097a11": "量業應墮惡趣。未圓滿時但名造作不",
    "T29n1558_018:0097a12": "名增長。若此已圓滿亦得增長名。由無惡",
    "T29n1558_018:0097a13": "作對治故者。謂無追悔無對治業。由有伴",
    "T29n1558_018:0097a14": "故者。謂作不善業不善為助伴。由異熟故",
    "T29n1558_018:0097a15": "者。謂定與異熟善翻此應知。異此諸業唯",
    "T29n1558_018:0097a16": "名造作。如前所明。未離欲等持己所有奉",
    "T29n1558_018:0097a17": "施制多。此施名為唯為自益。既無受者福",
    "T29n1558_018:0097a18": "如何成。頌曰。",
    "T29n1558_018:0097a19": "　制多捨類福　　如慈等無受",
    "T29n1558_018:0097a20": "論曰。福有二類。一捨二受。捨類福者。謂由",
    "T29n1558_018:0097a21": "善心但捨資財施福便起。受類福者。謂所",
    "T29n1558_018:0097a22": "施田受用施物施福方起。於制多所奉施",
    "T29n1558_018:0097a23": "供具雖無受類有捨類福。彼既不受福由",
    "T29n1558_018:0097a24": "何生。復以何因知福生者要由彼受不",
    "T29n1558_018:0097a25": "受不生。不受於他無攝益故。此非定證。",
    "T29n1558_018:0097a26": "若福要由攝益他成。則修慈等及正見等",
    "T29n1558_018:0097a27": "應不生福。是故應許供養制多有多福",
    "T29n1558_018:0097a28": "生。如修慈等。謂如有一修慈等定。雖無",
    "T29n1558_018:0097a29": "受者及攝益他。而從自心生無量福。如是",
    "T29n1558_018:0097b01": "有德者雖已滅過去而追伸敬養福由自",
    "T29n1558_018:0097b02": "心生。豈不唐捐此施敬業。不爾發業心方",
    "T29n1558_018:0097b03": "勝故。謂如有一欲害怨家。彼命雖終猶懷",
    "T29n1558_018:0097b04": "怨想發起種種惡身語業。生多非福非但",
    "T29n1558_018:0097b05": "起心。如是大師雖已過去追伸敬養起身",
    "T29n1558_018:0097b06": "語業。方生多福非但起心。若於善田殖",
    "T29n1558_018:0097b07": "施業種可招愛果。若於惡田雖施但應",
    "T29n1558_018:0097b08": "招非愛果。此不應爾。所以者何。頌曰。",
    "T29n1558_018:0097b09": "　惡田有愛果　　種果無倒故",
    "T29n1558_018:0097b10": "論曰。現見田中種果無倒。從末度迦種末",
    "T29n1558_018:0097b11": "度迦果生。其味極美。從賃婆種賃婆果生。",
    "T29n1558_018:0097b12": "其味極苦。非由田力種果有倒。如是施主",
    "T29n1558_018:0097b13": "雖於惡田而益他心殖諸施種。但招愛果",
    "T29n1558_018:0097b14": "不招非愛。然由田過令所殖種或生果少",
    "T29n1558_018:0097b15": "或果全無。施類福業事傍論已了。今次應辯",
    "T29n1558_018:0097b16": "戒類福業事。頌曰。",
    "T29n1558_018:0097b17": "　離犯戒及遮　　名戒各有二",
    "T29n1558_018:0097b18": "　非犯戒因壞　　依治滅淨等",
    "T29n1558_018:0097b19": "論曰。諸不善色名為犯戒。此中性罪立犯戒",
    "T29n1558_018:0097b20": "名。遮謂所遮非時食等。雖非性罪而佛為",
    "T29n1558_018:0097b21": "護法及有情別意遮止。受戒者犯亦名犯",
    "T29n1558_018:0097b22": "戒。簡性罪故但立遮名。離性及遮俱說名",
    "T29n1558_018:0097b23": "戒。此各有二。謂表無表。以身語業為自性",
    "T29n1558_018:0097b24": "故。已略辯戒自性差別。若具四德得清淨",
    "T29n1558_018:0097b25": "名。與此相違名不清淨。言四德者。一者不",
    "T29n1558_018:0097b26": "為犯戒所壞。犯戒謂前諸不善色。二者不",
    "T29n1558_018:0097b27": "為彼因所壞。彼因謂貪等煩惱隨煩惱。三",
    "T29n1558_018:0097b28": "者依治。謂依念住等。此能對治犯戒及因",
    "T29n1558_018:0097b29": "故。四者依滅。謂依涅槃迴向涅槃非勝",
    "T29n1558_018:0097c01": "生故。等言為顯復有異說。有說。戒淨由五",
    "T29n1558_018:0097c02": "種因。一根本淨。二眷屬淨。三非尋害。四念攝",
    "T29n1558_018:0097c03": "受。五迴向寂。有餘師說。戒有四種。一怖畏",
    "T29n1558_018:0097c04": "戒。謂怖不活惡名治罰惡趣畏故受護尸",
    "T29n1558_018:0097c05": "羅。二希望戒。謂貪諸有勝位多財恭敬稱譽",
    "T29n1558_018:0097c06": "受持淨戒。三順覺支戒。謂為求解脫及正",
    "T29n1558_018:0097c07": "見等受持淨戒。四清淨戒。謂無漏戒。彼能",
    "T29n1558_018:0097c08": "永離業惑垢故。已辯戒類。修類當辯。頌曰。",
    "T29n1558_018:0097c09": "　等引善名修　　極能熏心故",
    "T29n1558_018:0097c10": "論曰。言等引善其體是何。謂三摩地自性俱",
    "T29n1558_018:0097c11": "有。修名何義。謂熏習心以定地善於心相",
    "T29n1558_018:0097c12": "續極能熏習令成德類。如花熏苣蕂。是",
    "T29n1558_018:0097c13": "故獨名修。前辯施福能招大富。戒修二類",
    "T29n1558_018:0097c14": "所感云何。頌曰。",
    "T29n1558_018:0097c15": "　戒修勝如次　　感生天解脫",
    "T29n1558_018:0097c16": "論曰。戒感生天。修感解脫。勝言為顯就勝",
    "T29n1558_018:0097c17": "為言。謂施亦能感生天果就勝說戒。持戒",
    "T29n1558_018:0097c18": "亦能感離繫果就勝說修。經說四人能生",
    "T29n1558_018:0097c19": "梵福。一為供養如來馱都建窣堵波於未",
    "T29n1558_018:0097c20": "曾處。二為供養四方僧伽造寺施園四事",
    "T29n1558_018:0097c21": "供給。三佛弟子破已能和。四於有情普修",
    "T29n1558_018:0097c22": "慈等。如是梵福其量云何。頌曰。",
    "T29n1558_018:0097c23": "　感劫生天等　　為一梵福量",
    "T29n1558_018:0097c24": "論曰。先軌範師作如是說。隨福能感一劫",
    "T29n1558_018:0097c25": "生天受諸快樂是一福量。由彼所感受快",
    "T29n1558_018:0097c26": "樂時同梵輔天一劫壽故。以於餘部有伽",
    "T29n1558_018:0097c27": "他言。",
    "T29n1558_018:0097c28": "　有信正見人　　修十勝行者",
    "T29n1558_018:0097c29": "　便為生梵福　　感劫天樂故",
    "T29n1558_018:0098a01": "毘婆沙師作如是說。即於分別妙相業中。",
    "T29n1558_018:0098a02": "所辯福量此即同彼。等言為顯如是異說。",
    "T29n1558_018:0098a03": "財施已說。法施云何。頌曰。",
    "T29n1558_018:0098a04": "　法施謂如實　　無染辯經等",
    "T29n1558_018:0098a05": "論曰。若能如實為諸有情以無染心辯契",
    "T29n1558_018:0098a06": "經等令生正解名為法施。故有顛倒或染",
    "T29n1558_018:0098a07": "污心求利名譽恭敬辯者。是人便損自他",
    "T29n1558_018:0098a08": "大福。前已別釋三福業事。今釋經中順三分",
    "T29n1558_018:0098a09": "善。頌曰。",
    "T29n1558_018:0098a10": "　順福順解脫　　順決擇分三",
    "T29n1558_018:0098a11": "　感愛果涅槃　　聖道善如次",
    "T29n1558_018:0098a12": "論曰。言順福分者。謂感世間可愛果善。順",
    "T29n1558_018:0098a13": "解脫分者。謂定能感涅槃果善。此善生已。",
    "T29n1558_018:0098a14": "令彼有情名為身中有涅槃法。若有聞說",
    "T29n1558_018:0098a15": "生死有過諸法無我涅槃有德。身毛為竪悲",
    "T29n1558_018:0098a16": "泣墮淚。當知彼已殖順解脫分善。如見得",
    "T29n1558_018:0098a17": "雨場有芽生知其穴中先有種子。順決擇",
    "T29n1558_018:0098a18": "分者。謂近能感聖道果善。即煖等四。後當",
    "T29n1558_018:0098a19": "廣說。如世間所說書印算文數。此五自體云",
    "T29n1558_018:0098a20": "何應知。頌曰。",
    "T29n1558_018:0098a21": "　諸如理所起　　三業并能發",
    "T29n1558_018:0098a22": "　如次為書印　　算文數自體",
    "T29n1558_018:0098a23": "論曰。如理起者。正加行生。三業應知即身",
    "T29n1558_018:0098a24": "語意。能發即是能起此三。如其所應受想",
    "T29n1558_018:0098a25": "等法。此中書印以前身業及彼能發五蘊為",
    "T29n1558_018:0098a26": "體。次算及文以前語業及彼能發五蘊為",
    "T29n1558_018:0098a27": "體。後數應知。以前意業及彼能發四蘊為",
    "T29n1558_018:0098a28": "體。但由意思能數法故今應略辯諸法異",
    "T29n1558_018:0098a29": "名。頌曰。",
    "T29n1558_018:0098b01": "　善無漏名妙　　染有罪覆劣",
    "T29n1558_018:0098b02": "　善有為應習　　解脫名無上",
    "T29n1558_018:0098b03": "論曰。善無漏法亦名為妙。諸染污法亦名",
    "T29n1558_018:0098b04": "有罪有覆及劣。准此妙劣餘中已成。故頌",
    "T29n1558_018:0098b05": "不辯。諸有為善亦名應習。餘非應習義准",
    "T29n1558_018:0098b06": "已成。何故無為不名應習。不可數習令增",
    "T29n1558_018:0098b07": "長故。又習為果。此無果故。解脫涅槃亦名",
    "T29n1558_018:0098b08": "無上。以無一法能勝涅槃是善是常超眾",
    "T29n1558_018:0098b09": "法故。餘法有上義准已成。",
    "T29n1558_018:0098b10": "說一切有部俱舍論卷第十八"
}