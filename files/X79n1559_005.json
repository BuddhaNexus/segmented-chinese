{
    "X79n1559_005:0318a11": "嘉泰普燈錄卷第五",
    "X79n1559_005:0318a13": "平江府報恩光孝禪寺(臣)僧　(正受)　編",
    "X79n1559_005:0318a14": "青原第十二世(雲門六世)",
    "X79n1559_005:0318a15": "慧林圓照宗本禪師法嗣",
    "X79n1559_005:0318a16": "東京法雲大通善本禪師族董氏。漢仲舒之裔也。大",
    "X79n1559_005:0318a17": "父琪．父溫。皆官于頴。遂為頴人。母無子。禱白衣大士。",
    "X79n1559_005:0318a18": "乃得師。及長。博極羣書。然清修無仕官意。嘉祐八年。",
    "X79n1559_005:0318a19": "與弟善思往京師地藏院。選經得度。習毗尼。東游至",
    "X79n1559_005:0318a20": "姑蘇。禮圓照於瑞光。照特顧之。於是契旨。經五稔。益",
    "X79n1559_005:0318a21": "躋微奧。照令依圓通秀禪師(秀時住樓賢)。師至。又盡其要。",
    "X79n1559_005:0318a22": "元豐七年。渡淮。留太守巖。久之。出住雙林。遷淨慈。尋",
    "X79n1559_005:0318a23": "被　旨徙居法雲。　上堂。良久。曰。只恁麼。休去累他",
    "X79n1559_005:0318a24": "毗耶老人。棒喝交馳。鈍置德山．臨濟。紐半破三即不",
    "X79n1559_005:0318b01": "要你話會。不觸平常一句作麼生道。未能分皂白。且",
    "X79n1559_005:0318b02": "莫亂針錐。　下堂。上不見天。下不見地。逼塞虗空。無",
    "X79n1559_005:0318b03": "處回避。為君明破即不中。且向南山看鼈鼻。擲拄杖。",
    "X79n1559_005:0318b04": "下座。　上堂。三界有無一切法。不能與佛為譬喻。老",
    "X79n1559_005:0318b05": "胡從來名邈不得處。今日不惜眉毛。試為諸人舉看。",
    "X79n1559_005:0318b06": "良久。拈拄杖。卓一下。曰。數尺冰聲纔卓地。一條虬勢",
    "X79n1559_005:0318b07": "欲騰空。　上空。僧家無事。實謂高閑。困即烹茶。寒來",
    "X79n1559_005:0318b08": "向火。林間笑傲。物外忘懷。揮松柄以清談。伴煙霞而",
    "X79n1559_005:0318b09": "遣日。幕天席地。誰是誰非。三十年後有人問極則事。",
    "X79n1559_005:0318b10": "但向伊道。賊過後張弓。　上堂。言無展事。語不投機。",
    "X79n1559_005:0318b11": "踏翻大海。趯倒須彌。直得洞山老無隱身之處。你等",
    "X79n1559_005:0318b12": "諸人何不救取。若救不得。雙林為你救看。遂喝一喝。",
    "X79n1559_005:0318b13": "下座。　僧問。九夏賞勞即不問。從今向去事如何。曰。",
    "X79n1559_005:0318b14": "光剃頭。淨洗鉢。云。謝師指示。曰。滴水難消。　問。如何",
    "X79n1559_005:0318b15": "是祖師西來意。曰。你行脚來。圖箇甚麼。云。學人不會。",
    "X79n1559_005:0318b16": "曰。且待驢年。　問。春山疊亂青。春水漾虗碧。未審是",
    "X79n1559_005:0318b17": "何境界。曰。要道有甚麼難。云。便請。曰。月似彎弓。少雨",
    "X79n1559_005:0318b18": "多風。　問。涅槃心易曉。差別智難分。如何是差別智。",
    "X79n1559_005:0318b19": "曰。燈籠吞露柱。云。學人未委。曰。佛殿出三門。　開堂",
    "X79n1559_005:0318b20": "日。僧問。寶塔元無縫。如何指示人。曰。煙霞生背面。星",
    "X79n1559_005:0318b21": "月繞簷楹。云。如何是塔中人。曰。竟日無干清世事。長",
    "X79n1559_005:0318b22": "年占斷白雲鄉。後得　旨還。乃庵於西湖龍山(今號崇德)。",
    "X79n1559_005:0318b23": "大觀三年十二月甲子。屈三指謂左右曰。有三日耳。",
    "X79n1559_005:0318b24": "至期。果加趺而化。異禽翔鳴于庭。　勑塔全身於[北/力]",
    "X79n1559_005:0318c01": "方。　諡曰圓定。塔名定光。壽七十五。臘四十七。",
    "X79n1559_005:0318c02": "嘉興府本覺法真守一禪師上堂。舉拂子曰。三世",
    "X79n1559_005:0318c03": "諸佛．六代祖師。總在這裏。還見麼。見汝不相當。又為",
    "X79n1559_005:0318c04": "說法云。無二無二分。無別無斷故。還聞麼。汝又不惺",
    "X79n1559_005:0318c05": "惺。一時却往上方香積世界去也。[打丁+慼]拂子曰。退後。退",
    "X79n1559_005:0318c06": "後。突著你眼睛。　上堂。古者道。佛似握拳。道如展手。",
    "X79n1559_005:0318c07": "乃合掌曰。這箇似甚麼。若道得。許你是箇了事人。若",
    "X79n1559_005:0318c08": "道不得。莫道不疑好。　上堂。觸目不會道。運足焉知",
    "X79n1559_005:0318c09": "路。三家村裏築著磕著猶較些子。若是佛法禪道。拈",
    "X79n1559_005:0318c10": "放一邊去。伊分上總使不著。為甚麼如此。真人面前",
    "X79n1559_005:0318c11": "不得說假。　上堂。拈拄杖曰。平戎破虜。蓋代功勳。只",
    "X79n1559_005:0318c12": "如四海晏清。還用得這箇麼。良久。曰。李將軍有嘉聲",
    "X79n1559_005:0318c13": "在。不得封侯也是閑。　僧問。如何是祖師西來意。曰。",
    "X79n1559_005:0318c14": "擔水河頭賣。云。意旨如何。曰。欺胡謾漢。云。勞而無功",
    "X79n1559_005:0318c15": "也。曰。九年人不識。隻履自空回。　問。如何是句中玄。",
    "X79n1559_005:0318c16": "曰。崑崙騎象藕絲牽。云。如何是體中玄。曰。影浸寒潭",
    "X79n1559_005:0318c17": "月在天。云。如何是玄中玄。曰。長連床上帶刀眠。云。向",
    "X79n1559_005:0318c18": "上還有事也無。曰。放下著。",
    "X79n1559_005:0318c19": "常州無錫南禪寧禪師僧問。初生孩兒還具六識",
    "X79n1559_005:0318c20": "也無。曰。水長船高。云。廬陵米價作麼生酬。曰。款出囚",
    "X79n1559_005:0318c21": "口。",
    "X79n1559_005:0318c22": "紹興府石佛密印曉通禪師上堂曰。冷似秋潭月。",
    "X79n1559_005:0318c23": "無心合太虗。山高流水急。何處駐游魚。　僧問。如何",
    "X79n1559_005:0318c24": "是頓教。曰。月落寒潭。云。如何是漸教。曰。雲生碧漢。云。",
    "X79n1559_005:0319a01": "不漸不頓時如何。曰。八十老婆不言嫁。",
    "X79n1559_005:0319a02": "福州地藏守恩禪師上堂曰。古聖道。夫說法者。當",
    "X79n1559_005:0319a03": "如法說。山僧今日如法說似大眾。乃垂下一足曰。一",
    "X79n1559_005:0319a04": "任諸方貶剝。　上堂。良久。曰。一境誰相到。翛然絕點",
    "X79n1559_005:0319a05": "塵。天花莫狼藉。吾匪解空人。又曰。樵夫跣足下層巒。",
    "X79n1559_005:0319a06": "大笑漁翁溪上寒。山色橫擔廛市去。家家門底透長",
    "X79n1559_005:0319a07": "安。　僧問。如何是佛。曰。晝眠無益。云。意旨如何。曰。早",
    "X79n1559_005:0319a08": "起甚長。　問。善惡不修底人落在甚麼處。曰。一步一",
    "X79n1559_005:0319a09": "彈指。云。謝師指示。曰。回首念觀音。　問。如何是西來",
    "X79n1559_005:0319a10": "祖意。曰。風吹滿面塵。",
    "X79n1559_005:0319a11": "鎮江府金山智覺法慧禪師僧問。大修行人還落",
    "X79n1559_005:0319a12": "因果也無。曰。鴆鳥入水魚皆死。毒龍行處草不生。",
    "X79n1559_005:0319a13": "法雲圓通法秀禪師法嗣",
    "X79n1559_005:0319a14": "東京法雲佛國惟白禪師初住泗之龜山。次遷湯泉",
    "X79n1559_005:0319a15": "法雲。建中靖國一年。以所集宗門續燈錄三十卷上",
    "X79n1559_005:0319a16": "進稱　旨。恭承　御製序文。仍　勑其錄入藏。頒行",
    "X79n1559_005:0319a17": "天下。　上堂曰。离婁有意。白浪徒以滔天。罔象無心。",
    "X79n1559_005:0319a18": "明珠忽然在掌。以手打一圓相。召大眾曰。還見麼。良",
    "X79n1559_005:0319a19": "久。曰。看即有分。　上堂。拈拄杖示眾曰。山僧住持七",
    "X79n1559_005:0319a20": "十餘日。未曾拈動這箇。而今不免現些小神通供養",
    "X79n1559_005:0319a21": "諸人。遂卓拄杖。下座。　上堂。過去已過去。未來且莫",
    "X79n1559_005:0319a22": "筭。正當現在事。今朝正月半。明月正團圓。打鼓普請",
    "X79n1559_005:0319a23": "看。大眾。看即不無。畢竟喚甚麼作月。休於天上覔。莫",
    "X79n1559_005:0319a24": "向水中尋。　僧問。以心中眼。觀身外相。如何是心中",
    "X79n1559_005:0319b01": "眼。曰。紅日照扶桑。云。如何心外相。曰。白雲封華嶽。",
    "X79n1559_005:0319b02": "溫州僊岩景純禪師初住智廣。次擢護國江心。　僧",
    "X79n1559_005:0319b03": "問。不作佛法相見。世諦相酬。請師速道。曰。遇唐虞即",
    "X79n1559_005:0319b04": "禮樂。逢桀紂即干戈。云。不是學人問處。曰。生擒虎兕。",
    "X79n1559_005:0319b05": "死怕盲龜。　問。德山棒．臨濟喝。和尚如何作用。曰。老",
    "X79n1559_005:0319b06": "僧今日困。僧便喝。師曰。却是你惶惶。",
    "X79n1559_005:0319b07": "寧國府廣教守訥禪師圓照上足也。世稱訥叔。　僧",
    "X79n1559_005:0319b08": "問。如何是古今常存底句。曰。鐵牛橫海岸。云。如何是",
    "X79n1559_005:0319b09": "衲僧正眼。曰。針劄不入。",
    "X79n1559_005:0319b10": "天鉢文慧重元禪師法嗣",
    "X79n1559_005:0319b11": "衛州元豐慧圓清滿禪師上堂曰。老胡生下行七",
    "X79n1559_005:0319b12": "步。明星現時又說悟。并贓捉獲這無端。鐵棒三十略",
    "X79n1559_005:0319b13": "輕恕。驀拈拄杖曰。祖師合喫多少。要知麼。古今罪犯",
    "X79n1559_005:0319b14": "彌天。盡是諸人致得。　歲旦上堂。憶昔山居絕糧。有",
    "X79n1559_005:0319b15": "頌舉似大眾。饑飡松栢葉。渴飲澗中泉。看罷青青竹。",
    "X79n1559_005:0319b16": "和衣自在眠。大眾。更有山懷為君說。今年年是去年",
    "X79n1559_005:0319b17": "年。　上堂。喝一喝。曰。不是道。不是禪。每逢三五夜。皓",
    "X79n1559_005:0319b18": "月十分圓。參。　上堂。此劒刃上事。須是劒刃上漢始",
    "X79n1559_005:0319b19": "得。有般名利之徒。為人天師。懸羊頭。賣狗肉。壞後進",
    "X79n1559_005:0319b20": "初機。減先聖洪範。伱等諸人聞恁麼事。豈不寒心。由",
    "X79n1559_005:0319b21": "是疑誤眾生。墮無間獄。苦哉。苦哉。取一期快意。受萬",
    "X79n1559_005:0319b22": "劫餘殃。有甚麼死急。來為釋子。喝曰。聵人徒側耳。便",
    "X79n1559_005:0319b23": "下座。　僧問。如何是佛。曰。天寒地冷。云。如何是道。曰。",
    "X79n1559_005:0319b24": "不道。云。為甚麼不道。曰。道是閑名字。　問。如何是全",
    "X79n1559_005:0319c01": "彰底事。曰。秋日春風動。　有座主問。維摩默然。意旨",
    "X79n1559_005:0319c02": "如何。師展手曰。會麼。云。不會。師曰。也是難。　師凡見",
    "X79n1559_005:0319c03": "僧。乃曰。佛法世法。眼病空華。有僧云。翳消華滅時如",
    "X79n1559_005:0319c04": "何。曰。將謂汝靈利。",
    "X79n1559_005:0319c05": "青州定慧法本禪師僧問。古人到這裏。為甚麼拱",
    "X79n1559_005:0319c06": "手歸降。曰。理合如是。云。畢竟如何。曰。夜眠日走。",
    "X79n1559_005:0319c07": "長蘆廣照應夫禪師法嗣",
    "X79n1559_005:0319c08": "真定府洪濟慈覺宗賾禪師上堂曰。近日身心頑",
    "X79n1559_005:0319c09": "鈍。恰似一片鐵板。內無玲瓏機智。外無華藻文章。誰",
    "X79n1559_005:0319c10": "能打作鄆州針。笑殺秦時[車*度]輅鑽。四楞著地。萬事無",
    "X79n1559_005:0319c11": "心。雖然看不入。畢竟撲不破。何也。不見道。大都好物",
    "X79n1559_005:0319c12": "不堅牢。彩雲易散瑠璃脆。　上堂。金屑雖貴。落眼成",
    "X79n1559_005:0319c13": "翳。金屑既除。眼在甚麼處。若如是者。未出荊棘林中。",
    "X79n1559_005:0319c14": "棒頭取證。喝下承當。正在金峰窠裏。　上堂。樓外紫",
    "X79n1559_005:0319c15": "金山色秀。門前甘露水聲寒。古槐陰下清風裏。試為",
    "X79n1559_005:0319c16": "諸人再指看。拈拄杖曰。還見麼。擊香卓曰。還聞麼。靠",
    "X79n1559_005:0319c17": "却拄杖曰。眼耳若通。隨處足水聲。山色自悠悠。　僧",
    "X79n1559_005:0319c18": "問。如何是上元境。曰。燈毬大底大。小底小。云。只如車",
    "X79n1559_005:0319c19": "馬往來。成得箇甚麼邊事。曰。爭似山僧到曉眠。　問。",
    "X79n1559_005:0319c20": "六門未息時如何。曰。鼻孔裏燒香。云。學人不會。曰。耳",
    "X79n1559_005:0319c21": "朵裏打鼓。　問。如何是無功之功。曰。泥牛不運步。天",
    "X79n1559_005:0319c22": "下沒荒田。云。恁麼則功不浪施也。曰。雖然廣大神通。",
    "X79n1559_005:0319c23": "未免遭他痛棒。",
    "X79n1559_005:0319c24": "慶元府雪竇覺印道榮禪師郡之陳氏子也。　僧問。",
    "X79n1559_005:0320a01": "寒山逢拾得時如何。曰。揚眉飛閃電。云。更有何事。曰。",
    "X79n1559_005:0320a02": "開口放毫光。云。如何是向上一路。曰。七六八。",
    "X79n1559_005:0320a03": "平江府慧日廣燈智覺禪師本郡人。族梅氏。久游師",
    "X79n1559_005:0320a04": "席。未有省。晚契機於廣照。未幾。歸里。開法慧日。遷城",
    "X79n1559_005:0320a05": "南高峰。　上堂。良久。曰。休休休。徒悠悠。釣竿長在手。",
    "X79n1559_005:0320a06": "魚冷不吞釣。喝一喝。下座。紹興丁巳秋日將昳。呼侍",
    "X79n1559_005:0320a07": "僧。令集眾。敘平昔參問。勉眾辨已躬事。引筆書曰。南",
    "X79n1559_005:0320a08": "北無寸影。東西絕四隣。一息故鄉信。曉風吹宿雲。置",
    "X79n1559_005:0320a09": "筆而逝。",
    "X79n1559_005:0320a10": "資聖捷禪師法嗣",
    "X79n1559_005:0320a11": "泉州慧空圓覺大智文宥禪師郡之晉江人。族陳氏。",
    "X79n1559_005:0320a12": "數歲。日記千言。熈寧中。兄皓上書。語犯朝政。捕甚急。",
    "X79n1559_005:0320a13": "從兄遁羅浮。後依資壽思永禪師披削(捷乃永之得法師也)。因",
    "X79n1559_005:0320a14": "就參之。室中垂示。漫不省。一日。問捷。古人向開合眼",
    "X79n1559_005:0320a15": "處示密作用。有是哉。捷叱曰。驢前馬後漢。有甚用處。",
    "X79n1559_005:0320a16": "拈拄杖逐之。師大悟。捷笑曰。這鈍漢(餘語未見)。",
    "X79n1559_005:0320a17": "淨眾梵言首座法嗣",
    "X79n1559_005:0320a18": "西京招提廣燈惟湛禪師出嘉禾倡室王氏。七歲依",
    "X79n1559_005:0320a19": "淨嚴院出家。有逸才。一覧不再目。十四得度。徧扣禪",
    "X79n1559_005:0320a20": "扄。機契淨眾。去游京師。侍佛國白禪師。入對。　賜號",
    "X79n1559_005:0320a21": "廣燈。與椹服。自出世招提。屢遷巨剎。開堂日。拈香祝",
    "X79n1559_005:0320a22": "聖罷。復拈香曰。此一瓣香。二十年前雲門山畔若耶",
    "X79n1559_005:0320a23": "淨邊得處。有根不同栽接。今日爇向爐中。供養我越",
    "X79n1559_005:0320a24": "州淨眾院言首座和尚。令鐵樹抽枝。芬芳無盡。遂就",
    "X79n1559_005:0320b01": "座。上首白椎曰。法筵龍象眾。當觀第一義。師拍禪床。",
    "X79n1559_005:0320b02": "呵呵大笑曰。好箇第一義。剛被少林禪師一椎打作",
    "X79n1559_005:0320b03": "兩橛。即今莫有接得者麼(問答在後)。復曰。拈華已錯。微笑",
    "X79n1559_005:0320b04": "乖差。四七虗傳。聲流谷響。二三妄指。月散溪光。五派",
    "X79n1559_005:0320b05": "狂分。千枝橫出。指鹿為馬。認弓作虵。首惑安心。次迷",
    "X79n1559_005:0320b06": "得髓。黃梅席上。南北宗開。曹溪岸頭。東西浪起。自爾",
    "X79n1559_005:0320b07": "波瀾競發。阡陌支離。標路空多。無人截斷。隨流愈遠。",
    "X79n1559_005:0320b08": "誰解歸源。棒喝臨機。白雲萬里。直得黃頭結舌。碧眼",
    "X79n1559_005:0320b09": "吞聲。如斯話會。猶是道途之說。被明眼人傍觀。一場",
    "X79n1559_005:0320b10": "笑具。雖然如是。今日為國開堂。於第二義門。為諸人",
    "X79n1559_005:0320b11": "試通一線。竪起拂子曰。還委悉麼。石女舞成長壽曲。",
    "X79n1559_005:0320b12": "木人唱起太平歌。　上堂。忍對春風百鳥啼。桃華潛",
    "X79n1559_005:0320b13": "入武陵溪。謝郎回棹歸來晚。不似秦人一向迷。　上",
    "X79n1559_005:0320b14": "堂。偏不偏。正不正。那事從來難比並。滿天風雨骨毛",
    "X79n1559_005:0320b15": "寒。何須更入那伽定。卓拄杖。下座。　上堂。六塵不惡。",
    "X79n1559_005:0320b16": "還同正覺。馬上誰家白面郎。穿華折柳垂巾角。夜來",
    "X79n1559_005:0320b17": "一醉明月樓。呼盧輸却黃金宅。臂鷹走狗歸不歸。娥",
    "X79n1559_005:0320b18": "眉皓齒嗔無力。此心能有幾人知。黃頭碧眼非相識。",
    "X79n1559_005:0320b19": "囉囉哩。拍手一下。下座。　上堂。直鉤釣鯤鯨。曲鉤釣",
    "X79n1559_005:0320b20": "魚鼈。古人用力太多。所得甚少。承天今日沈巨網於",
    "X79n1559_005:0320b21": "滄溟。魚龍不選。舉長網於大野。頭角奚分。且道其中",
    "X79n1559_005:0320b22": "還有透網羅底麼。良久。曰。等閑不用擡頭角。他日風",
    "X79n1559_005:0320b23": "雲會有時。　僧問。祖祖相傳無間斷。師今端的嗣何",
    "X79n1559_005:0320b24": "人。曰。若耶水急。秦望峰高。云。當年得底分明句。今日",
    "X79n1559_005:0320c01": "無私願舉揚。曰。霜高鷹隼疾。舉翼過新羅。　問。如何",
    "X79n1559_005:0320c02": "是和尚家風。曰。秋風黃葉亂。遠岫白雲歸。云。專為流",
    "X79n1559_005:0320c03": "通也。曰。即今且作麼生舉。僧便喝。師便打。　問。如何",
    "X79n1559_005:0320c04": "是招提境。曰。砌華金布地。庭樹碧參空。云。如何是境",
    "X79n1559_005:0320c05": "中人。曰。有時開碧眼。無處覔黃頭。　問。引退荊州之",
    "X79n1559_005:0320c06": "祖席。復登丹嶠之道場。如何是不動尊。曰。浮杯來楚",
    "X79n1559_005:0320c07": "澤。飛錫過錢塘。云。莫便是不動尊麼。曰。却須緊帩草",
    "X79n1559_005:0320c08": "鞋。建炎初。終於當湖之南庵。今號南塔。",
    "X79n1559_005:0320c09": "九峰鑒韶禪師法嗣",
    "X79n1559_005:0320c10": "慶元府大梅祖鏡法英禪師郡之鄞縣人。族張氏。棄",
    "X79n1559_005:0320c11": "儒。試經為大僧。肄講延慶。凡義學有困於宿德。輙以",
    "X79n1559_005:0320c12": "詰師。師縱辭辯之。為眾所敬。忽曰。名相迂曲。豈吾所",
    "X79n1559_005:0320c13": "宗哉。乃更服之九峰。峰見器之。與語若久在業席。因",
    "X79n1559_005:0320c14": "痛劄之。師領旨。自爾得譽。出游京雒。所至道俗爭迎。",
    "X79n1559_005:0320c15": "判宗留後仲爰以道見交。久而益敬。奏　賜紫衣．師",
    "X79n1559_005:0320c16": "名。命居襄陽白馬。逾二年。退休東歸。太守迎補大梅",
    "X79n1559_005:0320c17": "法席。盛於歐粵。宣和改元。　勑天下僧尼為德士。雖",
    "X79n1559_005:0320c18": "主法者聚議。無一言以回　上心。師肆筆解老子。詣",
    "X79n1559_005:0320c19": "進。　上覧謂近臣曰。法英所進道德經解。言簡理詣。",
    "X79n1559_005:0320c20": "於古未有。宜賜入道藏流行。仍就　賜冠珮壇誥。世",
    "X79n1559_005:0320c21": "不知師意者。往往以其為佞諛。明年秋。　詔復天下",
    "X79n1559_005:0320c22": "僧尼。師獨無改志。至紹興初。晨起。戴樺皮冠。披鶴氅。",
    "X79n1559_005:0320c23": "執象簡。穿朱履。使擊鼓集眾。陞座。召大眾曰。蘭芬春",
    "X79n1559_005:0320c24": "谷菊秋籬。物必榮枯各有時。昔毀僧尼專奉道。後平",
    "X79n1559_005:0321a01": "道佞復僧尼。大眾。且道僧尼形相作麼生復。取冠示",
    "X79n1559_005:0321a02": "眾曰。吾頂從來似月圓。雖冠其髮不成仙。今朝拋下",
    "X79n1559_005:0321a03": "無遮障。放出神光透碧天。擲之。隨易僧服。提鶴氅曰。",
    "X79n1559_005:0321a04": "如來昔日貿皮衣。數載慚將鶴氅披。還我丈夫調御",
    "X79n1559_005:0321a05": "服。須知此物不相宜。擲之。舉象簡曰。為嫌禪板大無",
    "X79n1559_005:0321a06": "端。豈料遭他象簡瞞。今日因何忽放下。普天致仕老",
    "X79n1559_005:0321a07": "仙官。擲之。提朱履曰。達磨携將一隻歸。兒孫從此赤",
    "X79n1559_005:0321a08": "脚走。借他朱履代麻鞋。休道時難事掣肘。化鵬未遇",
    "X79n1559_005:0321a09": "不如鯤。畫虎不成反類狗。擲之。橫拄杖曰。今朝拄杖",
    "X79n1559_005:0321a10": "化為龍。分破華山千萬重。復倚肩曰。珍重佛心真聖",
    "X79n1559_005:0321a11": "主。好將堯德振吾宗。端然斂目而逝。壽八十餘。有刊",
    "X79n1559_005:0321a12": "正錄并易註行于世。",
    "X79n1559_005:0321a13": "青原第十二世(洞山八世)",
    "X79n1559_005:0321a14": "天寧芙蓉道揩禪師法嗣",
    "X79n1559_005:0321a15": "鄧州丹霞子淳禪師劒門人。族賈氏。幼出家大安寺。",
    "X79n1559_005:0321a16": "弱冠為僧。初參玉泉芳禪師。次扣大溈真如之室。後",
    "X79n1559_005:0321a17": "徹證於芙蓉。　上堂曰。乾坤之內。宇宙之間。中有一",
    "X79n1559_005:0321a18": "寶。秘在形山。肇法師恁麼道。只解指蹤話迹。且不能",
    "X79n1559_005:0321a19": "拈示於人。丹霞今日擘開宇宙。打破形山。為諸人拈",
    "X79n1559_005:0321a20": "出。具眼者辨取。以拄杖卓一下。曰。還見麼。鷺鶿立雪",
    "X79n1559_005:0321a21": "非同色。明月蘆花不似他。　上堂。寶月流輝。澄潭布",
    "X79n1559_005:0321a22": "影。水無蘸月之意。月無分照之心。水月兩忘。方可稱",
    "X79n1559_005:0321a23": "斷。所以道。昇天底事直須颺却。十成底事直須去却。",
    "X79n1559_005:0321a24": "擲地金聲不須回顧。若能如是。始解向異類中行。諸",
    "X79n1559_005:0321b01": "人到這裏還相委悉麼。良久。曰。常行不舉人間步。披",
    "X79n1559_005:0321b02": "毛帶角混塵泥。　上堂。舉。德山示眾曰。我宗無語句。",
    "X79n1559_005:0321b03": "實無一法為人。德山恁麼說話。可謂是只知入草求",
    "X79n1559_005:0321b04": "人。不覺通身泥水。子細觀來。只具一隻眼。若是丹霞",
    "X79n1559_005:0321b05": "即不然。我宗有語句。金刀剪不開。深深玄妙旨。玉女",
    "X79n1559_005:0321b06": "夜懷胎。　上堂。亭亭日午猶虧半。寂寂三更尚未圓。",
    "X79n1559_005:0321b07": "六戶不曾知暖意。往來常在月明前。　上堂。舉。北院",
    "X79n1559_005:0321b08": "問青峰。洛浦道。入荒田不揀。信手拈來草。何不道。作",
    "X79n1559_005:0321b09": "麼生是信手拈來草。峰作拈勢。師別曰。是則是。只是",
    "X79n1559_005:0321b10": "未能喫草。又甘贄行者接待。有僧曰。行者接待不易。",
    "X79n1559_005:0321b11": "贄云。譬如餵驢餵馬。明安曰。也知行者常行此路。師",
    "X79n1559_005:0321b12": "別曰。來年與行者買一領直裰。　僧問。牛頭未見四",
    "X79n1559_005:0321b13": "祖時如何。曰。金菊乍開蜂競採。云。見後如何。曰。苗枯",
    "X79n1559_005:0321b14": "華謝了無依。宣和己亥春示寂。塔全身於洪山之南。",
    "X79n1559_005:0321b15": "東京淨因枯木法成禪師嘉興崇德人(事詰未詳)。　上堂",
    "X79n1559_005:0321b16": "曰。燈籠忽爾笑咍咍。如何露柱亦懷胎。天明生得白",
    "X79n1559_005:0321b17": "頭女。至今游蕩不歸來。這冤家。好歸來。黃花與翠竹。",
    "X79n1559_005:0321b18": "早晚為誰栽。　上堂。達磨九年垂一則語。直至如今。",
    "X79n1559_005:0321b19": "諸方賺舉。欲得不賺舉麼。香山為汝諸人再舉。大龍",
    "X79n1559_005:0321b20": "山高。小龍山低。香山處中。恰好相宜。恁麼舉了。還得",
    "X79n1559_005:0321b21": "不賺麼。良久。曰。葱嶺罷詢熊耳夢。雪庭休話少林春。",
    "X79n1559_005:0321b22": "上堂。孤峰絕頂。靈松上聳於千尋。萬里江湖。皓月光",
    "X79n1559_005:0321b23": "輝於碧落。正當恁麼時。野鶴無因措足。游魚何處藏",
    "X79n1559_005:0321b24": "形。眼睛定動。十萬八千。擬議之間。鄉關阻隔。香山今",
    "X79n1559_005:0321c01": "日已是開眼溺床。汝等諸人切莫夢中說夢。　上堂。",
    "X79n1559_005:0321c02": "歸源性無二。方便有多門。但了歸源性。何愁方便門。",
    "X79n1559_005:0321c03": "諸人要會歸源性麼。露柱將來作木杓。旁人不肯任",
    "X79n1559_005:0321c04": "從伊。要會方便門麼。木杓將來作露柱。撐天拄地也",
    "X79n1559_005:0321c05": "相宜。且道不落方便門一句作麼生道。三十年後莫",
    "X79n1559_005:0321c06": "教錯舉。　上堂。知有佛祖向上事。方有說話分。諸禪",
    "X79n1559_005:0321c07": "德。且道那箇是佛祖向上事。有箇人家兒子。六根不",
    "X79n1559_005:0321c08": "具。七識不全。是不闡提。無佛種性。逢佛殺佛。逢祖殺",
    "X79n1559_005:0321c09": "祖。天堂收不得。地獄攝無門。大眾還識此人麼。良久。",
    "X79n1559_005:0321c10": "曰。對面不仙陀。睡多饒寐語。",
    "X79n1559_005:0321c11": "鄧州招提元易禪師潼川銅山稅氏子。大觀四年。出",
    "X79n1559_005:0321c12": "住招提。凡十更名剎。　上堂曰。十方同聚會。箇箇學",
    "X79n1559_005:0321c13": "無為。此是選佛場。心空及第歸。大眾。只如聞見覺知。",
    "X79n1559_005:0321c14": "未甞有間。作麼生說箇心空底道理。莫是見而不見。",
    "X79n1559_005:0321c15": "聞而不聞。為之心空耶。錯。莫是忘機息慮。萬法俱捐。",
    "X79n1559_005:0321c16": "銷能所以入玄宗。泯性相而歸法界。為之心空耶。錯。",
    "X79n1559_005:0321c17": "恁麼也不得。不恁麼也不得。恁麼不恁麼總不得。未",
    "X79n1559_005:0321c18": "審畢竟作麼生。還會麼。良久。曰。若寔無為無不為。天",
    "X79n1559_005:0321c19": "堂地獄常相隨。三尺杖子攪黃河。八臂那吒冷眼窺。",
    "X79n1559_005:0321c20": "無限魚龍盡奔走。捉得循河三脚龜。脫取殻。鐵錐錐。",
    "X79n1559_005:0321c21": "吉凶之兆便分輝。借問東村白頭老。吉凶未兆若何",
    "X79n1559_005:0321c22": "為。休休休。古往今來春復秋。白日騰騰隨分過。更嫌",
    "X79n1559_005:0321c23": "何處不風流。咄。　上堂。今朝四月初一。衲僧雙眼如",
    "X79n1559_005:0321c24": "漆。顧著露柱燈籠。平地一聲霹靂。驚起金剛出戶。半",
    "X79n1559_005:0322a01": "夜荒村失路。天明却到門前。眼耳鼻中塵土。大眾。只",
    "X79n1559_005:0322a02": "如金剛眼睛爍破四天下。為甚迷却路頭。還會麼。為",
    "X79n1559_005:0322a03": "憐風月好。忘却故園春。　上堂。皓月當空。澄潭無影。",
    "X79n1559_005:0322a04": "紫微轉處夕陽輝。彩鳳歸時天欲曉。碧霄雲外。石笋",
    "X79n1559_005:0322a05": "橫空。淥水波中。泥牛駕浪。懷胎玉兔。曉過西岑。抱子",
    "X79n1559_005:0322a06": "金雞。夜棲東嶺。於斯明得。始知夜明簾外。別是家風。",
    "X79n1559_005:0322a07": "空王殿中。聖凡絕跡。且道作麼生是夜明簾外事。還",
    "X79n1559_005:0322a08": "委悉麼。正值秋風來入戶。一聲碪杵落誰家。　上堂。",
    "X79n1559_005:0322a09": "舉。雪峰示眾云。盡大地撮來如粟米粒大。拋向面前。",
    "X79n1559_005:0322a10": "漆桶不會。打鼓普請看。大眾。雪峰恁麼說話。還有出",
    "X79n1559_005:0322a11": "身處也無。若道有。為甚麼大千法界在一粒之中。若",
    "X79n1559_005:0322a12": "道無。是甚麼人打鼓普請看。若也會得。不用周遮。其",
    "X79n1559_005:0322a13": "或未然。聽取一頌。撥動乾坤步轉移。南觀北斗有誰",
    "X79n1559_005:0322a14": "知。金烏暮向西山急。曉逐扶桑半夜飛。　僧問。古者",
    "X79n1559_005:0322a15": "道。逈絕無人處。聚頭相共舉。既是逈絕無人處。是誰",
    "X79n1559_005:0322a16": "相共舉。曰。青山與白雲。云。只如青山白雲。還知有也",
    "X79n1559_005:0322a17": "無。曰。若知有。即有人也。云。未審是甚麼人證明。曰。白",
    "X79n1559_005:0322a18": "雲與青山。云。莫便是和尚為人處麼。曰。莫錯認。　問。",
    "X79n1559_005:0322a19": "古鏡未磨時如何。曰。精靈皺眉。云。磨後如何。曰。波斯",
    "X79n1559_005:0322a20": "彈指。云。為甚麼如此。曰。好事不出門。紹興丁巳七月",
    "X79n1559_005:0322a21": "二十五日。索筆書偈。安然坐寂。火後。收設利。搭于學",
    "X79n1559_005:0322a22": "射山壽山。壽八十五。",
    "X79n1559_005:0322a23": "長安天寧大用齊璉禪師上堂曰。清虗之理。佛祖",
    "X79n1559_005:0322a24": "同歸。畢竟無身。聖凡一體。理則如是。滿目森羅事作",
    "X79n1559_005:0322b01": "麼生。纖塵絕際。渠儂有眼。豈在旁窺。官不容針。私通",
    "X79n1559_005:0322b02": "車馬。若到恁麼出地。始可隨機受用。信手拈來。妙應",
    "X79n1559_005:0322b03": "無妨。當風玄路。直得金針錦縫。線脚不彰。玉殿寶階。",
    "X79n1559_005:0322b04": "珠簾未卷。正當此時。且道是甚麼人境界。古渡秋風",
    "X79n1559_005:0322b05": "寒颯颯。蘆華紅蓼滿江灣。",
    "X79n1559_005:0322b06": "潼川府梅山己禪師僧問。如何是法身邊事。曰。枯",
    "X79n1559_005:0322b07": "木糝華不犯春。云。如何是法身向上事。曰。石女不粧",
    "X79n1559_005:0322b08": "眉。",
    "X79n1559_005:0322b09": "東京淨因自覺禪師青州人。族王氏。幼以儒業見知",
    "X79n1559_005:0322b10": "於司馬溫公。留門下十餘年。事高尚。而無意功名。一",
    "X79n1559_005:0322b11": "旦落髮。從芙蓉游。履踐精密。契悟超絕。崇寧四年。出",
    "X79n1559_005:0322b12": "住大乘。",
    "X79n1559_005:0322b13": "徽宗皇帝聞其名。　詔居淨因。　上堂曰。祖師西來。",
    "X79n1559_005:0322b14": "特唱此事。自是諸人不肯委悉。向外馳求。投赤水以",
    "X79n1559_005:0322b15": "尋珠。詣荊山而覓玉。殊不知從門入者。不見家珍。認",
    "X79n1559_005:0322b16": "影迷頭。豈非大錯。直得宗門提唱。體寂無依。念異不",
    "X79n1559_005:0322b17": "生。古今無間。森羅萬象。觸目家風。鳥道遼空。不妨舉",
    "X79n1559_005:0322b18": "步。金雞報曉。丹鳳翱翔。玉樹華開。枯枝結子。只有太",
    "X79n1559_005:0322b19": "陽門下。日日三秋。明月堂前。時時九夏。要會麼。無影",
    "X79n1559_005:0322b20": "樹垂寒澗月。海潮東注斗移西。　上堂。召大眾曰。還",
    "X79n1559_005:0322b21": "會麼。佛也不信。祖也不信。只箇自己猶是冤家。豈況",
    "X79n1559_005:0322b22": "自餘有甚麼信處。大眾。且道為甚麼不信。不信。不信。",
    "X79n1559_005:0322b23": "不見道。事莫等閑信。人須悠久看。　僧問。猊座既登",
    "X79n1559_005:0322b24": "於此日。請師一句定乾坤。曰。大旱連天三尺雨。驚人",
    "X79n1559_005:0322c01": "平地一聲雷。云。知師久韞囊中寶。今日當場略借看。",
    "X79n1559_005:0322c02": "曰。木馬踏開雲外路。泥牛耕盡海中田。云。只這消息",
    "X79n1559_005:0322c03": "今知已。何須更問洞中天。曰。未到潼關即便休。　問。",
    "X79n1559_005:0322c04": "如何是佛法大意。曰。有問不當頭。箇中無說路。云。學",
    "X79n1559_005:0322c05": "人不會。乞師再指。曰。空劫那邊開得口。石人也解皺",
    "X79n1559_005:0322c06": "雙眉。",
    "X79n1559_005:0322c07": "福州普賢善秀禪師僧問。如何是正中偏。曰。龍鳴",
    "X79n1559_005:0322c08": "初夜後。虎嘯五更前。云。如何是偏中正。曰。輕煙籠皓",
    "X79n1559_005:0322c09": "月。薄霧鏁寒巖。云。如何是正中來。曰。松瘁何曾老。華",
    "X79n1559_005:0322c10": "開滿未萠。云。如何是兼中至。曰。猿啼音莫辨。鶴唳響",
    "X79n1559_005:0322c11": "難明。云。如何是兼中到。曰。撥開雲外路。脫去月明前。",
    "X79n1559_005:0322c12": "襄陽府鹿門法燈禪師成都華陽人。族劉氏。少依大",
    "X79n1559_005:0322c13": "慈寶範為僧。卑聽華嚴。得其要。棄謁芙蓉。容見。乃問。",
    "X79n1559_005:0322c14": "如何是空劫已前自己。師於言下心跡泯然。從容進",
    "X79n1559_005:0322c15": "曰。靈然一句超群象。逈出三乘不假修。蓉拊而印之。",
    "X79n1559_005:0322c16": "後開法鹿門。　上堂。召大眾曰。耳底泉聲。眼前山色。",
    "X79n1559_005:0322c17": "簷頭雨滴。籬畔黃華。嗈嗈新鴈唳南雲。片片亭梧紅",
    "X79n1559_005:0322c18": "滿地。恁麼指示。大小分明。本色底人便須薦取。雖然",
    "X79n1559_005:0322c19": "如是。猶落聲色邊事。只如不落聲色一句作麼生道。",
    "X79n1559_005:0322c20": "還會麼。露柱燈籠常對語。夜深拈轉太虗空。　僧問。",
    "X79n1559_005:0322c21": "西天解夏。以蠟人為驗。未審鹿門以何為驗。曰。雨來",
    "X79n1559_005:0322c22": "山色暗。雲出洞中明。　問。虗玄不犯。寶鑑光寒時如",
    "X79n1559_005:0322c23": "何。曰。掘地深埋。問。　如何是逍遙物外底人。曰。徧身",
    "X79n1559_005:0322c24": "紅爛。不可扶持。",
    "X79n1559_005:0323a01": "西京天寧禧誧禪師蔡之西平人。族宋氏。齠齔辭親。",
    "X79n1559_005:0323a02": "師開元繼平。熙寧六年。中經選。下髮受具。初游講聚。",
    "X79n1559_005:0323a03": "洞究入微。學徒宗之。一日罷講。浮食方外。僅二十年。",
    "X79n1559_005:0323a04": "始蒙記於芙蓉。自振法天寧。繼徙韶山．觀音．丹霞。",
    "X79n1559_005:0323a05": "　上堂曰。韶山近日沒巴鼻。眼裏聞聲鼻甞味。有時一",
    "X79n1559_005:0323a06": "覺到天明。不在床上不落地。大眾。且道在甚麼處。諸",
    "X79n1559_005:0323a07": "人於斯下得一轉語。非唯救得韶山。亦乃不辜行脚。",
    "X79n1559_005:0323a08": "其或未然。三級浪高魚化龍。癡人猶戽夜塘水。　上",
    "X79n1559_005:0323a09": "堂。拈起拄杖曰。混然無內外。和融上下平。喚作清淨",
    "X79n1559_005:0323a10": "法身。以拄杖橫按曰。天台楖栗木。南岳萬年藤。喚作",
    "X79n1559_005:0323a11": "圓滿報身。卓拄杖一下。曰。敲空作響。擊木無聲。喚作",
    "X79n1559_005:0323a12": "千百億化身。遂倚拄杖曰。三名一體。座主家風。靠在",
    "X79n1559_005:0323a13": "虗堂。俗流見解。總不恁麼。如何商量。擲下拄杖。曰。驚",
    "X79n1559_005:0323a14": "起木雞啼子夜。能教芻狗吠天明。　僧問。如何是君。",
    "X79n1559_005:0323a15": "曰。宇宙無雙日。乾坤只一人。云。如何是臣。曰。德分明",
    "X79n1559_005:0323a16": "主化。道契物情機。云。如何是臣向君。曰。赤心歸舜日。",
    "X79n1559_005:0323a17": "盡節報堯天。云。如何是君視臣。曰。玄眸凝不瞬。妙體",
    "X79n1559_005:0323a18": "鑒旁來。云。如何是君臣合。曰。帳符尊賤隔。潛信往來",
    "X79n1559_005:0323a19": "通。政和五年九月四日。忽召主事。令以楮囊分而為",
    "X79n1559_005:0323a20": "四。眾僧．童行．常住．津送各一。既而復曰。丹霞有箇公",
    "X79n1559_005:0323a21": "案。從來推倒扶起。今朝普示諸人。且道是箇甚底。顧",
    "X79n1559_005:0323a22": "眎左右曰。會麼。云。不會。師曰。偉哉大丈夫。不會末後",
    "X79n1559_005:0323a23": "句。遂就寢右脇而化。壽五十九。夏三十九。",
    "X79n1559_005:0323a24": "隆興府泐潭闡提惟照禪師簡之陽安人。族李氏。幼",
    "X79n1559_005:0323b01": "超邁而惡俗。一日。授書至性相近也。習相遠也。遽曰。",
    "X79n1559_005:0323b02": "凡聖本一體。以習故差別。我知之矣。即去家。趨成都。",
    "X79n1559_005:0323b03": "師鹿苑清泰。年十九。剃染登具。泰甞令聽起信於大",
    "X79n1559_005:0323b04": "慈。師輒歸臥。泰詰之。師曰。既稱正信大乘。豈言說所",
    "X79n1559_005:0323b05": "能了。乃虗心游方。謁芙蓉於大洪。甞夜坐閣道。適風",
    "X79n1559_005:0323b06": "雪震薄。聞警盜者傳呼過之。隨有所得。辭去。大觀中。",
    "X79n1559_005:0323b07": "芙蓉嬰難。師自三吳欲趨沂水。僕夫迷道。師舉杖擊",
    "X79n1559_005:0323b08": "之。忽大悟。歡曰。是地非鼇山也耶。比至沂。芙蓉望而",
    "X79n1559_005:0323b09": "喜曰。紹隆吾宗。必子數輩矣。因留躬耕湖上。累年智",
    "X79n1559_005:0323b10": "證成就。出領招提。遷甘露．三祖。宣和壬寅。　詔補圓",
    "X79n1559_005:0323b11": "通。棄去。復居泐潭。　上堂曰。古佛道。我初成正覺。親",
    "X79n1559_005:0323b12": "見大地眾生悉皆成正覺。後來又道。深固幽遠。無人",
    "X79n1559_005:0323b13": "能到。[囗@力]。沒見識漢好龍頭虵尾。便下座。　上堂。過去",
    "X79n1559_005:0323b14": "諸佛已入涅槃了也。汝等諸人不應追念。未來諸佛",
    "X79n1559_005:0323b15": "未出於世。汝等諸人不要妄想。正當今日。你是何人。",
    "X79n1559_005:0323b16": "參。　上堂。伯夷隘。柳下惠不恭。君子不由也。二邊不",
    "X79n1559_005:0323b17": "立。中道不安時作麼生。拈拄杖曰。鴛鴦繡出從君看。",
    "X79n1559_005:0323b18": "不把金針度與人。　上堂。太陽門下。妙唱彌高。明月",
    "X79n1559_005:0323b19": "堂前。知音蓋寡。不免舟橫江渚。棹舉清波。唱慶堯年。",
    "X79n1559_005:0323b20": "和清平樂。如斯告報。普請承當。擬議之間。白雲萬里。",
    "X79n1559_005:0323b21": "　上堂。本自不生。今亦無滅。是死不得底樣子。當處",
    "X79n1559_005:0323b22": "出生。隨處滅盡。是活生受底規模。大丈夫漢。直須處",
    "X79n1559_005:0323b23": "生死流。臥荊棘林。俯仰屈伸。隨機施設。能如是也。無",
    "X79n1559_005:0323b24": "量方便莊嚴三昧大解脫門湯然頓開。其或未然。無",
    "X79n1559_005:0323c01": "量煩惱。一切塵勞。嶽立面前。寒却古路。　上堂。玄道",
    "X79n1559_005:0323c02": "不可以強為得。妙智不可以有心知。真諦不可以存",
    "X79n1559_005:0323c03": "我解。至理不可以營事為。若薦得去。迦葉糞埽衣。價",
    "X79n1559_005:0323c04": "直百千萬。若薦不得。輪王髻中寶。不直半分錢。參。",
    "X79n1559_005:0323c05": "　上堂。古人道。隨肢體。黜聦明。離形去智。同於大道。正",
    "X79n1559_005:0323c06": "當恁麼時。且道是甚麼人刪詩書。定禮樂。還委悉麼。",
    "X79n1559_005:0323c07": "禮云禮云。玉帛云乎哉。樂云樂云。鐘鼓云乎哉。　僧",
    "X79n1559_005:0323c08": "問。真如界內。本無迷悟之因。方便門中。願示無生之",
    "X79n1559_005:0323c09": "曲。曰。六六三十六。清風動脩竹。云。洪音一剖驚天地。",
    "X79n1559_005:0323c10": "有無情類盡霑恩。曰。一曲兩曲無人會。雨過夜塘秋",
    "X79n1559_005:0323c11": "水深。　問。承師有言。雲黯黯處。獨秀峰挺出。月朦朦",
    "X79n1559_005:0323c12": "裏。泐潭水光生。豈不是寶峰境。曰。若是寶峰境。憑君",
    "X79n1559_005:0323c13": "子細看。云。如何是境中人。曰。看取令行時。云。只如承",
    "X79n1559_005:0323c14": "言須會宗。勿自立規矩。如何是和尚宗。曰。須知雲外",
    "X79n1559_005:0323c15": "千峰上。別有靈松帶露寒。　雪下。僧問。祖意西來即",
    "X79n1559_005:0323c16": "不問。時節因緣事若何。曰。一片兩片三四片。落在眼",
    "X79n1559_005:0323c17": "中猶不薦。建炎二年正月辛丑。晚參。舉論曹洞宗旨",
    "X79n1559_005:0323c18": "不絕如線。復歎息今之世續慧命者。詰朝閉門稱疾。",
    "X79n1559_005:0323c19": "安居如常。俄書別耆宿。中夜戒執事者。毋以俗禮治",
    "X79n1559_005:0323c20": "喪。侍者請遺偈。師笑以褻語答之而逝。七日。闍維。得",
    "X79n1559_005:0323c21": "設利如珠琲。舌齒不變。提舉馮公溫舒深異其事。以",
    "X79n1559_005:0323c22": "二月庚申塔于寺之西峰。壽四十五。臘二十五。",
    "X79n1559_005:0323c23": "建昌軍資聖南禪師聖節上堂。顧眎左右曰。諸人",
    "X79n1559_005:0323c24": "還知麼。夜明簾外之主。萬化不渝。瑠璃殿上之尊。四",
    "X79n1559_005:0324a01": "臣不昧。端拱而治。不令而行。壽逾百億須彌。化治大",
    "X79n1559_005:0324a02": "千沙界。且道正恁麼時如何行履。野老不知黃屋貴。",
    "X79n1559_005:0324a03": "六街慵聽靜鞭聲。",
    "X79n1559_005:0324a04": "筠州洞山微禪師上堂曰。日暖風和柳眼青。冰消",
    "X79n1559_005:0324a05": "魚躍浪花生。當鋒妙得空王印。半夜崑崙戴雪行。",
    "X79n1559_005:0324a06": "　僧問。如何是默默相應底事。曰。瘂子喫苦瓜。",
    "X79n1559_005:0324a07": "大洪恩禪師法嗣",
    "X79n1559_005:0324a08": "隨州大洪淨嚴守遂禪師遂寧蓬溪人。族章氏。未冠。",
    "X79n1559_005:0324a09": "禮南巖自慶為師。年二十七。落髮進具。遠扣師門。後",
    "X79n1559_005:0324a10": "密證於洪山。出住水南。遷大洪。　上堂。召大眾曰。一",
    "X79n1559_005:0324a11": "拳拳倒黃鶴樓。一踏踏翻鸚鵡洲。慣向高樓驟王馬。",
    "X79n1559_005:0324a12": "曾於急水打金毬。然雖恁麼。爭奈有五色絲絛繫手",
    "X79n1559_005:0324a13": "脚。三鑐金鏁鏁咽喉。直饒鎚碎金鏁。割斷絲絛。須知",
    "X79n1559_005:0324a14": "更有一重礙汝在。且道如何是那一重。還會麼。善吉．",
    "X79n1559_005:0324a15": "維摩談不到。目連．鶖子看如盲。　上堂。舉。昔日有官",
    "X79n1559_005:0324a16": "人問藥山。和尚何姓。藥山云。正是時。官人罔措。下至",
    "X79n1559_005:0324a17": "知事處。問云。適來問長老何姓。答道正是時。的當是",
    "X79n1559_005:0324a18": "姓箇甚麼。知事云。只是姓韓。藥山聞。云。若六月道正",
    "X79n1559_005:0324a19": "是時。不可道我姓熱也。又岩頭問講僧。見說大德會",
    "X79n1559_005:0324a20": "教。是否。云。不敢。岩頭舉拳云。是甚麼教。僧云。是權教。",
    "X79n1559_005:0324a21": "岩頭云。苦哉。我若展脚問你。不可道是脚教也。師曰。",
    "X79n1559_005:0324a22": "奇怪。二老宿有殺人刀。有活人劒。一轉語似石上栽",
    "X79n1559_005:0324a23": "華。一轉語似空中挂劒。當時若無後語。達磨一宗掃",
    "X79n1559_005:0324a24": "土而盡。諸人要見二老宿麼。寧可截舌。不犯國諱。",
    "X79n1559_005:0324b02": "嘉泰普燈錄卷第五"
}