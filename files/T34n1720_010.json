{
    "T34n1720_010:0443a02": "法華玄論卷第十",
    "T34n1720_010:0443a04": "胡吉藏撰",
    "T34n1720_010:0443a05": "論分別功德品生數義",
    "T34n1720_010:0443a06": "問曰。經言八生乃至一生。據何義此說。答。",
    "T34n1720_010:0443a07": "注經云。體壽量之深玄。神凝絕崖之境。豈",
    "T34n1720_010:0443a08": "感生數差別不同。由強心不一發機處異。故",
    "T34n1720_010:0443a09": "此品位不同以示學人耳。色想既虛滅定可",
    "T34n1720_010:0443a10": "修。入解心開然後乃會。故言八生也。四生",
    "T34n1720_010:0443a11": "者四等意發因此而悟故言四生。三生者居",
    "T34n1720_010:0443a12": "宗化物必資三達故云三生。二生者空有兩",
    "T34n1720_010:0443a13": "冥法門不二故曰二生。一生者微妙之根盡",
    "T34n1720_010:0443a14": "乎一極故曰一生也。評曰。壽量雖絕形言悟",
    "T34n1720_010:0443a15": "者必有明珠。既許十地階漸。何妨以生昇降。",
    "T34n1720_010:0443a16": "經既誠言不應曲釋。竊謂不爾後當具陳。光",
    "T34n1720_010:0443a17": "宅云此中約惑品論之。以無明住地惑分九",
    "T34n1720_010:0443a18": "品。能為九生作因。從七地至金剛為五位。",
    "T34n1720_010:0443a19": "一七地。二八地。三九地。四十地。五金剛。於",
    "T34n1720_010:0443a20": "前四位所治各開為二品。金剛為一品。合成",
    "T34n1720_010:0443a21": "九品。一品為一生則是九生。若居六地之前",
    "T34n1720_010:0443a22": "望金剛位具餘九生。今住六地聞經得入七",
    "T34n1720_010:0443a23": "地以斷其一。但餘八品。故云餘八生當得菩",
    "T34n1720_010:0443a24": "提。亦應次此至七六五生。但今對上八數而",
    "T34n1720_010:0443a25": "取其半。故云四生。如是次第除損稱一生。",
    "T34n1720_010:0443a26": "三二一皆遂四天下數而除之。故云四生乃",
    "T34n1720_010:0443a27": "至一生。故下偈頌中復有四三二。如是四",
    "T34n1720_010:0443a28": "天下微塵數菩薩隨數生成佛即此義也。十",
    "T34n1720_010:0443a29": "地中忍餘金剛是一生當得。則四生者是八",
    "T34n1720_010:0443b01": "地終入九地。准向品可知。評曰。今請詳斷",
    "T34n1720_010:0443b02": "惑之法。何故七八九十此之四地各斷二品",
    "T34n1720_010:0443b03": "惑。金剛獨斷一品惑耶。尋經論明地斷惑。",
    "T34n1720_010:0443b04": "未見此法亦非所用也。印師釋。十二位中初",
    "T34n1720_010:0443b05": "三種是從初地通至七地。旋陀羅尼是八地。",
    "T34n1720_010:0443b06": "轉不退輪為九地。轉清淨法輪為十地。又其",
    "T34n1720_010:0443b07": "八生者從初地至六地。其四生者是七地終",
    "T34n1720_010:0443b08": "心。三生是八地。二生為九地。一生為十地。",
    "T34n1720_010:0443b09": "亦約惑以明生數。謂四住地惑名為四生。習",
    "T34n1720_010:0443b10": "氣為第五生。三無知即三品為三生。都是八",
    "T34n1720_010:0443b11": "分為八生。故對其次第位如向敘也。評曰。",
    "T34n1720_010:0443b12": "印師釋則是二周明十地得益義。從初三位",
    "T34n1720_010:0443b13": "至清淨法輪此一周明十地得益也。從八生",
    "T34n1720_010:0443b14": "至一生復一周明十地得益。但前據所得後",
    "T34n1720_010:0443b15": "約所離。故有兩周而意無異。今謂於文為",
    "T34n1720_010:0443b16": "繁。所以然者。十地得益既無異。但列一便",
    "T34n1720_010:0443b17": "足。何繁再陳耶。譬如已說小乘得法眼淨為",
    "T34n1720_010:0443b18": "一位。後說遠塵離垢復為一位者。義則繁矣。",
    "T34n1720_010:0443b19": "有人言。初發心即是外凡。十信菩薩鐵輪之",
    "T34n1720_010:0443b20": "位此從外凡聞經入十信。次從十信聞經進",
    "T34n1720_010:0443b21": "入十住。十住即是無生法忍。故云入理三昧",
    "T34n1720_010:0443b22": "名為住。生功德名為地。次十住聞經進入十",
    "T34n1720_010:0443b23": "行。十行聞十方佛說一切教能持。即是聞",
    "T34n1720_010:0443b24": "持陀羅尼。十行聞經進至十迴向。樂說之",
    "T34n1720_010:0443b25": "辨。迴向者能迴事向道。次從十迴向進入初",
    "T34n1720_010:0443b26": "地。入初地故能無礙。以無礙行故百法明門",
    "T34n1720_010:0443b27": "旋轉名旋陀羅尼。次不退是二地。清淨為一",
    "T34n1720_010:0443b28": "地。八生為四地。此中言生者了法實相無生。",
    "T34n1720_010:0443b29": "故能發生。此即是正觀開發故名生耳。非",
    "T34n1720_010:0443c01": "是身數得佛近遠故名生也。問。既言正觀開",
    "T34n1720_010:0443c02": "發名生。云何有生數耶。此望佛地正觀猶有",
    "T34n1720_010:0443c03": "八過。開發生故云八生也。四生者從四地起",
    "T34n1720_010:0443c04": "至八地。三生者九地。二生者十地。一生者",
    "T34n1720_010:0443c05": "等覺地。此中得悟不定。故從四地至八地",
    "T34n1720_010:0443c06": "不必一一次第也。評曰。此釋似次第。但未",
    "T34n1720_010:0443c07": "詳此意。何故初三地不言生。從四地去而言",
    "T34n1720_010:0443c08": "生耶。若從真觀開發為生者。則始於初地終",
    "T34n1720_010:0443c09": "竟法雲皆應爾也。又經論幸有生數之說文。",
    "T34n1720_010:0443c10": "何不依耶。今撿經論有二種生。淨名經云",
    "T34n1720_010:0443c11": "一生得菩提。釋論明三生菩提。此據應身",
    "T34n1720_010:0443c12": "成佛生數多少之義。如彌勒亦是三生。亦",
    "T34n1720_010:0443c13": "是一生。三生者即是人間。次生天上。後下",
    "T34n1720_010:0443c14": "生作佛。一生者據最後生。或云取生天為一",
    "T34n1720_010:0443c15": "生。下生作佛乃示佛身耳。次云生者仁王經",
    "T34n1720_010:0443c16": "云。三十生功德地地三生。初見此說謂。是",
    "T34n1720_010:0443c17": "疑經不足為證。後見地論云。一一地皆有入",
    "T34n1720_010:0443c18": "住滿三分。又見攝大乘論亦同地論說也。又",
    "T34n1720_010:0443c19": "云一地三僧祇劫。入分一僧祇劫。住滿亦爾。",
    "T34n1720_010:0443c20": "以此推之則地地中有三生也。但前據應身",
    "T34n1720_010:0443c21": "後說實行。今用此二文以通上說者。若就",
    "T34n1720_010:0443c22": "應身成佛而言八生者。即八過受生。乃至一",
    "T34n1720_010:0443c23": "生而得菩提。如彌勒一生得佛也。次據實行",
    "T34n1720_010:0443c24": "通者。十地既有三十生。今言八生得佛者。",
    "T34n1720_010:0443c25": "則二十二生已滿。唯餘八生。此人已是八地",
    "T34n1720_010:0443c26": "入分。乃至一生者此是十地住分。餘有滿分",
    "T34n1720_010:0443c27": "一生在耳。故仁王解。十地菩薩云二十九",
    "T34n1720_010:0443c28": "生永已度也。問。至十地滿則猶是十地。云",
    "T34n1720_010:0443c29": "何言便得佛。答。十地滿坐道場故得成佛也。",
    "T34n1720_010:0444a01": "問。據後義云何斷惑耶。答。攝大乘論云。",
    "T34n1720_010:0444a02": "地地中上中下三品惑。即以入住滿三分治",
    "T34n1720_010:0444a03": "之。故名斷也。問。攝大乘論既言。一地經三",
    "T34n1720_010:0444a04": "僧祇劫行行。云何一聞經從八生即至四生",
    "T34n1720_010:0444a05": "耶。答。彼論明地地三僧祇劫。此據其極久",
    "T34n1720_010:0444a06": "者耳。復有超生義則不定。如釋迦之超彌勒",
    "T34n1720_010:0444a07": "等也。又此經但明八生得佛乃至四生得佛",
    "T34n1720_010:0444a08": "耳。不云何從八生經得至四生也。問。請示",
    "T34n1720_010:0444a09": "其相云何。答。一僧祇劫修行方得入分者。",
    "T34n1720_010:0444a10": "今聞經力故或可減一僧祇劫。其義不定可",
    "T34n1720_010:0444a11": "以意知也。問。就生義通何得從八生乃至四",
    "T34n1720_010:0444a12": "生耶。答。如本是八生人應得菩提。今聞經",
    "T34n1720_010:0444a13": "力故超四生便得佛。如釋迦之超彌勒義。",
    "T34n1720_010:0444a14": "例可知也。問。彌勒一生得佛。既是十地位",
    "T34n1720_010:0444a15": "者。八生得佛復是何位人耶。答。亦是十地。",
    "T34n1720_010:0444a16": "但十地去佛猶遠。其中劫數猶長。可得有八",
    "T34n1720_010:0444a17": "生。如攝大乘論說。但聞經力故則超於劫數",
    "T34n1720_010:0444a18": "速至佛耳。晚見法華論云。八生一生得菩提",
    "T34n1720_010:0444a19": "者此說初地。為菩提者此八生得入初地。乃",
    "T34n1720_010:0444a20": "至一生得入初地。初地離分段故云菩提。非",
    "T34n1720_010:0444a21": "佛菩提也。",
    "T34n1720_010:0444a22": "論得道多少義。問自鹿薗已上雙樹已還未",
    "T34n1720_010:0444a23": "有得道。如法華之會何故爾耶請為宣釋。",
    "T34n1720_010:0444a24": "答。略就二義明之。一者此經明三引義。一",
    "T34n1720_010:0444a25": "化始終唯有三引。至於法華三引究竟。一者",
    "T34n1720_010:0444a26": "鹿薗已後法華之前。引九十六種外道及餘",
    "T34n1720_010:0444a27": "一切在家眾生。皆入五乘之教謂引邪歸正。",
    "T34n1720_010:0444a28": "二者引五乘之異同歸一乘。即是法華初段。",
    "T34n1720_010:0444a29": "三者引一乘之因入如來法身果。謂第二段。",
    "T34n1720_010:0444b01": "此三引攝一切教。以是義故豫是應悟之徒",
    "T34n1720_010:0444b02": "皆於此經得道也。問。此之三引引何等人耶。",
    "T34n1720_010:0444b03": "答。皆是宿世曾經稟教。但釋迦見其道緣",
    "T34n1720_010:0444b04": "應熱。為之出世。所以初之一引邪歸正。乃",
    "T34n1720_010:0444b05": "至最後引因得果。故有八生乃至證佛者也。",
    "T34n1720_010:0444b06": "問。三引為一人耶三人耶。答。具有二義。",
    "T34n1720_010:0444b07": "言一人者宿世曾經稟教。但失父流浪生死。",
    "T34n1720_010:0444b08": "或在家而愛五欲。或墮外道而起諸見。為拔",
    "T34n1720_010:0444b09": "愛見故引邪歸五乘。二者雖於生死中不起",
    "T34n1720_010:0444b10": "愛見。而於五乘復起愛見。為拔五乘中愛",
    "T34n1720_010:0444b11": "見故說乘因。此遂得信悟發菩提心名為因",
    "T34n1720_010:0444b12": "位也。信心已成次為說果德。有無方大用",
    "T34n1720_010:0444b13": "令其歷位修因求此果德。是故第三引因歸",
    "T34n1720_010:0444b14": "果也。此人於三引中破三種煩惱。故初引破",
    "T34n1720_010:0444b15": "生死中煩惱。第二破涅槃中煩惱。又初引破",
    "T34n1720_010:0444b16": "邪法中煩惱。次引破正法中煩惱。又初凡夫",
    "T34n1720_010:0444b17": "煩惱。次破二乘煩惱。又初引破有見。次破",
    "T34n1720_010:0444b18": "空見。如是等皆是破二邊煩惱。然後得中道",
    "T34n1720_010:0444b19": "正信。發菩提心。第三引廣說如來寂然法身",
    "T34n1720_010:0444b20": "無方妙用。破其中道微細煩惱。今從十信入",
    "T34n1720_010:0444b21": "十住。從十住入十行。從十行入十迴向。從",
    "T34n1720_010:0444b22": "十迴向入十地。乃至八生一生得佛。皆是破",
    "T34n1720_010:0444b23": "中道煩惱除一乘之惑也。此皆是約三乘人",
    "T34n1720_010:0444b24": "始終。故開此三引。次引菩薩者。法華之前已",
    "T34n1720_010:0444b25": "發心求佛。聞第二會三歸一無復二乘。則求",
    "T34n1720_010:0444b26": "佛之心堅固。所以云菩薩聞是法疑網皆已",
    "T34n1720_010:0444b27": "除。聞第三引歷位登昇取無上道也。此約始",
    "T34n1720_010:0444b28": "行菩薩有此三也。次明於法華之前已得悟",
    "T34n1720_010:0444b29": "無生者。受記作佛如前云。有佛子心淨。乃",
    "T34n1720_010:0444c01": "至我記如是人來世得作佛。聞法華二引更",
    "T34n1720_010:0444c02": "復進行。故有得聞持樂說乃至八生一生。",
    "T34n1720_010:0444c03": "此略舉三人以示大要。不可曲盡也。以此經",
    "T34n1720_010:0444c04": "具明三引故得道多也。二者諸佛化物唯有",
    "T34n1720_010:0444c05": "二門。一形二教。各二。一者方便二者真實。",
    "T34n1720_010:0444c06": "昔未開二方便顯二真實。故得道少。今開兩",
    "T34n1720_010:0444c07": "權顯於兩實。故得道者皆在法華。問曰。得",
    "T34n1720_010:0444c08": "道要是見空。云何聞說壽量而得道耶。答。",
    "T34n1720_010:0444c09": "以此責執。無常佛者辭理俱屈。明佛猶是無",
    "T34n1720_010:0444c10": "常。云何見無常而得道耶。又無常猶未了義。",
    "T34n1720_010:0444c11": "云何聞未了義而得已了之解耶。又是無常",
    "T34n1720_010:0444c12": "尚不能令凡夫欣慕二乘改執。豈能令菩薩",
    "T34n1720_010:0444c13": "速證菩提。又佛若是無常者。已信一乘則",
    "T34n1720_010:0444c14": "退起三執。復何猶進得菩提。是故不應得道",
    "T34n1720_010:0444c15": "者。多今所明者此經稱為妙法蓮華。妙法者",
    "T34n1720_010:0444c16": "是即法身。未曾常與無常。言窮慮絕。且為",
    "T34n1720_010:0444c17": "眾生故長短適緣。雖示長短而不動法身。雖",
    "T34n1720_010:0444c18": "不動法身而長短化物。是以經云。善哉世尊。",
    "T34n1720_010:0444c19": "不動真際為諸法立處。如此本迹無有障礙。",
    "T34n1720_010:0444c20": "不可思議。但果地有本迹二身。因中名權",
    "T34n1720_010:0444c21": "實二慧。如來既說兩身。菩薩便悟二慧。是以",
    "T34n1720_010:0444c22": "時會皆得道也。問。云何得無生乃至發菩提",
    "T34n1720_010:0444c23": "心耶。答。文已明之。今示一勢。既說。寂滅",
    "T34n1720_010:0444c24": "之身故聞者不復生心動念。故名無生忍。",
    "T34n1720_010:0444c25": "本雖垂迹實無所垂。雖無所垂而無所不垂。",
    "T34n1720_010:0444c26": "時會即同糺。雖聞而無所聞。雖無所聞而無",
    "T34n1720_010:0444c27": "所不聞。故名聞持陀羅尼。昔日示短今日現",
    "T34n1720_010:0444c28": "長皆是適緣。故名樂說。短長自在故名無",
    "T34n1720_010:0444c29": "礙。為物陳之稱為辯才。時會得於此悟名",
    "T34n1720_010:0445a01": "樂說無礙辯才。昔指長為短今指短為長。",
    "T34n1720_010:0445a02": "即以長短為非長短。非長短為長短。縱任循",
    "T34n1720_010:0445a03": "環自在無礙。菩薩隨分得悟名旋陀羅尼。如",
    "T34n1720_010:0445a04": "此之身縱任自在不可破壞。菩薩隨分得解",
    "T34n1720_010:0445a05": "名不退輪也。此身出一切凡夫二乘菩薩之",
    "T34n1720_010:0445a06": "上畢竟清淨。菩薩隨分悟解名清淨輪。為如",
    "T34n1720_010:0445a07": "此身發心求佛名菩提心也。",
    "T34n1720_010:0445a08": "次隨喜義。問。隨喜有幾種耶。答。隨喜有二",
    "T34n1720_010:0445a09": "種。一通隨喜謂若見若聞若覺若知他所作",
    "T34n1720_010:0445a10": "福。皆隨而歡喜謂通隨喜。二者別隨喜者。",
    "T34n1720_010:0445a11": "且據聞法華經隨而歡喜。故名別隨喜。論大",
    "T34n1720_010:0445a12": "小隨喜。問。大小乘隨喜有何異。答。隨喜正",
    "T34n1720_010:0445a13": "是菩薩法門。故菩薩五悔中有隨喜義。但小",
    "T34n1720_010:0445a14": "乘隨分有之耳。又小乘明喜義局唯隨喜三",
    "T34n1720_010:0445a15": "世佛及弟子善根耳。無有隨喜十方三世佛",
    "T34n1720_010:0445a16": "也。大乘明隨喜三世十方佛及弟子善根故",
    "T34n1720_010:0445a17": "廣也。又小乘但有隨喜迹身功德。不知法身",
    "T34n1720_010:0445a18": "常恒。故無隨喜法身功德也。又小乘隨喜功",
    "T34n1720_010:0445a19": "德不迴向薩婆若。大乘用隨喜功德趣一切",
    "T34n1720_010:0445a20": "智也。又小乘隨喜是有漏心。非是理中觀行。",
    "T34n1720_010:0445a21": "大乘隨喜通漏無漏。始行人隨喜是有漏。深",
    "T34n1720_010:0445a22": "行隨喜即是波若正觀。無得無依。故是無漏。",
    "T34n1720_010:0445a23": "又小乘隨喜生身菩薩功德。無有隨喜法身",
    "T34n1720_010:0445a24": "功德。以小乘法中不說菩薩得法身。故論自",
    "T34n1720_010:0445a25": "他隨喜。問。隨喜是自行。化他門。答。正是",
    "T34n1720_010:0445a26": "化他門。所以然者。菩薩本為教化眾生令作",
    "T34n1720_010:0445a27": "福德。而眾生能作者菩薩歡喜。故是化他門。",
    "T34n1720_010:0445a28": "若自欲除嫉妬煩惱求福德故起隨喜。是自",
    "T34n1720_010:0445a29": "行門也。",
    "T34n1720_010:0445b01": "論二經隨喜。問。法華明隨喜與大品明隨喜",
    "T34n1720_010:0445b02": "何異。答。大品正說無得隨喜。隨喜即是波",
    "T34n1720_010:0445b03": "若。故論主云。佛欲令須菩提就隨喜門說波",
    "T34n1720_010:0445b04": "若。故明隨喜。問。云何就隨喜說波若耶。",
    "T34n1720_010:0445b05": "答。知能隨喜之心。及所隨喜之福無得無依。",
    "T34n1720_010:0445b06": "不能不所。非二非不二。如此歡喜心即是波",
    "T34n1720_010:0445b07": "若。又以波若心隨喜故隨喜即是波若。問。",
    "T34n1720_010:0445b08": "前境福德為所。菩薩之心為能。有此能所可",
    "T34n1720_010:0445b09": "名隨喜。今云不能不所云何名隨喜。答。論",
    "T34n1720_010:0445b10": "主云此中應用波若及傴和。以波若故知能",
    "T34n1720_010:0445b11": "所未曾能所。以傴和故雖未曾能所而能所",
    "T34n1720_010:0445b12": "宛然。能所不動無能所。無能所不動能所而",
    "T34n1720_010:0445b13": "不失能所。無能所如鏡中像非像非不像。欲",
    "T34n1720_010:0445b14": "言其像像非真有。欲言非像事像既形。非二",
    "T34n1720_010:0445b15": "非不二亦爾。以波若故非二。方便力故非不",
    "T34n1720_010:0445b16": "二。故言非二非不二也。問。法華明隨喜云",
    "T34n1720_010:0445b17": "何耶。答。波若但取無所得隨喜。法華通明",
    "T34n1720_010:0445b18": "得無得隨喜。何以知之。直明一因一果能信",
    "T34n1720_010:0445b19": "受不逆。即是隨喜。不開得無得二也。問。大",
    "T34n1720_010:0445b20": "品何故開得無得。而法華不開耶。答。波若",
    "T34n1720_010:0445b21": "為破有得住著。故明無得隨喜。有所得不動",
    "T34n1720_010:0445b22": "不出不能至佛。故非波若也。法華合取者。",
    "T34n1720_010:0445b23": "此敘諸佛出世大意。說一切教皆為開一正",
    "T34n1720_010:0445b24": "道。故低頭舉手之善皆入一乘也。又五乘人",
    "T34n1720_010:0445b25": "謂四乘善根不作佛。佛乘善根方作佛。為破",
    "T34n1720_010:0445b26": "此病故明一切善皆作佛也。問。若一切善法",
    "T34n1720_010:0445b27": "作佛者。一切善皆能動出耶。答。一切善亦",
    "T34n1720_010:0445b28": "能動出。所以然者。由有所得善相資故然後",
    "T34n1720_010:0445b29": "生無所得善。有所得善是無所得遠緣。以此",
    "T34n1720_010:0445c01": "言之亦有動出之義也。問。若爾與大品相違。",
    "T34n1720_010:0445c02": "答。波若明不動不出者。但取近緣不取遠",
    "T34n1720_010:0445c03": "緣。何以知之。動為順忍出為無生忍。有所",
    "T34n1720_010:0445c04": "得非此二忍耳。亦得是二忍之前遠緣也。",
    "T34n1720_010:0445c05": "問。二經得相成不。答。正相成也。大品雖明",
    "T34n1720_010:0445c06": "無所得善。要須藉有得為遠緣。法華雖明得",
    "T34n1720_010:0445c07": "無得皆入一乘。若欲出三界至佛道。要須無",
    "T34n1720_010:0445c08": "得也。又大品雖用無所得。要須識三乘是權",
    "T34n1720_010:0445c09": "一乘為實。故求佛之心乃得堅固。法華雖知",
    "T34n1720_010:0445c10": "一乘為實三乘為權。要須破有所得心。學",
    "T34n1720_010:0445c11": "無所得觀。方能動出以成佛道也。問。所隨",
    "T34n1720_010:0445c12": "喜福能隨喜心云何同異。答。凡有四句。一所",
    "T34n1720_010:0445c13": "隨喜福劣。能隨喜心勝。如二乘有所得人作",
    "T34n1720_010:0445c14": "福。菩薩無所得心隨喜也。二所隨喜福勝。",
    "T34n1720_010:0445c15": "能隨喜心劣。如諸佛菩薩所作福有得人隨",
    "T34n1720_010:0445c16": "喜之。三者俱勝。同是無得。四者俱劣。同是",
    "T34n1720_010:0445c17": "有得。若隨喜法華者則法華唯勝不劣。能隨",
    "T34n1720_010:0445c18": "喜通勝劣。隨人位行深淺而隨喜也。",
    "T34n1720_010:0445c19": "論同異。問。隨喜與四等喜．七覺中喜．五受",
    "T34n1720_010:0445c20": "喜．四禪喜何異。答。四等中喜謂慶前人脫",
    "T34n1720_010:0445c21": "苦得樂。隨喜門通隨一切聖凡所作功德而",
    "T34n1720_010:0445c22": "喜。此義不同。但四等要是定心。今通定散。又",
    "T34n1720_010:0445c23": "四等中喜但據脫苦果故喜。今通隨喜因果",
    "T34n1720_010:0445c24": "也。七覺中喜是無漏隨喜門。通漏無漏禪杖",
    "T34n1720_010:0445c25": "中喜是定心。但是喜受。今通也。五受中喜是",
    "T34n1720_010:0445c26": "果報。今是因門。彼是自悅今是慶他。彼是無",
    "T34n1720_010:0445c27": "記今是善法也。問。前人自作福今隨喜之。",
    "T34n1720_010:0445c28": "有何益耶。答。釋論云。如人賣香有人買香。",
    "T34n1720_010:0445c29": "復有人在邊亦得聞香。隨喜亦爾。不動身口",
    "T34n1720_010:0446a01": "亦得福也。",
    "T34n1720_010:0446a02": "論惑障。問。隨喜破何等惑。答。直言隨喜正",
    "T34n1720_010:0446a03": "破嫉妬。若法華明隨喜亦破嫉妬。又破不",
    "T34n1720_010:0446a04": "信一乘壽量義也。波若中隨喜即是波若。此",
    "T34n1720_010:0446a05": "破有所得心也。",
    "T34n1720_010:0446a06": "六千功德義。有人言一切善法不出十善。始",
    "T34n1720_010:0446a07": "自不殺及不邪見。持一不殺戒以不盜等九",
    "T34n1720_010:0446a08": "事莊嚴之。則一一善皆具十善。十善便成百",
    "T34n1720_010:0446a09": "善。此百善有自行化他讚嘆隨喜。故成四百。",
    "T34n1720_010:0446a10": "將此四百配五種法師。五種法師各有四百。",
    "T34n1720_010:0446a11": "合成二千善。此二千善各有上中下三品。",
    "T34n1720_010:0446a12": "便成六千。但三根用強故有千二百。三根",
    "T34n1720_010:0446a13": "用弱故有八百也。評曰。此釋意具五種法師",
    "T34n1720_010:0446a14": "乃具六千耳。一一法師無六千也。而經云。",
    "T34n1720_010:0446a15": "若讀誦乃至書寫者。不必要具五師方有六",
    "T34n1720_010:0446a16": "千。能讀能解如說修行亦得六千。但此義難",
    "T34n1720_010:0446a17": "明未可專釋也。注經云。始乎十善一善具",
    "T34n1720_010:0446a18": "十善即成百善。復約自行化他歎人美法即",
    "T34n1720_010:0446a19": "成四百。各有三品成千二百。眼等三根助道",
    "T34n1720_010:0446a20": "用弱。但得中下二品故唯八百。意等三根於",
    "T34n1720_010:0446a21": "通化用強。具於三品。故得千二百也。評曰。",
    "T34n1720_010:0446a22": "注意不必具五法師。則勉前妨也。有人言。",
    "T34n1720_010:0446a23": "例如百福莊嚴。百福者就十善之中有行十",
    "T34n1720_010:0446a24": "止十。合成二十。各有五品如大經云。下．中．",
    "T34n1720_010:0446a25": "上．上中．上上。故成百善名為百福。今亦爾。",
    "T34n1720_010:0446a26": "十善為十。約自行化他歎人美法故成四十。",
    "T34n1720_010:0446a27": "約五法師故成二百。行善二百止善亦二百。",
    "T34n1720_010:0446a28": "故成四百。止行各有五品。故成二千。約三業",
    "T34n1720_010:0446a29": "明之。一業二千故成六千。既有六根應一根",
    "T34n1720_010:0446b01": "各一千便成六千。但用有強弱故有千二百",
    "T34n1720_010:0446b02": "及八百耳。有人言。如上法師品中三事。慈",
    "T34n1720_010:0446b03": "悲心為室。柔和忍辱為衣。諸法空為座。此三",
    "T34n1720_010:0446b04": "事各有二千。故成六千。如以慈悲心行十善。",
    "T34n1720_010:0446b05": "一善還以十善莊嚴。故成百善。自行化他等",
    "T34n1720_010:0446b06": "四故成四百。約五種法師便成二千。慈悲心",
    "T34n1720_010:0446b07": "既爾。忍辱與空亦然。故成六千。有人言。依仁",
    "T34n1720_010:0446b08": "王經明十信菩薩。一一信具十成百。自行化",
    "T34n1720_010:0446b09": "他等四有四百。約五法師成二千。據上慈悲",
    "T34n1720_010:0446b10": "等三事為六千也。問。何故不六根功德等耶。",
    "T34n1720_010:0446b11": "答。如前云。三根用強三根用弱。故多少不",
    "T34n1720_010:0446b12": "同。三根用強者意根為五法師之本故強。舌",
    "T34n1720_010:0446b13": "亦具五法師。由舌故能讀能說。又由他舌故",
    "T34n1720_010:0446b14": "能授之令得受持書寫。故備五法師矣。問。眼",
    "T34n1720_010:0446b15": "耳云何強弱。答。生盲之人不得書讀二事。而",
    "T34n1720_010:0446b16": "能誦說受持乃至得道。生聾之人不可示語",
    "T34n1720_010:0446b17": "都無五種法師。故耳強眼弱也。問。身等三",
    "T34n1720_010:0446b18": "根有何功德而得八百。答。互相資持故餘根",
    "T34n1720_010:0446b19": "得用即是功德。問。何位行菩薩得六千功德",
    "T34n1720_010:0446b20": "耶。答。下云未得無漏法性身。而有此功德",
    "T34n1720_010:0446b21": "用。當知是八地以下人也。有人言。十信菩",
    "T34n1720_010:0446b22": "薩有此用也。法華論云是地前人也。問。云",
    "T34n1720_010:0446b23": "何名六根淨耶。答。如文所明。有此勝用故",
    "T34n1720_010:0446b24": "名為淨。又此經明權實二智真應兩身。皆",
    "T34n1720_010:0446b25": "是無礙之法。菩薩悟無礙之法。故今得無",
    "T34n1720_010:0446b26": "礙。故名六根淨也。問。云何權實真應無礙。",
    "T34n1720_010:0446b27": "答。如前說。長為短用。短為長用。長短為",
    "T34n1720_010:0446b28": "非長短用。非長短為長短用。此是如來究竟",
    "T34n1720_010:0446b29": "自在無礙之身。即有究竟自在無方之大用。",
    "T34n1720_010:0446c01": "始行之人得分此悟。故六根自在也。問。諸",
    "T34n1720_010:0446c02": "部皆云。香到鼻方知。云何此經言遙聞香耶。",
    "T34n1720_010:0446c03": "答。有人言。道理則到根方知。今假經力則",
    "T34n1720_010:0446c04": "遙聞也。問。若道理色可見聲可聞。今假經",
    "T34n1720_010:0446c05": "力則應聞色見聲耶。若色不可聞聲不可見",
    "T34n1720_010:0446c06": "者。到者不可遙聞遙者不可到知也。答。明",
    "T34n1720_010:0446c07": "中色定可見。闇中色不可見者。何故人眼晝",
    "T34n1720_010:0446c08": "則見夜不見。穴鳥夜見而晝不見乎。若言眼",
    "T34n1720_010:0446c09": "有光故夜能見者。晝何不見耶。又如弱水不",
    "T34n1720_010:0446c10": "昇毛而昇鐵。金剛破餘物而水銀所壞。誰定",
    "T34n1720_010:0446c11": "強弱耶。故知諸法無有定性隨意而轉。到不",
    "T34n1720_010:0446c12": "到亦然也。又今約事釋者。菩薩分得二智。",
    "T34n1720_010:0446c13": "以實智故知六根六塵空無所有。如華嚴中",
    "T34n1720_010:0446c14": "明眼入三昧耳。出正受觀眼無生。無自性",
    "T34n1720_010:0446c15": "說空寂滅無所有。以權智故有六根之用。約",
    "T34n1720_010:0446c16": "權智能知香義。故說鼻遙聞香也。非鼻根能",
    "T34n1720_010:0446c17": "遙聞。餘亦例然也。論觀音與妙音菩薩同",
    "T34n1720_010:0446c18": "異。問。觀音妙音弘經何異。答。有同有異。",
    "T34n1720_010:0446c19": "同者並以神通應感弘道利人也。又同明菩",
    "T34n1720_010:0446c20": "薩位行門。以菩薩為佛事也。又同就人門",
    "T34n1720_010:0446c21": "說法華也。同是他方大士。來影嚮釋迦共利",
    "T34n1720_010:0446c22": "物弘道也。所言異者略明十一義。一者名",
    "T34n1720_010:0446c23": "題不同。妙音但有人名。觀音人法兩舉也。",
    "T34n1720_010:0446c24": "妙音從能受名。觀音能所合目。觀是能觀之",
    "T34n1720_010:0446c25": "智。世音為所觀之境也。又妙音以德益物。",
    "T34n1720_010:0446c26": "觀音用名為佛事。妙音品不釋妙音之名。觀",
    "T34n1720_010:0446c27": "音品辨觀音之號也。二者所對人異。說妙音",
    "T34n1720_010:0446c28": "對華德文殊。說觀音對無盡意持地也。三者",
    "T34n1720_010:0446c29": "來義有異。妙音東土而來。觀音西方而至。妙",
    "T34n1720_010:0447a01": "音被召而方至臻。觀音不召而來。妙音有來",
    "T34n1720_010:0447a02": "有去。觀音不明來去。妙音則後集。觀音則",
    "T34n1720_010:0447a03": "前來也。四者語默異。妙音則語謂聖說法。",
    "T34n1720_010:0447a04": "觀音默謂聖默然。五者動靜異。妙音現神通。",
    "T34n1720_010:0447a05": "謂不動動方便。觀音不現神通。動不動善巧。",
    "T34n1720_010:0447a06": "六者因果異。妙音品明其往因說現所得果。",
    "T34n1720_010:0447a07": "觀音但明現德不說往因。七者略廣異。妙音",
    "T34n1720_010:0447a08": "現身說法則廣。故有六道之身。觀音則略。故",
    "T34n1720_010:0447a09": "無地獄餓鬼之身也。八者有無異。說妙音",
    "T34n1720_010:0447a10": "無挌量。說觀音則有挌量。說妙音無供養。",
    "T34n1720_010:0447a11": "說觀音則有供養。九者利益異。說妙音則利",
    "T34n1720_010:0447a12": "益多。故他方此土得益。說觀音但利益此土。",
    "T34n1720_010:0447a13": "說妙音利益則深。故有得法華三昧及無生",
    "T34n1720_010:0447a14": "忍。說觀音利益則淺。但云發菩提心。十者",
    "T34n1720_010:0447a15": "妙音不明紹尊。觀音敘其補處。十一者不",
    "T34n1720_010:0447a16": "明妙音已成正覺。觀音則是往古如來。",
    "T34n1720_010:0447a17": "論觀音普門義。就觀音略有二十條義。一者",
    "T34n1720_010:0447a18": "人法一雙。二者本迹一雙。三者三輪一雙。",
    "T34n1720_010:0447a19": "四者名德一雙。五者內外一雙。六者智慧功",
    "T34n1720_010:0447a20": "德一雙。七者智斷一雙。八者顯密一雙。九",
    "T34n1720_010:0447a21": "者慈悲一雙。十者二身一雙。十一者權實一",
    "T34n1720_010:0447a22": "雙。十二者三業一雙。十三明三德。十四者淺",
    "T34n1720_010:0447a23": "深。十五明二德。十六神通示現。十七力無畏。",
    "T34n1720_010:0447a24": "十八四等四攝。十九解行。二十悲慧一雙。所",
    "T34n1720_010:0447a25": "言人法觀音則弘道利益之人。普門謂所弘",
    "T34n1720_010:0447a26": "利物之法。非法無以成人。非人無以秉法。",
    "T34n1720_010:0447a27": "人法實無前後。但道不孤運。弘之由人故前",
    "T34n1720_010:0447a28": "明人後辨法也。又此下諸品以菩薩為佛事",
    "T34n1720_010:0447a29": "故先顯人也。問。此品何故人法雙題。答。為",
    "T34n1720_010:0447b01": "下無盡意之二問。先問人次問法。是故先題",
    "T34n1720_010:0447b02": "人次題法也。就此人法因緣無礙。指人為法",
    "T34n1720_010:0447b03": "指法為人。說此人法為開正道。不人不法即",
    "T34n1720_010:0447b04": "是妙法蓮華也。二者言本迹者。觀音即是法",
    "T34n1720_010:0447b05": "身。以居法身之地觀物根緣也。普門謂應身。",
    "T34n1720_010:0447b06": "法身地照緣故垂應救拔。如華嚴云。金翅鳥",
    "T34n1720_010:0447b07": "王上昇虛空。以清淨眼觀大海龍應命盡者。",
    "T34n1720_010:0447b08": "即以兩翅搏水令兩闢。而撮取之。菩薩以",
    "T34n1720_010:0447b09": "法身智眼觀法界虛空。見眾生應得度者。以",
    "T34n1720_010:0447b10": "實慧方便二翅搏生死海。而度脫之。如云",
    "T34n1720_010:0447b11": "非本以無垂迹。非迹無以顯本。本迹雖殊不",
    "T34n1720_010:0447b12": "思議一。因此本迹為開不本不迹正法蓮華",
    "T34n1720_010:0447b13": "也。次辨三輪者觀音謂他心輪。觀察法界眾",
    "T34n1720_010:0447b14": "生心可度不可度等。普門即神通輪。說法輪",
    "T34n1720_010:0447b15": "觀察既竟或為說法。或為現通。現通生其功",
    "T34n1720_010:0447b16": "德。說法生其智慧。現通滅其苦果。說法生其",
    "T34n1720_010:0447b17": "樂因。現通發其信心。說法生其慧解。亦得互",
    "T34n1720_010:0447b18": "用。又現通多為鈍根。說法多為利根。現通",
    "T34n1720_010:0447b19": "多為在家眾生。說法多為出家眾生。如前說",
    "T34n1720_010:0447b20": "也。四者名德一雙。觀音謂三種名。普門謂三",
    "T34n1720_010:0447b21": "密德。三名者。一觀世音生眾生口業善。二觀",
    "T34n1720_010:0447b22": "世意生眾生意業善。三觀世身生眾生身業",
    "T34n1720_010:0447b23": "善也。普門三密德者。一知他心普。二說法",
    "T34n1720_010:0447b24": "普。三神通普。三名謂生眾生三善。則生善",
    "T34n1720_010:0447b25": "義周也。三密德則應物善盡也。下二問答正",
    "T34n1720_010:0447b26": "明三名三德。攝十方諸佛菩薩名德皆盡。所",
    "T34n1720_010:0447b27": "以受持功德多也。又觀音謂大悲心。普門明",
    "T34n1720_010:0447b28": "大悲事。悲者前則無際。後則無窮。亦無中",
    "T34n1720_010:0447b29": "間。所以前無際者。無始來有眾生則有菩薩",
    "T34n1720_010:0447c01": "悲。故此悲與前際等。後則無邊者。眾生若",
    "T34n1720_010:0447c02": "盡悲心乃息。以眾生不盡故悲心不息也。",
    "T34n1720_010:0447c03": "問。後際無盡可然。無始來則有眾生者。亦應",
    "T34n1720_010:0447c04": "無始來有觀音耶。答。眾生無始今悲此無",
    "T34n1720_010:0447c05": "始。故無始有悲也。淨名云。從癡有愛則我病",
    "T34n1720_010:0447c06": "生。所以悲心拔癡愛。既其無始。悲心亦無始。",
    "T34n1720_010:0447c07": "故無始亦有悲也。普門謂悲事者。雖有悲心",
    "T34n1720_010:0447c08": "若無悲事則是假相悲。以無實益故非實悲",
    "T34n1720_010:0447c09": "也。今悲心既通悲事亦普遍。拔三世十方之",
    "T34n1720_010:0447c10": "苦。悲事普也。又題名釋名一雙。觀世音者",
    "T34n1720_010:0447c11": "謂標菩薩名。并歎菩薩名用。謂眾生起於三",
    "T34n1720_010:0447c12": "業免脫眾難。普門者則是釋免難。菩薩所以",
    "T34n1720_010:0447c13": "能拔難者。良由有三普故也。問。云何用三",
    "T34n1720_010:0447c14": "普耶。答。眾生三業向感。菩薩於一一業中",
    "T34n1720_010:0447c15": "隨用三輪。或應通或說法等也。五者內外一",
    "T34n1720_010:0447c16": "雙。觀世音謂菩薩內德。潛眸密照。即知病",
    "T34n1720_010:0447c17": "識藥。普門謂菩薩外德。種種方便充滿十方。",
    "T34n1720_010:0447c18": "救度眾生應病授藥也。六者智慧功德一雙",
    "T34n1720_010:0447c19": "者。觀世音即是智慧。謂知根欲性。普門即是",
    "T34n1720_010:0447c20": "功德救度眾生也。七者智斷一雙。觀音即是",
    "T34n1720_010:0447c21": "菩薩智慧謂之智德。普門即是斷德。大經云。",
    "T34n1720_010:0447c22": "隨所調伏眾生之處名為解脫。今亦爾。遍度",
    "T34n1720_010:0447c23": "眾生令一切解脫。乃是斷德。不如二乘之人",
    "T34n1720_010:0447c24": "自無煩惱名為解脫也。八者顯密一雙。初問",
    "T34n1720_010:0447c25": "答釋觀音名。明顯感密應。顯感者謂眾生三",
    "T34n1720_010:0447c26": "業興感。密應者觀音不現身。不說法而令得",
    "T34n1720_010:0447c27": "解脫也。普門即是密感顯應。顯應觀察其心",
    "T34n1720_010:0447c28": "現身說法。密感者不明眾生三業興感。但有",
    "T34n1720_010:0447c29": "應以言。謂根緣真發故。即為現身說法也。",
    "T34n1720_010:0448a01": "然顯密感應具通四句。可以意知也。初章",
    "T34n1720_010:0448a02": "明密應。後章明顯應。應章雖多不出顯密。",
    "T34n1720_010:0448a03": "今經正明感應。故四句之中但明期二也。非",
    "T34n1720_010:0448a04": "但此品明期義。乃總攝一切眾經應感義也。",
    "T34n1720_010:0448a05": "九者慈悲一雙。觀音即是大悲。謂拔七難三",
    "T34n1720_010:0448a06": "毒等苦。令其得脫。普門即是大慈。說法現身",
    "T34n1720_010:0448a07": "令其得果。十者二身一雙。觀音是藥樹王身。",
    "T34n1720_010:0448a08": "根莖枝葉華菓皆能愈病。普門謂如意珠王",
    "T34n1720_010:0448a09": "身。能與一切樂。二身義出十地論釋文無心",
    "T34n1720_010:0448a10": "能滅物苦。如藥樹王無心而與物樂如意珠",
    "T34n1720_010:0448a11": "王也。十一者謂二智一雙。觀音即是實智。",
    "T34n1720_010:0448a12": "普門即從實智起方便智益物也。十二者三",
    "T34n1720_010:0448a13": "業。觀音謂菩薩意業。普門謂身業口業。十三",
    "T34n1720_010:0448a14": "者三德。觀音謂波若德。以觀察即是智慧智",
    "T34n1720_010:0448a15": "慧名為波若。普門謂現一切身。即是法身。為",
    "T34n1720_010:0448a16": "調伏一切眾生令得解脫。即是解脫也。十四",
    "T34n1720_010:0448a17": "者二益一雙。觀音謂眾生與世間樂拔世間",
    "T34n1720_010:0448a18": "苦。故有七難及無男女難等。即是世間獲益。",
    "T34n1720_010:0448a19": "普門現一切身說一切法令其得度。即是出",
    "T34n1720_010:0448a20": "世間益也。十五者釋二德。觀音即是明菩薩",
    "T34n1720_010:0448a21": "字義門。普門即是實德門。字義門者。釋論",
    "T34n1720_010:0448a22": "云菩薩字有無量義。今釋觀音字有無量功",
    "T34n1720_010:0448a23": "德義。故是字義門。普門明三密實德。故是",
    "T34n1720_010:0448a24": "實德門也。十六者神通示現。觀音六通中他",
    "T34n1720_010:0448a25": "心宿命天眼天耳。普門者謂如意通漏盡通。",
    "T34n1720_010:0448a26": "漏盡通即是說法也。觀音名雖攝四通而文",
    "T34n1720_010:0448a27": "正主天耳通也。示現者可具二句。一者神",
    "T34n1720_010:0448a28": "通非示現。謂天眼天耳宿命也。二者亦示",
    "T34n1720_010:0448a29": "現亦神通。謂他心如意及漏盡。故六通中",
    "T34n1720_010:0448b01": "三是示現。三非示現。所以大品云三事示現。",
    "T34n1720_010:0448b02": "下文即云普門示現。今普門即是三事示現。",
    "T34n1720_010:0448b03": "觀音既是天耳故不名示現。即是示現不示",
    "T34n1720_010:0448b04": "現一雙。十七者觀音是十力。十力是內照",
    "T34n1720_010:0448b05": "故。普門謂四無畏。四無畏外用故也。十八",
    "T34n1720_010:0448b06": "者觀音即是四等。謂慈心欲與樂。悲心欲拔",
    "T34n1720_010:0448b07": "苦。喜心慶脫苦得樂。捨心修於平等。普門",
    "T34n1720_010:0448b08": "即是四攝。攝取眾生。應以布施攝者即以布",
    "T34n1720_010:0448b09": "施攝之。餘亦如是也。十九即是解行一雙。",
    "T34n1720_010:0448b10": "觀音謂智慧智慧解也。普門救度。救度謂行",
    "T34n1720_010:0448b11": "也。二十者悲慧一雙。華嚴云觀音說大悲經",
    "T34n1720_010:0448b12": "光明之行。悲者欲救也。光明之行是智慧能",
    "T34n1720_010:0448b13": "救也。世間父母見子受苦欲救。而無智不能",
    "T34n1720_010:0448b14": "救拔。世醫有智慧能救。無悲心故不欲救。",
    "T34n1720_010:0448b15": "菩薩有悲故欲救。有智慧故能拔也。又始行",
    "T34n1720_010:0448b16": "菩薩欲救而無道力故不能救。二乘有道力",
    "T34n1720_010:0448b17": "能救。無悲故不欲拔也。觀音悲慧合行。悲故",
    "T34n1720_010:0448b18": "欲救智慧故能拔也。",
    "T34n1720_010:0448b19": "次論觀音名。觀音可具二義。一者智境合題",
    "T34n1720_010:0448b20": "二者應感雙舉。觀謂能觀之智。世音即所觀",
    "T34n1720_010:0448b21": "之境。故名境智也。觀即是觀察赴應。世音",
    "T34n1720_010:0448b22": "即是眾生機感。故名應感也。問。境智為名",
    "T34n1720_010:0448b23": "具幾智耶。答。正是實方便智耳。知世間音",
    "T34n1720_010:0448b24": "聲即不有有不聞聞義。既了世間音不有有。",
    "T34n1720_010:0448b25": "即知有不有。若識不聞聞。即知聞不聞。以",
    "T34n1720_010:0448b26": "識不有有不聞聞義。名為實方便。若知有",
    "T34n1720_010:0448b27": "不有名為方便實。不有有豈是有。有不有豈",
    "T34n1720_010:0448b28": "是不有。故非有亦非不有。非實非方便。名",
    "T34n1720_010:0448b29": "為中道觀。故觀音之名具三觀。世諦觀．真諦",
    "T34n1720_010:0448c01": "觀．非真俗中道觀也。問。今文但言觀世音",
    "T34n1720_010:0448c02": "耳。何處有三觀。答。觀音受記經出觀音所",
    "T34n1720_010:0448c03": "解具三觀音也。又論云。因緣所生法。即是",
    "T34n1720_010:0448c04": "空。即是中道者。明世間音聲即是因緣即空",
    "T34n1720_010:0448c05": "即中道。故具得三觀也。所言世音者。世有",
    "T34n1720_010:0448c06": "三種。一者眾生世間。二者五陰世間。三者",
    "T34n1720_010:0448c07": "國土世間。眾生世間者謂之五陰十二入十",
    "T34n1720_010:0448c08": "八界眾法中生故云眾生。五陰世間。謂能成",
    "T34n1720_010:0448c09": "眾生之法。即是色之與心。三國土世間即是",
    "T34n1720_010:0448c10": "色法為體。謂國土風俗。今菩薩正觀眾生世",
    "T34n1720_010:0448c11": "間。但五陰能成眾生。國土是眾生所託。不得",
    "T34n1720_010:0448c12": "相離。故總名世間也。世音者世間語通。音是",
    "T34n1720_010:0448c13": "世間中之別。子夏毛詩序云。以聲成文謂之",
    "T34n1720_010:0448c14": "音。尋大小經論明音與聲不異。雜心界品云。",
    "T34n1720_010:0448c15": "聲有三種。一因受四大聲。謂有情物聲。二因",
    "T34n1720_010:0448c16": "不受四大聲。謂外物如鐘鈴等聲。三因俱聲。",
    "T34n1720_010:0448c17": "如人吹管等聲。此則但解聲不明音。故知音",
    "T34n1720_010:0448c18": "與聲不異也。成實論云。如人欲聽鐘鈴等聲",
    "T34n1720_010:0448c19": "則以耳就鈴。此品云即時觀其音聲。化城",
    "T34n1720_010:0448c20": "品云迦陵頻伽聲。如是等皆明音不異聲。",
    "T34n1720_010:0448c21": "普者上明觀其聲未必周普。故今明普門。",
    "T34n1720_010:0448c22": "普以周普為義。但普有二種。一心普二事普。",
    "T34n1720_010:0448c23": "凡夫二乘俱無二普。始行菩薩心雖周普而",
    "T34n1720_010:0448c24": "事不普。觀音心事俱普。大悲欲普拔眾眾",
    "T34n1720_010:0448c25": "苦。大慈欲普與物樂。謂心普也。外現一切",
    "T34n1720_010:0448c26": "身說一切聲。謂事普也。門者以心事二普為",
    "T34n1720_010:0448c27": "法門。故云門。又令眾生悟入能通正道。故名",
    "T34n1720_010:0448c28": "為門。問。觀世音有幾名。答。古經云光世音。",
    "T34n1720_010:0448c29": "今云觀世音也。未詳方言。故為此號耳。若",
    "T34n1720_010:0449a01": "欲釋者光猶是智慧如大經云光明者即是智",
    "T34n1720_010:0449a02": "慧智慧即是觀也。又菩薩智慧光明照於世",
    "T34n1720_010:0449a03": "間故云光也。華嚴云。觀音菩薩說大悲經光",
    "T34n1720_010:0449a04": "明之行。大悲即是功德光明謂智慧。則知光",
    "T34n1720_010:0449a05": "世音不失此意也。羅什注淨名經明有三名。",
    "T34n1720_010:0449a06": "觀世音觀世意觀世身。什今所以作此釋者。",
    "T34n1720_010:0449a07": "見普門品具釋三名。故有三號耳。問。何故",
    "T34n1720_010:0449a08": "立三名耶。答。立此三名則遍察眾生事盡。眾",
    "T34n1720_010:0449a09": "生唯有三業。菩薩具觀其三業。故立三名也。",
    "T34n1720_010:0449a10": "又隨眾生好樂不同。又眾生或口不能言。或",
    "T34n1720_010:0449a11": "身不能禮。故具說三名。又眾生忌諱不同。故",
    "T34n1720_010:0449a12": "備三名。問。何故具觀三業。答。欲遍生三業",
    "T34n1720_010:0449a13": "善。故若口稱名乃至身禮拜者。皆為觀音所",
    "T34n1720_010:0449a14": "照。必得脫苦也。問。眾生三業興感。三業具",
    "T34n1720_010:0449a15": "幾業耶。答。口業稱名具三業。發聲即口業。",
    "T34n1720_010:0449a16": "動舌即身業。經意則意業。身禮拜但身意二",
    "T34n1720_010:0449a17": "業。意存念唯意業也。問。菩薩觀者但意業",
    "T34n1720_010:0449a18": "能觀。身口二業亦能觀耶。答。菩薩三業無",
    "T34n1720_010:0449a19": "礙皆能觀也。問。觀是智慧。意地可能觀耳。",
    "T34n1720_010:0449a20": "身口云何能觀耶。答。阿脩羅琴無心尚能應",
    "T34n1720_010:0449a21": "物出聲。天寶無情隨諸天意而走使。況菩薩",
    "T34n1720_010:0449a22": "身口光明不能觀物耶。問。既有三名何故今",
    "T34n1720_010:0449a23": "但稱觀世音。答。此越舉一名也。二者眾生",
    "T34n1720_010:0449a24": "稱名具動三業。今欲遍生三業善故偏名觀",
    "T34n1720_010:0449a25": "音也。三者娑婆以音聲為佛事。四稱名得自",
    "T34n1720_010:0449a26": "行化他。餘但自行。五者稱名便易。若遭難之",
    "T34n1720_010:0449a27": "時身禮意念為難。六者直稱名尚脫苦。何況",
    "T34n1720_010:0449a28": "意念身禮拜耶。如妙藥但得聞能治病。況意",
    "T34n1720_010:0449a29": "念身觸耶。七者弘猛海惠經明。觀音過去世",
    "T34n1720_010:0449b01": "值空王觀世音佛發願。願未來名觀世音。",
    "T34n1720_010:0449b02": "餘二名無有願也。則觀音名有二。一行二願。",
    "T34n1720_010:0449b03": "行者觀名救苦。願者過去發願也。論脫難不",
    "T34n1720_010:0449b04": "脫難。問。稱菩薩名何故有脫苦不脫苦耶。",
    "T34n1720_010:0449b05": "答。至心則脫。不至心故不脫。問。菩薩自應",
    "T34n1720_010:0449b06": "救之何須至心。答。以至心故則罪滅。菩薩",
    "T34n1720_010:0449b07": "方得應之耳。故須至心。二者罪輕則脫苦。",
    "T34n1720_010:0449b08": "罪重則不脫苦。三者習因有厚薄。薄者脫苦",
    "T34n1720_010:0449b09": "厚者不脫苦。四者業有定不定。定者不脫不",
    "T34n1720_010:0449b10": "定者脫。問。不定者可稱名。定者應不用稱",
    "T34n1720_010:0449b11": "名。答。今雖無益作後世因也。五者有密益",
    "T34n1720_010:0449b12": "顯益。則脫苦者謂顯益。則不脫者謂密益。",
    "T34n1720_010:0449b13": "六者有利益者脫苦。無利益者不令脫也。",
    "T34n1720_010:0449b14": "問。稱觀世音復有以神力殺害眾生以不。答。",
    "T34n1720_010:0449b15": "如前明以利益為定。餘悉不定。若爾者或令",
    "T34n1720_010:0449b16": "脫火。或令不脫。或故燒殺之也。今稱名而",
    "T34n1720_010:0449b17": "不脫死苦者。此事難知也。",
    "T34n1720_010:0449b18": "二種次第義釋妙莊嚴等品",
    "T34n1720_010:0449b19": "三世諸佛唯有二種次第。一根緣次第。二隨",
    "T34n1720_010:0449b20": "義次第。隨義次第者如先說苦諦次說集諦",
    "T34n1720_010:0449b21": "也。根緣次第者如先說苦諦後說十善等。",
    "T34n1720_010:0449b22": "非四諦之次但隨根緣也。佛說法具此二種",
    "T34n1720_010:0449b23": "次第。而多就根緣次第。諸菩薩造論亦具",
    "T34n1720_010:0449b24": "二種次第。但弟子欲解佛語多依義門次第。",
    "T34n1720_010:0449b25": "擇集佛語次第釋之。問。二次第何者為正。",
    "T34n1720_010:0449b26": "答。以根緣次第為正。所以然者。佛及弟子說",
    "T34n1720_010:0449b27": "經造論。唯令人悟而教無有定。問。叵有定",
    "T34n1720_010:0449b28": "義以不。答。如前云。唯以悟人故教則不定。",
    "T34n1720_010:0449b29": "如大經云。三十餘事諍論門皆是如來就根",
    "T34n1720_010:0449c01": "緣說。以此眾生非一國土一種根性一善知",
    "T34n1720_010:0449c02": "識。是故如來不作一說。但令取悟耳。若爾",
    "T34n1720_010:0449c03": "者前說法身壽量。後則明諸菩薩。又前說陀",
    "T34n1720_010:0449c04": "羅尼呪。後說妙莊嚴王本事。根緣次第。不",
    "T34n1720_010:0449c05": "必辨呪居第一。妙莊嚴王為第二。故非義次",
    "T34n1720_010:0449c06": "第。此通釋二十八品經及八萬四千法藏也。",
    "T34n1720_010:0449c07": "問。直聞妙莊嚴王本事。云何悟道耶。答。佛見",
    "T34n1720_010:0449c08": "根緣說必得道。無論事理及以古今。設不",
    "T34n1720_010:0449c09": "見機雖說妙道於緣無益。問。上說妙音來往",
    "T34n1720_010:0449c10": "得悟無生。今聞往古事復得淨眼。然大小二",
    "T34n1720_010:0449c11": "悟要見空然後得道。今說有事云何成聖。",
    "T34n1720_010:0449c12": "答。雖質小疑實壯哉大問。成論人云。見空得",
    "T34n1720_010:0449c13": "道。數人云見有成聖。諍論紛然由來久矣。",
    "T34n1720_010:0449c14": "今明如數論等四句皆不得道。何以知之。釋",
    "T34n1720_010:0449c15": "論解波若度中云。不得波若方便力故學阿",
    "T34n1720_010:0449c16": "毘曇墮有見中。學空門墮空見。學有無門墮",
    "T34n1720_010:0449c17": "亦空亦有見中。學非有非無門墮愚癡論。故",
    "T34n1720_010:0449c18": "知四句皆不得道也。若得波若方便學此四",
    "T34n1720_010:0449c19": "句。不墮四見。若爾者善巧學四句四句皆得",
    "T34n1720_010:0449c20": "道。不善巧學四句四句皆不得道。又即此明",
    "T34n1720_010:0449c21": "菩薩往來而得道者。即是善巧方便學有故",
    "T34n1720_010:0449c22": "得道。問。云何善巧。答。菩薩來者此是不來",
    "T34n1720_010:0449c23": "相來。雖來不來。悟解此來即生二慧。是以得",
    "T34n1720_010:0449c24": "道。問。見有得道為作有解故得道。為作空",
    "T34n1720_010:0449c25": "解故得道。答。已如前說。作有解即有見。作",
    "T34n1720_010:0449c26": "空解即空見。如是四空皆不得道。識有是",
    "T34n1720_010:0449c27": "空。有雖有而不有。因此得入道。有終非道乃",
    "T34n1720_010:0449c28": "是道門耳。空等亦然。",
    "T34n1720_010:0449c29": "正像義　此義總釋諸受記中法住久近。問。",
    "T34n1720_010:0450a01": "釋迦佛法住世凡得幾年。答。正法千年像法",
    "T34n1720_010:0450a02": "千年末法萬年。出祇洹精舍碑善見毘婆沙",
    "T34n1720_010:0450a03": "中亦有此說。但度女人出家。損正法五百",
    "T34n1720_010:0450a04": "年。有人言都失五百年。正法但五百像法",
    "T34n1720_010:0450a05": "千年。故摩耶經但明千五百耳。中論文亦",
    "T34n1720_010:0450a06": "爾。有人言損正法五百流入像法。便有千",
    "T34n1720_010:0450a07": "五百年。有人言修八敬故正法還復千年。",
    "T34n1720_010:0450a08": "問。何故三時復但言像法。答。但言像正者攝",
    "T34n1720_010:0450a09": "末法入像也。言末法者開像為二。謂像及末",
    "T34n1720_010:0450a10": "也。問。何以知像即末耶。答。十二門論云。",
    "T34n1720_010:0450a11": "末世眾生薄福鈍根。即名像為末也。問。云何",
    "T34n1720_010:0450a12": "為像正。答。此具多義。一者佛在世為正。佛",
    "T34n1720_010:0450a13": "滅後為像。二者未有異部為正。有異部為像。",
    "T34n1720_010:0450a14": "則百十六年後方為像法耳。三者得道多為",
    "T34n1720_010:0450a15": "正。得道少為像。故釋迦前五百年得道多。",
    "T34n1720_010:0450a16": "不得道少。後五百年得道少不得者多。四者",
    "T34n1720_010:0450a17": "破正法未破正法分像正。大經邪正品云。",
    "T34n1720_010:0450a18": "我滅後七百年中是魔波旬漸當破壞我之正",
    "T34n1720_010:0450a19": "法。則六百年未破為正。七百年破為像。五",
    "T34n1720_010:0450a20": "者諸惡法起未起分像正。像法決疑經云。千",
    "T34n1720_010:0450a21": "一百年諸惡法起名像。若千年內惡法未起",
    "T34n1720_010:0450a22": "為正。然千年內雖有惡法起。猶未盛故屬正",
    "T34n1720_010:0450a23": "法也。惡盛為像。六者二千年皆屬正法。萬",
    "T34n1720_010:0450a24": "年轉衰微為像法。七者諸菩薩見如來法無",
    "T34n1720_010:0450a25": "有滅。常見諸佛。則萬二千乃至一切時皆",
    "T34n1720_010:0450a26": "是正法。二乘人見佛法有興衰。故有像正耳。",
    "T34n1720_010:0450a27": "問。何故釋迦正法但得千年耶。答。過去釋",
    "T34n1720_010:0450a28": "迦佛正法千年住世。而釋迦本作陶師因發",
    "T34n1720_010:0450a29": "願。願我作佛為釋迦。令我正法亦千年住世。",
    "T34n1720_010:0450b01": "以是事故正法但千年。問。佛滅度以來凡得",
    "T34n1720_010:0450b02": "幾年。答。至今已得一千五百九十六年。問。",
    "T34n1720_010:0450b03": "經何故云正法千年住世。復何故千年外別",
    "T34n1720_010:0450b04": "有佛法。答。此不相違。所以然者。佛法有二",
    "T34n1720_010:0450b05": "種。一正得二正教。正得者得道人也。正教者",
    "T34n1720_010:0450b06": "佛正法教也。言千年佛法滅者此就正得為",
    "T34n1720_010:0450b07": "言耳。千年內有得道人多。千年外得道人少。",
    "T34n1720_010:0450b08": "故名佛法滅也。正教法者乃至萬年住世也。",
    "T34n1720_010:0450b09": "問。佛法滅時有幾因緣。答。有七因緣如思",
    "T34n1720_010:0450b10": "益經廣說。問。有三大劫三小劫。法華經中",
    "T34n1720_010:0450b11": "身子正法住世三十二小劫。像法亦三十二",
    "T34n1720_010:0450b12": "小劫。何故但言小劫非大劫耶。答。應是小",
    "T34n1720_010:0450b13": "劫。所以然者。大劫則無復世界。豈有佛法住",
    "T34n1720_010:0450b14": "耶。而今云三十二劫者此是小劫耳。問。三",
    "T34n1720_010:0450b15": "大劫通淨穢土。三小劫但是穢土。若爾身",
    "T34n1720_010:0450b16": "子成佛時皆是淨土。云何有小劫起耶。答。",
    "T34n1720_010:0450b17": "外國名劫波。此云分別時節。今但有時節久",
    "T34n1720_010:0450b18": "近。如小劫起盡之數故名小劫耳。實無小劫",
    "T34n1720_010:0450b19": "起也。問。小劫時節云何。答。從八萬四千歲",
    "T34n1720_010:0450b20": "漸減。至十歲名一小劫。問。一大劫唯有八",
    "T34n1720_010:0450b21": "十小劫耳。常不輕品中云。彼佛正法住世如",
    "T34n1720_010:0450b22": "四天下微塵劫耶。答。大劫有長短不同。短",
    "T34n1720_010:0450b23": "大劫者但有八十小劫耳。長大劫者其事不",
    "T34n1720_010:0450b24": "定。如娑婆一劫比西方為一日一夜。如是乃",
    "T34n1720_010:0450b25": "有百萬阿僧祇品。如華嚴廣說。以此推之",
    "T34n1720_010:0450b26": "無所疑也。",
    "T34n1720_010:0450b27": "論佛入涅槃。釋此經諸佛入滅事。諸佛有六",
    "T34n1720_010:0450b28": "事故入涅槃。一為所應成就。眾生已竟故入",
    "T34n1720_010:0450b29": "涅槃。二者令二乘人捨小涅槃令歸大涅槃",
    "T34n1720_010:0450c01": "故。所以然者。如來捨此身歸法身者。二乘",
    "T34n1720_010:0450c02": "之人亦應捨此身求佛法身也。三者為除眾",
    "T34n1720_010:0450c03": "生輕慢心故。淺識之流取信耳目。謂如來身",
    "T34n1720_010:0450c04": "有生老病死。與己身同。於如來身起輕劣想。",
    "T34n1720_010:0450c05": "是故今明。佛有二身。一反化身捨之入滅。此",
    "T34n1720_010:0450c06": "與人同。二者法身。無生老病死。此與物異。",
    "T34n1720_010:0450c07": "四者為令眾生生渴仰心。若恒見不滅必生",
    "T34n1720_010:0450c08": "厭薄。示現捨滅故生渴仰心。五者令眾生懃",
    "T34n1720_010:0450c09": "加精進悟世非常。諸佛有三種力勝一切人。",
    "T34n1720_010:0450c10": "一父母生身力勝一切人天。二神通力勝一",
    "T34n1720_010:0450c11": "切人。三解脫力勝一切人。雖有三力為無常",
    "T34n1720_010:0450c12": "所滅。故知無常其力最大。因此悟世懃修道。",
    "T34n1720_010:0450c13": "六者為已懃修道者速令成就。是故現滅也。",
    "T34n1720_010:0450c14": "法華玄論卷第十(終)"
}