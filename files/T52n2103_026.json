{
    "T52n2103_026:0292b02": "廣弘明集慈濟篇序卷第二十六",
    "T52n2103_026:0292b04": "大唐西明寺沙門釋道宣撰",
    "T52n2103_026:0292b05": "若夫慈濟之道終古式瞻。厚命之方由來所",
    "T52n2103_026:0292b06": "重。故蠢蠢懷生喁喁哨類。莫不重形愛命",
    "T52n2103_026:0292b07": "憎生惡死。即事可覩豈待言乎。然有性涉昏",
    "T52n2103_026:0292b08": "明情含嗜慾。明者恕己為喻。不加惱於含",
    "T52n2103_026:0292b09": "靈。昏者利己為懷。無存慮於物命。故能安忍",
    "T52n2103_026:0292b10": "苦楚縱蕩貪癡。以多殘為聲勢。以利慾為功",
    "T52n2103_026:0292b11": "德。是知坑趙六十餘萬。終伏劍於秦邦。膳",
    "T52n2103_026:0292b12": "畢方丈為常。窮形戮於都市。至於禍作殃",
    "T52n2103_026:0292b13": "及。方悔咎原徒思顧復。終無獲已。然則釋氏",
    "T52n2103_026:0292b14": "化本止殺為先。由斯一道取濟群有。故慈為",
    "T52n2103_026:0292b15": "佛心。慈為佛室。慈善根力隨義而現。有心慈",
    "T52n2103_026:0292b16": "德。通明起慮而登色界。況復慈定深勝兵毒",
    "T52n2103_026:0292b17": "所不能侵。慈德感徵蛇虎為之馴擾。末代門",
    "T52n2103_026:0292b18": "學師心者多。不思被忍辱之衣示福田之相。",
    "T52n2103_026:0292b19": "縱恣饕餮以酒肉為身先。飲噉異於流俗。踐",
    "T52n2103_026:0292b20": "陟同於賢聖。經誥明示不得以佛為師。譏醜",
    "T52n2103_026:0292b21": "塵點滅法在於斯矣。況復蠶衣肉食。聞沈侯",
    "T52n2103_026:0292b22": "之極誡。醞釀屠宰。見梁帝之嚴懲。觀其勸",
    "T52n2103_026:0292b23": "勗之文統其慇懃之至。足令心寒形慄。豈臨",
    "T52n2103_026:0292b24": "履之可擬乎。故上士聞之足流涕而無已。下",
    "T52n2103_026:0292b25": "愚詳此等長風之激空林。且夫生死推遷匪",
    "T52n2103_026:0292b26": "旦伊夕。隨業受報淪歷無窮。不思形神之疲",
    "T52n2103_026:0292b27": "勞。而重口腹之快利。終縻碎於大地。何所",
    "T52n2103_026:0292b28": "補於精靈乎。所以至人流慟常慘慼於狂生。",
    "T52n2103_026:0292b29": "大士興言慨怨魂於煩惱。撫膺弔影可不自",
    "T52n2103_026:0292c01": "憐。一旦苦臨於何逃責。既未位於正聚。何以",
    "T52n2103_026:0292c02": "抵於三途。行未登於初地。終有懷於五怖。輒",
    "T52n2103_026:0292c03": "舒事類。識者思之。",
    "T52n2103_026:0292c04": "廣弘明集慈濟篇第六",
    "T52n2103_026:0292c05": "究竟慈悲論(齊沈休文)與何胤書論止殺(梁周顒)",
    "T52n2103_026:0292c06": "斷殺絕宗廟犧牲詔(梁武帝并表請)誡殺家訓(北齊顏之",
    "T52n2103_026:0292c07": "推)斷酒肉文(梁武帝)",
    "T52n2103_026:0292c08": "究竟慈悲論沈休文",
    "T52n2103_026:0292c09": "釋氏之教義本慈悲。慈悲之要全生為重。恕",
    "T52n2103_026:0292c10": "己因心以身觀物。欲使抱識懷知之類。愛生",
    "T52n2103_026:0292c11": "忌死之群。各遂厥宜得無遺夭。而俗迷日久",
    "T52n2103_026:0292c12": "淪惑難變。革之一朝則疑怪莫啟。設教立方",
    "T52n2103_026:0292c13": "每由漸致。又以情嗜所染甘腴為甚。嗜染",
    "T52n2103_026:0292c14": "於情尤難頓革。是故開設三淨用申權道。及",
    "T52n2103_026:0292c15": "涅槃後說立言將謝則大明隱惻貽厥將來。",
    "T52n2103_026:0292c16": "夫肉食蠶衣為方未異。害命夭生事均理一。",
    "T52n2103_026:0292c17": "爚繭爛蛾。非可忍之痛。懸庖登爼。豈偏重",
    "T52n2103_026:0292c18": "之業。而去取異情開抑殊典。尋波討源良有",
    "T52n2103_026:0292c19": "未達。漁人獻鮪。肉食同有其緣。桑妾登絲。",
    "T52n2103_026:0292c20": "蠶衣共頒其分。假手之義未殊。通閉之詳莫",
    "T52n2103_026:0292c21": "辯。訪理求宗未知所適。外典云。五畝之宅樹",
    "T52n2103_026:0292c22": "之以桑。則六十者可以衣帛矣。鷄肫犬彘",
    "T52n2103_026:0292c23": "勿失其時。則七十者可以食肉矣。然則五十",
    "T52n2103_026:0292c24": "九年已前。所衣宜布矣。六十九年已前。所食",
    "T52n2103_026:0292c25": "宜蔬矣。輕煖於身事既難遣。甘滋於口又非",
    "T52n2103_026:0292c26": "易亡。封而為言非有優劣。宜枲麻果菜事等",
    "T52n2103_026:0292c27": "義同攘寒實腹曾無一異。偏通繪纊當有別",
    "T52n2103_026:0292c28": "途。請試言之。夫聖道隆深非思不洽。仁被群",
    "T52n2103_026:0292c29": "生理無偏漏。拯麁去甚教義斯急。繒衣肉食",
    "T52n2103_026:0293a01": "非已則通。及晚說大典弘宣妙訓。禁肉之旨",
    "T52n2103_026:0293a02": "載現于言。黜繒之義斷可知矣。而禁淨之始",
    "T52n2103_026:0293a03": "猶通蠶革。蓋是敷說之儀。各有次第。亦猶闡",
    "T52n2103_026:0293a04": "提二義俱在一經。兩說參差各隨教立。若執",
    "T52n2103_026:0293a05": "前迷後。則闡提無入善之塗。禁淨通蠶。則",
    "T52n2103_026:0293a06": "含生無有頓免之望。難者又以闡提入道聞",
    "T52n2103_026:0293a07": "之後說。蠶革宜禁曾無概理。大聖弘旨義豈",
    "T52n2103_026:0293a08": "徒然。夫常住密奧傳譯遐阻。泥洹始度咸謂",
    "T52n2103_026:0293a09": "已窮。中出河西方知未盡。關中晚說厥義彌",
    "T52n2103_026:0293a10": "暢。仰尋條流理非備足。又案涅槃初說阿闍",
    "T52n2103_026:0293a11": "世王大迦葉阿難三部徒眾獨不來至。既而",
    "T52n2103_026:0293a12": "二人並來。惟無迦葉。迦葉佛大弟子。不容",
    "T52n2103_026:0293a13": "不至而經無至文理非備盡。昔涅槃未啟。十",
    "T52n2103_026:0293a14": "數年間廬阜名僧已有蔬食者矣。豈非乘心",
    "T52n2103_026:0293a15": "闇踐自與理合者哉。且一朝裂帛可以終年。",
    "T52n2103_026:0293a16": "烹牢待膳亘時引日。然則一歲八蠶已驚其",
    "T52n2103_026:0293a17": "驟。終朝未肉盡室驚嗟。拯危濟苦先其所急。",
    "T52n2103_026:0293a18": "敷說次序義實在斯。外聖又云。一人不耕必",
    "T52n2103_026:0293a19": "有受其飢者。故一人躬稼亦有受其飽焉。桑",
    "T52n2103_026:0293a20": "野漁川事雖非已。炮肉裂繒咸受其分。自涅",
    "T52n2103_026:0293a21": "槃東度。三肉罷緣。服膺至訓操概彌遠。促命",
    "T52n2103_026:0293a22": "有殫長蔬靡倦。秋禽夏卵比之如浮雲。山毛",
    "T52n2103_026:0293a23": "海錯事同於腐鼠。而繭衣纊服曾不惟疑。此",
    "T52n2103_026:0293a24": "蓋慮窮於文字思迷於弘旨。通方深信之客。",
    "T52n2103_026:0293a25": "庶有鑒於斯理。斯理一悟行迷克反。斷蠶肉",
    "T52n2103_026:0293a26": "之因。固蔬枲之業。然則含生之類。幾於免",
    "T52n2103_026:0293a27": "矣。",
    "T52n2103_026:0293a28": "與何胤書梁周顒",
    "T52n2103_026:0293a29": "普通年中。何胤侈於味。食必方丈。後稍欲其",
    "T52n2103_026:0293b01": "甚者。使門人議之。學士鍾岏曰。蛆之就脯",
    "T52n2103_026:0293b02": "驟於屈伸。蟹之將煻躁擾彌甚。仁人用意深",
    "T52n2103_026:0293b03": "懷如怛。且不悴不榮曾芻蕘之不若。無馨無",
    "T52n2103_026:0293b04": "臭與瓦礫其何算。",
    "T52n2103_026:0293b05": "有汝南周顒貽胤書曰。丈人所以未極遐蹈。",
    "T52n2103_026:0293b06": "惑在於不全菜耶。剉折之升鼎爼。網罟之興",
    "T52n2103_026:0293b07": "載冊。其來寔遠。誰敢干議。觀聖人之設膳",
    "T52n2103_026:0293b08": "羞。乃復為之品節。蓋以茹毛飲血與生民共",
    "T52n2103_026:0293b09": "始。縱而勿裁將無崖畔。善為士者豈不以恕己",
    "T52n2103_026:0293b10": "為懷。是各靜封疆罔相陵轢。況乃變之大者",
    "T52n2103_026:0293b11": "莫過死生。生之所重無過性命。性命之於彼",
    "T52n2103_026:0293b12": "極切。滋味之於我可賒。而終身朝脯資之以",
    "T52n2103_026:0293b13": "永歲。彼就怨酷莫能自列。我業長久。吁哉",
    "T52n2103_026:0293b14": "可畏。且區區微卵脆薄易矜。歂彼弱麑顧步",
    "T52n2103_026:0293b15": "宜愍。觀其飲啄飛沈使人憐悼。況可甘心撲",
    "T52n2103_026:0293b16": "揥加復恣忍吞嚼。至乃野牧成群閑豢重",
    "T52n2103_026:0293b17": "圈。量肉揣毛以俟支剝。如土委地。僉謂常理",
    "T52n2103_026:0293b18": "可為愴息。事豈一途。若云三世理誣。則幸矣。",
    "T52n2103_026:0293b19": "良快。如使此道果然。而受形未息。一往一來",
    "T52n2103_026:0293b20": "生死常事。雜報如家人天如客。過客日少在",
    "T52n2103_026:0293b21": "家日多。吾修信業未足長免。則傷心之慘行",
    "T52n2103_026:0293b22": "亦自念。丈人於血氣之類。雖不身殘。至於",
    "T52n2103_026:0293b23": "晨鳧沈鯉。不能不取備屠門。財貿之一經",
    "T52n2103_026:0293b24": "盜手。猶為廉士所棄。生性之一啟鸞刀。寧復",
    "T52n2103_026:0293b25": "慈心所忍。騶虞雖飢。非自死之草不食聞其",
    "T52n2103_026:0293b26": "風豈不使人多愧。胤獲書納之。遂絕血味。",
    "T52n2103_026:0293b27": "注百論十二門論。行於法俗。",
    "T52n2103_026:0293b28": "斷殺絕宗廟犧牲詔(并表請)梁武帝",
    "T52n2103_026:0293b29": "梁高祖武皇帝臨天下十二年。下詔去宗廟",
    "T52n2103_026:0293c01": "犧牲。修行佛戒蔬食斷欲。上定林寺沙門僧",
    "T52n2103_026:0293c02": "祐。龍華邑正柏超度等上啟云。京畿既是福",
    "T52n2103_026:0293c03": "地。而鮮食之族猶布筌網。並驅之客尚馳鷹",
    "T52n2103_026:0293c04": "犬。非所以仰稱皇朝優洽之旨。請丹陽瑯瑘",
    "T52n2103_026:0293c05": "二境。水陸並不得蒐捕。勅付尚書詳之。議郎",
    "T52n2103_026:0293c06": "江貺以為。聖人之道以百姓為心。仁者之化",
    "T52n2103_026:0293c07": "以躬行被物。皇德好生協于上下。日就月將",
    "T52n2103_026:0293c08": "自然愍俗。一朝抑絕容恐愚民。且獵山之人",
    "T52n2103_026:0293c09": "例堪跋涉。捕水之客不憚風波。江寧有禁即",
    "T52n2103_026:0293c10": "達牛渚。延陵不許便往陽羨。取生之地雖異。",
    "T52n2103_026:0293c11": "殺生之數是同。空有防育之制。無益全生之",
    "T52n2103_026:0293c12": "術。兼都令史王述以為。京邑翼翼四方所視。",
    "T52n2103_026:0293c13": "民漸至化必被萬國。今祁寒暑雨人尚無怨。",
    "T52n2103_026:0293c14": "況去俗入真所以可悅。謂斷之為是。左承謝",
    "T52n2103_026:0293c15": "幾卿曰。不殺之禮誠如王述所議。然聖人為",
    "T52n2103_026:0293c16": "教亦與俗推移。即之事迹恐不宜偏斷。若二",
    "T52n2103_026:0293c17": "郡獨有此禁。便似外道謂不殺戒皆有界域。",
    "T52n2103_026:0293c18": "因時之宜敬同議郎江貺議。尚書臣亶僕射",
    "T52n2103_026:0293c19": "臣昂令瑩以下並同貺議。帝使周舍難貺",
    "T52n2103_026:0293c20": "曰。禮云。君子遠庖厨。血氣不身剪見生不忍",
    "T52n2103_026:0293c21": "其死。聞聲不食其肉。此皆即自興仁非關及",
    "T52n2103_026:0293c22": "遠。三驅之禮。向我者舍背我者射。於是依王",
    "T52n2103_026:0293c23": "述議遂斷。",
    "T52n2103_026:0293c24": "又勅太醫不得以生類合藥。公家織官紋",
    "T52n2103_026:0293c25": "錦。並斷仙人鳥獸之形。以為褻衣。裁剪有",
    "T52n2103_026:0293c26": "乖仁恕。至遂祈告天地宗廟。以去殺之理被",
    "T52n2103_026:0293c27": "之含識。郊廟皆以麵為牲牷。其饗萬國用菜",
    "T52n2103_026:0293c28": "蔬去生類。其山川諸祀則否。乃勅有司曰。近",
    "T52n2103_026:0293c29": "以神實愛民。不責無識。所貴誠信。非尚血膋。",
    "T52n2103_026:0294a01": "凡有水旱之患。使歸咎在上。不同牲牢。止告",
    "T52n2103_026:0294a02": "知而已。而萬姓祈求諂黷為事。山川小祇難",
    "T52n2103_026:0294a03": "期正直。晴雨或乖容市民怨。愚夫滯習難用",
    "T52n2103_026:0294a04": "理移。自今祈請報答可如俗法所用。以身塞",
    "T52n2103_026:0294a05": "咎事自依前。",
    "T52n2103_026:0294a06": "前臣曰。夫神道茫昧求諸不一。或尚血腥之",
    "T52n2103_026:0294a07": "祀。或歆蘊藻之誠。設教隨時貴其為善。其誠",
    "T52n2103_026:0294a08": "無忒何往不通。若祭享理無則四代之風為",
    "T52n2103_026:0294a09": "爽。神明實有三世之道為弘。語其無不待牲",
    "T52n2103_026:0294a10": "牷之潔。據其有宜存去殺之仁周文禴祭由",
    "T52n2103_026:0294a11": "來尚矣。苟有明德神其吐諸。而以麵為牲於",
    "T52n2103_026:0294a12": "義未達。方之紋錦將不矛盾乎。",
    "T52n2103_026:0294a13": "齊光祿顏之推誡殺訓",
    "T52n2103_026:0294a14": "儒家君子離庖厨。見其生不忍其死。聞其聲",
    "T52n2103_026:0294a15": "不食其肉。高柴折像未知內教。皆能不殺。",
    "T52n2103_026:0294a16": "此皆仁者自然用心也。含生之徒莫不愛命。",
    "T52n2103_026:0294a17": "去殺之事必勉行之。見好殺之人臨死報驗。",
    "T52n2103_026:0294a18": "子孫殃禍其數甚多。不能具錄耳。且示數條",
    "T52n2103_026:0294a19": "於末。",
    "T52n2103_026:0294a20": "梁時有人。常以鷄卵白和沐云。使髮光。每沐",
    "T52n2103_026:0294a21": "輒破二三十枚。臨終但聞髮中啾啾數千鷄",
    "T52n2103_026:0294a22": "雛聲。",
    "T52n2103_026:0294a23": "江陵劉氏以賣鱓為業。後生一兒。頭具是鱓。",
    "T52n2103_026:0294a24": "自頸已下。方為人耳。",
    "T52n2103_026:0294a25": "王克為永嘉郡。有人餉羊。集賓欲讌。而羊",
    "T52n2103_026:0294a26": "繩解來投一客。先跪兩拜便入衣中。此客竟",
    "T52n2103_026:0294a27": "不言之。固無救請。須臾宰羊為炙。先行至",
    "T52n2103_026:0294a28": "客。一臠入口便下皮內。周行遍體痛楚號[言*口]",
    "T52n2103_026:0294a29": "方復說之。遂作羊鳴而死。",
    "T52n2103_026:0294b01": "梁時有人為縣令。經劉敬躬亂。縣廨被焚。寄",
    "T52n2103_026:0294b02": "寺而住。民將羊酒作禮。縣令以羊繫剎。",
    "T52n2103_026:0294b03": "屏除形像鋪設床座於堂上。接賓未殺之頃。",
    "T52n2103_026:0294b04": "羊解徑來至階而拜。縣令大笑。命左右宰之",
    "T52n2103_026:0294b05": "飲噉飽酒便臥簷下。投醒即覺體痒。爬搔[病丙+(穩禾)]",
    "T52n2103_026:0294b06": "胗因爾成病。十餘年死。",
    "T52n2103_026:0294b07": "楊思達為西陽郡。值侯景亂。時復旱。儉飢民",
    "T52n2103_026:0294b08": "盜田中麥。思達遣一部曲守視。所得盜者輒",
    "T52n2103_026:0294b09": "截手腕。凡戮十餘人。部曲後生一男。自然無",
    "T52n2103_026:0294b10": "手。",
    "T52n2103_026:0294b11": "齊國有一奉朝請。家甚豪侈。非手殺牛則噉",
    "T52n2103_026:0294b12": "之不美。年三十許病篤。大見牛來。舉體如被",
    "T52n2103_026:0294b13": "刀刺。[言*口]呼而終。",
    "T52n2103_026:0294b14": "江陵高偉隨父入齊凡數年。向幽州淀中捕",
    "T52n2103_026:0294b15": "魚。後病每見群魚齧之而死。",
    "T52n2103_026:0294b16": "斷酒肉文梁高祖",
    "T52n2103_026:0294b17": "弟子蕭衍。敬白諸大德僧尼諸義學僧尼諸",
    "T52n2103_026:0294b18": "寺三官。夫匡正佛法是黑衣人事。迺非弟子",
    "T52n2103_026:0294b19": "白衣所急。但經教亦云。佛法寄囑人王。是以",
    "T52n2103_026:0294b20": "弟子不得無言。今日諸僧尼開意聽受。勿生",
    "T52n2103_026:0294b21": "疑閉內懷忿異。",
    "T52n2103_026:0294b22": "凡出家人所以異於外道者。正以信因信果",
    "T52n2103_026:0294b23": "信經。所明信是佛說經言。行十惡者受於惡",
    "T52n2103_026:0294b24": "報。行十善者受於善報。此是經教大意。如是",
    "T52n2103_026:0294b25": "若言。出家人猶嗜飲酒噉食魚肉。是則為行",
    "T52n2103_026:0294b26": "同於外道。而復不及。何謂同於外道。外道執",
    "T52n2103_026:0294b27": "斷常見。無因無果無施無報。今佛弟子酣酒",
    "T52n2103_026:0294b28": "嗜肉。不畏罪因不畏苦果。即是不信因不信",
    "T52n2103_026:0294b29": "果。與無施無報者復何以異。此事與外道見",
    "T52n2103_026:0294c01": "同。而有不及外道。是何外道。各信其師。師所",
    "T52n2103_026:0294c02": "言是弟子言是。師所言非弟子言非。涅槃經",
    "T52n2103_026:0294c03": "言。迦葉我今日制諸弟子。不得食一切肉。而",
    "T52n2103_026:0294c04": "今出家人猶自噉肉。戒律言。飲酒犯波夜提。",
    "T52n2103_026:0294c05": "猶自飲酒無所疑難。此事違於師教。一不及",
    "T52n2103_026:0294c06": "外道。",
    "T52n2103_026:0294c07": "又外道雖復邪僻持牛狗戒。既受戒已後必",
    "T52n2103_026:0294c08": "不犯。今出家人既受戒已。輕於毀犯。是二不",
    "T52n2103_026:0294c09": "及外道。",
    "T52n2103_026:0294c10": "又外道雖復五熱炙身投淵赴火窮諸苦行。",
    "T52n2103_026:0294c11": "未必皆噉食眾生。今出家人噉食魚肉。是三",
    "T52n2103_026:0294c12": "不及外道。",
    "T52n2103_026:0294c13": "又外道行其異學。雖不當理各習師法無有",
    "T52n2103_026:0294c14": "覆藏。今出家人噉食魚肉。於親所者乃自和",
    "T52n2103_026:0294c15": "光。於所疎者則有隱避。如是為行四不及外",
    "T52n2103_026:0294c16": "道。",
    "T52n2103_026:0294c17": "又外道各宗所執各重其法。乃自高聲大唱",
    "T52n2103_026:0294c18": "云。不如我道真。於諸異人無所忌憚。今出家",
    "T52n2103_026:0294c19": "人或復年時已長。或復素為物宗。噉食魚肉",
    "T52n2103_026:0294c20": "極自艱難或避弟子。或避同學。或避白衣。或",
    "T52n2103_026:0294c21": "避寺官。懷挾邪志崎嶇覆藏。然後方得一過",
    "T52n2103_026:0294c22": "噉食。如此為行五不及外道。",
    "T52n2103_026:0294c23": "又復外道直情逕行。能長己徒眾惡。不能長",
    "T52n2103_026:0294c24": "異部惡。今出家人噉食魚肉。或為白衣弟子",
    "T52n2103_026:0294c25": "之所聞見。內無慚愧。方飾邪說云。佛教為法",
    "T52n2103_026:0294c26": "本存遠因。在於即日未皆悉斷。以錢買肉非",
    "T52n2103_026:0294c27": "己自殺。此亦非嫌。白衣愚癡聞是僧說謂真",
    "T52n2103_026:0294c28": "實語。便復信受自行不善增廣諸惡。是則六",
    "T52n2103_026:0294c29": "不及外道。",
    "T52n2103_026:0295a01": "又外道雖復非法說法法說非法。各信經書",
    "T52n2103_026:0295a02": "死不違背。今出家人噉食魚肉。或云肉非己",
    "T52n2103_026:0295a03": "殺猶自得噉。以錢買肉亦復非嫌。如是說者",
    "T52n2103_026:0295a04": "是事不然。涅槃經云。一切肉悉斷及自死者。",
    "T52n2103_026:0295a05": "自死者猶斷。何況不自死者。楞伽經云。為利",
    "T52n2103_026:0295a06": "殺眾生以財網諸肉。二業俱不善死。墮叫呼",
    "T52n2103_026:0295a07": "獄。何謂以財網肉。陸設罝罘水設網罟。此是",
    "T52n2103_026:0295a08": "以網網肉。若於屠殺人間以錢買肉。此是以",
    "T52n2103_026:0295a09": "財網肉。若令此人不以財網肉者。習惡律儀",
    "T52n2103_026:0295a10": "捕害眾生。此人為當專自供口。亦復別有所",
    "T52n2103_026:0295a11": "擬。若別有所擬。向食肉者豈無殺分。何得云",
    "T52n2103_026:0295a12": "我不殺生。此是灼然違背經文。是則七不及",
    "T52n2103_026:0295a13": "外道。",
    "T52n2103_026:0295a14": "又復外道同其法者和合。異其法者苦治。令",
    "T52n2103_026:0295a15": "行禁止莫不率從。今出家人或為師長。或為",
    "T52n2103_026:0295a16": "寺官。自開酒禁噉食魚肉。不復能得施其教",
    "T52n2103_026:0295a17": "戒。裁欲發言他即譏刺云。師向亦爾。寺官亦",
    "T52n2103_026:0295a18": "爾。心懷內熱默然低頭。面赤汗出不復得言。",
    "T52n2103_026:0295a19": "身既有瑕不能伏物。便復摩何直爾止住。所",
    "T52n2103_026:0295a20": "以在寺者乖違。受道者放逸。此是八不及外",
    "T52n2103_026:0295a21": "道。",
    "T52n2103_026:0295a22": "又外道受人施與如己法。受烏戒人受烏戒",
    "T52n2103_026:0295a23": "施。鹿戒人受鹿戒施。烏戒人終不覆戒。受",
    "T52n2103_026:0295a24": "鹿戒施鹿戒人終不覆戒。受烏戒施。今出家",
    "T52n2103_026:0295a25": "人云。我能精進我能苦行。一時覆相誑諸白",
    "T52n2103_026:0295a26": "衣。出即飲酒開眾惡門。入即噉肉集眾苦",
    "T52n2103_026:0295a27": "本。此是九不及外道。",
    "T52n2103_026:0295a28": "又外道雖復顛倒。無如是眾事。酒者何也。",
    "T52n2103_026:0295a29": "謂是臭氣水穀失其正性成此別氣。眾生以",
    "T52n2103_026:0295b01": "罪業因緣故受此惡觸。此非正真道法。亦非",
    "T52n2103_026:0295b02": "甘露上味。云何出家僧尼猶生耽嗜。僧尼授",
    "T52n2103_026:0295b03": "白衣五戒。令不飲酒令不妄語云。何翻自飲",
    "T52n2103_026:0295b04": "酒違負約誓。七眾戒八戒齋五篇七聚長短",
    "T52n2103_026:0295b05": "律儀。於何科中而出此文。其餘眾僧故復可。",
    "T52n2103_026:0295b06": "可至學律者彌不宜爾。且開放逸門集眾惡",
    "T52n2103_026:0295b07": "本。若白衣人甘此狂藥。出家人猶當訶止云。",
    "T52n2103_026:0295b08": "某甲汝就我受五戒。不應如是。若非受戒者",
    "T52n2103_026:0295b09": "亦應云。檀越酒是惡本。酒是魔事。檀越今日",
    "T52n2103_026:0295b10": "幸可不飲。云何出家人而應自飲。尼羅浮陀",
    "T52n2103_026:0295b11": "地獄身如段肉。無有識知此是何人。皆飲酒",
    "T52n2103_026:0295b12": "者出家僧尼。豈可不深信經教。自棄正法行",
    "T52n2103_026:0295b13": "於邪道。長眾惡根造地獄苦。習行如此豈不",
    "T52n2103_026:0295b14": "內愧。猶服如來衣受人信施。居處塔寺仰對",
    "T52n2103_026:0295b15": "尊像。若飲酒食肉如是等事。出家之人不及",
    "T52n2103_026:0295b16": "居家。何故如是在家人雖飲酒噉肉無犯戒",
    "T52n2103_026:0295b17": "罪。此一不及居家人。",
    "T52n2103_026:0295b18": "在家人雖復飲酒噉肉。各有丘窟。終不以此",
    "T52n2103_026:0295b19": "仰觸尊像。此是二不及居家人。在家人雖復",
    "T52n2103_026:0295b20": "飲酒噉肉。終不吐泄寺舍。此是三不及居家",
    "T52n2103_026:0295b21": "人。",
    "T52n2103_026:0295b22": "在家人雖復飲酒噉肉無有譏嫌。出家人若",
    "T52n2103_026:0295b23": "飲酒噉肉。使人輕賤佛法。此是四不及居家",
    "T52n2103_026:0295b24": "人。",
    "T52n2103_026:0295b25": "在家人雖復飲酒噉肉。門行井竈各安其鬼。",
    "T52n2103_026:0295b26": "出家人若飲酒噉肉。臭氣薰蒸一切善神皆",
    "T52n2103_026:0295b27": "悉遠離。一切眾魔皆悉歡喜。此是五不及居",
    "T52n2103_026:0295b28": "家人。",
    "T52n2103_026:0295b29": "在家人雖復飲酒噉肉。自破財產不破他財。",
    "T52n2103_026:0295c01": "出家人飲酒噉肉。自破善法破他福田是則",
    "T52n2103_026:0295c02": "六不及居家人。",
    "T52n2103_026:0295c03": "在家人雖復飲酒噉肉。皆是自力所辦。出家",
    "T52n2103_026:0295c04": "人若飲酒噉肉皆他信施。是則七不及居家",
    "T52n2103_026:0295c05": "人。",
    "T52n2103_026:0295c06": "在家人雖復飲酒噉肉。是常罪業更非異事",
    "T52n2103_026:0295c07": "出家人若飲酒噉肉。眾魔外道各得其便。是",
    "T52n2103_026:0295c08": "則八不及居家人。",
    "T52n2103_026:0295c09": "在家人雖復如此飲酒噉肉。猶故不失世業",
    "T52n2103_026:0295c10": "大耽昏者。此則不得。出家人若飲酒噉肉。若",
    "T52n2103_026:0295c11": "多若少皆斷佛種。是則九不及居家人。不及",
    "T52n2103_026:0295c12": "外道不及居家略出所以各有九事。論欲過",
    "T52n2103_026:0295c13": "患條流甚多。可以例推。不復具言。",
    "T52n2103_026:0295c14": "今日大德僧尼。今日義學僧尼。今日寺官。宜",
    "T52n2103_026:0295c15": "自警戒嚴淨徒眾。若其懈怠不遵佛教。猶是",
    "T52n2103_026:0295c16": "梁國編戶一民。弟子今日力能治制。若猶不",
    "T52n2103_026:0295c17": "依佛法。是諸僧官宜依法問京師頃年講大",
    "T52n2103_026:0295c18": "涅槃經。法輪相續便是不斷。至於聽受動有",
    "T52n2103_026:0295c19": "千計。今日重令法雲法師為諸僧尼講四相",
    "T52n2103_026:0295c20": "品四中少分諸僧尼常聽涅槃經。為當(曾聞。此說為當",
    "T52n2103_026:0295c21": "不聞。若已曾聞不應違背。若未曾聞今宜憶持)佛經中究竟說。斷一切肉",
    "T52n2103_026:0295c22": "迺至自死者。亦不許食。何況非自死者。諸",
    "T52n2103_026:0295c23": "僧尼出家名佛弟子。云何今日不從師教。經",
    "T52n2103_026:0295c24": "言。食肉者斷大慈種。何謂斷大慈種。凡大慈",
    "T52n2103_026:0295c25": "者皆令一切眾生同得安樂。若食肉者一切",
    "T52n2103_026:0295c26": "眾生皆為怨對同不安樂。若食肉者是遠離",
    "T52n2103_026:0295c27": "聲聞法。若食肉者是遠離辟支佛法。若食肉",
    "T52n2103_026:0295c28": "者是遠離菩薩法。若食肉者是遠離菩薩道。",
    "T52n2103_026:0295c29": "若食肉者是遠離佛果。若食肉者是遠離大",
    "T52n2103_026:0296a01": "涅槃。若食肉者障生六欲天。何況涅槃果。若",
    "T52n2103_026:0296a02": "食肉者是障四禪法。若食肉者是障(四空法。若食肉者是障",
    "T52n2103_026:0296a03": "戒法。若)食肉者是障定法。若食肉者是障慧法。",
    "T52n2103_026:0296a04": "若食肉者是障信根。若食肉者是障進根。若",
    "T52n2103_026:0296a05": "食肉者是障念根。若食肉者是障定根。若食",
    "T52n2103_026:0296a06": "肉者是障慧根。舉要為言。障三十七道品。若",
    "T52n2103_026:0296a07": "食肉者是障四真諦。若食肉者是障十二因",
    "T52n2103_026:0296a08": "緣。若食肉者是障六波羅蜜。若食肉者是障四",
    "T52n2103_026:0296a09": "弘誓願。若食肉者是(障四攝法。若食肉者是障四無量心)若食肉者",
    "T52n2103_026:0296a10": "是障四無礙智。若食肉者是障三三昧。若食",
    "T52n2103_026:0296a11": "肉者是障八解脫。若食肉者是障九次第定。",
    "T52n2103_026:0296a12": "若食肉者是障六神通。若食肉者是障百八",
    "T52n2103_026:0296a13": "三昧。若食肉者是障一切三昧。若食肉者是",
    "T52n2103_026:0296a14": "障海印三昧。若食肉者是障首楞嚴三昧。若",
    "T52n2103_026:0296a15": "食肉者是障金剛三昧。若食肉者是障五眼。",
    "T52n2103_026:0296a16": "若食肉者是障十力。若食肉者是障四無所",
    "T52n2103_026:0296a17": "畏。若食肉者是障十八不共法。若食肉者是",
    "T52n2103_026:0296a18": "障一切種智。若食肉者是障無上菩提。何以",
    "T52n2103_026:0296a19": "故。若食肉者障菩提心。無有菩薩法。以食肉",
    "T52n2103_026:0296a20": "故。障不能得初地。以食肉故。障不能得二地。",
    "T52n2103_026:0296a21": "乃至障不能得十地。以無菩薩法故。無四無",
    "T52n2103_026:0296a22": "量心。無四無量心故無有大慈大悲。以是因",
    "T52n2103_026:0296a23": "緣佛子不續。所以經言。食肉者斷大慈種。諸",
    "T52n2103_026:0296a24": "出家人雖復不能行。大慈大悲究竟菩薩行。",
    "T52n2103_026:0296a25": "成就無上菩提。何為不能忍此臭腥修聲聞",
    "T52n2103_026:0296a26": "辟支佛道。鴟鴉嗜鼠蝍蛆甘螮。以此而推何",
    "T52n2103_026:0296a27": "可嗜著。至於豺犬野犴皆知嗜肉。人最有知",
    "T52n2103_026:0296a28": "勝諸眾生。近與此等同甘臭腥。豈直常懷殺",
    "T52n2103_026:0296a29": "心斷大慈種。凡食肉者自是可鄙。諸大德僧",
    "T52n2103_026:0296b01": "諸解義者講涅槃經。何可不慇懃。此句令聽",
    "T52n2103_026:0296b02": "受者心得悟解。又有一種愚癡之人云。我止",
    "T52n2103_026:0296b03": "噉魚實不食肉。亦應開示。此處不殊水陸。眾",
    "T52n2103_026:0296b04": "生同名為肉。諸聽講者豈可不審諦受持如",
    "T52n2103_026:0296b05": "說修行。凡食肉者如前說。此皆是遠事未為",
    "T52n2103_026:0296b06": "近切。諸大德僧尼。當知噉食眾生者是魔行。",
    "T52n2103_026:0296b07": "噉食眾生是地獄種。噉食眾生是恐怖因。噉",
    "T52n2103_026:0296b08": "食眾生是斷命因。噉食眾生是自燒因。噉食",
    "T52n2103_026:0296b09": "眾生是自煮因。噉食眾生是自炮因。噉食眾",
    "T52n2103_026:0296b10": "生是自炙因。噉食眾生是自割因。噉食眾生",
    "T52n2103_026:0296b11": "是自剝因。噉食眾生是斷頭因。噉食眾生是",
    "T52n2103_026:0296b12": "斷手因。噉食眾生是斷足因。噉食眾生是破",
    "T52n2103_026:0296b13": "腹因。噉食眾生是破背因。噉食眾生是刳腹",
    "T52n2103_026:0296b14": "因。噉食眾生是碎髓因。噉食眾生是抉目因。",
    "T52n2103_026:0296b15": "噉食眾生是割鼻因。噉食眾生是截耳因。噉",
    "T52n2103_026:0296b16": "食眾生是貧窮因。噉食眾生是下賤因。噉食",
    "T52n2103_026:0296b17": "眾生是凍餓因。噉食眾生是醜陋因。噉食眾",
    "T52n2103_026:0296b18": "生是聾因。噉食眾生是盲因。噉食眾生是瘖",
    "T52n2103_026:0296b19": "因。噉食眾生是瘂因。噉食眾生是跛因。噉食",
    "T52n2103_026:0296b20": "眾生是蹇因。噉食眾生是瘡因。噉食眾生是",
    "T52n2103_026:0296b21": "瘍因。噉食眾生是疥因。噉食眾生是癬因。噉",
    "T52n2103_026:0296b22": "食眾生是瘤因。噉食眾生是癭因。噉食眾生",
    "T52n2103_026:0296b23": "是瘑因。噉食眾生是疵因。噉食眾生是癰",
    "T52n2103_026:0296b24": "因。噉食眾生是癤因。噉食眾生是痔因。噉",
    "T52n2103_026:0296b25": "食眾生是疽因。噉食眾生是瘻因。噉食眾",
    "T52n2103_026:0296b26": "生是癩因。噉食眾生是致蚤因。噉食眾生",
    "T52n2103_026:0296b27": "是致虱因。噉食眾生是致蚊因。噉食眾生",
    "T52n2103_026:0296b28": "是致虻因。噉食眾生是遭毒蟲因。噉食眾",
    "T52n2103_026:0296b29": "生是遭惡獸因。噉食眾生是病瘦因(噉食眾生是寒熱。噉法",
    "T52n2103_026:0296c01": "食眾生)是頭痛因。噉食眾生是心痛因。噉食眾生",
    "T52n2103_026:0296c02": "是腹痛因。噉食眾生是胸痛因。噉食眾生是",
    "T52n2103_026:0296c03": "背痛因。噉食眾生是手痛因。噉食眾生是足",
    "T52n2103_026:0296c04": "痛因。噉食眾生是髓痛因。噉食眾生是腸痛",
    "T52n2103_026:0296c05": "因。噉食眾生是筋縮因。噉食眾生是胃反因。",
    "T52n2103_026:0296c06": "噉食眾生是脈絕因。噉食眾生是血流因。噉",
    "T52n2103_026:0296c07": "食眾生是咽塞因。噉食眾生是喉痛因。噉食",
    "T52n2103_026:0296c08": "眾生是風病因。噉食眾生是水病因。噉食眾",
    "T52n2103_026:0296c09": "生是四大不調適因。噉食眾生是五藏不調",
    "T52n2103_026:0296c10": "適因。噉食眾生是六腑不調適因。噉食眾生",
    "T52n2103_026:0296c11": "是顛因。噉食眾生是狂因。噉食眾生乃至是",
    "T52n2103_026:0296c12": "四百四病一切眾因。噉食眾生是熱因。噉食",
    "T52n2103_026:0296c13": "眾生是惱因。噉食眾生是受壓因。噉食眾生",
    "T52n2103_026:0296c14": "是遭水因。噉食眾生是遭火因。噉食眾生是",
    "T52n2103_026:0296c15": "遭風因。噉食眾生是遭偷因。噉食眾生是遭",
    "T52n2103_026:0296c16": "劫因。噉食眾生是遭賊因。噉食眾生是鞭因。",
    "T52n2103_026:0296c17": "噉食眾生是杖因。噉食眾生是笞因。噉食眾",
    "T52n2103_026:0296c18": "生是督因。噉食眾生是罵因。噉食眾生是辱",
    "T52n2103_026:0296c19": "因。噉食眾生是繫因。噉食眾生是縛因。噉食",
    "T52n2103_026:0296c20": "眾生是幽因。噉食眾生是閉因。噉食眾生是",
    "T52n2103_026:0296c21": "生苦因。噉食眾生是老苦因。噉食眾生是病",
    "T52n2103_026:0296c22": "苦因。噉食眾生是死苦因。噉食眾生是怨憎",
    "T52n2103_026:0296c23": "會苦因。噉食眾生是愛別離苦因。噉食眾生",
    "T52n2103_026:0296c24": "是求不得苦因。噉食眾生是五受陰苦因。噉",
    "T52n2103_026:0296c25": "食眾生是行苦因。噉食眾生是壞苦因。噉食",
    "T52n2103_026:0296c26": "眾生是苦苦因。噉食眾生是想地獄因。噉食",
    "T52n2103_026:0296c27": "眾生是黑繩地獄因。噉食眾生是眾合地獄",
    "T52n2103_026:0296c28": "因。噉食眾生是叫喚地獄因。噉食眾生是大",
    "T52n2103_026:0296c29": "叫喚地獄因。噉食眾生是熱地獄因。噉食眾",
    "T52n2103_026:0297a01": "生是大熱地獄因。噉食眾生是阿鼻地獄因。",
    "T52n2103_026:0297a02": "噉食眾生是八寒八熱地獄因。乃至是八萬",
    "T52n2103_026:0297a03": "四千鬲子地獄因乃至是不可說不可說鬲子",
    "T52n2103_026:0297a04": "地獄因。噉食眾生乃至是一切餓鬼因。噉食",
    "T52n2103_026:0297a05": "眾生乃至是一切畜生因。當知餓鬼有無量",
    "T52n2103_026:0297a06": "苦。當知畜生有無量苦。畜生暫生暫死為物",
    "T52n2103_026:0297a07": "所害。生時有無量怖畏。死時有無量怖畏。此",
    "T52n2103_026:0297a08": "皆是殺業因緣受如是果。若欲具列殺果展",
    "T52n2103_026:0297a09": "轉不窮盡。大地草木亦不能容受。向來所說",
    "T52n2103_026:0297a10": "雖復多途。舉要為言。同一苦果。中自有輕",
    "T52n2103_026:0297a11": "重。所以今日致眾苦果。皆由殺業惱害眾生。",
    "T52n2103_026:0297a12": "略舉一隅粗言少分。",
    "T52n2103_026:0297a13": "諸大德僧尼。諸義學僧尼。諸寺三官。復當應",
    "T52n2103_026:0297a14": "思一大事。若使噉食眾生父。眾生亦報噉食",
    "T52n2103_026:0297a15": "其父。若噉食眾生母。眾生亦報噉食其母。若",
    "T52n2103_026:0297a16": "噉食眾生子。眾生亦報噉食其子。如是怨對",
    "T52n2103_026:0297a17": "報相噉食。歷劫長夜無有窮已。如經說。有一",
    "T52n2103_026:0297a18": "女人五百世害狼兒。狼兒亦五百世害其子。",
    "T52n2103_026:0297a19": "又有女人五百世斷鬼命根。鬼亦五百世斷",
    "T52n2103_026:0297a20": "其命根。如此皆是經說。不可不信。其餘相報",
    "T52n2103_026:0297a21": "推例可知。諸大德僧尼。諸義學僧尼。諸寺",
    "T52n2103_026:0297a22": "三官。又有一大事當應信受。從無始以來至",
    "T52n2103_026:0297a23": "于此生。經歷六道備諸果報。一切親緣遍一",
    "T52n2103_026:0297a24": "切處。直以經生歷死神明隔障。是諸眷屬不",
    "T52n2103_026:0297a25": "復相識。今日眾生或經是父母。或經是師長。",
    "T52n2103_026:0297a26": "或經是兄弟。或經是姊妹。或經是兒孫。或經",
    "T52n2103_026:0297a27": "是朋友。而今日無有道眼。不能分別。還相噉",
    "T52n2103_026:0297a28": "食不自覺知。噉食之時。此物有靈。即生忿恨",
    "T52n2103_026:0297a29": "還成怨對。向者至親還成至怨。如是之事豈",
    "T52n2103_026:0297b01": "可不思。暫爭舌端一時少味。永與宿親長為",
    "T52n2103_026:0297b02": "怨對。可為痛心難以言說。白衣居家未可適",
    "T52n2103_026:0297b03": "道。出家學人被如來衣習菩薩行。宜應深",
    "T52n2103_026:0297b04": "思。",
    "T52n2103_026:0297b05": "諸大德僧尼。諸義學僧尼。諸寺三官。又復當",
    "T52n2103_026:0297b06": "思一事。凡噉食眾生是一切眾生惡知識。是",
    "T52n2103_026:0297b07": "一切眾生怨家。如是怨家遍滿六道。若欲修",
    "T52n2103_026:0297b08": "行皆為障難。一理中障難。二事中障難。何者。",
    "T52n2103_026:0297b09": "是理中障難。以業因緣自生障難。令此行人",
    "T52n2103_026:0297b10": "愚癡無慧。不知出要無有方便。設值善知識",
    "T52n2103_026:0297b11": "不能信受。設復信受不能習行。此是理中障",
    "T52n2103_026:0297b12": "難。事中障者。此諸怨對或在惡鬼中。或在毒",
    "T52n2103_026:0297b13": "獸中。或在有大力神中。或在大力龍中。或在",
    "T52n2103_026:0297b14": "魔中。或在天中。如是處處來作留難設令修",
    "T52n2103_026:0297b15": "行遇善知識深心信受適欲習行。便復難起。",
    "T52n2103_026:0297b16": "或引入邪道。或惱令心亂修戒修定修慧。修",
    "T52n2103_026:0297b17": "諸功德常不清淨常不滿足。皆是舊怨起諸",
    "T52n2103_026:0297b18": "對障。此是事中障難。如是之事又宜深心",
    "T52n2103_026:0297b19": "思。但以一噉食眾生因緣。能遠離一切佛法。",
    "T52n2103_026:0297b20": "有如是種種過患。貪毒亦如是。瞋毒亦如是。",
    "T52n2103_026:0297b21": "癡毒如是。三毒等分皆同過患。相與宜深自",
    "T52n2103_026:0297b22": "覺察善思方便。",
    "T52n2103_026:0297b23": "弟子蕭衍。又復敬白。諸大德僧尼諸義學僧",
    "T52n2103_026:0297b24": "尼諸寺三官。北山蔣帝猶且去殺。若以不殺",
    "T52n2103_026:0297b25": "祈願輒得上教。若以殺祈願輒不得教想。",
    "T52n2103_026:0297b26": "今日大眾已應聞知。弟子已勒諸廟祀及以",
    "T52n2103_026:0297b27": "百姓凡諸群祀。若有祈報者皆不得薦生類。",
    "T52n2103_026:0297b28": "各盡誠心止修蔬供。蔣帝今日行菩薩道。諸",
    "T52n2103_026:0297b29": "出家人云何反食眾生行諸魔行。一日北山",
    "T52n2103_026:0297c01": "為蔣帝齋。所以皆請菜食僧者。正以幽靈悉",
    "T52n2103_026:0297c02": "能鑒見。若不菜食僧作菜食往。將恐蔣帝惡",
    "T52n2103_026:0297c03": "賤佛法怪望弟子。是請法師當見此意。",
    "T52n2103_026:0297c04": "弟子蕭衍。又敬白大德僧尼諸義學者一切",
    "T52n2103_026:0297c05": "寺官。弟子蕭衍於十方一切諸佛前。於十方",
    "T52n2103_026:0297c06": "一切尊法前。於十方一切聖僧前。與諸僧尼",
    "T52n2103_026:0297c07": "共申約誓。今日僧眾還寺已後。各各檢勒使",
    "T52n2103_026:0297c08": "依佛教。若復飲酒噉肉不如法者。弟子當依",
    "T52n2103_026:0297c09": "王法治問。諸僧尼若被如來衣不行如來行。",
    "T52n2103_026:0297c10": "是假名僧。與賊盜不異。如是行者猶是弟子",
    "T52n2103_026:0297c11": "國中編戶一民。今日以王力足相治問。若為",
    "T52n2103_026:0297c12": "外司聽察所得若為寺家自相糺舉。不問年",
    "T52n2103_026:0297c13": "時老少。不問門徒多少。弟子當令寺官集僧",
    "T52n2103_026:0297c14": "眾鳴揵槌捨戒還俗著在家服。依涅槃經還",
    "T52n2103_026:0297c15": "俗策使。唯取老舊者。最多門徒者。此二種",
    "T52n2103_026:0297c16": "人最宜先問。何以故。治一無行小僧。不足以",
    "T52n2103_026:0297c17": "改革物心。治如是一大僧。足以驚動視聽。推",
    "T52n2103_026:0297c18": "計名德大僧。不應有此。設令有此當依法治",
    "T52n2103_026:0297c19": "問。其餘小僧故自妄言。今日集會此是大事",
    "T52n2103_026:0297c20": "因緣。非直一切諸佛在此。非直一切尊法在",
    "T52n2103_026:0297c21": "此。非直一切聖僧在此。諸天亦應遍滿虛空。",
    "T52n2103_026:0297c22": "諸仙亦應遍滿虛空。護世四王亦應在此。金",
    "T52n2103_026:0297c23": "剛密迹大辯天神。功德天神。韋馱天神。毘",
    "T52n2103_026:0297c24": "紐天神。摩醯首羅。散脂大將。地神堅牢。迦毘",
    "T52n2103_026:0297c25": "羅王。孔雀王。封頭王。富尼跋陀羅伽王。阿修",
    "T52n2103_026:0297c26": "羅伽王。摩尼跋陀羅伽王。金毘羅王。十方二",
    "T52n2103_026:0297c27": "十八部夜叉神王。一切持呪神王。六方大護",
    "T52n2103_026:0297c28": "都使安國。如是一切有大神足力。有大威德",
    "T52n2103_026:0297c29": "力。以如是一切善神遍滿虛空。五方龍王娑",
    "T52n2103_026:0298a01": "竭龍王阿耨龍王。難陀龍王。跋難陀龍王。伊",
    "T52n2103_026:0298a02": "那滿龍王。如是一切菩薩龍王。亦應遍滿在",
    "T52n2103_026:0298a03": "此。天龍夜叉揵闥婆王。阿修羅王。迦婁羅",
    "T52n2103_026:0298a04": "王。緊那羅王摩睺羅伽王。人非人等。如是一",
    "T52n2103_026:0298a05": "切有大神足力。有大威德力。八部神王皆應",
    "T52n2103_026:0298a06": "在此。今日土地山川房廟諸神。亦應仄塞虛",
    "T52n2103_026:0298a07": "空。如是幽顯莫不鑒觀。唯無瑕者可以戮人。",
    "T52n2103_026:0298a08": "唯自淨者可以淨人。弟子今日昌言此事。僧",
    "T52n2103_026:0298a09": "尼必當有不平色。設令刳心擲地以示僧",
    "T52n2103_026:0298a10": "與數片肉無以取信。古人有言非知之難其",
    "T52n2103_026:0298a11": "在行之。弟子蕭衍雖在居家不持戒。今日當",
    "T52n2103_026:0298a12": "先自為誓以明本心。弟子蕭衍從今以去至",
    "T52n2103_026:0298a13": "于道場。若飲酒放逸起諸婬欲。欺誑妄語噉",
    "T52n2103_026:0298a14": "食眾生。乃至飲於乳蜜及以蘇酪。願一切有",
    "T52n2103_026:0298a15": "大力鬼神。先當苦治蕭衍身。然後將付地獄",
    "T52n2103_026:0298a16": "閻羅王與種種苦。乃至眾生皆成佛盡。弟子",
    "T52n2103_026:0298a17": "蕭衍。猶在阿鼻地獄中。僧尼若有飲酒噉魚",
    "T52n2103_026:0298a18": "肉者而不悔過。一切大力鬼神亦應如此治",
    "T52n2103_026:0298a19": "問。增廣善眾清淨佛道。若未為幽司之所治",
    "T52n2103_026:0298a20": "問猶在世者。弟子蕭衍。當如法治問。驅令還",
    "T52n2103_026:0298a21": "俗與居家衣隨時役使。願今日二部僧尼。各",
    "T52n2103_026:0298a22": "還本寺匡正佛法和合時眾。皆令聽經法者",
    "T52n2103_026:0298a23": "如說修行。不可復令斷大慈種。使佛子不續。",
    "T52n2103_026:0298a24": "若有犯法破戒者皆依僧制如法治問。若有",
    "T52n2103_026:0298a25": "容受不相治舉者。當反任罪。",
    "T52n2103_026:0298a26": "又僧尼寺。有事四天王迦毘羅神。猶設鹿頭",
    "T52n2103_026:0298a27": "及羊肉等。是事不可急宜禁斷。若不禁斷寺",
    "T52n2103_026:0298a28": "官任咎亦同前科。別宣意(是義論竟宣意如此)。",
    "T52n2103_026:0298a29": "弟子蕭衍。敬白諸大德僧尼諸義學僧尼諸",
    "T52n2103_026:0298b01": "寺三官。向已粗陳魚肉障累招致苦果。今重",
    "T52n2103_026:0298b02": "復欲通白一言。閻浮提壽云百二十。至於世",
    "T52n2103_026:0298b03": "間罕聞其人。遷變零落亦無宿少。經言。以一",
    "T52n2103_026:0298b04": "念頃有六十剎那。生老無常謝不移時。暫有",
    "T52n2103_026:0298b05": "諸根俄然衰滅。三途等苦倏忽便及。欲離地",
    "T52n2103_026:0298b06": "獄其事甚難。戒德清淨猶懼不免。況於毀犯",
    "T52n2103_026:0298b07": "安可免乎。雖復長齋菜食。不勤方便欲免苦",
    "T52n2103_026:0298b08": "報。亦無是處。何以故。爾此生雖可不犯眾罪。",
    "T52n2103_026:0298b09": "後報業強現無方便。三途等苦不能遮止。況",
    "T52n2103_026:0298b10": "復飲酒噉食眾生。諸僧尼必信佛語。宜自力",
    "T52n2103_026:0298b11": "勵。若云菜食為難。此是信心薄少。若有信心",
    "T52n2103_026:0298b12": "宜應自強。有決定心菜食何難。菜蔬魚肉俱",
    "T52n2103_026:0298b13": "是一惑。心若能安便是甘露上味。心若不安",
    "T52n2103_026:0298b14": "便是臭穢下食。所以涅槃經言。受食之時令",
    "T52n2103_026:0298b15": "作子想。如俱非惑豈須此法。且置遠事止借",
    "T52n2103_026:0298b16": "近喻。今已能蔬食者懕惡血腥。甚於不能",
    "T52n2103_026:0298b17": "蔬食者。懕惡菜茹事等如此。宜應自力迴不",
    "T52n2103_026:0298b18": "善惑以為善惑。就善惑中重為方便。食菜子",
    "T52n2103_026:0298b19": "想。以如是心便得決定。凡不能離魚肉者皆",
    "T52n2103_026:0298b20": "云。菜蔬冷於人虛乏。魚肉溫於人補益。作",
    "T52n2103_026:0298b21": "如是說皆是倒見。今試復粗言。其事不爾。若",
    "T52n2103_026:0298b22": "久食菜人榮衛流通。凡如此人法多患熱。榮",
    "T52n2103_026:0298b23": "衛流通則能飲食。以飲食故氣力充滿。是則",
    "T52n2103_026:0298b24": "菜蔬不冷能有補益。諸苦行人亦皆菜蔬。多",
    "T52n2103_026:0298b25": "悉患熱類皆堅強。神明清爽少於昏疲。凡魚",
    "T52n2103_026:0298b26": "為性類皆多冷。血腥為法增長百疾。所以食",
    "T52n2103_026:0298b27": "魚肉者神明理當昏濁。四體法皆沈重無論。",
    "T52n2103_026:0298b28": "方招後報有三途苦。即時四大交有不及。此",
    "T52n2103_026:0298b29": "豈非惑者。用心各有所執。甘魚肉者便謂為",
    "T52n2103_026:0298c01": "溫為補。此是倒見事不可信。復有一種人。食",
    "T52n2103_026:0298c02": "菜以為冷便復解素。此是行者未得菜意。菜",
    "T52n2103_026:0298c03": "與魚肉如水與火。食菜裁欲得力。復噉魚",
    "T52n2103_026:0298c04": "肉。魚肉腥臊能滅菜力。所以惑者云。菜為性",
    "T52n2103_026:0298c05": "冷。凡數解素人。進不得菜蔬之力。退不得魚",
    "T52n2103_026:0298c06": "肉邪益。法多羸冷少有堪能。是諸僧尼復當",
    "T52n2103_026:0298c07": "知一事。凡食魚肉是魔境界行於魔行。心不",
    "T52n2103_026:0298c08": "決定多有留難。內外眾共魔相嬈作。所以行",
    "T52n2103_026:0298c09": "者思念。魚肉酒是魔漿。故不待言。凡食魚肉",
    "T52n2103_026:0298c10": "嗜飲酒者。善神遠離內無正氣。如此等人法",
    "T52n2103_026:0298c11": "多衰惱。復有一種人。雖能菜食。恃此憍慢多",
    "T52n2103_026:0298c12": "於瞋恚。好生貪求。如是之人亦墮魔界多於",
    "T52n2103_026:0298c13": "衰惱。又有一種人。外行似熟內心麁惡。見人",
    "T52n2103_026:0298c14": "勝已常懷忿嫉。所行不善皆悉覆相。如是等",
    "T52n2103_026:0298c15": "人亦行魔界。雖復菜蔬亦多衰惱。若心力決",
    "T52n2103_026:0298c16": "正蔬食若節。如是等人。多為善力所扶。法",
    "T52n2103_026:0298c17": "多堪能。有不直者宜應思覺。勿以不決定心",
    "T52n2103_026:0298c18": "期決定人。諸大德僧尼有行業已成者。今日",
    "T52n2103_026:0298c19": "以去善相開導。令未得者今去皆得。若已習",
    "T52n2103_026:0298c20": "行願堅志力。若未曾行願皆改革。今日相與",
    "T52n2103_026:0298c21": "共為菩提種子。勿怪。弟子蕭衍。向來所白。",
    "T52n2103_026:0298c22": "寺官三百六十八人　宿德二十五人　義",
    "T52n2103_026:0298c23": "學五百七十四人　導師三十九人",
    "T52n2103_026:0298c24": "右牒眾僧合一千六人",
    "T52n2103_026:0298c25": "寺官三百六十九人　義學六十八人　導",
    "T52n2103_026:0298c26": "師五人",
    "T52n2103_026:0298c27": "右牒合尼僧四百四十二人",
    "T52n2103_026:0298c28": "并右牒僧尼合一千四百四十八人。並以",
    "T52n2103_026:0298c29": "五月二十二日五更。一唱到鳳莊門。",
    "T52n2103_026:0299a01": "二十三日旦。光宅寺法雲。於華林殿前登",
    "T52n2103_026:0299a02": "東向高座為法師。瓦官寺慧明。登西向高",
    "T52n2103_026:0299a03": "座為都講。唱大涅槃經四相品四分之一。",
    "T52n2103_026:0299a04": "陳食肉者斷大慈種義。法雲解釋。輿駕親",
    "T52n2103_026:0299a05": "御。地鋪席位於高座之北。僧尼二眾各以",
    "T52n2103_026:0299a06": "次列坐。講畢。耆闍寺道澄。又登西向高座。",
    "T52n2103_026:0299a07": "唱此斷肉之文。次唱所傳之語。唱竟又禮",
    "T52n2103_026:0299a08": "拜懺悔。普設中食竟出。◎",
    "T52n2103_026:0299a09": "◎二十三日。會其後諸僧尼。或猶云。律中無",
    "T52n2103_026:0299a10": "斷肉事及懺悔食肉法。其月二十九日。又勅",
    "T52n2103_026:0299a11": "請義學僧一百四十一人義學尼五十七人。",
    "T52n2103_026:0299a12": "於華林華光殿使莊嚴寺法超。奉誠寺僧辯。",
    "T52n2103_026:0299a13": "光宅寺寶度等三律師。昇高座御席地施座。",
    "T52n2103_026:0299a14": "餘僧尼亦爾。",
    "T52n2103_026:0299a15": "制旨問法超等三律師曰。古人云。止沸莫若",
    "T52n2103_026:0299a16": "去薪。息過莫若無言。弟子無言乃復甚易。但",
    "T52n2103_026:0299a17": "欲成人之美使佛種相續與諸僧尼共弘法",
    "T52n2103_026:0299a18": "教。兼即事中亦不得默已。故今集會於大眾",
    "T52n2103_026:0299a19": "前。求律中意。聞諸。",
    "T52n2103_026:0299a20": "僧道。律中無有斷肉法。又無懺悔食肉法。",
    "T52n2103_026:0299a21": "諸律師從來作若為開導。使人致有此疑。",
    "T52n2103_026:0299a22": "法超奉答。律教是一。而人取文下之旨不同。",
    "T52n2103_026:0299a23": "法超所解。律雖許噉三種淨肉。而意實欲永",
    "T52n2103_026:0299a24": "斷。何以知之。先明斷十種不淨肉。次令食三",
    "T52n2103_026:0299a25": "種淨肉。未令食九種淨肉。如此漸制。便是",
    "T52n2103_026:0299a26": "意欲永斷。法超常日講。恒作如此說。",
    "T52n2103_026:0299a27": "制又問僧辯法師。復作若為開導。僧辯奉答。",
    "T52n2103_026:0299a28": "僧辯從來所解大意。亦不異法超。但教有深",
    "T52n2103_026:0299a29": "淺。階級引物。若論噉三種淨肉。理當是過。但",
    "T52n2103_026:0299b01": "教既未極。所以許其如此。",
    "T52n2103_026:0299b02": "制又問寶度法師。復若為開導。寶度奉答。愚",
    "T52n2103_026:0299b03": "短所解只是漸教。所以律文許噉三種淨肉。",
    "T52n2103_026:0299b04": "若涅槃究竟明於正理。不許食肉。若利根者。",
    "T52n2103_026:0299b05": "於三種淨肉教。即得悉不食解。若鈍根之人。",
    "T52n2103_026:0299b06": "方待後教。",
    "T52n2103_026:0299b07": "制又問法超法師。向答是文外意。若依律文",
    "T52n2103_026:0299b08": "作若為判。奉答。常日解義只作向者所說。",
    "T52n2103_026:0299b09": "制問僧辯法師。意復云何同超法師不。奉答。",
    "T52n2103_026:0299b10": "同法超所解。",
    "T52n2103_026:0299b11": "制問法超法師。從來作此解律。諸律師並皆",
    "T52n2103_026:0299b12": "噉肉為不噉肉。法超奉答。不知餘人並若為。",
    "T52n2103_026:0299b13": "法超從來自不食肉。",
    "T52n2103_026:0299b14": "制問僧辯法師。復食肉不。僧辯奉答。昔恒不",
    "T52n2103_026:0299b15": "食肉。中年疾病有時暫開。",
    "T52n2103_026:0299b16": "制問寶度法師。復云何。奉答。本住定林末移",
    "T52n2103_026:0299b17": "光宅。二處不得進肉。若在餘處為疾病亦不",
    "T52n2103_026:0299b18": "免開。問講律時噉肉不奉答。講時必有徒眾。",
    "T52n2103_026:0299b19": "於徒眾中不敢。",
    "T52n2103_026:0299b20": "問不敢有兩義。為不敢食為不敢不食。",
    "T52n2103_026:0299b21": "制又問僧辯法師。常日講律時為當許徒眾",
    "T52n2103_026:0299b22": "食肉。為當不許。若不許噉肉有食肉者應驅",
    "T52n2103_026:0299b23": "遣去。若許者作若為說。奉答。若約教解不全",
    "T52n2103_026:0299b24": "言不許。若論其意未常開許。",
    "T52n2103_026:0299b25": "問今正問。約教時為許為不許。答約教不遮。",
    "T52n2103_026:0299b26": "問不遮是許為是不許。答引其向理許其得",
    "T52n2103_026:0299b27": "食三種淨肉。",
    "T52n2103_026:0299b28": "問見殺亦可不見。聞殺亦可不聞。疑作若為",
    "T52n2103_026:0299b29": "得免。答若見因緣不假疑。聞因緣亦不假疑。",
    "T52n2103_026:0299c01": "唯遇得者疑。",
    "T52n2103_026:0299c02": "問以錢買魚肉。是疑非疑。答若理中理自是",
    "T52n2103_026:0299c03": "疑。",
    "T52n2103_026:0299c04": "問不得以理中見。答若理中為論。眾僧不應",
    "T52n2103_026:0299c05": "市魚肉。今所問事中是疑不。答若約教非疑",
    "T52n2103_026:0299c06": "問市中人為誰殺。答乃為買者殺。但買者不",
    "T52n2103_026:0299c07": "作此想。",
    "T52n2103_026:0299c08": "問買肉者此人既不惛亂。豈得不知是為買",
    "T52n2103_026:0299c09": "者殺而不作此想。答于時作現死肉心。",
    "T52n2103_026:0299c10": "問為自死詺作死。為殺詺作死。答此旨是理",
    "T52n2103_026:0299c11": "中言。約教辯只得如此。",
    "T52n2103_026:0299c12": "問法師既為人講說為人明導。為人法城。云",
    "T52n2103_026:0299c13": "何言只得如此。但問作意使人買時作若為",
    "T52n2103_026:0299c14": "意。答買自死者意。",
    "T52n2103_026:0299c15": "問若自死者處處應有寺中。亦應有自死者。",
    "T52n2103_026:0299c16": "何假往屠肉家買。答理中居然是疑。",
    "T52n2103_026:0299c17": "問若理中居然是疑者。云何得不疑肉食。僧",
    "T52n2103_026:0299c18": "辯無復對。",
    "T52n2103_026:0299c19": "制又問。此肉為當作肉味。為當作菜味。僧辯",
    "T52n2103_026:0299c20": "奉答。猶作肉味。",
    "T52n2103_026:0299c21": "問為是慈心故食肉。無慈心故食肉。答此非",
    "T52n2103_026:0299c22": "慈心。",
    "T52n2103_026:0299c23": "問若非慈心。豈得非殺耶。答理中常應不得。",
    "T52n2103_026:0299c24": "約事故如此。",
    "T52n2103_026:0299c25": "問律教欲使人出離不。答令人出離。",
    "T52n2103_026:0299c26": "問食肉得出離不。答不得。",
    "T52n2103_026:0299c27": "問若爾云何令食肉。答為淺行者說。引其令",
    "T52n2103_026:0299c28": "深。",
    "T52n2103_026:0299c29": "問為具足戒者說。為不具足者說。答為具足",
    "T52n2103_026:0300a01": "者說。",
    "T52n2103_026:0300a02": "問既為具足者說。不為童蒙。云何令食肉",
    "T52n2103_026:0300a03": "而是引其令深。答初教如此非是極教。",
    "T52n2103_026:0300a04": "問云何。初教教具足戒人。答僧辯所解正自",
    "T52n2103_026:0300a05": "齊此。",
    "T52n2103_026:0300a06": "制又問。律教起何時。僧辯奉答。起八年已後",
    "T52n2103_026:0300a07": "至涅槃。",
    "T52n2103_026:0300a08": "問若如此涅槃經有斷肉。楞伽經有斷肉。央",
    "T52n2103_026:0300a09": "掘摩羅經亦斷肉。大雲經縛象經並斷肉律。",
    "T52n2103_026:0300a10": "若至涅槃云何無斷肉事。答律接續初教。所",
    "T52n2103_026:0300a11": "以如此。",
    "T52n2103_026:0300a12": "問律既云接續初教至於涅槃。既至涅槃則",
    "T52n2103_026:0300a13": "應言斷肉。答若制教邊。此是接續初教通於",
    "T52n2103_026:0300a14": "五時。不言一切皆同。僧辯解正齊此。",
    "T52n2103_026:0300a15": "問法師既是大律師。為眾開導。今日大眾取",
    "T52n2103_026:0300a16": "判法師。不得言齊此。齊此亦不得住。不齊此",
    "T52n2103_026:0300a17": "亦不得住。只問此是優波離律不。答是。",
    "T52n2103_026:0300a18": "問佛般泥洹時。優波離既親在坐。云何律文",
    "T52n2103_026:0300a19": "不斷食肉。答此是接續前近教。",
    "T52n2103_026:0300a20": "問若言接近教。近教亦不明食肉。且涅槃前",
    "T52n2103_026:0300a21": "迦葉已持修行不食肉。法律若異此。則非優",
    "T52n2103_026:0300a22": "波離律。是異部家律。云何用此講說以化群",
    "T52n2103_026:0300a23": "僧。僧辯不復奉答。",
    "T52n2103_026:0300a24": "制問寶度法師。說既同德同行。云何解此語。",
    "T52n2103_026:0300a25": "寶度奉答。若律中事是優波離所出。經事悉",
    "T52n2103_026:0300a26": "是阿難所出。",
    "T52n2103_026:0300a27": "問若爾律中事便當皆不出經。答若經中事",
    "T52n2103_026:0300a28": "牽律。律中事牽經。",
    "T52n2103_026:0300a29": "問佛說經時有所制約。便集以為律。何處方",
    "T52n2103_026:0300b01": "復牽律。若經皆牽律。是則說經應在律後。答",
    "T52n2103_026:0300b02": "只言經中有明戒處。愚謂應相關涉。",
    "T52n2103_026:0300b03": "問若論相涉。三藏義何嘗不相涉。修多羅中",
    "T52n2103_026:0300b04": "亦有毘尼與毘曇。毘尼中亦有修多羅與毘",
    "T52n2103_026:0300b05": "曇。毘曇中亦有修多羅與毘尼。不言無此義。",
    "T52n2103_026:0300b06": "但問法師今所講律。是優波離律義。不違經",
    "T52n2103_026:0300b07": "不。答今所講是優波離律。與經不違。",
    "T52n2103_026:0300b08": "問若是優波離律不違經者。則斷肉義不應",
    "T52n2103_026:0300b09": "異涅槃。答涅槃經顯斷肉律文雖不明。而優",
    "T52n2103_026:0300b10": "波離意未常開肉。",
    "T52n2103_026:0300b11": "問律既是具教。優波離既不開肉。律何得無",
    "T52n2103_026:0300b12": "文。法師此解殊為進退。只可為寺中沙彌式",
    "T52n2103_026:0300b13": "叉摩尼說。不得以此答弟子。答寶度愚解正",
    "T52n2103_026:0300b14": "自極此。",
    "T52n2103_026:0300b15": "制又問。下座諸律師。復云何解。龍光寺道恩",
    "T52n2103_026:0300b16": "奉答。律文不斷。涅槃經方斷。",
    "T52n2103_026:0300b17": "問法師所講是誰律。答是佛律。",
    "T52n2103_026:0300b18": "問所引乃極弘曠。只未知此律是優波離律",
    "T52n2103_026:0300b19": "不。答優波離仰述佛律。",
    "T52n2103_026:0300b20": "問優波離悉集佛所說不。答集前四時。不集",
    "T52n2103_026:0300b21": "涅槃時。",
    "T52n2103_026:0300b22": "問若爾迦葉那得語阿難道。佛從何處說法。",
    "T52n2103_026:0300b23": "至涅槃時集修多羅藏。語優波離道佛從何",
    "T52n2103_026:0300b24": "處說法。至涅槃時集毘尼藏。云何得言唯取",
    "T52n2103_026:0300b25": "前四時不取涅槃。答涅槃時不復制戒。",
    "T52n2103_026:0300b26": "問涅槃云。夫食肉者斷大慈種。我從今日制",
    "T52n2103_026:0300b27": "諸弟子。不得復食一切肉。一切悉斷及自死",
    "T52n2103_026:0300b28": "者。如此制斷。是戒非戒。道恩不復奉答。",
    "T52n2103_026:0300b29": "制又問。諸律師親自講律。諸大法師盡講大",
    "T52n2103_026:0300c01": "涅槃經。云何有時解素。素是何義。若不解是",
    "T52n2103_026:0300c02": "素。解則非素。素若使得不素。戒既是淨。亦可",
    "T52n2103_026:0300c03": "得使淨為不淨不。諸講律師親違此教。外書",
    "T52n2103_026:0300c04": "所云。自踰短垣竊簡書法。正是此義宣武寺",
    "T52n2103_026:0300c05": "法寵奉答。閉穢門稱為素開穢門稱不素。",
    "T52n2103_026:0300c06": "問若爾眾僧云何開穢門。答實自不應得開。",
    "T52n2103_026:0300c07": "但貪欲情深。所以如此。",
    "T52n2103_026:0300c08": "問云何懺悔。答懇惻至心是為懺悔。若能懺",
    "T52n2103_026:0300c09": "悔是大丈夫。",
    "T52n2103_026:0300c10": "問諸學人即時懺悔不。故如弟子請諸法師",
    "T52n2103_026:0300c11": "動至千數。導師唱導令懺悔者。于時諸法師",
    "T52n2103_026:0300c12": "懺悔以不。答那得不懺悔。",
    "T52n2103_026:0300c13": "問若懺竟出寺更食肉不。答居然不食。但其",
    "T52n2103_026:0300c14": "中有無明多者。或亦不免更食。",
    "T52n2103_026:0300c15": "問出寺更食。何如發初作者輕重。答一種。",
    "T52n2103_026:0300c16": "問云何一種。初直爾而食。後已經於諸佛前",
    "T52n2103_026:0300c17": "誓方復更噉。云何一種。答初人無慚愧。後",
    "T52n2103_026:0300c18": "人有慚愧。乃得有勝初人義。",
    "T52n2103_026:0300c19": "問若爾但先道慚愧痛打前人。而道我慚愧",
    "T52n2103_026:0300c20": "汝我打汝。我慚愧汝我食汝。答如大邪見人",
    "T52n2103_026:0300c21": "無慚愧。其既知慚愧。故知差不慚者。",
    "T52n2103_026:0300c22": "問先道慚愧而猶噉食。此是知而故犯。非謂",
    "T52n2103_026:0300c23": "慚愧。若使先時不知。或是過誤。後方起愧乃",
    "T52n2103_026:0300c24": "是慚愧。豈非知而故犯。其罪大於不知。又復",
    "T52n2103_026:0300c25": "慚愧不得重犯。如其直犯。復是違破初心。",
    "T52n2103_026:0300c26": "論此為罪所以彌大。答經有誠文。耆婆云汝",
    "T52n2103_026:0300c27": "有慚愧。故罪可滅。慚愧即是清白法。",
    "T52n2103_026:0300c28": "問法師是得經言不得其意此明。若作罪後",
    "T52n2103_026:0300c29": "方知慚愧。此為白法。不言發初慚愧而故作",
    "T52n2103_026:0301a01": "罪。以為白法。答經又道慚愧為上服。若爾便",
    "T52n2103_026:0301a02": "有非上服義。",
    "T52n2103_026:0301a03": "問義亦如此。若正作罪。雖云慚愧終無所益。",
    "T52n2103_026:0301a04": "若作罪後能生慚愧者。乃是上服。法寵無復",
    "T52n2103_026:0301a05": "答。",
    "T52n2103_026:0301a06": "法寵奉答事畢。三律師並下。又勅始興寺。景",
    "T52n2103_026:0301a07": "猷昇高座。讀楞伽央掘魔羅經所明斷肉經",
    "T52n2103_026:0301a08": "文。今載如左。",
    "T52n2103_026:0301a09": "大般涅槃經四相品上第七(此品今月二十三日會。已唱此文。法雲",
    "T52n2103_026:0301a10": "法師解說今二十九日不復重唱)爾時迦葉菩薩白佛言。世尊。食",
    "T52n2103_026:0301a11": "肉之人不應施肉。何以故。我見不食肉者有",
    "T52n2103_026:0301a12": "大功德。佛讚迦葉。善哉善哉。汝今乃能善知",
    "T52n2103_026:0301a13": "我意。護法菩薩應當如是。善男子。從今日始",
    "T52n2103_026:0301a14": "不聽聲聞弟子食肉。若受檀越信施之時。應",
    "T52n2103_026:0301a15": "觀是食如子肉想。迦葉菩薩復白佛言。世尊。",
    "T52n2103_026:0301a16": "云何如來不聽食肉。善男子。夫食肉者斷大",
    "T52n2103_026:0301a17": "慈種。迦葉又言。如來何故先聽比丘食三種",
    "T52n2103_026:0301a18": "淨肉。迦葉。是三種淨肉隨事漸制。迦葉菩薩",
    "T52n2103_026:0301a19": "復白佛言。世尊。何因緣故十種不淨乃至九",
    "T52n2103_026:0301a20": "種清淨而復不聽。佛告迦葉。亦是因事漸次",
    "T52n2103_026:0301a21": "而制。當知即是現斷肉義。迦葉菩薩復白佛",
    "T52n2103_026:0301a22": "言。云何如來稱讚魚肉為美食耶。善男子。我",
    "T52n2103_026:0301a23": "亦不說魚肉之屬為美食也。我說甘蔗粳米",
    "T52n2103_026:0301a24": "石蜜一切穀麥及黑石蜜乳酪蘇油以為美",
    "T52n2103_026:0301a25": "食。雖說應畜種種衣服。所應畜者要是壞色。",
    "T52n2103_026:0301a26": "何況貪著是魚肉味。迦葉復言。如來若制不",
    "T52n2103_026:0301a27": "食肉者。彼五種味乳酪酪漿生蘇熟蘇胡",
    "T52n2103_026:0301a28": "麻油等。及諸衣服憍奢耶衣珂貝皮革金銀",
    "T52n2103_026:0301a29": "盂器。如是等物亦不應受。善男子。不應同彼",
    "T52n2103_026:0301b01": "尼揵所見。如來所制一切禁戒各有異意。故",
    "T52n2103_026:0301b02": "聽食三種淨肉。異想故斷十種肉。異想故一",
    "T52n2103_026:0301b03": "切悉斷及自死者。迦葉。我從今日制諸弟子。",
    "T52n2103_026:0301b04": "不得復食一切肉也。迦葉。其食肉者。若行若",
    "T52n2103_026:0301b05": "住若坐若臥。一切眾生聞其肉氣悉生恐怖。",
    "T52n2103_026:0301b06": "譬如有人近師子已。眾人見之聞師子臭亦",
    "T52n2103_026:0301b07": "生恐怖。善男子。如人噉蒜臭穢可惡。餘人",
    "T52n2103_026:0301b08": "見之聞臭捨去。設遠見者猶不欲視。況當近",
    "T52n2103_026:0301b09": "之。諸食肉者亦復如是。一切眾生聞其肉氣。",
    "T52n2103_026:0301b10": "悉皆恐怖生畏死想。水陸空行有命之類悉",
    "T52n2103_026:0301b11": "捨之走。咸言此人是我等怨。是故菩薩不習",
    "T52n2103_026:0301b12": "食肉。為度眾生示現食肉。雖現食之其實不",
    "T52n2103_026:0301b13": "食。善男子。如是菩薩清淨之食猶尚不食。況",
    "T52n2103_026:0301b14": "當食肉。善男子。我涅槃後無量百歲。四道聖",
    "T52n2103_026:0301b15": "人悉復涅槃。正法滅後於像法中當有比丘。",
    "T52n2103_026:0301b16": "似像持律少讀誦經。貪嗜飲食長養其身。其",
    "T52n2103_026:0301b17": "所被服麁陋醜惡。形容憔悴無有威德。放畜",
    "T52n2103_026:0301b18": "牛羊擔負薪草。頭鬚髮爪悉皆長利。雖服袈",
    "T52n2103_026:0301b19": "裟猶如獵師。細視徐行如猫伺鼠。常唱是言",
    "T52n2103_026:0301b20": "我得羅漢。多諸病苦眠臥糞穢。外現賢善內",
    "T52n2103_026:0301b21": "懷貪嫉。如受瘂法婆羅門等。實非沙門現沙",
    "T52n2103_026:0301b22": "門像。邪見熾盛誹謗正法。如是等人。破壞如",
    "T52n2103_026:0301b23": "來所制戒律正行威儀說解脫果離不淨法。",
    "T52n2103_026:0301b24": "及壞甚深祕密之教。各自隨意反說經律。而",
    "T52n2103_026:0301b25": "作是言。如來皆聽我等食肉。自生此論。言是",
    "T52n2103_026:0301b26": "佛說。互共諍訟各自稱是沙門釋子。善男子。",
    "T52n2103_026:0301b27": "爾時復有諸沙門等。貯聚生穀受取肉魚手",
    "T52n2103_026:0301b28": "自作食執持油瓶。寶蓋革屣親近國王大臣",
    "T52n2103_026:0301b29": "長者。占相星宿。懃修醫道。畜養奴婢。金銀琉",
    "T52n2103_026:0301c01": "璃硨磲碼碯頗梨真珠珊瑚琥珀璧玉珂貝種",
    "T52n2103_026:0301c02": "種果蓏。學諸伎藝。畫師泥作造書教學。種",
    "T52n2103_026:0301c03": "植根栽。蟲道呪幻。和合諸藥。作倡伎樂。香",
    "T52n2103_026:0301c04": "花治身。摴蒲圍碁。學諸工巧若有比丘能離",
    "T52n2103_026:0301c05": "如是諸惡事者。當說是人真我弟子。爾時迦",
    "T52n2103_026:0301c06": "葉復白佛言。世尊。諸比丘比丘尼優婆塞優",
    "T52n2103_026:0301c07": "婆夷因他而活。若乞食時得雜肉食。云何得",
    "T52n2103_026:0301c08": "食應清淨法。佛言。迦葉。當以水洗令與肉",
    "T52n2103_026:0301c09": "別。然後乃食。若其食器為肉所污。但使無味",
    "T52n2103_026:0301c10": "聽用無罪。若見食中。多有肉者則不應受。一",
    "T52n2103_026:0301c11": "切現肉悉不應食。食者得罪。我今唱是斷肉",
    "T52n2103_026:0301c12": "之制。若廣說者則不可盡。涅槃時到。是故略",
    "T52n2103_026:0301c13": "說。是則名為能隨問答楞伽阿跋多羅寶經",
    "T52n2103_026:0301c14": "卷第四。",
    "T52n2103_026:0301c15": "爾時大慧菩薩以偈問言。",
    "T52n2103_026:0301c16": "彼諸菩薩等。志求佛道者。酒肉及與葱。飲食",
    "T52n2103_026:0301c17": "為云何。惟願無上尊。哀愍為演說。愚夫所",
    "T52n2103_026:0301c18": "貪著。臭穢無名稱。虎狼所甘嗜。云何而可",
    "T52n2103_026:0301c19": "食。食者生諸過。不食為福善。惟願為我說。食",
    "T52n2103_026:0301c20": "不食罪福。",
    "T52n2103_026:0301c21": "大慧菩薩說偈問已。復白佛言。惟願世尊。為",
    "T52n2103_026:0301c22": "我等說食不食肉功德過惡。我及所菩薩。於",
    "T52n2103_026:0301c23": "現在未來當為種種悕望肉食眾生分別說",
    "T52n2103_026:0301c24": "法。令彼眾生慈心相向。得慈心已各於住地",
    "T52n2103_026:0301c25": "清淨明了疾得究竟無上菩提。聲聞緣覺自",
    "T52n2103_026:0301c26": "地止息已。亦得逮成無上菩提。惡邪論法。",
    "T52n2103_026:0301c27": "諸外道輩。邪見斷常顛倒計著。尚有遮法不",
    "T52n2103_026:0301c28": "聽食肉。況復如來世間救護。正法成就而食",
    "T52n2103_026:0301c29": "肉耶。佛告大慧。善哉善哉。諦聽諦聽善思念",
    "T52n2103_026:0302a01": "之。當為汝說。大慧白佛。唯然受教。佛告大",
    "T52n2103_026:0302a02": "慧。有無量因緣不應食肉。然我今當為汝略",
    "T52n2103_026:0302a03": "說。謂一切眾生從本已來展轉因緣常為六",
    "T52n2103_026:0302a04": "親。以親想故不應食肉。驢騾駱駝狐狗牛馬",
    "T52n2103_026:0302a05": "人獸等肉。屠者雜賣故不應食肉。不淨氣分",
    "T52n2103_026:0302a06": "所生長故不應食肉。眾生聞氣悉生恐怖。如",
    "T52n2103_026:0302a07": "栴陀羅及譚婆等。狗見憎惡驚怖群吠故不",
    "T52n2103_026:0302a08": "應食肉。又令修行者慈心不生故不應食肉。",
    "T52n2103_026:0302a09": "凡愚所嗜臭穢不淨。無善名稱故不應食肉。",
    "T52n2103_026:0302a10": "令諸呪術不成就故不應食肉。以殺生者見",
    "T52n2103_026:0302a11": "形起識。深味著故不應食肉。彼食肉者諸天",
    "T52n2103_026:0302a12": "所棄故不應食肉。令口氣臭故不應食肉。多",
    "T52n2103_026:0302a13": "惡夢故不應食肉。空閑林中虎狼聞香故不",
    "T52n2103_026:0302a14": "應食肉。令飲食無節故不應食肉。令修行者",
    "T52n2103_026:0302a15": "不生厭離故不應食肉。我常說言。凡所飲食。",
    "T52n2103_026:0302a16": "作食子肉想。作服藥想。故不應食肉。聽食肉",
    "T52n2103_026:0302a17": "者。無有是處。復次大慧。過去有王。名師子蘇",
    "T52n2103_026:0302a18": "陀娑。食種種肉遂至食人。臣民不堪即便",
    "T52n2103_026:0302a19": "謀反斷其俸祿。以食肉者有如是過故不應",
    "T52n2103_026:0302a20": "食肉。復次大慧。凡諸殺者為財利故殺生屠",
    "T52n2103_026:0302a21": "販。彼諸愚癡食肉眾生。以錢為網而捕諸肉。",
    "T52n2103_026:0302a22": "彼殺生者。若以財物若以釣網。取彼空行水",
    "T52n2103_026:0302a23": "陸眾生。種種殺害屠販求利。大慧。亦無不",
    "T52n2103_026:0302a24": "教不求不想而有魚肉。以是義故不應食肉。",
    "T52n2103_026:0302a25": "大慧。我有時說遮五種肉。或制十種。今於此",
    "T52n2103_026:0302a26": "經一切種一切時。開除方便一切悉斷。大慧。",
    "T52n2103_026:0302a27": "如來應供等正覺。尚無所食。況食魚肉。亦不",
    "T52n2103_026:0302a28": "教人。以大悲前行故。視一切眾生猶如一子。",
    "T52n2103_026:0302a29": "是故不聽令食子肉。爾時世尊欲重宣此義。",
    "T52n2103_026:0302b01": "而說偈言。",
    "T52n2103_026:0302b02": "曾悉為親屬。鄙穢不淨雜。不淨所生長。聞氣",
    "T52n2103_026:0302b03": "悉恐怖。一切肉與葱。及諸韮蒜等。種種放逸",
    "T52n2103_026:0302b04": "酒。修行常遠離。亦常離麻油。及諸穿孔床。以",
    "T52n2103_026:0302b05": "彼諸細蟲。於中極恐怖。飲食生放逸。放逸生",
    "T52n2103_026:0302b06": "諸覺。從覺生貪欲。是故不應食。由食生貪欲。",
    "T52n2103_026:0302b07": "貪令心迷醉。迷醉長愛欲。生死不解脫。為利",
    "T52n2103_026:0302b08": "殺眾生。以財網諸肉。二俱是惡業。死墮叫呼",
    "T52n2103_026:0302b09": "獄。若無教想求。則無三淨肉。彼非無因有。",
    "T52n2103_026:0302b10": "是故不應食。彼諸修行者。由是悉遠離。十方",
    "T52n2103_026:0302b11": "佛世尊。一切咸訶責。展轉更相食。死墮虎狼",
    "T52n2103_026:0302b12": "類。臭穩可厭惡。所生常愚癡。多生栴陀羅。",
    "T52n2103_026:0302b13": "獵師譚婆種。或生陀夷尼。及諸肉食性。羅剎",
    "T52n2103_026:0302b14": "猫狸等。遍於是中生。縛象與大雲。央掘利",
    "T52n2103_026:0302b15": "魔羅。及此楞伽經。我悉制斷肉。諸佛及菩",
    "T52n2103_026:0302b16": "薩。聲聞所訶責。食已無慚愧。生生常癡冥。先",
    "T52n2103_026:0302b17": "說見聞疑。已斷一切肉。妄想不覺知。故生食",
    "T52n2103_026:0302b18": "肉處。如彼貪欲過。障閡聖解脫。酒肉葱韮",
    "T52n2103_026:0302b19": "蒜。悉為聖道障。未來世眾生。於肉愚癡說。",
    "T52n2103_026:0302b20": "言此淨無罪。佛聽我等食。食如服藥想。亦如",
    "T52n2103_026:0302b21": "食子肉。知足生厭離。修行行乞食。安住慈心",
    "T52n2103_026:0302b22": "者。我說常厭離。虎狼諸惡獸。恒可同遊止。若",
    "T52n2103_026:0302b23": "食故血肉。眾生悉恐怖。是故修行者。慈心不",
    "T52n2103_026:0302b24": "食肉。食肉無慈慧。永背正解脫。及違聖表相。",
    "T52n2103_026:0302b25": "是故不應食。得生梵志種。及諸修行處。智慧",
    "T52n2103_026:0302b26": "富貴家。斯由不食肉。",
    "T52n2103_026:0302b27": "央掘魔羅經第一卷",
    "T52n2103_026:0302b28": "上座迦葉。捨種種甘膳之食。捨肉味食。受持",
    "T52n2103_026:0302b29": "修行不食肉法。",
    "T52n2103_026:0302c01": "央掘魔羅經第二卷",
    "T52n2103_026:0302c02": "文殊師利白佛言。世尊因如來藏故諸佛不",
    "T52n2103_026:0302c03": "食肉耶。佛言。如是。一切眾生無始生死。生生",
    "T52n2103_026:0302c04": "輪轉無非父母兄弟姊妹。猶如伎兒變易無",
    "T52n2103_026:0302c05": "常。自肉他肉則是一肉。是故諸佛悉不食肉。",
    "T52n2103_026:0302c06": "復次文殊師利。一切眾生界我界即是一界。",
    "T52n2103_026:0302c07": "所宅之肉即是一肉。是故諸佛悉不食肉。文",
    "T52n2103_026:0302c08": "殊師利白佛言。世尊。珂貝獵蜜皮革繒綿。非",
    "T52n2103_026:0302c09": "自界肉耶。佛告文殊師利。勿作是語。如來遠",
    "T52n2103_026:0302c10": "離一切世間。如來不食。若言習近世間物者。",
    "T52n2103_026:0302c11": "無有是處。若習近者是方便。法若物展轉來",
    "T52n2103_026:0302c12": "者則可習近。若物所出處不可習近。若展轉",
    "T52n2103_026:0302c13": "來離殺者手則可習近。文殊師利白佛言。今",
    "T52n2103_026:0302c14": "此城中有一皮。師能作革。屣有人買施。是",
    "T52n2103_026:0302c15": "展轉來。佛當受不。復次世尊。若自死牛。牛主",
    "T52n2103_026:0302c16": "從栴陀羅取皮持付皮師。師作革屣施持",
    "T52n2103_026:0302c17": "戒人。此展轉來。可習近不。佛告文殊師利。若",
    "T52n2103_026:0302c18": "自死牛。牛主持皮用作革屣。施持戒人。為應",
    "T52n2103_026:0302c19": "受不。若不受者是比丘法。若",
    "T52n2103_026:0302c20": "受者非慈悲。然不破戒唱經竟。制又語諸僧",
    "T52n2103_026:0302c21": "道。諸小僧輩看經未遍。互言無斷肉語。今日",
    "T52n2103_026:0302c22": "此經言何所道。所以唱此革屣文者。本意乃",
    "T52n2103_026:0302c23": "不在此。正為此二十三日法雲法師講涅槃",
    "T52n2103_026:0302c24": "斷肉事。于時僧正慧超法寵法師難云。若經",
    "T52n2103_026:0302c25": "文究竟斷一切肉。乃至自死不得食者。此則",
    "T52n2103_026:0302c26": "同尼揵斷皮革不得著革屣。若開皮革得著",
    "T52n2103_026:0302c27": "革屣者。亦應開食肉。法雲法師乃已有通釋。",
    "T52n2103_026:0302c28": "而二法師難意未已。于時自仍通云。若是聖",
    "T52n2103_026:0302c29": "人故自不著此物。若中行人亦不著此。著此",
    "T52n2103_026:0303a01": "皆下行人。所以不同尼揵者語有。所含。若",
    "T52n2103_026:0303a02": "無麻紵之鄉。亦有開皮革義論。有麻紵處大",
    "T52n2103_026:0303a03": "慈者。乃實應不著。但此事與食肉不得類",
    "T52n2103_026:0303a04": "同。凡著一革屣。經久不壞。若食噉眾生。就一",
    "T52n2103_026:0303a05": "食中便害無量身命。況日日餐咀數若恒沙。",
    "T52n2103_026:0303a06": "亦不可得用革屣以並斷肉。于時諸僧乃無",
    "T52n2103_026:0303a07": "復往復。恐諸小僧執以為疑方成巨蔽。所以",
    "T52n2103_026:0303a08": "唱此不受革屣文。正欲釋一日所疑。非關前",
    "T52n2103_026:0303a09": "制。凡噉肉者是大罪障。經文道。昔與眾生經",
    "T52n2103_026:0303a10": "為父母親屬。眾僧那不思。此猶忍食噉眾生。",
    "T52n2103_026:0303a11": "己不能投身餓虎割肉貿鷹。云何反更噉他",
    "T52n2103_026:0303a12": "身分。諸僧及領徒眾法師諸尼。及領徒眾者。",
    "T52n2103_026:0303a13": "各還本寺宣告諸小僧尼。令知此意。",
    "T52n2103_026:0303a14": "制說此語竟。僧尼行道禮拜懺悔。設會事畢",
    "T52n2103_026:0303a15": "出。",
    "T52n2103_026:0303a16": "其晚又勅員外散騎常侍太子左衛率周捨",
    "T52n2103_026:0303a17": "曰。法寵所言慚愧而食眾生。此是經中所明",
    "T52n2103_026:0303a18": "羅剎婦女云。我念汝我食汝。法寵此心。即是",
    "T52n2103_026:0303a19": "經之羅剎。",
    "T52n2103_026:0303a20": "又勅捨云。僧辯所道自死肉。若如此說。鴟鴉",
    "T52n2103_026:0303a21": "鳩鴿觸處不死。那不見有一自死者。麞鹿雉",
    "T52n2103_026:0303a22": "兔充滿野澤。亦不甞見有一自死者。而覓死",
    "T52n2103_026:0303a23": "肉其就屠殺家。覓死魚必就罾網處。若非殺",
    "T52n2103_026:0303a24": "生豈有死肉。經言。買肉與自殺。此罪一等。我",
    "T52n2103_026:0303a25": "本不自為。正為諸僧尼作離苦因緣。",
    "T52n2103_026:0303a26": "又勅捨云。眾生所以不可殺生。凡一眾生具",
    "T52n2103_026:0303a27": "八萬戶蟲。經亦說有八十億萬戶蟲。若斷一",
    "T52n2103_026:0303a28": "眾生命。即是斷八萬戶蟲命。自死眾生又不",
    "T52n2103_026:0303a29": "可食者。前附蟲雖已滅謝。後所附蟲其數復",
    "T52n2103_026:0303b01": "眾。若煮若炙此斷附蟲。皆無復命。利舌端少",
    "T52n2103_026:0303b02": "味。害無量眾生。其中小者非肉眼能觀。其中",
    "T52n2103_026:0303b03": "大者炳然共見。滅慈悲心增長惡毒。其實",
    "T52n2103_026:0303b04": "非沙門釋子所可應行。",
    "T52n2103_026:0303b05": "又勅捨云。眾僧食肉罪劇白衣。白衣食肉。乃",
    "T52n2103_026:0303b06": "不免地獄而止是一罪。至於眾僧食肉。既犯",
    "T52n2103_026:0303b07": "性罪又傷戒律。以此為言有兩重罪。若是學",
    "T52n2103_026:0303b08": "問眾僧食肉者。此為惡業復倍於前。所以如",
    "T52n2103_026:0303b09": "此。既親達經教為人講說。口稱慈悲心懷毒",
    "T52n2103_026:0303b10": "害。非是不知。知而故犯。言行既違即成詭妄。",
    "T52n2103_026:0303b11": "論學問人食肉。則罪有三重。所以貴於解義。",
    "T52n2103_026:0303b12": "正為如說修行。反復噉食魚肉侵酷生類。作",
    "T52n2103_026:0303b13": "惡知識起眾怨對。墜墮地獄疾於[矛*(替曰+貝)]矛。善惡",
    "T52n2103_026:0303b14": "報應必也不亡。凡出家人實宜深思。",
    "T52n2103_026:0303b15": "又勅捨云。聲聞受律儀戒。本制身口七支。一",
    "T52n2103_026:0303b16": "受之後。乃至睡眠悶等律儀恒生。念念得未",
    "T52n2103_026:0303b17": "曾得律儀。所以爾者。睡眠等非起惡心。故",
    "T52n2103_026:0303b18": "不損不失。乃至常生。若起欲殺心。於聲聞法",
    "T52n2103_026:0303b19": "雖不失身口戒。而於戒有損非唯損不殺戒。",
    "T52n2103_026:0303b20": "亦兼污餘戒。至於手夾齒齧動身口業。則失",
    "T52n2103_026:0303b21": "身口戒。爾時律儀無作。即斷不續。既失不殺",
    "T52n2103_026:0303b22": "戒。亦損污餘戒。所以爾者。旃陀羅人為屠肉",
    "T52n2103_026:0303b23": "時。為何等人殺。正為食者。若食肉即有殺",
    "T52n2103_026:0303b24": "分。於不殺戒即成有缺。若謂於善律儀受殺",
    "T52n2103_026:0303b25": "生分。於不殺戒無所缺者。是不善律儀人持",
    "T52n2103_026:0303b26": "八戒齋。是惡律儀猶應相續。若惡律儀人持",
    "T52n2103_026:0303b27": "八戒齋。惡律儀不復相續者。是知善律儀人",
    "T52n2103_026:0303b28": "受諸殺分。是不殺戒即時便缺別解脫戒。不",
    "T52n2103_026:0303b29": "復解脫。惡律儀人無論持八戒。齋但起一念",
    "T52n2103_026:0303c01": "善。心惡律儀即。斷若一念不斷。多念亦應不",
    "T52n2103_026:0303c02": "斷。若多念斷是知一念時斷。善律儀人其事",
    "T52n2103_026:0303c03": "亦爾。無論受諸殺分。有少殺分不殺律儀即",
    "T52n2103_026:0303c04": "時亦爾。菩薩人持心戒。故自無有食眾生理。",
    "T52n2103_026:0303c05": "若缺聲聞戒終不免地獄等苦。",
    "T52n2103_026:0303c06": "廣弘明集卷第二十六"
}