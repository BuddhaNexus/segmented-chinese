{
    "T52n2103_012:0168b17": "廣弘明集卷第十二",
    "T52n2103_012:0168b19": "大唐西明寺沙門釋道宣撰",
    "T52n2103_012:0168b20": "辯惑篇第二之八",
    "T52n2103_012:0168b21": "決對傅奕廢佛法僧事(并表)",
    "T52n2103_012:0168b22": "綿州振響寺沙門釋明槩",
    "T52n2103_012:0168b23": "僧明槩言。槩聞三皇統天五帝御寓。道含弘",
    "T52n2103_012:0168b24": "而遠大。德普覆而平均。敷善教以訓民。布慈",
    "T52n2103_012:0168b25": "心而育物。逮乎中古其道弗虧。故漢武欽明",
    "T52n2103_012:0168b26": "見善而弗及。顯宗叡聖體道而不居。遂能",
    "T52n2103_012:0168b27": "紆屈尊儀。甘泉禮金人之瑞。翹想夢寐德陽。",
    "T52n2103_012:0168b28": "降銅像之徵。於是秦景西遊。越流沙而訪道。",
    "T52n2103_012:0168b29": "摩騰東入。跨葱嶺而傳真。遂得化漸漢朝。寺",
    "T52n2103_012:0168c01": "興白馬之號。道流晉世。剎建青龍之名。其間",
    "T52n2103_012:0168c02": "盛寫尊儀競崇寺塔。騰惠雲於落刃。涌法",
    "T52n2103_012:0168c03": "水於窮源。驅有識於福林。登蒼生於善地。開",
    "T52n2103_012:0168c04": "闡佛法昭化愚曚。故得永平季年嘉瑞臻輯。",
    "T52n2103_012:0168c05": "慶雲流潤湛露凝甘。澤馬騰驤神雀翔集。朱",
    "T52n2103_012:0168c06": "英吐含頴之秀。紫葩生連理之枝。可謂不世",
    "T52n2103_012:0168c07": "之奇徵。非常之嘉瑞者也。於是西域入侍南",
    "T52n2103_012:0168c08": "越歸仁。偃革休兵銷金罷刃。豈不由感聖降",
    "T52n2103_012:0168c09": "靈奉戒行善精誠昭著貫達幽明者哉。故書",
    "T52n2103_012:0168c10": "云。天生神物以祚聖人。無德斯隱有道則見。",
    "T52n2103_012:0168c11": "著之惇史可得而詳。惟我大唐膺期啟運握",
    "T52n2103_012:0168c12": "機御曆誕命建家。初起義則道叶百靈。始登",
    "T52n2103_012:0168c13": "圖則威加萬國。故世充化及。授首於東都。建",
    "T52n2103_012:0168c14": "德武周。櫬身於北朔。荊吳剋定秦隴廓清。方",
    "T52n2103_012:0168c15": "應駕七寶而飛行。導千輪而輕舉。巍巍不",
    "T52n2103_012:0168c16": "與。蕩蕩誰名。功既成焉。事亦畢矣。加以留心",
    "T52n2103_012:0168c17": "佛法眷言匡護。故莊嚴總持再興九級。沙門",
    "T52n2103_012:0168c18": "釋子更度千人。像化彌盛於前朝。寺塔更興",
    "T52n2103_012:0168c19": "於聖世。方頂戴三寶弘護四依。合掌低頭。忘",
    "T52n2103_012:0168c20": "帝王之貴。斂心屈膝。盡至敬之誠。槩自慶",
    "T52n2103_012:0168c21": "遭逢屬此嘉運。方願息心淨剎畢志玄門。懍",
    "T52n2103_012:0168c22": "勵六時。以酬聖世之德。翹勤五體。用報罔",
    "T52n2103_012:0168c23": "極之恩。而奕忽肆狂言上聞朝聽。輕辭蔑",
    "T52n2103_012:0168c24": "聖利口謗賢。出語醜於梟音。發聲毒於鴆響。",
    "T52n2103_012:0168c25": "專欲破滅佛法毀廢眾僧。割斷衣糧減省寺",
    "T52n2103_012:0168c26": "塔。其故何也。奕曾為道士。惡妬居懷。故毀聖",
    "T52n2103_012:0168c27": "劣凡讚愚勝智。以下謗上用短加長。違理悖",
    "T52n2103_012:0168c28": "情一至於此。但讒言害德偏聽傷賢。故宋受",
    "T52n2103_012:0168c29": "子罕之言。囚於墨翟。魯信季孫之說。逐於尼",
    "T52n2103_012:0169a01": "丘。二子之賢。弗能自免。八條之謗。或累於",
    "T52n2103_012:0169a02": "人。然。",
    "T52n2103_012:0169a03": "主上欽明弗容讒慝。縱其三失寧致一疑。但",
    "T52n2103_012:0169a04": "浮雲在天。白日有時虧照。遊翳拂目。陽精",
    "T52n2103_012:0169a05": "為之不明。而傅奕浮辭迷於視聽。情理眩惑",
    "T52n2103_012:0169a06": "言語混淆。弗可專聽。豈應偏信。請共決對存",
    "T52n2103_012:0169a07": "毀分甘。概忝在緇徒預參法侶。忽聞誹謗寧",
    "T52n2103_012:0169a08": "不深傷。縱迴刃刳心。未以為痛。抽刀斮髓。詎",
    "T52n2103_012:0169a09": "以為殘。謗讟之深傷酷甚此。經云。亡身護法",
    "T52n2103_012:0169a10": "沒命弘道。此其時也。方抽腸瀝膽報邪逆之",
    "T52n2103_012:0169a11": "仇讎。申表獻誠。雪師父之謗辱。冐昧忤聽。",
    "T52n2103_012:0169a12": "追用驚惶。謹言。",
    "T52n2103_012:0169a13": "謹奏決破傅奕謗佛毀僧事八條列之如",
    "T52n2103_012:0169a14": "左。",
    "T52n2103_012:0169a15": "第一決破。僧尼六十已還簡令作丁兵強農",
    "T52n2103_012:0169a16": "勸事。",
    "T52n2103_012:0169a17": "概聞至理絕言。本出毀譽之外。玄宗離說。寔",
    "T52n2103_012:0169a18": "超語默之端。然物情不悟寄言深淺。世道多",
    "T52n2103_012:0169a19": "惑假示精麁。故有內外道殊邪正說異。凡聖",
    "T52n2103_012:0169a20": "位別大小教分。若以同會一乘。豈執之以謗",
    "T52n2103_012:0169a21": "佛。終趣極果。不封之以謬真。譬千川之赴滄",
    "T52n2103_012:0169a22": "溟。萬流之歸巨海。內外明證。豈虛言哉。故法",
    "T52n2103_012:0169a23": "華言。於諸過去佛。現在或滅度。若有聞法者。",
    "T52n2103_012:0169a24": "無一不成佛。又涅槃經言。一切眾生皆有佛",
    "T52n2103_012:0169a25": "性。究竟皆當成得佛道。又道家法輪云。若見",
    "T52n2103_012:0169a26": "沙門思念無量。願早出身以習佛真。若見佛",
    "T52n2103_012:0169a27": "圖思念無量。當願一切普入法門。又靈寶洞",
    "T52n2103_012:0169a28": "玄真一經云。眾真高仙已得佛道。又靈寶太",
    "T52n2103_012:0169a29": "上祕要經云。各於現在同得佛道。故知不",
    "T52n2103_012:0169b01": "二妙門終須齊入。唯一極果要必同登。苟執",
    "T52n2103_012:0169b02": "異端自貽迷墜。近代學者率意庸愚。偷竊真",
    "T52n2103_012:0169b03": "言安置偽典。故五道輪轉託作仙經。三千威",
    "T52n2103_012:0169b04": "儀假稱道戒。詣佛受法改作天尊。勤行作佛",
    "T52n2103_012:0169b05": "轉為金闕。本行迴為本相。佛言題作道言。",
    "T52n2103_012:0169b06": "摸託佛法之威儀。彷習眾僧之法式。或持",
    "T52n2103_012:0169b07": "真當偽詎識是非。飜正入邪豈知顛倒。事同",
    "T52n2103_012:0169b08": "癡賊竊狐裘而反披。有類愚夫盜珠瓔而倒",
    "T52n2103_012:0169b09": "著。如斯條類數亦眾多。略舉二三不可覼縷。",
    "T52n2103_012:0169b10": "但傅弈曾為道士。身服黃衣。不遵李老無為",
    "T52n2103_012:0169b11": "之風。專行張陵兵吏之法。或身為米賊聚斂",
    "T52n2103_012:0169b12": "無端。名稱鬼卒呪詛寧忌。湯沐櫛梳與俗",
    "T52n2103_012:0169b13": "既同。耽荒愛慾將世何別。加以內懷嫉意外",
    "T52n2103_012:0169b14": "肆狂言。誹謗紛紜罵詈重疊。此而可忍。孰不",
    "T52n2103_012:0169b15": "可容。今依事條。次第決破。願垂聖鑒。少詳覽",
    "T52n2103_012:0169b16": "焉。",
    "T52n2103_012:0169b17": "奕言。眾僧剃髮染衣。不謁帝王違離父母。非",
    "T52n2103_012:0169b18": "忠孝者。今之道士戴幘冠巾。應拜時君。在家",
    "T52n2103_012:0169b19": "侍養為忠孝不。今既不然豈獨偏責。夫論忠",
    "T52n2103_012:0169b20": "者。事君以盡命。殉義以忘身。孝者奉親竭",
    "T52n2103_012:0169b21": "誠存沒以資濟。故道安直諫以輔秦。佛圖忠",
    "T52n2103_012:0169b22": "言以匡趙。目連捧鉢而餉母。釋迦擔棺而葬",
    "T52n2103_012:0169b23": "親。寧國濟家豈非忠孝也。不如道士張魯亂",
    "T52n2103_012:0169b24": "於漢朝。孫恩反於晉國。陳瑞習道而夷族。公",
    "T52n2103_012:0169b25": "旗學仙而滅門。亂國破家豈有忠孝也。",
    "T52n2103_012:0169b26": "又言。眾僧仇匹內通衣形外隔。夭胎殺子違",
    "T52n2103_012:0169b27": "禮逆天者。今道士既合氣修齋交接受道。應",
    "T52n2103_012:0169b28": "護胎生子順禮合天。此則伉儷久成。陰陽本",
    "T52n2103_012:0169b29": "合而無產孕。真是夭胎。宜簡令作民。使其養",
    "T52n2103_012:0169c01": "子增加戶口添足兵丁。豈非益國利民者乎。",
    "T52n2103_012:0169c02": "又言僧有十萬。六十已還簡令作丁。則兵強",
    "T52n2103_012:0169c03": "農勸者。夫論兵強者。尋眾僧之類。稟如來之",
    "T52n2103_012:0169c04": "教。食唯米麵之素。供唯芋蒻之資。體瘠力",
    "T52n2103_012:0169c05": "羸心虛氣弱。不折生草詎踐蜫蟲。習忍修慈",
    "T52n2103_012:0169c06": "好生惡殺。對敵多怯不手必疑。徒勞行陣無",
    "T52n2103_012:0169c07": "益兵勢也。如論道士人足數萬。祭三事五受",
    "T52n2103_012:0169c08": "禁行符。章奏必宰鷄肫。祭醮要求酒脯。臠膾",
    "T52n2103_012:0169c09": "醑醪恣其醉飽。體肥力壯心勇氣強。安忍無",
    "T52n2103_012:0169c10": "親惡生好殺。臨陣必勇下手不疑。列以軍伍",
    "T52n2103_012:0169c11": "決強兵勢。若挍其力則道士強。論其德眾僧",
    "T52n2103_012:0169c12": "勝。去取之宜。斷可知矣。",
    "T52n2103_012:0169c13": "若言躬耕力作以為農勸者。此由局見。未是",
    "T52n2103_012:0169c14": "通途。夫俗不可以一禮齊。政不可以一道治。",
    "T52n2103_012:0169c15": "士不可以一行取。民不可以一業。成故漢書",
    "T52n2103_012:0169c16": "貨殖部云。古之四民不得雜處。士相與言仁",
    "T52n2103_012:0169c17": "義於朝宴。工相與議伎巧於官府。商相與語",
    "T52n2103_012:0169c18": "財利於市井。農相與議稼穡於田野。此四者",
    "T52n2103_012:0169c19": "各安其居而樂其業。故得財成天地之宜。用",
    "T52n2103_012:0169c20": "資國家之利。今者眾僧亦各有業。論其內以",
    "T52n2103_012:0169c21": "慈忍推心。即是士之仁義。語其外以權巧化",
    "T52n2103_012:0169c22": "物。即是工之伎能。談其行以施報相酬。即是",
    "T52n2103_012:0169c23": "商之市井。語其道以自他兼濟。即是農之力",
    "T52n2103_012:0169c24": "田。此則剋誠可以感鬼神。唯德能以動天",
    "T52n2103_012:0169c25": "地。運慈心以降澤。布恩惠以潤時。故善政者。",
    "T52n2103_012:0169c26": "驟雨隨車飛螟避境。隴麥雙穟成禾九栽。蓋",
    "T52n2103_012:0169c27": "由善政之功。匪唯勤農之力者矣。",
    "T52n2103_012:0169c28": "又言。欲令眾僧拜謁帝王編於朝典者。此之",
    "T52n2103_012:0169c29": "一見迷倒最深。既自落坑引他墜井。欲令同",
    "T52n2103_012:0170a01": "陷。其可得乎。昔桓玄篡逆狂悖無道。已有",
    "T52n2103_012:0170a02": "此論。朝議不從云。沙門釋子剃髮染衣。許其",
    "T52n2103_012:0170a03": "方外之人。不拘域中之禮。故袈裟偏袒。非朝",
    "T52n2103_012:0170a04": "宗之服。鉢盂錫杖。豈廊廟之器。而玄悖逆固",
    "T52n2103_012:0170a05": "執不悛。既屈辱三尊飄蕩七廟。民怨神怒眾",
    "T52n2103_012:0170a06": "叛親離。軍敗於東陵。身喪於西浦。覆車明鑒。",
    "T52n2103_012:0170a07": "孰不誡哉。我大唐皇帝。命聖挺生。應休明之",
    "T52n2103_012:0170a08": "期。當會昌之運。止塗息炭拔溺濟沈。弘聖教",
    "T52n2103_012:0170a09": "以訓民。垂至仁以育物。年和歲稔氣阜時昌。",
    "T52n2103_012:0170a10": "至德玄功疇能殫紀。加以內懷四信外奉三",
    "T52n2103_012:0170a11": "尊。屈乘輿而歸依。降冕旒而迴向。故得八方",
    "T52n2103_012:0170a12": "稽顙萬國朝風。豈責離俗之人。令備在家之",
    "T52n2103_012:0170a13": "禮。今道士披褐執板戴幘冠巾。既服臣吏之",
    "T52n2103_012:0170a14": "衣。須行朝謁之禮。昔天師貴士尚拜帝王。今",
    "T52n2103_012:0170a15": "鬼卒賤夫須跪卿相。宜令道士習其師法。朝",
    "T52n2103_012:0170a16": "謁帝王參拜官長。編於朝典。不亦宜乎。",
    "T52n2103_012:0170a17": "論言。案漢魏已來。時經九代。其間道士。左道",
    "T52n2103_012:0170a18": "亂朝妖言犯國者。披閱圖史何世而無。後漢",
    "T52n2103_012:0170a19": "獻帝。張陵張魯詐說鬼語。假作讖書云。漢祚",
    "T52n2103_012:0170a20": "滅後。黃衣得天下。遂與鉅鹿張角遠為外應。",
    "T52n2103_012:0170a21": "造黃布巾披黃帔。聚合徒眾誑誘愚民。謀",
    "T52n2103_012:0170a22": "危社稷。尋被誅滅。故禮云。左道亂群者殺之。",
    "T52n2103_012:0170a23": "今者道士不著李老參朝之服。乃披張魯亂",
    "T52n2103_012:0170a24": "國之衣。師弟相承賊行不改。人數既多。共結",
    "T52n2103_012:0170a25": "賊黨。或致窺覦寧不備豫。計數有五萬。簡令",
    "T52n2103_012:0170a26": "作丁年稅貲租歲產男女。則利國益民強兵",
    "T52n2103_012:0170a27": "農勸。如概愚見。其如法者遵而奉之。其違禁",
    "T52n2103_012:0170a28": "者廢而使之。庶莠稗一除田苗欝茂。姦邪既",
    "T52n2103_012:0170a29": "遣徒眾肅清。豈不善歟。",
    "T52n2103_012:0170b01": "第二決破。寺作草堂土舍。則秦皇漢武為有",
    "T52n2103_012:0170b02": "德之君。",
    "T52n2103_012:0170b03": "概聞法身無像應物有方。故假現全身。置",
    "T52n2103_012:0170b04": "于多寶之塔。權分碎質。流乎阿育之龕。故",
    "T52n2103_012:0170b05": "能聚散隨緣存亡任物。聖力權變不可思議。",
    "T52n2103_012:0170b06": "但佛生天竺。隨其土風。葬必闍維。收必起塔。",
    "T52n2103_012:0170b07": "塔即是廟。廟者貌也。祭祀承事如貌存焉。今",
    "T52n2103_012:0170b08": "之國家宗廟社稷。類皆然也。但如來滅度一",
    "T52n2103_012:0170b09": "百年後。有阿輸伽王。鐵輪御世。以威德使鬼",
    "T52n2103_012:0170b10": "神。福力興靈廟。故八萬四千之塔。不日而",
    "T52n2103_012:0170b11": "成。千柱百梁之堂。匪朝既就。詎勞人力。自",
    "T52n2103_012:0170b12": "是神功。豈以凡夫之情而疑聖賢之事。何異",
    "T52n2103_012:0170b13": "斗筲測大海。尺寸量虛空。其可得乎。舍利東",
    "T52n2103_012:0170b14": "流吳王創感。僧會稽請。丹誠至而忽臨。孫權",
    "T52n2103_012:0170b15": "驗試。砧磓陷而彌固。於是騰光上徹。照灼斧",
    "T52n2103_012:0170b16": "扆之間。發彩傍通。欝映巖廊之下。會時欣躍",
    "T52n2103_012:0170b17": "廣讚威靈。權及朝臣聞皆信伏。即為建塔并",
    "T52n2103_012:0170b18": "置伽藍。緣是江左大弘佛事。豈若太上骨朽",
    "T52n2103_012:0170b19": "於關中。判無舍利。天師體葬於蛇腹。詎有",
    "T52n2103_012:0170b20": "遺身。靡所依憑便生妖詐。聞佛有舍利八斛",
    "T52n2103_012:0170b21": "用表遺身。遂畜小石二枚。以代仙卵。然仙卵",
    "T52n2103_012:0170b22": "本狂豕之陰。玄壇乃老鬼之廟。若言舍利胡",
    "T52n2103_012:0170b23": "骨。理勝狂豕之陰。佛圖胡塚。寧同老鬼之廟。",
    "T52n2103_012:0170b24": "豈可以高下相況等級寄言。故今道士見舍",
    "T52n2103_012:0170b25": "利如眼梗。詎肯歸依。覩浮圖若心刺。專謀破",
    "T52n2103_012:0170b26": "毀。徒懷邪惡。其可得乎。歷代已來為帝王者。",
    "T52n2103_012:0170b27": "並夙種善根多懷正信。傾珍造塔撤寶崇真。",
    "T52n2103_012:0170b28": "皆欲申其追遠之誠。致其如在之敬。故繕",
    "T52n2103_012:0170b29": "興九級備盡莊嚴。式搆百樑窮其壯麗。致使",
    "T52n2103_012:0170c01": "貧人捧奠則梵宮立成。長者絣繩天堂即現。",
    "T52n2103_012:0170c02": "因果之道斯理皎然。闇識之徒弗能悟矣。",
    "T52n2103_012:0170c03": "論言。案仁王經。世間帝王有其五種。一粟散",
    "T52n2103_012:0170c04": "王威德最劣。二鐵輪王治閻浮提。三銅輪王",
    "T52n2103_012:0170c05": "兼二天下。四銀輪王化三天下。五金輪王統",
    "T52n2103_012:0170c06": "四天下。此之五王。論其位上下不同。語其德",
    "T52n2103_012:0170c07": "勝劣有異。推秦皇漢武。閻浮提內唯王震旦。",
    "T52n2103_012:0170c08": "五種王中粟散王也。斯乃德劣而居勝殿。位",
    "T52n2103_012:0170c09": "卑而處高臺。不以恩惠感人。專以鞭撻使物。",
    "T52n2103_012:0170c10": "致神祇憤責民庶呼嗟。故史官貶之以為無",
    "T52n2103_012:0170c11": "道。又身歿之後盛造墳陵。費損萬金勞役百",
    "T52n2103_012:0170c12": "姓。於是骨肉消散靈影滅無。年代寂寥威福",
    "T52n2103_012:0170c13": "何在。我釋迦應世德位獨高。道冠百靈神超",
    "T52n2103_012:0170c14": "萬億。聖中極聖。德過千聖之前。王中法王。位",
    "T52n2103_012:0170c15": "居百王之上。豈伊秦皇漢武而挍其優劣者",
    "T52n2103_012:0170c16": "哉。佛則德高而居勝殿。位極而處高臺。唯以",
    "T52n2103_012:0170c17": "德化感人。不用鞭撻使物。自有帝王喜捨靈",
    "T52n2103_012:0170c18": "神影助。滅度之後為興塔廟。舍利不滅威靈",
    "T52n2103_012:0170c19": "尚存。毀之立見惡徵。破之眼看致禍。故吳主",
    "T52n2103_012:0170c20": "孫皓。奢淫苛虐不忌罪福言無報應。掘得銅",
    "T52n2103_012:0170c21": "像令置廁前。至四月八日。小便像頭云。今八",
    "T52n2103_012:0170c22": "日以灌爾頂。須臾之間即患陰痛。苦毒難",
    "T52n2103_012:0170c23": "堪。太史占之云。犯大神。遍禱靈祇都無降異。",
    "T52n2103_012:0170c24": "後聞說佛。方乃驚惶自慨前過。即遣迎像香",
    "T52n2103_012:0170c25": "湯沐浴。叩頭謝過。應聲即愈緣是生信誡懼",
    "T52n2103_012:0170c26": "終身。又宋臣謝晦。身臨荊州城。內有五層寺。",
    "T52n2103_012:0170c27": "寺有舍利塔。晦性凶悖。先無誠信云。寺塔",
    "T52n2103_012:0170c28": "不宜在城。令毀而出之。於是自領軍士直至",
    "T52n2103_012:0170c29": "塔前。眾皆戰慄莫敢舉手。晦遂嚴鼓驅逼軍",
    "T52n2103_012:0171a01": "人。撞擊龕門破斫尊像。俄而雲霧闇地風塵",
    "T52n2103_012:0171a02": "張天。晦及軍人身蒙灰土。以手拭之皮肉隨",
    "T52n2103_012:0171a03": "落。遂成惡疾遍身癩瘡。不久叛逆尋被誅滅。",
    "T52n2103_012:0171a04": "此事並如宋宣驗記說。略依記傳疏此事條。",
    "T52n2103_012:0171a05": "示諸未悟曉其心目耳。如概愚見。釋迦應世",
    "T52n2103_012:0171a06": "物共尊崇。在昔之時已有寺塔。今之造者請",
    "T52n2103_012:0171a07": "而存之。李老棄世心尚虛無。在世之時全",
    "T52n2103_012:0171a08": "無館舍。今之奢競請宜省之。",
    "T52n2103_012:0171a09": "第三決破。諸州及縣減省寺塔。則民安國治。",
    "T52n2103_012:0171a10": "概聞在昔明王恭己南面。智落天地不自",
    "T52n2103_012:0171a11": "慮也。辯雕萬物不自說也。何則勞於求土。",
    "T52n2103_012:0171a12": "逸於驅使之士。但得其人天下自治。故訪",
    "T52n2103_012:0171a13": "道宣室思政明堂。揆務分司沿方授職。八凱",
    "T52n2103_012:0171a14": "並列十亂當朝。用能保又國家。剋寧社稷。",
    "T52n2103_012:0171a15": "於是弘慈悲之化。緩賦而恤貧。行至仁之教。",
    "T52n2103_012:0171a16": "省刑而慎獄。敷德澤遠至而邇安。定成功制",
    "T52n2103_012:0171a17": "禮而作樂。斯為至治。可得而稱。故書云。治國",
    "T52n2103_012:0171a18": "以安民為基。安民以良吏為本。若得其人則",
    "T52n2103_012:0171a19": "國安。非其人則民亂。故知忠臣良吏。可以治",
    "T52n2103_012:0171a20": "國安民者也。然須崇善建福樹果修因。敬事",
    "T52n2103_012:0171a21": "神明承奉靈廟。豈可毀塔廢廟併寺逐僧。靈",
    "T52n2103_012:0171a22": "祇為徵禍福須慎。而奕兇悖專肆狂言。聖朝",
    "T52n2103_012:0171a23": "明鑒理無致惑。",
    "T52n2103_012:0171a24": "論言。竊見標樹為社。立塼石以稱君。累土成",
    "T52n2103_012:0171a25": "壇。束茅纂而為飾。至於急厄求請微有威",
    "T52n2103_012:0171a26": "靈。雨旱祈誠片致恩福。況佛神儀嶷爾靈相",
    "T52n2103_012:0171a27": "儼然。而欲輕毀。其可得也。自漢明感夢。寺興",
    "T52n2103_012:0171a28": "白馬之名。孫權驗瑞。塔始建初之號。自斯厥",
    "T52n2103_012:0171a29": "後相係而興。向若神道泯無帝王豈應敬事。",
    "T52n2103_012:0171b01": "威靈歇滅國主寧復遵承。並以目驗身臨。故",
    "T52n2103_012:0171b02": "使歸依迴向。未若道家都無承據李老事周",
    "T52n2103_012:0171b03": "之日。未有玄壇。張陵謀漢之晨。方興觀舍。故",
    "T52n2103_012:0171b04": "後漢順帝中。有沛人張陵。客遊蜀土。聞古老",
    "T52n2103_012:0171b05": "相傳云。昔漢高祖。應二十四氣。祭二十四山。",
    "T52n2103_012:0171b06": "遂王有天下。陵不度德遂搆此謀。殺牛祭祀",
    "T52n2103_012:0171b07": "二十四所。置以土壇戴以草屋稱二十四治。",
    "T52n2103_012:0171b08": "治館之興始乎此也。二十三所在於蜀地。尹",
    "T52n2103_012:0171b09": "喜一所在於咸陽。於是誑誘愚民招合兇黨。",
    "T52n2103_012:0171b10": "斂租稅米謀為亂階。時被蛇吞逆釁弗作。",
    "T52n2103_012:0171b11": "至孫張魯。禍亂方興起於漢中。為曹操誅滅。",
    "T52n2103_012:0171b12": "自爾迄今群孽相係。依託治館恒作妖邪。故",
    "T52n2103_012:0171b13": "漢順帝中平元年。鉅鹿人張角。自稱黃天部",
    "T52n2103_012:0171b14": "師。有三十六將。皆著黃布巾。遠與張魯相應。",
    "T52n2103_012:0171b15": "眾至十萬。焚燒鄴城。漢遣河南尹何進。將",
    "T52n2103_012:0171b16": "兵討滅。又晉武帝咸寧二年。為道士陳瑞以",
    "T52n2103_012:0171b17": "左道惑眾。自號天師。徒附數千。積有歲月。為",
    "T52n2103_012:0171b18": "益州刺史王濬誅滅。又晉文帝太和元年。彭",
    "T52n2103_012:0171b19": "城道士盧悚。自稱大道祭酒。以邪術惑眾聚",
    "T52n2103_012:0171b20": "合徒黨。向晨攻廣漢門云。迎海西公殿中。桓",
    "T52n2103_012:0171b21": "祕等覺知與戰。尋並誅斬。又梁武帝大同五",
    "T52n2103_012:0171b22": "年。道士袁矜。妖言惑眾行禁步崗。官軍收",
    "T52n2103_012:0171b23": "掩尋被戮滅。至隋開皇十年。綿州昌隆縣道",
    "T52n2103_012:0171b24": "士蒲童。與左童二人在崩溪館。自稱得聖。",
    "T52n2103_012:0171b25": "誑惑人民。重床至屋却坐其上。云十五童女",
    "T52n2103_012:0171b26": "方堪受法。令女登床以幕圍遶。遂便姦匿。如",
    "T52n2103_012:0171b27": "此經月。計所姦女。出數百人。後事發覺。因遂",
    "T52n2103_012:0171b28": "逃亡。又開皇十八年。益州道士韓朗。綿州道",
    "T52n2103_012:0171b29": "士黃儒林。扇惑蜀王令興惡逆云。欲建大事",
    "T52n2103_012:0171c01": "須藉勝緣。遂教蜀王傾倉竭庫。造千尺道像。",
    "T52n2103_012:0171c02": "建千日大齋。畫先帝形反縛頭手。呪而厭之。",
    "T52n2103_012:0171c03": "河北公趙仲卿撿察得實。送身京省。被問伏",
    "T52n2103_012:0171c04": "罪。出市被刑。今大唐革命妖惑尚興。以去武",
    "T52n2103_012:0171c05": "德三年。綿州昌隆縣民李望。先事黃老恒作",
    "T52n2103_012:0171c06": "妖邪。去大業季年。有道士蒲子真。微閑道術。",
    "T52n2103_012:0171c07": "被送東京。至梁漢身死。因葬在彼。而李望矯",
    "T52n2103_012:0171c08": "假云。子真近還。又彼縣山側有一石室。巖穴",
    "T52n2103_012:0171c09": "幽闇人莫敢窺。望乃依憑以作妖詐。在明則",
    "T52n2103_012:0171c10": "張喉大語領納通傳。入闇則噎氣小聲詐說",
    "T52n2103_012:0171c11": "禍福。遂令正直檀越幾致迴心。邪曲愚夫理",
    "T52n2103_012:0171c12": "宜專信。道士傳說達縣聞州。官人初檢。並皆",
    "T52n2103_012:0171c13": "信受。後刺史李大禮云。此事非輕。必須申奏。",
    "T52n2103_012:0171c14": "要假親驗方定是非。遂與闔州官人並道士",
    "T52n2103_012:0171c15": "等一百餘騎。同乘鞍馬競飾衣巾。多料祭",
    "T52n2103_012:0171c16": "槃倍科醮物。酒脯雜味任彼所須。同至窟前",
    "T52n2103_012:0171c17": "再拜祈請。望時詐答。聞者傾心。唯巴西縣令",
    "T52n2103_012:0171c18": "樂世質深達機情。知其誑詐入闇密候。見望",
    "T52n2103_012:0171c19": "咽聲質時呵之。望即款伏。收禁州獄。方欲科",
    "T52n2103_012:0171c20": "罪。未經數日。服藥而終。概緬尋圖史博究古",
    "T52n2103_012:0171c21": "今。記傳所聞眼目所見。左道亂政世有其人。",
    "T52n2103_012:0171c22": "略出五三以為鑒誡。希垂照覽宜簡除之。如",
    "T52n2103_012:0171c23": "概愚見。若行李老清虛之道。依而存之。若習",
    "T52n2103_012:0171c24": "張陵雜穢之法。糺而廢之。此則蕩彼妖邪去",
    "T52n2103_012:0171c25": "其殘賊。可謂止暴息亂。豈非治國安民者乎。",
    "T52n2103_012:0171c26": "第四決破。僧尼衣布省齋則蠶無橫死貧人",
    "T52n2103_012:0171c27": "不飢。",
    "T52n2103_012:0171c28": "概聞稟和合之氣。成虛假之身。外命所須。藉",
    "T52n2103_012:0171c29": "衣食以資養。內報所恃。依形神以存立。形神",
    "T52n2103_012:0172a01": "不可孤立。藉衣食以資之。衣食不可過費。行",
    "T52n2103_012:0172a02": "廉恥以節之。故遺教經云。比丘受食趣得支",
    "T52n2103_012:0172a03": "身。又言。著壞色衣以捨飾好。斯為明訓。孰不",
    "T52n2103_012:0172a04": "遵行。但如來制戒對根不同。人有上下制有",
    "T52n2103_012:0172a05": "寬急。上則制之以急。使其頓修。下則授之以",
    "T52n2103_012:0172a06": "寬。令其漸進。上制急者日唯一食。食止菜蔬",
    "T52n2103_012:0172a07": "身止三衣。衣唯糞掃。下制寬者食許兩時。味",
    "T52n2103_012:0172a08": "通蘇乳衣開十長。服許繒綿。或有老病之僧",
    "T52n2103_012:0172a09": "身兼凍餧。沈痾之士體困飢寒。須給其衣",
    "T52n2103_012:0172a10": "裘資其藥石。此則上根不假眾具自爾證真。",
    "T52n2103_012:0172a11": "下輩要藉資緣方得悟道。欲令一准。其可得",
    "T52n2103_012:0172a12": "乎。若節僧尼衣布省齋濟貧活璽者。計僧尼",
    "T52n2103_012:0172a13": "一齋止飡一鉢一著唯衣數縑。而言損田夫",
    "T52n2103_012:0172a14": "十口殺蠶十萬者。計道士一醮酒脯百盤一",
    "T52n2103_012:0172a15": "年命綾千匹。應損千軍之食。殺萬億之蠶。而",
    "T52n2103_012:0172a16": "奕知道士損多佯癡不計。僧尼費少子細",
    "T52n2103_012:0172a17": "偏論。此全黨言君子弗聽。如概愚見。宜斷",
    "T52n2103_012:0172a18": "道士醮祭及以命綾。此則有益於國家。不損",
    "T52n2103_012:0172a19": "於民物。若縱而不禁。損國害民。",
    "T52n2103_012:0172a20": "聖上欽明寧不鑒照。",
    "T52n2103_012:0172a21": "論言。尋道士盟經先受十戒。次八十戒。後一",
    "T52n2103_012:0172a22": "百八十戒。及三百大戒。乃至坐起臥息三千",
    "T52n2103_012:0172a23": "威儀。皆云祕要。不妄授人。尋靈寶智慧上品。",
    "T52n2103_012:0172a24": "十戒創首即言。不色不欲心無放蕩。又消摩",
    "T52n2103_012:0172a25": "智慧經言。見人妻子願出愛獄。道士稟承理",
    "T52n2103_012:0172a26": "應遵用。而建首不行專事違犯。何者。戴巾執",
    "T52n2103_012:0172a27": "板似欲依經。而畜婦養兒還成破戒。此則公",
    "T52n2103_012:0172a28": "行色欲。竟不知慚。故違經戒寧應有愧。何異",
    "T52n2103_012:0172a29": "雞雀對戶交欲而無羞。狗豕當衢行婬而無",
    "T52n2103_012:0172b01": "恥。多飲鹹水忘失思微。縱恣六情違犯十戒。",
    "T52n2103_012:0172b02": "初之一戒既破不持。後之三千理廢無用。符",
    "T52n2103_012:0172b03": "錄科禁何所施行。又依老子金丹之經。真人",
    "T52n2103_012:0172b04": "內朝之律。朔望之祭。侍師私房。情意相親。",
    "T52n2103_012:0172b05": "男女交接。使四目兩鼻上下相當兩口兩舌",
    "T52n2103_012:0172b06": "彼此相對。陰陽既接精氣遂通。此則夫婦禮",
    "T52n2103_012:0172b07": "成男女道合。以斯修道道弗可修。以此出",
    "T52n2103_012:0172b08": "家家寧可出。顛倒迷惑何其甚哉。又言佛是",
    "T52n2103_012:0172b09": "黠兒。理豐智慧。觀音戲伎實足權奇。不同祭",
    "T52n2103_012:0172b10": "酒亂朝癡無智慧。天師蛇螫詎有神通。夫免",
    "T52n2103_012:0172b11": "禁釋囚諸佛大慈。拔苦除害觀音至行。祈恩",
    "T52n2103_012:0172b12": "自施。非詐誘而覓財。報德出心。豈迫脇而",
    "T52n2103_012:0172b13": "取物。若觀音慈悲。拔獄即是詃囚。天師行禁",
    "T52n2103_012:0172b14": "殺怨。應為斬士。然佛覩善則勸。聞惡則憐。慈",
    "T52n2103_012:0172b15": "悲平等怨親無二。老子亦言。其善者吾亦善",
    "T52n2103_012:0172b16": "之。其不善者吾亦善之。不如天師事五將三",
    "T52n2103_012:0172b17": "神四司九府。受呪咀之法。行禁厭之符。怨者",
    "T52n2103_012:0172b18": "令顛狂失心。憎者使驚怖失命。此真世俗之",
    "T52n2103_012:0172b19": "惡神。人間之殺鬼也。如概愚見。今時道士塗",
    "T52n2103_012:0172b20": "炭合氣禁呪章符。此並非李老正言。乃是張",
    "T52n2103_012:0172b21": "陵邪法。妖惑誑詐損國害民。請宜禁斷息其",
    "T52n2103_012:0172b22": "邪偽也。",
    "T52n2103_012:0172b23": "第五決破。斷僧尼居貯則百姓豐滿將士皆",
    "T52n2103_012:0172b24": "富。",
    "T52n2103_012:0172b25": "概聞八大覺行。以少欲標先。五比丘名。以乞",
    "T52n2103_012:0172b26": "士為最。故少欲省事。無復經營之憂。乞士任",
    "T52n2103_012:0172b27": "緣。寧有藏積之累。老子云。多藏必亡周禮",
    "T52n2103_012:0172b28": "云。積而能散積而能散。則行合檀那。多藏必",
    "T52n2103_012:0172b29": "亡言符聖旨。尋老子行無為之道。專任清",
    "T52n2103_012:0172c01": "虛。修寂靜之心。弗營世務。然今道士都不遵",
    "T52n2103_012:0172c02": "承。故二錄大齋三元慶會。招合愚黨誘誑迷",
    "T52n2103_012:0172c03": "徒。設厨食以邀賓。置酒鮭以待客。遂使監齋",
    "T52n2103_012:0172c04": "分肉事等庖丁。觀主典鮭還如屠士。肉須乾",
    "T52n2103_012:0172c05": "腊雜血便吞。酒使清醇半糟即啜饕餮難滿",
    "T52n2103_012:0172c06": "縱恣無厭。加以多料紬綾以為命綵。廣科黍",
    "T52n2103_012:0172c07": "麥持作道租。傍此興生積聚盈庫。因斯番轉",
    "T52n2103_012:0172c08": "居貯連倉。溪壑之心寧知滿極。至於高門仕",
    "T52n2103_012:0172c09": "族判不歸從。下姓田夫偏來湊集。非是崇其",
    "T52n2103_012:0172c10": "道法。直為貪其酒鮭。猥雜繁多弗可殫述加",
    "T52n2103_012:0172c11": "以徒眾卑末人品凡庸。故出家沙門多是貴",
    "T52n2103_012:0172c12": "勝。在觀道士例是卑微。故梁武帝登祚之後。",
    "T52n2103_012:0172c13": "施身入寺供養眾僧。隋帝之時秦孝王兒。捨",
    "T52n2103_012:0172c14": "位出家修行佛法。未曾聞一帝王施身入觀。",
    "T52n2103_012:0172c15": "未曾見一王子出家事道。自餘高門士族貴勝",
    "T52n2103_012:0172c16": "豪家。或有夫婦相辭俱時離俗。男女相勸同",
    "T52n2103_012:0172c17": "共出家。目見耳聞何待言說。若言斷僧尼居",
    "T52n2103_012:0172c18": "貯令軍民富足者。夫論貧富皆是業緣。貴賤",
    "T52n2103_012:0172c19": "並關運命。愚智不可易慮。妍醜弗可換身。",
    "T52n2103_012:0172c20": "故經云。果報好惡定之於業。書云。命相吉凶",
    "T52n2103_012:0172c21": "懸之於天。以此言之。軍民業貧者與之而弗",
    "T52n2103_012:0172c22": "得。必其相富者任置而恒豐。故漢文帝以夢",
    "T52n2103_012:0172c23": "而寵鄧通。相者占通貧而餓死。帝曰。能富在",
    "T52n2103_012:0172c24": "我何謂貧乎。與之銅山專任冶鑄。後遭事逃",
    "T52n2103_012:0172c25": "避餓死人家。又高駒麗王侍婢有娠。相者占",
    "T52n2103_012:0172c26": "之。貴而當王。王曰。非我之胤。便欲殺之。婢",
    "T52n2103_012:0172c27": "曰。氣從天來。故我有娠。及子之產。王謂不",
    "T52n2103_012:0172c28": "祥。捐圈則猪噓。棄欄則馬乳而得不死。卒為",
    "T52n2103_012:0172c29": "夫餘之王。故知業緣命運定於冥兆。終然不",
    "T52n2103_012:0173a01": "處。弗可與奪也。論言。案經所明業果不謬。",
    "T52n2103_012:0173a02": "作善得福為惡受殃。斯理皎然。如何致惑。今",
    "T52n2103_012:0173a03": "若引經據理彌益其深迷。且依書指事開其",
    "T52n2103_012:0173a04": "淺識。何者昔武丁之時。毫有桑穀共生于朝。",
    "T52n2103_012:0173a05": "太史占曰。野草生朝。朝其亡矣。武丁恐懼側",
    "T52n2103_012:0173a06": "身修善。桑穀枯死。殷道中興。豈非為善而有",
    "T52n2103_012:0173a07": "福也。又帝辛之時。有雀生烏在城之隅。太史",
    "T52n2103_012:0173a08": "占曰。以小生大。國家必昌。帝辛驕暴不修善",
    "T52n2103_012:0173a09": "政。殷國遂亡。豈非為惡之有殃也。如奕所言。",
    "T52n2103_012:0173a10": "將生時之實貨。買死後之虛名。意謂生時",
    "T52n2103_012:0173a11": "有施死後無報。愚闇之甚。奚可與言。眼見",
    "T52n2103_012:0173a12": "春時種殖空竭倉儲。秋收冬藏充牣府庫。故",
    "T52n2103_012:0173a13": "施有來報。感胎疊之與掌錢。德必現酬。致",
    "T52n2103_012:0173a14": "銜珠之與負鹿。此並經籍明證。何可致疑。又",
    "T52n2103_012:0173a15": "言。禮佛不得尊豪。設齋不得富貴者。尋國家",
    "T52n2103_012:0173a16": "太廟。先皇之靈。百神陪侍。萬民恃賴至尊拜",
    "T52n2103_012:0173a17": "跪。故得居大位而處尊名。臣吏鞠躬荷寵祿",
    "T52n2103_012:0173a18": "而享富貴。況佛法王。威神高遠。德過千聖。道",
    "T52n2103_012:0173a19": "冠百靈。禮拜祈誠理當富貴。歸依懇至必致",
    "T52n2103_012:0173a20": "尊豪。昔人一瓢以濟餧夫。尚得扶輪相報。",
    "T52n2103_012:0173a21": "今一齋以供大聖。寧無福祿相酬。科類而言",
    "T52n2103_012:0173a22": "理無致惑。如概所見。[貝*居]貯有二。一則是眾佛",
    "T52n2103_012:0173a23": "已先聽。二則是私如來久制。此開眾禁私大",
    "T52n2103_012:0173a24": "聖明訓。宜令道士習此成規禁私開眾漸學",
    "T52n2103_012:0173a25": "佛法。故春秋云。齊恒公問禮於左師與子產。",
    "T52n2103_012:0173a26": "左師曰。夫禮者天之經。地之義。民之行也。大",
    "T52n2103_012:0173a27": "國用之。小國習之。今道習於佛。類同此也。",
    "T52n2103_012:0173a28": "第六決破。帝王無佛則大治年長。有佛則虐",
    "T52n2103_012:0173a29": "政祚短。",
    "T52n2103_012:0173b01": "概聞中國者三千日月萬萬三千天地之中",
    "T52n2103_012:0173b02": "央也。故有輪王迭出聖主繼興。御七寶而王",
    "T52n2103_012:0173b03": "四天。行十善而被萬國。開平等之化。和怨以",
    "T52n2103_012:0173b04": "睦親。扇慈悲之風。勝殘而去殺。故得不威不",
    "T52n2103_012:0173b05": "怒。物以之行。不役不勞。民以之治。自大劫將",
    "T52n2103_012:0173b06": "邁淳風漸澆。至德云衰正氣斯殄。於是五濁",
    "T52n2103_012:0173b07": "鼎沸三災競起。十六大國各擅尊名。八千聚",
    "T52n2103_012:0173b08": "落咸據封域。競尋戈劍爭事廢興。彼此貪殘",
    "T52n2103_012:0173b09": "更相屠害。故釋迦愍斯塗炭哀其沈溺。陳經",
    "T52n2103_012:0173b10": "教勸善以誘賢。制戒律禁惡以懲罪。皆令息",
    "T52n2103_012:0173b11": "妄歸真還源返本。比乎中原之地。上古之初。",
    "T52n2103_012:0173b12": "世朴時淳書契未作。民澆俗偽典籍方興。故",
    "T52n2103_012:0173b13": "周公不出於上皇。孔子唯生於下代。制禮作",
    "T52n2103_012:0173b14": "樂導俗訓民。致治興風匡時救弊。皆欲令止",
    "T52n2103_012:0173b15": "澆息競返素還淳。比於釋迦其揆一也。若言",
    "T52n2103_012:0173b16": "帝王未有佛法之前。則大治年長。有佛法之",
    "T52n2103_012:0173b17": "後。則虐政祚短。不得事佛像不得讀佛經者。",
    "T52n2103_012:0173b18": "科類而言。帝王未有周孔之前則大治年長。",
    "T52n2103_012:0173b19": "有周孔之後。則虐政祚短。亦不得祭周孔神",
    "T52n2103_012:0173b20": "行周孔教。理豈然乎。但無佛無法。人不知遠",
    "T52n2103_012:0173b21": "惡以修善。無禮無教。世不識事君以養親。以",
    "T52n2103_012:0173b22": "此而推。禮教不可一日而虧。佛法豈得暫時",
    "T52n2103_012:0173b23": "而廢也。",
    "T52n2103_012:0173b24": "論言。尋奕所引。自後漢光武已前。無佛法則",
    "T52n2103_012:0173b25": "祚久長年。子必嗣父臣不篡君。從漢明已後。",
    "T52n2103_012:0173b26": "為有佛法子弗嗣父臣多篡君。驗奕此言知",
    "T52n2103_012:0173b27": "其庸闇。雖引圖史弗究始終。緬尋上代已來",
    "T52n2103_012:0173b28": "為帝王者。或一身而絕。或累世而亡。如帝",
    "T52n2103_012:0173b29": "少昊。治政繁雜九黎作亂。其嗣不肖一世即",
    "T52n2103_012:0173c01": "亡。帝摯亦無正嗣。治不滿朞一身而滅。自後",
    "T52n2103_012:0173c02": "唐堯虞舜子皆不肖一身絕滅。夏桀殷紂。並",
    "T52n2103_012:0173c03": "皆暴虐為臣所誅。其間或為臣而篡君。如羿",
    "T52n2103_012:0173c04": "之與寒浞。或為弟而奪兄。如仲壬之與雍己。",
    "T52n2103_012:0173c05": "至乎周世子朝之逐敬王。子廢父也。暨乎秦",
    "T52n2103_012:0173c06": "室趙高之殺二世。臣弑君也。至前漢呂后亂",
    "T52n2103_012:0173c07": "朝王莾篡政。此豈有佛法使之然也。若言自",
    "T52n2103_012:0173c08": "漢明已後迄乎蕭齊。皆為崇佛法虐政詐短。",
    "T52n2103_012:0173c09": "至於宇文既破滅佛法。應善政祚長。而奕盡",
    "T52n2103_012:0173c10": "蕭齊則論。至宇文不說。非但誑惑民庶。亦",
    "T52n2103_012:0173c11": "乃欺罔聖明。以此而論。事合繩劾。但宇文",
    "T52n2103_012:0173c12": "篡魏而立虐政無道。君臣猜貳兄弟相誅。陵",
    "T52n2103_012:0173c13": "蔑聖賢毀破佛法。治唯五主二十四年。推此",
    "T52n2103_012:0173c14": "一條。帝王無佛法則虐政祚短。有佛法則善",
    "T52n2103_012:0173c15": "政祚長。近代同知寧不信也。但奕太史之官",
    "T52n2103_012:0173c16": "委任處重。須慎機密無得妄言。故古者聖人",
    "T52n2103_012:0173c17": "當言而懼。發言而憂。而奕不慮禍福專事妖",
    "T52n2103_012:0173c18": "邪。或置後引初。或隱首露尾。藏護道法謗",
    "T52n2103_012:0173c19": "毀佛僧。唯事偏辭竟無正語。聖朝明鑒。寧不",
    "T52n2103_012:0173c20": "察哉。如概愚見。帝王欲得祚久年長者。必須",
    "T52n2103_012:0173c21": "興隆佛法樹善修功。慈育群氓勝殘去殺。明",
    "T52n2103_012:0173c22": "死生之分。守止足之心。納忠諫之言。遠佞諂",
    "T52n2103_012:0173c23": "之說。如此則三十之期自遠。七百之祚脩",
    "T52n2103_012:0173c24": "長。故淮南子曰。天下有貴而非位勢。有壽",
    "T52n2103_012:0173c25": "而非千歲。適情知足則貴矣。明死生之分則",
    "T52n2103_012:0173c26": "壽矣。",
    "T52n2103_012:0173c27": "第七決破。封周孔之教送與西域。而胡必不",
    "T52n2103_012:0173c28": "肯行用。",
    "T52n2103_012:0173c29": "概聞仲尼逝而微言絕。弟子喪而大義乖。自",
    "T52n2103_012:0174a01": "爾詩書紛然淆亂。至秦皇焚滅典籍散亡。漢",
    "T52n2103_012:0174a02": "武聿興文藝還闡。至於處大庭之館。居玄宮",
    "T52n2103_012:0174a03": "之室。習無為之道。行不言之教。以謙挹為德。",
    "T52n2103_012:0174a04": "卑弱為心。專任清虛杜絕仁義。務存嘉遁委",
    "T52n2103_012:0174a05": "棄身名。九流之中則道家之流也。故漢書藝",
    "T52n2103_012:0174a06": "文志云。道流者蓋出於史官。歷記成敗古今",
    "T52n2103_012:0174a07": "之道。有三十七家。今之李老蓋一家耳。至於",
    "T52n2103_012:0174a08": "建康莊之第。築碣石之宮。闡儒學之宗。弘文",
    "T52n2103_012:0174a09": "藝之術。興邦制治導俗訓民。禮樂緝修憲章",
    "T52n2103_012:0174a10": "條序。九流之內儒學之流也。故漢書藝文志",
    "T52n2103_012:0174a11": "云。儒流者蓋出於司徒之官。辯陰陽明教化。",
    "T52n2103_012:0174a12": "宗堯舜師仲尼。有五十二家。今儒學所傳也。",
    "T52n2103_012:0174a13": "九流之中二化為最。百家之內兩學為先。用",
    "T52n2103_012:0174a14": "各有宜。弗可廢也。何者。道法是虛無之唱而",
    "T52n2103_012:0174a15": "違俗。不可以救弊。儒術乃教化之談而慎民。",
    "T52n2103_012:0174a16": "可以導物。考而言之。非無優降。尋李老專任",
    "T52n2103_012:0174a17": "無為。止求自度心無廣濟。行闕兼他。近同",
    "T52n2103_012:0174a18": "聲聞之自利也。故清淨法行經云。摩訶迦葉",
    "T52n2103_012:0174a19": "化為老子。迦葉既是小心。老子又無大志。法",
    "T52n2103_012:0174a20": "行之言。信而非謬也。孔子以術藝訓民禮教",
    "T52n2103_012:0174a21": "齊俗。少習利他漸學兼濟。巨同菩薩之利他",
    "T52n2103_012:0174a22": "也。故清淨法行經云。儒童菩薩化作孔丘。儒",
    "T52n2103_012:0174a23": "童既是大心。孔丘復有兼濟。法行之說。理豈",
    "T52n2103_012:0174a24": "虛哉。考乎李典爰及孔經。教迹乃分理致終",
    "T52n2103_012:0174a25": "一。若言封周孔之教送與西域。而胡必不行。",
    "T52n2103_012:0174a26": "奕意豈不云。胡教來此漢人亦不得受。科類",
    "T52n2103_012:0174a27": "而言。昇降懸矣。尋佛是大聖。化滿十方。遠降",
    "T52n2103_012:0174a28": "威靈。漢明親覩。君臣欣感民庶歸心。故遣使",
    "T52n2103_012:0174a29": "西行遠到天竺。摩騰隨至傳化迄今。周孔小",
    "T52n2103_012:0174b01": "聖。德局一方。不能遠降威靈。使彼親感。故西",
    "T52n2103_012:0174b02": "域之人無緣生信。亦不來此迎周孔之經。為",
    "T52n2103_012:0174b03": "此孔教不行西土。以此而推。抑可知矣。",
    "T52n2103_012:0174b04": "論言。尋辛卯夜明。魯史傳其化迹。丙子星勃。",
    "T52n2103_012:0174b05": "漢冊記其威靈。然後像教西移法流東漸。自",
    "T52n2103_012:0174b06": "摩騰降漢創譯真言。笈多入隋盛飜釋典。",
    "T52n2103_012:0174b07": "藤皮貝葉。遠傳天竺之文。玉牒金牋。近飜震",
    "T52n2103_012:0174b08": "旦之語。爾來流演迄至于今。從漢明已來時。",
    "T52n2103_012:0174b09": "經一十五代。譯人一百九十有六。所出經律",
    "T52n2103_012:0174b10": "記論二千一百四十五部。合有六千一百五",
    "T52n2103_012:0174b11": "十二卷。此並梵音所演天竺所傳。論其龍窟",
    "T52n2103_012:0174b12": "經厨十分而未盡。鷲山法藏萬倍而何窮。今",
    "T52n2103_012:0174b13": "之所飜。蓋少多耳。考其帝代尋其圖史。典誥",
    "T52n2103_012:0174b14": "明據。奚可致疑。緬尋道家所注經籍。昔無今",
    "T52n2103_012:0174b15": "有真少偽多。如藝文志明。於道流雖有三十",
    "T52n2103_012:0174b16": "七家七百九十三篇。唯七家八十二篇。明李",
    "T52n2103_012:0174b17": "老清虛自守之道。自餘三十家七百一十一",
    "T52n2103_012:0174b18": "篇。乃明帝王治化古今之道。故後漢書法本",
    "T52n2103_012:0174b19": "內傳云。漢明帝永平十四年正月一日朝正",
    "T52n2103_012:0174b20": "之次。五岳十八觀諸山道士褚善信等六百",
    "T52n2103_012:0174b21": "九十人。聞攝摩滕竺法蘭等將佛經像來到",
    "T52n2103_012:0174b22": "雒陽。傾國敬崇率土歸向。信等內懷惡嫉",
    "T52n2103_012:0174b23": "求欲挍量。盡將道家經書。合三十七部七百",
    "T52n2103_012:0174b24": "四十四卷。當時對燒並皆焚燼。善信等慚憤",
    "T52n2103_012:0174b25": "憾激而死。以此而推。漢明之時。道家經書",
    "T52n2103_012:0174b26": "止有三十七部七百四十四卷。雖有多軸非",
    "T52n2103_012:0174b27": "盡道經。唯五百九卷。是天尊道君所說。餘二",
    "T52n2103_012:0174b28": "百三十五卷。乃黃老等諸子之書。自爾已來",
    "T52n2103_012:0174b29": "過此數者。並是道士增加妄造。不可承信。爰",
    "T52n2103_012:0174c01": "至宋朝。道士陸修靜。答宋明帝云。道家經書",
    "T52n2103_012:0174c02": "并藥方符圖。總有一千二百二十八卷。唯此",
    "T52n2103_012:0174c03": "為正。餘者並非。而今道士或出情製造。或改",
    "T52n2103_012:0174c04": "換佛經。添足目錄增加部帙。云有二千四十",
    "T52n2103_012:0174c05": "卷。復過前數幾許浪言。請問道士後出之",
    "T52n2103_012:0174c06": "經。為是天尊更說。為是老子前陳。縱使說經。",
    "T52n2103_012:0174c07": "應有處所。為是何帝何時何年何月。如必",
    "T52n2103_012:0174c08": "有據容得流傳。如其詐妄理合刊削。又俗士",
    "T52n2103_012:0174c09": "所製取作道經。此之流類數亦多矣。如太玄",
    "T52n2103_012:0174c10": "經揚雄所造。洞玄經王褒所製。指歸經嚴君",
    "T52n2103_012:0174c11": "平造。三皇經鮑靜所製。開天經張泮所造。化",
    "T52n2103_012:0174c12": "胡經王浮所製。或取槃古之傳。或取諸子之",
    "T52n2103_012:0174c13": "篇。假認俗書以為道教。偷竊釋典持作老經。",
    "T52n2103_012:0174c14": "前已略陳不能重述。似貧人磬窘盜他寶為",
    "T52n2103_012:0174c15": "家財。飢者困窮噉芻芥為美食。如概所見。老",
    "T52n2103_012:0174c16": "子二篇正是道經。依令行之。自餘諸部皆是",
    "T52n2103_012:0174c17": "妄認。事須正之庶知道與佛殊李將釋別。",
    "T52n2103_012:0174c18": "庶使鼠璞不濫鷄鳳條分。後學之徒。豈應",
    "T52n2103_012:0174c19": "謬歟。",
    "T52n2103_012:0174c20": "第八決破。統論佛法虛多實少。道人假說。",
    "T52n2103_012:0174c21": "概聞真身絕待。非形方質礙可求。至理出情。",
    "T52n2103_012:0174c22": "豈言談語論可得。大矣哉豁蕩乎大道之外。",
    "T52n2103_012:0174c23": "妙矣哉超絕乎真一之表。於是四句頓亡百",
    "T52n2103_012:0174c24": "非洞遣。窮言極慮物莫能名者哉。但妄識悠",
    "T52n2103_012:0174c25": "悠迷情蠢蠢。縱四狂而弗惺。耽五醉而長惛。",
    "T52n2103_012:0174c26": "故大聖垂慈志存拯拔。於是開五生之迹。",
    "T52n2103_012:0174c27": "通四辯之音。非身現身。身滿於法界。無說示",
    "T52n2103_012:0174c28": "說。說遍乎大千。故有微塵化身分散而莫盡。",
    "T52n2103_012:0174c29": "恒沙法藏流演而無窮。故須彌圖經云。寶",
    "T52n2103_012:0175a01": "應聲菩薩化為伏羲。吉祥菩薩化作女媧。儒",
    "T52n2103_012:0175a02": "童應作孔丘。迦葉化為李老。妙德託身開",
    "T52n2103_012:0175a03": "士。能儒誕孕國師。又涅槃經云。所有經書",
    "T52n2103_012:0175a04": "記論伎藝文章。皆是佛說。以此而推。三皇",
    "T52n2103_012:0175a05": "五帝孔李周莊。皆是菩薩化身所收。文字圖",
    "T52n2103_012:0175a06": "書詩章禮樂。並是諸佛法藏所攝。文理昭然",
    "T52n2103_012:0175a07": "豈為虛妄。而奕執言謬理。覩化迷真。專以形",
    "T52n2103_012:0175a08": "迹見譏。名器相局。將泥木以毀聖。持鐫畫以",
    "T52n2103_012:0175a09": "難真。然鐫畫代真。寧是真佛。泥木表聖。非即",
    "T52n2103_012:0175a10": "聖人。故佛有覺名假名。非實佛有形像。假像",
    "T52n2103_012:0175a11": "非真。非真而立像。為令因像以悟真。非實",
    "T52n2103_012:0175a12": "以施名。為令因名以悟實。無名無實。悟者所",
    "T52n2103_012:0175a13": "以豁虛。非像非真。達人所以玄會。妙哉斯",
    "T52n2103_012:0175a14": "言之至也。深矣斯理之極也。而奕闇於深理",
    "T52n2103_012:0175a15": "迷於業報。弗論身後唯計眼前。若言欲求富",
    "T52n2103_012:0175a16": "貴。唯須壯馬負鐵効力疆場。不須造像修功",
    "T52n2103_012:0175a17": "以祈福力者。武周壯馬最多。世充厚鉀不少。",
    "T52n2103_012:0175a18": "効力征戰固守疆場。常應富貴。今者何在。若",
    "T52n2103_012:0175a19": "言欲得布絹豐饒穀米成熟。但栽蒔桑麻積",
    "T52n2103_012:0175a20": "聚爛糞。不須寫涅槃千部。誦法華百遍。以祈",
    "T52n2103_012:0175a21": "福力者。建德廣占桑田。薛舉大足馬糞。長應",
    "T52n2103_012:0175a22": "種殖多納倉厨。今復何在。若言欲得糧貯充",
    "T52n2103_012:0175a23": "牣。耕穫弗愆。但開渠引水灌畦注埠。不須轉",
    "T52n2103_012:0175a24": "海龍王經十部。以求雨潤者。蕭銑據有荊州。",
    "T52n2103_012:0175a25": "堤堰倍常。沃潤應課收納。保據封疆今復何",
    "T52n2103_012:0175a26": "在。以此而推。我。",
    "T52n2103_012:0175a27": "大唐皇帝。內則樹善憑福。外則應天順民。故",
    "T52n2103_012:0175a28": "得華戎率從群兇授首。倉庫充牣封域廊清。",
    "T52n2103_012:0175a29": "若非內外福饗。豈能剋定艱難者也。若言欲",
    "T52n2103_012:0175b01": "求忠臣孝子佐世治民。唯讀孝經一卷老子",
    "T52n2103_012:0175b02": "二篇。不須廣讀佛經者。尋此經但明世間忠",
    "T52n2103_012:0175b03": "孝。未及出世忠孝。何者。夫處俗躬耕奉親以",
    "T52n2103_012:0175b04": "竭力。出家修道尊法以興慈。竭力者答現前",
    "T52n2103_012:0175b05": "之小恩。興慈者報將來之大德。雖暫乖敬養",
    "T52n2103_012:0175b06": "似若慢親。終能濟拔方為至孝。斯則利沾三",
    "T52n2103_012:0175b07": "世。豈唯旦夕之勞。恩潤百生。寧責晨昏之養。",
    "T52n2103_012:0175b08": "挍其在出。勝劣明矣。若言老子二篇足明忠",
    "T52n2103_012:0175b09": "臣孝子佐世治民者。尋老子絕慮守真亡懷",
    "T52n2103_012:0175b10": "厭俗。捐親弗顧棄主如遺。豈論奉孝守忠治",
    "T52n2103_012:0175b11": "民佐世也。故老子云。吾所以有大患者。為吾",
    "T52n2103_012:0175b12": "有身。及吾無身。有何患乎。此令厭身棄世。",
    "T52n2103_012:0175b13": "弗可佐世也。又言。貴身有天下者。可以暫託",
    "T52n2103_012:0175b14": "不可久也。何上公注云。人君貴身而賤人。",
    "T52n2103_012:0175b15": "欲為天下主。則可暫寄不可久居。此令捨俗",
    "T52n2103_012:0175b16": "遺榮。不可以治民也。尋傅奕負恃兇頑輕哢",
    "T52n2103_012:0175b17": "脣吻。辭繁理寡語少罵多。縱瞋毒以中人。逞",
    "T52n2103_012:0175b18": "惡言以迷俗。於是梟音醜氣稍滿村閭。鴆響",
    "T52n2103_012:0175b19": "毒聲漸喧行路。遂令無識邪黨唱快相傳。達",
    "T52n2103_012:0175b20": "見士流傷歎憐愍。而偏護道法憎惡佛僧。物",
    "T52n2103_012:0175b21": "類相感人畜同爾。有類蚩尤之犬吠於軒轅。",
    "T52n2103_012:0175b22": "盜跖之徒惡於夫子。弗可怪也。但奕覩佛法",
    "T52n2103_012:0175b23": "尊高眾僧貴勝。坐必居上行要在先。帝王盛",
    "T52n2103_012:0175b24": "崇朝臣頂戴。寺塔宏壯齋供充盈。民庶爭歸",
    "T52n2103_012:0175b25": "士女奔湊。至於玄壇之內事等荒村。治觀之",
    "T52n2103_012:0175b26": "中還同廢社。時因祭醮。託酒肉以招人。或賴",
    "T52n2103_012:0175b27": "吉凶。假送餉以來物。微沾識解弗受欺誣。",
    "T52n2103_012:0175b28": "少有信心豈從迎請。愧斯寂寞恒有嫉心。致",
    "T52n2103_012:0175b29": "虛搆浮辭強相挫辱。罵詈極其醜氣。呪詛窮",
    "T52n2103_012:0175c01": "其惡言。誹謗弗忌殃疣。識毀寧計罪福。縱",
    "T52n2103_012:0175c02": "令眼前焚蕩不稱其心。手下屠刑寧厭其快。",
    "T52n2103_012:0175c03": "書云。人惡其上獸惡其網。斯之謂乎。昔",
    "T52n2103_012:0175c04": "崔皓說魏太武。令破滅佛法殺害僧尼自於",
    "T52n2103_012:0175c05": "家內禮事尊像。太武察得忿其矯誑。即便誅",
    "T52n2103_012:0175c06": "戮曝尸都市。勅令行人咸糞其口。太武還興",
    "T52n2103_012:0175c07": "佛法敬事如初。又周武帝狂悖無道。毀滅佛",
    "T52n2103_012:0175c08": "法焚燒經像。破壞塔寺罷廢眾僧。遂身生癩",
    "T52n2103_012:0175c09": "瘡惡疾而死。斯並近代詳驗靈祟著明。聖",
    "T52n2103_012:0175c10": "上文思久已玄鑒。奕之罪業。方墜泥犁永劫",
    "T52n2103_012:0175c11": "沈淪。深可怜愍。概矜其邪謬曉以正言。儻",
    "T52n2103_012:0175c12": "或返迷去道何遠。望諸同惡咸識此心。",
    "T52n2103_012:0175c13": "廣弘明集卷第十二"
}