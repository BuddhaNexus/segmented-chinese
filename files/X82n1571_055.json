{
    "X82n1571_055:0198b17": "五燈全書卷第五十五",
    "X82n1571_055:0198b19": "京都聖感禪寺住持(臣)僧　(超永)　編輯",
    "X82n1571_055:0198b20": "京都古華嚴寺住持(臣)僧　(超揆)　較閱　進",
    "X82n1571_055:0198b21": "呈",
    "X82n1571_055:0198b22": "　　臨濟宗",
    "X82n1571_055:0198b23": "　　　南嶽下二十世",
    "X82n1571_055:0198b24": "　　　　徑山端禪師法嗣",
    "X82n1571_055:0198c01": "杭州徑山愚菴以中智及禪師蘇之吳縣顧氏子。自",
    "X82n1571_055:0198c02": "幼出家。穹窿海雲院祝髮受具。聽賢首法師講華嚴",
    "X82n1571_055:0198c03": "法界觀。未終篇。輙笑曰。一真法界。圓同太虗。但涉言",
    "X82n1571_055:0198c04": "詞即成賸法。縱獲天雨寶華。于我奚益哉。遂謁笑隱",
    "X82n1571_055:0198c05": "於建業。隱文章道德。傾動一世。師微露文彩。一時交",
    "X82n1571_055:0198c06": "相延譽有同參嶼見師訶曰。子才若此。不思擔荷正",
    "X82n1571_055:0198c07": "法。乃甘作騷壇奴隸乎。無盡燈偈所謂黃葉飄飄者。",
    "X82n1571_055:0198c08": "不知作何見解。師舌噤不能答。旋歸海雲。胸襟礙塞。",
    "X82n1571_055:0198c09": "目不交睫者踰月。一日忽見秋葉墜庭。豁然有省。走",
    "X82n1571_055:0198c10": "雙徑。謁寂照端。呈所證。端可之。命居侍司。未幾。遷主",
    "X82n1571_055:0198c11": "藏室。元順帝至正壬午。江南行宣政院。舉師出世昌",
    "X82n1571_055:0198c12": "國之隆教。尋領普慈。戊戌。遷淨慈。江浙行省丞相達",
    "X82n1571_055:0198c13": "識帖穆兒。復請住持徑山　僧問。不與萬法為侶者。",
    "X82n1571_055:0198c14": "是什麼人。師曰。十字街頭石敢當。僧擬再問。師曰。更",
    "X82n1571_055:0198c15": "要第二杓惡水在　問馬祖陞堂。百丈捲席。意旨如",
    "X82n1571_055:0198c16": "何。師曰。不是苦心人不知。曰龍袖拂開全體現。象王",
    "X82n1571_055:0198c17": "行處絕狐蹤。還得相應也未。師曰。萬里望崖州　問",
    "X82n1571_055:0198c18": "如何是賓中賓。師曰。君向瀟湘我向秦。曰如何是賓",
    "X82n1571_055:0198c19": "中主。師曰。常在途中。不離家舍。曰如何是主中賓。師",
    "X82n1571_055:0198c20": "曰。常在家舍。不離途中。曰如何是主中主。師曰。橫按",
    "X82n1571_055:0198c21": "鏌鎁全正令。太平寰宇斬癡頑。曰賓主已蒙師指示。",
    "X82n1571_055:0198c22": "向上宗乘事若何。師曰。三年一閏。九月重陽　問眾",
    "X82n1571_055:0198c23": "生為解礙。菩薩未離覺。和尚作麼生。師曰。天寒日短。",
    "X82n1571_055:0198c24": "兩人共一盌　問如何是清淨法身。師曰。月色和雲",
    "X82n1571_055:0199a01": "白。松聲帶雨寒　問釋迦已滅。彌勒未生。正當今日",
    "X82n1571_055:0199a02": "佛法委付何人。師曰。老僧打退鼓。曰前無釋迦。後無",
    "X82n1571_055:0199a03": "彌勒。還有參學分也無。師曰。風不來樹不動　問佛",
    "X82n1571_055:0199a04": "法禪道。相去多少。師舉手曰。展則成掌。握則成拳。僧",
    "X82n1571_055:0199a05": "禮拜。師曰。狂狗趂塊　問竺土大仙心。東西密相付。",
    "X82n1571_055:0199a06": "如何是密付底心。師曰。九秋黃葉亂飄金。曰和尚莫",
    "X82n1571_055:0199a07": "將境示人。師曰。老僧罪過　問擬心即差。動念即乖。",
    "X82n1571_055:0199a08": "不擬不動。還有過也無。師曰有。曰畢竟如何則是。師",
    "X82n1571_055:0199a09": "曰。莫認自己清淨法身　問如何是毗盧師。師曰。斷",
    "X82n1571_055:0199a10": "跟草鞋。曰如何是法身主。師曰。尖簷席帽。曰學人不",
    "X82n1571_055:0199a11": "會。師曰。現成行貨。有什麼不會。僧擬議。師便喝　問",
    "X82n1571_055:0199a12": "至道無難。唯嫌揀擇。不揀擇時如何。師曰。遇飯即飯。",
    "X82n1571_055:0199a13": "遇茶即茶。僧禮拜。師曰。放汝三十棒　問蓮花未出",
    "X82n1571_055:0199a14": "水時如何。師曰。寒則普天普地寒。曰出水後如何。師",
    "X82n1571_055:0199a15": "曰。熱則普天普地熱。曰如何是佛法大意。師曰。門前",
    "X82n1571_055:0199a16": "一湖水　問淨法界身。本無出沒。因甚釋迦老子。今",
    "X82n1571_055:0199a17": "日降生。師曰。知而故犯。曰遵布衲浴佛次。藥山問。你",
    "X82n1571_055:0199a18": "只浴得者箇。還浴得那箇麼。遵曰。把將那箇來。如何",
    "X82n1571_055:0199a19": "是那箇。師曰。擔枷過狀　問心佛及眾生。是三無差",
    "X82n1571_055:0199a20": "別。還端的也無。師曰的。曰不是心不是佛不是物。是",
    "X82n1571_055:0199a21": "箇甚麼。師曰。不識　問佛身無為。不墮諸數。因甚有",
    "X82n1571_055:0199a22": "千百億化身。師豎拂子曰。你道。者箇是第幾身。僧擬",
    "X82n1571_055:0199a23": "進語。師便喝　問元正啟祚。萬物咸新。如何是新年",
    "X82n1571_055:0199a24": "頭佛法。師曰。日日香花夜夜燈。曰蒲團靜倚無餘事。",
    "X82n1571_055:0199b01": "永日寥寥謝太平。師曰。知恩方解報恩　問如何是",
    "X82n1571_055:0199b02": "本身盧舍那。師曰。不離闍黎所問。曰如何保任。師曰。",
    "X82n1571_055:0199b03": "彼自無瘡。勿傷之也　問不起一念時如何。師曰。道",
    "X82n1571_055:0199b04": "者合如是。曰與麼則依而行之。師曰。虗生浪死漢",
    "X82n1571_055:0199b05": "　問臨濟大師道。一句中具三元。一元中具三要。如何",
    "X82n1571_055:0199b06": "是一句中具三元。師曰。萬仞峰頭駕鐵船。曰如何是",
    "X82n1571_055:0199b07": "一元中具三要。師曰。眼裏瞳人吹木呌。曰如何是和",
    "X82n1571_055:0199b08": "尚家風。師曰。吹折門前一株松。曰學人不問者箇風。",
    "X82n1571_055:0199b09": "師曰。汝問什麼風。曰家風。師曰。我者裏大功不豎賞",
    "X82n1571_055:0199b10": "　問牛頭未見四祖時如何。師曰。深山藏毒虎。曰見",
    "X82n1571_055:0199b11": "後如何。師曰。淺草露羣蛇。曰見與未見時如何。師曰。",
    "X82n1571_055:0199b12": "日出東方夜落西　問三世諸佛不知有。狸奴白牯",
    "X82n1571_055:0199b13": "却知有。未審知有箇什麼。師曰。師姑元是女人做",
    "X82n1571_055:0199b14": "　問聲聞見性。如夜見月。菩薩見性。如晝見日。和尚見",
    "X82n1571_055:0199b15": "性時如何。師曰。黃河九出水崑崙。曰直指人心。見性",
    "X82n1571_055:0199b16": "成佛。還端的也無。師曰。問取達磨大師。僧擬議。師曰。",
    "X82n1571_055:0199b17": "鷂子過新羅　問達磨未來時如何。師曰。眼在鼻上。",
    "X82n1571_055:0199b18": "曰來後如何。師曰。脚在肚下　問如何是學人自己。",
    "X82n1571_055:0199b19": "師曰。脚板大如手掌。曰如何是衲僧行脚事。師曰。緊",
    "X82n1571_055:0199b20": "捎草鞋　問如何是先照後用。師曰。拈起少林無孔",
    "X82n1571_055:0199b21": "笛。等閒吹出萬年歡。曰如何是先用後照。師曰。彫弓",
    "X82n1571_055:0199b22": "已挂狼烟息。萬里謌謠賀太平。曰如何是照用同時。",
    "X82n1571_055:0199b23": "師曰。泥牛吼處天關轉。木馬嘶時地軸搖。曰如何是",
    "X82n1571_055:0199b24": "照用不同時。師曰。猶握金鞭問歸客。夜深誰共御街",
    "X82n1571_055:0199c01": "行　一日觀海次。師問。魚以水為命。因甚死在海中。",
    "X82n1571_055:0199c02": "師自代曰。怕爛却那。又曰。性海無風。金波自湧。忽遇",
    "X82n1571_055:0199c03": "旋嵐偃嶽時如何。師自代曰。湛湛地　一日供羅漢。",
    "X82n1571_055:0199c04": "達識帖穆兒丞相到。問師曰。今日供羅漢。五百尊者",
    "X82n1571_055:0199c05": "俱來應供也無。師曰。活佛降臨。羅漢安得不到。曰施",
    "X82n1571_055:0199c06": "主設齋。得何果報。師曰。種穀不生豆。曰恁麼則功不",
    "X82n1571_055:0199c07": "浪施也師。曰賴遇丞相證明。曰三輪空寂。畢竟如何。",
    "X82n1571_055:0199c08": "師曰空。曰功歸何所。師曰。且請方丈喫茶。到方丈。丞",
    "X82n1571_055:0199c09": "相又問。淨名丈室。容受三萬二千師子座。淨慈丈室",
    "X82n1571_055:0199c10": "容多少。師曰。一塵不立。曰得與麼覿體相違。師揭起",
    "X82n1571_055:0199c11": "簾曰。請丞相鑑。相呵呵大笑曰。作家宗師。師便揖茶",
    "X82n1571_055:0199c12": "　上堂。冬至月頭。賣被買牛。冬至月尾。賣牛買被。一",
    "X82n1571_055:0199c13": "年三十六旬有六日。以閏月定四時成歲移易一絲",
    "X82n1571_055:0199c14": "毫不得。東頭買貴。西頭賣賤。三十年後。破草鞋向甚",
    "X82n1571_055:0199c15": "處著　上堂。時維三月。節屆清明。不寒不暖。半陰半",
    "X82n1571_055:0199c16": "晴。落花啼鳥一聲聲驀拈拄杖曰。穿却解空鼻孔。[翟*支]",
    "X82n1571_055:0199c17": "瞎達磨眼睛。踏破草鞋赤脚走。好山猶在最高層",
    "X82n1571_055:0199c18": "　佛成道日上堂。舉趙州問南泉。如何是道。泉曰平常",
    "X82n1571_055:0199c19": "心是道。州曰還假趨向否。泉曰擬向即乖。州曰不擬",
    "X82n1571_055:0199c20": "爭知是道。泉曰。道不屬知。不屬不知。知是妄覺。不知",
    "X82n1571_055:0199c21": "是無記。若真達不疑之地。廓如太虗。豈可強是非耶。",
    "X82n1571_055:0199c22": "師曰。王老師。過犯彌天。將釋迦世尊。六年雪山千苦",
    "X82n1571_055:0199c23": "萬辛所得無上大道。等閒華劈殆盡。合與二十拄杖。",
    "X82n1571_055:0199c24": "當時趙州眼光。爍破四天下面。被熱瞞則且置。今日",
    "X82n1571_055:0200a01": "眾中。莫有為世尊拔本底麼。如無。隆教不是為他閒",
    "X82n1571_055:0200a02": "事長無明。忝為遺教遠孫。未免出隻手去也。拽拄杖",
    "X82n1571_055:0200a03": "下座。一時打散　上堂。拈拄杖曰。十地驚心。二乘罔",
    "X82n1571_055:0200a04": "測。卓拄杖曰。子承父業。賺殺多少人。靠拄杖下座",
    "X82n1571_055:0200a05": "　上堂。趙州道箇洗缽去。其僧豁爾知歸。鳥窠吹起布",
    "X82n1571_055:0200a06": "毛。侍者當下領旨。阿呵呵。囉囉哩。達磨老臊胡。打落",
    "X82n1571_055:0200a07": "當門齒　上堂。世尊三昧。迦葉不知。迦葉三昧。阿難",
    "X82n1571_055:0200a08": "不知。阿難三昧。商那和修不知。普慈三昧。諸人不知。",
    "X82n1571_055:0200a09": "諸人三昧。各各不知。所以道。譬如河中水。川流競奔",
    "X82n1571_055:0200a10": "逝。各各不相知。諸法亦如是。又如大火聚。猛焰同時",
    "X82n1571_055:0200a11": "發。各各不相知。諸法亦如是。喝一喝曰。將謂合有與",
    "X82n1571_055:0200a12": "麼說話　上堂。舉雪峰問德山。從上諸聖。以何法示",
    "X82n1571_055:0200a13": "人。山曰。我宗無語句。亦無一法與人。雪峰從此有省。",
    "X82n1571_055:0200a14": "後有僧問雪峰。見德山。得箇甚麼便休去。峰曰。我當",
    "X82n1571_055:0200a15": "時空手去。空手回。東山演拈曰。白雲今日說向透未",
    "X82n1571_055:0200a16": "過者。有兩箇人。從東京來。問他甚處來。他却道蘇州",
    "X82n1571_055:0200a17": "來。問伊蘇州事如何。他道一切尋常。雖然如是。瞞白",
    "X82n1571_055:0200a18": "雲不過。何故。只為語音不同。畢竟如何。蘇州菱。邵白",
    "X82n1571_055:0200a19": "藕。師曰。老東山。可謂長於譬喻。詞不迫切。雖然如是。",
    "X82n1571_055:0200a20": "要且只說得德山雪峰影子邊事。若是齊眉共躅。竝",
    "X82n1571_055:0200a21": "駕齊驅。未敢相許。何故。閩蜀同風。肚裏有蟲　佛涅",
    "X82n1571_055:0200a22": "槃上堂。湖光瀲灔晴偏好。山色空濛雨亦奇。淨法界",
    "X82n1571_055:0200a23": "身無出沒。不須惆悵怨芳時　上堂。舉東山演示眾。",
    "X82n1571_055:0200a24": "祖師說不著。諸佛看不見。四面老婆心。為君通一綫。",
    "X82n1571_055:0200b01": "師曰。若教頻下淚。滄海也須乾　上堂。今朝又是八",
    "X82n1571_055:0200b02": "月一。萬壑千巖儼秋色。牛帶寒鴉過別村。善財何處",
    "X82n1571_055:0200b03": "尋彌勒　師住後。有亡賴男子。誣師以事。詣部使者",
    "X82n1571_055:0200b04": "不滿意。文致其罪。師竟不與之辯。亦毫無慍色。踰年。",
    "X82n1571_055:0200b05": "省憲白師冤。復劄。請再住徑山。師入院拈劄曰。前佛",
    "X82n1571_055:0200b06": "性命。後佛紀綱。總在者裏。凜然如朽索之馭六馬。危",
    "X82n1571_055:0200b07": "乎猶一髮之引千鈞。若非大丞相赤手提持。全肩擔",
    "X82n1571_055:0200b08": "荷。何處更有今日。諸人還委悉麼。車不橫推。理無曲",
    "X82n1571_055:0200b09": "斷。陞座酬唱畢。復曰。去日應須償宿債。回時宿債本",
    "X82n1571_055:0200b10": "來空。山上鯉魚打[跳兆+孛]跳。一國之師展笑容。帝師錫號",
    "X82n1571_055:0200b11": "明辨正宗廣慧禪師。明太祖洪武癸丑。詔有道沙門",
    "X82n1571_055:0200b12": "十人。集大天界寺。師居首。以病不及召對。賜還穹窿。",
    "X82n1571_055:0200b13": "戊午九月。索筆書偈而逝。茶毗。火焰五色。香氣襲人。",
    "X82n1571_055:0200b14": "齒牙數珠皆不壞。遺骨紺澤。如青瑠璃。舍利交綴。塔",
    "X82n1571_055:0200b15": "於所居之陰。復分爪髮。歸徑山。葬於無等才塔右。世",
    "X82n1571_055:0200b16": "壽六十八。僧臘五十一。",
    "X82n1571_055:0200b17": "杭州靈隱樸隱天境元瀞禪師會稽倪氏子。狀貌魁",
    "X82n1571_055:0200b18": "偉性度坦夷。世間機穽。不識為何物。禮弘教立祝髮。",
    "X82n1571_055:0200b19": "從昭慶濡受具戒。嶷然有遠志。又從天崖濟。習台衡",
    "X82n1571_055:0200b20": "止觀。台宗諸老。競以書聘。師奮志參方。謁無見于華",
    "X82n1571_055:0200b21": "頂。復遊玉几。叩石室。室令參元叟端。師遂見端于不",
    "X82n1571_055:0200b22": "動軒。甫入門。端厲聲一喝。聲若雷霆。師黏縛盡脫。遽",
    "X82n1571_055:0200b23": "稽首作禮。遂命居侍司。尋掌記室。追隨久之。元順帝",
    "X82n1571_055:0200b24": "至正丙申。出世里之長慶。陞天衣。明太祖洪武壬子。",
    "X82n1571_055:0200c01": "詔天下名桑門。建會鍾阜。師應召入內。從容問道。賜",
    "X82n1571_055:0200c02": "食而退。丙辰。會靈隱虗席。諸山交致堅請。師不得已",
    "X82n1571_055:0200c03": "應焉　上堂。聲不是聲。觀音三昧。色不是色。文殊法",
    "X82n1571_055:0200c04": "門。聲色無礙。普賢境界。拈拄杖畫一畫曰。大鵬展翅",
    "X82n1571_055:0200c05": "葢十洲。籬邊燕雀空啾啾　上堂。即心即佛。嘉州牛",
    "X82n1571_055:0200c06": "喫禾。非心非佛。益州馬腹脹不是心不是佛。天下覓",
    "X82n1571_055:0200c07": "醫人。灸豬左膊上。良久曰。啼得血流無用處。不如緘",
    "X82n1571_055:0200c08": "口過殘春　未浹旬。左右請理崇德莊田。舉都寺德",
    "X82n1571_055:0200c09": "現掌職。寺僧有聞者。以私忿。列現過失詣縣。嚴行迅",
    "X82n1571_055:0200c10": "鞫。以師為寺長失于檢舉。法當緣坐。或謂。此三年前",
    "X82n1571_055:0200c11": "事。師實不知。且素不識。聞何不自辯。師笑曰。此定業",
    "X82n1571_055:0200c12": "也。其可逃乎。逮師至部。大小司宼。覧狀大驚。咸謂。師",
    "X82n1571_055:0200c13": "當今名德。不宜有是。洎審。師初無異詞。遂謫隸陝西。",
    "X82n1571_055:0200c14": "聞大悔。泣告師曰。初意若此。雖萬死不為也。師勿顧。",
    "X82n1571_055:0200c15": "行至寶應。謂從者曰。吾報身頗異常時。殆將盡乎。夜",
    "X82n1571_055:0200c16": "宿寧國寺。其住持總虗了者。與師有舊。相見甚歡。師",
    "X82n1571_055:0200c17": "曰。我骨有所託矣。是夜聚談。飲食如常。翌旦。忽合爪",
    "X82n1571_055:0200c18": "端坐。泊然而逝。時洪武戊午正月十九日也。法孫梵",
    "X82n1571_055:0200c19": "譯。攜骨以還。骨間舍利。叢布如珠。於浴佛日。結竁於",
    "X82n1571_055:0200c20": "祖隴之側瘞焉。壽六十七。臘五十五。",
    "X82n1571_055:0200c21": "蘇州萬壽行中至仁禪師自號澹居子。又號熈怡叟。",
    "X82n1571_055:0200c22": "番陽吳氏子。父仲華。為江州廣文。師生五歲。俾從州",
    "X82n1571_055:0200c23": "之報恩寺真牧純受業。七歲得度。自幼識見超穎。迥",
    "X82n1571_055:0200c24": "異常兒。會西土指空。赴英宗召。憩報恩。見師異之。授",
    "X82n1571_055:0201a01": "以毗尼。屬令參元叟端。端視師軒渠一笑。師罔措。遂",
    "X82n1571_055:0201a02": "失展尼師壇。端叱曰。參堂去。次日端問。何處人。師曰。",
    "X82n1571_055:0201a03": "番陽。端曰。番陽湖闊多小。師展手作量勢。端曰。不是",
    "X82n1571_055:0201a04": "不是。師曰。合取臭口。遂命侍香。尋掌記室。端甞謂眾",
    "X82n1571_055:0201a05": "曰。仁書記。虎而翼者也。後出世蘄之德章。遷越之雲",
    "X82n1571_055:0201a06": "頂崇報。吳之虎丘萬壽　師甞室中拈木枕子。問僧",
    "X82n1571_055:0201a07": "曰。者箇是什麼。僧曰。也知和尚老婆心切。師擲枕于",
    "X82n1571_055:0201a08": "地。僧擬議。師便喝出　示眾。幻軀將逼從心年。松下",
    "X82n1571_055:0201a09": "經行石上眠。珍重北山龍象眾。普通年話幾時圓",
    "X82n1571_055:0201a10": "　上堂。疊疊遠山青。迢迢江水綠。盡日小吳軒。倚闌看",
    "X82n1571_055:0201a11": "不足。驀喚侍者。收取拂子。便下座　上堂。禪性無生。",
    "X82n1571_055:0201a12": "離生禪想。禪性無住。離住禪想。五臺山上雲蒸飯。佛",
    "X82n1571_055:0201a13": "殿堦前狗尿天。剎竿頭上煎[飢几+追]子。三箇猢猻夜簸錢",
    "X82n1571_055:0201a14": "　明洪武初。上以鬼神之事召師。師以佛旨。撰書而",
    "X82n1571_055:0201a15": "對。上大悅。癸丑。蒲圻魏公觀。為蘇郡守。見萬壽廢址。",
    "X82n1571_055:0201a16": "戚然有意興復。聞師寓虎丘。遣使致書幣。凡三往返",
    "X82n1571_055:0201a17": "而應。晚歲。養閒於松林蘭若。洪武壬戌三月望示疾。",
    "X82n1571_055:0201a18": "十九日同參如愚仲。訊候曰。師行矣。諸子在旁。盍賜",
    "X82n1571_055:0201a19": "一言為末後訓乎。師曰。十方薄伽梵。一路涅槃門。曰",
    "X82n1571_055:0201a20": "與師締交五十秋矣。此別直詣淨土相見。師厲聲曰。",
    "X82n1571_055:0201a21": "盡大千界。是箇淨土。何處不相見。良久。索筆書偈。泊",
    "X82n1571_055:0201a22": "然而逝。世壽七十四。僧臘六十七。",
    "X82n1571_055:0201a23": "明州象山瑞龍夢堂曇噩禪師慈溪王氏子。祖父皆",
    "X82n1571_055:0201a24": "名宦。母周。師自幼有遠志。稍長。博通經史。藻思濬發。",
    "X82n1571_055:0201b01": "年二十三。白母出家。往從雪庭傳于長蘆。薙髮受具。",
    "X82n1571_055:0201b02": "教相諸宗。靡不研究。久之。雪庭遷住靈隱。師復往依",
    "X82n1571_055:0201b03": "侍。踰年。雪庭示寂。寂照端。來補其處。一見脗契。即命",
    "X82n1571_055:0201b04": "掌內記。後出世慶元之保聖。遷慈谿之開壽。天台之",
    "X82n1571_055:0201b05": "國清。最後住象山之瑞龍　上堂。豎拂子曰。只者箇。",
    "X82n1571_055:0201b06": "在臨濟則大機大用。卷舒擒縱。殺活自由。在雲門則",
    "X82n1571_055:0201b07": "孤危聳峻。格外提持。言前定奪。在曹洞則家風綿密。",
    "X82n1571_055:0201b08": "金鍼玉綫。明投暗合。在溈仰則父慈子孝。用劒刃事。",
    "X82n1571_055:0201b09": "施陷虎機。在法眼則箭鋒相拄。心空法了。情盡見除。",
    "X82n1571_055:0201b10": "五家提唱。雖則金聲玉振。邁古超今。然而總是門庭",
    "X82n1571_055:0201b11": "施設。直截一句。不曾道著。且道。作麼生是直截一句。",
    "X82n1571_055:0201b12": "高聲曰。看脚下　上堂。一二三四五六七。七六五四",
    "X82n1571_055:0201b13": "三二一。黃河九曲出崑崙。摩訶般若波羅蜜　師每",
    "X82n1571_055:0201b14": "誡諸徒曰。研究空宗。當外形骸忘寢食。以消累劫宿",
    "X82n1571_055:0201b15": "習。然後心地光明耳。自是。日惟一食。終夜凝坐達旦。",
    "X82n1571_055:0201b16": "明洪武庚戌。徵江南有道僧。舘于天界。師居首。奏對",
    "X82n1571_055:0201b17": "罷。上憫師老。賜令還山。癸丑二月甲申。無疾忽戒浴",
    "X82n1571_055:0201b18": "易衣。出器物分遺知交。集眾說偈曰。吾有一物。無背",
    "X82n1571_055:0201b19": "無面。要得分明。涅槃後看。言畢。危坐而逝。世壽八十",
    "X82n1571_055:0201b20": "有九。門人智巖等。茶毗。塔于國清。續修歷代高僧傳。",
    "X82n1571_055:0201b21": "行世。",
    "X82n1571_055:0201b22": "杭州徑山復原福報禪師台之寧海方氏子。母張。出",
    "X82n1571_055:0201b23": "家杭之梁渚崇福。時石湖美主淨慈。師往見。美器之。",
    "X82n1571_055:0201b24": "遂為祝髮受具戒。參徑山元叟端。端問。近離甚處。師",
    "X82n1571_055:0201c01": "曰淨慈。端曰。來作什麼。師曰。久慕道風。特來禮拜。端",
    "X82n1571_055:0201c02": "曰。趙州見南泉作麼生。師曰。頭頂天脚踏地。端曰。見",
    "X82n1571_055:0201c03": "後如何。師曰。饑來喫飯。困來打眠。端曰。何處學得者",
    "X82n1571_055:0201c04": "虗頭來。師曰。今日親見和尚。端頷之。出世慈谿蘆山。",
    "X82n1571_055:0201c05": "次遷越州東山。再遷四明智門。明太祖洪武初。驛召",
    "X82n1571_055:0201c06": "道行沙門。師赴京。舘天界寺。屢入內庭。應對稱旨。留",
    "X82n1571_055:0201c07": "三年。仍賜還智門。後兩主徑山　上堂。舉一不得舉",
    "X82n1571_055:0201c08": "二。放過一著。落在第二。古人恁麼說話。正見抱贓呌",
    "X82n1571_055:0201c09": "屈。東山即不然。舉二不得舉一。放過一著。落在第七。",
    "X82n1571_055:0201c10": "到者裏。更須知有向上一路始得。如何是向上一路。",
    "X82n1571_055:0201c11": "良久曰。莫戀寒巖異草青。坐却白雲宗不妙　上堂。",
    "X82n1571_055:0201c12": "一葉落天下秋。一塵起大地收。誰謂北鬱單越。不是",
    "X82n1571_055:0201c13": "南贍部洲。剛自騎牛更覓牛　上堂。語是謗。默是誑。",
    "X82n1571_055:0201c14": "還有二俱不涉者麼。拍禪床曰。洎合停囚長智　上",
    "X82n1571_055:0201c15": "堂。一語一默。一作一止。何似水銀落地。僧問趙州曰。",
    "X82n1571_055:0201c16": "乞師指示。州曰。喫粥也未。僧曰喫粥了也。州曰洗缽",
    "X82n1571_055:0201c17": "盂去　上堂。終日著衣。未甞挂一縷絲。終日喫飯。未",
    "X82n1571_055:0201c18": "甞齩一粒米。似地擎山。不知山之孤峻。如石含玉。不",
    "X82n1571_055:0201c19": "知玉之無瑕。不著佛求。不著法求。不著僧求。拈拄杖",
    "X82n1571_055:0201c20": "曰。有時乘好月。特地過滄洲　一日疾革。侍者請偈。",
    "X82n1571_055:0201c21": "師叱曰。吾世壽尚有三年。已而果然。及化之日。忽拍",
    "X82n1571_055:0201c22": "手曰。阿呵呵。大眾是什麼看取。竟寂。壽八十四。臘六",
    "X82n1571_055:0201c23": "十四。門人奉全身。瘞寂照之右岡。",
    "X82n1571_055:0201c24": "杭州靈隱竹泉了幻法林禪師台之寧海黃氏子。依",
    "X82n1571_055:0202a01": "法安太虗同出家。因看睦州語。有省。白虗曰。從生至",
    "X82n1571_055:0202a02": "死。只是者箇。不由別人也。虗默器。往參元叟端於中",
    "X82n1571_055:0202a03": "竺。端問。何處來。師曰天台。端曰。曾見寒山拾得麼。師",
    "X82n1571_055:0202a04": "叉手向前曰今日親見和尚。端曰。脫空謾語漢。參堂",
    "X82n1571_055:0202a05": "去。尋俾侍香。復掌藏鑰。一日看經次。端曰。看經那。師",
    "X82n1571_055:0202a06": "曰是。端曰。將甚麼看。師曰。將眼看。端豎起拳曰。何不",
    "X82n1571_055:0202a07": "道將者箇看。師曰。放下拳頭。將什麼看。端微笑。東嶼",
    "X82n1571_055:0202a08": "住淨慈。招師分座。時竺原居浮山。得師提唱語。稱譽",
    "X82n1571_055:0202a09": "不置。尋美以偈。有五百眾中居上首。妙解堪作人天",
    "X82n1571_055:0202a10": "師之句。嗣居淨慈蒙堂。不出戶者九年。行省左丞相",
    "X82n1571_055:0202a11": "脫歡公。請主萬壽。遷中竺。至佛殿曰。撥塵見佛。誰知",
    "X82n1571_055:0202a12": "佛亦是塵。罕逢穿耳客。多見刻舟人　上堂。法是常",
    "X82n1571_055:0202a13": "法。道是常道。拶破面門。點即不到。雪峰一千七百人",
    "X82n1571_055:0202a14": "善知識。朝夕只輥三箇木毬。趙州七百甲子老禪和。",
    "X82n1571_055:0202a15": "見人只道喫茶去。中峰居常見兄弟相訪。只是敘通",
    "X82n1571_055:0202a16": "寒溫。燒香叉手。若是金毛師子子。三千里外定誵譌",
    "X82n1571_055:0202a17": "　元至元戊寅。遷靈隱。上堂。舉僧問趙州。萬法歸一",
    "X82n1571_055:0202a18": "一歸何處。州曰我在青州做一領布衫重七斤。師曰。",
    "X82n1571_055:0202a19": "趙州雖則善用太阿。截斷者僧舌頭。未免自揚家醜。",
    "X82n1571_055:0202a20": "靈隱則不然。忽有僧問。萬法歸一。一歸何處。只向他",
    "X82n1571_055:0202a21": "道。今日熱如昨日　上堂。古杭管內。靈隱名山。肇建",
    "X82n1571_055:0202a22": "于東晉咸和年間。慧理法師。為第一代。今日上元令",
    "X82n1571_055:0202a23": "節。諸處放燈。知事直歲。各各照管風燭。便下座　為",
    "X82n1571_055:0202a24": "森監寺火。森羅及萬象。一法之所印。即今為汝拈却",
    "X82n1571_055:0202b01": "金剛圈栗棘蓬了也。喚什麼作一法。二由一有。一亦",
    "X82n1571_055:0202b02": "莫守。火裏烏龜。作師子吼　大龍翔虗席。星吉大夫。",
    "X82n1571_055:0202b03": "遣幣聘師。辭不赴。使者三往返。師避于會稽山中。行",
    "X82n1571_055:0202b04": "院知不可強。具疏請師。仍領靈隱。又三年。退處了幻",
    "X82n1571_055:0202b05": "菴。至正乙未春。感微疾。二月二日。集眾敘平生行脚",
    "X82n1571_055:0202b06": "本末。且誡之曰。佛法下衰。無甚於今。宜各努力。吾世",
    "X82n1571_055:0202b07": "緣止於斯矣。索筆書偈曰。七十二年。虗空釘橛。末後",
    "X82n1571_055:0202b08": "一句。不說不說。遂奄然而化。留龕十日。顏色不變。葬",
    "X82n1571_055:0202b09": "全身於松源塔西。學士普卿黃公。銘其塔。",
    "X82n1571_055:0202b10": "杭州徑山古鼎祖銘禪師四明奉化應氏子。受業金",
    "X82n1571_055:0202b11": "峩得度。會竺西坦主天童。往依之。典內記。復走閩。歸",
    "X82n1571_055:0202b12": "浙。適元叟住靈隱。師往參謁。一日入室。叩黃龍見慈",
    "X82n1571_055:0202b13": "明因緣。叟詰曰。只如趙州道。臺山婆子。被我勘破慈。",
    "X82n1571_055:0202b14": "明笑曰。是罵耶。你道。二老漢用處。是同是別。師曰。一",
    "X82n1571_055:0202b15": "對無孔鐵鎚。叟曰。黃龍直下悟去。又如何。師曰。也是",
    "X82n1571_055:0202b16": "病眼見空華。叟曰。不是不是。師擬進語。叟便喝。師當",
    "X82n1571_055:0202b17": "下廓然。命居記室。年五十四。始出世主隆教。次寶陀",
    "X82n1571_055:0202b18": "次中天竺。元順帝至正丁亥。奉旨遷徑山。錫號慧性",
    "X82n1571_055:0202b19": "文敏宏覺普濟禪師　僧問。祖意教意。是同是別。師",
    "X82n1571_055:0202b20": "曰。破畚箕生苕帚。僧禮拜曰。謝師指示。師曰。昨夜三",
    "X82n1571_055:0202b21": "更失却牛。天明起來失却火　問如何是佛。師曰。秤",
    "X82n1571_055:0202b22": "鎚蘸酢。曰如何是向上事。師曰。仰面不見天。曰記得",
    "X82n1571_055:0202b23": "僧問雲門。如何是佛。門曰乾屎橛。又作麼生。師曰。雲",
    "X82n1571_055:0202b24": "門不是好心。曰乾屎橛。與秤鎚蘸酢。相去多少。師曰。",
    "X82n1571_055:0202c01": "鑊湯無冷處。僧擬進語。師便喝　上堂。將十方世界。",
    "X82n1571_055:0202c02": "安向諸人眼睫上。絲毫不動。把四大海水。傾向諸人",
    "X82n1571_055:0202c03": "脚跟底。涓滴不流。會醫還少病。知分不多愁　上堂。",
    "X82n1571_055:0202c04": "舉大愚芝示眾。大家相聚喫莖虀。若喚作一莖虀。入",
    "X82n1571_055:0202c05": "地獄如箭射。師曰。宗師為人。如蠱毒之家。置毒於飲",
    "X82n1571_055:0202c06": "食之中與人。未甞不欲斷其命根。雖然。是冤對者。能",
    "X82n1571_055:0202c07": "有幾人　丞相康里公。每詣師叩宗門元旨。一日看",
    "X82n1571_055:0202c08": "經次。問師。何不看經。師曰。尋行數墨。為看經耶。公無",
    "X82n1571_055:0202c09": "語。師翻經曰。老僧看經去也。公以手掩經曰。請師為",
    "X82n1571_055:0202c10": "說破。師曰。伊尹周公。是阿誰做　至正戊戌。將遷寂。",
    "X82n1571_055:0202c11": "遺書囑丞相外護。復書偈曰。生死純真。太虗純滿。七",
    "X82n1571_055:0202c12": "十九年。搖籃繩斷。擲筆而逝。茶毗。舌根數珠皆不壞。",
    "X82n1571_055:0202c13": "舍利無算。於徑山隆教寶陀。分而塔焉。世壽七十九。",
    "X82n1571_055:0202c14": "僧臘五十五。有四會語錄。暨外集。行世。",
    "X82n1571_055:0202c15": "明州天寧歸菴仲猷祖闡禪師鄞縣陳氏子。從佛智",
    "X82n1571_055:0202c16": "匡剃染。參寂照於徑山得旨。出世廬山。遷香山。陞郡",
    "X82n1571_055:0202c17": "之天寧。上堂。若論第一句。三世諸佛道不得。六代祖",
    "X82n1571_055:0202c18": "師道不得。天下老和尚道不得。山僧道不得。大眾道",
    "X82n1571_055:0202c19": "不得。拈拄杖曰。拄杖子道得麼。道得也是第二句",
    "X82n1571_055:0202c20": "　上堂。即心即佛。非心非佛。不是心。不是佛。五臺山上",
    "X82n1571_055:0202c21": "雲蒸飯。佛殿堦前狗尿天。剎竿頭上煎鎚子。三箇猢",
    "X82n1571_055:0202c22": "猻夜簸錢　元宵上堂。十五日已前。脚頭脚尾黃金",
    "X82n1571_055:0202c23": "蓮。十五日已後。白牯狸奴成隊走。正當十五日。樓臺",
    "X82n1571_055:0202c24": "上下火照火。車馬往來人看人。好。大眾。且道好在什",
    "X82n1571_055:0203a01": "麼處。眾眼難瞞。便下座。",
    "X82n1571_055:0203a02": "蘇州開元愚仲善如禪師吳江人。上堂。佛身充滿于",
    "X82n1571_055:0203a03": "法界。普現一切羣生前。為甚麼。滬瀆居民。黃老之流",
    "X82n1571_055:0203a04": "迎之。而風濤駭吐。像即沉沒。吳縣朱膺東靈帛尼請",
    "X82n1571_055:0203a05": "之。而靈相峩峩雙泛。試就提捧。忽爾升舟。今山中所",
    "X82n1571_055:0203a06": "奉維衛迦葉二石相。是也。豈非隨緣赴感靡不周。而",
    "X82n1571_055:0203a07": "恒處此菩提座。然雖如是。若作恁麼會。大蟲看水磨。",
    "X82n1571_055:0203a08": "不作恁麼會。真州望長蘆。恁麼不恁麼。總拈却又作",
    "X82n1571_055:0203a09": "麼生。清平世界。不用譌言　示艸菴僧偈曰。國師萬",
    "X82n1571_055:0203a10": "代善知識。鴈宕艸菴天下聞。得在其中居住者。生難",
    "X82n1571_055:0203a11": "遭想報深恩。度牒親從天上降。得來何翅萬黃金。時",
    "X82n1571_055:0203a12": "中若不修僧行。孤負皇王一片心　師晚年。因法門",
    "X82n1571_055:0203a13": "從子瓛瑩中。住萬壽。闢一室廷。之養老。及相本空繼",
    "X82n1571_055:0203a14": "席。待之尤至。故得優游。以樂其道。甞居葑門直指菴。",
    "X82n1571_055:0203a15": "人因稱之。曰直指和尚。將終。呼諸子訣別。泊然而逝。",
    "X82n1571_055:0203a16": "蘇州萬壽佛初智淳禪師送忠侍者偈曰。鳥窠吹起",
    "X82n1571_055:0203a17": "布毛。侍者當下悟去。一對無孔鐵鎚。賣弄鬼家活計。",
    "X82n1571_055:0203a18": "若是靈利阿師。別有天然氣宇。恢張本地風光。顯出",
    "X82n1571_055:0203a19": "衲僧巴鼻。以大千攝入毫端。將須彌納向芥子。直踏",
    "X82n1571_055:0203a20": "毗盧頂上行。千手大悲攔不住。",
    "X82n1571_055:0203a21": "杭州上竺我菴本無禪師黃巖人。從淨慈方山落髮。",
    "X82n1571_055:0203a22": "依寂照于中竺。掌綱維。有舅氏教庠老成。挽之更宗。",
    "X82n1571_055:0203a23": "于是。見湛堂澄於演福。研精教部。寂照惜其去。作偈",
    "X82n1571_055:0203a24": "寄之曰。從教入禪今古有。從禪入教古今無。一心三",
    "X82n1571_055:0203b01": "觀門雖別。水滿千江月自孤。後出世弘教。既為湛堂",
    "X82n1571_055:0203b02": "嗣。仍爇一香報寂照。不以跡異而二其心也。寂照示",
    "X82n1571_055:0203b03": "寂。時師住四明延慶。照特遺書。囑其力弘大蘇少林",
    "X82n1571_055:0203b04": "二家宗趣。餘無他言。師於祭筵拈香。乃曰。妙喜五傳",
    "X82n1571_055:0203b05": "最光焰。寂照一代甘露門。等閒觸著肝腦裂。凍霜忽",
    "X82n1571_055:0203b06": "作陽春溫。我思打失鼻孔日。是何氣息今猶存。天風",
    "X82n1571_055:0203b07": "北來歲云暮。掣電討甚空中痕。後臨終無疾。坐脫于",
    "X82n1571_055:0203b08": "白雲臺。",
    "X82n1571_055:0203b09": "台州府護聖迪原啟禪師臨海人。為書生時。拜叔父",
    "X82n1571_055:0203b10": "堅上人于里之寶藏寺。偶閱首楞嚴經。至山河大地",
    "X82n1571_055:0203b11": "皆是妙明心中所現物處。置卷紬繹良久。豁然有省。",
    "X82n1571_055:0203b12": "白父母求出家。禮寂照為師。服頭陀行。久而益勤。出",
    "X82n1571_055:0203b13": "世護聖。後退居東堂七年。著有書。曰大普幻海。曰法",
    "X82n1571_055:0203b14": "運通略。曰贅譚。曰疣說。曰儒釋精華。總若干卷。又作",
    "X82n1571_055:0203b15": "佛祖綱統賦。終時壽四十三。",
    "X82n1571_055:0203b16": "江心萬禪師法嗣",
    "X82n1571_055:0203b17": "報恩無方智普禪師桂陽龍氏子。住後上堂。六月行",
    "X82n1571_055:0203b18": "人口吐烟。區區只為利名牽。爭如林下無心客。一覺",
    "X82n1571_055:0203b19": "和衣到曉眠。拍禪床曰。乾明不惜口業。為你說破。臘",
    "X82n1571_055:0203b20": "月三十日。閻老子要問你。索飯錢在　上堂。春色濃",
    "X82n1571_055:0203b21": "春日融。園林暖野桃紅。昔日靈雲一見。透脫色空。而",
    "X82n1571_055:0203b22": "今諸人總見。因甚不悟。若也不悟。眼被色籠。擊拂子",
    "X82n1571_055:0203b23": "曰。錯教人恨五更風。",
    "X82n1571_055:0203b24": "南康府雲居小隱師大禪師終日方丈危坐澹如也。",
    "X82n1571_055:0203c01": "剃餘鬚髮。侍者鑷生。爭取藏之。信宿即生舍利。甞有",
    "X82n1571_055:0203c02": "示信禪人偈曰。信是道元功德母。藥如有驗不消多。",
    "X82n1571_055:0203c03": "上人直下承當得。佛祖安能奈爾何。",
    "X82n1571_055:0203c04": "徑山熈禪師法嗣",
    "X82n1571_055:0203c05": "金陵大龍翔集慶寺笑隱大訢禪師九江義門陳氏",
    "X82n1571_055:0203c06": "子。從郡之水陸院芟染。自幼開爽絕倫。初見一山萬。",
    "X82n1571_055:0203c07": "既而遣詣百丈。參晦機熈。熈一見器重。命掌記室。一",
    "X82n1571_055:0203c08": "日問。黃龍既得旨於泐潭。領徒遊方。及見慈明。氣索",
    "X82n1571_055:0203c09": "汗下。過在什麼處。師抗聲曰。千年桃核裏。覓甚舊時",
    "X82n1571_055:0203c10": "仁。又室中侍立次。熈舉百丈野狐話詰曰。不落因果。",
    "X82n1571_055:0203c11": "便墮野狐身。不昧因果。便脫野狐身。且道。利害在甚",
    "X82n1571_055:0203c12": "麼處。師擬答。熈震威一喝。師當下渙然冰釋。因同參",
    "X82n1571_055:0203c13": "苦問。師答頌曰。百丈野狐。野狐百丈。埋作一坑。伏惟",
    "X82n1571_055:0203c14": "尚享。後出世湖之烏回。遷杭之報國中竺。元天曆己",
    "X82n1571_055:0203c15": "巳。文宗以潛邸為大龍翔集慶寺。妙簡名德開山。師",
    "X82n1571_055:0203c16": "首膺其選。賜號廣智全悟大禪師。復驛召赴闕。見上",
    "X82n1571_055:0203c17": "奎章閣。賜坐咨問法要。及順帝御極。待遇益隆。後以",
    "X82n1571_055:0203c18": "老病求退。優詔不許。勅外臺護視。使安居終老　上",
    "X82n1571_055:0203c19": "堂。安養國中。水鳥樹林悉皆念佛。知足天上。樹相撐",
    "X82n1571_055:0203c20": "觸演說苦空。豎拂子曰。山僧拂子。穿却汝諸人鼻孔。",
    "X82n1571_055:0203c21": "諸人向甚處出氣。聻　入新寺上堂。第一義諦。明如",
    "X82n1571_055:0203c22": "杲日。寬若太虗。萬彚森然。纖毫不立明。今舉古。無非",
    "X82n1571_055:0203c23": "節外生枝。立主立賓。何異虗空釘橛。然聖旨建寺。諸",
    "X82n1571_055:0203c24": "官臨筵。不可只恁麼休去。還有共相激揚底麼。問答",
    "X82n1571_055:0204a01": "不錄。乃曰。釋迦世尊。捨金輪而登佛位。今上皇帝。從",
    "X82n1571_055:0204a02": "佛位而御金輪。收攝三千剎海於一印中。具足八萬",
    "X82n1571_055:0204a03": "法門於一毫上。如華嚴會上菩薩。得無盡福德藏解",
    "X82n1571_055:0204a04": "脫門。於一器中。出生種種美味飲食。又於眾會。仰觀",
    "X82n1571_055:0204a05": "空中。而雨種種珍寶。隨眾生心悉令滿足。然後得其",
    "X82n1571_055:0204a06": "寶者。盡證法門。食其味者。咸成妙道。無一塵而不具",
    "X82n1571_055:0204a07": "足佛事。無一法而不圓滿正宗。即今崇建寶坊。闡揚",
    "X82n1571_055:0204a08": "法施。諸天音樂不鼓自鳴。梵唄詠歌自然敷奏。十方",
    "X82n1571_055:0204a09": "菩薩咸集道場。八部天龍同伸慶讚。還有不歷化城",
    "X82n1571_055:0204a10": "徑登寶所者麼。擊拂子曰。四海已歸皇化裏。時清休",
    "X82n1571_055:0204a11": "唱太平歌　上堂。孤峰頂上。目視雲霄。無乃埋沒己",
    "X82n1571_055:0204a12": "靈。十字街頭。和泥合水。且貴流通正眼。拈拄杖曰。釋",
    "X82n1571_055:0204a13": "迦已滅。彌勒未生。正當今日。千聖命脉。列祖鉗鎚。總",
    "X82n1571_055:0204a14": "在新報國手裏。拈起也。七穿八穴。頭頭現無邊妙身。",
    "X82n1571_055:0204a15": "放下也。鑑地輝天。處處彰寶王剎海。說甚麼谿山各",
    "X82n1571_055:0204a16": "異。雲月是同。至化無為功不宰。蕩然一片古皇風。復",
    "X82n1571_055:0204a17": "舉誌公令人傳語思大曰。何不下山教化眾生去。一",
    "X82n1571_055:0204a18": "向目視雲漢。作什麼。思大曰。三世諸佛。被我一口吞",
    "X82n1571_055:0204a19": "盡。何處更有眾生可度。師曰。思大被誌公一拶。直得",
    "X82n1571_055:0204a20": "倒退三千　進退兩度上堂。心空及第選佛。何必選",
    "X82n1571_055:0204a21": "官。荷負叢林為眾。一似為己。報國為法擇人。量材授",
    "X82n1571_055:0204a22": "職。如樂奏九成。左右進退。無不合度。只如一喝分賓",
    "X82n1571_055:0204a23": "主。照用一時行。諸人作麼生甄別。喝一喝曰。九萬里",
    "X82n1571_055:0204a24": "鵬纔奮迅。三千年鶴便翱翔　上堂。言發非聲。色前",
    "X82n1571_055:0204b01": "不物。著甚來由。聲色裏睡眠。聲色裏坐臥。却較些子。",
    "X82n1571_055:0204b02": "所以道。即此見聞非見聞。無餘聲色可呈君。箇中若",
    "X82n1571_055:0204b03": "了全無事。體用何須分不分。驀拈拄杖曰。水流黃葉",
    "X82n1571_055:0204b04": "來何處。牛帶寒鴉過遠村。卓拄杖下座　上堂。舉黃",
    "X82n1571_055:0204b05": "龍南室中垂語曰。我手何似佛手。我脚何似驢脚。人",
    "X82n1571_055:0204b06": "人有箇生緣。那箇是上座生緣。師曰。黃龍三關。如商",
    "X82n1571_055:0204b07": "君立法。法雖立而廢先王之道。故當時出其門者甚",
    "X82n1571_055:0204b08": "多。得其傳者益寡。使其恪守慈明家法。子孫未致斷",
    "X82n1571_055:0204b09": "絕　僧侍立次。師展兩手曰。八字打開了也。為什麼",
    "X82n1571_055:0204b10": "不肯承當。僧曰。休來鈍置。師曰。許多時沒一點氣息。",
    "X82n1571_055:0204b11": "便打　師問眾曰。青州布衫重七斤。古人已道得了",
    "X82n1571_055:0204b12": "也。畢竟萬法歸一。一歸何處。一僧出曰。東廊頭西廊",
    "X82n1571_055:0204b13": "下。師曰。什麼處見趙州。僧擬議。師曰。棒下不成龍",
    "X82n1571_055:0204b14": "　僧參。師曰。豎拂拈槌。古人榜樣。擎叉舞劒。列祖條章。",
    "X82n1571_055:0204b15": "衲僧門下。合作麼生。僧珍重便行。師曰。不消一劄",
    "X82n1571_055:0204b16": "　師問僧。甚處來。曰遊山來。師曰。笠子下拶破。洛浦徧",
    "X82n1571_055:0204b17": "參底作麼生。曰未入門時。已呈似和尚了也。師曰。即",
    "X82n1571_055:0204b18": "今為什麼不拈出。僧擬議。師便打　順帝至正甲申",
    "X82n1571_055:0204b19": "五月示微疾。作手書別交遊。囑其徒。以兩朝所賜金",
    "X82n1571_055:0204b20": "幣。作萬佛閣。上報國恩。二十二日書偈。趺坐而寂。其",
    "X82n1571_055:0204b21": "年秋八月十有六日。葬于石頭城塔院之後岡。壽六",
    "X82n1571_055:0204b22": "十一。臘四十六。黃文獻公溍。撰碑銘。虞文靖公集。著",
    "X82n1571_055:0204b23": "行道紀。明洪武甲寅。遷葬于撥雲山。與康僧會古塔",
    "X82n1571_055:0204b24": "相鄰。所著。有禪林清規。及四會語錄。蒲室集。行世。",
    "X82n1571_055:0204c01": "嘉興府祥符梅屋念常禪師華亭黃氏子。父文祐。母",
    "X82n1571_055:0204c02": "楊。夢老僧託宿而有娠。元世祖至元壬午三月十二",
    "X82n1571_055:0204c03": "日誕生。是夜神光燭室。異香襲人。師幼喜孤坐。年十",
    "X82n1571_055:0204c04": "二。依平江圓明院體志出家。十四薙髮受具。至大戊",
    "X82n1571_055:0204c05": "申。佛智晦機。自江西百丈。遷杭之淨慈。師往參承。值",
    "X82n1571_055:0204c06": "佛智上堂。舉太原孚上座。聞角聲悟道因緣。頌曰。琴",
    "X82n1571_055:0204c07": "生入滄海。太史遊名山。從此揚州城外路。令嚴不許",
    "X82n1571_055:0204c08": "早開關。師於言下。豁然有省。投丈室呈所解。佛智頷",
    "X82n1571_055:0204c09": "之。俾掌記室。迨智遷徑山。師職後版。表率一眾。丙辰。",
    "X82n1571_055:0204c10": "奉朝廷遴選。出世祥符。至治癸亥。赴京出入金門。討",
    "X82n1571_055:0204c11": "論墳典。自帝師以下。皆尊愛之。南還主姑蘇萬壽。所",
    "X82n1571_055:0204c12": "著。有佛祖通載二十二卷。行世。",
    "X82n1571_055:0204c13": "明州雪竇石室祖瑛禪師吳江陳氏子。髫年出家于",
    "X82n1571_055:0204c14": "普向寺。年十五祝髮受具戒。即策杖遊方。初從虗谷",
    "X82n1571_055:0204c15": "陵于仰山。聞徑山晦機道望。亟往投之。一見契合。遂",
    "X82n1571_055:0204c16": "留掌記。後出世明之隆教。遷杭之萬壽。明之雪竇育",
    "X82n1571_055:0204c17": "王　謝天童平石砥問疾偈曰。是身無我病根深。慙",
    "X82n1571_055:0204c18": "愧文殊遠訪臨。自有巖華談不二。青燈相對笑吟吟。",
    "X82n1571_055:0204c19": "法身徧在一切處。噇飯噇空得自由。太白鄮峰烟雨",
    "X82n1571_055:0204c20": "裏。笋與來往亦風流　晚年得痿痺疾。造一龕。曰木",
    "X82n1571_055:0204c21": "裰。日坐其中。不涉世事。元順帝至正癸未三月。見一",
    "X82n1571_055:0204c22": "蓑衣婦人。扣頭請師應身為國王。師曰。吾不願生天",
    "X82n1571_055:0204c23": "王家。逾十七日。趺坐而化。臨終偈曰。五十三年。弄巧",
    "X82n1571_055:0204c24": "成拙。踏破虗空赤脚行。萬象森羅笑不輟。闍維。遵治",
    "X82n1571_055:0205a01": "命。以遺骨煅之。炭盡益以香薪。百煉不回鎔。作金銅",
    "X82n1571_055:0205a02": "色。扣之有聲。祔葬于三藏道法師塔右。",
    "X82n1571_055:0205a03": "杭州中竺一關正逵禪師番陽方氏子。參晦機熈于",
    "X82n1571_055:0205a04": "淨慈。熈問。甚處人。師曰番陽。熈曰。番陽湖水深多少。",
    "X82n1571_055:0205a05": "師曰。瞪目不見底。熈曰。恁麼則浸爛衲僧鼻孔也。師",
    "X82n1571_055:0205a06": "曰。終不借和尚鼻孔出氣。熈曰。畢竟借誰鼻孔出氣。",
    "X82n1571_055:0205a07": "師曰。恭惟和尚萬福。熈肯之。命充侍者。逾二年。參中",
    "X82n1571_055:0205a08": "峰于天目。復謁徑山元叟。命掌記。笑隱主中竺。俾師",
    "X82n1571_055:0205a09": "分座。出世金陵崇因。帝師授以佛日普照之號。遷鳳",
    "X82n1571_055:0205a10": "山資福。陞主報國。再遷中竺　示眾。心不是佛。智不",
    "X82n1571_055:0205a11": "是道。一念涉思惟。全身入荒草。所以道。目前無法。意",
    "X82n1571_055:0205a12": "在目前。不是目前法。非耳目之所到。古今天地。古今",
    "X82n1571_055:0205a13": "日月。古今山河。古今人倫。頭頭顯露。物物全彰。不從",
    "X82n1571_055:0205a14": "千聖借。不向萬機求。內外絕承當。古今無處所。恁麼",
    "X82n1571_055:0205a15": "解會。猶是錯認驢鞍橋。作阿爺下頷。雖然。既是泗洲",
    "X82n1571_055:0205a16": "大聖。因甚在揚州出現。良久曰。參。後示寂。世壽五十",
    "X82n1571_055:0205a17": "七。僧臘四十四。",
    "X82n1571_055:0205a18": "明州佛巖仲方天倫禪師象山張氏子。幼而岐嶷。投",
    "X82n1571_055:0205a19": "廣德天寧竺源剃落。源曰。汝志宏遠。堪任大法。無為",
    "X82n1571_055:0205a20": "我滯。遂往見虎丘東州永。偶過旃檀林。同一僧看傳",
    "X82n1571_055:0205a21": "燈錄。僧謂師曰。千七百則公案。渾如生銕鎖子一般。",
    "X82n1571_055:0205a22": "只要鎖匙入手。師言下點首默契。乃參晦機熈於淨",
    "X82n1571_055:0205a23": "慈。纔入門。熈曰。湖山靄靄。湖水漾漾。浸爛你鼻孔。塞",
    "X82n1571_055:0205a24": "破你眼睛。因甚不知。師曰。通身無影象。步步絕形蹤。",
    "X82n1571_055:0205b01": "熈曰。未在更道。師拂袖便出。熈俾居侍司。復掌藏鑰。",
    "X82n1571_055:0205b02": "師憚其繁。嘆曰。世降道衰。人根浮薄。宿師碩德。具大",
    "X82n1571_055:0205b03": "知見。猶不為學者信服。無他。葢表裏不純故也。自是",
    "X82n1571_055:0205b04": "必欲剷蹤削蹟。聞吳興桃華塢僻邃。乃往縛茆。一日",
    "X82n1571_055:0205b05": "灌園次。忽四山雲暝。驟雨疾風。摧折林木。霹靂一聲。",
    "X82n1571_055:0205b06": "胸中疑礙頓釋。乃曰。大奇大奇也大奇。掇轉虗空顛",
    "X82n1571_055:0205b07": "倒騎。蟭螟吞却五須彌。曩於南屏室中。屢叩老和尚。",
    "X82n1571_055:0205b08": "終不肯為我說。使當時說破。安有今日耶。元泰定丁",
    "X82n1571_055:0205b09": "卯。出主廣德東泉。遷明之佛巖。笑隱居龍翔。招師分",
    "X82n1571_055:0205b10": "座說法。南臺治書吐魯。數來問道。與師泛論契合。舉",
    "X82n1571_055:0205b11": "師主保寧　僧參。師曰。好箇師僧。恁麼行脚。僧曰。撥",
    "X82n1571_055:0205b12": "草瞻風。豈圖別事。師曰。喫得棒也未。僧擬議。師便喝",
    "X82n1571_055:0205b13": "　問如何是和尚家風。師曰。誰人看不見　問如何",
    "X82n1571_055:0205b14": "是一相三昧。師曰。青黃赤白　問如何是鳳臺境師",
    "X82n1571_055:0205b15": "曰。鳳臺有什麼境　上堂。初三十一。中九下七。七九",
    "X82n1571_055:0205b16": "六十三。九九八十一。朝往西天。暮歸唐土。一馬生三",
    "X82n1571_055:0205b17": "寅。石牛欄古路　臘八上堂。昨夜覩明星悟道。後園",
    "X82n1571_055:0205b18": "風打籬笆倒。曉來無蹟可追尋。雪山依舊生青草",
    "X82n1571_055:0205b19": "　上堂。言無展事。語不投機。承言者喪。滯句者迷。與麼",
    "X82n1571_055:0205b20": "也不得。不與麼也不得。與麼不與麼總不得。你有拄",
    "X82n1571_055:0205b21": "杖子。我與你拄杖子。你無拄杖子。我奪却你拄杖子",
    "X82n1571_055:0205b22": "　上堂。舉雲門因僧問。久雨不晴時如何。門曰劄。師",
    "X82n1571_055:0205b23": "曰。雲門一劄。猿啼巴峽。熊耳峰高。石頭路滑　師晚",
    "X82n1571_055:0205b24": "年卜築于鳳臺之西。曰新菴。將終。謂淨覺曇曰。欲以",
    "X82n1571_055:0205c01": "後事相凂。今日何日。覺曰。二十九日。師曰。月窮日不",
    "X82n1571_055:0205c02": "宜去。明日五月一吾行矣。至期。召門人付囑。舉手作",
    "X82n1571_055:0205c03": "別。端坐而逝。壽六十六。臘五十一。",
    "X82n1571_055:0205c04": "越州天衣業海子清禪師上堂。三歲孩兒抱華鼓。八",
    "X82n1571_055:0205c05": "十翁翁輥繡毬。嬌羞老醜多呈露。直得諸人笑不休。",
    "X82n1571_055:0205c06": "山僧。昔在南屏山下。糞掃堆頭。拾得一領破襴衫子。",
    "X82n1571_055:0205c07": "抖擻將呈天目。不為顧采。又過崇德。撞著惡辣漢。被",
    "X82n1571_055:0205c08": "渠撦破。七孔八穿。收拾歸南屏。深藏四十餘年。不將",
    "X82n1571_055:0205c09": "輕與外人。無端今日來天衣。比看破舊相似顏色一",
    "X82n1571_055:0205c10": "般。著來嫌袖大。起舞覺天寬。直得十峰齊起舞。雙澗",
    "X82n1571_055:0205c11": "共鳴湍。盡看當場鮑老。不知笑倒傍觀。遂大笑。拈拄",
    "X82n1571_055:0205c12": "杖畫一畫曰。更把一枝無孔笛。等閒吹出萬年歡。復",
    "X82n1571_055:0205c13": "舉三聖逢人則出話。師曰。二大老。竊得臨濟些子家",
    "X82n1571_055:0205c14": "私。各自賣弄。檢點將來。好與一坑埋却　同參至上",
    "X82n1571_055:0205c15": "堂。颯颯涼風景。同人訪寂寥。煑茶山下水。燒鼎洞中",
    "X82n1571_055:0205c16": "樵。慈祖將常住物。作自己人情。天衣則不然。供佛嬾",
    "X82n1571_055:0205c17": "拈華。延賓不煑茶。莫嫌無禮數。冷淡是僧家。師出世",
    "X82n1571_055:0205c18": "天衣。時年已八十六矣。",
    "X82n1571_055:0205c19": "杭州淨慈元菴會藏主臨安人。參晦機於淨慈。居蒙",
    "X82n1571_055:0205c20": "堂。因修涅槃堂有偈曰。涅槃一路盡掀翻。觸處工夫",
    "X82n1571_055:0205c21": "見不難。洗面驀然摸著鼻。繡鍼眼裏好藏山。晦機稱",
    "X82n1571_055:0205c22": "賞之。",
    "X82n1571_055:0205c23": "松江南禪寶洲覺岸禪師吳興吳氏子。從獨孤明落",
    "X82n1571_055:0205c24": "髮受具。與梅屋。同出佛智之門。一日偶為眾演楞嚴。",
    "X82n1571_055:0206a01": "至七徵心處。忽淨瓶水騰湧。注師懷。聽眾驚愕。師笑",
    "X82n1571_055:0206a02": "曰。此偶然耳。",
    "X82n1571_055:0206a03": "徑山高禪師法嗣",
    "X82n1571_055:0206a04": "杭州中竺一溪自如禪師閩人。幼值元兵下江南。遭",
    "X82n1571_055:0206a05": "遊卒挾至臨安。遺之而去。富民胡氏收養。令伴子讀",
    "X82n1571_055:0206a06": "書。師隅立。默識無所失。胡氏因子之既長。俾師隸里",
    "X82n1571_055:0206a07": "中無相寺為僧。參雲峰於徑山得旨。初住萬壽。元天",
    "X82n1571_055:0206a08": "曆初。中竺笑隱訢。奉詔開山龍翔。因舉代往者三人。",
    "X82n1571_055:0206a09": "御筆點師名。宣政院具疏。請師居焉。有大家黃氏者。",
    "X82n1571_055:0206a10": "重師道行。甞供伊蒲塞饌。一日請歸其家。進供愈勤。",
    "X82n1571_055:0206a11": "乃開私帑所藏金玉示師。師怫然歸。語徒眾曰。彼黃",
    "X82n1571_055:0206a12": "氏。以帑中寶示我。將欲誘我死去為其子耶。出家兒。",
    "X82n1571_055:0206a13": "視金玉當如瓦礫。古來墮此轍者頗多。非但為其子。",
    "X82n1571_055:0206a14": "為其牛馬者有之。遂與黃氏絕。後遷化。茶毗。靈異頗",
    "X82n1571_055:0206a15": "多。",
    "X82n1571_055:0206a16": "江州東林古智喆禪師都昌巢氏子。初住興國興聖。",
    "X82n1571_055:0206a17": "遷東林。上堂。過去諸佛已說。未來諸佛當說。現在諸",
    "X82n1571_055:0206a18": "佛今說。且道。畢竟說箇甚麼。卓拄杖。下座　上堂。明",
    "X82n1571_055:0206a19": "來暗謝。智起惑亡。黑牛臥死水。癩馬繫枯椿。何似東",
    "X82n1571_055:0206a20": "村黑王老。黃昏伸脚睡。一覺到天光。山僧與麼道。切",
    "X82n1571_055:0206a21": "忌錯承當　上堂。盡令提綱。聖凡罔測。放開綫道。普",
    "X82n1571_055:0206a22": "請同參。薰風自南來。殿閣生微涼　上堂。祖師道。圓",
    "X82n1571_055:0206a23": "同太虗。無欠無餘。三條椽下。七尺單前。切忌依他作",
    "X82n1571_055:0206a24": "解。莫有向天外出頭底麼。乃曰。巡堂喫茶　禮暹道",
    "X82n1571_055:0206b01": "者塔偈曰。髑髏元自有靈光。雪竇何曾抖尿腸。截斷",
    "X82n1571_055:0206b02": "婆婆三寸舌。至今雙劒倚天長　送萬禪人參徑山",
    "X82n1571_055:0206b03": "虗谷偈曰。萬轍千途同一車。參方眼正不曾差。一千",
    "X82n1571_055:0206b04": "七百人中主。元是仰山小釋迦。",
    "X82n1571_055:0206b05": "明州天童怪石奇禪師示眾。參禪本無難易。只要具",
    "X82n1571_055:0206b06": "大信根。有決烈志。萬機休罷。千聖不攜。坐斷諸緣。不",
    "X82n1571_055:0206b07": "存一法。如太虗空。了無朕迹。如須彌盧。屹然不動。無",
    "X82n1571_055:0206b08": "上真乘。方可希冀　示眾。此事如人饑渴相似。說飲",
    "X82n1571_055:0206b09": "說食。豈能救療。直須自飲水自喫飯。方有實効處",
    "X82n1571_055:0206b10": "　示眾。因舉從上先德痛切為人語要。開示倘能向者",
    "X82n1571_055:0206b11": "裏虗却心。不即法相。不離法相。一聞頓悟。便是涅槃",
    "X82n1571_055:0206b12": "會上。廣頟屠兒。放下屠刀。立地成佛底時節。是即是。",
    "X82n1571_055:0206b13": "不得恁麼會。言多去道轉遠。且截斷葛藤。喝一喝。下",
    "X82n1571_055:0206b14": "座。",
    "X82n1571_055:0206b15": "杭州徑山本源善達禪師仙居柴氏子。早年同及菴",
    "X82n1571_055:0206b16": "信行脚。誓不歷職。初見雪巖于仰山。尋還浙西。參徑",
    "X82n1571_055:0206b17": "山雲峰高。入室有省。高印可之。適慧雲虗席。命師補",
    "X82n1571_055:0206b18": "處。後遷保寧。淨慈徑山。皆有成績可紀。師居常不設",
    "X82n1571_055:0206b19": "臥榻。夜則焚香燃燭。端坐達旦。率以為常。又體所稟",
    "X82n1571_055:0206b20": "與人異。遇嚴寒則衣絺綌。大熱則衣繒絮。甞以缽資。",
    "X82n1571_055:0206b21": "建大圓院于東路半山。接待雲侶。一日自知時至。會",
    "X82n1571_055:0206b22": "眾敘平生行脚事畢。端坐而逝。",
    "X82n1571_055:0206b23": "龍巖真首座諸方屢聘。高臥不起。甞作樂閒歌。其略",
    "X82n1571_055:0206b24": "曰。即心是佛。無心是道。萬事但隨緣。自覺身心好。院",
    "X82n1571_055:0206c01": "子從來不要住。便是佛也不要做。律亦不曾持。戒亦",
    "X82n1571_055:0206c02": "不曾破。放行把住總由人。執法修行驢拽磨。要行便",
    "X82n1571_055:0206c03": "行。要坐便坐。也不精進。也不懶惰。一卷三字經。逐日",
    "X82n1571_055:0206c04": "為工課。有時深深海底行。有時高高山頂臥。幾生修",
    "X82n1571_055:0206c05": "得做閒人。肯為虗名被覊鎖。我不輕汝等。從他當面",
    "X82n1571_055:0206c06": "唾。百年能得幾光陰。何必強分人與我。貧也不須憂。",
    "X82n1571_055:0206c07": "富也休粧大。閻王相請無親疎。盡付一堆紅焰火。自",
    "X82n1571_055:0206c08": "家作得主宰。終不隨風倒柁。補破遮寒暖即休。淡飯",
    "X82n1571_055:0206c09": "麤茶隨分過。我作樂閒歌。自歌還自和。不是閒人不",
    "X82n1571_055:0206c10": "肯閒。世上閒人得幾箇。",
    "X82n1571_055:0206c11": "何山明禪師法嗣",
    "X82n1571_055:0206c12": "明州恭都侍者廉介自持。日誦法華。因聆銕鏡上堂",
    "X82n1571_055:0206c13": "語。遂得心要。甞夜坐有偈曰。點盡山窗一盞油。地爐",
    "X82n1571_055:0206c14": "無火冷啾啾。話頭留向明朝舉。道者敲鐘又上樓。銕",
    "X82n1571_055:0206c15": "鏡因陞堂。特稱賞之。臨終無疾坐逝。闍維。舌根不壞。",
    "X82n1571_055:0206c17": "五燈全書卷第五十五"
}