{
    "T37n1761_001:0356b10": "佛說阿彌陀經義疏(并序)",
    "T37n1761_001:0356b12": "西湖靈芝崇福寺釋元照述",
    "T37n1761_001:0356b13": "一乘極唱，終歸咸指於樂邦；萬行圓修，最勝",
    "T37n1761_001:0356b14": "獨推於果號。良以從因建願，秉志躬行，歷塵",
    "T37n1761_001:0356b15": "點劫，懷濟眾之仁，無芥子地非捨身之處，悲",
    "T37n1761_001:0356b16": "智六度攝化以無遺，內外兩財隨求而必應，",
    "T37n1761_001:0356b17": "機興緣熟，行滿功成，一時圓證於三身，萬德",
    "T37n1761_001:0356b18": "總彰於四字。是以知識廣讚，感獄火化為涼",
    "T37n1761_001:0356b19": "風，善友教稱，見金蓮狀同杲日，八十億劫之",
    "T37n1761_001:0356b20": "重罪廓爾煙消，十萬億剎之遐方倏如羽化。",
    "T37n1761_001:0356b21": "嗟乎！識昏障厚，信寡疑多，貶淨業為權乘，嗤",
    "T37n1761_001:0356b22": "誦持為麁行，豈非耽湎朽宅，自甘永劫之沈",
    "T37n1761_001:0356b23": "迷，悖戾慈親，深痛一生之虛喪。須信非憑他",
    "T37n1761_001:0356b24": "力截業惑以無期，不遇此門脫生死而無路。",
    "T37n1761_001:0356b25": "聞持頗眾，正恊於時緣，著述雖多，鮮窮於要",
    "T37n1761_001:0356b26": "旨。盡毫端而申釋，敢斆前修，舒舌相以讚揚，",
    "T37n1761_001:0356b27": "誓同諸佛，太虛可際，鄙志奚窮，敬勉同舟深",
    "T37n1761_001:0356b28": "崇此道矣。",
    "T37n1761_001:0356b29": "將釋此經，先以義門括其綱要，始可入文釋",
    "T37n1761_001:0356c01": "其義趣。初中，大覺世尊一代名教，大小雖殊",
    "T37n1761_001:0356c02": "不出教、理、行、果，因教顯理，依理起行，由行克",
    "T37n1761_001:0356c03": "果，四法收之鮮無不盡。初中言教，大略有二：",
    "T37n1761_001:0356c04": "初、明教興；二、辨教相。初中，《大本經》云：「佛言：『如",
    "T37n1761_001:0356c05": "來以無量大悲矜哀三界，所以出興於世，光",
    "T37n1761_001:0356c06": "闡道教，普令群萌獲其法利，開示五趣度未",
    "T37n1761_001:0356c07": "度者，決正生死泥洹之道。』」此明出世大意，該",
    "T37n1761_001:0356c08": "於眾典，是謂通明教興也。次據今經略言五",
    "T37n1761_001:0356c09": "意：一、欲令眾生知娑婆苦求出離，故經云：「彼",
    "T37n1761_001:0356c10": "國眾生無有眾苦。」二、令知佛境界生忻慕，故",
    "T37n1761_001:0356c11": "下明依正莊嚴，勸生彼國。三、令攝心安住念",
    "T37n1761_001:0356c12": "佛三昧，故下云：「聞說阿彌陀佛執持名號，一",
    "T37n1761_001:0356c13": "心不亂」等。四、令破障脫苦得清淨樂，故下云：",
    "T37n1761_001:0356c14": "「是人終時心不顛倒，即得往生」等。五、令生彼",
    "T37n1761_001:0356c15": "國成就菩提，故下云：「是諸人等，皆得不退轉」",
    "T37n1761_001:0356c16": "等。此明說經正意局在今文，所謂別敘教興",
    "T37n1761_001:0356c17": "也。次、辨教相。淨土教觀通明現在十方諸佛，",
    "T37n1761_001:0356c18": "即如下引，六方恒沙諸佛出廣長舌勸信是",
    "T37n1761_001:0356c19": "經，即其證也。又準下文，善男、善女聞經受持，",
    "T37n1761_001:0356c20": "不歷階漸皆不退轉阿耨菩提，故知一切淨",
    "T37n1761_001:0356c21": "土教門，皆是大乘圓頓成佛之法，定非偏小，",
    "T37n1761_001:0356c22": "如別委論。二、明理者，理即教體，亦分為二：初、",
    "T37n1761_001:0356c23": "通，二、別。初中，一切大乘皆以方等實相為體，",
    "T37n1761_001:0356c24": "方謂方廣，等即平等，實相妙理橫遍諸法故",
    "T37n1761_001:0356c25": "名方廣，竪該凡聖故言平等，故知橫竪一切",
    "T37n1761_001:0356c26": "諸法悉自緣生，皆不思議無非實相，此通一",
    "T37n1761_001:0356c27": "代大乘所詮之理。二、言別者，今經即以彌陀",
    "T37n1761_001:0356c28": "修因感果，依正莊嚴不思議功德為所詮理，",
    "T37n1761_001:0356c29": "良以因中發無相大願，修無住妙行，感無得",
    "T37n1761_001:0357a01": "聖果，點事如理，相即非相，故所感身土無非",
    "T37n1761_001:0357a02": "實相，即下經云：「如我今者讚歎阿彌陀佛不",
    "T37n1761_001:0357a03": "可思議功德」，若非妙理，那稱不思議乎？三、明",
    "T37n1761_001:0357a04": "行者，行即教宗，亦有通別。初、通明大行，不出",
    "T37n1761_001:0357a05": "發無上道心、修六度萬行，備在眾經，不復具",
    "T37n1761_001:0357a06": "舉。二、別論者，修行淨業感生淨土，別是一門",
    "T37n1761_001:0357a07": "出離徑術。就淨業中復有多種，諸經所示行",
    "T37n1761_001:0357a08": "法各殊，《觀經》三福妙觀，《大本》一日一夜懸繒",
    "T37n1761_001:0357a09": "幡蓋，十日十夜奉持齋戒，《大悲經》中一日稱",
    "T37n1761_001:0357a10": "名展轉相勸，《般舟經》中一日若過，繫念現前，",
    "T37n1761_001:0357a11": "九十日中恒不坐臥，《鼓音聲經》十日十夜六",
    "T37n1761_001:0357a12": "時禮念，《陀羅尼集》誦諸神呪，《大法鼓經》但作",
    "T37n1761_001:0357a13": "生意知有彼佛。權巧赴機行法不一，教門雖",
    "T37n1761_001:0357a14": "異無不往生。今經專示持名之法，正是經宗，",
    "T37n1761_001:0357a15": "於今為要，故當委示，不可籠通。括束經文且",
    "T37n1761_001:0357a16": "為五例：一、心起忻厭，厭苦忻樂；二、身須西向，",
    "T37n1761_001:0357a17": "正立合掌；三、克期日限，一日七日；四、繫心佛",
    "T37n1761_001:0357a18": "境，專一不亂；五、期死無退，決誓求脫，若此稱",
    "T37n1761_001:0357a19": "名下至十念尚得往生，況一日七日乎？四、明",
    "T37n1761_001:0357a20": "果者，果即教用，亦有二別：一者、近果，經云：「是",
    "T37n1761_001:0357a21": "人終時心不顛倒，即得往生極樂世界」，由前",
    "T37n1761_001:0357a22": "稱佛結業成因，捨此穢苦感彼淨樂，即獲法",
    "T37n1761_001:0357a23": "性淨身，住同居淨土也。二者、遠果，下云：「眾生",
    "T37n1761_001:0357a24": "生者，皆得不退阿耨菩提」，此謂生彼國已，聞",
    "T37n1761_001:0357a25": "法得忍，修菩提道斷惑，證真究竟成佛，即證",
    "T37n1761_001:0357a26": "清淨法身，居法性土也。上列四章略提梗概，",
    "T37n1761_001:0357a27": "餘如後釋，仍委他文。次、釋文中，此經凡有兩",
    "T37n1761_001:0357a28": "譯：一、姚秦羅什法師譯，即今本也；二、大唐玄",
    "T37n1761_001:0357a29": "奘法師譯，今見藏中。立題各異，如下所明。自",
    "T37n1761_001:0357b01": "古解釋凡有三家：唐慈恩法師《通讚》一卷，今",
    "T37n1761_001:0357b02": "朝孤山法師、霅溪法師皆有《疏記》見行于世，",
    "T37n1761_001:0357b03": "今之所出各從其志，時有異同，臨文目見。次、",
    "T37n1761_001:0357b04": "正釋，文相又二：初、釋經題，二、釋經文。初中此",
    "T37n1761_001:0357b05": "經本名「稱讚不可思議功德一切諸佛所護念",
    "T37n1761_001:0357b06": "經」，總十六字，經字為通題，上十五字為別",
    "T37n1761_001:0357b07": "題。上八字屬教，即經所說依正莊嚴稱名往",
    "T37n1761_001:0357b08": "生，皆是彌陀修因感果，威神願力不思議功德",
    "T37n1761_001:0357b09": "也；下七字屬機，即依教起行，專修成業，眾聖",
    "T37n1761_001:0357b10": "冥加攝持，不退直至菩提也。奘師唐譯即用",
    "T37n1761_001:0357b11": "本題云「稱讚淨土佛攝受經」，語雖少異義意",
    "T37n1761_001:0357b12": "大同，對文可見。今經秦譯隱略本題在六方",
    "T37n1761_001:0357b13": "佛後，即下云：「汝等眾生當信是」等，據宗取要",
    "T37n1761_001:0357b14": "別建此題，略有五意：一則、上符經旨，經中唯",
    "T37n1761_001:0357b15": "示持名方法，故取佛名用標題首；二則、下適",
    "T37n1761_001:0357b16": "機宜，彌陀名號眾所樂聞，故用標題，人多信",
    "T37n1761_001:0357b17": "受故；三、理自包含，但標佛名，稱讚護念任運",
    "T37n1761_001:0357b18": "自攝故；四、義存便易，梵號兼含耳聞淳熟故；",
    "T37n1761_001:0357b19": "五、語從簡要，後世受持稱道不繁故。且如唐",
    "T37n1761_001:0357b20": "譯，從本立題而未聞流布，又如《大本》，從華標",
    "T37n1761_001:0357b21": "目而罕見誦持，乃知秦本深體聖心，故得四",
    "T37n1761_001:0357b22": "海同遵百代無古。《感通傳》說，羅什法師七佛",
    "T37n1761_001:0357b23": "以來翻經，信非虛矣！今釋此題，上五字為別，",
    "T37n1761_001:0357b24": "局今經故；下一字為通，同眾典故。就別題中，",
    "T37n1761_001:0357b25": "上二字標能說教主，定是釋迦，但舉通號；下",
    "T37n1761_001:0357b26": "三字示所說人，簡非他佛，故標別號。通別互",
    "T37n1761_001:0357b27": "舉譯人之巧，傾出我口暢悅彼心，以教合機",
    "T37n1761_001:0357b28": "故稱佛說。阿彌陀此翻無量，經自釋云：「彼佛",
    "T37n1761_001:0357b29": "光明無量，照十方國無所障礙，是故號為阿",
    "T37n1761_001:0357c01": "彌陀」，此謂無邊量也。又云：「彼佛壽命及其人",
    "T37n1761_001:0357c02": "民無量無邊阿僧祇劫，故名阿彌陀」，此謂無",
    "T37n1761_001:0357c03": "數量也。光表佛智，壽表佛福，以此福智嚴本",
    "T37n1761_001:0357c04": "法身，三德圓備以立嘉號，餘如下文。通題中，",
    "T37n1761_001:0357c05": "梵云修多羅，此翻為線，線能貫攝，即喻教詮，",
    "T37n1761_001:0357c06": "文理連貫包攝群機，訓法訓常義如常說。次",
    "T37n1761_001:0357c07": "釋經文，大分三分：初至大眾俱為序分；二、爾",
    "T37n1761_001:0357c08": "時佛告下，至是為甚難，為正宗分；三佛說此",
    "T37n1761_001:0357c09": "經下，至末文為流通分。初中諸經皆有證信、",
    "T37n1761_001:0357c10": "發起二序，此經但列證信，獨無發起，《往生傳》",
    "T37n1761_001:0357c11": "序云：「此乃十二分教無問自說之經，其猶母",
    "T37n1761_001:0357c12": "之拊嬰兒，不俟其請，但欲顧其手足乳而哺",
    "T37n1761_001:0357c13": "之耳。」今以義求略為二意：一、表他方淨剎非",
    "T37n1761_001:0357c14": "二乘偏小境界，縱有權行，示同不知，不假因",
    "T37n1761_001:0357c15": "緣，孤然自說，彰其特異，即下諸佛歎釋迦云：",
    "T37n1761_001:0357c16": "「能為甚難希有之事，說此世間難信之法」是",
    "T37n1761_001:0357c17": "也。二、表我佛世尊大慈憫物，如母愛子，憐其",
    "T37n1761_001:0357c18": "小騃，不能請問，召以誨之，彰其深切，故下如",
    "T37n1761_001:0357c19": "來囑云：「汝等皆當信受我語及諸佛所說」是",
    "T37n1761_001:0357c20": "也。就證信中，此即阿難結集奉教，安列六事",
    "T37n1761_001:0357c21": "為證，明非虛謬，令物信故，六緣不具教則不",
    "T37n1761_001:0357c22": "興，名六成就。諸經之首，解釋極繁，此但略提",
    "T37n1761_001:0357c23": "大要，餘廣如彼。初、如是者，如云指法之辭，即",
    "T37n1761_001:0357c24": "指正宗所說法門，契理曰如，離非曰是，信故",
    "T37n1761_001:0357c25": "聞持，名信成就。二、我聞者，阿難自言親從佛",
    "T37n1761_001:0357c26": "聞，非他傳告，即聞成就。三、一時者，主伴會集說",
    "T37n1761_001:0357c27": "聽始終，簡非餘時，即時成就。四、佛者，釋迦教",
    "T37n1761_001:0357c28": "主，金口親宣，非餘所說，即主成就。具云佛陀，",
    "T37n1761_001:0357c29": "翻云覺者，覺名乃通，此局妙覺究竟極果，十",
    "T37n1761_001:0358a01": "號之一也，是為通號。五、在舍衛等者，說經有",
    "T37n1761_001:0358a02": "處，舉舍衛乃遊化之境，舉祇園即依住之處，",
    "T37n1761_001:0358a03": "即處成就。舍衛翻聞物，言人物富庶遠聞諸",
    "T37n1761_001:0358a04": "國故。祇陀施樹，給孤買園，共成佛剎故以為",
    "T37n1761_001:0358a05": "名。六、與大比丘下，道俗四部大眾同會，非我",
    "T37n1761_001:0358a06": "獨聞，即眾成就。眾有三類：初、聲聞眾；二、並諸",
    "T37n1761_001:0358a07": "下即菩薩眾；三、及釋提下人天眾。聲聞常時",
    "T37n1761_001:0358a08": "侍佛，威儀復勝，故在前列；菩薩隱顯無定，形",
    "T37n1761_001:0358a09": "服不拘，故以次之；人天俗眾形服全乖，故列",
    "T37n1761_001:0358a10": "于後。初中有四：初、示數；二、皆是下歎德；三、長",
    "T37n1761_001:0358a11": "老下列名；四、如是下總結。初中，大比丘者，上",
    "T37n1761_001:0358a12": "首弟子，如下列者，千二百等眷屬弟子並不",
    "T37n1761_001:0358a13": "列。比丘或云苾芻，此翻乞士，乞食資身，乞法",
    "T37n1761_001:0358a14": "練心；又翻怖魔，志怖彼魔德令魔怖；又云破",
    "T37n1761_001:0358a15": "惡，稟戒破業，定慧破惑；此三因名，果號如",
    "T37n1761_001:0358a16": "後。僧者具云僧伽，此翻為眾，四人已上秉御",
    "T37n1761_001:0358a17": "一切滅惡生善羯磨，總該凡聖通收理事，故",
    "T37n1761_001:0358a18": "云眾也。佛初成道度三迦葉，共有弟子千人，",
    "T37n1761_001:0358a19": "次度舍利弗、目連，共有弟子二百五十人，此",
    "T37n1761_001:0358a20": "皆本是外道，遇佛得度，荷佛恩深故常隨侍，",
    "T37n1761_001:0358a21": "或云重其最初歸佛，故多列之，未必常預會",
    "T37n1761_001:0358a22": "也。歎德中，阿羅漢亦有三翻，初云應供，堪為",
    "T37n1761_001:0358a23": "物養，即乞士果也；次云殺賊，摧伏魔怨，即怖",
    "T37n1761_001:0358a24": "魔果也；三云無生，結盡苦亡，即破惡果也。即",
    "T37n1761_001:0358a25": "如下列會中上首，人天大眾知其德業、識其",
    "T37n1761_001:0358a26": "儀貌，故云眾知識也。列名中，德重﨟高故稱",
    "T37n1761_001:0358a27": "長老，語局初人義該諸位。舍利弗此翻身子",
    "T37n1761_001:0358a28": "亦云珠子，其母好身形，聰明在眼珠，時人以",
    "T37n1761_001:0358a29": "子顯母為作此號。又云舍標父，利標母，雙顯",
    "T37n1761_001:0358b01": "父母故言舍利弗；弗即子也。摩訶目犍連，摩",
    "T37n1761_001:0358b02": "訶翻大，同名者眾，加大簡之，下皆類之。目犍",
    "T37n1761_001:0358b03": "連，《文殊問經》翻萊茯根(萊茯讀為蘿蔔)，真諦云：「勿伽",
    "T37n1761_001:0358b04": "羅翻胡豆，二物古仙所嗜，因以命族，名尼拘",
    "T37n1761_001:0358b05": "律陀，乃是樹名，父母禱神樹得子，因以名焉。」",
    "T37n1761_001:0358b06": "迦葉此翻大龜氏，其先代學道，靈龜負仙書",
    "T37n1761_001:0358b07": "而應，從德命族；真諦翻為光波，上古仙人身",
    "T37n1761_001:0358b08": "光炎涌，狀若波燃，亦云飲光，能映餘光使不",
    "T37n1761_001:0358b09": "現故，名畢鉢羅亦是樹名，由禱樹得故。迦旃",
    "T37n1761_001:0358b10": "延翻文飾，亦云肩垂、亦云好肩，亦名柯羅，此",
    "T37n1761_001:0358b11": "翻思勝，皆從姓為名。拘絺羅此翻大膝(有云膝蓋大故)",
    "T37n1761_001:0358b12": "舍利弗舅，與姊論義常勝姊，姊孕不勝，知懷",
    "T37n1761_001:0358b13": "智人，遂往南天竺，讀誦眾經無暇剪爪，時人",
    "T37n1761_001:0358b14": "呼為長爪梵志。離波多亦名離越，此翻星宿，",
    "T37n1761_001:0358b15": "或云室宿，父母從星乞得，因星作名，或云假",
    "T37n1761_001:0358b16": "和合，《文殊問經》稱常作聲，有人引《智論》，嘗宿",
    "T37n1761_001:0358b17": "空亭證二鬼諍屍，依實判歸小鬼，大鬼怒拔",
    "T37n1761_001:0358b18": "其手足，小鬼取屍補之，因其煩惱不測誰身，",
    "T37n1761_001:0358b19": "故云假和合。又心懷疑惑，逢人即問：「見我身",
    "T37n1761_001:0358b20": "否？」眾僧語云：「汝身本是他之遺體，非已有也。」",
    "T37n1761_001:0358b21": "因即得道故以為名。周利槃陀伽此翻蛇奴，",
    "T37n1761_001:0358b22": "或言周利云大路邊，槃陀伽云小路邊，生於",
    "T37n1761_001:0358b23": "道傍故以為名。難陀此云善歡喜，亦翻忻樂，",
    "T37n1761_001:0358b24": "本牧牛人，以牧牛事試，佛為說法忻樂得道，",
    "T37n1761_001:0358b25": "故有處名牧牛難陀，或云即律中跋難陀也。",
    "T37n1761_001:0358b26": "阿難陀此云歡喜，或云無染，淨飯王聞太子",
    "T37n1761_001:0358b27": "成佛，王大歡喜，白飯王奏生兒，舉國忻然，因",
    "T37n1761_001:0358b28": "以為名。羅睺羅此云覆障，佛之嫡子，酬往業",
    "T37n1761_001:0358b29": "故在胎六年，故云覆障，真諦云：「羅睺本言修",
    "T37n1761_001:0358c01": "羅，能手障日月，應言障月，佛言：『我法如月，此",
    "T37n1761_001:0358c02": "兒障我不即出家，世世能捨故云覆障。』」憍梵",
    "T37n1761_001:0358c03": "波提此翻牛呞(音詩)，或云牛王，或云牛迹，昔五",
    "T37n1761_001:0358c04": "百世曾作牛王，餘報未盡，唼唼常嚼，時人",
    "T37n1761_001:0358c05": "稱為牛呞，亦由此故名是為牛迹，避人見",
    "T37n1761_001:0358c06": "笑，常居天上。賓頭盧頗羅墮，上是據姓，",
    "T37n1761_001:0358c07": "賓頭盧此翻不動(言其所證)，頗羅墮真諦翻捷疾，",
    "T37n1761_001:0358c08": "或利根或廣語(言其根性)，婆羅門中一姓也。迦留",
    "T37n1761_001:0358c09": "陀夷此翻黑光，或云麁黑，從形貌為名。劫賓",
    "T37n1761_001:0358c10": "那此翻房宿(音秀)，禱星感子故以為名；又初出",
    "T37n1761_001:0358c11": "家欲往見佛，夜雨寄陶師家宿，又一比丘隨",
    "T37n1761_001:0358c12": "後而來，前比丘推草與之，在地而坐，後比丘",
    "T37n1761_001:0358c13": "即為說法，豁然得道，後比丘即是佛，共佛房",
    "T37n1761_001:0358c14": "宿(音夙)，從得道處為名。薄[牛*句]羅此翻善容，亦云",
    "T37n1761_001:0358c15": "偉形，而色貌端正故言善容，年一百六十，無",
    "T37n1761_001:0358c16": "病無夭，昔持一不殺戒，九十一劫命不中夭，",
    "T37n1761_001:0358c17": "昔施僧一訶利勒果故身常無病，感今勝報，",
    "T37n1761_001:0358c18": "故以為名。阿[少/兔]樓馱亦云阿那律，或云阿泥",
    "T37n1761_001:0358c19": "盧頭，皆梵音奢切耳，此翻無貧，亦云如意，或",
    "T37n1761_001:0358c20": "云無竭，昔於飢世施支佛稗飯，九十一劫果",
    "T37n1761_001:0358c21": "報充足，故以為名。總結中，略舉上首一十六",
    "T37n1761_001:0358c22": "人，不可盡列，故云：「如是等。」《南山》云：「學在我後",
    "T37n1761_001:0358c23": "故為弟，解從我生故稱子。」次菩薩中三，初、示",
    "T37n1761_001:0358c24": "數；二、文殊下，列名；三、與如下，總結。初中，同聞",
    "T37n1761_001:0358c25": "極多，略舉四名故云諸也。菩薩，梵言之略，《天",
    "T37n1761_001:0358c26": "台戒疏》云：「摩訶菩提質帝薩埵，此翻大道心成",
    "T37n1761_001:0358c27": "眾生。」或云：「菩薩翻覺有情，覺謂上求，即是智",
    "T37n1761_001:0358c28": "也，有情謂下化，即是悲也。」列名中，文殊師利",
    "T37n1761_001:0358c29": "亦云曼殊室利，此翻妙吉祥，妙即彰其所證，",
    "T37n1761_001:0359a01": "吉祥美其利物，或云妙德，義亦同之；紹隆佛",
    "T37n1761_001:0359a02": "種稱法王子，《智論》云：「佛為法王，菩薩入正",
    "T37n1761_001:0359a03": "法位，乃至十地悉名法王子。」乃知此名該下",
    "T37n1761_001:0359a04": "諸位。阿逸多此云無能勝，言其悲智非偏小",
    "T37n1761_001:0359a05": "所及。乾陀訶提此翻不休息，眾生無盡，修因",
    "T37n1761_001:0359a06": "感果無窮已故。常精進者，眾生無量，上求下",
    "T37n1761_001:0359a07": "化無暫懈故。總結中，然菩薩名通於初後，如",
    "T37n1761_001:0359a08": "上所列，莫非深位補處，或是權現影響，故云",
    "T37n1761_001:0359a09": "諸大也。三、人天中，釋提桓因具云釋迦因陀",
    "T37n1761_001:0359a10": "羅，此翻能天帝，即三十三天主，今言帝釋，即",
    "T37n1761_001:0359a11": "華梵雙舉，大梵四王天主甚多，不復盡舉故",
    "T37n1761_001:0359a12": "云無量也，更兼道俗四眾，龍鬼八部，故云：「大",
    "T37n1761_001:0359a13": "眾俱。」序中從略，文見流通。第二、正宗分，大分",
    "T37n1761_001:0359a14": "三段：從初至俱會一處，先讚二報莊嚴，令生",
    "T37n1761_001:0359a15": "忻慕；二、不可以少下，正示專念持名，教修行",
    "T37n1761_001:0359a16": "法；三、如我今者下，後引諸佛同讚，勸信受持。",
    "T37n1761_001:0359a17": "科分三節曲盡一經，有智試觀，思過半矣！初",
    "T37n1761_001:0359a18": "中又二：初、總標依正，上二句指對告人，眾",
    "T37n1761_001:0359a19": "集即告，故云：「爾時」，身子大權智慧第一，知言",
    "T37n1761_001:0359a20": "解意深契佛懷，故諸經便多令對語。《彌勒下",
    "T37n1761_001:0359a21": "生經》云：「大智舍利弗能隨佛轉法輪，佛法之",
    "T37n1761_001:0359a22": "大將。」乃知身子才辨超倫，及至此經殊無一",
    "T37n1761_001:0359a23": "詞申疑請問，從始至末盡是如來呼以告之，",
    "T37n1761_001:0359a24": "即向所謂示同不知，義見于此。從是已下即",
    "T37n1761_001:0359a25": "所告事，上四句標依報。淨土多種，如別所論，",
    "T37n1761_001:0359a26": "今此所標同居淨土，如世邦國方向、遠近，二",
    "T37n1761_001:0359a27": "皆是定，對此極苦故名極樂，亦名安樂亦號",
    "T37n1761_001:0359a28": "安養，十萬億剎凡情疑遠，然彈指屈臂剎那",
    "T37n1761_001:0359a29": "可到，一以十方淨穢同一心故，二以心念迅",
    "T37n1761_001:0359b01": "速不思議故，《十疑論》云：「但使眾生淨業成者，",
    "T37n1761_001:0359b02": "臨終在定之心，即是淨土受生之心，動念即",
    "T37n1761_001:0359b03": "是生淨土時。」為此《觀經》云：「彌陀淨土去此不",
    "T37n1761_001:0359b04": "遠。」又心業力不思議，一念即生，不須愁遠等。",
    "T37n1761_001:0359b05": "下三句標正報，但言化主必兼徒眾，簡非過",
    "T37n1761_001:0359b06": "未故云現在。舍利下，二、別釋依正，又二：從",
    "T37n1761_001:0359b07": "初至莊嚴，釋依報，舍利弗於汝意下，次明正",
    "T37n1761_001:0359b08": "報。初中又二：初、略釋名義，又舍利下，廣明勝",
    "T37n1761_001:0359b09": "相。初中上三句徵問，下四句釋通。無眾苦者，",
    "T37n1761_001:0359b10": "對顯娑婆令生忻厭，三界六道總名苦果，於",
    "T37n1761_001:0359b11": "中復有八苦、五苦、三苦。生、老、病、死、貧困、愛",
    "T37n1761_001:0359b12": "別、怨會、求不得，為八苦也。殺、盜、婬、妄、飲酒",
    "T37n1761_001:0359b13": "五種惡業並是苦因，必招苦果，名五苦也。苦",
    "T37n1761_001:0359b14": "苦、壞苦、行苦，名三苦也，諸經論中略示名數，",
    "T37n1761_001:0359b15": "諦論忍土，一切皆苦無一可樂，火宅牢獄未",
    "T37n1761_001:0359b16": "足為喻；彌陀淨土境界殊絕，聖賢同會聞法",
    "T37n1761_001:0359b17": "悟道，壽命永劫不退菩提，更有餘樂不能過",
    "T37n1761_001:0359b18": "此，秖無諸苦，已為可樂，況具諸勝事，其樂何",
    "T37n1761_001:0359b19": "窮？故云極也。《大本》云：「設我得佛，國中人天所",
    "T37n1761_001:0359b20": "受快樂不如漏盡比丘，不取正覺。」善導云：「願",
    "T37n1761_001:0359b21": "生彼國，必須勵心克己，畢命為期，上在一形",
    "T37n1761_001:0359b22": "似如小苦，前念命終後念即生，長時永劫受",
    "T37n1761_001:0359b23": "無為法樂，直至成佛不退生死，豈不快哉！」",
    "T37n1761_001:0359b24": "次、廣明中，依報國土，耳目所對不出聲色，據",
    "T37n1761_001:0359b25": "經後結成就莊嚴，止有三處即為三段：初、欄",
    "T37n1761_001:0359b26": "網樹池唯是妙色莊嚴，二、金地華樂則兼色",
    "T37n1761_001:0359b27": "聲莊嚴，三、鳴禽風樹止是法音莊嚴，故今科",
    "T37n1761_001:0359b28": "約與昔全殊，請考經文無宜執舊。就初莊嚴",
    "T37n1761_001:0359b29": "分二：初至香潔，即列相，舍利下，二、結示。列相",
    "T37n1761_001:0359c01": "又二：初至極樂舉欄網行樹以顯名，又舍利",
    "T37n1761_001:0359c02": "下，二、引池閣寶蓮以示相。初中上七句示相，",
    "T37n1761_001:0359c03": "下二句結名。言行樹者周迴七重，一一樹高",
    "T37n1761_001:0359c04": "八千由旬，行行相當不參差故，其樹枝葉上",
    "T37n1761_001:0359c05": "下七層皆垂珠網，狀同佛塔，《觀經》云：「妙真珠",
    "T37n1761_001:0359c06": "網彌覆樹上，一一樹上有七重網，一一網間",
    "T37n1761_001:0359c07": "有五百億妙華宮殿。」一重樹下一重欄楯，故",
    "T37n1761_001:0359c08": "亦七重。網是珠瓔，復依樹上，則知皆是；下二",
    "T37n1761_001:0359c09": "句止顯樹欄之體耳。一、金，二、銀，三、瑠璃，四、玻",
    "T37n1761_001:0359c10": "[王*梨]，是為四寶。初正示，若準《觀經》，七寶華葉無",
    "T37n1761_001:0359c11": "不具足；又《大本》中，根莖枝葉七寶間錯，此中",
    "T37n1761_001:0359c12": "略舉，委在他文。周匝圍繞，有云：「凡佛菩薩居",
    "T37n1761_001:0359c13": "處皆然，非謂一國土止有七重耳。」結名可解。",
    "T37n1761_001:0359c14": "下諸莊嚴例順此結。二、池閣中分四：初、明池",
    "T37n1761_001:0359c15": "水；二、池畔階道；三、階上樓閣；四、池中蓮華。初",
    "T37n1761_001:0359c16": "中七寶池者，彼有八池，七寶所成，池中之水",
    "T37n1761_001:0359c17": "亦七寶色，名八功德：一、澄清，二、清冷，三、甘",
    "T37n1761_001:0359c18": "美，四、輕軟，五、潤澤，六、安和，七、除飢渴，八、長",
    "T37n1761_001:0359c19": "養諸根。每一池心有如意珠王，水從中出流",
    "T37n1761_001:0359c20": "注池中。金沙布地者，《觀經》云：「渠下皆以雜色",
    "T37n1761_001:0359c21": "金剛以為底沙。」二中、階砌亦即四寶。三、明樓",
    "T37n1761_001:0359c22": "閣，乃列七寶。《觀經》云：「眾寶國土，一一界上有",
    "T37n1761_001:0359c23": "五百億寶樓。」瑠璃梵語，此翻不遠，去波羅奈",
    "T37n1761_001:0359c24": "城不遠有山出此寶故。玻[王*梨]亦云頗胝迦，此",
    "T37n1761_001:0359c25": "翻水玉，或云水精。硨磲下，並華言，如車之磲，",
    "T37n1761_001:0359c26": "磲謂車輞。赤珠者，《佛地論》云：「赤蟲所出，珠體",
    "T37n1761_001:0359c27": "赤故。」碼碯，應法師云：「此寶色赤，如馬腦焉。」《大",
    "T37n1761_001:0359c28": "本》云：「設我得佛，自地至空，宮殿樓閣池流華",
    "T37n1761_001:0359c29": "樹皆以無量雜寶百千種香而共合成，嚴飾奇",
    "T37n1761_001:0360a01": "妙超諸天人」等。四、示蓮華有五：一、形量，二、顯",
    "T37n1761_001:0360a02": "色，三、光焰，四、香氣，五、潔淨，對文可見。若準《觀",
    "T37n1761_001:0360a03": "經》：「一一池中有六十億七寶蓮華，一一蓮華",
    "T37n1761_001:0360a04": "團圓正等十二由旬。」既言七寶，非止四色。十",
    "T37n1761_001:0360a05": "二由旬，非止車輪，然車有大小，難為定準，此",
    "T37n1761_001:0360a06": "間極大不過數尺，可依輪王車輪為量，《十住",
    "T37n1761_001:0360a07": "毘婆沙》云：「轉輪聖王千輻金輪，種種珍寶莊嚴",
    "T37n1761_001:0360a08": "其輞，瑠璃為轂，周圓十五里。」準此，未及半由",
    "T37n1761_001:0360a09": "旬，亦約小者耳。所以二經不同者，慈恩云：「華",
    "T37n1761_001:0360a10": "有大小，彼據極大，此約最小。」今準《大本》，池中",
    "T37n1761_001:0360a11": "蓮華或一由旬乃至百千由旬，則知大小不",
    "T37n1761_001:0360a12": "同，經中但是隨宜趣舉，不必以此較經優劣。",
    "T37n1761_001:0360a13": "二、結示中，如是者，指上多種殊妙之相，皆",
    "T37n1761_001:0360a14": "是彌陀菩提願行，從因至果歷劫熏修之所成",
    "T37n1761_001:0360a15": "就，故云：「功德莊嚴。」故《觀經》云：「如此妙華是本",
    "T37n1761_001:0360a16": "法藏比丘願力所成。」自餘皆爾，豈唯華座乎？",
    "T37n1761_001:0360a17": "四十八願結云：「彼佛於大眾中建此願已，一",
    "T37n1761_001:0360a18": "向專志莊嚴妙土」等。下結諸文並同此釋。第",
    "T37n1761_001:0360a19": "二、莊嚴二：初、列相；舍利下，二、結示。初中有三：",
    "T37n1761_001:0360a20": "一、天樂；二、金地；三、天華。初、常作天樂者，準《觀",
    "T37n1761_001:0360a21": "經》作樂有三，水觀中云：「百億華幢無量樂器",
    "T37n1761_001:0360a22": "以為莊嚴，八種清風鼓此樂器」等。又樓觀云：",
    "T37n1761_001:0360a23": "「其樓閣中有無量諸天作天妓樂，又有樂器",
    "T37n1761_001:0360a24": "懸處虛空，不鼓自鳴」等。準下經云：「風吹樹網",
    "T37n1761_001:0360a25": "如百千種樂」，故知彼土天樂非一。二、黃金為",
    "T37n1761_001:0360a26": "地者，準《觀經》彼國皆瑠璃地，以黃金繩雜廁",
    "T37n1761_001:0360a27": "間錯，兼以七寶界其分齊，今言黃金，乃地面",
    "T37n1761_001:0360a28": "莊嚴耳。三、天華又三：初、六時雨華，其土下，二、",
    "T37n1761_001:0360a29": "盛華供養，即以下，三、供已還國。初中、彼國光",
    "T37n1761_001:0360b01": "明常照，既無日月則無晝夜，順此方機且言",
    "T37n1761_001:0360b02": "六時，準《大本》中，彼以蓮開鳥鳴為曉，蓮合鳥",
    "T37n1761_001:0360b03": "棲為夜。曼陀羅此翻適意，言其美也；又翻白",
    "T37n1761_001:0360b04": "華，取其色也。二中、其土眾生，通目九品。衣",
    "T37n1761_001:0360b05": "裓，真諦云：「外國盛華器也。」纔生彼國即獲六",
    "T37n1761_001:0360b06": "通，日往他方為聞法故。《觀經》云：「應時即能飛",
    "T37n1761_001:0360b07": "行，遍至十方歷事諸佛」，又「遊歷十方供養諸",
    "T37n1761_001:0360b08": "佛，於諸佛前聞甚深法」等。十萬億者，趣舉大",
    "T37n1761_001:0360b09": "數。三中、食時謂中前也，《大本》云：「彼國宮殿、衣",
    "T37n1761_001:0360b10": "服、飲食猶第六天自然之物，若欲食時，七寶",
    "T37n1761_001:0360b11": "鉢器自然在前，百味飲食自然盈滿，雖有此",
    "T37n1761_001:0360b12": "食實無食者，但見色聞香意以為食，自然飽",
    "T37n1761_001:0360b13": "足。事已化去，時至復現」等。《寄歸傳》云：「五天道",
    "T37n1761_001:0360b14": "俗多作經行，直來直去唯遵一路，如織之經，",
    "T37n1761_001:0360b15": "故曰經行。」《四分律》云：「經行有五益：一、堪遠行，",
    "T37n1761_001:0360b16": "二、能思惟，三、少病，四、消食，五、得定久住。」結示",
    "T37n1761_001:0360b17": "同前。第三、莊嚴亦二：初、列相；舍利下，結示。初、",
    "T37n1761_001:0360b18": "列相中復有二種：初至所作眾鳥演聖法；舍",
    "T37n1761_001:0360b19": "利下，二、風樹出妙音。初中、又二：初、正示；舍利",
    "T37n1761_001:0360b20": "下，釋疑。正示有三：先列眾禽略舉六種，前三",
    "T37n1761_001:0360b21": "易識，舍利此云春鸎或云鶖鷺，迦陵頻伽此",
    "T37n1761_001:0360b22": "翻妙聲，在[穀禾+卵]中鳴已超眾鳥。共命者，兩首一",
    "T37n1761_001:0360b23": "身報同識異，故《法華》中翻為命命鳥是也。準",
    "T37n1761_001:0360b24": "《觀經》更有百寶色鳧雁、鴛鴦等。是諸下，次明",
    "T37n1761_001:0360b25": "演法，和雅謂聲音感人，演暢謂說法無滯。五",
    "T37n1761_001:0360b26": "根者：一、信，二、精進，三、念，四、定，五、慧，能生",
    "T37n1761_001:0360b27": "聖道故總名根，即此五法能排業惑故名為",
    "T37n1761_001:0360b28": "力。七菩提分即七覺支，一、擇法，二、精進，三、",
    "T37n1761_001:0360b29": "喜，四、除，五、定，六、捨，七、念，無學實覺七事能",
    "T37n1761_001:0360c01": "到，故名為分。八正道分者，一、正見，二、正思惟，",
    "T37n1761_001:0360c02": "三、正語，四、正業，五、正命，六、正精進，七、正念，",
    "T37n1761_001:0360c03": "八、正定，前二慧學，中三戒學，後三定學，即是",
    "T37n1761_001:0360c04": "離明三學，初果已去見真諦理皆名正道，亦",
    "T37n1761_001:0360c05": "名聖道，餘如《法界次第》委明。准《觀經》云：「常讚",
    "T37n1761_001:0360c06": "念佛念法念僧，或說苦空無常無我、諸波羅",
    "T37n1761_001:0360c07": "蜜」，故云如是等法。其土下，後顯益物，念佛知",
    "T37n1761_001:0360c08": "佛恩重，念法知法功深，念僧知僧德大；又念",
    "T37n1761_001:0360c09": "佛願速證誠，念法願勤修學，念僧願親參預；",
    "T37n1761_001:0360c10": "又念自心佛體自覺了，念自心法軌生聖道，",
    "T37n1761_001:0360c11": "念自心僧隨緣和合。三寶多種隨機淺深，當",
    "T37n1761_001:0360c12": "知此界心垢常思五欲，彼方心淨專念三寶，",
    "T37n1761_001:0360c13": "晨夕所存更無他意，兩土昇沈於茲可見。次",
    "T37n1761_001:0360c14": "釋疑中，二段：初至有實，遮其疑情；是諸下，二、",
    "T37n1761_001:0360c15": "決所疑事。初中三節，先遮疑情，濁世禽畜罪",
    "T37n1761_001:0360c16": "業所招，極樂淨土何緣有此？所以下，次伸意，",
    "T37n1761_001:0360c17": "彼國唯有人天兩道，法藏願云：「設我得佛，國",
    "T37n1761_001:0360c18": "有地獄餓鬼畜生者，不取正覺。」舍利下，三舉",
    "T37n1761_001:0360c19": "況，《大本》云：「彼國無有三塗苦難之名，但有自",
    "T37n1761_001:0360c20": "然快樂之音，是故其國名曰安樂。」二、決疑中",
    "T37n1761_001:0360c21": "彌陀變化者，準《觀經》即：「池水中如意珠王涌",
    "T37n1761_001:0360c22": "出金光，其光化為百寶色鳥，和鳴哀雅。」當知",
    "T37n1761_001:0360c23": "眾鳥即是彌陀化身，欲使法音遍布遠近，顯",
    "T37n1761_001:0360c24": "知非是罪報所生也。二、風樹妙音分二：初、示",
    "T37n1761_001:0360c25": "相，即前樹網風動成音，其音美妙如眾樂焉；",
    "T37n1761_001:0360c26": "聞是下，顯益同前，結示可解。第二、明正報中",
    "T37n1761_001:0360c27": "分二：初至十劫化主名號；舍利下，二、徒眾莊",
    "T37n1761_001:0360c28": "嚴。初中復二：初、徵問汝意云何，審其解否，",
    "T37n1761_001:0360c29": "既無所對故為釋通。阿彌陀此翻無量，一者、",
    "T37n1761_001:0361a01": "光明，二者、壽命。無量是通，光壽為別。初、光明",
    "T37n1761_001:0361a02": "無量者，佛光有二：一者、常光，二者、現起光。今",
    "T37n1761_001:0361a03": "此乃是彌陀常光，《大本》云：「無量壽佛威神光",
    "T37n1761_001:0361a04": "明最尊第一，諸佛光明所不能及，是故號為",
    "T37n1761_001:0361a05": "無量光佛。」乃至：「我說彼佛光明，晝夜一劫尚",
    "T37n1761_001:0361a06": "不能盡等。」又《佛觀》云：「身諸毛孔演出光明，如",
    "T37n1761_001:0361a07": "須彌山，彼佛圓光如百億三千大千世界」，又",
    "T37n1761_001:0361a08": "云：「彼佛有八萬四千相，一一相有八萬四千",
    "T37n1761_001:0361a09": "好，一一好有八萬四千光明，遍照十方世界",
    "T37n1761_001:0361a10": "念佛眾生，攝取不捨。」當知我輩處佛光中，都",
    "T37n1761_001:0361a11": "不覺知，佛光常攝，略無厭棄，猶如盲人居日",
    "T37n1761_001:0361a12": "輪下，又如溷蟲樂在穢處，撫膺自責實可悲",
    "T37n1761_001:0361a13": "痛！二、壽命無量又二：初明主伴壽量；舍利下，",
    "T37n1761_001:0361a14": "二、示果成劫數。初中佛壽有二：法、報二佛一",
    "T37n1761_001:0361a15": "向無量，應佛皆具長短二量。今此淨土彌陀",
    "T37n1761_001:0361a16": "應身，示其長量，《大本》云：「彼佛壽命長久不可",
    "T37n1761_001:0361a17": "稱計，假使十方無量眾生皆成聲聞緣覺，都",
    "T37n1761_001:0361a18": "共集會竭其智力，百千萬劫悉共推算計，不",
    "T37n1761_001:0361a19": "能窮盡。」又云：「聲聞菩薩天人之眾，壽命長短",
    "T37n1761_001:0361a20": "亦復如是。」故云及人民也。阿僧祇此云無數，",
    "T37n1761_001:0361a21": "或云阿僧祇耶，翻無央數。二、示劫數，言十劫",
    "T37n1761_001:0361a22": "者，準《法華》大通智勝佛時，彌陀乃是十六王",
    "T37n1761_001:0361a23": "子之一數，釋迦既經塵劫，彌陀豈得不然？《楞",
    "T37n1761_001:0361a24": "嚴．勢至章》云：「我於往昔恒河沙劫，有佛出世",
    "T37n1761_001:0361a25": "名無量光，十二如來相繼一劫。」準《大本》中，即",
    "T37n1761_001:0361a26": "阿彌陀也。今經大本皆言十劫，乃是一期赴",
    "T37n1761_001:0361a27": "機之說，不足疑矣。二、徒眾莊嚴分二：初至祇",
    "T37n1761_001:0361a28": "劫說正示聖眾；舍利下，二、結勸往生。初中又",
    "T37n1761_001:0361a29": "二：初至莊嚴通列兩眾；又舍利下，別顯行功。",
    "T37n1761_001:0361b01": "初中又二：初、正列；舍利下，結示。初中聲聞弟",
    "T37n1761_001:0361b02": "子即中三品，諸菩薩眾即上三品，總攝初心",
    "T37n1761_001:0361b03": "不退補處(眾總三乘獨無緣覺，應以斷證同聲聞攝)，故《大本》云：「彼國聲",
    "T37n1761_001:0361b04": "聞菩薩其數難量，不可稱說，神智洞達威力",
    "T37n1761_001:0361b05": "自在」等。《往生論》說二乘不生，蓋是定性取涅",
    "T37n1761_001:0361b06": "槃者，今此謂曾發大心求佛菩提，示修小行，",
    "T37n1761_001:0361b07": "《法華》獲記真聲聞，《涅槃》知常出家菩薩之類",
    "T37n1761_001:0361b08": "也。次結示中，此亦彌陀所化，來生彼國修因",
    "T37n1761_001:0361b09": "證果，威神說法，為國莊嚴，義同前釋。二、別顯",
    "T37n1761_001:0361b10": "中眾生生者，通九品收。阿鞞跋致此云不退",
    "T37n1761_001:0361b11": "轉，下云：「是諸人等皆得不退阿耨菩提」，則知",
    "T37n1761_001:0361b12": "生彼國者，下至凡夫直至成佛更無退墮。《十疑",
    "T37n1761_001:0361b13": "論》云：「彼國有五因緣故不退：一、彌陀願力攝",
    "T37n1761_001:0361b14": "持，二、佛光常照，三、水鳥樹林常說法，四、純諸",
    "T37n1761_001:0361b15": "菩薩為友無諸惡緣，五、壽命永劫」，餘廣如彼。",
    "T37n1761_001:0361b16": "一生補處，即等覺菩薩，如觀音、勢至等，眾類",
    "T37n1761_001:0361b17": "既多，非算所及，止可但言阿僧祇耳。問：「得忍",
    "T37n1761_001:0361b18": "補處祇合垂形五道、入三塗處救苦眾生，何",
    "T37n1761_001:0361b19": "以長居淨土？」答：「隨其志願攝化有殊，或遊戲",
    "T37n1761_001:0361b20": "十方，或往來三界，宣揚法化利樂群生。準《大",
    "T37n1761_001:0361b21": "本》云：『十方恒沙佛國無量菩薩悉生彼國，恭",
    "T37n1761_001:0361b22": "敬供養聽受經法，宣布道化。』又云：『於此世界",
    "T37n1761_001:0361b23": "有六十七億不退菩薩，往生彼國。』又復授記",
    "T37n1761_001:0361b24": "十方菩薩，皆當往生，廣如下卷。」二、結勸中，初、",
    "T37n1761_001:0361b25": "正勸，眾生聞者，通指末代聞上所說，勸令發",
    "T37n1761_001:0361b26": "願，願必引行，行必感果。所以下，伸意，如是者",
    "T37n1761_001:0361b27": "指前所列三乘聖眾，皆是善人，欲明此界三",
    "T37n1761_001:0361b28": "惡充滿皆不善聚，是可厭耳。第二、正示行法",
    "T37n1761_001:0361b29": "分三段：初至彼國簡餘善不生；若有下，二、正",
    "T37n1761_001:0361c01": "示修法；我見下，三、結顯勸意。初中如來欲明",
    "T37n1761_001:0361c02": "持名功勝，先貶餘善為少善根，所謂布施、持",
    "T37n1761_001:0361c03": "戒、立寺、造像、禮誦、坐禪、懺念、苦行一切福業，若",
    "T37n1761_001:0361c04": "無正信迴向願求，皆為少善，非往生因。若依",
    "T37n1761_001:0361c05": "此經執持名號決定往生，即知稱名是多善根、",
    "T37n1761_001:0361c06": "多福德也。昔作此解人尚遲疑，近得襄陽石",
    "T37n1761_001:0361c07": "碑經本，文理冥符，始懷深信。彼云：「善男子、善",
    "T37n1761_001:0361c08": "女人聞說阿彌陀佛，一心不亂專持名號，以",
    "T37n1761_001:0361c09": "稱名故諸罪消滅，即是多功德、多善根、多福",
    "T37n1761_001:0361c10": "德因緣。」彼石經本梁陳人書，至今六百餘載，",
    "T37n1761_001:0361c11": "竊疑今本相傳訛脫。二中分三：初至不亂專",
    "T37n1761_001:0361c12": "念持名；其人下，二、臨終感聖；是人下，三正念",
    "T37n1761_001:0361c13": "往生。初二句，索持機不簡男女；次二句，勸信",
    "T37n1761_001:0361c14": "受，或披經典，或遇知識聞必生信，信故持",
    "T37n1761_001:0361c15": "名；次七句示期限，一日七日隨人要約，今經",
    "T37n1761_001:0361c16": "制法，理必依承，若準《大本》、《觀經》則無日限，下",
    "T37n1761_001:0361c17": "至十念皆得往生，十念即十聲也；後一句教",
    "T37n1761_001:0361c18": "繫想，此一句經正明成業，先須斂念面向西",
    "T37n1761_001:0361c19": "方合掌正身，遙想彼佛現坐道場，依正莊嚴",
    "T37n1761_001:0361c20": "光明相好，自慨此身久沈苦海，漂流生死孤",
    "T37n1761_001:0361c21": "露無依，譬如嬰兒墮在坑穽，叫呼父母急救",
    "T37n1761_001:0361c22": "危忙，一志依投懇求解免，聲聲相續，念念不",
    "T37n1761_001:0361c23": "移。雖復理事行殊、定散機異，皆成淨業盡得",
    "T37n1761_001:0361c24": "往生，不然則無記妄緣，定成虛福耳。善導問",
    "T37n1761_001:0361c25": "曰：「何故不令作觀，直遣專稱名號，有何意耶？」",
    "T37n1761_001:0361c26": "答曰：「乃由眾生障重，境細心麁，識颺神飛，觀",
    "T37n1761_001:0361c27": "難成就，是以大聖悲憐直勸專稱名號，正由",
    "T37n1761_001:0361c28": "稱名易故，相續即生。」又云：「彌陀世尊本發深",
    "T37n1761_001:0361c29": "重誓願，以光明名號攝化十方，但使信心求",
    "T37n1761_001:0361c30": "念，上盡一形，下至十聲、一聲等，以佛願力易",
    "T37n1761_001:0362a01": "得往生。」問：「達法本空，心淨土淨，何須念佛求",
    "T37n1761_001:0362a02": "生淨土？」答：「若真達理，語默皆如，不礙修持，何",
    "T37n1761_001:0362a03": "妨念佛？若貶念佛，未曰達人。何以然者？既達",
    "T37n1761_001:0362a04": "法空則不住於相，既常念佛則不滯於空，超",
    "T37n1761_001:0362a05": "越二邊從容中道，念念契合彌陀法身，聲聲",
    "T37n1761_001:0362a06": "流入薩婆若海，臨終決定上品上生，豈非心",
    "T37n1761_001:0362a07": "淨佛土淨乎？故《十疑論》云：『智者熾然求生淨",
    "T37n1761_001:0362a08": "土，達生體不可得，此乃真無生。』非謂生法外",
    "T37n1761_001:0362a09": "別有無生也。《淨名》云：『雖知諸佛國及與眾生",
    "T37n1761_001:0362a10": "空，而常修淨土教化諸群生。』即斯謂也。」問：「《觀",
    "T37n1761_001:0362a11": "經》云：『是心作佛，是心是佛』，何須念他佛耶？」答：",
    "T37n1761_001:0362a12": "「祇由心本是佛，故令專念彼佛，《梵網戒》云：『常",
    "T37n1761_001:0362a13": "須自知我是未成之佛，諸佛是已成之佛。』汝",
    "T37n1761_001:0362a14": "心佛者，未成佛也；彌陀佛者，已成佛也，未成",
    "T37n1761_001:0362a15": "之佛久沈欲海，具足煩惱杳無出期；已成之",
    "T37n1761_001:0362a16": "佛久證菩提，具足威神能為物護，是故諸經",
    "T37n1761_001:0362a17": "勸令念佛，即是以己未成佛，求他已成佛而",
    "T37n1761_001:0362a18": "為救護耳。是故眾生若不念佛，聖凡永隔，父",
    "T37n1761_001:0362a19": "子乖離，長處輪迴，去佛遠矣！」問：「四字名號凡",
    "T37n1761_001:0362a20": "下常聞，有何勝能超過眾善？」答：「佛身非相，果",
    "T37n1761_001:0362a21": "德深高，不立嘉名莫彰妙體，十方三世皆有",
    "T37n1761_001:0362a22": "異名，況我彌陀以名接物？是以耳聞口誦，無",
    "T37n1761_001:0362a23": "邊聖德攬入識心，永為佛種頓除億劫重罪，",
    "T37n1761_001:0362a24": "獲證無上菩提，信知非少善根，是多功德也。",
    "T37n1761_001:0362a25": "《華嚴》云：『寧受地獄苦，得聞諸佛名，不受無量",
    "T37n1761_001:0362a26": "樂，而不聞佛名。』《藥師經》云：『若彼佛名入其耳",
    "T37n1761_001:0362a27": "中，墮惡道者，無有是處。阿難！諸佛境界誠為",
    "T37n1761_001:0362a28": "難信，皆是如來威力，非聲聞、支佛所能信受，",
    "T37n1761_001:0362a29": "唯除補處菩薩耳。』《占察經》云：『欲生他方現在",
    "T37n1761_001:0362b01": "淨土者，應當隨彼世界佛名，專意念誦一心",
    "T37n1761_001:0362b02": "不亂，決定得生彼佛淨土，善根增長速獲不",
    "T37n1761_001:0362b03": "退。』當知一切善根中其業最勝等，餘諸佛名",
    "T37n1761_001:0362b04": "聞持尚爾，況我彌陀有本誓乎？末俗障重多",
    "T37n1761_001:0362b05": "忽持名，故委引聖言，想無遲慮也。」二、感聖中，",
    "T37n1761_001:0362b06": "其人下，是人并指上文執持名者，臨終攝引",
    "T37n1761_001:0362b07": "彌陀本願，《大經》云：「十方眾生至心發願欲生",
    "T37n1761_001:0362b08": "我國，臨壽終時假令不與大眾圍繞現其人",
    "T37n1761_001:0362b09": "前者，不取正覺。」聖眾現前亦有多別，或真佛、",
    "T37n1761_001:0362b10": "化佛、觀音、勢至，隨其品位，委在《觀經》。或謂臨",
    "T37n1761_001:0362b11": "終見佛以為魔者，或云自心業現，實無他佛",
    "T37n1761_001:0362b12": "來者，斯蓋不知生佛一體，感應道交，自障障",
    "T37n1761_001:0362b13": "他為過不淺，如別所明。三、正念中，凡人臨終",
    "T37n1761_001:0362b14": "識神無主，善惡業種無不發現，或起惡念、或",
    "T37n1761_001:0362b15": "起邪見，或生繫戀、或發猖狂，惡相非一，皆名",
    "T37n1761_001:0362b16": "顛倒，因前誦佛罪滅障除，淨業內熏，慈光外",
    "T37n1761_001:0362b17": "攝，脫苦得樂，一剎那間，下文勸生，其利在此。",
    "T37n1761_001:0362b18": "三、結顯中，我見是利，即躡上科；故說此言，覆",
    "T37n1761_001:0362b19": "示前段。正報中文，對文可見。大段第三、勸信",
    "T37n1761_001:0362b20": "中三節：初至佛所說，引諸佛同讚勸；若有人",
    "T37n1761_001:0362b21": "下，二、約三時因果勸；如我今者下，舉諸佛互",
    "T37n1761_001:0362b22": "讚勸。初中又二：初至之利，指前自讚；東方下，",
    "T37n1761_001:0362b23": "次、引諸佛讚。初中如前所說依正殊特，持名",
    "T37n1761_001:0362b24": "脫苦，莫非彌陀大悲願行，從因至果功德利",
    "T37n1761_001:0362b25": "益，殆非心思口議所及。二中又二：初、盡六方",
    "T37n1761_001:0362b26": "正列；於汝意云何下，釋經名。初中但列六方，",
    "T37n1761_001:0362b27": "若依唐譯則列十方，今謂但舉六方四維自",
    "T37n1761_001:0362b28": "攝，但言略耳。下諸佛名相承不釋，今以義詳，",
    "T37n1761_001:0362b29": "或從色相，或取言音，或約行業，或從譬喻，大",
    "T37n1761_001:0362c01": "略不出果德三身，收無不盡，文或偏舉，義必",
    "T37n1761_001:0362c02": "兼含。初、東方分二：初、敘現通，二、引讚詞，餘五",
    "T37n1761_001:0362c03": "例此更不重分。初中阿閦鞞，此云不動，法身",
    "T37n1761_001:0362c04": "體寂無遷變故，若就因行，毀譽、敬慢同一如",
    "T37n1761_001:0362c05": "故。次列三佛皆從喻名，眾山之中須彌最勝，",
    "T37n1761_001:0362c06": "諸佛法身超過諸法，初言相者，其狀同也，次",
    "T37n1761_001:0362c07": "言大者，出過喻也，三言光者，光則表智，法兼",
    "T37n1761_001:0362c08": "報也，妙音說法稱機即應佛也。河沙佛土略",
    "T37n1761_001:0362c09": "列五名，故云如是等。各於其國者，正當釋迦",
    "T37n1761_001:0362c10": "說此經時，十方諸佛同時勸讚令信是經；若",
    "T37n1761_001:0362c11": "據諸佛，言無虛妄，但由眾生障重信難故。現",
    "T37n1761_001:0362c12": "舌相表示誠言，諸佛常舌上至額際，今此現",
    "T37n1761_001:0362c13": "起，長廣量等隨宜大小，何止大千乎？次引讚",
    "T37n1761_001:0362c14": "詞，當信是句，絕稱讚下，即經本題，上句指前",
    "T37n1761_001:0362c15": "釋迦所說，下二句如後經文所解，餘見題中，",
    "T37n1761_001:0362c16": "下五並同此釋。二、南方中，日月燈三皆破闇，",
    "T37n1761_001:0362c17": "或次對三身，或單喻智德；名聞光者，名聞十",
    "T37n1761_001:0362c18": "方，如光遍照；大焰肩者，言相則兩肩光焰，在",
    "T37n1761_001:0362c19": "智則雙照真俗；須彌燈者，山燈即喻法報二",
    "T37n1761_001:0362c20": "身；無量精進，從行為名，方便度生未嘗暫懈，",
    "T37n1761_001:0362c21": "眾生無量，悲智亦然。三、西方，前三皆名無",
    "T37n1761_001:0362c22": "量，初即壽命，二即相好，三即所證法身，無",
    "T37n1761_001:0362c23": "上故喻如幢；大光、大明並喻佛智，自行化他",
    "T37n1761_001:0362c24": "破障除惑；寶相者，應佛相好如寶可貴；淨光",
    "T37n1761_001:0362c25": "者亦即法報。問：「初無量壽即是彌陀，若自勸",
    "T37n1761_001:0362c26": "讚，於義非便？」答：「同名甚多，必非極樂法藏所",
    "T37n1761_001:0362c27": "成之彌陀。」四、北方中，焰肩同前，但無大字；",
    "T37n1761_001:0362c28": "最勝音同上妙音；難殂者，法身堅密不可壞",
    "T37n1761_001:0362c29": "故，殂音敘，又音疽，壞也；日生者，如世晨曦",
    "T37n1761_001:0363a01": "破晦暝故；網明者，法門交映如帝網故。五、下",
    "T37n1761_001:0363a02": "方中，獅子者眾聖中尊，故以獸王比焉；又獅",
    "T37n1761_001:0363a03": "子一吼獸聞皆死，喻佛說法魔外消亡。名聞",
    "T37n1761_001:0363a04": "名光，義同前釋。達磨翻法，單云法者，所證法",
    "T37n1761_001:0363a05": "身軌持萬化故；次云幢者，高出物表故；三云",
    "T37n1761_001:0363a06": "持者，任持常住故。六、上方中，梵音者，梵即淨，",
    "T37n1761_001:0363a07": "法音清朗眾樂聞故；宿王者，宿音秀，星宿中",
    "T37n1761_001:0363a08": "王，所謂月也，經云：「眾星之中，月天子為第一。」",
    "T37n1761_001:0363a09": "或可北辰居天中而眾星拱之，而辰星為宿",
    "T37n1761_001:0363a10": "中王，亦喻法身出過諸法也；香上者，眾德如",
    "T37n1761_001:0363a11": "香；超諸菩薩更兼智德，故云香光；焰肩、須彌",
    "T37n1761_001:0363a12": "同前故不釋；雜色寶華者，以萬行因華嚴法",
    "T37n1761_001:0363a13": "身果德，下寶華德義亦同之；娑羅此翻堅固，",
    "T37n1761_001:0363a14": "冬夏不凋，即喻法身無變易故；見一切義者，",
    "T37n1761_001:0363a15": "洞達諸法甚深義趣，諸佛果海德量何窮，三",
    "T37n1761_001:0363a16": "世道同，理無差異，隨機順物一相為名，以意",
    "T37n1761_001:0363a17": "裁量，略如上解，後賢披閱更試講磨。次、釋名",
    "T37n1761_001:0363a18": "中分三：初至念經徵前經名，上句已見前文，",
    "T37n1761_001:0363a19": "故但問下二句，恐未曉故問釋之；舍利下，二",
    "T37n1761_001:0363a20": "示義，又二：先敘聞持，是諸下，次、明得益。初中",
    "T37n1761_001:0363a21": "聞經受持者，牒上二報莊嚴，正明行法二大",
    "T37n1761_001:0363a22": "章也；及諸佛名者，牒上引佛勸信，第三一章",
    "T37n1761_001:0363a23": "初科所引六方名也。次、得益中，諸佛護念直",
    "T37n1761_001:0363a24": "至菩提，護謂覆護，不使魔嬈，念謂記念，不令",
    "T37n1761_001:0363a25": "退失，《勢至章》云：「十方如來憐念眾生，如母憶",
    "T37n1761_001:0363a26": "子」，《大論》云：「譬如魚母若不念子，子即壞爛」等。",
    "T37n1761_001:0363a27": "阿耨多羅此翻無上，三藐云正等，三菩提云",
    "T37n1761_001:0363a28": "正覺，即佛果號，薄地凡夫業惑纏縛，流轉五",
    "T37n1761_001:0363a29": "道百千萬劫，忽聞淨土志願求生，一日稱名",
    "T37n1761_001:0363b01": "即超彼國，諸佛護念直趣菩提，可謂萬劫難",
    "T37n1761_001:0363b02": "逢，千生一遇，誓從今日終盡未來，在處稱揚，",
    "T37n1761_001:0363b03": "多方勸誘，所感身土所化機緣，與阿彌陀等",
    "T37n1761_001:0363b04": "無有異，此心罔極，唯佛證知。是故下，三、勸信，",
    "T37n1761_001:0363b05": "信我語者，謂信教也，如不信我，十方諸佛豈",
    "T37n1761_001:0363b06": "虛妄乎？次、三時因果中，初正示；是故下，二、結",
    "T37n1761_001:0363b07": "勸。初中已即過去、今即現在、當即未來，發願",
    "T37n1761_001:0363b08": "是因，生即是果，三因三果別對可知，欲顯淨",
    "T37n1761_001:0363b09": "土，唯恐無願，有願必生定無漏失。《十疑論》云：",
    "T37n1761_001:0363b10": "「生彼國已悉得無生，未有一人退落三界為",
    "T37n1761_001:0363b11": "生死業縛」等。次、結勸中，若有信者，簡彼不信，",
    "T37n1761_001:0363b12": "任不發願自甘塗炭，是誰之咎？三、諸佛互讚",
    "T37n1761_001:0363b13": "中二段：初、我讚諸佛；彼下，諸佛贊我。初文如",
    "T37n1761_001:0363b14": "我今者等，即指前科六方勸信，二中又二：初、",
    "T37n1761_001:0363b15": "出彼讚詞；當知下，二、顯示誠實。初中釋迦翻",
    "T37n1761_001:0363b16": "能仁，即大慈垂應，牟尼翻寂默，即妙智冥真，",
    "T37n1761_001:0363b17": "合此為佛，則三身備矣，他不能為故甚難，舉",
    "T37n1761_001:0363b18": "世未見故希有。下列二難，於此惡世修行成",
    "T37n1761_001:0363b19": "佛一難也，為諸眾生說此法門二難也。初中",
    "T37n1761_001:0363b20": "娑婆亦云索訶，此翻堪忍，《悲華經》云：「是諸眾",
    "T37n1761_001:0363b21": "生忍受三毒及諸煩惱故」，準《佛剎經》有二義：",
    "T37n1761_001:0363b22": "初義同上；二、云彼有行菩薩乘者，成就忍辱，",
    "T37n1761_001:0363b23": "將護有情，善自調伏，若人加害，悉能含忍終",
    "T37n1761_001:0363b24": "不放逸，故云堪忍。五濁亦云五滓，又言惡者，",
    "T37n1761_001:0363b25": "謂能具造十惡業故。劫者梵云劫波，此翻時",
    "T37n1761_001:0363b26": "分，下四濁聚在此時，從減劫人壽二萬歲時",
    "T37n1761_001:0363b27": "即入劫濁；見者，身見、邊見、邪見、戒取、見取，五",
    "T37n1761_001:0363b28": "利使也；煩惱者，貪、嗔、癡、慢、疑五鈍使也；眾生",
    "T37n1761_001:0363b29": "者，攬陰為人，假名眾生；命者，剎那生滅，催",
    "T37n1761_001:0363c01": "年促壽。第二難中，念佛法門不簡愚智，不擇",
    "T37n1761_001:0363c02": "豪賤，不論久近，不選善惡，唯取決誓猛信，臨",
    "T37n1761_001:0363c03": "終惡相十念往生，此乃具縛凡愚，屠沽下類剎",
    "T37n1761_001:0363c04": "那超越成佛之法，可謂一切世間甚難信也。",
    "T37n1761_001:0363c05": "二、顯實中，承前二難則彰諸佛所讚不虛，意",
    "T37n1761_001:0363c06": "使眾生聞而信受。第三、流通分，正說既終，眾",
    "T37n1761_001:0363c07": "喜受持，展轉傳布遍於四海，垂於萬世，故因",
    "T37n1761_001:0363c08": "眾散以為流通。一切世間總收四部，別舉三",
    "T37n1761_001:0363c09": "趣，以決序文。阿修羅此翻非天，受樂如天，懷",
    "T37n1761_001:0363c10": "諂同鬼，從行為名。歡喜則出離有門，信受乃",
    "T37n1761_001:0363c11": "憶持修習，得法閧懷，仰恩荷德，傾誠展敬，",
    "T37n1761_001:0363c12": "志願流通。",
    "T37n1761_001:0363c13": "阿彌陀經義疏"
}