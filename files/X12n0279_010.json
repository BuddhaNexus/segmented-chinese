{
    "X12n0279_010:0647a10": "大佛頂如來密因修證了義諸菩薩萬行首楞嚴經",
    "X12n0279_010:0647a11": "通議卷第十",
    "X12n0279_010:0647a12": "唐天竺沙門般剌密帝譯",
    "X12n0279_010:0647a13": "烏萇國沙門彌伽釋迦譯語",
    "X12n0279_010:0647a14": "菩薩戒弟子清河房融筆受",
    "X12n0279_010:0647a15": "明南嶽沙門憨山釋德清述",
    "X12n0279_010:0647a16": "[○@◇]四行陰分三。[△@△]初當陰未破。",
    "X12n0279_010:0647a17": "阿難。彼善男子修三摩提想陰盡者。是人平常夢想",
    "X12n0279_010:0647a18": "銷滅寤寐恒一。覺明虗靜猶如晴空。無復麤重前塵",
    "X12n0279_010:0647a19": "影事。觀諸世間大地山河如鏡鑑明。來無所黏。過無",
    "X12n0279_010:0647a20": "蹤跡。虗受照應了罔陳習唯一精真。生滅根元從此",
    "X12n0279_010:0647a21": "披露。見諸十方十二眾生畢殫其類。雖未通其各命",
    "X12n0279_010:0647a22": "由緒。見同生基猶如野馬熠熠清擾。為浮根塵究竟",
    "X12n0279_010:0647a23": "樞穴。此則名為行陰區宇。",
    "X12n0279_010:0647a24": "議曰。此示想盡行現之相也。晝為想心。夜形諸夢。",
    "X12n0279_010:0647b01": "故想消則夢滅。是以寤寐恒一。心體本自圓明。向",
    "X12n0279_010:0647b02": "為浮想煩惱覆蔽。今想陰盡則圓明虗靜猶如晴",
    "X12n0279_010:0647b03": "空。煩惱消則無麤重前塵影事。八識精明之體照",
    "X12n0279_010:0647b04": "諸世間山河大地但如鏡中無別分析。只以六識",
    "X12n0279_010:0647b05": "妄想暗蔽故曰想相為塵識情為垢故不明了。今",
    "X12n0279_010:0647b06": "想陰既破六識已消故虗明之體如鏡鑑照不黏",
    "X12n0279_010:0647b07": "蹤跡。雖有行陰生滅根元則無前六浮想習氣可",
    "X12n0279_010:0647b08": "入故云了罔陳習。了絕也。罔無也。陳猶列也。謂無",
    "X12n0279_010:0647b09": "習可陳。故八識唯一精真。而行陰微細生滅亦披",
    "X12n0279_010:0647b10": "露矣。生滅下行現之相也。行陰為同分生基。想滅",
    "X12n0279_010:0647b11": "行現故十二眾生畢殫其類。殫盡也。各命由緒乃",
    "X12n0279_010:0647b12": "異熟種子。其體深細故不能知。而同分生基正是",
    "X12n0279_010:0647b13": "行陰之相。今已披露故如野馬熠熠清擾。野馬澤",
    "X12n0279_010:0647b14": "中陽燄也。熠熠即閃爍之狀。清擾行陰之相也。已",
    "X12n0279_010:0647b15": "離想陰麤重故云清擾。外浮根塵依為機紐故云",
    "X12n0279_010:0647b16": "樞穴。樞門轉軸穴門臼也。下示行盡之相。",
    "X12n0279_010:0647b17": "若此清擾熠熠元性性入元澄一澄元習。如波瀾滅",
    "X12n0279_010:0647b18": "化為澄水名行陰盡。是人則能超眾生濁。觀其所由",
    "X12n0279_010:0647b19": "幽隱妄想以為其本。",
    "X12n0279_010:0647b20": "議曰。此預示行盡之相也。以行陰乃八識體上生",
    "X12n0279_010:0647b21": "滅之相故云元性。八識為湛淵之體唯一精明故",
    "X12n0279_010:0647b22": "曰澄曰一。今行陰復歸元性則八識了無生滅故",
    "X12n0279_010:0647b23": "性入元澄。如水無波瀾唯一止水名行陰滅。以眾",
    "X12n0279_010:0647b24": "生濁依行陰有。行陰既滅故能超之。此陰所以不",
    "X12n0279_010:0647c01": "盡者以幽隱妄想而為其本也。七識乃八識之見",
    "X12n0279_010:0647c02": "分。幽深難知故云幽隱。",
    "X12n0279_010:0647c03": "[△@△]二示定境差別向下十段。",
    "X12n0279_010:0647c04": "阿難當知。是得正知奢摩他中諸善男子凝明正心。",
    "X12n0279_010:0647c05": "十類天魔不得其便。方得精研窮生類本。於本類中",
    "X12n0279_010:0647c06": "生元露者。觀彼幽清圓擾動元。於圓元中起計度者",
    "X12n0279_010:0647c07": "是人墜入二無因論。",
    "X12n0279_010:0647c08": "議曰。此示行陰第一妄計二無因也。此先標其名。",
    "X12n0279_010:0647c09": "定慧堅住故云凝明正心。此想滅之相。天魔依想",
    "X12n0279_010:0647c10": "陰有。行陰乃見魔也。想陰既消便得精研行陰窮",
    "X12n0279_010:0647c11": "生類本矣。行陰已現則生元已露。然此生元通依",
    "X12n0279_010:0647c12": "七識故云圓元。以但見行陰就起妄計者則墮二",
    "X12n0279_010:0647c13": "無因論。是知西天外道皆有禪定工夫。但不知八",
    "X12n0279_010:0647c14": "識故起妄計耳。",
    "X12n0279_010:0647c15": "一者是人見本無因。何以故。是人既得生機全破。乘",
    "X12n0279_010:0647c16": "於眼根八百功德見八萬劫所有眾生。業流灣環死",
    "X12n0279_010:0647c17": "此生彼。祇見眾生輪迴其處。八萬劫外冥無所觀。便",
    "X12n0279_010:0647c18": "作是解。此等世間十方眾生八萬劫來無因自有。由",
    "X12n0279_010:0647c19": "此計度亡正徧知。墮落外道惑菩提性。",
    "X12n0279_010:0647c20": "議曰。此示本無因也。是人指修禪行人也。以行陰",
    "X12n0279_010:0647c21": "現前生元披露故云生機全破。乃乘眼根八百功",
    "X12n0279_010:0647c22": "德但見八萬劫來其中眾生業流灣環委曲輪迴",
    "X12n0279_010:0647c23": "生死之狀一一了知。而八萬劫前冥然莫辯。故妄",
    "X12n0279_010:0647c24": "計眾生從八萬劫來無因自有。以未見藏識中異",
    "X12n0279_010:0648a01": "熟種子。故妄計眾生本來無因。故墮外道惑菩提",
    "X12n0279_010:0648a02": "性。",
    "X12n0279_010:0648a03": "二者是人見末無因。何以故。是人於生既見其根。知",
    "X12n0279_010:0648a04": "人生人悟鳥生鳥。烏從來黑鵠從來白。人天本豎畜",
    "X12n0279_010:0648a05": "生本橫。白非洗成黑非染造。從八萬劫無復改移。今",
    "X12n0279_010:0648a06": "盡此形亦復如是。而我本來不見菩提云何更有成",
    "X12n0279_010:0648a07": "菩提事。當知今日一切物象皆本無因。由此計度亡",
    "X12n0279_010:0648a08": "正徧知。墮落外道惑菩提性。是則名為第一外道立",
    "X12n0279_010:0648a09": "無因論。",
    "X12n0279_010:0648a10": "議曰。此示末無因也。是人以定研窮既見生之根",
    "X12n0279_010:0648a11": "元。則見人物有生受形之始。八萬劫來無復改易。",
    "X12n0279_010:0648a12": "妄謂前既不改而後亦不易。謂人定生人鳥定生",
    "X12n0279_010:0648a13": "鳥不改別類。以我本不見有菩提云何末後更有",
    "X12n0279_010:0648a14": "成菩提事。由執本無因故執末亦無因。故結云皆",
    "X12n0279_010:0648a15": "本無因。且以末因又為後因之本也。此第一計。",
    "X12n0279_010:0648a16": "阿難。是三摩中諸善男子凝明正心魔不得便。窮生",
    "X12n0279_010:0648a17": "類本。觀彼幽清常擾動元。於圓常中起計度者是人",
    "X12n0279_010:0648a18": "墜入四徧常論。",
    "X12n0279_010:0648a19": "議曰。此示行陰第二計四徧常也。以行陰乃八識",
    "X12n0279_010:0648a20": "體中微細生滅之相。今以定力研窮以見生滅相",
    "X12n0279_010:0648a21": "續不斷。故於圓常中起四徧常論。實妄計也。",
    "X12n0279_010:0648a22": "一者是人窮心境性二處無因。修習能知二萬劫中",
    "X12n0279_010:0648a23": "十方眾生所有生滅。咸皆循環不曾散失計以為常。",
    "X12n0279_010:0648a24": "議曰。此示初徧常計也。以行人於禪定中窮心境",
    "X12n0279_010:0648b01": "二法。故能執至二萬劫中眾生生滅循環而體不",
    "X12n0279_010:0648b02": "散失。以不出生滅故計為常。",
    "X12n0279_010:0648b03": "二者是人窮四大元四性常住。修習能知四萬劫中",
    "X12n0279_010:0648b04": "十方眾生所有生滅。咸皆體恒不曾散失計以為常。",
    "X12n0279_010:0648b05": "議曰。此示二徧常計也。以行人定中但觀四大性",
    "X12n0279_010:0648b06": "故能知四萬劫中眾生生滅體常。以四大乃八識",
    "X12n0279_010:0648b07": "相分。今八識未破故四大未消。眾生皆以四大為",
    "X12n0279_010:0648b08": "體。四大常而眾生亦常矣。",
    "X12n0279_010:0648b09": "三者是人窮盡六根末那執受心意識中本元由處",
    "X12n0279_010:0648b10": "性常恒故。修習能知八萬劫中一切眾生循環不失",
    "X12n0279_010:0648b11": "本來常住。窮不失性計以為常。",
    "X12n0279_010:0648b12": "議曰。此示三徧常計也。梵云訖栗瑟吒耶末那此",
    "X12n0279_010:0648b13": "云染汙意乃七識也。執受者乃八識也。今行人以",
    "X12n0279_010:0648b14": "定力研窮六根以至末那執受者通言八識故云",
    "X12n0279_010:0648b15": "心意識中本元由處。至此行雖未盡而識性已顯",
    "X12n0279_010:0648b16": "故云性恒常處。故能知八萬劫中眾生本來常住。",
    "X12n0279_010:0648b17": "以眾生各各皆具八識。以八識體常而眾生亦常",
    "X12n0279_010:0648b18": "矣。以窮不失性故。",
    "X12n0279_010:0648b19": "四者是人既盡想元。生理更無流止運轉。生滅想心",
    "X12n0279_010:0648b20": "今已永滅。理中自然成不生滅。因心所度計以為常",
    "X12n0279_010:0648b21": "由此計常亡正徧知。墮落外道惑菩提性。是則名為",
    "X12n0279_010:0648b22": "第二外道立圓常論。",
    "X12n0279_010:0648b23": "議曰。此示四徧常計也。生理乃行陰也。行人定中",
    "X12n0279_010:0648b24": "一向但窮妄想以為流止生滅。今麤浮想陰已滅。",
    "X12n0279_010:0648c01": "而微細行陰一類相續不斷。故妄謂生滅已滅則",
    "X12n0279_010:0648c02": "此行陰自然成不生滅矣。乃以生滅為不生滅故",
    "X12n0279_010:0648c03": "妄計為常。由此忘失菩提。故墮外道四圓常論也。",
    "X12n0279_010:0648c04": "又三摩中諸善男子堅凝正心魔不得便。窮生類本。",
    "X12n0279_010:0648c05": "觀彼幽清常擾動元。於自他中起計度者是人墜入",
    "X12n0279_010:0648c06": "四顛倒見一分無常一分常論。",
    "X12n0279_010:0648c07": "議曰。此示行陰第三計四顛倒一分無常一分常",
    "X12n0279_010:0648c08": "論也。以七識執第八見分為我。故或執我能生他",
    "X12n0279_010:0648c09": "則我常他無常。或執我從他生則他常我無常。故",
    "X12n0279_010:0648c10": "云於自他中起計是一分常一分無常。",
    "X12n0279_010:0648c11": "一者是人觀妙明心徧十方界。湛然以為究竟神我。",
    "X12n0279_010:0648c12": "從是則計我徧十方凝明不動。一切眾生於我心中",
    "X12n0279_010:0648c13": "自生自死。則我心性名之為常。彼生滅者真無常性。",
    "X12n0279_010:0648c14": "議曰。此示四倒見中第一計也。觀智研窮妄想已",
    "X12n0279_010:0648c15": "消則八識精明徧十方界。以不知是識體精明遂",
    "X12n0279_010:0648c16": "執為神我。從此計為我徧十方。一切眾生於我心",
    "X12n0279_010:0648c17": "中自生自死。則我心性為常。彼生滅者真無常性。",
    "X12n0279_010:0648c18": "此單觀自也。",
    "X12n0279_010:0648c19": "二者是人不觀其心。徧觀十方恒沙國土。見劫壞處",
    "X12n0279_010:0648c20": "名為究竟無常種性劫。不壞處名究竟常。",
    "X12n0279_010:0648c21": "議曰。此示四倒見中第二計也。此人定中不觀自",
    "X12n0279_010:0648c22": "心。但觀十方國土。見劫壞處名究竟無常。劫不壞",
    "X12n0279_010:0648c23": "處名究竟常。此單觀他也。",
    "X12n0279_010:0648c24": "三者是人別觀我心精細微密猶如微塵。流轉十方",
    "X12n0279_010:0649a01": "性無移改。能令此身即生即滅。其不壞性名我性常。",
    "X12n0279_010:0649a02": "一切死生從我流出名無常性。",
    "X12n0279_010:0649a03": "議曰。此示四倒見中第三計也。是人定中觀自心",
    "X12n0279_010:0649a04": "微密流轉十方性無改易故稱為我。今在色蘊之",
    "X12n0279_010:0649a05": "中能令此身即生即滅。其不懷者是我心性名我",
    "X12n0279_010:0649a06": "性常。一切生死從我流出名無常性。此自他共觀",
    "X12n0279_010:0649a07": "計自常他無常也。",
    "X12n0279_010:0649a08": "四者是人知想陰盡見行陰流。行陰常流計為常住。",
    "X12n0279_010:0649a09": "色受想等。今已滅盡名為無常由此計度一分無常",
    "X12n0279_010:0649a10": "一分常故。墮落外道惑菩提性。是則名為第三外道",
    "X12n0279_010:0649a11": "一分常論。",
    "X12n0279_010:0649a12": "議曰。此示四倒見中第四計也。定中觀四陰先後。",
    "X12n0279_010:0649a13": "今見行陰遷流相續不斷計為常性。見色受想三",
    "X12n0279_010:0649a14": "陰已滅名無常性。此合觀四陰起一分常一分無",
    "X12n0279_010:0649a15": "常計也。此皆不了妙明故云惑菩提性。",
    "X12n0279_010:0649a16": "又三摩中諸善男子堅凝正心魔不得便。窮生類本。",
    "X12n0279_010:0649a17": "觀彼幽清常擾動元。於分位中生計度者是人墜入",
    "X12n0279_010:0649a18": "四有邊論。",
    "X12n0279_010:0649a19": "議曰。此行陰第四計四有邊論也。以定研窮想陰",
    "X12n0279_010:0649a20": "盡處行陰現前有四分位計為有邊無邊。",
    "X12n0279_010:0649a21": "一者是人心計生元流用不息。計過未者名為有邊。",
    "X12n0279_010:0649a22": "計相續心。名為無邊。",
    "X12n0279_010:0649a23": "議曰。此行陰四有邊中初計也。定中研窮見行陰",
    "X12n0279_010:0649a24": "現今流注不息。過未不見名為有邊。現相續心名",
    "X12n0279_010:0649b01": "為無邊。此約三世分位也。",
    "X12n0279_010:0649b02": "二者是人觀八萬劫則見眾生。八萬劫前寂無聞見。",
    "X12n0279_010:0649b03": "無聞見處名為無邊。有眾生處名為有邊。",
    "X12n0279_010:0649b04": "議曰。此行陰四有邊中二計也。定中觀八萬劫前",
    "X12n0279_010:0649b05": "無見聞處名為無邊。見有眾生處名為有邊。此約",
    "X12n0279_010:0649b06": "見聞分位計也。",
    "X12n0279_010:0649b07": "三者是人計我徧知得無邊性。彼一切人現我知中",
    "X12n0279_010:0649b08": "我曾不知彼之知性。名彼不得無邊之心但有邊性。",
    "X12n0279_010:0649b09": "議曰。此行陰四有邊中三計也。定中見我之知徧",
    "X12n0279_010:0649b10": "一切處。一切眾生現我知中。是我得無邊性也。彼",
    "X12n0279_010:0649b11": "眾生之知不見現我知中。以彼未得無邊之心但",
    "X12n0279_010:0649b12": "有邊性耳。此約彼此分位妄計也。",
    "X12n0279_010:0649b13": "四者是人窮行陰空以其所見心路籌度。一切眾生",
    "X12n0279_010:0649b14": "一身之中計其咸皆半生半滅。明其世界一切所有",
    "X12n0279_010:0649b15": "一半有邊一半無邊。由是計度有邊無邊。墮落外道",
    "X12n0279_010:0649b16": "惑菩提性。是則名為第四外道立有邊論。",
    "X12n0279_010:0649b17": "議曰。此行陰四有邊中四計也。以觀研窮取行陰",
    "X12n0279_010:0649b18": "空。以空處名滅見處名生。即計一切眾生身中一",
    "X12n0279_010:0649b19": "半是生一半是滅。世界亦然。以現見處名為有邊。",
    "X12n0279_010:0649b20": "以不見處名為無邊。此約生滅分位計也。",
    "X12n0279_010:0649b21": "又三摩中諸善男子堅凝正心魔不得便。窮生類本。",
    "X12n0279_010:0649b22": "觀彼幽清常擾動元。於知見中生計度者是人墜入",
    "X12n0279_010:0649b23": "四種顛倒不死矯亂徧計虗論。",
    "X12n0279_010:0649b24": "議曰。此示行陰第五計四種不死矯亂論也。長水",
    "X12n0279_010:0649c01": "引婆沙論說外道計天常住名為不死。計不亂答",
    "X12n0279_010:0649c02": "得生彼天。若實不知而輒答者恐成矯亂。故有問",
    "X12n0279_010:0649c03": "時答言祕密。不應皆說。或不定答。佛法呵云此真",
    "X12n0279_010:0649c04": "矯亂。以於知見中不能決擇。故有問者矯智亂答。",
    "X12n0279_010:0649c05": "故云不死矯亂。",
    "X12n0279_010:0649c06": "一者是人觀變化元。見遷流處名之為變。見相續處",
    "X12n0279_010:0649c07": "名之為恒。見所見處名之為生。不見見處名之為滅。",
    "X12n0279_010:0649c08": "相續之因性不斷處名之為增。正相續中中所離處",
    "X12n0279_010:0649c09": "名之為減。各各生處名之為有。互互亡處名之為無。",
    "X12n0279_010:0649c10": "以理都觀用心別見。有求法人來問其義。答言我今",
    "X12n0279_010:0649c11": "亦生亦滅亦有亦無亦增亦減。於一切時皆亂其語。",
    "X12n0279_010:0649c12": "令彼前人遺失章句。",
    "X12n0279_010:0649c13": "議曰。此行陰四矯亂中初計也。觀照研窮生滅根",
    "X12n0279_010:0649c14": "元故云觀變化元。於一行陰生滅中別見八義。謂",
    "X12n0279_010:0649c15": "常變生滅增減有無。不見見者謂見不見之處也。",
    "X12n0279_010:0649c16": "以理總觀變化之心。用心別見生滅等八義。故計",
    "X12n0279_010:0649c17": "以為宗。有人來問則答云亦生亦滅等。約八義以",
    "X12n0279_010:0649c18": "答。以無定見。故據兩楹。令彼問人不得道理。無決",
    "X12n0279_010:0649c19": "定見。故云遺失章句。",
    "X12n0279_010:0649c20": "二者是人諦觀其心互互無處。因無得證。有人來問。",
    "X12n0279_010:0649c21": "唯答一字但言其無。除無之餘無所言說。",
    "X12n0279_010:0649c22": "議曰。此行陰四矯亂中第二單討無也。以觀研窮",
    "X12n0279_010:0649c23": "行陰生滅。但見念念滅處名互互無。遂計為無。諸",
    "X12n0279_010:0649c24": "法皆然。故云因無得證。故有人來問但答云無之",
    "X12n0279_010:0650a01": "一字而已。",
    "X12n0279_010:0650a02": "三者是人諦觀其心各各有處。因有得證。有人來問。",
    "X12n0279_010:0650a03": "唯答一字但言其是。除是之餘無所言說。",
    "X12n0279_010:0650a04": "議曰。此行陰四矯亂中第三單計有也。以觀研窮",
    "X12n0279_010:0650a05": "行陰生滅。念念生處名各各有。因是得證一切皆",
    "X12n0279_010:0650a06": "有。故有人來問但答云是。以雖觀生處名有。且又",
    "X12n0279_010:0650a07": "見滅。故不敢正言有。但答是之一字。擬防過也。",
    "X12n0279_010:0650a08": "四者是人有無俱見。其境枝故其心亦亂。有人來問。",
    "X12n0279_010:0650a09": "答言亦有即是亦無。亦無之中不是亦有。一切矯亂",
    "X12n0279_010:0650a10": "無容窮詰。由此計度矯亂虗無。墮落外道惑菩提性。",
    "X12n0279_010:0650a11": "是則名為第五外道四顛倒性不死矯亂徧計虗論。",
    "X12n0279_010:0650a12": "議曰。此行陰四矯亂中第四雙計有無也。以觀研",
    "X12n0279_010:0650a13": "窮行陰生滅二相故雙計有無。以其境枝不一故",
    "X12n0279_010:0650a14": "其心亦亂。有人來問答云亦有即是亦無者。意許",
    "X12n0279_010:0650a15": "亦有之中即有於無。以見生即滅故。亦無之中不",
    "X12n0279_010:0650a16": "是亦有者。以見滅處不許有生。謂無中不敢言有。",
    "X12n0279_010:0650a17": "以此有無互相遮防。故云無容窮詰。總是妄計本",
    "X12n0279_010:0650a18": "無一定道理。故云矯亂徧計虗論。",
    "X12n0279_010:0650a19": "又三摩中諸善男子堅凝正心魔不得便。窮生類本。",
    "X12n0279_010:0650a20": "觀彼幽清常擾動元。於無盡流生計度者是人墜入",
    "X12n0279_010:0650a21": "死後有相發心顛倒。",
    "X12n0279_010:0650a22": "議曰。此示行陰第六計死後有相起十六見也。無",
    "X12n0279_010:0650a23": "盡流行陰也。今見行遷不息。都執死後有相。以行",
    "X12n0279_010:0650a24": "為我故。",
    "X12n0279_010:0650b01": "或自固身云色是我(即色是我)或見我圓含徧國土云我",
    "X12n0279_010:0650b02": "有色。(我大色小色在我中)或彼前緣隨我迴復云色屬我。(離色是我)",
    "X12n0279_010:0650b03": "或復我依行中相續云我在色(色大我小我在色中)皆計度言",
    "X12n0279_010:0650b04": "死後有相。如是循環有十六相。",
    "X12n0279_010:0650b05": "議曰。此見行陰無盡故執死後有相。初本計也。自",
    "X12n0279_010:0650b06": "堅固色為我等有四。而後三陰亦然。今觀行陰為",
    "X12n0279_010:0650b07": "無盡流。例觀前三亦皆無盡。故計死後有相。成十",
    "X12n0279_010:0650b08": "六相也。以色陰已破。亦同行陰無盡。故自固身。此",
    "X12n0279_010:0650b09": "計即色是我也。或計我圓徧云我有色。即我大色",
    "X12n0279_010:0650b10": "小色在我中也。前緣即目前之色也。色屬我即我",
    "X12n0279_010:0650b11": "離色別有我也。行中相續云我在色。即色大我小",
    "X12n0279_010:0650b12": "我在色中。於色陰中作此四計。於受想行陰亦復",
    "X12n0279_010:0650b13": "如是。四陰共成十六相也。",
    "X12n0279_010:0650b14": "從此或計畢竟煩惱。畢竟菩提。兩性並驅各不相觸。",
    "X12n0279_010:0650b15": "由此計度死後有故。墮落外道惑菩提性。是則名為",
    "X12n0279_010:0650b16": "第六外道立五陰中死後有相心顛倒論。",
    "X12n0279_010:0650b17": "議曰。此因計四陰死後有相。故別計煩惱菩提不",
    "X12n0279_010:0650b18": "相陵奪。兩性並驅。畢竟後有。例如四陰。蓋顛倒論",
    "X12n0279_010:0650b19": "也。",
    "X12n0279_010:0650b20": "又三摩中諸善男子堅凝正心魔不得便。窮生類本",
    "X12n0279_010:0650b21": "觀彼幽清常擾動元。於先除滅色受想中生計度者",
    "X12n0279_010:0650b22": "是人墜入死後無相發心顛倒。",
    "X12n0279_010:0650b23": "議曰。此行陰第七妄計死後無相也。以觀研窮見",
    "X12n0279_010:0650b24": "前三陰已滅。即知行陰亦滅。故計死後無相。",
    "X12n0279_010:0650c01": "見其色滅形無所因。觀其想滅心無所繫。知其受滅",
    "X12n0279_010:0650c02": "無復連綴。陰性銷散。縱有生理而無受想與草木同。",
    "X12n0279_010:0650c03": "此質現前猶不可得。死後云何更有諸相。因之勘校",
    "X12n0279_010:0650c04": "死後相無如是循環有八無相(四陰因亡果喪)從此或計涅",
    "X12n0279_010:0650c05": "槃因果一切皆空。徒有名字究竟斷滅。由此計度死",
    "X12n0279_010:0650c06": "後無故。墮落外道惑菩提性。是則名為第七外道立",
    "X12n0279_010:0650c07": "五陰中死後無相心顛倒論。",
    "X12n0279_010:0650c08": "議曰。此約四陰現在因亡未來果喪故成八無相。",
    "X12n0279_010:0650c09": "此便計涅槃因果一切皆空。成斷滅見顛倒論也。",
    "X12n0279_010:0650c10": "又三摩中諸善男子。堅凝正心魔不得便。窮生類本。",
    "X12n0279_010:0650c11": "觀彼幽清常擾動元。於行存中兼受想滅雙計有無",
    "X12n0279_010:0650c12": "自體相破。是人墜入死後俱非起顛倒論。",
    "X12n0279_010:0650c13": "議曰。此行陰第八妄計死後俱非相也。於行存中",
    "X12n0279_010:0650c14": "兼受想滅雙計有無。謂將已滅三陰例現存行陰。",
    "X12n0279_010:0650c15": "作四箇非有句。又將現存行陰例前已滅三陰作",
    "X12n0279_010:0650c16": "四箇非無句。前後相望每陰皆有非有非無成四",
    "X12n0279_010:0650c17": "俱非。現在既爾。死後亦然。故成八俱非相。",
    "X12n0279_010:0650c18": "色受想中見有非有。行遷流內觀無不無。如是循環",
    "X12n0279_010:0650c19": "窮盡陰界八俱非相。隨得一緣皆言死後有相無相。",
    "X12n0279_010:0650c20": "議曰。此出八相俱非所以也。色等三陰先有今無。",
    "X12n0279_010:0650c21": "例行亦爾。此四非有也。行遷流內觀無不無者。謂",
    "X12n0279_010:0650c22": "若將行陰例前為無。且今現見遷流不斷。故又非",
    "X12n0279_010:0650c23": "無。行既非無。前三亦爾。此四非無也。如是循環窮",
    "X12n0279_010:0650c24": "盡陰界者。現將四陰循歷相例一一皆見非有非",
    "X12n0279_010:0651a01": "無故云循環。惟至死後故云窮盡陰界八俱非相。",
    "X12n0279_010:0651a02": "隨得一緣謂隨舉一陰死後皆悉非有非無也。有",
    "X12n0279_010:0651a03": "相即非無。無相即非有。",
    "X12n0279_010:0651a04": "又計諸行性遷訛故心發通悟。有無俱非。虗實失措。",
    "X12n0279_010:0651a05": "由此計度死後俱非後際昏瞢無可道故。墮落外道",
    "X12n0279_010:0651a06": "惑菩提性。是則名為第八外道立五陰中死後俱非",
    "X12n0279_010:0651a07": "心顛倒論。",
    "X12n0279_010:0651a08": "議曰。此四俱非中別計也。以觀四陰有無俱非故",
    "X12n0279_010:0651a09": "計諸行性遷訛故通悟一切皆是非有非無。以非",
    "X12n0279_010:0651a10": "有無虗實不定故云失措。以現前有無不定。況死",
    "X12n0279_010:0651a11": "後昏瞢何可道耶特顛倒見耳。",
    "X12n0279_010:0651a12": "又三摩中諸善男子堅凝正心魔不得便。窮生類本。",
    "X12n0279_010:0651a13": "觀彼幽清常擾動元。於後後無生計度者是人墜入",
    "X12n0279_010:0651a14": "七斷滅論。或計身滅。或欲盡滅。或苦盡滅。或極樂滅。",
    "X12n0279_010:0651a15": "或極捨滅。如是循環窮盡七際現前銷滅滅已無復。",
    "X12n0279_010:0651a16": "由此計度死後斷滅。墮落外道惑菩提性。是則名為",
    "X12n0279_010:0651a17": "第九外道立五陰中死後斷滅心顛倒論。",
    "X12n0279_010:0651a18": "議曰。此行陰第九妄計七斷滅也。以觀行陰念念",
    "X12n0279_010:0651a19": "生滅處名後後無。設生七處後皆斷滅。七處者。身",
    "X12n0279_010:0651a20": "滅人天也。欲盡初禪也。苦盡二禪也。極樂三禪也。",
    "X12n0279_010:0651a21": "極捨四禪及無色也。是名七際。謂七處皆現斷滅。",
    "X12n0279_010:0651a22": "死後不復生也。",
    "X12n0279_010:0651a23": "又三摩中諸善男子堅凝正心魔不得便。窮生類本。",
    "X12n0279_010:0651a24": "觀彼幽清常擾動元。於後後有生計度者是人墜入",
    "X12n0279_010:0651b01": "五涅槃論。",
    "X12n0279_010:0651b02": "議曰。此行陰第十妄計五涅槃也。以觀行陰滅而",
    "X12n0279_010:0651b03": "復生名後後有。妄計五處為涅槃果。",
    "X12n0279_010:0651b04": "或以欲界為正轉依觀見圓明生愛慕故。或以初禪",
    "X12n0279_010:0651b05": "性無憂故。或以二禪心無苦故。或以三禪極悅隨故。",
    "X12n0279_010:0651b06": "或以四禪苦樂二亡不受輪迴生滅性故。迷有漏天",
    "X12n0279_010:0651b07": "作無為解。五虗安隱為勝淨依。如是循環五處究竟。",
    "X12n0279_010:0651b08": "由此計度五現涅槃。墮落外道惑菩提性。是則名為",
    "X12n0279_010:0651b09": "第十外道立五陰中五現涅槃心顛倒論。",
    "X12n0279_010:0651b10": "議曰。此計五涅槃相也。轉依者轉生死依涅槃也。",
    "X12n0279_010:0651b11": "未離欲界於觀心中見圓明相即以欲界為轉依",
    "X12n0279_010:0651b12": "處。或以初禪已離欲染無復憂心。二禪離苦。三禪",
    "X12n0279_010:0651b13": "極喜。四禪苦樂二亡名為極捨。以此五處即轉依",
    "X12n0279_010:0651b14": "處。謂五現涅槃。因修禪定得少輕安。不知現在有",
    "X12n0279_010:0651b15": "漏。便妄執為涅槃。",
    "X12n0279_010:0651b16": "[△@△]三誡勗深防。",
    "X12n0279_010:0651b17": "阿難。如是十種禪那狂解。皆是行陰用心交互故現",
    "X12n0279_010:0651b18": "斯悟。眾生頑迷不自忖量。逢此現前以迷為解。自言",
    "X12n0279_010:0651b19": "登聖。大妄語成墮無間獄。",
    "X12n0279_010:0651b20": "議曰。此結行陰十種狂解也。以上十種皆是邪見。",
    "X12n0279_010:0651b21": "因修禪定而發邪見故云狂解。於生滅中妄起計",
    "X12n0279_010:0651b22": "度理觀不明故云交互。",
    "X12n0279_010:0651b23": "汝等必須將如來語於我滅後傳示末法。徧令眾生",
    "X12n0279_010:0651b24": "覺了斯義。無令心魔自起深孽。保持覆護銷息邪見。",
    "X12n0279_010:0651c01": "教其身心開覺真義。於無上道不遭枝岐。勿令心祈",
    "X12n0279_010:0651c02": "得少為足。作大覺王清淨標指。",
    "X12n0279_010:0651c03": "議曰。此勸弘宣也。前想陰中所引外魔故云天魔。",
    "X12n0279_010:0651c04": "此行陰微細皆於定心自生邪見故云心魔。乃自",
    "X12n0279_010:0651c05": "作災孽非外來也。故令弘宣保護預知覺察不墮",
    "X12n0279_010:0651c06": "邪見故云不遭枝岐。枝非根本。岐非正路。離此可",
    "X12n0279_010:0651c07": "至究竟安隱之處也。",
    "X12n0279_010:0651c08": "[○@◇]五識陰分三。[△@△]初當陰未破。",
    "X12n0279_010:0651c09": "阿難。彼善男子修三摩提行陰盡者。諸世間性幽清",
    "X12n0279_010:0651c10": "擾動同分生機倐然隳裂沈細綱狃。補特伽羅酬業",
    "X12n0279_010:0651c11": "深脈感應懸絕。於涅槃天將大明悟。如鷄後鳴顧瞻",
    "X12n0279_010:0651c12": "東方已有精色。六根虗靜無復馳逸。內外湛明入無",
    "X12n0279_010:0651c13": "所入。深達十方十二種類受命元由。觀由執元諸類",
    "X12n0279_010:0651c14": "不召。於十方界已獲其同。精色不沈發現幽祕。此則",
    "X12n0279_010:0651c15": "名為識陰區宇。",
    "X12n0279_010:0651c16": "議曰。此明行盡識現之相也。世間性謂行陰為世",
    "X12n0279_010:0651c17": "間生死之體也。以眾生生死皆依行陰生滅故為",
    "X12n0279_010:0651c18": "同分生機。前言基乃其本。今言機乃樞機也。謂此",
    "X12n0279_010:0651c19": "行陰最極深沈微細網羅諸趣結不可解故云綱",
    "X12n0279_010:0651c20": "紐。今以定力研窮頓破故云倐然隳裂。補特伽羅",
    "X12n0279_010:0651c21": "云數取趣。十二類生由行陰所取。今既隳裂則因",
    "X12n0279_010:0651c22": "亡果喪不受後有。故云酬業深脈感應懸絕。是知",
    "X12n0279_010:0651c23": "能滅行陰則永脫分段生死矣。此行陰盡也。五陰",
    "X12n0279_010:0651c24": "黑暗覆涅槃天為生死長夜。今四陰已破故如天",
    "X12n0279_010:0652a01": "將明。鷄後鳴則將明之時也。識陰精明故如東方",
    "X12n0279_010:0652a02": "精色。行陰既盡意根已銷則六識無體故六根虗",
    "X12n0279_010:0652a03": "靜不馳。內照識體通一湛明。湛入合湛更無可入。",
    "X12n0279_010:0652a04": "故云內外湛明入無所入。識陰乃十二類受命元",
    "X12n0279_010:0652a05": "由。至此深達。但觀識性執持根元。習氣不行。新業",
    "X12n0279_010:0652a06": "不起。無受生分。故云諸類不召。十方世界十二類",
    "X12n0279_010:0652a07": "生身心世界唯識變現。今觀歸識性故云已獲其",
    "X12n0279_010:0652a08": "同。識精現前不昧故云精色不沈。識體幽祕今以",
    "X12n0279_010:0652a09": "觀力研窮朗入觀境故云發現。此則名為識陰區",
    "X12n0279_010:0652a10": "宇。以但識陰顯現而未破故云區宇。",
    "X12n0279_010:0652a11": "若於羣召已獲同中銷磨六門合開成就。見聞通鄰",
    "X12n0279_010:0652a12": "互用清淨。十方世界及與身心如吠瑠璃內外明徹。",
    "X12n0279_010:0652a13": "名識陰盡。是人則能超越命濁。觀其所由罔象虗無",
    "X12n0279_010:0652a14": "顛倒妄想以為其本。",
    "X12n0279_010:0652a15": "議曰。此明識陰盡相也。羣召同中即識體之中。若",
    "X12n0279_010:0652a16": "於此中以觀力研窮。向以六根隔礙。今則銷磨六",
    "X12n0279_010:0652a17": "門合成一體開其留礙。使見聞覺知互相為用。則",
    "X12n0279_010:0652a18": "六根清淨鈍一圓明清淨寶覺。故身心世界如吠",
    "X12n0279_010:0652a19": "瑠璃內外明徹。名識陰盡。以命濁依識而立。今識",
    "X12n0279_010:0652a20": "陰一破故超命濁。罔象虗無謂似有若無。乃法身",
    "X12n0279_010:0652a21": "之影明。指最初生相無明以為識體也。",
    "X12n0279_010:0652a22": "[△@△]二示定境差別以下十段。",
    "X12n0279_010:0652a23": "阿難當知。是善男子窮諸行空。於識還元已滅生滅",
    "X12n0279_010:0652a24": "而於寂滅精妙未圓。能令己身根隔合開。亦與十方",
    "X12n0279_010:0652b01": "諸類通覺。覺知通[泳永+曶]能入圓元。若於所歸立真常因",
    "X12n0279_010:0652b02": "生勝解者是人則墮因所因執。娑毗迦羅所歸冥諦",
    "X12n0279_010:0652b03": "成其伴侶。迷佛菩提亡失知見。是名第一立所得心",
    "X12n0279_010:0652b04": "成所歸果。違遠圓通背涅槃城生外道種。",
    "X12n0279_010:0652b05": "議曰。此識陰初妄計也。行陰已空故返識還元。無",
    "X12n0279_010:0652b06": "明未盡尚有微細流注故於寂滅精妙未圓。觀照",
    "X12n0279_010:0652b07": "圓明能令己身六根向隔而今合開。但未全互用。",
    "X12n0279_010:0652b08": "觀十方諸類唯識所現。故覺知通[泳永+曶]能入圓元覺",
    "X12n0279_010:0652b09": "性。此特觀照之力未為究竟。若於所歸之地便妄",
    "X12n0279_010:0652b10": "立為真常之因於此生決定解者是人則墮因所",
    "X12n0279_010:0652b11": "因執。謂因識陰執為真常為萬法之因故云因所",
    "X12n0279_010:0652b12": "因。以世間萬法因妄有生。妄本無因故說無生。今",
    "X12n0279_010:0652b13": "執定此識能生萬法則與外道所執冥諦無異矣。",
    "X12n0279_010:0652b14": "以娑毗外道執冥初主諦從冥生覺等二十五法。",
    "X12n0279_010:0652b15": "故以冥諦為生法之因。非因計因謬起斯計故亡",
    "X12n0279_010:0652b16": "正知見。是皆計有所得心為所歸地。故違背涅槃",
    "X12n0279_010:0652b17": "成外道種。故參禪人但存絲毫知見未亡便成外",
    "X12n0279_010:0652b18": "道邪見。況妄計乎。",
    "X12n0279_010:0652b19": "阿難。又善男子窮諸行空。已滅生滅而於寂滅精妙",
    "X12n0279_010:0652b20": "未圓。若於所歸覽為自體。盡虗空界十二類內所有",
    "X12n0279_010:0652b21": "眾生皆我身中一類流出生勝解者是人則墮能非",
    "X12n0279_010:0652b22": "能執。摩醯首羅現無邊身成其伴侶。迷佛菩提亡失",
    "X12n0279_010:0652b23": "知見。是名第二立能為心成能事果。違遠圓通背涅",
    "X12n0279_010:0652b24": "槃城生大慢天我徧圓種。",
    "X12n0279_010:0652c01": "議曰。此識陰第二妄計也。以觀照研窮行陰雖空",
    "X12n0279_010:0652c02": "而於寂滅一心未能圓悟。若於所歸識性覽為自",
    "X12n0279_010:0652c03": "體。以見識性圓滿徧虗空界則計十二類生從我",
    "X12n0279_010:0652c04": "身中一類流出以為決定。如此則墮能非能執。其",
    "X12n0279_010:0652c05": "實不能而妄計為能故云能非能。摩醯首羅大自",
    "X12n0279_010:0652c06": "在天也。外道計大自在天為常能生諸法。現無邊",
    "X12n0279_010:0652c07": "身者執我身能現無量眾生也。因既能為果成能",
    "X12n0279_010:0652c08": "事非正知見。故違背涅槃成我徧圓種。",
    "X12n0279_010:0652c09": "又善男子窮諸行空。已滅生滅而於寂滅精妙未圓。",
    "X12n0279_010:0652c10": "若於所歸有所歸依自疑身心從彼流出。十方虗空",
    "X12n0279_010:0652c11": "咸其生起。即於都起所宣流地作真常身無生滅解。",
    "X12n0279_010:0652c12": "在生滅中早計常住。既惑不生亦迷生滅。安住沈迷",
    "X12n0279_010:0652c13": "生勝解者是人則墮常非常執。計自在天成其伴侶。",
    "X12n0279_010:0652c14": "迷佛菩提亡失知見。是名第三立因依心成妄計果。",
    "X12n0279_010:0652c15": "違遠圓通背涅槃城生倒圓種。",
    "X12n0279_010:0652c16": "議曰。此識陰第三妄計也。所歸即識體也。前覽所",
    "X12n0279_010:0652c17": "歸為自體。今認所歸為他體。故疑自身及一切法",
    "X12n0279_010:0652c18": "從彼生起。故以識為都宣流地計為真常無生滅",
    "X12n0279_010:0652c19": "解。尚在生滅便早計為真常。不達真無生意。且以",
    "X12n0279_010:0652c20": "生滅為不生故云既迷不生亦迷生滅。二俱不識",
    "X12n0279_010:0652c21": "堅執不捨故安住沈迷。以非常計常故云常非常",
    "X12n0279_010:0652c22": "執。既計彼能生我。便與計自在天我能生彼者類",
    "X12n0279_010:0652c23": "也。因依識陰非果計果故云妄計果。計生滅為不",
    "X12n0279_010:0652c24": "生故云倒圓。",
    "X12n0279_010:0653a01": "又善男子窮諸行空。已滅生滅而於寂滅精妙未圓。",
    "X12n0279_010:0653a02": "若於所知知徧圓故因知立解。十方草木皆稱有情",
    "X12n0279_010:0653a03": "與人無異。草木為人人死還成十方草樹。無擇徧知",
    "X12n0279_010:0653a04": "生勝解者是人則墮知無知執。婆吒霰尼執一切覺",
    "X12n0279_010:0653a05": "成其伴侶。迷佛菩提亡失知見。是名第四計圓知心",
    "X12n0279_010:0653a06": "成虗謬果。違遠圓通背涅槃城生倒知種。",
    "X12n0279_010:0653a07": "議曰。此識陰第四妄計也。所知乃所觀識陰也。以",
    "X12n0279_010:0653a08": "觀識體圓徧。其十方草木皆唯識所現。不達此義。",
    "X12n0279_010:0653a09": "遂妄計草木有知與人同體。不揀有情無情故云",
    "X12n0279_010:0653a10": "無擇徧知。以為決定。此人則墮知無知執。婆吒霰",
    "X12n0279_010:0653a11": "尼二外道名也。計一切覺。即草木有知。故成其類。",
    "X12n0279_010:0653a12": "妄計無情有知故成虗謬果為倒知種也。",
    "X12n0279_010:0653a13": "又善男子窮諸行空。已滅生滅而於寂滅精妙未圓。",
    "X12n0279_010:0653a14": "若於圓融根互用中已得隨順。便於圓化一切發生。",
    "X12n0279_010:0653a15": "求火光明。樂水清淨。愛風周流。觀塵成就。各各崇事。",
    "X12n0279_010:0653a16": "以此羣塵發作本因立常住解。是人則墮生無生執。",
    "X12n0279_010:0653a17": "諸迦葉波并婆羅門勤心役身事火崇水求出生死",
    "X12n0279_010:0653a18": "成其伴侶。迷佛菩提亡失知見。是名第五計著崇事",
    "X12n0279_010:0653a19": "迷心從物立妄求因求妄冀果。違遠圓通背涅槃城",
    "X12n0279_010:0653a20": "生顛化種。",
    "X12n0279_010:0653a21": "議曰。此識陰第五妄計也。以觀照研窮六根雖未",
    "X12n0279_010:0653a22": "及互用已得隨順。四大漸融妄謂圓化一切發生。",
    "X12n0279_010:0653a23": "遂計四大為常能成聖果。故各各崇事。以四大為",
    "X12n0279_010:0653a24": "常住解能生勝果。其四大性實不能生妄計能生",
    "X12n0279_010:0653b01": "故云生無生執。三迦葉波事火外道之儔也。既迷",
    "X12n0279_010:0653b02": "唯心妄從物立因果。顛倒化理故云顛化種。",
    "X12n0279_010:0653b03": "又善男子窮諸行空。已滅生滅而於寂滅精妙未圓。",
    "X12n0279_010:0653b04": "若於圓明計明中虗非滅羣化。以永滅依為所歸依",
    "X12n0279_010:0653b05": "生勝解者是人則墮歸無歸執。無想天中諸舜若多",
    "X12n0279_010:0653b06": "成其伴侶。迷佛菩提亡失知見。是名第六圓虗無心",
    "X12n0279_010:0653b07": "成空亡果。違遠圓通背涅槃城生斷滅種。",
    "X12n0279_010:0653b08": "議曰。此識陰第六妄計也。以觀照研窮觀識性虗",
    "X12n0279_010:0653b09": "明。即於此中見前四陰已滅則一切永滅故云非",
    "X12n0279_010:0653b10": "滅羣化非絕滅也。即計永滅為所歸依。執決定見。",
    "X12n0279_010:0653b11": "此人則墮歸無歸執。斷滅非所歸地故云歸無歸",
    "X12n0279_010:0653b12": "執。此即無想外道與四空成其類也。舜若多空也。",
    "X12n0279_010:0653b13": "此執圓虗無心斷滅為因故成空亡果為斷滅種",
    "X12n0279_010:0653b14": "也。",
    "X12n0279_010:0653b15": "又善男子窮諸行空。已滅生滅而於寂滅精妙未圓。",
    "X12n0279_010:0653b16": "若於圓常固身常住。同於精圓長不傾逝生勝解者",
    "X12n0279_010:0653b17": "是人則墮貪非貪執。諸阿斯陀求長命者成其伴侶。",
    "X12n0279_010:0653b18": "迷佛菩提亡失知見。是名第七執著命元立固妄因",
    "X12n0279_010:0653b19": "趣長勞果。違遠圓通背涅槃城生妄延種。",
    "X12n0279_010:0653b20": "議曰。此識陰第七妄計也。以觀識陰圓常故欲固",
    "X12n0279_010:0653b21": "色身同於識陰妄求長生故云長不傾逝。以色身",
    "X12n0279_010:0653b22": "無常本不當貪而妄貪長生故云貪非貪執。謂貪",
    "X12n0279_010:0653b23": "其不當貪也。阿私陀云無比。乃長壽仙也。固執妄",
    "X12n0279_010:0653b24": "識為因趣長勞果。舊解勞作牢固之牢。妄執延年",
    "X12n0279_010:0653c01": "故云妄延種。",
    "X12n0279_010:0653c02": "又善男子窮諸行空。已滅生滅而於寂滅精妙未圓。",
    "X12n0279_010:0653c03": "觀命互通却留塵努恐其銷盡。便於此際坐蓮華宮",
    "X12n0279_010:0653c04": "廣化七珍多增寶媛恣縱其心生勝解者是人則墮",
    "X12n0279_010:0653c05": "真無真執。吒枳迦羅成其伴侶。迷佛菩提亡失知見。",
    "X12n0279_010:0653c06": "是名第八發邪思因立熾塵果。違遠圓通背涅槃城",
    "X12n0279_010:0653c07": "生天魔種。",
    "X12n0279_010:0653c08": "議曰。此識陰第八妄計也。識陰為十二類生受命",
    "X12n0279_010:0653c09": "元由。今觀此識故見十方眾生之命彼此互通。由",
    "X12n0279_010:0653c10": "此遂生妄計。謂我命若盡則眾生之命亦盡。即教",
    "X12n0279_010:0653c11": "誰證真常誰化眾生。故留塵勞多增欲樂圖命久",
    "X12n0279_010:0653c12": "住。以證真化物。故起惑恣欲。實非證真故云真非",
    "X12n0279_010:0653c13": "真執。吒枳迦羅舊未詳釋。意必魔王天名也。以定",
    "X12n0279_010:0653c14": "中忽起邪思為因立熾塵果故生天魔種也。",
    "X12n0279_010:0653c15": "又善男子窮諸行空。已滅生滅而於寂滅精妙未圓。",
    "X12n0279_010:0653c16": "於命明中分別精麤疏決真偽。因果相酬唯求感應。",
    "X12n0279_010:0653c17": "背清淨道。所謂見苦斷集證滅修道。居滅已休更不",
    "X12n0279_010:0653c18": "前進生勝解者是人則墮定性聲聞。諸無聞僧增上",
    "X12n0279_010:0653c19": "慢者成其伴侶。迷佛菩提亡失知見。是名第九圓精",
    "X12n0279_010:0653c20": "應心成趣寂果。違遠圓通背涅槃城生纏空種。",
    "X12n0279_010:0653c21": "議曰。此識陰第九妄計也。以觀照研窮以識體為",
    "X12n0279_010:0653c22": "精真以惑業為麤偽。精麤二種因果相酬。故修精",
    "X12n0279_010:0653c23": "真之因求感精應之果。故見苦斷集慕滅修道也。",
    "X12n0279_010:0653c24": "今既得滅便已為休。得少為足更不前進。此人則",
    "X12n0279_010:0654a01": "墮定性聲聞。及四禪無聞之儔未得謂得為增上",
    "X12n0279_010:0654a02": "慢。此以圓精應心成趣寂之小果。沈空滯寂故云",
    "X12n0279_010:0654a03": "纏空種。",
    "X12n0279_010:0654a04": "又善男子窮諸行空。已滅生滅而於寂滅精妙未圓。",
    "X12n0279_010:0654a05": "若於圓融清淨覺明發研深妙。即立涅槃而不前進",
    "X12n0279_010:0654a06": "生勝解者是人則墮定性辟支。諸緣獨倫不迴心者",
    "X12n0279_010:0654a07": "成其伴侶。迷佛菩提亡失知見。是名第十圓覺[泳永+曶]心",
    "X12n0279_010:0654a08": "成湛明果。違遠圓通背涅槃城生覺圓明不能圓種。",
    "X12n0279_010:0654a09": "議曰。此識陰第十妄計也。覺明即識精圓明。而此",
    "X12n0279_010:0654a10": "識體四陰已消此亦將破無復麤垢故云圓融清",
    "X12n0279_010:0654a11": "淨。於此研窮便為深妙立為涅槃此妄計也。是人",
    "X12n0279_010:0654a12": "則墮定性辟支。諸緣覺獨覺之類。認識陰為圓覺。",
    "X12n0279_010:0654a13": "合妄計為[泳永+曶]心。寂然不動未破無明故云湛明果。",
    "X12n0279_010:0654a14": "捨生自度故不化圓種。",
    "X12n0279_010:0654a15": "[△@△]三戒勗深防。",
    "X12n0279_010:0654a16": "阿難。如是十種禪那中塗成狂因依迷惑。於未足中",
    "X12n0279_010:0654a17": "生滿足證。皆是識陰用心交互故生斯位。眾生頑迷",
    "X12n0279_010:0654a18": "不自忖量。逢此現前各以所愛先習迷心而自休息。",
    "X12n0279_010:0654a19": "將為畢竟所歸寧地。自言滿足無上菩提。大妄語成",
    "X12n0279_010:0654a20": "外道邪魔所感業終墮無間獄。聲聞緣覺不成增進。",
    "X12n0279_010:0654a21": "議曰。此通斥妄計也。以將破識陰而未極妙圓似",
    "X12n0279_010:0654a22": "覺未覺便生邪計故云中途成狂。不了識陰妄生",
    "X12n0279_010:0654a23": "止足故云因依迷惑。淺者為外道邪魔種。深者墮",
    "X12n0279_010:0654a24": "二乘地。",
    "X12n0279_010:0654b01": "[□@◇]八敕令弘宣。",
    "X12n0279_010:0654b02": "汝等存心秉如來道。將此法門於我滅後傳示末世。",
    "X12n0279_010:0654b03": "普令眾生覺了斯義。無令見魔自作沈孽保綏哀救",
    "X12n0279_010:0654b04": "消息邪緣。令其身心入佛知見。從始成就不遭岐路。",
    "X12n0279_010:0654b05": "議曰。此敕令弘宣也。以識陰中魔皆依妄見故云",
    "X12n0279_010:0654b06": "見魔。自心取著自壞真修故云自作沈孽。非此法",
    "X12n0279_010:0654b07": "門不能保綏哀救消息邪緣入佛知見也。心外取",
    "X12n0279_010:0654b08": "法故云岐路。",
    "X12n0279_010:0654b09": "[□@◇]九諸佛同證。",
    "X12n0279_010:0654b10": "如是法門先過去世恒沙劫中微塵如來乘此心開",
    "X12n0279_010:0654b11": "得無上道。",
    "X12n0279_010:0654b12": "議曰。此示諸佛同證也。謂無有一佛不破識陰而",
    "X12n0279_010:0654b13": "得菩提者。",
    "X12n0279_010:0654b14": "[□@◇]十陰盡功圓。",
    "X12n0279_010:0654b15": "識陰若盡則汝現前諸根互用。從互用中能入菩薩",
    "X12n0279_010:0654b16": "金剛乾慧。圓明精心於中發化。如淨瑠璃內含寶月。",
    "X12n0279_010:0654b17": "如是乃超十信十住十行十迴向四加行心菩薩所",
    "X12n0279_010:0654b18": "行金剛十地等覺圓明。入於如來妙莊嚴海。圓滿菩",
    "X12n0279_010:0654b19": "提歸無所得。",
    "X12n0279_010:0654b20": "議曰。此示陰盡圓證功用也。從互用中即入金剛",
    "X12n0279_010:0654b21": "乾慧者。此言識陰一破則不歷諸位一超直入圓",
    "X12n0279_010:0654b22": "證佛果。所以然者。以如來藏清淨真心本無迷悟。",
    "X12n0279_010:0654b23": "但因一念妄動是為生相無明。不生不滅與生滅",
    "X12n0279_010:0654b24": "和合成阿賴耶識。變起色心諸法而成五陰之眾",
    "X12n0279_010:0654c01": "生。今返妄歸真乃以金剛如幻三昧直觀八識根",
    "X12n0279_010:0654c02": "本無明即轉生死而為涅槃。故不歷諸位一念頓",
    "X12n0279_010:0654c03": "證無上菩提。此乃上根利智。如觀音耳根圓通生",
    "X12n0279_010:0654c04": "滅既滅寂滅現前忽然超越世出世間。故今識陰",
    "X12n0279_010:0654c05": "一破則六根互用。從互用中即入菩薩金剛乾慧。",
    "X12n0279_010:0654c06": "是則但破生相無明便成佛果。不必定歷諸位也。",
    "X12n0279_010:0654c07": "是知五陰次第未必一一經歷。但約觀心通途故",
    "X12n0279_010:0654c08": "須一一開示耳。故識陰盡者。圓明精心於中發化。",
    "X12n0279_010:0654c09": "此即上同諸佛慈力。下合眾生悲仰。普門示現利",
    "X12n0279_010:0654c10": "益眾生。故云發化。以身心世界諸佛眾生圓融交",
    "X12n0279_010:0654c11": "徹。故如淨瑠璃內含寶月。便能頓超諸位。入於果",
    "X12n0279_010:0654c12": "海歸無所得。如此方名究竟極則也。",
    "X12n0279_010:0654c13": "[□@◇]十一先佛授受。",
    "X12n0279_010:0654c14": "此是過去先佛世尊奢摩他中毗婆舍那覺明分析",
    "X12n0279_010:0654c15": "微細魔事。魔境現前汝能諳識。心垢洗除不落邪見。",
    "X12n0279_010:0654c16": "陰魔銷滅。天魔摧碎。大力鬼神褫魄逃逝。魑魅魍魎",
    "X12n0279_010:0654c17": "無復出生。直至菩提無諸少乏。下劣增進。於大涅槃",
    "X12n0279_010:0654c18": "心不迷悶。",
    "X12n0279_010:0654c19": "議曰。此言先佛授受心法以示行人也。以三觀乃",
    "X12n0279_010:0654c20": "佛佛成道之本。定中魔事乃先佛所經。非今特說。",
    "X12n0279_010:0654c21": "故須諦信也。令預識魔事。則魔境現前則不落邪",
    "X12n0279_010:0654c22": "見。魔氣銷滅即可直至菩提。心不迷悶。有此大益。",
    "X12n0279_010:0654c23": "故須弘宣。",
    "X12n0279_010:0654c24": "[□@◇]十二重示密修。",
    "X12n0279_010:0655a01": "若諸末世愚鈍眾生。未識禪那不知說法。樂修三昧。",
    "X12n0279_010:0655a02": "汝恐同邪。一心勸令持我佛頂陀羅尼呪。若未能誦。",
    "X12n0279_010:0655a03": "寫於禪堂或帶身上。一切諸魔所不能動。汝當恭欽",
    "X12n0279_010:0655a04": "十方如來究竟修進最後垂范。",
    "X12n0279_010:0655a05": "議曰。此再示密修功用也。愚鈍眾生不知說法。有",
    "X12n0279_010:0655a06": "修禪者恐遭魔擾。則教一心持我佛頂神呪。此是",
    "X12n0279_010:0655a07": "諸佛心印。仗斯呪力則魔不能動。此外無可降魔",
    "X12n0279_010:0655a08": "者。唯此法門乃十方如來究竟修證。出世密因。實",
    "X12n0279_010:0655a09": "如來最後之垂範。汝宜恭欽宣布。以利將來。作大",
    "X12n0279_010:0655a10": "法益也。",
    "X12n0279_010:0655a11": "前明五陰魔竟。",
    "X12n0279_010:0655a12": "[○@●]二示五陰妄想分二。[□@◇]初當機請問。",
    "X12n0279_010:0655a13": "阿難即從座起。聞佛示誨頂禮欽奉憶持無失。於大",
    "X12n0279_010:0655a14": "眾中重復白佛。如佛所言五陰相中五種虗妄為本",
    "X12n0279_010:0655a15": "想心。我等平常未蒙如來微細開示。又此五陰為併",
    "X12n0279_010:0655a16": "銷除為次第盡。如是五重詣何為界。惟願如來發宣",
    "X12n0279_010:0655a17": "大慈。為此大眾清明心目。以為末世一切眾生作將",
    "X12n0279_010:0655a18": "來眼。",
    "X12n0279_010:0655a19": "議曰。阿難因聞從前開示五陰。皆依妄想安立。未",
    "X12n0279_010:0655a20": "知妄想以何為本。上言破五陰相。且五陰相不知",
    "X12n0279_010:0655a21": "頓漸次第。亦不知五陰以何為界。總伸三問冀佛",
    "X12n0279_010:0655a22": "最後開示也。",
    "X12n0279_010:0655a23": "[□@◇]二世尊委示分五。[○@◇]初總示妄元。",
    "X12n0279_010:0655a24": "佛告阿難。精真妙明本覺圓淨。非留死生及諸塵垢。",
    "X12n0279_010:0655b01": "乃至虗空皆因妄想之所生起。斯元本覺妙明真精",
    "X12n0279_010:0655b02": "妄以發生諸器世間。如演若多迷頭認影。妄元無因。",
    "X12n0279_010:0655b03": "於妄想中立因緣性。迷因緣者稱為自然。彼虗空性",
    "X12n0279_010:0655b04": "猶實幻生。因緣自然皆是眾生妄心計度。阿難。知妄",
    "X12n0279_010:0655b05": "所起說妄因緣。若妄元無。說妄因緣元無所有。何況",
    "X12n0279_010:0655b06": "不知推自然者。是故如來與汝發明五陰本因同是",
    "X12n0279_010:0655b07": "妄想。",
    "X12n0279_010:0655b08": "議曰。此總示五陰皆以妄想為本也。將明妄想先",
    "X12n0279_010:0655b09": "立一真法界以為妄本故曰精真妙明本覺圓淨。",
    "X12n0279_010:0655b10": "謂精真妙明本覺真心本來圓滿清淨。中不留他。",
    "X12n0279_010:0655b11": "故云非留死生及諸塵垢。言其本來一法不立。何",
    "X12n0279_010:0655b12": "有五陰差別之相。其虗空世界眾生業果等事皆",
    "X12n0279_010:0655b13": "因妄想生起。元從本覺妙明真精妙心中妄以發",
    "X12n0279_010:0655b14": "生世間諸相。如演若迷頭認影之事無狀狂走故",
    "X12n0279_010:0655b15": "曰妄元無因。以自妄想發生遞相為種。故於妄想",
    "X12n0279_010:0655b16": "中立因緣性已是迷矣。且迷因緣者又稱為自然。",
    "X12n0279_010:0655b17": "豈非更迷哉。故云皆是眾生妄心計度本非有也。",
    "X12n0279_010:0655b18": "若知妄有起處可說因緣。今妄元無則因緣無有。",
    "X12n0279_010:0655b19": "何況又推自然耶。迷之甚也。由是與汝發明五陰",
    "X12n0279_010:0655b20": "同是妄想欲令了悟本非有耳。",
    "X12n0279_010:0655b21": "[○@◇]二別示五陰本因分二。[△@△]初列分五。",
    "X12n0279_010:0655b22": "[□@○]初色陰。",
    "X12n0279_010:0655b23": "汝體先因父母想生。汝心非想則不能來想中傳命。",
    "X12n0279_010:0655b24": "如我先言心想醋味口中涎生。心想登高足心酸起。",
    "X12n0279_010:0655c01": "懸崖不有醋物未來。汝體必非虗妄通倫口水如何",
    "X12n0279_010:0655c02": "因談醋出。是故當知汝現色身名為堅固第一妄想。",
    "X12n0279_010:0655c03": "議曰。此示色陰妄本也。汝身非有。初因父母妄想",
    "X12n0279_010:0655c04": "交遘。汝心乘此納想為胎。乃為色身之始。汝心非",
    "X12n0279_010:0655c05": "想何來想中傳此命根。是則汝身蓋因父母與己",
    "X12n0279_010:0655c06": "三處妄想和合而成。然想雖虗妄而能成事。如我",
    "X12n0279_010:0655c07": "先說想梅思崖口水足酸因之而出。故妄想雖虗",
    "X12n0279_010:0655c08": "而實有酸水。因知汝身從妄想有亦猶是也。是故",
    "X12n0279_010:0655c09": "妄想凝結而成此身名為堅固第一妄想也。",
    "X12n0279_010:0655c10": "[□@○]二受陰。",
    "X12n0279_010:0655c11": "即此所說臨高想心能令汝形真受酸澀。由因受生",
    "X12n0279_010:0655c12": "能動色體。汝今現前順益違損二現驅馳名為虗明",
    "X12n0279_010:0655c13": "第二妄想。",
    "X12n0279_010:0655c14": "議曰。此示受陰妄本也。汝受非有。但由虗想臨高",
    "X12n0279_010:0655c15": "而明受酸澀能動色體。則可驗知違順損益苦樂",
    "X12n0279_010:0655c16": "二受皆因虗明妄想而有也。",
    "X12n0279_010:0655c17": "[□@○]三想陰。",
    "X12n0279_010:0655c18": "由汝念慮使汝色身。身非念倫。汝身何因隨念所使",
    "X12n0279_010:0655c19": "種種取像。心生形取與念相應。寤即想心。寐為諸夢。",
    "X12n0279_010:0655c20": "則汝想念搖動妄情名為融通第三妄想。",
    "X12n0279_010:0655c21": "議曰。此示想陰妄本也。身為四大本屬無知。但被",
    "X12n0279_010:0655c22": "妄想念慮所轉故心生形取與念相應。即寤寐夢",
    "X12n0279_010:0655c23": "覺皆是妄想搖動妄情。是皆妄想融通一身。是故",
    "X12n0279_010:0655c24": "身以妄想為主也。",
    "X12n0279_010:0656a01": "[□@○]四行陰。",
    "X12n0279_010:0656a02": "化理不住運運密移。甲長髮生氣銷容皺日夜相代",
    "X12n0279_010:0656a03": "曾無覺悟。阿難。此若非汝云何體遷。如必是真汝何",
    "X12n0279_010:0656a04": "無覺。則汝諸行念念不停名為幽隱第四妄想。",
    "X12n0279_010:0656a05": "議曰。此示行陰妄本也。行陰本無。但由汝心生滅",
    "X12n0279_010:0656a06": "不停故使汝身遷流不住。化理下六句通言行陰",
    "X12n0279_010:0656a07": "微細幽隱難知之相。此若非汝下四句辯妄無體",
    "X12n0279_010:0656a08": "也。行若非汝則何能遷體。若實是汝何以不覺。求",
    "X12n0279_010:0656a09": "之不得。則知諸行念念生滅不停者名為幽隱妄",
    "X12n0279_010:0656a10": "想也。",
    "X12n0279_010:0656a11": "[□@○]五識陰。",
    "X12n0279_010:0656a12": "又汝精明湛不搖處名恒常者。於身不出見聞覺知。",
    "X12n0279_010:0656a13": "若實精真不容習妄。何因汝等曾於昔年覩一奇物。",
    "X12n0279_010:0656a14": "經歷年歲憶忘俱無。於後忽然覆覩前異記憶宛然",
    "X12n0279_010:0656a15": "曾不遺失。則此精了湛不搖中念念受熏有何籌算。",
    "X12n0279_010:0656a16": "阿難當知。此湛非真。如急流水望如恬靜。流急不見",
    "X12n0279_010:0656a17": "非是無流。若非想元寧受妄習。非汝六根互用開合",
    "X12n0279_010:0656a18": "此之妄想無時得滅。故汝現在見聞覺知中串習幾",
    "X12n0279_010:0656a19": "則湛了內罔象虗無第五顛倒微細精想。",
    "X12n0279_010:0656a20": "議曰。此示識陰妄本也。識陰本非有也。元是真精",
    "X12n0279_010:0656a21": "妙明心體。但受妄想熏習葢覆真性故名識耳。然",
    "X12n0279_010:0656a22": "此識體元是真精湛不搖處。在此身中不出見聞",
    "X12n0279_010:0656a23": "覺知皆識之用也。若此識體果實是真則不容習",
    "X12n0279_010:0656a24": "妄。以不受熏乃可名真。如何昔年曾覩奇物久而",
    "X12n0279_010:0656b01": "不忘。豈非熏習使然耶。以此而推則汝所指精了",
    "X12n0279_010:0656b02": "湛不搖中念念受熏有何籌算。如此安得為恒常",
    "X12n0279_010:0656b03": "耶。故汝所執之湛非真湛寂。第以微細流注生滅",
    "X12n0279_010:0656b04": "汝不覺知。如急流水望之似恬。以流急不見非是",
    "X12n0279_010:0656b05": "無流。則汝識體若非想元寧受妄習。今既受妄熏",
    "X12n0279_010:0656b06": "則非真常恒一矣。若得此識純真。非汝六根互用",
    "X12n0279_010:0656b07": "則此妄想無時得滅。豈可以妄想所熏之識便以",
    "X12n0279_010:0656b08": "為真。故汝現在見聞覺知麤現於外。而其中有串",
    "X12n0279_010:0656b09": "習幾微生滅之相。於湛了內似有若無不能窮詰",
    "X12n0279_010:0656b10": "者正是罔象虗無微細精想。以為識陰之體。由是",
    "X12n0279_010:0656b11": "觀之五陰皆以妄想為體。妄想無體則陰非有也。",
    "X12n0279_010:0656b12": "[△@△]二結。",
    "X12n0279_010:0656b13": "阿難。是五受陰五妄想成。",
    "X12n0279_010:0656b14": "議曰。此結示五陰皆妄想成也。此五即是眾生受",
    "X12n0279_010:0656b15": "報之地。故通名五受陰。又名五取蘊。乃補特伽羅",
    "X12n0279_010:0656b16": "所數取故。上答五陰本因。",
    "X12n0279_010:0656b17": "[○@◇]三示陰界邊際。",
    "X12n0279_010:0656b18": "汝今欲知因界淺深。唯色與空是色邊際。唯觸及離",
    "X12n0279_010:0656b19": "是受邊際。唯記與忘是想邊際。唯滅與生是行邊際。",
    "X12n0279_010:0656b20": "湛入合湛歸識邊際。",
    "X12n0279_010:0656b21": "議曰。此答二問因界淺深也。因即界義。亦是分義。",
    "X12n0279_010:0656b22": "因依界分際分各別故云因界。色謂形色。空謂顯",
    "X12n0279_010:0656b23": "色。俱色蘊攝。唯色與空乃色邊際。觸有違順。離無",
    "X12n0279_010:0656b24": "違順唯一捨受。三受乃受之邊際。記憶與忘乃想",
    "X12n0279_010:0656c01": "邊際。生滅四相乃行之邊際。湛入合湛者湛乃八",
    "X12n0279_010:0656c02": "識之體。所謂湛兮似若存。以生滅乃從湛流出。今",
    "X12n0279_010:0656c03": "旋歸妙湛。故云湛入合湛為識之邊際也。",
    "X12n0279_010:0656c04": "[○@◇]四示迷悟頓漸。",
    "X12n0279_010:0656c05": "此五陰元重疊生起。生因識有。滅從色除。理則頓悟",
    "X12n0279_010:0656c06": "乘悟併銷。事非頓除因次第盡。我已示汝劫波巾結。",
    "X12n0279_010:0656c07": "何所不明再此詢問。",
    "X12n0279_010:0656c08": "議曰。此答三問頓漸也。以此五陰最初生起從阿",
    "X12n0279_010:0656c09": "賴耶識變起見相二分。以此色心二法和合而成",
    "X12n0279_010:0656c10": "五陰之眾生。故云生因識有。今返妄歸真先破色",
    "X12n0279_010:0656c11": "陰後破識陰。故云滅從色除。若依圓理一念頓悟",
    "X12n0279_010:0656c12": "不歷漸次頓登佛地。故云乘悟併銷。但歷劫無明",
    "X12n0279_010:0656c13": "習氣須一一研窮。故云漸除須因次第而盡。如前",
    "X12n0279_010:0656c14": "所示巾結同異結解次第何所不明今再問耶。此",
    "X12n0279_010:0656c15": "結責也。",
    "X12n0279_010:0656c16": "[○@◇]五結勸修持。",
    "X12n0279_010:0656c17": "汝應將此妄想根元心得開通傳示將來末法之中",
    "X12n0279_010:0656c18": "諸修行者。令識虗妄深厭自生。知有涅槃不戀三界。",
    "X12n0279_010:0656c19": "議曰。此結勸也。一切世界妄想所持。今知五陰身",
    "X12n0279_010:0656c20": "心同一妄想則一切無非妄想建立。若了妄想無",
    "X12n0279_010:0656c21": "性則身心世界當下銷亡。有何涅槃之難證。又何",
    "X12n0279_010:0656c22": "三界之可戀哉。是故將此妄想根元傳示末法令",
    "X12n0279_010:0656c23": "知修行之要也。",
    "X12n0279_010:0656c24": "前正宗分竟。",
    "X12n0279_010:0657a01": "○三流通分分四。[□@(?╳)]初較量功德。",
    "X12n0279_010:0657a02": "阿難。若復有人徧滿十方所有虗空盈滿七寶。持以",
    "X12n0279_010:0657a03": "奉上微塵諸佛。承事供養心無虗度。於意云何。是人",
    "X12n0279_010:0657a04": "以此施佛因緣得福多不。",
    "X12n0279_010:0657a05": "議曰。此勸流通先較功德令生信重也。十方虗空",
    "X12n0279_010:0657a06": "廣大之處。充滿七寶能施之多。微塵諸佛所奉之",
    "X12n0279_010:0657a07": "眾。心無虗度立心之堅。如此殊勝獲福豈可思議哉。",
    "X12n0279_010:0657a08": "[□@(?╳)]二獲福殊勝。",
    "X12n0279_010:0657a09": "阿難答言。虗空無盡。珍寶無邊。昔有眾生施佛七錢",
    "X12n0279_010:0657a10": "捨身猶獲轉輪王位。況復現前虗空既窮佛土充徧",
    "X12n0279_010:0657a11": "皆施珍寶。窮劫思議尚不能及。是福云何更有邊際。",
    "X12n0279_010:0657a12": "議曰。此答供佛獲福殊勝也。施七錢而感輪王之",
    "X12n0279_010:0657a13": "報。所施者少。所報者大。況以滿空無盡之七寶以",
    "X12n0279_010:0657a14": "奉至極之如來。如此之福豈可得而思議耶。",
    "X12n0279_010:0657a15": "[□@(?╳)]三總顯勝益。",
    "X12n0279_010:0657a16": "佛告阿難。諸佛如來語無虗妄。若復有人身具四重",
    "X12n0279_010:0657a17": "十波羅夷。瞬息即經此方他方阿鼻地獄。乃至窮盡",
    "X12n0279_010:0657a18": "十方無間靡不經歷。能以一念將此法門於末劫中",
    "X12n0279_010:0657a19": "開示未學。是人罪障應念銷滅。變其所受地獄苦因",
    "X12n0279_010:0657a20": "成安樂國。得福超越前之施人百倍千倍千萬億倍。",
    "X12n0279_010:0657a21": "如是乃至算數譬喻所不能及。阿難。若有眾生能誦",
    "X12n0279_010:0657a22": "此經能持此呪。如我廣說窮劫不盡。依我教言如教",
    "X12n0279_010:0657a23": "行道。直成菩提無復魔業。",
    "X12n0279_010:0657a24": "議曰。此以厚施之福極重之罪總校不若弘法之",
    "X12n0279_010:0657b01": "勝益也。四重十重之罪。阿鼻極重之苦。窮盡十方",
    "X12n0279_010:0657b02": "之廣。此罪此苦不可思議矣。若能以此法門一念",
    "X12n0279_010:0657b03": "開示末法。則令前重罪頓銷。苦具變成樂國。足知",
    "X12n0279_010:0657b04": "此法之勝益也。不唯滅罪。又且獲福。超前布施之",
    "X12n0279_010:0657b05": "人不可算數之倍者何其法之殊勝耶。良以圓頓",
    "X12n0279_010:0657b06": "法門一念熏修即得無上菩提之果。故此經說如",
    "X12n0279_010:0657b07": "來藏性功德無窮。呪乃諸佛心印。印持無盡。顯密",
    "X12n0279_010:0657b08": "雙修。成佛真要。故說不能盡。若依教修行。直成菩",
    "X12n0279_010:0657b09": "提。無復魔業。是謂最勝法門也。故弘宣之功不可",
    "X12n0279_010:0657b10": "思議矣。",
    "X12n0279_010:0657b11": "[□@(?╳)]四都結法會。",
    "X12n0279_010:0657b12": "佛說此經已。比丘比丘尼。優婆塞優婆夷。一切世間",
    "X12n0279_010:0657b13": "天人阿脩羅。及諸他方菩薩二乘聖仙童子。并初發",
    "X12n0279_010:0657b14": "心大力鬼神。皆大歡喜作禮而去。",
    "X12n0279_010:0657b15": "議曰。此結法會也。以如來最極之至聖。集凡聖同",
    "X12n0279_010:0657b16": "居之法會。現無量光明之瑞相。演祕密難思之神",
    "X12n0279_010:0657b17": "呪。說微妙難解之法門。斷歷劫生死之愛根。銷五",
    "X12n0279_010:0657b18": "陰邪思之魔業。得見所未見。幸聞所未聞。所以皆",
    "X12n0279_010:0657b19": "大歡喜也。"
}