{
    "X62n1172_004:0052a19": "淨土晨鐘卷第四",
    "X62n1172_004:0052a21": "淨土念佛法門",
    "X62n1172_004:0052a22": "既信矣修矣須有真實修持之法方得其門而入",
    "X62n1172_004:0052a23": "法門不一大約以念佛為宗以行善為要今第四",
    "X62n1172_004:0052a24": "第五所列是也念佛實三藏之一貫法諸法門只",
    "X62n1172_004:0052b01": "一佛盡之佛者覺也覺本自心佛只一心盡之念",
    "X62n1172_004:0052b02": "佛而悟則禪在其中念佛而攝心返照則止觀在",
    "X62n1172_004:0052b03": "其中能念者心所念者佛即心即佛非心非佛非",
    "X62n1172_004:0052b04": "雙即非雙非能所兩絕三觀三智即此而具蓮池",
    "X62n1172_004:0052b05": "曰念佛一門分三種曰持名念佛曰觀想念佛曰",
    "X62n1172_004:0052b06": "實相念佛雖有三種究竟歸乎實相而已古德云",
    "X62n1172_004:0052b07": "觀法理微眾生心雜雜心修觀觀想難成大聖悲",
    "X62n1172_004:0052b08": "憐直勸專持名號良由持名易故若其持名深達",
    "X62n1172_004:0052b09": "實相則與妙觀同功上上品當不疑矣故疏鈔專",
    "X62n1172_004:0052b10": "弘持名一門甘露疏亦言念佛有七種勝一詞少",
    "X62n1172_004:0052b11": "易行勝唯稱一句南無阿彌陀佛一切人可念故",
    "X62n1172_004:0052b12": "觀此知持名為眾可通行之法故首列之而以觀",
    "X62n1172_004:0052b13": "法繼焉修者隨力隨分或持名兼觀想或觀想兼",
    "X62n1172_004:0052b14": "持名總是一佛不必有提一放一之慮如未能修",
    "X62n1172_004:0052b15": "觀可專守持名一法所謂歸元理無二方便有多",
    "X62n1172_004:0052b16": "門及其成功一也述念佛法門第四。",
    "X62n1172_004:0052b17": "十聲念佛誦偈法門",
    "X62n1172_004:0052b18": "阿彌陀佛本願云眾生至心信樂欲生我國十聲念",
    "X62n1172_004:0052b19": "我名號而不生者我不作佛宜每日早晨合掌向西",
    "X62n1172_004:0052b20": "頂禮念南無阿彌陀佛南無觀世音菩薩南無大勢",
    "X62n1172_004:0052b21": "至菩薩南無一切菩薩聲聞諸上善人各十聲復頂",
    "X62n1172_004:0052b22": "禮念大慈菩薩讚佛懺罪迴向發願全偈一遍云十",
    "X62n1172_004:0052b23": "方三世佛阿彌陀第一九品度眾生威德無窮極我",
    "X62n1172_004:0052b24": "今大歸依懺悔三業罪凡有諸福善至心用迴向願",
    "X62n1172_004:0052c01": "同念佛人感應隨時現臨終西方境分明在目前見",
    "X62n1172_004:0052c02": "聞皆精進共生極樂國見佛了生死如佛度一切復",
    "X62n1172_004:0052c03": "頂禮而退此偈有大威力能滅一切罪長一切福頂",
    "X62n1172_004:0052c04": "禮時燒香作拜尤善每日誠心如是必中品生如不",
    "X62n1172_004:0052c05": "識字人未能如前禮誦每早合掌向西至誠頂禮念",
    "X62n1172_004:0052c06": "佛十聲念菩薩發願偈四句云願同念佛人共生極",
    "X62n1172_004:0052c07": "樂國見佛了生死如佛度一切復頂禮而退如此無",
    "X62n1172_004:0052c08": "不往生(龍舒文)。",
    "X62n1172_004:0052c09": "十氣十念法門",
    "X62n1172_004:0052c10": "在俗人塵務忙冗每日清晨服飾已面西合掌念南",
    "X62n1172_004:0052c11": "無阿彌陀佛盡一口氣為一念如是十氣名為十念",
    "X62n1172_004:0052c12": "不限佛數但隨氣短長氣極為度其念佛聲不高不",
    "X62n1172_004:0052c13": "低調停得中如此十念連續不斷意在令心不散專",
    "X62n1172_004:0052c14": "精為功是藉氣束心也迴向願以此十念功德求生",
    "X62n1172_004:0052c15": "西方畢此一生不間往生無疑(慈雲懺主)。",
    "X62n1172_004:0052c16": "六時晨昏念佛法門",
    "X62n1172_004:0052c17": "遠師結東林社六時修禮淨土唐詩云遠公獨刻蓮",
    "X62n1172_004:0052c18": "花漏猶向山中禮六時是也凡修持者先於淨室安",
    "X62n1172_004:0052c19": "置佛像香燈隨分供養澡浴塵垢著潔淨衣於日初",
    "X62n1172_004:0052c20": "時日午時日沒時夜初時夜半時夜終時對三寶前",
    "X62n1172_004:0052c21": "端身合掌信禮西方目視慈容念南無阿彌陀佛千",
    "X62n1172_004:0052c22": "聲禮佛四十八拜誦西方文發願迴向每日六時行",
    "X62n1172_004:0052c23": "道精專不倦淨業圓成必得上品上生又雲棲晨昏",
    "X62n1172_004:0052c24": "儀式加誦彌陀佛經一卷往生呪三遍念佛千聲南",
    "X62n1172_004:0053a01": "無觀世音菩薩南無大勢至菩薩南無清淨大海眾",
    "X62n1172_004:0053a02": "菩薩各十聲禮拜量力多少念大小願文回向此式",
    "X62n1172_004:0053a03": "簡便的確或每日三時或早晚通眾可行允宜倣效",
    "X62n1172_004:0053a04": "其或縈絆世緣未能如式則須早起焚香禮佛念佛",
    "X62n1172_004:0053a05": "黃昏亦爾如是禮念更不得缺或偶有公事失於禮",
    "X62n1172_004:0053a06": "念者次早即當對佛懺悔(合纂)。",
    "X62n1172_004:0053a07": "懺罪念佛法門",
    "X62n1172_004:0053a08": "大彌陀經言十方諸天人民聞我名號齋戒清淨益",
    "X62n1172_004:0053a09": "作諸善一心繫念於我雖止一晝夜不絕必生我剎",
    "X62n1172_004:0053a10": "又云前世作惡聞我名號即懺悔為善願生我剎壽",
    "X62n1172_004:0053a11": "終皆不經三惡道徑遂來生凡脩持者先當嚴淨壇",
    "X62n1172_004:0053a12": "場香燈設供延比丘及諸上善人白佛陳意勿預家",
    "X62n1172_004:0053a13": "事勿近內人齋戒修持繫念佛號一晝一夜每佛千",
    "X62n1172_004:0053a14": "聲誦彌陀經一卷如是三次志心懺悔迴向。",
    "X62n1172_004:0053a15": "一相念佛三昧法門",
    "X62n1172_004:0053a16": "大般若經佛言菩薩能正脩行一相莊嚴三昧疾證",
    "X62n1172_004:0053a17": "菩提修此行者應離喧雜不思眾相專心繫念於一",
    "X62n1172_004:0053a18": "如來審取名字善想容儀即為普觀三世一切諸佛",
    "X62n1172_004:0053a19": "即得諸佛一切智惠天台十疑論云一切諸佛悉皆",
    "X62n1172_004:0053a20": "平等但眾生根鈍濁亂者多若不專心繫念一佛則",
    "X62n1172_004:0053a21": "心散漫三昧難成故專令念阿彌陀佛即是一相三",
    "X62n1172_004:0053a22": "昧修持者當一心專念夢覺不忘不以餘業間斷不",
    "X62n1172_004:0053a23": "以貪嗔等間隔隨犯隨懺悔不隔念不隔日不隔時",
    "X62n1172_004:0053a24": "念念常不離佛念念清淨圓明即得一相三昧。",
    "X62n1172_004:0053b01": "攝心調息念佛三昧法門",
    "X62n1172_004:0053b02": "大集經云求無上菩提者應修念佛禪三昧偈云若",
    "X62n1172_004:0053b03": "人專念彌陀佛號曰無上深妙禪至心想像見佛時",
    "X62n1172_004:0053b04": "即是不生不滅法坐禪三昧經云菩薩坐禪不念一",
    "X62n1172_004:0053b05": "切惟念一佛即得三昧初機修習未免昏散二病須",
    "X62n1172_004:0053b06": "假對治人天寶鑑云凡修禪定即入靜室正身端坐",
    "X62n1172_004:0053b07": "數出入息從一數至十從十數至百至千萬此息兀",
    "X62n1172_004:0053b08": "然此心寂然與虗空等不煩禁止久之一息自住不",
    "X62n1172_004:0053b09": "出不入時覺此息從毛孔中八萬四千雲蒸霧起無",
    "X62n1172_004:0053b10": "始已來諸病自除諸障自滅自然明悟如盲人忽然",
    "X62n1172_004:0053b11": "有眼爾時見徹不用尋人指路也今此攝心念佛欲",
    "X62n1172_004:0053b12": "成三昧對治昏散之法數息最要凡坐時先想己身",
    "X62n1172_004:0053b13": "在圓光中默觀鼻端想出入息每一息默念南無阿",
    "X62n1172_004:0053b14": "彌陀佛一聲方便調息不緩不急心息相依隨其出",
    "X62n1172_004:0053b15": "入行住坐臥皆可行之勿令間斷常自密持乃至深",
    "X62n1172_004:0053b16": "入禪定息念兩忘即此身心與虗空等久久純熟心",
    "X62n1172_004:0053b17": "眼開通三昧忽爾現前即是唯心淨土(已上蓮宗寶鑑)。",
    "X62n1172_004:0053b18": "世人多以寶玉金剛菩提木槵為數珠吾則依出入",
    "X62n1172_004:0053b19": "息為念珠焉稱佛名號隨之於息有大恃怙安懼一",
    "X62n1172_004:0053b20": "息不還屬後世哉余行住坐臥常用此珠縱令昏寐",
    "X62n1172_004:0053b21": "舍佛而寢覺即續之必於夢中得見彼佛如鑽燧烟",
    "X62n1172_004:0053b22": "飛火之前相夢之不已三昧成焉面覩玉毫親蒙授",
    "X62n1172_004:0053b23": "記萬無一失也(草堂禪師寶王論)。",
    "X62n1172_004:0053b24": "參禪念佛三昧法門",
    "X62n1172_004:0053c01": "遠祖師云禪非智無以窮其寂智非禪無以深其照",
    "X62n1172_004:0053c02": "禪智者照寂之謂其相濟也照不離寂寂不離照念",
    "X62n1172_004:0053c03": "佛人欲參禪見性但依此法於靜室端坐掃除緣累",
    "X62n1172_004:0053c04": "截斷情塵瞠開兩睛外不著境內不住定回光一照",
    "X62n1172_004:0053c05": "內外俱寂然後密密舉念南無阿彌陀佛三五聲回",
    "X62n1172_004:0053c06": "光自看云見性則成佛畢竟那箇是我本性阿彌陀",
    "X62n1172_004:0053c07": "却又照覷看只今舉底這一念從何處起覷破這一",
    "X62n1172_004:0053c08": "念復又覷破這覷底是誰參良久又舉念阿彌陀佛",
    "X62n1172_004:0053c09": "又如是覷如是參急切做工夫勿令間斷惺惺不昧",
    "X62n1172_004:0053c10": "如雞抱卵不拘四威儀中亦如是舉如是看如是參",
    "X62n1172_004:0053c11": "忽於行住坐臥處聞聲見色時豁然明悟親見本性",
    "X62n1172_004:0053c12": "彌陀內外身心一時透脫盡大地是箇西方萬象森",
    "X62n1172_004:0053c13": "羅無非自己靜無遺照動不離寂然後接引未悟悲",
    "X62n1172_004:0053c14": "智圓融得生上品名實報莊嚴土。",
    "X62n1172_004:0053c15": "兜率悅禪師示眾三關一撥草參玄只圖見性只今",
    "X62n1172_004:0053c16": "上人性在甚處二識得本性要脫生死生死到來作",
    "X62n1172_004:0053c17": "麼生脫三脫得生死要知去處四大分離向甚處去",
    "X62n1172_004:0053c18": "透此關則不拘生死不礙去來今念佛人於十二時",
    "X62n1172_004:0053c19": "中持一句阿彌陀佛思專想寂更能回光自看如何",
    "X62n1172_004:0053c20": "是我本性四大分離向甚處去常有此疑驀然識得",
    "X62n1172_004:0053c21": "便知落處即此是直捷底修行正道(已上蓮宗寶鑑)。",
    "X62n1172_004:0053c22": "總論持名念佛",
    "X62n1172_004:0053c23": "諸菩薩眾有恒沙劫中修六度萬行未能滿足今人",
    "X62n1172_004:0053c24": "心念佛萬緣自捨即布施波羅蜜一心念佛諸惡自",
    "X62n1172_004:0054a01": "杜即持戒波羅蜜一心念佛心自柔軟即忍辱波羅",
    "X62n1172_004:0054a02": "蜜一心念佛永不退墮即精進波羅蜜一心念佛餘",
    "X62n1172_004:0054a03": "想不生即禪定波羅蜜一心念佛正念分明即智慧",
    "X62n1172_004:0054a04": "波羅蜜推而極之不出一心萬行具足安住無上菩",
    "X62n1172_004:0054a05": "提是為最勝方便(疏鈔)。",
    "X62n1172_004:0054a06": "持名之法亦無定則或高聲念或低聲念或流水念",
    "X62n1172_004:0054a07": "或頂禮念或記數念或不記數念或行步念或住立",
    "X62n1172_004:0054a08": "念或靜坐念或側臥念或默念或明念或微動唇舌",
    "X62n1172_004:0054a09": "念或一氣數聲念或病怯隨氣呼吸念或獨自念或",
    "X62n1172_004:0054a10": "與眾同念惟在令心不亂有勸人厲聲念佛三昧易",
    "X62n1172_004:0054a11": "成小聲念佛心多馳散以故辟散之要尤在於聲之",
    "X62n1172_004:0054a12": "厲也。",
    "X62n1172_004:0054a13": "真切念佛復有數種一勇猛念太文弱來不得如孝",
    "X62n1172_004:0054a14": "子報父母深讎縱高崖深澗燐途虎窟必往不怯故",
    "X62n1172_004:0054a15": "一悲傷念太灑落來不得每一想佛身毛皆竪五內",
    "X62n1172_004:0054a16": "如裂如憶少背之慈母及多慧之亡兒故一感憤念",
    "X62n1172_004:0054a17": "太和平來不得如落第孤寒負才寂寞每一念及殆",
    "X62n1172_004:0054a18": "不欲生故一戀慕念太淡泊來不得如己所深愛物",
    "X62n1172_004:0054a19": "魂夢繾綣惟恐或失故一樂事現前踊躍懽喜念如",
    "X62n1172_004:0054a20": "寒得衣飢得食故一惡緣照面悔恨激切念如死裡",
    "X62n1172_004:0054a21": "逃生故總之心口相一字字從肝髓中流出方是念",
    "X62n1172_004:0054a22": "佛真境(合纂)。",
    "X62n1172_004:0054a23": "總論念佛事理一念",
    "X62n1172_004:0054a24": "一心不亂言執持之極也是為一經要旨心者揀口",
    "X62n1172_004:0054b01": "誦而心不念也一者揀心雖念而念不一也不亂者",
    "X62n1172_004:0054b02": "揀念雖一而有時乎不一也一心不亂淨業之能事",
    "X62n1172_004:0054b03": "畢矣執持中以憶念體究略分二種憶念者聞佛名",
    "X62n1172_004:0054b04": "號常憶常念以心緣歷字字分明前句後句相續不",
    "X62n1172_004:0054b05": "斷行住坐臥唯此一念無第二念如成具光明定意",
    "X62n1172_004:0054b06": "經所謂空間寂寞而一其心在眾煩惱而一其心乃",
    "X62n1172_004:0054b07": "至褒訕利失善惡等處皆一其心者是也事上即得",
    "X62n1172_004:0054b08": "理上未徹惟得信力未見道故有定無慧名事一心",
    "X62n1172_004:0054b09": "也言定者以伏妄故無慧者以未能破妄故體究者",
    "X62n1172_004:0054b10": "聞佛名號不惟憶念即念及觀體究根源體究之極",
    "X62n1172_004:0054b11": "於自本心忽然契合二義初即如智不二能念心外",
    "X62n1172_004:0054b12": "無有佛為我所念是智外無如所念佛外無有心能",
    "X62n1172_004:0054b13": "念於佛是如外無智非如非智故唯一心二即寂照",
    "X62n1172_004:0054b14": "難思若言其有則能念之心本體自空所念之佛了",
    "X62n1172_004:0054b15": "不可得若言其無則能念之心靈靈不昧所念之佛",
    "X62n1172_004:0054b16": "歷歷分明若言亦有亦無則有念無念俱泯若言非",
    "X62n1172_004:0054b17": "有非無則有念無念俱存非有則常寂非無則常照",
    "X62n1172_004:0054b18": "非雙亦非雙非則不寂不照而照而寂言思路絕無",
    "X62n1172_004:0054b19": "可名狀故唯一心斯則能所情消有無見盡清淨本",
    "X62n1172_004:0054b20": "然之體更有何法而為雜亂以見諦故慧得兼定名",
    "X62n1172_004:0054b21": "理一心也言慧者能照妄故兼定者照妄本空妄自",
    "X62n1172_004:0054b22": "伏故又照能破妄不但伏故然事理雖分機亦互通",
    "X62n1172_004:0054b23": "不必疑阻事念者自疑理性不明所為無益當知事",
    "X62n1172_004:0054b24": "得通理如大勢至圓通章云不假方便自得心開空",
    "X62n1172_004:0054c01": "谷云不參念佛是誰直爾純一念去亦有悟日是也",
    "X62n1172_004:0054c02": "理念者自疑稱佛名少或致落空當知理得通事念",
    "X62n1172_004:0054c03": "念理一是念念彌陀也其為稱名不亦大乎是故攝",
    "X62n1172_004:0054c04": "心體心兩種念佛事理互通本不二故(疏鈔)。",
    "X62n1172_004:0054c05": "禮念時觀想法門",
    "X62n1172_004:0054c06": "疏鈔云當禮佛時觀想己身在蓮華中恭虔作禮佛",
    "X62n1172_004:0054c07": "坐蓮華中受我禮敬當念佛時觀想己身在蓮華中",
    "X62n1172_004:0054c08": "結跏趺坐佛坐蓮華中接引於我然後一心持名昔",
    "X62n1172_004:0054c09": "有二僧作蓮華開合想遂得往生況加之持名有不",
    "X62n1172_004:0054c10": "生者耶龍舒文云念佛時心想身在淨土佛前合掌",
    "X62n1172_004:0054c11": "志心念佛念菩薩亦然念一切菩薩聲聞諸上善人",
    "X62n1172_004:0054c12": "心想身在淨土其念誦聲逼於一切菩薩善人之前",
    "X62n1172_004:0054c13": "拜時亦想在淨土作拜念偈亦想在淨土佛前恭敬",
    "X62n1172_004:0054c14": "念偈唯有佛菩薩像不須如此亦須想其像如佛菩",
    "X62n1172_004:0054c15": "薩現身在此受我禮拜聽我念誦專志如是往生品",
    "X62n1172_004:0054c16": "第必高此教觀想法亦通眾可行之法(合纂)。",
    "X62n1172_004:0054c17": "觀想佛毫法門",
    "X62n1172_004:0054c18": "齋戒潔己清心靜慮面西默坐閉目觀想阿彌陀佛",
    "X62n1172_004:0054c19": "真金色身在西方七寶池中大蓮華上坐其身長丈",
    "X62n1172_004:0054c20": "六兩眉中間向上有白毫一條八稜中空右旋轉五",
    "X62n1172_004:0054c21": "遭光明瑩徹照映金顏次停心注想白毫不得妄有",
    "X62n1172_004:0054c22": "分毫他念令閉眼開眼悉皆見之如此久久念心成",
    "X62n1172_004:0054c23": "熟自然感應見佛全身此法為最上謂心想佛時此",
    "X62n1172_004:0054c24": "心即是佛又過於口念也身後必上品上生唐啟芳",
    "X62n1172_004:0055a01": "圓果二人作觀想法只五月自覺身到淨土見佛聞",
    "X62n1172_004:0055a02": "法餘詳載十六觀經(龍舒文)。",
    "X62n1172_004:0055a03": "竊見邇年禪律講之期所在宣揚唯淨土觀門廢間",
    "X62n1172_004:0055a04": "不講夫世間口裏誦佛之人不少而生淨土不多者",
    "X62n1172_004:0055a05": "不修觀門故葢往生者心能往口不能往也使修觀",
    "X62n1172_004:0055a06": "之人源源不絕著衣喫飯常在觀中或神遊蓮華海",
    "X62n1172_004:0055a07": "中禮佛或坐矚金容光輝四映或面覩彌陀身滿虗",
    "X62n1172_004:0055a08": "空或靜見伴侶同臨德水昔人所謂守此一觀庶階",
    "X62n1172_004:0055a09": "其峰不可不知也(唐宜之)。",
    "X62n1172_004:0055a10": "一心三觀念佛三昧法門",
    "X62n1172_004:0055a11": "智者大師云諸佛教理既明非觀行無以復性乃依",
    "X62n1172_004:0055a12": "一心三諦之理示三止三觀一一觀心念念不可得",
    "X62n1172_004:0055a13": "先空次假後中離二邊而觀一念如雲外之月者此",
    "X62n1172_004:0055a14": "別教之行相也又云破一切惑莫盛乎空建一切法",
    "X62n1172_004:0055a15": "莫盛乎假究竟一切性莫大乎中故一中一切中無",
    "X62n1172_004:0055a16": "假無空無不中空假亦爾即圓教之行相也龍樹菩",
    "X62n1172_004:0055a17": "薩偈云因緣所生法我說即是空亦名為假名亦名",
    "X62n1172_004:0055a18": "中道義三諦者中諦統一切法真諦泯一切法俗諦",
    "X62n1172_004:0055a19": "立一切法舉一即三非前後也此皆含生本具非造",
    "X62n1172_004:0055a20": "作所得而秘藏不顯者為三惑所覆故無明翳乎法",
    "X62n1172_004:0055a21": "性塵沙障乎化導見思阻乎空寂由是立三觀破三",
    "X62n1172_004:0055a22": "惑證三智成三德空觀者破見思惑證一切智成般",
    "X62n1172_004:0055a23": "若德假觀者破塵沙惑證道種智成解脫德中觀者",
    "X62n1172_004:0055a24": "破無明惑證一切種智成法身德然茲三諦性所自",
    "X62n1172_004:0055b01": "有窮理盡性故與禪宗異而非異也行者念佛之時",
    "X62n1172_004:0055b02": "意根為因白毫圓光為緣所起之念即所生法諦觀",
    "X62n1172_004:0055b03": "念佛心起即是假名體之即空洞見此心有如來藏",
    "X62n1172_004:0055b04": "是離邊顯中若根若塵並是法界諸佛眾生一念普",
    "X62n1172_004:0055b05": "應是即邊而中無佛無念此乃大乘圓修三觀念佛",
    "X62n1172_004:0055b06": "也故曰無相無空無不空即是如來真實相(蓮宗寶鑑)。",
    "X62n1172_004:0055b07": "論約心觀佛",
    "X62n1172_004:0055b08": "觀無量壽佛經云若欲志心生西方者先當觀丈六",
    "X62n1172_004:0055b09": "金像在池水上如先所說身量無邊非是凡夫心力",
    "X62n1172_004:0055b10": "所及是則八萬相好乃十信位人方得見之非凡夫",
    "X62n1172_004:0055b11": "即心所觀境界故令觀丈六之身身有三十二相不",
    "X62n1172_004:0055b12": "可徧觀須從一相好入但觀眉間白毫三十二相自",
    "X62n1172_004:0055b13": "然當現欲觀此相應先了萬法唯心一切唯識故經",
    "X62n1172_004:0055b14": "云心包太虗量周沙界又云心如工畫師造種種五",
    "X62n1172_004:0055b15": "陰(五陰色受想行識也)一切世間中莫不從心造是則極樂依",
    "X62n1172_004:0055b16": "報國土寶樹寶地寶池彌陀海眾正報之身三十二",
    "X62n1172_004:0055b17": "相等皆是我心本具我心所造不向外來能了此者",
    "X62n1172_004:0055b18": "方可論即心觀佛方得云唯心淨土本性彌陀故天",
    "X62n1172_004:0055b19": "台大師釋是心作佛是心是佛二句從修觀邊說名",
    "X62n1172_004:0055b20": "為心作從本具邊說名為心是然即心觀佛亦名約",
    "X62n1172_004:0055b21": "心觀佛約心就託佛邊說即心就本具邊說各舉一",
    "X62n1172_004:0055b22": "義意必雙含何者彌陀淨土既是我心本具是故託",
    "X62n1172_004:0055b23": "彼果佛三十二相熏我自心本具法身性體觀智若",
    "X62n1172_004:0055b24": "成自然發現妙宗鈔云託彼依正熏乎心性心性易",
    "X62n1172_004:0055c01": "發即此義也佛引喻云如執明鏡自見面像鏡喻觀",
    "X62n1172_004:0055c02": "法執喻修觀見像喻觀成即是本性佛也。",
    "X62n1172_004:0055c03": "論一心三觀",
    "X62n1172_004:0055c04": "約心觀佛須用三觀體之觀成時真佛方顯空假中",
    "X62n1172_004:0055c05": "三觀就能觀邊論三諦就所顯邊說諦觀不二能所",
    "X62n1172_004:0055c06": "一如故祖師云三諦三觀三非三三一一三無所寄",
    "X62n1172_004:0055c07": "諦觀名別體復同是故能所二非二斯之謂也如照",
    "X62n1172_004:0055c08": "此白毫即是我心心外無法法法不可得是空其相",
    "X62n1172_004:0055c09": "宛然是假假即是境空即是觀了了通達不為境所",
    "X62n1172_004:0055c10": "染亡假也了了通達不為智所淨亡空也所觀之境",
    "X62n1172_004:0055c11": "既空能觀之觀亦寂非染非淨能所頓亡即是中道",
    "X62n1172_004:0055c12": "若論假觀亦復如是白毫宛然如比丘觀骨起種種",
    "X62n1172_004:0055c13": "光是假其相不可得是空此無持來者亦無有此骨",
    "X62n1172_004:0055c14": "是中也若論中觀了此白毫非空非假若心有想則",
    "X62n1172_004:0055c15": "癡無想是洹泥是法不可示皆念想所為亡二邊也",
    "X62n1172_004:0055c16": "既其雙亡必也雙照以雙照故空假宛然亡照同時",
    "X62n1172_004:0055c17": "不可前後是則一空一切空三觀俱空一假一切假",
    "X62n1172_004:0055c18": "三觀俱假一中一切中三觀俱中一心三觀三諦一",
    "X62n1172_004:0055c19": "境不前不後絕議是為圓頓三昧。",
    "X62n1172_004:0055c20": "十六勝境俱用一心三觀觀於三諦一境得其指歸",
    "X62n1172_004:0055c21": "捷徑者無如懷則大師引光明疏云達一念性具三",
    "X62n1172_004:0055c22": "千妙境(境即是假)本來空寂(空即是觀是為雙照空假)無能觀空(不為智所",
    "X62n1172_004:0055c23": "淨亡空也)無所觀境(不為境所染亡假也)境觀雙絕能所頓亡(雙亡二邊",
    "X62n1172_004:0055c24": "是為中道)是為日用中一心三觀更無前後又頌曰境為",
    "X62n1172_004:0056a01": "妙假觀為空境觀雙亡即是中亡照何曾有前後一",
    "X62n1172_004:0056a02": "心融絕了無縱果能如是修如是觀所謂惟心淨土",
    "X62n1172_004:0056a03": "本性彌陀無時不在行者心目間矣妙宗云初五濁",
    "X62n1172_004:0056a04": "輕為同居淨土如戒善者四教凡位皆能令五濁輕",
    "X62n1172_004:0056a05": "薄感同居淨而圓觀輕濁感同居依正最淨方便淨",
    "X62n1172_004:0056a06": "土亦圓人最淨故欲生極樂上上品生者不可不究",
    "X62n1172_004:0056a07": "一心三觀之深旨也(已上纂懷則大師境觀要門)。",
    "X62n1172_004:0056a08": "論圓修三觀生四淨土",
    "X62n1172_004:0056a09": "五大六根六塵六識為六凡法界俗諦十二因緣四",
    "X62n1172_004:0056a10": "諦為二乘法界真諦六度波羅蜜三號四德為佛菩",
    "X62n1172_004:0056a11": "薩法界中諦舉空如來藏圓融真諦而十界三諦俱",
    "X62n1172_004:0056a12": "非天台所謂一真一切真無俗無中而不真三諦俱",
    "X62n1172_004:0056a13": "有泯法之用也舉不空如來藏俗諦而十界三諦俱",
    "X62n1172_004:0056a14": "即所謂一俗一切俗無真無中而不俗三諦俱有立",
    "X62n1172_004:0056a15": "法之功也舉空不空如來藏中諦而十界三諦俱離",
    "X62n1172_004:0056a16": "即離非是即非是所謂一中一切中無俗無真而不",
    "X62n1172_004:0056a17": "中三諦俱有統法之能也其實三諦只在一心即破",
    "X62n1172_004:0056a18": "即立即立即破即非破非立而破而立此如來藏性",
    "X62n1172_004:0056a19": "常住真心法本如是法華名為諸法實相首楞嚴名",
    "X62n1172_004:0056a20": "為擣萬種香為九華嚴名為一微塵中具大千經卷",
    "X62n1172_004:0056a21": "觀經名為如來法界身皆此不思議圓融三諦也三",
    "X62n1172_004:0056a22": "諦乃所觀之境三觀則能觀之觀稱性而觀絕待而",
    "X62n1172_004:0056a23": "照凡照一境言行布則即一而三言圓融則即三而",
    "X62n1172_004:0056a24": "一如以空觀觀空如來藏真諦則三諦皆空俗諦空",
    "X62n1172_004:0056b01": "則此觀能空見思顯真諦理真諦空則此觀能空塵",
    "X62n1172_004:0056b02": "沙顯俗諦理中諦空則此觀能空無明顯中諦理以",
    "X62n1172_004:0056b03": "假觀觀不空如來藏俗諦則三諦俱立俗諦立能破",
    "X62n1172_004:0056b04": "塵沙真諦立能破見思中諦立能破無明以中觀觀",
    "X62n1172_004:0056b05": "空不空如來藏中諦則三諦皆中隨舉一觀即具二",
    "X62n1172_004:0056b06": "觀舉一空觀假中亦空三觀悉能蕩相著故舉一假",
    "X62n1172_004:0056b07": "觀中空亦假三觀皆有立法義故舉一中觀空假亦",
    "X62n1172_004:0056b08": "中三觀當處皆絕待故圓人求生極樂發軫即以一",
    "X62n1172_004:0056b09": "心三觀觀西方依正即一境而三諦觀凡聖同居土",
    "X62n1172_004:0056b10": "此三觀也即觀上三土亦此三觀也蓋六凡見乎有",
    "X62n1172_004:0056b11": "見思為之獘故二乘見乎空塵沙為之病故菩薩於",
    "X62n1172_004:0056b12": "二邊不得從容乎中道無明為之翳故順性修乎三",
    "X62n1172_004:0056b13": "觀則因輕五濁破見思塵沙無明三惑既盡而十界",
    "X62n1172_004:0056b14": "依正三德彌顯以三觀智輕其五濁則六凡依正顯",
    "X62n1172_004:0056b15": "故而同居淨土成是生極樂上品淨土以三觀智破",
    "X62n1172_004:0056b16": "見思則二乘依正顯是生方便上品淨土以三觀智",
    "X62n1172_004:0056b17": "分斷無明則菩薩依正顯是生實報上品淨土以三",
    "X62n1172_004:0056b18": "觀智破盡無明則佛界依正顯是生寂光上四淨土",
    "X62n1172_004:0056b19": "(纂無盡淨土圖說)。",
    "X62n1172_004:0056b21": "淨土晨鐘卷第四"
}