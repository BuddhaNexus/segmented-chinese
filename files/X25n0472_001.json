{
    "X25n0472_001:0043b06": "金剛般若波羅蜜經偈釋上(宗通卷八)",
    "X25n0472_001:0043b08": "彌勒菩薩八十行偈",
    "X25n0472_001:0043b09": "(無著菩薩頌　唐法師義淨譯)",
    "X25n0472_001:0043b10": "天親菩薩頌　魏菩提流支譯",
    "X25n0472_001:0043b11": "明菩薩戒弟子南嶽山長曾鳳儀釋",
    "X25n0472_001:0043b12": "　(此經文句義次第　　世無明慧不能解)",
    "X25n0472_001:0043b13": "　法門句義及次第　　世間不解離明慧",
    "X25n0472_001:0043b14": "　(稽首於此教我等　　無邊功德所生身)",
    "X25n0472_001:0043b15": "　大智通達教我等　　歸命無量功德身",
    "X25n0472_001:0043b16": "　(具如斯德應禮敬　　彼之足跡頂戴持)",
    "X25n0472_001:0043b17": "　應當敬彼如是等　　頭面禮足而頂戴",
    "X25n0472_001:0043b18": "　(覺轅難駕彼能乘　　要心普利諸含識)",
    "X25n0472_001:0043b19": "　以能荷佛難勝事　　攝受眾生利益故",
    "X25n0472_001:0043b20": "偈曰。",
    "X25n0472_001:0043b21": "(勝利益應知。於身并屬者。得未得不退。謂最勝付囑)。",
    "X25n0472_001:0043b22": "巧護義應知。加彼身同行。不退得未得。是名善付囑。",
    "X25n0472_001:0043b23": "此釋善護念諸菩薩。善付囑諸菩薩。二種義也。護",
    "X25n0472_001:0043b24": "念為攝受根已熟者。如來善巧神力加被於彼。於",
    "X25n0472_001:0043c01": "彼身中。令其佛法成就。於彼屬同行者。令其教化",
    "X25n0472_001:0043c02": "利益。自利利他。與佛無異。付囑為哀彼根未熟者。",
    "X25n0472_001:0043c03": "已得不退位者。令之不捨大乘。未得不退位者。令",
    "X25n0472_001:0043c04": "於大乘更趣殊勝。以勝付囑而相付囑。欲其轉化",
    "X25n0472_001:0043c05": "無窮也。",
    "X25n0472_001:0043c06": "(於心廣最勝。至極無顛倒。利益意樂處。此乘功德滿)。",
    "X25n0472_001:0043c07": "廣大第一常。其心不顛倒。利益深心住。此乘功德滿。",
    "X25n0472_001:0043c08": "此釋所有一切眾生之類。至即非菩薩。四種心也。",
    "X25n0472_001:0043c09": "若胎卵濕化。至若非有想非無想。盡乎三界眾生",
    "X25n0472_001:0043c10": "矣。悉在所度之中。是廣大心也。皆令入無餘涅槃。",
    "X25n0472_001:0043c11": "盡成佛果。是第一心也。實無眾生得滅度者。但是",
    "X25n0472_001:0043c12": "寂滅己身。無別有情。是常心也。何以故。菩薩取一",
    "X25n0472_001:0043c13": "切眾生。猶若我身。常不捨離。故名為常。若有我人",
    "X25n0472_001:0043c14": "眾生壽者四相。依止身見。故我等想生。是名顛倒。",
    "X25n0472_001:0043c15": "無此四相。是不顛倒心也。如是四種利益意樂。圓",
    "X25n0472_001:0043c16": "滿果因。應無所住。行於布施。住無所住。名深心住。",
    "X25n0472_001:0043c17": "此菩薩乘。功德圓滿。量等虗空。如是降伏。如是安",
    "X25n0472_001:0043c18": "住。是如來所為善護念善付囑諸菩薩者也。",
    "X25n0472_001:0043c19": "(六度皆名施。由財無畏法。此中一二三。名修行不住)。",
    "X25n0472_001:0043c20": "檀義攝於六。資生無畏法。此中一二三。名為修行住。",
    "X25n0472_001:0043c21": "此釋應無所住行於布施義也。布施是檀波羅蜜。",
    "X25n0472_001:0043c22": "無住是般若波羅蜜。何以行施處離相。離相處行",
    "X25n0472_001:0043c23": "施。名為相應行。以檀施能攝六波羅蜜故。施有三",
    "X25n0472_001:0043c24": "種。一者資生施。二者無畏施。三者法施。此中資生",
    "X25n0472_001:0044a01": "施。但攝布施一波羅蜜。無畏施。攝持戒忍辱二波",
    "X25n0472_001:0044a02": "羅蜜。法施攝精進禪定智慧三波羅蜜。此三種施。",
    "X25n0472_001:0044a03": "皆得名施。亦皆得名智。以智攝五波羅蜜。即無所",
    "X25n0472_001:0044a04": "住而行於布施等。諸菩薩修行。當住於此也。",
    "X25n0472_001:0044a05": "(為自身報恩。果報皆不著。為離於不起。及離為餘行)。",
    "X25n0472_001:0044a06": "自身及報恩。果報斯不著。護存己不施。防求於異事。",
    "X25n0472_001:0044a07": "此釋布施不住於相之義也。凡人行施。多為現在",
    "X25n0472_001:0044a08": "自身。及報過去之恩。希望未來之果。三者而已。於",
    "X25n0472_001:0044a09": "此三世事中。悉皆不著。所謂不住於事者。依資生",
    "X25n0472_001:0044a10": "施說。謂於所施財。心無愛著。無所住者。依無畏施",
    "X25n0472_001:0044a11": "說。謂修戒忍時。不望報恩。不住色等者。依法施說。",
    "X25n0472_001:0044a12": "謂說法之人。心不希求可意諸境。凡現生果報。及",
    "X25n0472_001:0044a13": "他生果報。皆不著也。復以何義不住彼耶。心存於",
    "X25n0472_001:0044a14": "己不起施心故。或復施已還追悔故。為護此事。於",
    "X25n0472_001:0044a15": "身不著。若有希求。即為餘事而行惠施。退失菩提",
    "X25n0472_001:0044a16": "故。為防是行。於事不著。此布施等不應住於相也。",
    "X25n0472_001:0044a17": "(攝伏在三輪。於相心除遣。後後諸疑惑。隨生皆悉除)。",
    "X25n0472_001:0044a18": "調伏彼事中。遠離取相心。及斷種種疑。亦防生成心。",
    "X25n0472_001:0044a19": "此釋布施離相獲福。復斷後後疑惑也。度生而著",
    "X25n0472_001:0044a20": "四相。即布施而住於相。此取相之心。故當降伏。即",
    "X25n0472_001:0044a21": "彼布施等事中。不見施物。受者。及施者。於此三輪。",
    "X25n0472_001:0044a22": "除著想心。但應如所教住。謂以無住為住也。此中",
    "X25n0472_001:0044a23": "有疑若離施等相想。云何能成施福。不知如是布",
    "X25n0472_001:0044a24": "施。其福轉多。量等虗空。不可思量。此即斷疑之端",
    "X25n0472_001:0044b01": "也。向後層見疊出。所有經文。皆為除遣後後疑惑。",
    "X25n0472_001:0044b02": "如云莫作是念等。如云勿謂如來有所說法度生",
    "X25n0472_001:0044b03": "等。皆防生成心之謂也。",
    "X25n0472_001:0044b04": "(若將為集造。妙相非勝相。三相遷異故。無此謂如來)。",
    "X25n0472_001:0044b05": "分別有為體。防彼成就得。三相異體故。離彼即如來。",
    "X25n0472_001:0044b06": "此釋不可以身相得見如來之義也。如來三十二",
    "X25n0472_001:0044b07": "相。是由施等因緣集造。墮在有為之數。由多劫修",
    "X25n0472_001:0044b08": "行。乃得成就。若分別有為體是如來。便見如來有",
    "X25n0472_001:0044b09": "其勝相。若望如來真如之性。即無此勝相。何以故。",
    "X25n0472_001:0044b10": "此有為體。當為生住異滅四相所遷。此云三相異",
    "X25n0472_001:0044b11": "體者。以住異同時故。若法身如來者。本自無生。離",
    "X25n0472_001:0044b12": "彼有為。本無所為。離彼成就。非前際生。非後際滅。",
    "X25n0472_001:0044b13": "本無變遷。離彼異體。謂三相異如來故。是法身無",
    "X25n0472_001:0044b14": "相。不應以身相見也。若於是處。無三相可得。足知",
    "X25n0472_001:0044b15": "如來不是有為造作因緣所成。如是見已。雖為佛",
    "X25n0472_001:0044b16": "果而行布施。非著法施。成如是斷疑故。",
    "X25n0472_001:0044b17": "(因與果甚深。於彼惡時說。此非無利益。由三菩薩殊)。",
    "X25n0472_001:0044b18": "說因果深義。於彼惡世時。不空以有實。菩薩三德備。",
    "X25n0472_001:0044b19": "(由於先佛所。奉持於戒學。并植善根故。名具戒具德)。",
    "X25n0472_001:0044b20": "修戒於過去。及種諸善根。戒具於諸佛。亦說功德滿。",
    "X25n0472_001:0044b21": "此釋頗有眾生。至種諸善根義也。無住而住。因深",
    "X25n0472_001:0044b22": "也。相而無相。果深也。於彼鬬諍牢固惡世之時。有",
    "X25n0472_001:0044b23": "能不以此為空談而生實信者。是末代菩薩持戒",
    "X25n0472_001:0044b24": "修福。具戒具德具慧。三德完備。故能信也。當知是",
    "X25n0472_001:0044c01": "人。修戒於過去。承事多佛。種諸善根。其來久矣。供",
    "X25n0472_001:0044c02": "養諸佛有三種義。一者給侍左右。二者嚴辦所須。",
    "X25n0472_001:0044c03": "三者詢承法要。能守護故。名曰尸羅。謂能善守六",
    "X25n0472_001:0044c04": "情根故。修復有三種。一能離於十不善業故。二能",
    "X25n0472_001:0044c05": "作於菩提分業故。三能趣於第一義諦故。如是修",
    "X25n0472_001:0044c06": "戒。而行恭敬承事。即持戒具足。如是供養。而種植",
    "X25n0472_001:0044c07": "善根。即功德具足。次下明其具慧。能於菩提生於",
    "X25n0472_001:0044c08": "實相。功德圓滿。其福固無量也。",
    "X25n0472_001:0044c09": "(能斷於我想。及以法想故。此名為具慧。二四殊成八)。",
    "X25n0472_001:0044c10": "彼壽者及法。遠離於取相。亦說知彼相。依八八義別。",
    "X25n0472_001:0044c11": "(別體相續起。至壽盡而住。更求於餘趣。我想有四種)。",
    "X25n0472_001:0044c12": "差別相續體。不斷至命住。復趣於異道。是我相四種。",
    "X25n0472_001:0044c13": "(皆無故非有。有故不可說。是言說因故。法想有四種)。",
    "X25n0472_001:0044c14": "一切空無物。實有不可說。依言詞而說。是法相四種。",
    "X25n0472_001:0044c15": "此釋無我人眾生壽者四相。及無法相亦無非法",
    "X25n0472_001:0044c16": "相義也。上言菩薩三德備。由戒生定。由定生慧。所",
    "X25n0472_001:0044c17": "謂有智慧者。了知人無我。故無壽者四相。了知法",
    "X25n0472_001:0044c18": "無我。故無法非法四相。彼壽者及法。八相俱離。不",
    "X25n0472_001:0044c19": "復取著。誰其知彼相而遠離之。唯具慧者。依於八",
    "X25n0472_001:0044c20": "相。了知八相義別。所謂我相四種者何。中有主宰。",
    "X25n0472_001:0044c21": "名之為我。今觀色受想行識諸蘊。各各差別。各無",
    "X25n0472_001:0044c22": "主宰。故無我相。安住常性。名曰眾生。今諸蘊無常。",
    "X25n0472_001:0044c23": "相續流轉。無有一法是安住性。故無眾生相。脈脈",
    "X25n0472_001:0044c24": "不斷。乃名命住。今至壽盡而住。如有經言。汝今剎",
    "X25n0472_001:0045a01": "那亦生亦老亦死。故無壽者相。諸蘊循環。受諸異",
    "X25n0472_001:0045a02": "趣。名曰人相。是中無人能取諸趣。譬如因質而現",
    "X25n0472_001:0045a03": "於像。質不至像。而有像現。由前蘊故後蘊續生。前",
    "X25n0472_001:0045a04": "不至後。而後相續。是無人相也。此謂了知人無我",
    "X25n0472_001:0045a05": "性也。所謂法相四種者何。經云。無法想。亦無非法",
    "X25n0472_001:0045a06": "想。無想。亦無非想。諸譯皆然。唯秦略其後二。此復",
    "X25n0472_001:0045a07": "云何。第一義諦。法本不生。能取所取。諸法皆無。故",
    "X25n0472_001:0045a08": "無法想。以不生故。亦無有滅。彼法無物。而空實有。",
    "X25n0472_001:0045a09": "故亦無非法想。此偈所謂一切空無物也。法與非",
    "X25n0472_001:0045a10": "法分別離故。不可說有。不可說無。非言所詮故。故",
    "X25n0472_001:0045a11": "無想。此偈所謂實有不可說也。所言無想。但顯想",
    "X25n0472_001:0045a12": "無。非謂有法而名非想。雖第一義離一切想。而依",
    "X25n0472_001:0045a13": "世間言語想說。以於無言處依言相說。是不可言",
    "X25n0472_001:0045a14": "顯者。實言說之因也。亦無非想。此偈所謂依言辭",
    "X25n0472_001:0045a15": "而說也。是謂了知法無我性也。壽等四相易知。法",
    "X25n0472_001:0045a16": "等四相難晰。彼知遠離我人眾生壽者四相。即謂",
    "X25n0472_001:0045a17": "之法相。并其法相而空之。即謂之非法相。有是有",
    "X25n0472_001:0045a18": "非。未離分別。法與非法。二者俱泯。無可言說。是謂",
    "X25n0472_001:0045a19": "俱空。若一向是空。破滅諸相。恐墮偏空。故依俗諦",
    "X25n0472_001:0045a20": "說。亦無非相。有而不有。無而不無。是中道諦也。此",
    "X25n0472_001:0045a21": "非法相。遣法也。無相。遣非也。亦無非相。遣非非也。",
    "X25n0472_001:0045a22": "秦譯但以非法相該之。",
    "X25n0472_001:0045a23": "(由彼信解力。信故生實想。不如言取故。取為正說故)。",
    "X25n0472_001:0045a24": "彼人依信心。恭敬生實相。聞聲不正取。正說如是取。",
    "X25n0472_001:0045b01": "此釋不應取法。不應取非法義也。彼人持戒修福。",
    "X25n0472_001:0045b02": "能起深信。依彼信心。恭敬多佛。種諸善根。聞此經",
    "X25n0472_001:0045b03": "典。乃至一念生淨信者。信心清淨。能生實相。由具",
    "X25n0472_001:0045b04": "慧者。不如言取義。隨順第一義智。取為正說故。名",
    "X25n0472_001:0045b05": "為實相。為斯理故。說彼八相遠離之後。便云不取",
    "X25n0472_001:0045b06": "於法相。亦不取於非法相。法與非法。總未離於聲",
    "X25n0472_001:0045b07": "教。彼不以所聞聲教而正取之也。不正取於法。不",
    "X25n0472_001:0045b08": "正取於非法。二相遠離。即是實相。正說如是取。是",
    "X25n0472_001:0045b09": "以不取取之也。彼菩薩聞說章句。能生實相如此。",
    "X25n0472_001:0045b10": "何患其後有聞者不生實信乎。",
    "X25n0472_001:0045b11": "(佛了果非比。由願智故知。為求利敬者。遮其自說故)。",
    "X25n0472_001:0045b12": "佛不見果知。願智力現見。求供養恭敬。彼人不能說。",
    "X25n0472_001:0045b13": "此釋如來悉知悉見義也。謂佛知即是見。見即是",
    "X25n0472_001:0045b14": "知。非如肉眼。但見麤近物。至細障遠處則不能知。",
    "X25n0472_001:0045b15": "非如比智。見煙知火。不能照了諸相差別。彼具戒",
    "X25n0472_001:0045b16": "等人所有果報。佛一一知。佛一一見。若不言見。或",
    "X25n0472_001:0045b17": "謂比知。若不言知。或謂肉眼等見。是故知見並言。",
    "X25n0472_001:0045b18": "然由願智現量而了。惟佛具廣度眾生大願力故。",
    "X25n0472_001:0045b19": "具一切智智大智力故。於諸境界朗然現覺。不但",
    "X25n0472_001:0045b20": "現生福果。洞燭無差。即將來所感果報。為人供養",
    "X25n0472_001:0045b21": "恭敬等。無量福德。一一了知。何故如來作如是說。",
    "X25n0472_001:0045b22": "彼具戒等欲得福德。彼人則不能說。是人自知故。",
    "X25n0472_001:0045b23": "諸佛如來。善知彼何等人。有何等行。是故彼人不",
    "X25n0472_001:0045b24": "能自說。得福有二。生者能生因故。取者熏修自體",
    "X25n0472_001:0045c01": "果義故。",
    "X25n0472_001:0045c02": "(證不住於法。為是隨順故。猶如捨其筏。是密意應知)。",
    "X25n0472_001:0045c03": "彼不住隨順。於法中證智。如人捨船栰。法中義亦然。",
    "X25n0472_001:0045c04": "此釋法尚應捨。何況非法義也。謂文字般若脩多",
    "X25n0472_001:0045c05": "羅等法。非證智者所住處故。既得證已。應捨彼法。",
    "X25n0472_001:0045c06": "如到彼岸。應捨其筏。然欲證智。非法不可。於增上",
    "X25n0472_001:0045c07": "證。是隨順故。應須收取。如未達岸。必憑其筏。是名",
    "X25n0472_001:0045c08": "密意。一筏之上。有其取捨。故名為密。是般若法。於",
    "X25n0472_001:0045c09": "無相菩提相應者。尚在所捨。何況我相四種。及法",
    "X25n0472_001:0045c10": "相四種。與實相不相應者。其可取著而不捨乎。不",
    "X25n0472_001:0045c11": "悟而隨順於法者。即名識。悟而能轉乎法者。即名",
    "X25n0472_001:0045c12": "智。轉識成智。即法中義也。",
    "X25n0472_001:0045c13": "(化體非真佛。亦非說法者。說法非二取。所說離言詮)。",
    "X25n0472_001:0045c14": "應化非真佛。亦非說法者。說法不二取。無說離言相。",
    "X25n0472_001:0045c15": "此釋如來所說法。皆不可取不可說。非法非非法",
    "X25n0472_001:0045c16": "義也。此須菩提所解如來無得無說義。應化非法",
    "X25n0472_001:0045c17": "身。原不證法。亦不說法。故謂無定法可得。亦無定",
    "X25n0472_001:0045c18": "法可說。其義維何。以如來所說真如之法。非耳能",
    "X25n0472_001:0045c19": "聽。不可取故。非口能宣。不可說故。是故應知非法",
    "X25n0472_001:0045c20": "非非法。此據真如道理而說。彼非是法。謂是法無",
    "X25n0472_001:0045c21": "為其性故。復非非法。由彼無自性。體是有故。二邊",
    "X25n0472_001:0045c22": "俱離。即無可說。是無上菩提。離言說相。從來無有",
    "X25n0472_001:0045c23": "得者。既無所得。更何說哉。此無得無說。須菩提所",
    "X25n0472_001:0045c24": "為解空第一也。",
    "X25n0472_001:0046a01": "(自受為他說。非無益集福。福不持菩提。彼二能持故)。",
    "X25n0472_001:0046a02": "受持法及說。不空於福德。福不趣菩提。二能趣菩提。",
    "X25n0472_001:0046a03": "(得自性因故。此餘者是生。唯是佛法故。能成最勝福)。",
    "X25n0472_001:0046a04": "於實名了因。亦為餘生因。唯獨諸佛法。福成第一體。",
    "X25n0472_001:0046a05": "此釋若人滿三千大千世界七寶以用布施。至所",
    "X25n0472_001:0046a06": "謂佛法者即非佛法義也。寶滿三千界。持用布施。",
    "X25n0472_001:0046a07": "非不得福甚多。以其不趣菩提。唯成有漏之業而",
    "X25n0472_001:0046a08": "已。若受持此經。為他人說。自利利他二者。能趣菩",
    "X25n0472_001:0046a09": "提。肩荷佛道。福德積聚。勝彼寶施者無量。曷言乎",
    "X25n0472_001:0046a10": "福德之勝也。一切無上菩提。皆從此經發明。現證",
    "X25n0472_001:0046a11": "無為實體。永斷生死苦因。故曰於實為了因。一切",
    "X25n0472_001:0046a12": "諸佛。皆從此經。熏修身語。律儀圓滿。出生報化之",
    "X25n0472_001:0046a13": "身。故曰亦為餘生因。持說此經者。成就第一之法。",
    "X25n0472_001:0046a14": "成就希有之佛。世間之福。孰有過於此者。然所謂",
    "X25n0472_001:0046a15": "佛法者。即佛法非佛法。以所覺之法。唯佛能證。佛",
    "X25n0472_001:0046a16": "不自有。由不共性。以能作第一法因。是故彼福德",
    "X25n0472_001:0046a17": "中。此福最勝。故曰福成第一體也。",
    "X25n0472_001:0046a18": "(不取自果故。非可取可說。解脫二障故。說妙生無諍)。",
    "X25n0472_001:0046a19": "不可取及說。自果不取故。依彼善吉者。說離二種障。",
    "X25n0472_001:0046a20": "此釋須陀洹能作是念我得須陀洹果不。至須菩",
    "X25n0472_001:0046a21": "提實無所行而名須菩提是樂阿蘭那行義也。一",
    "X25n0472_001:0046a22": "切聖賢皆以無為法而有差別。今日所謂佛法者",
    "X25n0472_001:0046a23": "即非佛法。是無為法。亦不可取及說也。所謂不可",
    "X25n0472_001:0046a24": "取者。非謂無其果也。如四果人各證自果。但不自",
    "X25n0472_001:0046b01": "作念謂得是果。即是不取。彼於證時。離取我等隨",
    "X25n0472_001:0046b02": "眠煩惱。是故無如是心我能得果。此不取者。即四",
    "X25n0472_001:0046b03": "果離四果。如依須菩提說得無諍三昧也。無諍者。",
    "X25n0472_001:0046b04": "謂離煩惱障。及離三昧障故。由離煩惱障。得羅漢",
    "X25n0472_001:0046b05": "果。由離三昧障。得無諍行。蓋人法兩空矣。更何取",
    "X25n0472_001:0046b06": "乎。",
    "X25n0472_001:0046b07": "(在然燈佛所。言不取證法。由斯證法成。非所取所說)。",
    "X25n0472_001:0046b08": "佛於然燈語。不取理實智。以是真實義。成彼無取說。",
    "X25n0472_001:0046b09": "此釋如來在然燈佛所於法實無所得義也。然燈",
    "X25n0472_001:0046b10": "生時。身光如燈。以至成佛。亦名然燈。釋迦如來於",
    "X25n0472_001:0046b11": "彼授記成佛。然佛於然燈授記語中。不取於法。無",
    "X25n0472_001:0046b12": "佛想。無我想。無授記說授記想。顯是智證。而無所",
    "X25n0472_001:0046b13": "取故。但以無分別實智。證無差別真理。以是真實",
    "X25n0472_001:0046b14": "之義。離心緣相。成其無取。離言說相。成其無說。所",
    "X25n0472_001:0046b15": "以如來昔在然燈佛所。於法實無所得也。",
    "X25n0472_001:0046b16": "(智流唯識性。國土非所執。無形故勝故。非嚴許嚴性)。",
    "X25n0472_001:0046b17": "智習唯識通。如是取淨土。非形第一體。非嚴莊嚴意。",
    "X25n0472_001:0046b18": "此釋莊嚴佛土者即非莊嚴是名莊嚴義也。淨土",
    "X25n0472_001:0046b19": "有二種。一法相土。謂有形相可得。二法性土。謂離",
    "X25n0472_001:0046b20": "一切相。無所見聞。莊嚴亦有二種。一形相莊嚴。謂",
    "X25n0472_001:0046b21": "金地寶池等。二第一義莊嚴。謂修習無分別智。通",
    "X25n0472_001:0046b22": "達唯識真實之理。顯發過恒沙功德而為莊嚴。如",
    "X25n0472_001:0046b23": "是而取淨土。非有形之淨土。乃第一體之淨土也。",
    "X25n0472_001:0046b24": "如是莊嚴。不取相而為莊嚴。是真莊嚴也。依第一",
    "X25n0472_001:0046c01": "義諦。無有形質可取。即非莊嚴。依俗諦。如是無莊",
    "X25n0472_001:0046c02": "嚴。是名莊嚴。若執有佛土形勝莊嚴。云我當成就。",
    "X25n0472_001:0046c03": "彼即於色等境界。有住著心。為遮此見。故下承以",
    "X25n0472_001:0046c04": "應無所住而生其心也。",
    "X25n0472_001:0046c05": "(譬如妙高山。於受用無取。非有漏性故。亦非是因造)。",
    "X25n0472_001:0046c06": "如山王無取。受報亦復然。遠離於諸漏。及有為法故。",
    "X25n0472_001:0046c07": "此釋佛說非身是名大身義也。佛報身如須彌山",
    "X25n0472_001:0046c08": "王者。須彌雖大。而不取我是山王。以山無分別性",
    "X25n0472_001:0046c09": "故。報佛亦然。不取我是法王。以無分別故。如何得",
    "X25n0472_001:0046c10": "是無分別耶。第一義中。山及色身。皆無體性故。佛",
    "X25n0472_001:0046c11": "說非身。是名大身。以受樂報佛。遠離諸漏。即無有",
    "X25n0472_001:0046c12": "物。即是非身。由此非有身。說為有身。唯有清淨身",
    "X25n0472_001:0046c13": "故。自體是有。非由因造。遠離有為法故。是大身。即",
    "X25n0472_001:0046c14": "法身也。",
    "X25n0472_001:0046c15": "(為顯多差別。及以成殊勝。前後福不同。更陳其喻說)。",
    "X25n0472_001:0046c16": "說多義差別。亦成勝較量。後福過於前。故重說勝喻。",
    "X25n0472_001:0046c17": "此釋如恒河中所有沙數。至勝前福德義也。前已",
    "X25n0472_001:0046c18": "說寶施之喻。今復說者。豈不重耶。前說一三千界",
    "X25n0472_001:0046c19": "寶施。此說無量三千界寶施。雖則總是多義。總是",
    "X25n0472_001:0046c20": "勝較量。然其後者。即多中之多。勝中之勝。故重說",
    "X25n0472_001:0046c21": "也。後福何以過於前耶。前福差別不明成立之因。",
    "X25n0472_001:0046c22": "為於菩提無有荷持之用。今欲顯其能立因相。更",
    "X25n0472_001:0046c23": "將別喻隨事而言。故較量之喻亦復殊勝。",
    "X25n0472_001:0046c24": "(兩成尊重故。由等流殊勝。煩惱因性故。由劣亦勝故)。",
    "X25n0472_001:0047a01": "尊重於二處。因習證大體。彼習煩惱因。此降伏染福。",
    "X25n0472_001:0047a02": "此釋隨說是經乃至四句偈等。至是名三十二相",
    "X25n0472_001:0047a03": "義也。二處者。一是隨說四句偈等之處。一是經典",
    "X25n0472_001:0047a04": "所在之處。四句偈處。一切天人皆應供養如佛塔",
    "X25n0472_001:0047a05": "廟。已尊重矣。經典之處。則為有佛若佛弟子。又尊",
    "X25n0472_001:0047a06": "重之至也。彼以七寶等施。施寶之地。及能施者。無",
    "X25n0472_001:0047a07": "如是事。故謂持說勝也。又此經名金剛般若波羅",
    "X25n0472_001:0047a08": "蜜。即般若離般若。能與一切諸佛如來證法作勝",
    "X25n0472_001:0047a09": "因故。又一切諸佛所共說故。皆以修習般若為因。",
    "X25n0472_001:0047a10": "證會等流之性。發明大事。無說可說。故曰因習證",
    "X25n0472_001:0047a11": "大體也。彼七寶布施福德。是染煩惱因。以能成就",
    "X25n0472_001:0047a12": "煩惱事故。如積微塵以成世界。不離人天因果。是",
    "X25n0472_001:0047a13": "因果皆非實有。故曰非微塵非世界。然是微塵非",
    "X25n0472_001:0047a14": "貪等煩惱體。是世界非煩惱染因界。故名微塵世",
    "X25n0472_001:0047a15": "界。是世塵無記。非彼染煩惱所及。縱能獲福。與微",
    "X25n0472_001:0047a16": "塵世界等。亦同於無記性。極為微劣。況此持經功",
    "X25n0472_001:0047a17": "德。能遠離煩惱因。能成佛菩提。及成就三十二相。",
    "X25n0472_001:0047a18": "非福德中之勝福德乎。又三十二相。非是正覺之",
    "X25n0472_001:0047a19": "體性。故名三十二相。比於持說法門。能得大覺性。",
    "X25n0472_001:0047a20": "亦為是劣。此佛身相雖劣。亦是出世之福。實勝過",
    "X25n0472_001:0047a21": "施寶所得世間之染福。況法身因。而不超越此三",
    "X25n0472_001:0047a22": "十二相。能降伏染福。而持經功德。更能降伏之也。",
    "X25n0472_001:0047a23": "(彼果勝苦故。難逢勝事故。境岸非知故。於餘不共故)。",
    "X25n0472_001:0047a24": "苦身勝於彼。希有及上義。彼智岸難量。亦不同餘法。",
    "X25n0472_001:0047b01": "(是甚深性故。勝餘略詮故。胄族高勝故。望福福珠勝)。",
    "X25n0472_001:0047b02": "堅實解深義。勝餘脩多羅。大因及清淨。福中勝福德。",
    "X25n0472_001:0047b03": "此釋以恒河沙等身命布施。至是名第一波羅蜜",
    "X25n0472_001:0047b04": "義也。彼捨無量身命以用布施。視乎捨資生財寶",
    "X25n0472_001:0047b05": "者。所得果報福德。此福勝彼福。何以故。彼捨身命。",
    "X25n0472_001:0047b06": "苦身心故。然是苦因。終招苦果。若以四句偈施。脫",
    "X25n0472_001:0047b07": "離苦海。其福不尤勝乎。爾時須菩提尊重法故。遂",
    "X25n0472_001:0047b08": "便墮淚。此法門希有。雖有智眼亦未曾聞。復是難",
    "X25n0472_001:0047b09": "逢。復是勝事。云何為勝。以上義故。如經說般若波",
    "X25n0472_001:0047b10": "羅蜜。即非般若波羅蜜。彼智岸無人能量。云何為",
    "X25n0472_001:0047b11": "到。由其所知境岸。唯佛。餘無能知者。故曰上義。又",
    "X25n0472_001:0047b12": "此法門不同餘法。此中有實相故。除佛法。餘處無",
    "X25n0472_001:0047b13": "實故。故信心清淨。不信餘法。則生實相。言實相者。",
    "X25n0472_001:0047b14": "唯此處有。言非實者。餘處不生。能生是相。當能成",
    "X25n0472_001:0047b15": "就第一希有功德。又此法門。是甚深性。故有能受",
    "X25n0472_001:0047b16": "持此經。思量修習。不起我等相者。是於可取境界。",
    "X25n0472_001:0047b17": "無有顛倒。得人無我也。又我等相。即是非相。是於",
    "X25n0472_001:0047b18": "我取。無有顛倒。得法無我也。此二如其次第。明我",
    "X25n0472_001:0047b19": "空法空。以至空空。能離一切諸相。則名諸佛。故謂",
    "X25n0472_001:0047b20": "真實堅固甚深之義也。佛乃印可須菩提所說。若",
    "X25n0472_001:0047b21": "復有人聞說是經。始焉不驚。既焉不怖。終焉不畏。",
    "X25n0472_001:0047b22": "彼於無上菩提。不以其希有而驚之。不以其甚深",
    "X25n0472_001:0047b23": "而怖之。不以其難成而畏之。是於此經。能生淨信。",
    "X25n0472_001:0047b24": "更無疑沮。其能生實相。而成就無量功德也必矣。",
    "X25n0472_001:0047c01": "此所謂堅實解深義者。後五百世寧無是人哉。特",
    "X25n0472_001:0047c02": "希有耳。又此法門勝餘脩多羅。佛說第一波羅蜜。",
    "X25n0472_001:0047c03": "非第一波羅蜜故。又云大因者。以第一波羅蜜。能",
    "X25n0472_001:0047c04": "為諸佛修證大體之因。又云清淨者。以無量諸佛",
    "X25n0472_001:0047c05": "所共說故。族胄高勝。極其清淨。彼以珍寶施者。無",
    "X25n0472_001:0047c06": "有如斯眾德圓備。此所得福。望前福聚。不啻霄壤。",
    "X25n0472_001:0047c07": "故謂彼福德中之勝福德也。",
    "X25n0472_001:0047c08": "(彼行堪忍時。雖苦行善故。彼德難量故。由斯名勝事)。",
    "X25n0472_001:0047c09": "能忍於苦行。以苦行有善。彼福不可量。如是最勝義。",
    "X25n0472_001:0047c10": "(由無恚怒情。不名為苦性。有安樂大悲。行時非苦果)。",
    "X25n0472_001:0047c11": "離我及恚相。實無於苦惱。共樂有慈悲。如是苦行果。",
    "X25n0472_001:0047c12": "此釋忍辱波羅蜜。至應生瞋恨義也。謂彼持經者。",
    "X25n0472_001:0047c13": "行苦行時。雖同苦果。而此苦行不疲倦。以有堪忍",
    "X25n0472_001:0047c14": "性故。名到彼岸。彼岸有二種義。一是善性故。由諸",
    "X25n0472_001:0047c15": "波羅蜜。皆以善為體性故。二是彼德難量故。由彼",
    "X25n0472_001:0047c16": "德岸曾無知者。故言非波羅蜜。此苦行勝彼捨身",
    "X25n0472_001:0047c17": "遠矣。如我於爾時無我人眾生壽者相。離於我相",
    "X25n0472_001:0047c18": "也。及王悔過。我心無瞋。離於恚相也。無我。則無受",
    "X25n0472_001:0047c19": "苦者。無瞋。則無惱彼者。但見共樂。不見有苦。但見",
    "X25n0472_001:0047c20": "慈悲。不見瞋恨。如是苦行果。由與勝法相應。雖曰",
    "X25n0472_001:0047c21": "忍辱到彼岸。其實般若到彼岸也。豈同恒沙身命",
    "X25n0472_001:0047c22": "布施所得果哉。",
    "X25n0472_001:0047c23": "(生心因不捨。是故應堅求。謂是得忍邊。及此心方便)。",
    "X25n0472_001:0047c24": "為不捨心起。修行及堅固。為忍波羅蜜。習彼能學心。",
    "X25n0472_001:0048a01": "此釋又念過去於五百世作忍辱仙人。至不應住",
    "X25n0472_001:0048a02": "相布施義也。佛無我人等相。自五百世以來。修行",
    "X25n0472_001:0048a03": "堅固。故能與菩提相應。若有菩薩不離我相等。苦",
    "X25n0472_001:0048a04": "行之時。見有苦惱。便欲捨菩提之心。是故應離諸",
    "X25n0472_001:0048a05": "相。若未生第一菩提心者。有如是過。故偈言。生心",
    "X25n0472_001:0048a06": "因不捨。是故應堅求。為何等心。是此心生因。而遣",
    "X25n0472_001:0048a07": "堅固勤求。復於何處。是不捨菩提心因。令進求也。",
    "X25n0472_001:0048a08": "偈言。為忍波羅蜜。習彼能學心。此謂入初地勝義",
    "X25n0472_001:0048a09": "之心。得忍邊際。行無住心。故經言發無上正等覺",
    "X25n0472_001:0048a10": "心。何以故。示不住生心義故。若心住色等。此必不",
    "X25n0472_001:0048a11": "能進求佛果。故菩薩應無所住而行布施。即是生",
    "X25n0472_001:0048a12": "起無住著心方便。謂得忍已。雖復遭苦。而不棄捨",
    "X25n0472_001:0048a13": "大菩提心。故曰習彼能學心也。",
    "X25n0472_001:0048a14": "(應知正行者。是利生因故。於有情事相。應知徧除遣)。",
    "X25n0472_001:0048a15": "修行利眾生。如是因當識。眾生及事相。遠離亦應知。",
    "X25n0472_001:0048a16": "(彼事謂名聚。最勝除其想。諸世尊無此。由真見相應)。",
    "X25n0472_001:0048a17": "假名及陰事。如來離彼相。諸佛無彼二。以見實法故。",
    "X25n0472_001:0048a18": "此釋為利益一切眾生。至即非眾生義也。云何為",
    "X25n0472_001:0048a19": "利益眾生修行。復遣不住利益眾生事耶。為斷此",
    "X25n0472_001:0048a20": "疑。故經言。為利益眾生。應如是布施。言此正行者。",
    "X25n0472_001:0048a21": "是利益眾生因。非取眾生相事故。何者是眾生事。",
    "X25n0472_001:0048a22": "偈言。假名及陰事。如來離彼相。彼眾生者。唯名字",
    "X25n0472_001:0048a23": "施設。喚為眾生。即是假名。原無實體。故如來說。一",
    "X25n0472_001:0048a24": "切相貌。即非相貌。如是足明人無我也。又眾生所",
    "X25n0472_001:0048b01": "依。謂由五陰所成。諦觀五陰。各無主宰。實無成眾",
    "X25n0472_001:0048b02": "生事。故如來說。一切眾生。即非眾生。如是足明法",
    "X25n0472_001:0048b03": "無我也。諸佛明彼二相不實。故無彼二相。以見於",
    "X25n0472_001:0048b04": "實相無相故。若見於真實。即不見有所度之人。亦",
    "X25n0472_001:0048b05": "不見有能度之智。一切無所住著。是真般若法",
    "X25n0472_001:0048b06": "也。",
    "X25n0472_001:0048b07": "(果不住因位。是得彼果因。世尊實語故。應知有四種)。",
    "X25n0472_001:0048b08": "果雖不住道。而道能為因。以諸佛實語。彼智有四種。",
    "X25n0472_001:0048b09": "(立要說下乘。及說大乘義。由諸授記事。皆無有差舛)。",
    "X25n0472_001:0048b10": "實智及小乘。說摩訶衍法。及一切受記。以不虗說故。",
    "X25n0472_001:0048b11": "此釋如來四語義也。如來言說。不離利生行施等",
    "X25n0472_001:0048b12": "事。即是道也。菩提妙果。雖不住於言說道中。而言",
    "X25n0472_001:0048b13": "說之道。能為菩提之因。以諸佛真實語言。能證離",
    "X25n0472_001:0048b14": "言之果故也。彼言說有四種智。彼真語者。但說真",
    "X25n0472_001:0048b15": "體實智。如華嚴境界。與大菩薩共也。實語者。如四",
    "X25n0472_001:0048b16": "諦因緣等法。與小乘共也。如語者。說大乘等法。與",
    "X25n0472_001:0048b17": "眾菩薩共也。不異語者。如一切受記等語。唯諸如",
    "X25n0472_001:0048b18": "來乃能究盡。所謂不共法也。以此四者。不虗誑於",
    "X25n0472_001:0048b19": "眾生。秦譯加一不誑語。非四者外。別有不誑語也。",
    "X25n0472_001:0048b20": "語本無誑。即不虗說。何慮其因果不相符耶。",
    "X25n0472_001:0048b21": "(不得彼順故。是非實非妄。如言而執者。對彼故宣說)。",
    "X25n0472_001:0048b22": "隨順彼實智。說不實不虗。如聞聲取證。對治如是說。",
    "X25n0472_001:0048b23": "此釋此法無實無虗義也。順彼實智第一義。說一",
    "X25n0472_001:0048b24": "切法本性無生。無生即無有。故無實。既無生。豈有",
    "X25n0472_001:0048c01": "滅。故無虗。上言我是真實語者。今又說無實無虗。",
    "X25n0472_001:0048c02": "一說兩兼。理難成信。由此答云。如言而執者。對彼",
    "X25n0472_001:0048c03": "故宣說。如依聲教得證菩提。便謂言中有菩提。又",
    "X25n0472_001:0048c04": "聞言中無菩提。便謂畢竟無菩提。不達言空而法",
    "X25n0472_001:0048c05": "實故。為破此二執故。說無實者。以所說法。不能得",
    "X25n0472_001:0048c06": "彼證法。所以對治言中有菩提之說也。又說無虗",
    "X25n0472_001:0048c07": "者。以此所說法。隨順彼證法。證果是實。所以對治",
    "X25n0472_001:0048c08": "言中無菩提之說也。惟其無實無虗。故一切應無",
    "X25n0472_001:0048c09": "所住。",
    "X25n0472_001:0048c10": "(當時諸處有。於真性不獲。由無知有住。智無住得真)。",
    "X25n0472_001:0048c11": "時及處實有。而不得真如。無智以住法。餘者有智得。",
    "X25n0472_001:0048c12": "(無智由如闇。當闇智若明。能對及所治。得失現前故)。",
    "X25n0472_001:0048c13": "闇如愚無智。明者如有智。對法及對治。得滅法如是。",
    "X25n0472_001:0048c14": "此釋心住於法而行布施。至見種種色義也。一切",
    "X25n0472_001:0048c15": "時者。謂過現未來。一切處者。謂三界。眾生實有真",
    "X25n0472_001:0048c16": "如法。真如有得不得者。由心有住法不住法之異",
    "X25n0472_001:0048c17": "耳。無般若之智。而住於法。心不清淨。如闇中無所",
    "X25n0472_001:0048c18": "見。雖有解脫之時。雖有涅槃之處。冥然罔覺。故不",
    "X25n0472_001:0048c19": "得真如也。有般若之智。而不住於法。心得清淨。如",
    "X25n0472_001:0048c20": "有目者。當夜盡日出。見種種色。時時解脫。處處涅",
    "X25n0472_001:0048c21": "槃。洞然無礙。故得真如也。明與闇對。是對法也。以",
    "X25n0472_001:0048c22": "有智治無智。是對治也。明生則暗滅。智生則愚滅。",
    "X25n0472_001:0048c23": "由其有目。顯得能對。如夜分已盡。顯所治闇法盡",
    "X25n0472_001:0048c24": "故。如日光明照。顯能治法現前故。得失現前。奈何",
    "X25n0472_001:0049a01": "不習般若智乎。",
    "X25n0472_001:0049a02": "(由如是正行。獲如是福量。於法正行者。業用今當說)。",
    "X25n0472_001:0049a03": "於何法修行。得何等福德。復成就何業。如是說修行。",
    "X25n0472_001:0049a04": "(於文有三種。受持讀演說。義得由從他。及己聞思故)。",
    "X25n0472_001:0049a05": "名字三種法。受持聞廣說。修從他及內。得聞是修智。",
    "X25n0472_001:0049a06": "(此謂熟內己。餘成他有情)。",
    "X25n0472_001:0049a07": "此為自湻熟。餘者化眾生。",
    "X25n0472_001:0049a08": "此釋能於此經受持讀誦。至成就無量無邊功德",
    "X25n0472_001:0049a09": "義也。持經功德。較量殊勝。是修何等行耶。是得何",
    "X25n0472_001:0049a10": "等福德耶。復成就何等事業耶。修持說行。是為正",
    "X25n0472_001:0049a11": "行。證真如果。是大福德。成就威力殊勝。是大事業。",
    "X25n0472_001:0049a12": "如是修行。皆自聞經始也。名字有三種。曰受持。曰",
    "X25n0472_001:0049a13": "讀誦。曰演說。欲受持其義。廣為人說。先須讀誦其",
    "X25n0472_001:0049a14": "文。是讀誦者聞慧也。受持者思慧也。從他聞法。內",
    "X25n0472_001:0049a15": "自思惟。兼此二者。是得修行智也。此聞思修智。不",
    "X25n0472_001:0049a16": "為耽玩文字故。為自湻熟般若性智故。以其有餘",
    "X25n0472_001:0049a17": "化導眾生。常以所聞廣為人說。俾人人皆能成就",
    "X25n0472_001:0049a18": "最上第一之果。是為無量無邊功德也。",
    "X25n0472_001:0049a20": "金剛般若波羅蜜經偈釋上(宗通卷八)"
}