{
    "X62n1189_001:0456b06": " 淨土承恩集新刻序",
    "X62n1189_001:0456b08": "承恩集者。乃妙能法師虗心為道。知恩報恩之言也。",
    "X62n1189_001:0456b09": "所以從始至終。無非讚極淨土。信極戀公。以及自己",
    "X62n1189_001:0456b10": "真信實行。直心發露等語。可謂醒愚蒙之痛策。渡苦",
    "X62n1189_001:0456b11": "海之慈航也。法師生來純厚。信根天然。在儒教時。見",
    "X62n1189_001:0456b12": "佛必禮。逢僧喜拜。故得於淨土法門。深信力行如此。",
    "X62n1189_001:0456b13": "因念淨土。正被時機。遂發大心。極力闡揚。逢人必勸",
    "X62n1189_001:0456b14": "每晨十念。及記數持名。一時依教得往生者。不能盡",
    "X62n1189_001:0456b15": "舉。有三人聽法師之言。十念記數。盡報不倦。皆得往",
    "X62n1189_001:0456b16": "生。乃余親聞親見。一瑞邑常甯寺。超宗師。三日之前。",
    "X62n1189_001:0456b17": "預知時至。遂將衣服經書。分施親友。至第三日。請眾",
    "X62n1189_001:0456b18": "同念佛一枝香而逝。一平邑廣慧寺。錦靜師。七日之",
    "X62n1189_001:0456b19": "前。預知時至。遂請淨友打七。自己禁語。相隨念佛。至",
    "X62n1189_001:0456b20": "第七日。端坐忻然而逝。一常甯寺之隣。黃茂森居士。",
    "X62n1189_001:0456b21": "臨終之時讚曰。承妙能法師示云。若知西方好處。假",
    "X62n1189_001:0456b22": "使請作國王。必不肯去。果然果然。并誡妻子。精進念",
    "X62n1189_001:0456b23": "佛。遂稱佛而逝。略記三人。以明淨土之當機。持名之",
    "X62n1189_001:0456b24": "靈驗。總由法師力宏斯道之大願也。堅密大師示十",
    "X62n1189_001:0456c01": "念法門云。此淨業必不可少之行。即課佛多者。亦當",
    "X62n1189_001:0456c02": "行之。藕益大師云。念佛之法雖多。持名最為簡便。持",
    "X62n1189_001:0456c03": "名之法雖多。記數最為穩當。真實操履之士。豈求異",
    "X62n1189_001:0456c04": "愚夫愚婦哉。今觀三人。別無奇妙。只有十念記數而",
    "X62n1189_001:0456c05": "已。故知十念記數。功德不可說不可說。余深慚下劣。",
    "X62n1189_001:0456c06": "常生憂疑。何幸聞斯切要之典。每讀之。如雲開月朗。",
    "X62n1189_001:0456c07": "慶快之至。遂發心募刻。以公淨友。唯願若見若聞。咸",
    "X62n1189_001:0456c08": "學法師信極戀公之志。必得死心念佛。早生西方。庶",
    "X62n1189_001:0456c09": "不負承恩集血滴滴之言也。",
    "X62n1189_001:0456c10": "時維",
    "X62n1189_001:0456c11": "光緒二年四月佛降誕日淨業弟子心永能奉敬然",
    "X62n1189_001:0456c12": "臂香十二炷稽首謹識",
    "X62n1189_001:0456c16": "淨上承恩集目錄",
    "X62n1189_001:0456c17": "蓮宗必讀新刻緣起西方徑路序",
    "X62n1189_001:0456c18": "淨土自警錄序淨土神珠序",
    "X62n1189_001:0456c19": "淨土隨學序西歸行儀序",
    "X62n1189_001:0456c20": "念佛開心頌跋徑路開心二書同跋",
    "X62n1189_001:0456c21": "募刻神珠跋徑律異相跋",
    "X62n1189_001:0456c22": "生無生論親聞記跋刻往生要關緣起",
    "X62n1189_001:0456c23": "刻血像詩緣起閱徹祖語錄有感",
    "X62n1189_001:0456c24": "閱菩提心文有感血書彌陀經發願",
    "X62n1189_001:0457a01": "跋戀公發願文偈血書(四十八願九品觀章)發願",
    "X62n1189_001:0457a02": "復戀公書八要贅言良醫救苦",
    "X62n1189_001:0457a03": "掩關警策(附)發露自勉呵棄欲蓋",
    "X62n1189_001:0457a04": "題血像詩十種功德莫求速驗",
    "X62n1189_001:0457a05": "真信佛號薄有所領念佛自慚",
    "X62n1189_001:0457a06": "念佛自幸念佛自鞭念佛自慰",
    "X62n1189_001:0457a07": "念佛偶成念佛述懷念佛感懷",
    "X62n1189_001:0457a08": "幸親知識慶聞極樂全憑信願",
    "X62n1189_001:0457a09": "必須記數不用多解十念法門",
    "X62n1189_001:0457a10": "和徹祖詩刻親聞記偈自跋",
    "X62n1189_001:0457a13": "淨土承恩集",
    "X62n1189_001:0457a15": "諗西學人　妙能芳慧　編",
    "X62n1189_001:0457a16": "蓮宗必讀新刻緣起",
    "X62n1189_001:0457a17": "夫信願持名。乃速脫輪迴之最勝方便。靈峯云。倘信",
    "X62n1189_001:0457a18": "願不真。雖一心不亂。亦不得生。若信願猛利。雖散心",
    "X62n1189_001:0457a19": "念佛。亦必往生。徹悟云。只將信願二法。常存在心。如",
    "X62n1189_001:0457a20": "忠臣之奉聖君密旨。孝子之受慈父嚴命。不論多念",
    "X62n1189_001:0457a21": "少念。皆為往生正因。故知信願持名。為修行之宗要。",
    "X62n1189_001:0457a22": "不可忽諸。戀西大師。所編蓮宗必讀。專重信願持名",
    "X62n1189_001:0457a23": "一法。深契一行三昧之旨。不但令多障有情。依斯徑",
    "X62n1189_001:0457a24": "登不退。又可使疑惑之徒。信而有勇。誠苦海之慈航。",
    "X62n1189_001:0457b01": "昏衢之慧日也。又自序一章。將釋迦徹底之悲心。彌",
    "X62n1189_001:0457b02": "陀普被之大願。淨土之要綱。持名之妙訣。統括在一",
    "X62n1189_001:0457b03": "序之中。不唯言簡意周。且使淨土深旨。無餘蘊矣。予",
    "X62n1189_001:0457b04": "初一讀。喜出望外。如貧得寶。如暗得燈。雖淨土諸書",
    "X62n1189_001:0457b05": "如山積。其中不無藥忌之嫌。唯此一書。頗切今時。盡",
    "X62n1189_001:0457b06": "善盡美。如矢必應弦。藥必應病。名之曰必讀。夫復何",
    "X62n1189_001:0457b07": "疑。請即流通。以結淨緣。師曰。謬集諸文。流通何益。但",
    "X62n1189_001:0457b08": "自作鞭策耳。因堅請不已。遂囑余較訂。付之剞劂。所",
    "X62n1189_001:0457b09": "願凡同志者。共為披讀。了然知生信發願。以起妙行。",
    "X62n1189_001:0457b10": "而速脫輪迴。永階不退。未有逾此者也。敬跋數語。以",
    "X62n1189_001:0457b11": "識法喜云爾。",
    "X62n1189_001:0457b12": "西方徑路序",
    "X62n1189_001:0457b13": "大集經云。末法億億人修行。罕一得道。唯依念佛。可",
    "X62n1189_001:0457b14": "得度脫。蓋餘門修道。全憑自力。竪出三界。先須懺其",
    "X62n1189_001:0457b15": "現業。斷盡煩惱。若現業不懺。見思煩惱。分毫未盡。則",
    "X62n1189_001:0457b16": "分段生死不盡。不能出離同居國土。故云億億人修",
    "X62n1189_001:0457b17": "行罕一得道。唯念佛求生淨土。乃仗佛力。橫出三界。",
    "X62n1189_001:0457b18": "不須懺業。不斷煩惱。從此同居。生彼同居。一生彼國。",
    "X62n1189_001:0457b19": "則生死根株。便永斷矣。故云唯依念佛。可得度脫。所",
    "X62n1189_001:0457b20": "以善導和尚云。修餘行業。迂僻難成。唯此法門。速超",
    "X62n1189_001:0457b21": "生死。又云。唯有徑路修行。但念阿彌陀佛。況末世鬬",
    "X62n1189_001:0457b22": "諍堅固。邪師說法如恒河沙。捨此簡易直捷方便。甯",
    "X62n1189_001:0457b23": "不被惑。戀西大師謹遵此旨。備考佛祖誠言。述成四",
    "X62n1189_001:0457b24": "十八偈。并錄諸文為證。將淨土之指南。和盤托出。往",
    "X62n1189_001:0457c01": "生之左券。徹底掀翻。不但詞切理明。易階信願。且使",
    "X62n1189_001:0457c02": "障深機鈍。易解持名。名之曰西方徑路。誠可謂徑路",
    "X62n1189_001:0457c03": "中之徑路也。有同學願西壽西等。倡募流通。所願見",
    "X62n1189_001:0457c04": "者聞者。皆結淨緣。信者願者。同生樂國。甲戌夏佛降",
    "X62n1189_001:0457c05": "誕日。學人芳慧敬然臂香九炷。供養阿彌陀佛。稽首",
    "X62n1189_001:0457c06": "書於旌教講寺之淨土關。",
    "X62n1189_001:0457c07": "淨土自警錄序",
    "X62n1189_001:0457c08": "夫淨土法門。羣機普攝。凡具信願。皆得往生。乃至臨",
    "X62n1189_001:0457c09": "終苦逼。但稱十念。亦必橫超。非彌陀願海。安能如此。",
    "X62n1189_001:0457c10": "可謂圓頓中最極圓頓。方便中第一方便也。戀西大",
    "X62n1189_001:0457c11": "師所編淨土自警錄。全提此旨。述偈讚揚。將諸佛之",
    "X62n1189_001:0457c12": "誠言。重重拈出。列祖之要語。一一指陳。讚極西方之",
    "X62n1189_001:0457c13": "妙境。嘆盡娑婆之苦情。不但令淺學之人。信而有勇。",
    "X62n1189_001:0457c14": "又可使深悟之士。理事圓彰。誠苦海中之大津梁也。",
    "X62n1189_001:0457c15": "余每一展讀。身毛卓竪。如熟睡聞迅雷。鈍馬着痛鞭。",
    "X62n1189_001:0457c16": "則欣淨愈深。厭苦愈切。雖淨土諸書。眾美畢備。未有",
    "X62n1189_001:0457c17": "如此精誠。抉破時病。句句從悲心流出。言言因實行",
    "X62n1189_001:0457c18": "發揮。以此自警警人。懇切之至。所願有緣遇此。深生",
    "X62n1189_001:0457c19": "慶信。發願持名。誓無改變。縱遇邪說紛紛。必不為他",
    "X62n1189_001:0457c20": "岐所惑。莫論散心定心。只尅課程。終身不缺。日勤日",
    "X62n1189_001:0457c21": "切。淨土華蕋。晝夜增榮矣。同志者共勉之。",
    "X62n1189_001:0457c22": "淨土神珠序",
    "X62n1189_001:0457c23": "淨土法門。所以稱神珠者。蓋佛德圓融。隨心發現。如",
    "X62n1189_001:0457c24": "摩尼寶。有願必遂。觀經云。諸佛正徧知海。從心想生。",
    "X62n1189_001:0458a01": "是故心想佛時。是心即是三十二相。八十隨形好。是",
    "X62n1189_001:0458a02": "心作佛。是心是佛。既云是心作佛。是心是佛。則知是",
    "X62n1189_001:0458a03": "心作九界。是心是九界。世出世法。無不由心而作。無",
    "X62n1189_001:0458a04": "不即心而是。故楞嚴云。知其本因。隨所緣出。諸法所",
    "X62n1189_001:0458a05": "生。唯心所現。如是。則十方虗空。微塵國土。皆是心中",
    "X62n1189_001:0458a06": "之物。離心之外。更無一法可得。故知十世古今。始終",
    "X62n1189_001:0458a07": "不離於當念。無邊剎土。自他不隔於毫端。十萬億剎",
    "X62n1189_001:0458a08": "之遐方。的是唯心之淨土。八萬四千之妙相。得非本",
    "X62n1189_001:0458a09": "性之彌陀。余從前捨西方極樂。別言唯心淨土。捨萬",
    "X62n1189_001:0458a10": "德慈尊。別言自性彌陀。背樂邦之慈父。墮死水之深",
    "X62n1189_001:0458a11": "坑。真可哀哉。戀西大師。盡棄舊習。力究此宗。見時人",
    "X62n1189_001:0458a12": "之謬解。愍自己之前非。集諸聖之誠言。闡一乘之妙",
    "X62n1189_001:0458a13": "旨。名之曰淨土神珠。欲令修淨業者。了知現前一念。",
    "X62n1189_001:0458a14": "具無量義。信彌陀依正。還在西方。西方依正。不離本",
    "X62n1189_001:0458a15": "性迴神億剎。實生自己心中。孕質九蓮。豈逃剎那際",
    "X62n1189_001:0458a16": "內。神珠之等。良在於斯。予深愧下愚。無言可讚。聊記",
    "X62n1189_001:0458a17": "親聞。以表師志云爾。壬申夏淨業學者芳慧拜識。",
    "X62n1189_001:0458a18": "淨土隨學新刻序",
    "X62n1189_001:0458a19": "淨土隨學一書。乃戀西大師深念佛恩。剖心瀝血之",
    "X62n1189_001:0458a20": "言。其中闡揚淨土妙義。罄無不盡。非但言真行實。令",
    "X62n1189_001:0458a21": "人易起深信。而且文簡理明。令人易發大願。信願既",
    "X62n1189_001:0458a22": "備。則持名一行。不勇自勇。如禮想與入觀。將二經之",
    "X62n1189_001:0458a23": "本旨。次第指陳。徑路及開心。將淨土之正宗。分明拈",
    "X62n1189_001:0458a24": "出。非善導親承。堅密面授。豈有是哉。十一序文。或引",
    "X62n1189_001:0458b01": "初心。而別垂方便。或宏淨要。而細剖幽微。皆依聖教",
    "X62n1189_001:0458b02": "發揮。慈心湧出。十篇發願。或感深恩。而立誓上求。或",
    "X62n1189_001:0458b03": "懺重罪。而發心下化。可謂將此深心奉塵剎。是則名",
    "X62n1189_001:0458b04": "為報佛恩。至若有佛土頌。破心性無佛無土之偏邪。",
    "X62n1189_001:0458b05": "痛策依稀。救名號即佛即心之混濫。乃別出心裁。對",
    "X62n1189_001:0458b06": "病發藥。且平常。且奇特。非透徹靈峯堅密之意。安有",
    "X62n1189_001:0458b07": "此作。以及深恩略讚。刺血暢懷。種種偈等。莫不為被",
    "X62n1189_001:0458b08": "時機。瀝枯心血。幽玄之至。警策之極。夫此書者。真可",
    "X62n1189_001:0458b09": "謂救病神方。生西妙訣。故能令我障重之人。於持名",
    "X62n1189_001:0458b10": "法門。深起信願。死盡偷心。自蒙曉法師。指我見師於",
    "X62n1189_001:0458b11": "佛頂山。至今十有餘載。所承法恩。不可思議。非盡未",
    "X62n1189_001:0458b12": "來際。助師行化。安能酧報也哉。乙亥夏。有西舲上人。",
    "X62n1189_001:0458b13": "自涔陽遠訪至紹。一見此書。殷勤稱讚。再四勸師流",
    "X62n1189_001:0458b14": "通結緣。遂題詞於卷首。又淨友本緣對余云。某甲得",
    "X62n1189_001:0458b15": "解魔纏仗隨學力。遂出錢二十千。復行倡募。願廣流",
    "X62n1189_001:0458b16": "通。以報深德。書名隨學隨者謙也。學者信也。師具此",
    "X62n1189_001:0458b17": "謙信二德將來往生。必早見佛。唯願淨業之士。咸隨",
    "X62n1189_001:0458b18": "此學。學到如師信願切。定隨師後見彌陀。隨學二字。",
    "X62n1189_001:0458b19": "甚深甚深。可知吾師一生苦志。都回向在隨學二字。",
    "X62n1189_001:0458b20": "故自序云。願承此隨學善根。早得見佛聞法。早能說",
    "X62n1189_001:0458b21": "法利生。即普賢菩薩。常隨佛學。恒順眾生之順也。時",
    "X62n1189_001:0458b22": "光緒元年臘月望日弟子妙能芳慧在舜江旌教講",
    "X62n1189_001:0458b23": "寺淨土關內敬然臂香四十八炷供養阿彌陀佛并",
    "X62n1189_001:0458b24": "隨學妙書稽首謹序。",
    "X62n1189_001:0458c01": "西歸行儀跋",
    "X62n1189_001:0458c02": "佛說彌陀經者。圓中鈔云。即是三德秘藏。圓該一切。",
    "X62n1189_001:0458c03": "舒之則彌綸法界。一即一切。卷之則攝在一經。一切",
    "X62n1189_001:0458c04": "即一。能如是了。則彌陀一經。充滿法界可也。十方法",
    "X62n1189_001:0458c05": "界。皆具此經可也。受持之人。諸佛護念。其所護念。不",
    "X62n1189_001:0458c06": "在茲乎。求淨土者。急須諷誦。以此功德。速往西方。讀",
    "X62n1189_001:0458c07": "誦大乘。無過於此。十念門者。彌陀立誓以導奉持。可",
    "X62n1189_001:0458c08": "不遵乎。每晨稱念。面必向西。楚禪師云。一方土淨方",
    "X62n1189_001:0458c09": "方淨。十念心真念念真。此深得面西十念之奧旨。故",
    "X62n1189_001:0458c10": "靈峯讚楚石。即是阿彌陀正覺也。為此持名人縱得",
    "X62n1189_001:0458c11": "一心不亂。此行切不可廢。此行一廢。則信願不切。往",
    "X62n1189_001:0458c12": "生難矣。故要解云。若無信願。縱將名號。持至風吹不",
    "X62n1189_001:0458c13": "入。雨打不濕。亦無得生之理。二儀者。運三業之至誠。",
    "X62n1189_001:0458c14": "向西方之妙境。則心佛宛然。自他不隔。是心作佛。是",
    "X62n1189_001:0458c15": "心是佛之旨明矣。苟能遵此。則信願不深。而自深焉。",
    "X62n1189_001:0458c16": "蓮宗必讀序云。名號功德。自何而始。乃因六八大願",
    "X62n1189_001:0458c17": "之所莊嚴。九品悲心之所成就也。是故專持名者。此",
    "X62n1189_001:0458c18": "二經文。應當熟讀。堅固信願。全賴於斯。戀西大師以",
    "X62n1189_001:0458c19": "至誠心。集此一書。可謂契理契機。盡美盡善。其自序",
    "X62n1189_001:0458c20": "一章。奇唱極談。精詳貫徹。非得三昧。定佛冥加。略引",
    "X62n1189_001:0458c21": "後文云。彌陀因果。始終不捨於我等苦惱眾生。而依",
    "X62n1189_001:0458c22": "此持名。於念念中。必能圓具信願行之三種資糧。誠",
    "X62n1189_001:0458c23": "哉此語。不得淨宗之骨髓。必難如是。余初一讀。便如",
    "X62n1189_001:0458c24": "得寶。越讀越深。愈思愈妙。深慚垢重。何幸聞斯。得益",
    "X62n1189_001:0459a01": "良多。感恩不盡。乃覺從前持名。全無信願。只是壓捺",
    "X62n1189_001:0459a02": "妄想而已。所以每每改換題目。別求深妙。故堅密大",
    "X62n1189_001:0459a03": "師云。未階淨信淨願。十方三世佛祖大道。如何荷擔。",
    "X62n1189_001:0459a04": "唯願修淨業者。竭力遵此行儀。則信願必堅。西歸必",
    "X62n1189_001:0459a05": "穩。見佛非難。度生亦廣。甲戌夏諗西學者芳慧敬然",
    "X62n1189_001:0459a06": "臂香四十八炷供養淨土法門拜識。",
    "X62n1189_001:0459a07": "刻開心頌跋",
    "X62n1189_001:0459a08": "念佛開心一頌。戀西大師因念佛人。有二種障。不能",
    "X62n1189_001:0459a09": "生喜而作。夫念佛不能生喜者。皆因未得其妙。不知",
    "X62n1189_001:0459a10": "有功。故而貪著悟門。惡嫌妄想。若能得妙知功。則悟",
    "X62n1189_001:0459a11": "門妄想。二無憂矣。佛號功德。微妙難思。苟能信之。則",
    "X62n1189_001:0459a12": "萬慮皆忘。欣心必起。行人各有無始以來。妄想習氣。",
    "X62n1189_001:0459a13": "只要深知其過。必不為害。是故但須呵棄。不必著意",
    "X62n1189_001:0459a14": "遣除。越遣越多。此六則頌。次第貫連。細心讀之。必有",
    "X62n1189_001:0459a15": "深益。念佛開心。心開見佛。無邊妙義。咸在其中。修淨",
    "X62n1189_001:0459a16": "業者。不可不讀。余愧宿障深重。學無所成。幸遇戀公。",
    "X62n1189_001:0459a17": "歷垂言教。確信持名。今讀此頌。復得斷除二種深障。",
    "X62n1189_001:0459a18": "深蒙法潤。感德無涯。由是發心。敬刻流通。願公有緣。",
    "X62n1189_001:0459a19": "同霑法乳。甲戌夏學者芳慧敬然臂香九炷謹識。",
    "X62n1189_001:0459a20": "徑路開心頌二書同跋",
    "X62n1189_001:0459a21": "葉靜覺居士與戀公書云。弟子靜覺。承恩指化。猶野",
    "X62n1189_001:0459a22": "人效食橄欖。惟有忍澀嚼去。誓得清香而後已。茲者",
    "X62n1189_001:0459a23": "奉到前月所發西方徑路。念佛開心頌三本。翻深出",
    "X62n1189_001:0459a24": "淺。顯易隱難。真徑路中之徑路。方便中之方便。若非",
    "X62n1189_001:0459b01": "柔軟老婆婆。怎醫嬌孩心裏病。苦口誠言。聲聲皆血。",
    "X62n1189_001:0459b02": "化執起懦。厥功偉哉。弟子等自當朝斯夕斯。但願心",
    "X62n1189_001:0459b03": "花開朗。性體靈明。普度佛種。同生極樂。方足以報佛",
    "X62n1189_001:0459b04": "恩。而慰師願也。余閱此信。每閱一轉。為一首肯。慚愧",
    "X62n1189_001:0459b05": "之至。歡喜之極。書云。翻深出淺。顯易隱難。化執起懦。",
    "X62n1189_001:0459b06": "厥功偉哉。愧哉。余每每有此讚意。詞不能達。居士真",
    "X62n1189_001:0459b07": "所謂先得我心者矣。又云。若非柔軟老婆婆。怎醫嬌",
    "X62n1189_001:0459b08": "孩心裏病。苦口誠言。聲聲皆血。喜哉。戀公一生之苦",
    "X62n1189_001:0459b09": "志。得此知音。誠所謂伯牙之琴。非子期莫識者矣。閱",
    "X62n1189_001:0459b10": "此書者。不但頗知居士常念佛恩之大善根。且深識",
    "X62n1189_001:0459b11": "戀公每鏤心血之大悲願也。居士於淨土。若非緣之",
    "X62n1189_001:0459b12": "深。信之極。於二書。若非解之深。喜之極。決定不能出",
    "X62n1189_001:0459b13": "此言哉。是故將此共成一跋。以附二書之後。以暢余",
    "X62n1189_001:0459b14": "懷。而表師志。採長補短。乃余之不肖也。學者芳慧妙",
    "X62n1189_001:0459b15": "能拜識舜于江旌教寺之淨土關。",
    "X62n1189_001:0459b16": "募刻淨土神珠後跋",
    "X62n1189_001:0459b17": "余自慚昏昧。學力全無。若不逢知識。將唯心本性。細",
    "X62n1189_001:0459b18": "細剖明。禪淨混濫之大病根。猶且不知。唯心本性。瞞",
    "X62n1189_001:0459b19": "盰儱侗之微細病源。那能辨別。為此倘無明師。定起",
    "X62n1189_001:0459b20": "邪見。縱存信願。焉能了知因果厭欣之奧旨。縱喜持",
    "X62n1189_001:0459b21": "名。焉能明解唯佛唯土之妙宗也。幸哉獲此神珠。如",
    "X62n1189_001:0459b22": "昏衢而逢寶炬。照了病根。終生淨土。得益無量。感恩",
    "X62n1189_001:0459b23": "不盡。略引序云。淨土實境昭彰。即是唯心。彌陀真身",
    "X62n1189_001:0459b24": "顯現。即是自性。實有淨土可生。實有彌陀可見。此等",
    "X62n1189_001:0459c01": "語者。妙哉至矣。不但融通事理。圓明心宗。抑且斬盡",
    "X62n1189_001:0459c02": "偏邪。抉破時病。誠天台之的旨。淨土之正宗者焉。願",
    "X62n1189_001:0459c03": "同行之人。同遵此學。熏此妙解。必起妙行。必得早生",
    "X62n1189_001:0459c04": "淨土。早見彌陀。早獲法忍。早度眾生。庶不負智者慈",
    "X62n1189_001:0459c05": "雲法智幽溪靈峯徹悟等。諸大祖師。一番血力。又不",
    "X62n1189_001:0459c06": "負戀公所集神珠。為法為人之一片苦心矣。余因法",
    "X62n1189_001:0459c07": "緣有幸。故募刊畢。而復為之跋。甲戌冬學人芳慧敬",
    "X62n1189_001:0459c08": "然臂香四十八炷供養阿彌陀佛遂回向云。",
    "X62n1189_001:0459c09": "　吾今募刻神珠　　為感重魘得窹",
    "X62n1189_001:0459c10": "　普願若見若聞　　信有西方淨土",
    "X62n1189_001:0459c11": "　不落理執偏空　　不墮邪見岐路",
    "X62n1189_001:0459c12": "　人人憑此修行　　同見彌陀慈父",
    "X62n1189_001:0459c13": "淨土生無生論親聞記重梓跋",
    "X62n1189_001:0459c14": "天台云。熾然求生淨土。達生體不可得。即真無生。此",
    "X62n1189_001:0459c15": "謂心淨故佛土淨。愚者為生所縛。聞生即作生解。聞",
    "X62n1189_001:0459c16": "無生即作無生解。不知生即無生。無生即生。長蘆云。",
    "X62n1189_001:0459c17": "以生為生。常見也。以無生為無生。斷見也。生而無生。",
    "X62n1189_001:0459c18": "無生而生。第一義也。天如復約性相義釋之。妙真如",
    "X62n1189_001:0459c19": "性。本自無主。因緣和合。乃有生相。以其性能現相。故",
    "X62n1189_001:0459c20": "無生即生。以其相由性現。故生即無生。天衣懷禪師",
    "X62n1189_001:0459c21": "所謂。生則決定生。去則實不去是也。如上發明生無",
    "X62n1189_001:0459c22": "生義。皆可斷深疑而生深信。無奈去聖時遙。人根日",
    "X62n1189_001:0459c23": "陋。於此圓頓直捷之旨。不能了知。所以唯心本性之",
    "X62n1189_001:0459c24": "宗。每多混濫。是故幽溪大師。別出奇才。復造生無生",
    "X62n1189_001:0460a01": "論。僅十門。而能徧收於龍宮海藏。只一法。而能貫徹",
    "X62n1189_001:0460a02": "於三世十方。奇哉妙辯通神。古今未有。故受教法師",
    "X62n1189_001:0460a03": "序親聞記云。敷文極暢。闡義至精。座下聽眾。無一人",
    "X62n1189_001:0460a04": "若身若心生。懈倦而不開悟者。余倘不聞戀公每每",
    "X62n1189_001:0460a05": "深讚。焉能於此信入。決志求生。全仗此矣。遂發心募",
    "X62n1189_001:0460a06": "刻。以酧厚德。所願法界眾生。同結此緣。盡未來時。共",
    "X62n1189_001:0460a07": "揚此法。後學芳慧敬然臂香四十八炷稽首謹識。",
    "X62n1189_001:0460a08": "經律異相摘錄跋",
    "X62n1189_001:0460a09": "夫經律異相一書。特採因果。專明罪福。發明十方諸",
    "X62n1189_001:0460a10": "佛。為一大事因緣。出現於世。說種種法門。開示眾生。",
    "X62n1189_001:0460a11": "總不出因果之義。戀西大師學稟台宗。行專淨業。因",
    "X62n1189_001:0460a12": "果之事。最極尊重。偶讀此書。欣然之至。惜其太廣。不",
    "X62n1189_001:0460a13": "能徧行。隨筆錄之。而成兩卷。以此自警。并以警世。為",
    "X62n1189_001:0460a14": "法之心。可謂至矣。余每一披覽。悲欣交集。何幸而得",
    "X62n1189_001:0460a15": "逢斯典。稍知因果。何罪而染習難除。淨功莫尅。諒必",
    "X62n1189_001:0460a16": "宿世因果不分之報也。願同袍之士。同閱此書。同信",
    "X62n1189_001:0460a17": "因果。同念彌陀。同生淨土。庶不負流通此法已。",
    "X62n1189_001:0460a18": "附刻往生要關緣起",
    "X62n1189_001:0460a19": "余每見修淨業者。說著現世往生。多疑而不決。非疑",
    "X62n1189_001:0460a20": "業障深重。即疑功行淺薄。人人易犯此病。箇箇難逃",
    "X62n1189_001:0460a21": "此關。何哉。皆因不知彌陀願力。特於苦處生悲故也。",
    "X62n1189_001:0460a22": "余壬申夏至虞。見戀西大師要關之旨。不怕業障重。",
    "X62n1189_001:0460a23": "只愁信力微。不嫌功行淺。最忌心自退。此深契彌陀",
    "X62n1189_001:0460a24": "普收之願。諸佛廣讚之心。可謂破夜明燈。過河要筏。",
    "X62n1189_001:0460b01": "欲往西者。必不可少。遂發心付梓。并印千張。以結淨",
    "X62n1189_001:0460b02": "緣。今刊神珠。又附於後。普願見者聞者。知其勝異方",
    "X62n1189_001:0460b03": "便。不被此一疑。而失千萬劫難逢之奇遇也。",
    "X62n1189_001:0460b04": "附刻血畫阿彌陀佛詩緣起",
    "X62n1189_001:0460b05": "同治壬申夏日。戀西大師。見余和吳决西居士。血畫",
    "X62n1189_001:0460b06": "彌陀像詩十首。忽生隨喜。每和二首余一見之。深生",
    "X62n1189_001:0460b07": "慚愧。乃超過我百十萬億倍也。讀之愈久。歡喜愈深。",
    "X62n1189_001:0460b08": "此詩知者頗多。皆稱美善。總不及我師之至誠懇切。",
    "X62n1189_001:0460b09": "誠可起信願而助持名。謹將此詩。附刻神珠之後。普",
    "X62n1189_001:0460b10": "告同學友人。同為警策。願同刺幻身。同描真佛。誠能",
    "X62n1189_001:0460b11": "運此懇苦之心。決定到彼極樂之國。",
    "X62n1189_001:0460b12": "讀徹悟禪師語錄有感序",
    "X62n1189_001:0460b13": "同治丁卯冬。余在普陀法華洞。蒙戀公將徹祖語錄",
    "X62n1189_001:0460b14": "數叚最切要處示余。余即另抄一紙。隨身受持。語云。",
    "X62n1189_001:0460b15": "倘置佛名而別修三乘聖行。亦是浪用精神。亦是千",
    "X62n1189_001:0460b16": "鈞之弩。為鼷鼠而發機。況造六凡生死之業乎。一句",
    "X62n1189_001:0460b17": "佛號。不雜異緣。十念功成。頓超多劫。於此不信。真同",
    "X62n1189_001:0460b18": "木石。捨此別修。非狂即痴。倘佛祖現身。順逆至極。尚",
    "X62n1189_001:0460b19": "不改其信願。況其餘乎。世間出世思維遍。不念彌陀",
    "X62n1189_001:0460b20": "更念誰。一聲佛號一聲心。直下分明豈待尋。一念悟。",
    "X62n1189_001:0460b21": "隨淨緣。即佛法界。一念迷。隨染緣。即九法界。凡動一",
    "X62n1189_001:0460b22": "念。即十界種子。可不珍重乎。夫成佛是佛。理無二致。",
    "X62n1189_001:0460b23": "見性作佛。難易相懸。豈非念佛較之參禪。尤為直截",
    "X62n1189_001:0460b24": "痛快也哉。嗟乎。余慚垢重。雖得此至言。時常披閱。總",
    "X62n1189_001:0460c01": "不能放下世緣。一心念佛。故一回溫郡。被業緣所牽。",
    "X62n1189_001:0460c02": "常逐利名。競爭人我。所造罪愆。非但九品難登。抑且",
    "X62n1189_001:0460c03": "三途難免。由是發心。往虞東明因寺。復親戀公。幸藉",
    "X62n1189_001:0460c04": "慈力。而得掩關於旌教寺至。乙亥春將。徹祖之文。細",
    "X62n1189_001:0460c05": "心讀之。始知此數叚文。說理圓頓之極。說事剴切之",
    "X62n1189_001:0460c06": "至。說信願堅固。盡詮淨土之玄關。說因果同時。極顯",
    "X62n1189_001:0460c07": "淨宗之奧旨。且淨染判悟迷。明指為佛為生之緣起。",
    "X62n1189_001:0460c08": "禪淨分難易。甚彰是佛作佛之綱宗。誠可謂徹骨之",
    "X62n1189_001:0460c09": "談。剖心之語。設不遇戀公指提。安能於茲得益。此恩",
    "X62n1189_001:0460c10": "此德。剜肉以然千燈。未足酧報。遂即向佛前。敬然臂",
    "X62n1189_001:0460c11": "香四十八炷。供養阿彌陀佛。立誓每日持佛號六萬",
    "X62n1189_001:0460c12": "聲。莊誦彌陀經六卷。畢命為期永無改變。又印送徹",
    "X62n1189_001:0460c13": "祖語錄四十八部。以結淨緣。所願承此功德。速捨苦",
    "X62n1189_001:0460c14": "命。速取樂邦。速回堪忍。速度含靈。始堪報徹祖之恩。",
    "X62n1189_001:0460c15": "并可酧戀公之德耶。今將前文。重述六偈。以自痛策。",
    "X62n1189_001:0460c16": "倘置佛名(至)頓超多劫(贊曰說理圓頓之極)。",
    "X62n1189_001:0460c17": "十念能超多劫修。蓮邦速入妙無儔。三乘聖行功虗",
    "X62n1189_001:0460c18": "棄。況起六凡生死謀。",
    "X62n1189_001:0460c19": "於此不信(至)非狂即痴(贊曰說事剴切之至)。",
    "X62n1189_001:0460c20": "不信西方是極痴。如同木石實堪悲。願從今日狂心",
    "X62n1189_001:0460c21": "歇。定課持名不改移。",
    "X62n1189_001:0460c22": "倘佛祖現身(至)更念誰(贊曰說信願堅固云云)。",
    "X62n1189_001:0460c23": "淨土須憑信願堅。豈因順逆被他牽。縱然佛祖移吾",
    "X62n1189_001:0460c24": "志。決不更張最勝緣。",
    "X62n1189_001:0461a01": "一聲佛號(至)豈待尋(贊曰說因果同時云云)。",
    "X62n1189_001:0461a02": "淨宗因果本同時。纔念洪名達寶池。句句分明心佛",
    "X62n1189_001:0461a03": "判。自他不隔一絲絲。",
    "X62n1189_001:0461a04": "一念悟(至)珍重乎(贊曰旦淨染判悟迷云云)。",
    "X62n1189_001:0461a05": "迷悟從緣染淨分。故知生佛有來因。現前一念當珍",
    "X62n1189_001:0461a06": "重。十界差殊在此根。",
    "X62n1189_001:0461a07": "夫成佛(至)痛快也哉(贊曰禪淨分難易云云)。",
    "X62n1189_001:0461a08": "禪淨咸謂一理通。誰知難易卻非同。參禪雖是超羣",
    "X62n1189_001:0461a09": "法。直捷還須讓此宗。",
    "X62n1189_001:0461a10": "閱省祖發菩提心文有感",
    "X62n1189_001:0461a11": "省庵法師發菩提心文云。雖有好心。多為名利之所",
    "X62n1189_001:0461a12": "夾雜。縱有善法。復為罪業之所染汙。又云須以佛法",
    "X62n1189_001:0461a13": "為鞭策。以善友為提攜。造次弗離。終身依賴。方無退",
    "X62n1189_001:0461a14": "失之虞。余在常甯寺時。被名利所陷。甚可悲傷。因讀",
    "X62n1189_001:0461a15": "此有感。而得回心。復親戀公。故於甲戌夏。在旌教寺",
    "X62n1189_001:0461a16": "關內。而述偈云。",
    "X62n1189_001:0461a17": "愚人行善實糢糊。雖是好因被罪汙。若不死心專念",
    "X62n1189_001:0461a18": "佛。只愁難免入三途。",
    "X62n1189_001:0461a19": "明師佛法要常親。譬若嬰兒傍母行。畢世依憑恒警",
    "X62n1189_001:0461a20": "策。纔方免得退初心。",
    "X62n1189_001:0461a21": "刺血書阿彌陀經發願緣起",
    "X62n1189_001:0461a22": "大矣哉。彌陀妙典。本名稱讚不可思議功德。一切諸",
    "X62n1189_001:0461a23": "佛所護念經。華嚴奧藏。法華秘髓。一切諸佛之心要。",
    "X62n1189_001:0461a24": "菩薩萬行之司南。皆不出於此矣。所以廣長舌覆而",
    "X62n1189_001:0461b01": "同讚。諸餘經盡而獨留。堅密大師云。佛法之妙。莫要",
    "X62n1189_001:0461b02": "於淨土。淨土之妙。莫要於持名。持名之妙。莫要於小",
    "X62n1189_001:0461b03": "本彌陀。字字是行人真歸。字字是行人妙觀。戀西大",
    "X62n1189_001:0461b04": "師因此述禮想儀。奉為日課。并刺舌血。書寫此經。以",
    "X62n1189_001:0461b05": "常供奉。可謂是真精進。是為真法供養如來者也。余",
    "X62n1189_001:0461b06": "蒙戀公面授此經大意。并禮想行儀。余即至誠禮誦。",
    "X62n1189_001:0461b07": "不敢懈倦。故得於此妙經。薄有所領。一日承師寄下",
    "X62n1189_001:0461b08": "刺血發願文。細心讀之。愈加歡喜。始知此經。直顯眾",
    "X62n1189_001:0461b09": "生久迷之自性。大暢諸佛普度之本懷。如此深恩。豈",
    "X62n1189_001:0461b10": "能酧報。是故亦發心刺血。書寫此經。以便終身供奉",
    "X62n1189_001:0461b11": "遂發願云。弟子芳慧。",
    "X62n1189_001:0461b12": "　無始造業　　至於今日　　受苦無量　　未曾暫歇",
    "X62n1189_001:0461b13": "　今雖出家　　生死不切　　戒律多虧　　威儀全缺",
    "X62n1189_001:0461b14": "　心濁志昏　　語言唐突　　見陋質愚　　行為暗塞",
    "X62n1189_001:0461b15": "　幸遇法門　　橫超帶業　　賴佛冥加　　方堪得入",
    "X62n1189_001:0461b16": "　可恨障深　　每生退息　　慶有宿緣　　常逢知識",
    "X62n1189_001:0461b17": "　勵我修持　　策吾放逸　　歷賜忠言　　恒常獲益",
    "X62n1189_001:0461b18": "　欲報深恩　　愧無道力　　遂發誠心　　學其刺血",
    "X62n1189_001:0461b19": "　以血寫經　　聊表懇切　　運此苦心　　求彼樂國",
    "X62n1189_001:0461b20": "　願命終時　　佛來迎接　　見佛意欣　　眾罪消滅",
    "X62n1189_001:0461b21": "　聞法心開　　佛慧頓徹　　得悟無生　　神通莫測",
    "X62n1189_001:0461b22": "　回入娑婆　　廣化含識　　同念彌陀　　同生彼國",
    "X62n1189_001:0461b23": "　圓滿菩提　　一生補佛　　方報佛恩　　并酬祖德",
    "X62n1189_001:0461b24": "跋戀公刺血發願文偈",
    "X62n1189_001:0461c01": "　余侍戀公　　經幾歲月　　刻刻聞香　　如入蘭室",
    "X62n1189_001:0461c02": "　每有要言　　必為細說　　欲我死心　　剖心瀝血",
    "X62n1189_001:0461c03": "　今讀願文　　詞句明徹　　小本妙宗　　明明顯出",
    "X62n1189_001:0461c04": "　念佛要綱　　重重明揭　　仔細澄思　　更加喜悅",
    "X62n1189_001:0461c05": "　厭苦之心　　愈厭愈急　　欣樂之懷　　越欣越切",
    "X62n1189_001:0461c06": "　雜學偷心　　從此得歇　　一句洪名　　感恩難說",
    "X62n1189_001:0461c07": "刺血書四十八願九品觀章發願緣起",
    "X62n1189_001:0461c08": "蓮宗必讀序云。名號功德。自何而始。乃因六八大願",
    "X62n1189_001:0461c09": "之所莊嚴。九品悲心之所成就。余學淨宗。增進信願。",
    "X62n1189_001:0461c10": "全仗於斯。是故將此二經熟續。或禮或誦。不敢懈怠。",
    "X62n1189_001:0461c11": "乙亥冬。聞戀西大師刺血。書此二經。更加踴躍。故亦",
    "X62n1189_001:0461c12": "隨之發心。刺血書寫。以常供奉。敬依戀公之願云。",
    "X62n1189_001:0461c13": "　我今刺身血　　敬寫六八願　　願我命終時",
    "X62n1189_001:0461c14": "　得見彌陀面　　又復然臂香　　炷數四十八",
    "X62n1189_001:0461c15": "　供養阿彌陀　　願速生彼剎",
    "X62n1189_001:0461c16": "　我今刺身血　　敬寫九品經　　願我早離苦",
    "X62n1189_001:0461c17": "　早得下品生　　又然香九炷　　供養花池佛",
    "X62n1189_001:0461c18": "　願求命終時　　蓮現如初日",
    "X62n1189_001:0461c19": "覆戀公戒述書",
    "X62n1189_001:0461c20": "叨蒙恩師。屢賜滴血之言。真是救苦良方。感恩不盡。",
    "X62n1189_001:0461c21": "仔細澄思。吾師每出忠言勸慧戒述。死心念佛。如今",
    "X62n1189_001:0461c22": "越作越多。不肯速改。真是悖逆之徒。師云。既知自呵。",
    "X62n1189_001:0461c23": "應當莫犯。自呵故犯。是甚麼心行。真無慚愧之人也。",
    "X62n1189_001:0461c24": "又云。東攀西緣。其病雖重。死心念佛。可以調治。棄本",
    "X62n1189_001:0462a01": "逐末。亂作偈文之病。無藥可救。我見魔入心。執藥成",
    "X62n1189_001:0462a02": "病故也。蒙師如此指迷。令不肖昏昧錮蔽之人。不悔",
    "X62n1189_001:0462a03": "而悔。不戒而戒。吾師真有起死回生之術。不肖之病。",
    "X62n1189_001:0462a04": "雖落在膏肓。猶得聖藥而治之。不肖之眼。雖多醫膜。",
    "X62n1189_001:0462a05": "猶獲金錍而刮之。慶幸之至惶恐之極。不肖業深障",
    "X62n1189_001:0462a06": "重。心濁志昏。是故一出言便糙氣。一舉筆便粗心。凡",
    "X62n1189_001:0462a07": "動作行為。不至盡頭。必不肯休。實如癡鈍之馬。非仗",
    "X62n1189_001:0462a08": "智策。痛鞭出血。總不肯行。愧甚愧甚。吾師深慈大悲。",
    "X62n1189_001:0462a09": "忠言苦口。破我病源。言言瀝血。化吾迷執。句句剖心。",
    "X62n1189_001:0462a10": "葉靜覺居士所謂。若非柔軟老婆婆。怎醫嫡孩心裏",
    "X62n1189_001:0462a11": "病。化執起懦。厥功偉哉。果然果然。不肖聞常精進菩",
    "X62n1189_001:0462a12": "薩。為一眾生。經無量劫。隨逐不捨。猶不受化。曾無一",
    "X62n1189_001:0462a13": "念棄捨之心。吾師今日指化不肖。亦復如是。安得不",
    "X62n1189_001:0462a14": "慶。安得不喜。此之恩德。粉骨碎身。難以酧報。故於監",
    "X62n1189_001:0462a15": "齋菩薩誕辰。敬然臂香九炷。立誓云。芳慧此生。再作",
    "X62n1189_001:0462a16": "偈文。必墮地獄。又然臂香六炷。供養兩土教主。惟願",
    "X62n1189_001:0462a17": "佛力加被。令我至死。不忘一句佛名。於一念頃。頓生",
    "X62n1189_001:0462a18": "彼國。方報佛恩。并酬師德。從今以後。決不再犯。茲特",
    "X62n1189_001:0462a19": "書寸楮。謹復吾師。臨頴不勝慚惶之至。",
    "X62n1189_001:0462a20": "八要贅言",
    "X62n1189_001:0462a21": "同治癸酉秋。余在旌教寺關內。每讀戀西大師。淨宗",
    "X62n1189_001:0462a22": "八要。莫不汗流浹背。所得利益。非言讚之所及矣。因",
    "X62n1189_001:0462a23": "此忽忘疎拙。跟而和之。敬然臂香十二炷。以表至誠。",
    "X62n1189_001:0462a24": "稽首謹序。",
    "X62n1189_001:0462b01": "欣",
    "X62n1189_001:0462b02": "彌陀願海勝常倫。帶業橫超絕苦辛。五逆回心生四",
    "X62n1189_001:0462b03": "土。八哥稱佛見三身。千經為此尋常勸。萬論由斯悉",
    "X62n1189_001:0462b04": "共珍。何幸聞茲圓頓法。至誠欣樂敢因循。",
    "X62n1189_001:0462b05": "厭",
    "X62n1189_001:0462b06": "自慚離俗廁僧倫。依舊昏迷受苦辛。常逐虗名拋實",
    "X62n1189_001:0462b07": "德。每爭小利陷全身。獄門已脫仍招罪。寶所雖登莫",
    "X62n1189_001:0462b08": "獲珍。靜夜澄思深起厭。誓持佛號不因循。",
    "X62n1189_001:0462b09": "信",
    "X62n1189_001:0462b10": "欲成三昧脫塵囂。死盡偷心不敢搖。諸佛誠言誰可",
    "X62n1189_001:0462b11": "越。彌陀誓願孰能超。華臺日日空中接。寶手時時池",
    "X62n1189_001:0462b12": "上招。深信持名功德大。無邊罪業一聲消。",
    "X62n1189_001:0462b13": "願",
    "X62n1189_001:0462b14": "尅期誦佛絕牽情。先斷攀緣得正行。志力不堅功不",
    "X62n1189_001:0462b15": "顯。愛根難拔罪難輕。厭離念猛修尤切。欣慕心真道",
    "X62n1189_001:0462b16": "必成。願獲無生法忍後。大開宏誓度迷城。",
    "X62n1189_001:0462b17": "行",
    "X62n1189_001:0462b18": "十念得生永不疑。全憑佛願向西馳。志求極樂休空",
    "X62n1189_001:0462b19": "過。記誦洪名莫待時。未悟他邦原故國。安知自性有",
    "X62n1189_001:0462b20": "阿彌。從今勿執唯心土。行實終能見導師。",
    "X62n1189_001:0462b21": "專",
    "X62n1189_001:0462b22": "求生清泰法何饒。善導遺風最可標。一念單提家不",
    "X62n1189_001:0462b23": "遠。萬緣俱絕路非迢。餘門廣學誠難入。淨土專修實",
    "X62n1189_001:0462b24": "易超。但誦彌陀無異想。菩提時長惑時消。",
    "X62n1189_001:0462c01": "久",
    "X62n1189_001:0462c02": "念佛法門本易超。曾親知識始無搖。暫時禮像功尤",
    "X62n1189_001:0462c03": "大。畢世持名福更饒。一念專求須懇切。三心圓發豈",
    "X62n1189_001:0462c04": "輕聊。誠能久立堅精行。何慮西方路甚遙。",
    "X62n1189_001:0462c05": "警",
    "X62n1189_001:0462c06": "久背慈親實可嗟。他鄉流落苦時遐。輪迴都為塵緣",
    "X62n1189_001:0462c07": "累。生死皆由妄念差。每被八風喪本志。常招六賊敗",
    "X62n1189_001:0462c08": "吾家。此身必欲歸安養。警策持名莫染瑕。",
    "X62n1189_001:0462c09": "良醫救苦",
    "X62n1189_001:0462c10": "昨蒙戀西大師垂賜忠言。感恩無盡。誠救苦之良方",
    "X62n1189_001:0462c11": "也。即貼座右。時常覺照。忽憶智者大師十疑論。并止",
    "X62n1189_001:0462c12": "觀安忍之文。不覺五內如燒。慚惶流淚。仔細思之。哀",
    "X62n1189_001:0462c13": "而又喜。哀則哀夫惡習難除。時時發現。喜則喜夫明",
    "X62n1189_001:0462c14": "師獲遇。切切提持。因述四偈。以自痛鞭。敬然臂香九",
    "X62n1189_001:0462c15": "炷。供養阿彌陀佛。以誌不忘。癸酉冬書於旌教寺。",
    "X62n1189_001:0462c16": "叨蒙慈德賜良方。鏤骨銘心豈敢忘。爛筏救沉防自",
    "X62n1189_001:0462c17": "沒。庸醫療病恐人傷。嬰兒遠母終遭苦。小鳥離枝定",
    "X62n1189_001:0462c18": "有殃。願得恒嘗苦口藥。革除重疾獲清涼。",
    "X62n1189_001:0462c19": "堪慚宿世少良因。今得為僧醜且深。佛法未通偏喜",
    "X62n1189_001:0462c20": "講。人情宜淡反頻親。但知好管他家事。那覺常迷自",
    "X62n1189_001:0462c21": "己心。幸獲忠言明指示。從茲盡改舊時行。",
    "X62n1189_001:0462c22": "深思格語實慚惶。微力豈堪作度航。誓願不堅隨境",
    "X62n1189_001:0462c23": "轉。狂心未歇被風颺。愛繩恨少慧刀斬。痴馬羞無智",
    "X62n1189_001:0462c24": "策降。哭訴彌陀求保護。令我宿習早消亡。",
    "X62n1189_001:0463a01": "立志掩關本正行。何如教理未曾明。昔賢有德尚藏",
    "X62n1189_001:0463a02": "德。今我無名偏要名。喜說語言心必亂。欣攀眷屬道",
    "X62n1189_001:0463a03": "難成。反躬自責雙流淚。哀告慈尊願往生。",
    "X62n1189_001:0463a04": "掩關警策附",
    "X62n1189_001:0463a05": "　掩關本避人情亂　　定課原防世事纏",
    "X62n1189_001:0463a06": "　六字洪名應努力　　三時淡飯可隨緣",
    "X62n1189_001:0463a07": "　識性不嫌羮味苦　　知心何用語言甜",
    "X62n1189_001:0463a08": "　順境亂心多罣礙　　逆緣助道少牽連",
    "X62n1189_001:0463a09": "　法愛不輕功不熟　　人情難淡道難全",
    "X62n1189_001:0463a10": "　名聲愈廣情愈重　　利養越多愛越堅",
    "X62n1189_001:0463a11": "　勸人恐惹人情縛　　說法防招法感牽",
    "X62n1189_001:0463a12": "　癩客醫瘡真可笑　　破舟救溺實堪憐",
    "X62n1189_001:0463a13": "發露自勉",
    "X62n1189_001:0463a14": "余在虞東明因寺。見戀公淨土隨學中。有直心吐露。",
    "X62n1189_001:0463a15": "不瞞自醜之言。忽爾心酸。慚愧之至。乃知出家以來。",
    "X62n1189_001:0463a16": "全無實行。但求虗名而已。所以每逢有過。悉皆包藏。",
    "X62n1189_001:0463a17": "稍有能處。盡力稱舉。今日欲改前謬。故然臂香四十",
    "X62n1189_001:0463a18": "八炷。發露懺悔。因述偈四首。以為痛鞭。壬申冬識。",
    "X62n1189_001:0463a19": "為僧返俗實堪羞。可恨前生沒善由。纔出苦門仍退",
    "X62n1189_001:0463a20": "步。將登寶所忽回頭。賴承佛力重加被。感動吾心轉",
    "X62n1189_001:0463a21": "慕求。幸得再披無上服。誓持聖號往西遊。",
    "X62n1189_001:0463a22": "自愧多生惡習深。愚痴昏昧道難成。已參禪旨功無",
    "X62n1189_001:0463a23": "就。曾讀經書理不明。舉動粗心真可厭。語言糙氣實",
    "X62n1189_001:0463a24": "堪輕。澄思此事雙流淚。發願常持彼佛名。",
    "X62n1189_001:0463b01": "業識茫茫不暫停。可悲宿世罪根深。暫持名號邪心",
    "X62n1189_001:0463b02": "起。纔誦經文濁念生。惡減善增終脫苦。染多淨少必",
    "X62n1189_001:0463b03": "沉淪。願求彼佛垂金臂。擕我早歸極樂城。",
    "X62n1189_001:0463b04": "三毒熾然是我身。慇懃哀告大慈尊。常因惡利隨情",
    "X62n1189_001:0463b05": "轉。每為虗名逐境行。如此作為終墮落。必須懺悔免",
    "X62n1189_001:0463b06": "沉淪。臂焚四十八香炷。供養彌陀願往生。",
    "X62n1189_001:0463b07": "呵棄欲蓋",
    "X62n1189_001:0463b08": "詳夫生死之根。莫過五欲。修行之障。莫過五蓋。而求",
    "X62n1189_001:0463b09": "生西方者。急須呵棄。可使一生成辦。決定往生。否則。",
    "X62n1189_001:0463b10": "貪求不息。障道彌興。娑婆之苦仍增。西方之樂仍遠。",
    "X62n1189_001:0463b11": "妙能淨侶因閱淨土神珠。而作此頌。言簡意周。直捷",
    "X62n1189_001:0463b12": "痛快。欣厭之旨。莫不備焉。足可以策勵身心。速成淨",
    "X62n1189_001:0463b13": "業。勸同志者。當置諸坐隅。日照其心。日省其過善惡",
    "X62n1189_001:0463b14": "之因。苦樂之果。只在當人一念之間。暫起貪嗔。生死",
    "X62n1189_001:0463b15": "浩然。纔憶彌陀。蓮華光燦。可不慎乎。同學古崑序於",
    "X62n1189_001:0463b16": "明因寺之西樓。",
    "X62n1189_001:0463b17": "色",
    "X62n1189_001:0463b18": "色欲由來禍最深。使人長劫墮沉淪。急須念佛生安",
    "X62n1189_001:0463b19": "養。觸境能令悟本真。",
    "X62n1189_001:0463b20": "聲",
    "X62n1189_001:0463b21": "邪聲入耳亂人心。三昧難成害亦深。必欲往生聞妙",
    "X62n1189_001:0463b22": "法。時時念佛莫因循。",
    "X62n1189_001:0463b23": "香",
    "X62n1189_001:0463b24": "鼻納諸香過患深。無邊結使一時生。早須托質蓮華",
    "X62n1189_001:0463c01": "裏。別有奇馨發善根。",
    "X62n1189_001:0463c02": "味",
    "X62n1189_001:0463c03": "愚夫嗜味道難修。有志之人定不求。但得往生安養",
    "X62n1189_001:0463c04": "國。醍醐常現永無休。",
    "X62n1189_001:0463c05": "觸",
    "X62n1189_001:0463c06": "觸欲迷人甚可哀。名衣細軟苦安排。那知佛國真如",
    "X62n1189_001:0463c07": "體。自有莊嚴逐念來。",
    "X62n1189_001:0463c08": "貪",
    "X62n1189_001:0463c09": "貪毒喪人最可憂。無邊生死豈能休。不求淨土逍遙",
    "X62n1189_001:0463c10": "處。受苦何時得出頭。",
    "X62n1189_001:0463c11": "瞋",
    "X62n1189_001:0463c12": "瞋火炎炎燒德林。菩提道果莫能成。常思極樂諸賢",
    "X62n1189_001:0463c13": "輩。都是慈悲忍辱人。",
    "X62n1189_001:0463c14": "睡",
    "X62n1189_001:0463c15": "睡魔一到沒精神。縱有修行亦被侵。急念彌陀求出",
    "X62n1189_001:0463c16": "路。寶蓮華裏好安身。",
    "X62n1189_001:0463c17": "掉悔",
    "X62n1189_001:0463c18": "掉舉侵凌亦可驚。轉生憂悔苦尤深。至心常念彌陀",
    "X62n1189_001:0463c19": "佛。願作西方快樂人。",
    "X62n1189_001:0463c20": "疑",
    "X62n1189_001:0463c21": "疑心微起道無成。諸佛因斯勸誡深。驀直一條安養",
    "X62n1189_001:0463c22": "路。全憑信力始堪行。",
    "X62n1189_001:0463c23": "題血畫彌陀像",
    "X62n1189_001:0463c24": "徹悟禪師語錄。有血畫彌陀之詩。余閱之有感。故於",
    "X62n1189_001:0464a01": "辛未冬。發心刺血畫像。吳決西居士見之。遂題詩十",
    "X62n1189_001:0464a02": "首。至心稱讚。余讀之大喜。亦和十則。以伸鄙懷。",
    "X62n1189_001:0464a03": "悲傷多劫負吾師。眾苦交煎不暫離。刺血[糸*寫]真無別",
    "X62n1189_001:0464a04": "願。但祈金臂早相垂。",
    "X62n1189_001:0464a05": "每想慈尊兩淚淋。多生離別恨難尋。剖身瀝血描真",
    "X62n1189_001:0464a06": "像。惟願早聆說法音。",
    "X62n1189_001:0464a07": "血繪金容萬德成。真身實相甚分明。願吾速滅無邊",
    "X62n1189_001:0464a08": "罪。捨此報身必往生。",
    "X62n1189_001:0464a09": "刺血塗成金色軀。宛然真佛體無殊。至心皈命常如",
    "X62n1189_001:0464a10": "此。願早脫離四大模。",
    "X62n1189_001:0464a11": "火宅炎炎不可安。羣靈暫處苦千端。血心繕佛超生",
    "X62n1189_001:0464a12": "死。免得閻王怒目看。",
    "X62n1189_001:0464a13": "血圖彼佛向東來。宛爾真身立寶臺。稽首哀陳生死",
    "X62n1189_001:0464a14": "事。悲聲痛切響如雷。",
    "X62n1189_001:0464a15": "堪憐心主不惺惺。流落他鄉昧己靈。今日思歸剖舌",
    "X62n1189_001:0464a16": "血。描成彼佛豈丹青。",
    "X62n1189_001:0464a17": "血畫彌陀色自新。儼然池上現金身。深慚久背天真",
    "X62n1189_001:0464a18": "父。誰識原來不隔塵。",
    "X62n1189_001:0464a19": "多生業繫甚難開。誓向珍池去培栽。剖破舌頭流赤",
    "X62n1189_001:0464a20": "血。真誠畫出古如來。",
    "X62n1189_001:0464a21": "深愧愚痴不識真。彌陀救護過慈親。今將一滴精誠",
    "X62n1189_001:0464a22": "血。畫作蓮池丈六身。",
    "X62n1189_001:0464a23": "先德云。愛不重不生娑婆。念不一不生極樂。究其",
    "X62n1189_001:0464a24": "輕愛之本。莫過厭身。一念之原。莫過信佛。苟能深",
    "X62n1189_001:0464b01": "信於佛。則念不期一而自一。真厭其身。則愛不期",
    "X62n1189_001:0464b02": "輕而自輕。妙能淨友。久懷此志。立行不休。復能捨",
    "X62n1189_001:0464b03": "身刺血。敬繪彌陀。并題佳句。以表欣厭。可見輕愛",
    "X62n1189_001:0464b04": "之心。彌堅彌勇。一念之功。愈切愈深。誠哉斯志。雖",
    "X62n1189_001:0464b05": "未脫穢邦。不是娑婆之久客。未生寶所。已是極樂",
    "X62n1189_001:0464b06": "之嘉賓也。同治壬申。古崑謹跋。",
    "X62n1189_001:0464b07": "念佛十種功德頌",
    "X62n1189_001:0464b08": "經云。若能暫歸三寶。受持一佛名者。現世當獲十種",
    "X62n1189_001:0464b09": "功德。一。晝夜一切諸天。大力神將。河沙眷屬。隱形守",
    "X62n1189_001:0464b10": "護。二。二十五大菩薩。如觀世音等。及一切菩薩。常隨",
    "X62n1189_001:0464b11": "守護。三。諸佛晝夜護念。彌陀常放光明攝受。四。一切",
    "X62n1189_001:0464b12": "惡鬼不能害。毒蛇毒龍毒藥不能中。五。水火冤賊。刀",
    "X62n1189_001:0464b13": "箭牢獄。枷鎻橫死。悉皆不受。六。先業消滅。冤命解脫。",
    "X62n1189_001:0464b14": "更無執對。七。夜夢正直。或見彌陀勝妙色像。八。心常",
    "X62n1189_001:0464b15": "歡喜。顏色光澤。氣力充盛。所作吉利。九。常為一切世",
    "X62n1189_001:0464b16": "間人民。恭敬供養。歡喜禮拜如敬佛。十。命終無怖畏。",
    "X62n1189_001:0464b17": "正念現前。得見彌陀聖眾。持金蓮花。接引往生。盡未",
    "X62n1189_001:0464b18": "來際。受勝妙樂。天如云。十種功德。經文具載。佛口所",
    "X62n1189_001:0464b19": "宣。現生來世。皆有利益。但當精進。不用懷疑。余於念",
    "X62n1189_001:0464b20": "佛法門。能安心無畏。全賴於此。且得逢凶化吉之處",
    "X62n1189_001:0464b21": "甚多。是故述頌。以便諷誦。",
    "X62n1189_001:0464b22": "若人專念佛名字。一切諸天盡守持。大力神祇并眷",
    "X62n1189_001:0464b23": "屬。時時隨後不相離。",
    "X62n1189_001:0464b24": "若人專念佛名字。菩薩因斯常救迷。大等觀音二十",
    "X62n1189_001:0464c01": "五。恒隨守護長菩提。",
    "X62n1189_001:0464c02": "若人專念佛名字。諸佛由茲常護持。況感彌陀恒攝",
    "X62n1189_001:0464c03": "受。光明常放破吾迷。",
    "X62n1189_001:0464c04": "若人專念佛名字。惡鬼惡蛇盡遠離。毒藥毒龍咸不",
    "X62n1189_001:0464c05": "害。如斯利益少人知。",
    "X62n1189_001:0464c06": "若人專念佛名字。水火賊冤悉解除。橫死鎻枷皆不",
    "X62n1189_001:0464c07": "受。刀兵牢獄亦更移。",
    "X62n1189_001:0464c08": "若人專念佛名字。先業宿愆盡滅之。殺命冤讐蒙解",
    "X62n1189_001:0464c09": "脫。便教執對永分離。",
    "X62n1189_001:0464c10": "若人專念佛名字。夜夢吉祥絕險危。或見彌陀勝妙",
    "X62n1189_001:0464c11": "像。親垂金臂來提擕。",
    "X62n1189_001:0464c12": "若人專念佛名字。氣力充盈利作為。顏色光明塵垢",
    "X62n1189_001:0464c13": "滌。心常歡喜絕纖疑。",
    "X62n1189_001:0464c14": "若人專念佛名字。一切人民喜相隨。恭敬歸依并供",
    "X62n1189_001:0464c15": "養。欽承如佛又如師。",
    "X62n1189_001:0464c16": "若人專念佛名字。怖畏消除念不迷。聖眾彌陀同接",
    "X62n1189_001:0464c17": "引。未來受樂永無離。",
    "X62n1189_001:0464c18": "莫求速驗",
    "X62n1189_001:0464c19": "淨功切莫速求驗。急急應堅真實信。佛號稱時惡念",
    "X62n1189_001:0464c20": "輕。名書萼上可先慶。",
    "X62n1189_001:0464c21": "淨功切莫速求驗。已信當存長久願。若得持名無暫",
    "X62n1189_001:0464c22": "停。何愁慈父不能見。",
    "X62n1189_001:0464c23": "淨功切莫速求驗。只要持名無異見。自己工夫自己",
    "X62n1189_001:0464c24": "知。若能堅久自成片。",
    "X62n1189_001:0465a01": "淨功切莫速求驗。只要朝朝無厭倦。不出今生帶業",
    "X62n1189_001:0465a02": "超。當知此法原非漸。",
    "X62n1189_001:0465a03": "真信佛號",
    "X62n1189_001:0465a04": "莫疑佛號太奇特。金口親傳誰不識。彼佛洪名肯執",
    "X62n1189_001:0465a05": "持。臨終必定生其國。",
    "X62n1189_001:0465a06": "莫疑佛號太奇特。諸佛廣長同讚說。大地眾生若受",
    "X62n1189_001:0465a07": "持。人人必往蓮華國。",
    "X62n1189_001:0465a08": "莫疑佛號太奇特。法藏願心終不滅。十念尚能得往",
    "X62n1189_001:0465a09": "生。況兼終日聲無輟。",
    "X62n1189_001:0465a10": "莫疑佛號太奇特。諸祖咸皆如是說。雜學餘門難得",
    "X62n1189_001:0465a11": "成。專修此行易超越。",
    "X62n1189_001:0465a12": "薄有所領",
    "X62n1189_001:0465a13": "同治壬申。余在虞東明因寺。蒙戀西大師。屢將以名",
    "X62n1189_001:0465a14": "召德之旨。細細剖明。傀業障深重。當時聞之。雖生踴",
    "X62n1189_001:0465a15": "躍。實未達深意。幸于癸酉冬。在旌教寺關內。將師指",
    "X62n1189_001:0465a16": "示之言。細加研究。而得恍契其旨。遂呈數偈。求師印",
    "X62n1189_001:0465a17": "證。偈云。",
    "X62n1189_001:0465a18": "洪名舉起德明明。何必離斯觀佛身。深愧障深多妄",
    "X62n1189_001:0465a19": "念。雖然覿面不相親。",
    "X62n1189_001:0465a20": "稱一洪名出一佛。甚深微妙功難測。少康為此勝羣",
    "X62n1189_001:0465a21": "宗。全賴因中大願力。",
    "X62n1189_001:0465a22": "我信彌陀功德深。專將名字利羣生。為斯不雜諸方",
    "X62n1189_001:0465a23": "便。誓誦洪名不輟聲。",
    "X62n1189_001:0465a24": "一稱嘉號德齊彰。罪滅塵沙福莫量。暫念猶成如是",
    "X62n1189_001:0465b01": "益。常持定入寶蓮鄉。",
    "X62n1189_001:0465b02": "念佛自慚",
    "X62n1189_001:0465b03": "利名惡作不能除。那得便將妄想袪。自勸持名當著",
    "X62n1189_001:0465b04": "力。免教墮在火輪車。",
    "X62n1189_001:0465b05": "深悲宿障甚難除。喜遇彌陀功德袪。一句洪名口裏",
    "X62n1189_001:0465b06": "誦。池中蓮蕚大如車。",
    "X62n1189_001:0465b07": "多生惡習實難除。證果尚云未盡袪。只有持名方便",
    "X62n1189_001:0465b08": "大。橫超帶業勝三車。",
    "X62n1189_001:0465b09": "眾生三毒本難除。必往西方始可袪。只要持名終得",
    "X62n1189_001:0465b10": "到。何須更問白牛車。",
    "X62n1189_001:0465b11": "念佛自幸",
    "X62n1189_001:0465b12": "念佛妙宗豈易聞。多生培種始堪熏。賴逢知識親提",
    "X62n1189_001:0465b13": "拔。方得時時離垢氛。",
    "X62n1189_001:0465b14": "彼佛偏憐惡世中。金臺到處接凡庸。吾今幸遇如斯",
    "X62n1189_001:0465b15": "法。決不因循再戀東。",
    "X62n1189_001:0465b16": "淨土法門妙莫窮。圓收萬類入蓮宮。火車相現持名",
    "X62n1189_001:0465b17": "號。亦得橫超極樂中。",
    "X62n1189_001:0465b18": "西方有佛樂無窮。生者常親金色容。只要吾今心願",
    "X62n1189_001:0465b19": "切。將來定入寶池中。",
    "X62n1189_001:0465b20": "願往西方是宿根。多生曾受佛深恩。一聲名號勤勤",
    "X62n1189_001:0465b21": "念。定感彌陀親手援。",
    "X62n1189_001:0465b22": "方便無如淨土門。一聲佛號攝三根。縱然口誦心多",
    "X62n1189_001:0465b23": "亂。念念猶能滅苦原。",
    "X62n1189_001:0465b24": "念佛自鞭",
    "X62n1189_001:0465c01": "從前懈怠每徘徊。那覺無常信息來。老病衰殘今已",
    "X62n1189_001:0465c02": "逼。速持佛號託蓮胎。",
    "X62n1189_001:0465c03": "染心熾盛道難純。那得今生出苦輪。誓誦佛名專記",
    "X62n1189_001:0465c04": "數。必期臨死見慈親。",
    "X62n1189_001:0465c05": "朝朝哭訴老慈親。只為難離熱惱身。百苦煎熬受已",
    "X62n1189_001:0465c06": "久。願求早作樂邦人。",
    "X62n1189_001:0465c07": "輪迴六道極酸辛。頃刻捨身又受身。忽作天人忽鬼",
    "X62n1189_001:0465c08": "畜。何時得免這沉淪。",
    "X62n1189_001:0465c09": "光陰迅速壽無多。苦命危危在剎那。平日未曾親善",
    "X62n1189_001:0465c10": "友。死時怎曉念彌陀。",
    "X62n1189_001:0465c11": "惡趣難逃甚可傷。三途受苦極時長。不如及早歸西",
    "X62n1189_001:0465c12": "去。免得後來更造殃。",
    "X62n1189_001:0465c13": "念佛自慰",
    "X62n1189_001:0465c14": "一聲佛號妙難思。可惜聰明反不知。昔有兇愚生改",
    "X62n1189_001:0465c15": "悔。未完十句到蓮池。",
    "X62n1189_001:0465c16": "惡逆纔修尚往生。況能畢世誦洪名。更加持戒行諸",
    "X62n1189_001:0465c17": "善。他日定蒙彼佛迎。",
    "X62n1189_001:0465c18": "莫嫌記數是愚夫。記數功程易可圖。壽祖朝朝佛十",
    "X62n1189_001:0465c19": "萬。位高名播冥王都。",
    "X62n1189_001:0465c20": "欲生安養寶蓮池。禮像持名莫廢時。日禮幾回持幾",
    "X62n1189_001:0465c21": "萬。藕花漸長可先知。",
    "X62n1189_001:0465c22": "念佛偶成",
    "X62n1189_001:0465c23": "閙中念佛勝居山。境亂方知厭垢寰。罪業少多俱弗",
    "X62n1189_001:0465c24": "論。欣深定入藕花間。",
    "X62n1189_001:0466a01": "靈根誰勝蘇東坡。也喜終身供佛陀。可惜如今誇解",
    "X62n1189_001:0466a02": "者。不能念佛負恩多。",
    "X62n1189_001:0466a03": "修行退墮是何因。只為娑婆業海深。三果聲聞尚有",
    "X62n1189_001:0466a04": "失。初心怎得免沉淪。",
    "X62n1189_001:0466a05": "西方不退永無迷。總賴彌陀願力持。惡逆回心生彼",
    "X62n1189_001:0466a06": "國。定除罪垢證菩提。",
    "X62n1189_001:0466a07": "彌陀說法妙無窮。生者聞之必獲通。更有靈禽兼寶",
    "X62n1189_001:0466a08": "樹。時宣道品盡圓融。",
    "X62n1189_001:0466a09": "無情說法最幽清。演暢苦空盡愜情。聞者皆生三寶",
    "X62n1189_001:0466a10": "念。莊嚴功德自然成。",
    "X62n1189_001:0466a11": "念佛述懷",
    "X62n1189_001:0466a12": "廣學三乘總是權。執持名號實單傳。恒沙諸佛殷勤",
    "X62n1189_001:0466a13": "讚。不可輕心看淺然。",
    "X62n1189_001:0466a14": "信願持名盡絕非。圓融直捷易投機。功高不用兼參",
    "X62n1189_001:0466a15": "觀。徧閱他宗此法稀。",
    "X62n1189_001:0466a16": "世間萬事總成空。唯此持名有勝功。廣舌因斯齊徧",
    "X62n1189_001:0466a17": "覆。古今賢聖盡歸崇。",
    "X62n1189_001:0466a18": "口誦洪名句句清。手中珠數記分明。但能如是終離",
    "X62n1189_001:0466a19": "苦。何必更愁多妄心。",
    "X62n1189_001:0466a20": "百八輪珠在手中。暫停便有垢塵壅。欲使淨土華開",
    "X62n1189_001:0466a21": "早。記數持名始見功。",
    "X62n1189_001:0466a22": "聰明反被聰明誤。不及愚人行實步。持一洪名記一",
    "X62n1189_001:0466a23": "珠。蓮花光色時時露。",
    "X62n1189_001:0466a24": "念佛感懷",
    "X62n1189_001:0466b01": "念佛莫嫌罪業多。洪名力大定消磨。從前未識如斯",
    "X62n1189_001:0466b02": "妙。雜學餘門負佛陀。",
    "X62n1189_001:0466b03": "每念彌陀帶哭聲。為愁淨業不能成。從今畢命為期",
    "X62n1189_001:0466b04": "限。願歇狂心早往生。",
    "X62n1189_001:0466b05": "十念亦堪達寶池。況能盡報行無違。彌陀大願原平",
    "X62n1189_001:0466b06": "等。故得蓮分各一枝。",
    "X62n1189_001:0466b07": "果知佛性本真常。定信凡軀不久長。必欲永離生死",
    "X62n1189_001:0466b08": "苦。急持佛號往西方。",
    "X62n1189_001:0466b09": "從前儱侗說唯心。雖誦洪名怕妄侵。一讀散心念佛",
    "X62n1189_001:0466b10": "頌。何愁六賊盡來臨。",
    "X62n1189_001:0466b11": "深慚念佛功無成。都為攀緣逐利名。幸遇恩師恒痛",
    "X62n1189_001:0466b12": "策。誓從今世向西行。",
    "X62n1189_001:0466b13": "覊絆塵緣數十年。如蠶作繭自糾纏。今朝再不多稱",
    "X62n1189_001:0466b14": "佛。至死如何上寶蓮。",
    "X62n1189_001:0466b15": "我心垢重極難除。暫念洪名豈可袪。必仗一生長遠",
    "X62n1189_001:0466b16": "力。臨終堪上白牛車。",
    "X62n1189_001:0466b17": "此八首詩。言精意切。妙極確極。若非真生死心。安",
    "X62n1189_001:0466b18": "有此作。近見來稿。共數十首。總不及此。淨土可謂",
    "X62n1189_001:0466b19": "讚極。自己可謂謙極。超時流。絕儱侗。自行得益。化",
    "X62n1189_001:0466b20": "他有功。咸見於此矣。同學古崑評。",
    "X62n1189_001:0466b21": "幸親知識",
    "X62n1189_001:0466b22": "吾身幸仗親知識。方得屢聞殊勝訣。必欲橫超七寶",
    "X62n1189_001:0466b23": "池。全憑此志無休歇。",
    "X62n1189_001:0466b24": "吾身幸仗親知識。密密提持如救急。藥石之言苦且",
    "X62n1189_001:0466c01": "甜。時常飲服多除疾。",
    "X62n1189_001:0466c02": "吾身幸仗親知識。始得斷除憍慢疾。盡報依承不遠",
    "X62n1189_001:0466c03": "離。道心敢望無迷失。",
    "X62n1189_001:0466c04": "吾身幸仗親知識。忠告之言當信極。依教持名不改",
    "X62n1189_001:0466c05": "移。臨終定向蓮邦入。",
    "X62n1189_001:0466c06": "慶聞極樂",
    "X62n1189_001:0466c07": "慶幸緣深聞極樂。常聽說法苦根絕。明明有界有彌",
    "X62n1189_001:0466c08": "陀。莫執唯心無佛國。",
    "X62n1189_001:0466c09": "慶幸緣深聞極樂。玻璃階道[王*車]璖閣。池中德水寶蓮",
    "X62n1189_001:0466c10": "香。如此莊嚴難測度。",
    "X62n1189_001:0466c11": "慶幸緣深聞極樂。黃金地上天花落。各將衣裓共盛",
    "X62n1189_001:0466c12": "之。供佛經行塵念脫。",
    "X62n1189_001:0466c13": "慶幸緣深聞極樂。常思三寶無三惡。風吹樹網出玄",
    "X62n1189_001:0466c14": "音。多有靈禽佛化作。",
    "X62n1189_001:0466c15": "全憑信願",
    "X62n1189_001:0466c16": "念佛全憑具信願。方能早到蓮池院。靈峯為此剖心",
    "X62n1189_001:0466c17": "談。堅密因斯滴血勸。",
    "X62n1189_001:0466c18": "念佛全憑具信願。路行糧偹方為徤。畢生苦念不能",
    "X62n1189_001:0466c19": "超。只為當人著己見。",
    "X62n1189_001:0466c20": "必須記數",
    "X62n1189_001:0466c21": "佛號必須記數念。始堪成就今生願。但能盡報常如",
    "X62n1189_001:0466c22": "斯。何慮彌陀不早見。",
    "X62n1189_001:0466c23": "佛號必須記數念。散心全賴斯方便。任地意馬如雲",
    "X62n1189_001:0466c24": "奔。只要輪珠不斷線。",
    "X62n1189_001:0467a01": "不用多解",
    "X62n1189_001:0467a02": "持名不用多求解。只要死心常忍耐。一切境風不動",
    "X62n1189_001:0467a03": "搖。臨終決不生西外。",
    "X62n1189_001:0467a04": "持名不用多求解。解重行輕成罣碍。不及愚夫老實",
    "X62n1189_001:0467a05": "持。人人皆得生蓮界。",
    "X62n1189_001:0467a06": "十念法門",
    "X62n1189_001:0467a07": "十念法門最切要。慈雲有訓須深好。每晨合掌向西",
    "X62n1189_001:0467a08": "持。畢世不忘西必到。",
    "X62n1189_001:0467a09": "十念法門最切要。祖師因此深深告。天如堅密及鄞",
    "X62n1189_001:0467a10": "江。各有勸文皆可靠。",
    "X62n1189_001:0467a11": "和徹悟禪師血畫阿彌陀佛詩",
    "X62n1189_001:0467a12": "蕩子背家鄉。苦酸盡飽嘗。惡心祗些些。劍樹列行行。",
    "X62n1189_001:0467a13": "幸有慈親念。愧無本智光。因斯描血像。刻刻供心香。",
    "X62n1189_001:0467a14": "欲生安樂鄉。學道苦應嘗。誦佛須歸數。讀經莫限行。",
    "X62n1189_001:0467a15": "吾心能決志。彼佛必垂光。是故刳身血。描容日供香。",
    "X62n1189_001:0467a16": "又和七絕二則",
    "X62n1189_001:0467a17": "含靈各具一真因。為起貪嗔變識神。今日血描安養",
    "X62n1189_001:0467a18": "佛。願令早見舊時人。",
    "X62n1189_001:0467a19": "話到死生最可哀。發心刺血繪如來。竛竮孤苦思歸",
    "X62n1189_001:0467a20": "去。願侍慈親不隔開。",
    "X62n1189_001:0467a21": "又和五言絕一首",
    "X62n1189_001:0467a22": "幸遇橫超法。欣然笑滿腮。深恩難補報。刳血繪如來。",
    "X62n1189_001:0467a23": "刻親聞記回向偈",
    "X62n1189_001:0467a24": "　稽首幽溪大法師　　造茲妙論功難議",
    "X62n1189_001:0467b01": "　復有賢孫力輔揚　　述成一部親聞記",
    "X62n1189_001:0467b02": "　我幸有緣遇此書　　得染天台性具義",
    "X62n1189_001:0467b03": "　因斯募刻廣流通　　普願見聞知本具",
    "X62n1189_001:0467b04": "　不執無去并無生　　不著無方及無處",
    "X62n1189_001:0467b05": "　決志熾然求往生　　早蒙彼佛迎歸去",
    "X62n1189_001:0467b07": "淨土生無生釋疑(附)戀公遺稿",
    "X62n1189_001:0467b08": "天衣禪師生則決定生。去則實不去二語。每見時人",
    "X62n1189_001:0467b09": "咸謂奇特重理之說。據余所論。亦是平直著事之談。",
    "X62n1189_001:0467b10": "葢祖師恐念佛人。捨事求理。不得已之言也。生則決",
    "X62n1189_001:0467b11": "定生。豈非平直著事之謂乎。去則實不去。上一去字。",
    "X62n1189_001:0467b12": "又豈非去則決定去。著事之意乎。言實不去者。乃直",
    "X62n1189_001:0467b13": "指決定生。決定去之心。當體了不可得。雖終日隨緣。",
    "X62n1189_001:0467b14": "不妨終日不變。天台所謂。智者熾然求生淨土。達生",
    "X62n1189_001:0467b15": "體不可得。即真無生是也。當知念佛之人。往生之時。",
    "X62n1189_001:0467b16": "譬如人之影像。入於鏡中。決定生決定去之理明矣。",
    "X62n1189_001:0467b17": "了鏡中之像。當體不可得。即實不去之義也。又如月",
    "X62n1189_001:0467b18": "影。入於水中。生去之義宛然。不動之理全在。豈可以",
    "X62n1189_001:0467b19": "無生不去。而為奇特也哉。彌陀經云。其國眾生。常以",
    "X62n1189_001:0467b20": "清旦。盛眾妙花。供養他方十萬億佛。即以食時。還到",
    "X62n1189_001:0467b21": "本國。食時即清旦。他方供佛。即生去之義也。即時還",
    "X62n1189_001:0467b22": "到本國。即實不去之義也。故云。一念遍遊諸佛國。笑",
    "X62n1189_001:0467b23": "他行脚困山川。此經妙極。讀者應知十世古今。不離",
    "X62n1189_001:0467b24": "當念。無邊剎海。不隔毫端。即此而已。如斯境界。不論",
    "X62n1189_001:0467c01": "賢愚貴賤。通佛法不通佛法。但能念佛求生。悉皆有",
    "X62n1189_001:0467c02": "分。六方廣長。證明此事。復何疑哉。後學古崑謹撰。",
    "X62n1189_001:0467c03": "上品資糧勸讀序(附)",
    "X62n1189_001:0467c04": "或問。子向謂障重。願生下品。何故集此上品資糧。答。",
    "X62n1189_001:0467c05": "為想往生後。在下品華中。忽憶此解。使蓮花速開耳。",
    "X62n1189_001:0467c06": "豈求現生如願哉。又因每喜台宗三觀之說。恨宿障",
    "X62n1189_001:0467c07": "深重。不能遵修。然所長信根。亦不可思議。是故將四",
    "X62n1189_001:0467c08": "明力闡一心三觀之妙書及幽溪靈峯徹悟等。直顯",
    "X62n1189_001:0467c09": "持名三觀之要語。會集成編。以申久蘊。倘遇有緣。或",
    "X62n1189_001:0467c10": "可助開妙解。而能死心持名。於念念中。圓修三觀。將",
    "X62n1189_001:0467c11": "來往生。必得早見彌陀。廣度含識。名上品資糧者。良",
    "X62n1189_001:0467c12": "在此也。直指摘錄者。因此數文。深得欣厭之旨。是故",
    "X62n1189_001:0467c13": "摘出以便常警。文云。若修此二門。不得觀慧。但事想",
    "X62n1189_001:0467c14": "故。位非上輩。若能熾然欣厭。圓修觀慧。既生而復上",
    "X62n1189_001:0467c15": "品矣。故知此等數文。亦上品之資糧也。生無生論者。",
    "X62n1189_001:0467c16": "乃幽溪大師。縱妙辯以闡揚。感天樂而同奏。若非深",
    "X62n1189_001:0467c17": "契佛旨。安能顯應如斯。欲洞明三觀。理事圓修。不離",
    "X62n1189_001:0467c18": "當念。達彼淨方。乃至見佛速。度生廣。急須諷此。誠可",
    "X62n1189_001:0467c19": "謂生上品之資糧。出火宅之捷徑也。奉勸障重諸友。",
    "X62n1189_001:0467c20": "同讀此書。同熏圓種。必得早登下品。於蓮華中。頓悟",
    "X62n1189_001:0467c21": "唯心。使蓮華速開。早見彌陀。圓復本性。其功德豈可",
    "X62n1189_001:0467c22": "思議也哉。後學古崑敬然臂香四十八炷謹識。",
    "X62n1189_001:0467c23": "梵網合註妙觀直指摘錄序",
    "X62n1189_001:0467c24": "梵網合註者。乃靈峯大師極暢本懷之妙書也。故序",
    "X62n1189_001:0468a01": "云。梵網一經。奉為日課。力疾敷演。不覺心華開發。義",
    "X62n1189_001:0468a02": "泉湧沸。急秉筆而隨記之。共成玄義一卷。合註七卷。",
    "X62n1189_001:0468a03": "余幸有緣。得逢斯典。濫沾法味。如宿習焉。故屢逃兵",
    "X62n1189_001:0468a04": "難。此書不捨。并熟讀梵網經。以修實行。愧宿障深重。",
    "X62n1189_001:0468a05": "有心無力於菩薩戒。仍多破犯噫。障深如此。若不發",
    "X62n1189_001:0468a06": "大誓願。至心懺悔。安能現世脫苦也哉。是故於丁卯",
    "X62n1189_001:0468a07": "夏日。在普陀法華洞。敬然臂香三炷。供養千華臺上。",
    "X62n1189_001:0468a08": "盧舍那佛。又然臂香三炷。供養千華上。千釋迦佛。又",
    "X62n1189_001:0468a09": "然臂香三炷。供養千百億釋迦佛。又然臂香十炷。供",
    "X62n1189_001:0468a10": "養十重戒。又然臂香四十八炷。供養四十八輕戒。以",
    "X62n1189_001:0468a11": "此功德。願早生極樂。早見彌陀。早來秉菩薩戒。廣度",
    "X62n1189_001:0468a12": "眾生。盡未來際。無窮無已。願我今生破戒之罪。皆悉",
    "X62n1189_001:0468a13": "消除。摘錄此文者。乃天台妙觀一念三千之直指也。",
    "X62n1189_001:0468a14": "言雖至簡。而義全備。可謂飲一滴。而知大海。燒一丸。",
    "X62n1189_001:0468a15": "而具眾香。淨業行者。苟能讀此。不唯可以開圓解。而",
    "X62n1189_001:0468a16": "深知觀自心。亦必悟西方。而愈肯稱彼佛。解行兼修。",
    "X62n1189_001:0468a17": "理事圓具。上品資糧。無過於斯。復告現前淨業諸友。",
    "X62n1189_001:0468a18": "梵網經菩薩戒者。釋迦如來。尚且半月半月自誦。我",
    "X62n1189_001:0468a19": "等既為佛子。那可不讀。勉而學之。當知乘戒俱急。生",
    "X62n1189_001:0468a20": "品最高。倘若有乘無戒。終為業力所牽。流入八部鬼",
    "X62n1189_001:0468a21": "神眾去。可不惜哉。同治己巳秋戀西後學古崑敬然",
    "X62n1189_001:0468a22": "臂香九炷稽首序於旌教寺之天台教觀。",
    "X62n1189_001:0468a23": "十大礙行跋",
    "X62n1189_001:0468a24": "不肖後學古崑稽首哀告現前淨友。娑婆惡世。逆境",
    "X62n1189_001:0468b01": "縱橫。若不死心忍耐。道業心定難成。況五濁至今。盛",
    "X62n1189_001:0468b02": "之又盛。欲想稱心得意之所。捨西方極樂。必無處尋。",
    "X62n1189_001:0468b03": "若將施主供養為得意者。只愁淨願不堅。往生難保。",
    "X62n1189_001:0468b04": "粒米寸絲。酧償有分。是故奉勸。此十大礙。務必熟讀",
    "X62n1189_001:0468b05": "深思。勉而行之。庶淨業圓成。早生極樂。若不然者。難",
    "X62n1189_001:0468b06": "免住東。則被東礙。住西則被西礙。從少至老。無有安",
    "X62n1189_001:0468b07": "身之所。身既不安。道豈得成。余愧一生。東搬西搬。東",
    "X62n1189_001:0468b08": "礙西礙。皆因喜順求通故也。",
    "X62n1189_001:0468b09": "稱名述懷",
    "X62n1189_001:0468b10": "但稱名號德明明。彼佛宛然在口唇。深愧我心多異",
    "X62n1189_001:0468b11": "念。於中未見紫金身。",
    "X62n1189_001:0468b12": "極樂巍巍萬德尊。以名接物誓洪深。我今信佛無虗",
    "X62n1189_001:0468b13": "願。決定持名求往生。",
    "X62n1189_001:0468b14": "彌陀經讚",
    "X62n1189_001:0468b15": "彌陀要典。普度慈航。一歷耳根道不忘。六剎盡宣揚。",
    "X62n1189_001:0468b16": "護念猶長。的的是經王。",
    "X62n1189_001:0468b17": "經宣極樂。清淨莊嚴。佛壽無邊光亦然。生者悉高賢。",
    "X62n1189_001:0468b18": "鳥樹談玄。勝妙異羣詮。",
    "X62n1189_001:0468b19": "念佛讚",
    "X62n1189_001:0468b20": "彌陀名號。萬德圓彰。信願執持功莫量。諸佛共稱揚。",
    "X62n1189_001:0468b21": "登此舟航。不動到西方。",
    "X62n1189_001:0468b22": "執持名號。脫苦奇方。法藏因中願力強。果上放毫光。",
    "X62n1189_001:0468b23": "攝受迷狂。同往九蓮鄉。",
    "X62n1189_001:0468b24": "火宅主。大恩王。殷勤說彼清涼。有佛常放無量光。妙",
    "X62n1189_001:0468c01": "法正宣揚。滿空天樂日鏗鏘。金樓玉宇無量。若人持",
    "X62n1189_001:0468c02": "名信願強。決定往他鄉。",
    "X62n1189_001:0468c03": "六方佛。出廣長。同聲稱讚西方。護念信者得安康。同",
    "X62n1189_001:0468c04": "歸極樂場。如斯恩德豈敢忘。應當發願堅強。終日持",
    "X62n1189_001:0468c05": "名急忙忙。必早見慈王。",
    "X62n1189_001:0468c06": "滿七自慶述懷告眾",
    "X62n1189_001:0468c07": "無量壽經云。其有得聞彼佛名號。歡喜踊躍。乃至一",
    "X62n1189_001:0468c08": "念。當知此人。為得大利。則是具足無上功德。崑恒於",
    "X62n1189_001:0468c09": "此言。喜徹骨髓。愧持念之功。未竭其力。由是發心。於",
    "X62n1189_001:0468c10": "光緒丙子秋月。在法源庵之報恩關。啟建七七道場。",
    "X62n1189_001:0468c11": "慚愧數經七期。皆被障緣擾亂。雖功不虗棄。實不稱",
    "X62n1189_001:0468c12": "懷。故今特請妙能法師。為眾講經。共相護七。以安內",
    "X62n1189_001:0468c13": "外。崑禁止語言。以絕外事。定十萬彌陀。六時禮想為",
    "X62n1189_001:0468c14": "日課。以策懈倦。於起七日。敬然臂香三十八炷。供養",
    "X62n1189_001:0468c15": "六方三十八佛名號。又然臂香二十一炷。供養釋迦",
    "X62n1189_001:0468c16": "彌陀觀音勢至及眾菩薩。以求加護。令我內外諸障",
    "X62n1189_001:0468c17": "不起。每晨敬然臂香三炷發願云。我今然臂香。供養",
    "X62n1189_001:0468c18": "彌陀佛。願我眾罪愆。決定皆消滅。願我命終時。決定",
    "X62n1189_001:0468c19": "生彼國。願早聞佛乘。願早度一切。滿七日。敬然臂香",
    "X62n1189_001:0468c20": "四十八炷。供養佛說阿彌陀經。又然臂香十二炷。供",
    "X62n1189_001:0468c21": "養阿彌陀佛觀音勢至諸菩薩眾。以申回向。願我承",
    "X62n1189_001:0468c22": "此道場功德。臨命終時。決定得生極樂世界。早見彌",
    "X62n1189_001:0468c23": "陀。早度眾生。又然臂香三炷告眾云。",
    "X62n1189_001:0468c24": "古崑深愧障重。妄想難除。七七已完。並無祥瑞。只於",
    "X62n1189_001:0469a01": "第三七完養息。得一異夢。至險至善。堪為警策。可以",
    "X62n1189_001:0469a02": "對眾說說。夢一人以一把凶刀。橫駕我頂。手不能抵。",
    "X62n1189_001:0469a03": "心中怖急知必定死。忽憶彌陀。必能救護。即用畢命",
    "X62n1189_001:0469a04": "之力。勇稱佛號幾聲遂醒。得一身大汗。歡喜異常。不",
    "X62n1189_001:0469a05": "能為喻。深思之。必佛力使然。真真實實。是持名之大",
    "X62n1189_001:0469a06": "切要。堅密大師六字洪名。念念之間。欣厭具足之旨。",
    "X62n1189_001:0469a07": "不外乎此。欲終身為警策。而述偈云。凶刀駕頂。命必",
    "X62n1189_001:0469a08": "難顧。勇心稱佛。佛必救護。欲想臨終。決定離苦。念念",
    "X62n1189_001:0469a09": "之間。應當如此。崑於持名之行。最喜堅密大師六字",
    "X62n1189_001:0469a10": "洪名。念念欣厭之言。依憑數載。猶未得旨。今獲此夢。",
    "X62n1189_001:0469a11": "心安意悅。感恩難思矣。敬然臂香四十八炷。供養阿",
    "X62n1189_001:0469a12": "彌陀佛。願我臨終念佛。與此夢無異。",
    "X62n1189_001:0469a13": "七越打。靈峰大師之恩越顯。秘藏指南云。深信切願",
    "X62n1189_001:0469a14": "念佛。而念佛時心多散亂者。即是下品下生。此語真",
    "X62n1189_001:0469a15": "是阿伽陀藥。萬病總持。令我垢重心亂無救之人。得",
    "X62n1189_001:0469a16": "知念佛。不用怕妄想。只要信深願切。必定往生。末法",
    "X62n1189_001:0469a17": "億億人修行。罕一得道。唯依念佛。皆可度脫。此之謂",
    "X62n1189_001:0469a18": "也。我從此不管忘想多少。只顧持名。每日幾萬。願早",
    "X62n1189_001:0469a19": "生下品。免受輪迴。想我垢重心亂。病無可救。幸得遇",
    "X62n1189_001:0469a20": "此活命靈丹。粉骨碎身。豈能報其深恩也哉。故於今",
    "X62n1189_001:0469a21": "日敬然臂香四十八炷。供養靈峰蕅益大師。而發願",
    "X62n1189_001:0469a22": "云。我今然臂香。供養靈峰祖。願我速往生。早來擊法",
    "X62n1189_001:0469a23": "皷。普化垢亂人。同生安樂所。唯願大慈悲。證明攝受",
    "X62n1189_001:0469a24": "我。",
    "X62n1189_001:0469b01": "四七完。承妙能法師八字讚云。諒此回七期。必定仗",
    "X62n1189_001:0469b02": "佛冥加。得成三昧。今不瞞醜。而對之曰。古人念佛。往",
    "X62n1189_001:0469b03": "生甚多。先得三昧。而後往生。能有幾位。實為信深願",
    "X62n1189_001:0469b04": "切。臨終仗佛力冥加。暫得一心不亂。而往生者多。故",
    "X62n1189_001:0469b05": "普賢菩薩行願品云。願我臨欲命終時。盡除一切諸",
    "X62n1189_001:0469b06": "障礙。面見彼佛阿彌陀。即得往生安樂剎。若先得三",
    "X62n1189_001:0469b07": "昧。何用願臨欲命終。無諸障礙。靈峰云。得生與否。全",
    "X62n1189_001:0469b08": "由信願之有無。品位高下。全由持名之深淺。此亦不",
    "X62n1189_001:0469b09": "說。先得一心不亂。成就三昧。方能往生。唯先得一心。",
    "X62n1189_001:0469b10": "成三昧者。可往上品上生耳。當知今時之人。垢心日",
    "X62n1189_001:0469b11": "熾。先得一心不亂。成就三昧。豈易言哉。我但求一不",
    "X62n1189_001:0469b12": "改變之志。亦千難矣。萬難矣此番七期障緣不起。持",
    "X62n1189_001:0469b13": "名心安。且得日聽法音。助起精進。信也信極。願也願",
    "X62n1189_001:0469b14": "極。行也盡力。深愧妄想。究竟難息。幸有彌陀慈誓收。",
    "X62n1189_001:0469b15": "信願真深終得入。諸友齊心護七之功。無窮無盡法",
    "X62n1189_001:0469b16": "師講經助道之功。亦無窮無盡。崑七七日中。蒙照獲",
    "X62n1189_001:0469b17": "益。所受之恩。亦無窮無盡矣。願我等今世。決定同生",
    "X62n1189_001:0469b18": "西方。同見彌陀。盡未來際。同化眾生。",
    "X62n1189_001:0469b19": "七內發願學六時經行出聲念佛",
    "X62n1189_001:0469b20": "第五七完。慚愧空過。忽憶幸讀佛經。方知無始劫來。",
    "X62n1189_001:0469b21": "受畜生身。無量無數。餓鬼地獄。亦復如是。想做騾時。",
    "X62n1189_001:0469b22": "背負千斤。腹無飽食。晝夜驅馳。苦不可言。做牛時。肩",
    "X62n1189_001:0469b23": "拖一犁。背受千打。步步之間。痛無處訴。暫時無力。便",
    "X62n1189_001:0469b24": "送殺者。豈不大苦。今日幸仗佛力。而得為僧。種種受",
    "X62n1189_001:0469c01": "用。只要自在經行。出聲念佛。何苦之有。且得諸佛歡",
    "X62n1189_001:0469c02": "喜。龍天護佑。現在安隱。臨終往生。如此功德。豈能議",
    "X62n1189_001:0469c03": "哉。那可在念佛關中。貪坐養神。不欲開口。今世若不",
    "X62n1189_001:0469c04": "往生。則虗消信施。披毛戴角。依舊難逃。故省庵法師",
    "X62n1189_001:0469c05": "云。這回若不歸西去。依舊從前受苦辛。可不驚乎。是",
    "X62n1189_001:0469c06": "故對佛而發願云。我弟子古崑。敬然臂香九炷。供養",
    "X62n1189_001:0469c07": "阿彌陀佛。唯願大慈大悲。大起哀憐。常加被我。令我",
    "X62n1189_001:0469c08": "出聲念佛。胸頭不痛(因每每出聲念佛。胸頭微痛)倘有宿障。必垂",
    "X62n1189_001:0469c09": "救護。方可策勵懈心。圓成勝德。早見彌陀。廣度眾生。",
    "X62n1189_001:0469c11": "淨土承恩集(終)"
}