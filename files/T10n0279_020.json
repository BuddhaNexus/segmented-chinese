{
    "T10n0279_020:0105c15": "大方廣佛華嚴經卷第二十",
    "T10n0279_020:0105c17": "于闐國三藏實叉難陀奉　制譯",
    "T10n0279_020:0105c18": "十行品第二十一之二",
    "T10n0279_020:0105c19": "「佛子！何等為菩薩摩訶薩無著行？佛子！此菩",
    "T10n0279_020:0105c20": "薩以無著心，於念念中，能入阿僧祇世界，嚴",
    "T10n0279_020:0105c21": "淨阿僧祇世界。於諸世界，心無所著，往詣阿",
    "T10n0279_020:0105c22": "僧祇諸如來所，恭敬禮拜，承事供養。以阿",
    "T10n0279_020:0105c23": "僧祇華、阿僧祇香、阿僧祇鬘，阿僧祇塗香、末",
    "T10n0279_020:0105c24": "香、衣服、珍寶、幢幡、妙蓋，諸莊嚴具各阿僧",
    "T10n0279_020:0105c25": "祇以用供養；如是供養，為究竟無作法故，",
    "T10n0279_020:0105c26": "為住不思議法故。於念念中，見無數佛；於",
    "T10n0279_020:0105c27": "諸佛所，心無所著；於諸佛剎，亦無所著；於佛",
    "T10n0279_020:0105c28": "相好，亦無所著；見佛光明，聽佛說法，亦無所",
    "T10n0279_020:0105c29": "著；於十方世界，及佛菩薩所有眾會，亦無",
    "T10n0279_020:0106a01": "所著；聽佛法已，心生歡喜，志力廣大，能攝、能",
    "T10n0279_020:0106a02": "行諸菩薩行，然於佛法，亦無所著。此菩薩",
    "T10n0279_020:0106a03": "於不可說劫，見不可說佛出興於世，一一佛",
    "T10n0279_020:0106a04": "所，承事供養，皆悉盡於不可說劫，心無厭足；",
    "T10n0279_020:0106a05": "見佛聞法，及見菩薩眾會莊嚴，皆無所著；",
    "T10n0279_020:0106a06": "見不淨世界，亦無憎惡。何以故？此菩薩如",
    "T10n0279_020:0106a07": "諸佛法而觀察故。諸佛法中，無垢、無淨、無闇、",
    "T10n0279_020:0106a08": "無明，無異、無一，無實、無妄，無安隱、無險難，無",
    "T10n0279_020:0106a09": "正道、無邪道。菩薩如是深入法界，教化眾生，",
    "T10n0279_020:0106a10": "而於眾生不生執著；受持諸法，而於諸法",
    "T10n0279_020:0106a11": "不生執著；發菩提心，住於佛住，而於佛住不",
    "T10n0279_020:0106a12": "生執著；雖有言說，而於言說心無所著；入眾",
    "T10n0279_020:0106a13": "生趣，於眾生趣心無所著；了知三昧，能入能",
    "T10n0279_020:0106a14": "住，而於三昧心無所著；往詣無量諸佛國土，",
    "T10n0279_020:0106a15": "若入、若見、若於中住，而於佛土心無所著，捨",
    "T10n0279_020:0106a16": "去之時亦無顧戀。菩薩摩訶薩以能如是無",
    "T10n0279_020:0106a17": "所著故，於佛法中，心無障礙，了佛菩提，證法",
    "T10n0279_020:0106a18": "毘尼，住佛正教，修菩薩行，住菩薩心，思惟菩",
    "T10n0279_020:0106a19": "薩解脫之法，於菩薩住處心無所染，於菩薩",
    "T10n0279_020:0106a20": "所行亦無所著，淨菩薩道，受菩薩記；得受記",
    "T10n0279_020:0106a21": "已，作如是念：『凡夫愚癡，無知無見，無信無",
    "T10n0279_020:0106a22": "解，無聰敏行，頑嚚貪著，流轉生死；不求見",
    "T10n0279_020:0106a23": "佛，不隨明導，不信調御，迷誤失錯，入於險",
    "T10n0279_020:0106a24": "道；不敬十力王，不知菩薩恩，戀著住處；聞諸",
    "T10n0279_020:0106a25": "法空，心大驚怖；遠離正法，住於邪法；捨夷坦",
    "T10n0279_020:0106a26": "道，入險難道；棄背佛意，隨逐魔意；於諸有",
    "T10n0279_020:0106a27": "中，堅執不捨。』菩薩如是觀諸眾生，增長大",
    "T10n0279_020:0106a28": "悲，生諸善根而無所著。菩薩爾時復作是",
    "T10n0279_020:0106a29": "念：『我當為一眾生，於十方世界一一國土，",
    "T10n0279_020:0106b01": "經不可說不可說劫，教化成熟。如為一眾生，",
    "T10n0279_020:0106b02": "為一切眾生皆亦如是；終不以此而生疲厭，",
    "T10n0279_020:0106b03": "捨而餘去。』又以毛端遍量法界，於一毛端處，",
    "T10n0279_020:0106b04": "盡不可說不可說劫，教化調伏一切眾生；如",
    "T10n0279_020:0106b05": "一毛端處，一一毛端處皆亦如是。乃至不於",
    "T10n0279_020:0106b06": "一彈指頃，執著於我，起我、我所想。於一一毛",
    "T10n0279_020:0106b07": "端處，盡未來劫修菩薩行；不著身，不著法，",
    "T10n0279_020:0106b08": "不著念，不著願，不著三昧，不著觀察，不著寂",
    "T10n0279_020:0106b09": "定，不著境界，不著教化調伏眾生，亦復不著",
    "T10n0279_020:0106b10": "入於法界。何以故？菩薩作是念：『我應觀一切",
    "T10n0279_020:0106b11": "法界如幻，諸佛如影，菩薩行如夢，佛說法如",
    "T10n0279_020:0106b12": "響，一切世間如化，業報所持故；差別身如幻，",
    "T10n0279_020:0106b13": "行力所起故；一切眾生如心，種種雜染故；一",
    "T10n0279_020:0106b14": "切法如實際，不可變異故。』又作是念：『我當盡",
    "T10n0279_020:0106b15": "虛空遍法界，於十方國土中行菩薩行，念念",
    "T10n0279_020:0106b16": "明達，一切佛法正念現前，無所取著。』菩薩如",
    "T10n0279_020:0106b17": "是觀身無我，見佛無礙，為化眾生，演說諸",
    "T10n0279_020:0106b18": "法，令於佛法發生無量歡喜淨信，救護一",
    "T10n0279_020:0106b19": "切，心無疲厭。無疲厭故，於一切世界，有",
    "T10n0279_020:0106b20": "眾生未成熟、未調伏處，悉詣於彼，方便化",
    "T10n0279_020:0106b21": "度。其中眾生種種音聲、種種諸業、種種取",
    "T10n0279_020:0106b22": "著、種種施設、種種和合、種種流轉、種種所",
    "T10n0279_020:0106b23": "作、種種境界、種種生、種種沒，以大誓願，安",
    "T10n0279_020:0106b24": "住其中而教化之，不令其心有動有退，亦不",
    "T10n0279_020:0106b25": "一念生染著想。何以故？得無所著、無所依",
    "T10n0279_020:0106b26": "故，自利、利他，清淨滿足。是名菩薩摩訶薩",
    "T10n0279_020:0106b27": "第七無著行。",
    "T10n0279_020:0106b28": "「佛子！何等為菩薩摩訶薩難得行？此菩薩",
    "T10n0279_020:0106b29": "成就難得善根、難伏善根、最勝善根、不可壞",
    "T10n0279_020:0106c01": "善根、無能過善根、不思議善根、無盡善根、",
    "T10n0279_020:0106c02": "自在力善根、大威德善根、與一切佛同一性",
    "T10n0279_020:0106c03": "善根。此菩薩修諸行時，於佛法中得最勝",
    "T10n0279_020:0106c04": "解，於佛菩提得廣大解，於菩薩願未曾休",
    "T10n0279_020:0106c05": "息，盡一切劫心無疲倦，於一切苦不生厭",
    "T10n0279_020:0106c06": "離，一切眾魔所不能動，一切諸佛之所護",
    "T10n0279_020:0106c07": "念，具行一切菩薩苦行，修菩薩行精勤匪",
    "T10n0279_020:0106c08": "懈，於大乘願恒不退轉。是菩薩安住此難",
    "T10n0279_020:0106c09": "得行已，於念念中，能轉阿僧祇劫生死，而不",
    "T10n0279_020:0106c10": "捨菩薩大願。若有眾生，承事供養，乃至見聞，",
    "T10n0279_020:0106c11": "皆於阿耨多羅三藐三菩提得不退轉。此菩",
    "T10n0279_020:0106c12": "薩雖了眾生非有，而不捨一切眾生界。譬如",
    "T10n0279_020:0106c13": "船師，不住此岸，不住彼岸，不住中流，而能運",
    "T10n0279_020:0106c14": "度此岸眾生至於彼岸，以往返無休息故。菩",
    "T10n0279_020:0106c15": "薩摩訶薩亦復如是，不住生死，不住涅槃，亦",
    "T10n0279_020:0106c16": "復不住生死中流，而能運度此岸眾生，置於",
    "T10n0279_020:0106c17": "彼岸安隱無畏、無憂惱處。亦不於眾生數而",
    "T10n0279_020:0106c18": "有所著，不捨一眾生著多眾生，不捨多眾生",
    "T10n0279_020:0106c19": "著一眾生；不增眾生界，不減眾生界；不生眾",
    "T10n0279_020:0106c20": "生界，不滅眾生界；不盡眾生界，不長眾生界；",
    "T10n0279_020:0106c21": "不分別眾生界，不二眾生界。何以故？菩薩深",
    "T10n0279_020:0106c22": "入眾生界如法界，眾生界、法界無有二。無二",
    "T10n0279_020:0106c23": "法中，無增、無減，無生、無滅，無有、無無，無取、無",
    "T10n0279_020:0106c24": "依，無著、無二。何以故？菩薩了一切法、法界無",
    "T10n0279_020:0106c25": "二故。菩薩如是以善方便入深法界，住於無",
    "T10n0279_020:0106c26": "相，以清淨相莊嚴其身，了法無性而能分別",
    "T10n0279_020:0106c27": "一切法相，不取眾生而能了知眾生之數，不",
    "T10n0279_020:0106c28": "著世界而現身佛剎，不分別法而善入佛法，",
    "T10n0279_020:0106c29": "深達義理而廣演言教，了一切法離欲真際",
    "T10n0279_020:0107a01": "而不斷菩薩道、不退菩薩行，常勤修習無盡",
    "T10n0279_020:0107a02": "之行，自在入於清淨法界。譬如鑽木以出於",
    "T10n0279_020:0107a03": "火，火事無量而火不滅。菩薩如是化眾生事，",
    "T10n0279_020:0107a04": "無有窮盡，而在世間常住不滅；非究竟，非不",
    "T10n0279_020:0107a05": "究竟；非取，非不取；非依，非無依；非世法，非",
    "T10n0279_020:0107a06": "佛法；非凡夫，非得果。菩薩成就如是難得心，",
    "T10n0279_020:0107a07": "修菩薩行時，不說二乘法，不說佛法；不說世",
    "T10n0279_020:0107a08": "間，不說世間法；不說眾生，不說無眾生；不說",
    "T10n0279_020:0107a09": "垢，不說淨。何以故？菩薩知一切法無染、無",
    "T10n0279_020:0107a10": "取、不轉、不退故。菩薩於如是寂滅微妙甚深",
    "T10n0279_020:0107a11": "最勝法中修行時，亦不生念：『我現修此行、已",
    "T10n0279_020:0107a12": "修此行、當修此行。』不著蘊、界、處、內世間、外世",
    "T10n0279_020:0107a13": "間、內外世間，所起大願、諸波羅蜜及一切法",
    "T10n0279_020:0107a14": "皆無所著。何以故？法界中無有法名：向聲",
    "T10n0279_020:0107a15": "聞乘、向獨覺乘，無有法名：向菩薩乘、向阿耨",
    "T10n0279_020:0107a16": "多羅三藐三菩提，無有法名：向凡夫界，無有",
    "T10n0279_020:0107a17": "法名：向染、向淨、向生死、向涅槃。何以故？諸法",
    "T10n0279_020:0107a18": "無二、無不二故。譬如虛空，於十方中，若去、來、",
    "T10n0279_020:0107a19": "今，求不可得，然非無虛空。菩薩如是觀一切",
    "T10n0279_020:0107a20": "法皆不可得，然非無一切法；如實無異，不失",
    "T10n0279_020:0107a21": "所作，普示修行菩薩諸行；不捨大願，調伏眾",
    "T10n0279_020:0107a22": "生，轉正法輪；不壞因果，亦不違於平等妙法，",
    "T10n0279_020:0107a23": "普與三世諸如來等；不斷佛種，不壞實相；深",
    "T10n0279_020:0107a24": "入於法，辯才無盡；聞法不著，至法淵底；善能",
    "T10n0279_020:0107a25": "開演，心無所畏；不捨佛住，不違世法，普現世",
    "T10n0279_020:0107a26": "間而不著世間。菩薩如是成就難得智慧",
    "T10n0279_020:0107a27": "心，修習諸行，於三惡趣拔出眾生，教化",
    "T10n0279_020:0107a28": "調伏，安置三世諸佛道中，令不動搖。復作是",
    "T10n0279_020:0107a29": "念：『世間眾生不知恩報，更相讎對，邪見執",
    "T10n0279_020:0107b01": "著，迷惑顛倒，愚癡無智，無有信心，隨逐惡",
    "T10n0279_020:0107b02": "友，起諸惡慧，貪愛、無明、種種煩惱皆悉",
    "T10n0279_020:0107b03": "充滿，是我所修菩薩行處。設有知恩、聰明、慧",
    "T10n0279_020:0107b04": "解，及善知識充滿世間，我不於中修菩薩",
    "T10n0279_020:0107b05": "行。何以故？我於眾生，無所適莫，無所冀望，",
    "T10n0279_020:0107b06": "乃至不求一縷一毫，及以一字讚美之言。",
    "T10n0279_020:0107b07": "盡未來劫，修菩薩行，未曾一念自為於己；但",
    "T10n0279_020:0107b08": "欲度脫一切眾生，令其清淨，永得出離。何",
    "T10n0279_020:0107b09": "以故？於眾生中為明導者，法應如是，不取不",
    "T10n0279_020:0107b10": "求；但為眾生修菩薩道，令其得至安隱彼岸，",
    "T10n0279_020:0107b11": "成阿耨多羅三藐三菩提。』是名菩薩摩訶薩",
    "T10n0279_020:0107b12": "第八難得行。「佛子！何等為菩薩摩訶薩善",
    "T10n0279_020:0107b13": "法行？此菩薩為一切世間天、人、魔、梵、沙門、婆",
    "T10n0279_020:0107b14": "羅門、乾闥婆等作清涼法池，攝持正法，不斷",
    "T10n0279_020:0107b15": "佛種；得清淨光明陀羅尼故，說法授記，辯才",
    "T10n0279_020:0107b16": "無盡；得具足義陀羅尼故，義辯無盡；得覺悟",
    "T10n0279_020:0107b17": "實法陀羅尼故，法辯無盡；得訓釋言辭陀",
    "T10n0279_020:0107b18": "羅尼故，辭辯無盡；得無邊文句無盡義",
    "T10n0279_020:0107b19": "無礙門陀羅尼故，無礙辯無盡；得佛灌頂陀",
    "T10n0279_020:0107b20": "羅尼灌其頂故，歡喜辯無盡；得不由他悟陀",
    "T10n0279_020:0107b21": "羅尼門故，光明辯無盡；得同辯陀羅尼門故，",
    "T10n0279_020:0107b22": "同辯無盡；得種種義身、句身、文身中訓釋陀",
    "T10n0279_020:0107b23": "羅尼門故，訓釋辯無盡；得無邊旋陀羅尼故，",
    "T10n0279_020:0107b24": "無邊辯無盡。此菩薩大悲堅固，普攝眾生，",
    "T10n0279_020:0107b25": "於三千大千世界變身金色，施作佛事；隨諸",
    "T10n0279_020:0107b26": "眾生根性欲樂，以廣長舌，於一音中現無量",
    "T10n0279_020:0107b27": "音，應時說法，皆令歡喜。假使有不可說種種",
    "T10n0279_020:0107b28": "業報無數眾生，共會一處，其會廣大充滿不",
    "T10n0279_020:0107b29": "可說世界，菩薩於彼眾會中坐。是中眾生，一",
    "T10n0279_020:0107c01": "一皆有不可說阿僧祇口，一一口能出百千",
    "T10n0279_020:0107c02": "億那由他音，同時發聲，各別言辭，各別所",
    "T10n0279_020:0107c03": "問；菩薩於一念中，悉能領受，皆為酬對，令除",
    "T10n0279_020:0107c04": "疑惑。如一眾會中，於不可說眾會中，悉亦如",
    "T10n0279_020:0107c05": "是。復次，假使一毛端處，念念出不可說不可",
    "T10n0279_020:0107c06": "說道場眾會；一切毛端處，皆亦如是。盡未來",
    "T10n0279_020:0107c07": "劫，彼劫可盡，眾會無盡。是諸眾會，於念念",
    "T10n0279_020:0107c08": "中，以各別言辭，各別所問；菩薩於一念中，",
    "T10n0279_020:0107c09": "悉能領受，無怖無怯，無疑無謬，而作是念：『設",
    "T10n0279_020:0107c10": "一切眾生以如是語業俱來問我，我為說法",
    "T10n0279_020:0107c11": "無斷無盡，皆令歡喜，住於善道；復令善解一",
    "T10n0279_020:0107c12": "切言辭，能為眾生說種種法，而於言語無",
    "T10n0279_020:0107c13": "所分別。假使不可說不可說種種言辭而",
    "T10n0279_020:0107c14": "來問難，一念悉領，一音咸答，普使開悟，無有",
    "T10n0279_020:0107c15": "遺餘。以得一切智灌頂故，以得無礙藏故，以",
    "T10n0279_020:0107c16": "得一切法圓滿光明故，具足一切智智故。』佛",
    "T10n0279_020:0107c17": "子！此菩薩摩訶薩安住善法行已，能自清淨，",
    "T10n0279_020:0107c18": "亦能以無所著方便而普饒益一切眾生，不",
    "T10n0279_020:0107c19": "見有眾生得出離者。如於此三千大千世界，",
    "T10n0279_020:0107c20": "如是乃至於不可說三千大千世界，變身金",
    "T10n0279_020:0107c21": "色，妙音具足，於一切法無所障礙而作佛",
    "T10n0279_020:0107c22": "事。佛子！此菩薩摩訶薩成就十種身。所謂：",
    "T10n0279_020:0107c23": "入無邊法界非趣身，滅一切世間故；入無",
    "T10n0279_020:0107c24": "邊法界諸趣身，生一切世間故；不生身，住無",
    "T10n0279_020:0107c25": "生平等法故；不滅身，一切滅、言說不可得故；",
    "T10n0279_020:0107c26": "不實身，得如實故；不妄身，隨應現故；不",
    "T10n0279_020:0107c27": "遷身，離死此生彼故；不壞身，法界性無壞故；",
    "T10n0279_020:0107c28": "一相身，三世語言道斷故；無相身，善能觀察",
    "T10n0279_020:0107c29": "法相故。菩薩成就如是十種身，為一切眾生",
    "T10n0279_020:0108a01": "舍，長養一切善根故；為一切眾生救，令其",
    "T10n0279_020:0108a02": "得大安隱故；為一切眾生歸，與其作大依處",
    "T10n0279_020:0108a03": "故；為一切眾生導，令得無上出離故；為一切",
    "T10n0279_020:0108a04": "眾生師，令入真實法中故；為一切眾生燈，",
    "T10n0279_020:0108a05": "令其明見業報故；為一切眾生光，令照甚深",
    "T10n0279_020:0108a06": "妙法故；為一切三世炬，令其曉悟實法故；為",
    "T10n0279_020:0108a07": "一切世間照，令入光明地中故；為一切諸趣",
    "T10n0279_020:0108a08": "明，示現如來自在故。佛子！是名菩薩摩訶",
    "T10n0279_020:0108a09": "薩第九善法行。菩薩安住此行，為一切眾",
    "T10n0279_020:0108a10": "生作清涼法池，能盡一切佛法源故。",
    "T10n0279_020:0108a11": "「佛子！何等為菩薩摩訶薩真實行？此菩薩成",
    "T10n0279_020:0108a12": "就第一誠諦之語，如說能行，如行能說。此",
    "T10n0279_020:0108a13": "菩薩學三世諸佛真實語，入三世諸佛種性，",
    "T10n0279_020:0108a14": "與三世諸佛善根同等，得三世諸佛無二語，",
    "T10n0279_020:0108a15": "隨如來學智慧成就。此菩薩成就知眾生是",
    "T10n0279_020:0108a16": "處非處智、去來現在業報智、諸根利鈍智、種",
    "T10n0279_020:0108a17": "種界智、種種解智、一切至處道智、諸禪解脫",
    "T10n0279_020:0108a18": "三昧垢淨起時非時智、一切世界宿住隨念",
    "T10n0279_020:0108a19": "智、天眼智、漏盡智，而不捨一切菩薩行。何以",
    "T10n0279_020:0108a20": "故？欲教化一切眾生，悉令清淨故。此菩薩復",
    "T10n0279_020:0108a21": "生如是增上心：『若我不令一切眾生住無上",
    "T10n0279_020:0108a22": "解脫道，而我先成阿耨多羅三藐三菩提者，",
    "T10n0279_020:0108a23": "則違我本願，是所不應。是故，要當先令一切",
    "T10n0279_020:0108a24": "眾生得無上菩提、無餘涅槃，然後成佛。何以",
    "T10n0279_020:0108a25": "故？非眾生請我發心，我自為眾生作不請",
    "T10n0279_020:0108a26": "之友，欲先令一切眾生滿足善根、成一切",
    "T10n0279_020:0108a27": "智。是故，我為最勝，不著一切世間故；我為最",
    "T10n0279_020:0108a28": "上，住無上調御地故；我為離翳，解眾生無際",
    "T10n0279_020:0108a29": "故；我為已辦，本願成就故；我為善變化，菩薩",
    "T10n0279_020:0108b01": "功德莊嚴故；我為善依怙，三世諸佛攝受",
    "T10n0279_020:0108b02": "故。』此菩薩摩訶薩不捨本願故，得入無上智",
    "T10n0279_020:0108b03": "慧莊嚴，利益眾生，悉令滿足；隨本誓願，皆得",
    "T10n0279_020:0108b04": "究竟；於一切法中智慧自在，令一切眾生普",
    "T10n0279_020:0108b05": "得清淨；念念遍遊十方世界，念念普詣不可",
    "T10n0279_020:0108b06": "說不可說諸佛國土，念念悉見不可說不可",
    "T10n0279_020:0108b07": "說諸佛及佛莊嚴清淨國土，示現如來自在",
    "T10n0279_020:0108b08": "神力。普遍法界、虛空界，此菩薩現無量身，",
    "T10n0279_020:0108b09": "普入世間而無所依；於其身中，現一切剎、一",
    "T10n0279_020:0108b10": "切眾生、一切諸法、一切諸佛。此菩薩知眾生",
    "T10n0279_020:0108b11": "種種想、種種欲、種種解、種種業報、種種善",
    "T10n0279_020:0108b12": "根，隨其所應，為現其身而調伏之；觀諸菩薩",
    "T10n0279_020:0108b13": "如幻、一切法如化、佛出世如影、一切世間如",
    "T10n0279_020:0108b14": "夢，得義身、文身無盡藏；正念自在，決定了知",
    "T10n0279_020:0108b15": "一切諸法；智慧最勝，入一切三昧真實相，",
    "T10n0279_020:0108b16": "住一性無二地。菩薩摩訶薩以諸眾生皆",
    "T10n0279_020:0108b17": "著於二，安住大悲，修行如是寂滅之法，得佛",
    "T10n0279_020:0108b18": "十力，入因陀羅網法界，成就如來無礙解",
    "T10n0279_020:0108b19": "脫人中雄猛大師子吼；得無所畏，能轉無礙",
    "T10n0279_020:0108b20": "清淨法輪；得智慧解脫，了知一切世間境",
    "T10n0279_020:0108b21": "界；絕生死迴流，入智慧大海；為一切眾生護",
    "T10n0279_020:0108b22": "持三世諸佛正法，到一切佛法海實相源底。",
    "T10n0279_020:0108b23": "菩薩住此真實行已，一切世間天、人、魔、梵、沙",
    "T10n0279_020:0108b24": "門、婆羅門、乾闥婆、阿脩羅等，有親近者，皆令",
    "T10n0279_020:0108b25": "開悟，歡喜清淨。是名菩薩摩訶薩第十真",
    "T10n0279_020:0108b26": "實行。」",
    "T10n0279_020:0108b27": "爾時，佛神力故，十方各有佛剎微塵數世界",
    "T10n0279_020:0108b28": "六種震動，所謂：動、遍動、等遍動，起、遍起、等",
    "T10n0279_020:0108b29": "遍起，涌、遍涌、等遍涌，震、遍震、等遍震，",
    "T10n0279_020:0108c01": "吼、遍吼、等遍吼，擊、遍擊、等遍擊。雨天妙華、",
    "T10n0279_020:0108c02": "天香、天末香、天鬘、天衣、天寶、天莊嚴具，奏天",
    "T10n0279_020:0108c03": "樂音，放天光明，演暢諸天微妙音聲。如此",
    "T10n0279_020:0108c04": "世界夜摩天宮，說十行法所現神變；十方世",
    "T10n0279_020:0108c05": "界，悉亦如是。復以佛神力故，十方各過十萬",
    "T10n0279_020:0108c06": "佛剎微塵數世界外，有十萬佛剎微塵數菩",
    "T10n0279_020:0108c07": "薩俱，來詣此土，充滿十方，語功德林菩薩言：",
    "T10n0279_020:0108c08": "「佛子！善哉！善哉！善能演說諸菩薩行。我等一",
    "T10n0279_020:0108c09": "切同名：功德林，所住世界皆名：功德幢，彼土",
    "T10n0279_020:0108c10": "如來同名：普功德。我等佛所，亦說此法；眾會",
    "T10n0279_020:0108c11": "眷屬，言辭義理，悉亦如是，無有增減。佛子！",
    "T10n0279_020:0108c12": "我等皆承佛神力，來入此會，為汝作證：十方",
    "T10n0279_020:0108c13": "世界，悉亦如是。」",
    "T10n0279_020:0108c14": "爾時，功德林菩薩承佛神力，普觀十方一切",
    "T10n0279_020:0108c15": "眾會暨于法界，欲令佛種性不斷故，欲令菩",
    "T10n0279_020:0108c16": "薩種性清淨故，欲令願種性不退轉故，欲令",
    "T10n0279_020:0108c17": "行種性常相續故，欲令三世種性悉平等故，",
    "T10n0279_020:0108c18": "欲攝三世一切佛種性故，欲開演所種諸善",
    "T10n0279_020:0108c19": "根故，欲觀察一切諸根故，欲解煩惱習氣心",
    "T10n0279_020:0108c20": "行所作故，欲照了一切佛菩提故，而說頌",
    "T10n0279_020:0108c21": "言：",
    "T10n0279_020:0108c22": "「一心敬禮十力尊，　　離垢清淨無礙見，",
    "T10n0279_020:0108c23": "　境界深遠無倫匹，　　住如虛空道中者。",
    "T10n0279_020:0108c24": "　過去人中諸最勝，　　功德無量無所著，",
    "T10n0279_020:0108c25": "　勇猛第一無等倫，　　彼離塵者行斯道。",
    "T10n0279_020:0108c26": "　現在十方諸國土，　　善能開演第一義，",
    "T10n0279_020:0108c27": "　離諸過惡最清淨，　　彼無依者行斯道。",
    "T10n0279_020:0108c28": "　未來所有人師子，　　周遍遊行於法界，",
    "T10n0279_020:0108c29": "　已發諸佛大悲心，　　彼饒益者行斯道。",
    "T10n0279_020:0109a01": "　三世所有無比尊，　　自然除滅愚癡暗，",
    "T10n0279_020:0109a02": "　於一切法皆平等，　　彼大力人行此道。",
    "T10n0279_020:0109a03": "　普見無量無邊界，　　一切諸有及諸趣，",
    "T10n0279_020:0109a04": "　見已其心不分別，　　彼無動者行斯道。",
    "T10n0279_020:0109a05": "　法界所有皆明了，　　於第一義最清淨，",
    "T10n0279_020:0109a06": "　永破瞋慢及愚癡，　　彼功德者行斯道。",
    "T10n0279_020:0109a07": "　於諸眾生善分別，　　悉入法界真實性，",
    "T10n0279_020:0109a08": "　自然覺悟不由他，　　彼等空者行斯道。",
    "T10n0279_020:0109a09": "　盡空所有諸國土，　　悉往說法廣開諭，",
    "T10n0279_020:0109a10": "　所說清淨無能壞，　　彼勝牟尼行此道。",
    "T10n0279_020:0109a11": "　具足堅固不退轉，　　成就尊重最勝法，",
    "T10n0279_020:0109a12": "　願力無盡到彼岸，　　彼善修者所行道。",
    "T10n0279_020:0109a13": "　無量無邊一切地，　　廣大甚深妙境界，",
    "T10n0279_020:0109a14": "　悉能知見靡有遺，　　彼論師子所行道。",
    "T10n0279_020:0109a15": "　一切句義皆明了，　　所有異論悉摧伏，",
    "T10n0279_020:0109a16": "　於法決定無所疑，　　彼大牟尼行此道。",
    "T10n0279_020:0109a17": "　遠離世間諸過患，　　普與眾生安隱樂，",
    "T10n0279_020:0109a18": "　能為無等大導師，　　彼勝德者行斯道。",
    "T10n0279_020:0109a19": "　恒以無畏施眾生，　　普令一切皆欣慶，",
    "T10n0279_020:0109a20": "　其心清淨離染濁，　　彼無等者行斯道。",
    "T10n0279_020:0109a21": "　意業清淨極調善，　　離諸戲論無口過，",
    "T10n0279_020:0109a22": "　威光圓滿眾所欽，　　彼最勝者行斯道。",
    "T10n0279_020:0109a23": "　入真實義到彼岸，　　住功德處心永寂，",
    "T10n0279_020:0109a24": "　諸佛護念恒不忘，　　彼滅有者行斯道。",
    "T10n0279_020:0109a25": "　遠離於我無惱害，　　恒以大音宣正法，",
    "T10n0279_020:0109a26": "　十方國土靡不周，　　彼絕譬者行斯道。",
    "T10n0279_020:0109a27": "　檀波羅蜜已成滿，　　百福相好所莊嚴，",
    "T10n0279_020:0109a28": "　眾生見者皆欣悅，　　彼最勝慧行斯道。",
    "T10n0279_020:0109a29": "　智地甚深難可入，　　能以妙慧善安住，",
    "T10n0279_020:0109b01": "　其心究竟不動搖，　　彼堅固行行斯道。",
    "T10n0279_020:0109b02": "　法界所有悉能入，　　隨所入處咸究竟，",
    "T10n0279_020:0109b03": "　神通自在靡不該，　　彼法光明行此道。",
    "T10n0279_020:0109b04": "　諸無等等大牟尼，　　勤修三昧無二相，",
    "T10n0279_020:0109b05": "　心常在定樂寂靜，　　彼普見者行斯道。",
    "T10n0279_020:0109b06": "　微細廣大諸國土，　　更相涉入各差別，",
    "T10n0279_020:0109b07": "　如其境界悉了知，　　彼智山王行此道。",
    "T10n0279_020:0109b08": "　意常明潔離諸垢，　　於三界中無所著，",
    "T10n0279_020:0109b09": "　護持眾戒到彼岸，　　此淨心者行斯道。",
    "T10n0279_020:0109b10": "　智慧無邊不可說，　　普遍法界虛空界，",
    "T10n0279_020:0109b11": "　善能修學住其中，　　彼金剛慧行斯道。",
    "T10n0279_020:0109b12": "　三世一切佛境界，　　智慧善入悉周遍，",
    "T10n0279_020:0109b13": "　未甞暫起疲厭心，　　彼最勝者行斯道。",
    "T10n0279_020:0109b14": "　善能分別十力法，　　了知一切至處道，",
    "T10n0279_020:0109b15": "　身業無礙得自在，　　彼功德身行此道。",
    "T10n0279_020:0109b16": "　十方無量無邊界，　　所有一切諸眾生，",
    "T10n0279_020:0109b17": "　我皆救護而不捨，　　彼無畏者行斯道。",
    "T10n0279_020:0109b18": "　於諸佛法勤修習，　　心常精進不懈倦，",
    "T10n0279_020:0109b19": "　淨治一切諸世間，　　彼大龍王行此道。",
    "T10n0279_020:0109b20": "　了知眾生根不同，　　欲解無量各差別，",
    "T10n0279_020:0109b21": "　種種諸界皆明達，　　此普入者行斯道。",
    "T10n0279_020:0109b22": "　十方世界無量剎，　　悉往受生無有數，",
    "T10n0279_020:0109b23": "　未曾一念生疲厭，　　彼歡喜者行斯道。",
    "T10n0279_020:0109b24": "　普放無量光明網，　　照耀一切諸世間，",
    "T10n0279_020:0109b25": "　其光所照入法性，　　此善慧者行斯道。",
    "T10n0279_020:0109b26": "　震動十方諸國土，　　無量億數那由他，",
    "T10n0279_020:0109b27": "　不令眾生有驚怖，　　此利世者所行道。",
    "T10n0279_020:0109b28": "　善解一切語言法，　　問難酬對悉究竟，",
    "T10n0279_020:0109b29": "　聰哲辯慧靡不知，　　此無畏者所行道。",
    "T10n0279_020:0109c01": "　善解覆仰諸國土，　　分別思惟得究竟，",
    "T10n0279_020:0109c02": "　悉使住於無盡地，　　此勝慧者所行道。",
    "T10n0279_020:0109c03": "　功德無量那由他，　　為求佛道皆修習，",
    "T10n0279_020:0109c04": "　於其一切到彼岸，　　此無盡行所行道。",
    "T10n0279_020:0109c05": "　超出世間大論師，　　辯才第一師子吼，",
    "T10n0279_020:0109c06": "　普使群生到彼岸，　　此淨心者所行道。",
    "T10n0279_020:0109c07": "　諸佛灌頂第一法，　　已得此法灌其頂，",
    "T10n0279_020:0109c08": "　心恒安住正法門，　　彼廣大心行此道。",
    "T10n0279_020:0109c09": "　一切眾生無量別，　　了達其心悉周遍，",
    "T10n0279_020:0109c10": "　決定護持佛法藏，　　彼如須彌行此道。",
    "T10n0279_020:0109c11": "　能於一一語言中，　　普為示現無量音，",
    "T10n0279_020:0109c12": "　令彼眾生隨類解，　　此無礙見行斯道。",
    "T10n0279_020:0109c13": "　一切文字語言法，　　智皆善入不分別，",
    "T10n0279_020:0109c14": "　住於真實境界中，　　此見性者所行道。",
    "T10n0279_020:0109c15": "　安住甚深大法海，　　善能印定一切法，",
    "T10n0279_020:0109c16": "　了法無相真實門，　　此見實者所行道。",
    "T10n0279_020:0109c17": "　一一佛土皆往詣，　　盡於無量無邊劫，",
    "T10n0279_020:0109c18": "　觀察思惟靡暫停，　　此匪懈者所行道。",
    "T10n0279_020:0109c19": "　無量無數諸如來，　　種種名號各不同，",
    "T10n0279_020:0109c20": "　於一毛端悉明見，　　此淨福者所行道。",
    "T10n0279_020:0109c21": "　一毛端處見諸佛，　　其數無量不可說，",
    "T10n0279_020:0109c22": "　一切法界悉亦然，　　彼諸佛子行斯道。",
    "T10n0279_020:0109c23": "　無量無邊無數劫，　　於一念中悉明見，",
    "T10n0279_020:0109c24": "　知其修促無定相，　　此解脫行所行道。",
    "T10n0279_020:0109c25": "　能令見者無空過，　　皆於佛法種因緣，",
    "T10n0279_020:0109c26": "　而於所作心無著，　　彼諸最勝所行道。",
    "T10n0279_020:0109c27": "　那由他劫常遇佛，　　終不一念生疲厭，",
    "T10n0279_020:0109c28": "　其心歡喜轉更增，　　此不空見所行道。",
    "T10n0279_020:0109c29": "　盡於無量無邊劫，　　觀察一切眾生界，",
    "T10n0279_020:0110a01": "　未曾見有一眾生，　　此堅固士所行道。",
    "T10n0279_020:0110a02": "　修習無邊福智藏，　　普作清涼功德池，",
    "T10n0279_020:0110a03": "　利益一切諸群生，　　彼第一人行此道。",
    "T10n0279_020:0110a04": "　法界所有諸品類，　　普遍虛空無數量，",
    "T10n0279_020:0110a05": "　了彼皆依言說住，　　此師子吼所行道。",
    "T10n0279_020:0110a06": "　能於一一三昧中，　　普入無數諸三昧，",
    "T10n0279_020:0110a07": "　悉至法門幽奧處，　　此論月者行斯道。",
    "T10n0279_020:0110a08": "　忍力勤修到彼岸，　　能忍最勝寂滅法，",
    "T10n0279_020:0110a09": "　其心平等不動搖，　　此無邊智所行道。",
    "T10n0279_020:0110a10": "　於一世界一坐處，　　其身不動恒寂然，",
    "T10n0279_020:0110a11": "　而於一切普現身，　　彼無邊身行此道。",
    "T10n0279_020:0110a12": "　無量無邊諸國土，　　悉令共入一塵中，",
    "T10n0279_020:0110a13": "　普得包容無障礙，　　彼無邊思行此道。",
    "T10n0279_020:0110a14": "　了達是處及非處，　　於諸力處普能入，",
    "T10n0279_020:0110a15": "　成就如來最上力，　　彼第一力所行道。",
    "T10n0279_020:0110a16": "　過去未來現在世，　　無量無邊諸業報，",
    "T10n0279_020:0110a17": "　恒以智慧悉了知，　　此達解者所行道。",
    "T10n0279_020:0110a18": "　了達世間時非時，　　如應調伏諸眾生，",
    "T10n0279_020:0110a19": "　悉順其宜而不失，　　此善了者所行道。",
    "T10n0279_020:0110a20": "　善守身語及意業，　　恒令依法而修行，",
    "T10n0279_020:0110a21": "　離諸取著降眾魔，　　此智心者所行道。",
    "T10n0279_020:0110a22": "　於諸法中得善巧，　　能入真如平等處，",
    "T10n0279_020:0110a23": "　辯才宣說無有窮，　　此佛行者所行道。",
    "T10n0279_020:0110a24": "　陀羅尼門已圓滿，　　善能安住無礙藏，",
    "T10n0279_020:0110a25": "　於諸法界悉通達，　　此深入者所行道。",
    "T10n0279_020:0110a26": "　三世所有一切佛，　　悉與等心同智慧，",
    "T10n0279_020:0110a27": "　一性一相無有殊，　　此無礙種所行道。",
    "T10n0279_020:0110a28": "　已決一切愚癡膜，　　深入廣大智慧海，",
    "T10n0279_020:0110a29": "　普施眾生清淨眼，　　此有目者所行道。",
    "T10n0279_020:0110b01": "　已具一切諸導師，　　平等神通無二行，",
    "T10n0279_020:0110b02": "　獲於如來自在力，　　此善修者所行道。",
    "T10n0279_020:0110b03": "　遍遊一切諸世間，　　普雨無邊妙法雨，",
    "T10n0279_020:0110b04": "　悉令於義得決了，　　此法雲者所行道。",
    "T10n0279_020:0110b05": "　能於佛智及解脫，　　深生淨信永不退，",
    "T10n0279_020:0110b06": "　以信而生智慧根，　　此善學者所行道。",
    "T10n0279_020:0110b07": "　能於一念悉了知，　　一切眾生無有餘，",
    "T10n0279_020:0110b08": "　了彼眾生心自性，　　達無性者所行道。",
    "T10n0279_020:0110b09": "　法界一切諸國土，　　悉能化往無有數，",
    "T10n0279_020:0110b10": "　其身最妙絕等倫，　　此無比行所行道。",
    "T10n0279_020:0110b11": "　佛剎無邊無有數，　　無量諸佛在其中，",
    "T10n0279_020:0110b12": "　菩薩於彼悉現前，　　親近供養生尊重。",
    "T10n0279_020:0110b13": "　菩薩能以獨一身，　　入於三昧而寂定，",
    "T10n0279_020:0110b14": "　令見其身無有數，　　一一皆從三昧起。",
    "T10n0279_020:0110b15": "　菩薩所住最深妙，　　所行所作超戲論，",
    "T10n0279_020:0110b16": "　其心清淨常悅樂，　　能令眾生悉歡喜。",
    "T10n0279_020:0110b17": "　諸根方便各差別，　　能以智慧悉明見，",
    "T10n0279_020:0110b18": "　而了諸根無所依，　　調難調者所行道。",
    "T10n0279_020:0110b19": "　能以方便巧分別，　　於一切法得自在，",
    "T10n0279_020:0110b20": "　十方世界各不同，　　悉在其中作佛事。",
    "T10n0279_020:0110b21": "　諸根微妙行亦然，　　能為眾生廣說法，",
    "T10n0279_020:0110b22": "　誰其聞者不欣慶，　　此等虛空所行道。",
    "T10n0279_020:0110b23": "　智眼清淨無與等，　　於一切法悉明見，",
    "T10n0279_020:0110b24": "　如是智慧巧分別，　　此無等者所行道。",
    "T10n0279_020:0110b25": "　所有無盡廣大福，　　一切修行使究竟，",
    "T10n0279_020:0110b26": "　令諸眾生悉清淨，　　此無比者所行道。",
    "T10n0279_020:0110b27": "　普勸修成助道法，　　悉令得住方便地，",
    "T10n0279_020:0110b28": "　度脫眾生無有數，　　未曾暫起眾生想。",
    "T10n0279_020:0110b29": "　一切機緣悉觀察，　　先護彼意令無諍，",
    "T10n0279_020:0110c01": "　普示眾生安隱處，　　此方便者所行道。",
    "T10n0279_020:0110c02": "　成就最上第一智，　　具足無量無邊智，",
    "T10n0279_020:0110c03": "　於諸四眾無所畏，　　此方便智所行道。",
    "T10n0279_020:0110c04": "　一切世界及諸法，　　悉能遍入得自在，",
    "T10n0279_020:0110c05": "　亦入一切眾會中，　　度脫群生無有數。",
    "T10n0279_020:0110c06": "　十方一切國土中，　　擊大法鼓悟群生，",
    "T10n0279_020:0110c07": "　為法施主最無上，　　此不滅者所行道。",
    "T10n0279_020:0110c08": "　一身結跏而正坐，　　充滿十方無量剎，",
    "T10n0279_020:0110c09": "　而令其身不迫隘，　　此法身者所行道。",
    "T10n0279_020:0110c10": "　能於一義一文中，　　演說無量無邊法，",
    "T10n0279_020:0110c11": "　而其邊際不可得，　　此無邊智所行道。",
    "T10n0279_020:0110c12": "　於佛解脫善修學，　　得佛智慧無障礙，",
    "T10n0279_020:0110c13": "　成就無畏為世雄，　　此方便者所行道。",
    "T10n0279_020:0110c14": "　了知十方世界海，　　亦知一切佛剎海，",
    "T10n0279_020:0110c15": "　智海法海悉了知，　　眾生見者咸欣慶。",
    "T10n0279_020:0110c16": "　或現入胎及初生，　　或現道場成正覺，",
    "T10n0279_020:0110c17": "　如是皆令世間見，　　此無邊者所行道。",
    "T10n0279_020:0110c18": "　無量億數國土中，　　示現其身入涅槃，",
    "T10n0279_020:0110c19": "　實不捨願歸寂滅，　　此雄論者所行道。",
    "T10n0279_020:0110c20": "　堅固微密一妙身，　　與佛平等無差別，",
    "T10n0279_020:0110c21": "　隨諸眾生各異見，　　一實身者所行道。",
    "T10n0279_020:0110c22": "　法界平等無差別，　　具足無量無邊義，",
    "T10n0279_020:0110c23": "　樂觀一相心不移，　　三世智者所行道。",
    "T10n0279_020:0110c24": "　於諸眾生及佛法，　　建立加持悉究竟，",
    "T10n0279_020:0110c25": "　所有持力同於佛，　　最上持者行斯道。",
    "T10n0279_020:0110c26": "　神足無礙猶如佛，　　天眼無礙最清淨，",
    "T10n0279_020:0110c27": "　耳根無礙善聽聞，　　此無礙意所行道。",
    "T10n0279_020:0110c28": "　所有神通皆具足，　　隨其智慧悉成就，",
    "T10n0279_020:0110c29": "　善知一切靡所儔，　　此賢智者所行道。",
    "T10n0279_020:0111a01": "　其心正定不搖動，　　其智廣大無邊際，",
    "T10n0279_020:0111a02": "　所有境界皆明達，　　一切見者所行道。",
    "T10n0279_020:0111a03": "　已到一切功德岸，　　能隨次第度眾生，",
    "T10n0279_020:0111a04": "　其心畢竟無厭足，　　此常勤者所行道。",
    "T10n0279_020:0111a05": "　三世所有諸佛法，　　於此一切咸知見，",
    "T10n0279_020:0111a06": "　從於如來種性生，　　彼諸佛子行斯道。",
    "T10n0279_020:0111a07": "　隨順言辭已成就，　　乖違談論善摧伏，",
    "T10n0279_020:0111a08": "　常能趣向佛菩提，　　無邊慧者所行道。",
    "T10n0279_020:0111a09": "　一光照觸無涯限，　　十方國土悉充遍，",
    "T10n0279_020:0111a10": "　普使世間得大明，　　此破闇者所行道。",
    "T10n0279_020:0111a11": "　隨其應見應供養，　　為現如來清淨身，",
    "T10n0279_020:0111a12": "　教化眾生百千億，　　莊嚴佛剎亦如是。",
    "T10n0279_020:0111a13": "　為令眾生出世間，　　一切妙行皆修習，",
    "T10n0279_020:0111a14": "　此行廣大無邊際，　　云何而有能知者？",
    "T10n0279_020:0111a15": "　假使分身不可說，　　而與法界虛空等，",
    "T10n0279_020:0111a16": "　悉共稱揚彼功德，　　百千萬劫無能盡。",
    "T10n0279_020:0111a17": "　菩薩功德無有邊，　　一切修行皆具足，",
    "T10n0279_020:0111a18": "　假使無量無邊佛，　　於無量劫說不盡。",
    "T10n0279_020:0111a19": "　何況世間天及人，　　一切聲聞及緣覺，",
    "T10n0279_020:0111a20": "　能於無量無邊劫，　　讚歎稱揚得究竟。」",
    "T10n0279_020:0111a21": "大方廣佛華嚴經卷第二十"
}