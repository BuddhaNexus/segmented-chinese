{
    "X19n0348_009:0688b08": "維摩詰所說經無我疏卷第九",
    "X19n0348_009:0688b09": "天台山幽溪沙門　傳燈　著",
    "X19n0348_009:0688b10": "○八釋佛道品二。初釋品題。",
    "X19n0348_009:0688b11": "維摩詰所說經佛道品第八",
    "X19n0348_009:0688b12": "佛道者。諸佛果位。所證菩提究竟大道。三惑淨盡",
    "X19n0348_009:0688b13": "二死永忘之玅覺也。文殊下問。云何通達佛道。正",
    "X19n0348_009:0688b14": "問此道之因云何修之可以通達也。",
    "X19n0348_009:0688b15": "○二釋經文三。初明云何通達佛道二。初文殊問。",
    "X19n0348_009:0688b16": "爾時文殊師利問維摩詰言。菩薩云何通達佛道。",
    "X19n0348_009:0688b17": "肇公曰。如上所云諸佛之道。以無得為得。此道虗",
    "X19n0348_009:0688b18": "玄。非常行之所通。通之必有以。是故問之。",
    "X19n0348_009:0688b19": "○二維摩答二。初總答。",
    "X19n0348_009:0688b20": "維摩詰言。若菩薩行於非道。是為通達佛道。",
    "X19n0348_009:0688b21": "有非道。有佛道。非道者。九法界之道也。若以十惡",
    "X19n0348_009:0688b22": "道。而通達三途之道。以十善道。而通達三善之道。",
    "X19n0348_009:0688b23": "以四諦十二因緣。而通達二乘之道。以六度萬行。",
    "X19n0348_009:0688b24": "而通達菩薩之道。此皆以非道而通達非道者也。",
    "X19n0348_009:0688c01": "若如此經三心九行等。法華定慧力莊嚴。華嚴一",
    "X19n0348_009:0688c02": "心法界如虗空。楞嚴正修行處。圓覺有大陀羅尼",
    "X19n0348_009:0688c03": "等。此以佛道而通達佛道者也。此之二種。皆為經",
    "X19n0348_009:0688c04": "常之道。圓頓初心。背乎非而修乎是。順乎經而行",
    "X19n0348_009:0688c05": "乎常。乃十方三世不易之道也。若今之行於非道",
    "X19n0348_009:0688c06": "通達佛道。言雖反而理實正。迹雖逆而本恒順。如",
    "X19n0348_009:0688c07": "曰行五無間而無惱恚。至於地獄無諸罪垢。尚何",
    "X19n0348_009:0688c08": "道而非佛乎。然亦不得已而故為是道也。苟得其",
    "X19n0348_009:0688c09": "已。則一向於是道。而通達佛道。何必定反經而逆",
    "X19n0348_009:0688c10": "常乎。前不云乎。龍象蹴踏。非驢所堪。豈凡下廝劣",
    "X19n0348_009:0688c11": "之可希冀哉。若夫初心有行非道通達佛道。則又",
    "X19n0348_009:0688c12": "有維摩問章。六十二見為如來種。此為觀於非道",
    "X19n0348_009:0688c13": "通達佛道。鑛沙精金。又不可以不辨也。",
    "X19n0348_009:0688c14": "○二別答二。初問行於非道。",
    "X19n0348_009:0688c15": "又問。云何菩薩行於非道。",
    "X19n0348_009:0688c16": "○二答行於非道十六。初約三惡之果報示三。初",
    "X19n0348_009:0688c17": "地獄道。",
    "X19n0348_009:0688c18": "答曰。若菩薩行五無間。而無惱恚。至於地獄。無諸罪",
    "X19n0348_009:0688c19": "垢。",
    "X19n0348_009:0688c20": "肇公曰。五逆罪。必由惱恚生。此罪捨身。必入地獄",
    "X19n0348_009:0688c21": "受苦無間也。菩薩示行五逆。而無惱恚。是由不以",
    "X19n0348_009:0688c22": "逆為逆。故能同逆耳。若以逆為逆者孰敢同。又曰",
    "X19n0348_009:0688c23": "罪垢地獄因也。示受其報。實無其因。",
    "X19n0348_009:0688c24": "○二畜生道。",
    "X19n0348_009:0689a01": "至于畜生。無有無明憍慢等過。",
    "X19n0348_009:0689a02": "肇公曰。癡慢偏重。多墮畜生。",
    "X19n0348_009:0689a03": "○三餓鬼道。",
    "X19n0348_009:0689a04": "至于餓鬼。而具足功德。",
    "X19n0348_009:0689a05": "肇公曰。慳貪無福。多墮餓鬼。燈曰。行五無間。至于",
    "X19n0348_009:0689a06": "地獄。至于餓鬼畜生。行於非道也。無恚惱罪垢。無",
    "X19n0348_009:0689a07": "有無明憍慢。而具寶手功德。佛道也。此並以十不",
    "X19n0348_009:0689a08": "善道。而通達佛道者也。",
    "X19n0348_009:0689a09": "○二約色無色界示。",
    "X19n0348_009:0689a10": "行色無色界道。不以為勝。",
    "X19n0348_009:0689a11": "凡夫不了。生色無色界。恃果報極勝。今雖示生。為",
    "X19n0348_009:0689a12": "化同天。初不以之為勝。此以行十善世禪非道。而",
    "X19n0348_009:0689a13": "通達佛道者也。",
    "X19n0348_009:0689a14": "○三約三惡之因示。",
    "X19n0348_009:0689a15": "示行貪欲。離諸染著。示行瞋恚。於諸眾生無有恚礙。",
    "X19n0348_009:0689a16": "示行愚癡。而以智慧調伏其心。",
    "X19n0348_009:0689a17": "前約示行三途果報以明。如調達之示行五逆。生",
    "X19n0348_009:0689a18": "身墮獄。佛遣親弟慶喜。至獄問安。兄今苦否。答曰",
    "X19n0348_009:0689a19": "吾在地獄。如受三禪之樂。此正行五無間而無惱",
    "X19n0348_009:0689a20": "恚也。今行三途之因。文勢略同。義不為重。",
    "X19n0348_009:0689a21": "○四約六蔽示。",
    "X19n0348_009:0689a22": "示行慳貪。而捨內外所有。不惜身命。示行毀禁。而安",
    "X19n0348_009:0689a23": "住淨戒。乃至小罪。猶懷大懼。示行瞋恚。而常慈忍。示",
    "X19n0348_009:0689a24": "行懈怠。而勤修功德。示行亂意。而常念定。示行愚癡。",
    "X19n0348_009:0689b01": "而通達世間出世間慧。",
    "X19n0348_009:0689b02": "示行六蔽。行於非道也。而不乖六度。通達佛道也。",
    "X19n0348_009:0689b03": "○五約諂憍示。",
    "X19n0348_009:0689b04": "示行諂偽。而善方便。隨諸經義。",
    "X19n0348_009:0689b05": "諂偽。邪道也。經義。正道也。雖示行邪。而心隨正。正",
    "X19n0348_009:0689b06": "故能通達佛道也。",
    "X19n0348_009:0689b07": "○六約憍慢示。",
    "X19n0348_009:0689b08": "示行憍慢。而於眾生。猶如橋梁。",
    "X19n0348_009:0689b09": "示行憍慢。而形迹雖若高山。度生謙光。則又卑如",
    "X19n0348_009:0689b10": "橋梁。謂菩薩和光同塵。濟人利物。有若此也。",
    "X19n0348_009:0689b11": "○七約諸煩惱示。",
    "X19n0348_009:0689b12": "示行諸煩惱。而心常清淨。",
    "X19n0348_009:0689b13": "煩惱汙染。非道也。心常清淨。故能通達佛道矣。",
    "X19n0348_009:0689b14": "○八約魔道示。",
    "X19n0348_009:0689b15": "示入於魔。而順佛智慧。不隨他教。",
    "X19n0348_009:0689b16": "魔道愚癡。因隨他教。與佛智慧順理反。今言菩薩",
    "X19n0348_009:0689b17": "雖示入於魔之非道。其實順佛智。而通達佛道也。",
    "X19n0348_009:0689b18": "○九約二乘示。",
    "X19n0348_009:0689b19": "示入聲聞。而為眾生說未聞法。",
    "X19n0348_009:0689b20": "聲聞人。但能從佛聞說四諦聲。而自了。不能以佛",
    "X19n0348_009:0689b21": "道聲令一切聞。今菩薩。迹同本異。故能於此。而通",
    "X19n0348_009:0689b22": "達也。",
    "X19n0348_009:0689b23": "○十約辟支佛示。",
    "X19n0348_009:0689b24": "示入辟支佛。而成就大悲。教化眾生。",
    "X19n0348_009:0689c01": "聲聞如獐獨跳。不顧後羣。辟支如鹿於邑。悲亦奚",
    "X19n0348_009:0689c02": "為。是則於聲聞雖曰有悲。於菩薩未為悲也。今菩",
    "X19n0348_009:0689c03": "薩雖示行辟支之小悲。實成就菩薩之大悲。故能",
    "X19n0348_009:0689c04": "通達佛道也。",
    "X19n0348_009:0689c05": "○十一約貧窮下賤示。",
    "X19n0348_009:0689c06": "示入貧窮。而有寶手功德無盡。示入形殘。而具諸相",
    "X19n0348_009:0689c07": "好以自莊嚴。示入下賤。而生佛種性中。具諸功德。示",
    "X19n0348_009:0689c08": "入羸劣醜陋。而得那羅延身。一切眾生之所樂見。示",
    "X19n0348_009:0689c09": "入老病。而永斷病根。超越死畏。",
    "X19n0348_009:0689c10": "貧窮形殘下賤等。非道也。而有寶手功德等。佛道",
    "X19n0348_009:0689c11": "也。迹行非道。而本通佛道。菩薩功德固不可得而",
    "X19n0348_009:0689c12": "思議也。",
    "X19n0348_009:0689c13": "○十二約資生眷屬示。",
    "X19n0348_009:0689c14": "示有資生。而恒觀無常。實無所貪。示有妻妾綵女。而",
    "X19n0348_009:0689c15": "常樂遠離五欲淤泥。",
    "X19n0348_009:0689c16": "○十三約訥鈍示。",
    "X19n0348_009:0689c17": "現於訥鈍。而成就辯才。總持無失。",
    "X19n0348_009:0689c18": "什公曰。如太子慕魄比之也。",
    "X19n0348_009:0689c19": "○十四約邪濟示。",
    "X19n0348_009:0689c20": "示入邪濟。而以正濟度諸眾生。",
    "X19n0348_009:0689c21": "肇公曰。津河可度處。名正濟。險難誑處。名邪濟。佛",
    "X19n0348_009:0689c22": "道名正濟。外道名邪濟也。",
    "X19n0348_009:0689c23": "○十五約遍入諸道示。",
    "X19n0348_009:0689c24": "現遍入諸道。而斷其因緣。",
    "X19n0348_009:0690a01": "眾生輪迴六道。以有十二因緣。為之牽連故也。菩",
    "X19n0348_009:0690a02": "薩先已斷此因緣。示現入之。是以能通達佛道也。",
    "X19n0348_009:0690a03": "○十六約般涅槃示。",
    "X19n0348_009:0690a04": "現於涅槃。而不斷生死。",
    "X19n0348_009:0690a05": "眾生背涅槃而順生死。二乘背生死而順涅槃。菩",
    "X19n0348_009:0690a06": "薩於是不偏不倚。會於中道。不斷生死。所以能入",
    "X19n0348_009:0690a07": "六道。隨形化度。現於涅槃。所以如蓮華出水。離於",
    "X19n0348_009:0690a08": "淤泥。",
    "X19n0348_009:0690a09": "○三總結。",
    "X19n0348_009:0690a10": "文殊師利。菩薩能如是行於非道。是為通達佛道。",
    "X19n0348_009:0690a11": "約教者。此皆別圓地住菩薩。乃能行之。不入藏通",
    "X19n0348_009:0690a12": "菩薩之手也。",
    "X19n0348_009:0690a13": "觀解者。觀一念心。具足十界。本具佛界。圓滿清淨。",
    "X19n0348_009:0690a14": "即是佛道。若九界心現起之時。皆名非道。行人不",
    "X19n0348_009:0690a15": "撥非道。而別觀佛道。了九界心。無非修惡。而此修",
    "X19n0348_009:0690a16": "惡乃全法界之水。以為九法之波。能觀修惡。即是",
    "X19n0348_009:0690a17": "性惡。性惡融通。無法不趣。任運攝得佛界性善。如",
    "X19n0348_009:0690a18": "全波即水。水外無波。是為觀心行於非道通達佛",
    "X19n0348_009:0690a19": "道也。",
    "X19n0348_009:0690a20": "○二明云何為如來種二。初維摩問。",
    "X19n0348_009:0690a21": "於是維摩詰問文殊師利。何等為如來種。",
    "X19n0348_009:0690a22": "或問。上問佛道。與今問如來種。同異何如。答曰。同",
    "X19n0348_009:0690a23": "而不同。不同而同。曷為同。佛即如來。如來即佛。豈",
    "X19n0348_009:0690a24": "有二體。是故同也。修性因果。二門各異。故不同也。",
    "X19n0348_009:0690b01": "葢佛道屬果。菩薩行於非道。因能通果。今如來種。",
    "X19n0348_009:0690b02": "猶約眾生因地以論。一不同也。豈非前答論修今",
    "X19n0348_009:0690b03": "答說性。二不同也。故曰同而不同。言不同而同者。",
    "X19n0348_009:0690b04": "前答菩薩行於非道通達佛道。皆是性惡法門中",
    "X19n0348_009:0690b05": "事。人獨知菩薩能行於非道通達佛道。不知此之",
    "X19n0348_009:0690b06": "法門其來有本。正文殊所答。六十二見及一切煩",
    "X19n0348_009:0690b07": "惱。皆是佛種。惟其如此非道。皆是佛種。是故菩薩。",
    "X19n0348_009:0690b08": "於其果上。證此法門。隨機化導。稱性行之。而與佛",
    "X19n0348_009:0690b09": "道不相違背。而能通之達之。故曰不同而同也。故",
    "X19n0348_009:0690b10": "予所著性善惡論。約六即以明性惡法門。正在乎",
    "X19n0348_009:0690b11": "此。",
    "X19n0348_009:0690b12": "○二文殊答二。初約有為明種二。初歷法明種五。",
    "X19n0348_009:0690b13": "初總指苦道即法身。",
    "X19n0348_009:0690b14": "文殊師利言。有身為種。",
    "X19n0348_009:0690b15": "身即苦道。有身即有苦故也。迷之則法身為苦道。",
    "X19n0348_009:0690b16": "悟之則苦道即法身。故為如來種。此指正因佛性",
    "X19n0348_009:0690b17": "以為種也。",
    "X19n0348_009:0690b18": "○二指惑道即般若。",
    "X19n0348_009:0690b19": "無明有愛為種。貪恚癡為種。四顛倒為種。五葢為種。",
    "X19n0348_009:0690b20": "此之四法。皆煩惱道攝。迷之則即智明以為癡暗。",
    "X19n0348_009:0690b21": "悟之則即癡暗以為智明。故為如來種。此指了因",
    "X19n0348_009:0690b22": "佛性以為種也。",
    "X19n0348_009:0690b23": "○三重指苦道即法身。",
    "X19n0348_009:0690b24": "六入為種。",
    "X19n0348_009:0690c01": "前云眼耳鼻舌身意皆為淨土。故六入皆為種也。",
    "X19n0348_009:0690c02": "此亦指正因為種也。",
    "X19n0348_009:0690c03": "○四重指惑道即般若。",
    "X19n0348_009:0690c04": "七識處為種。八邪法為種。九惱處為種。",
    "X19n0348_009:0690c05": "什公曰。初禪中。除劫初梵王及劫初諸小梵。自後",
    "X19n0348_009:0690c06": "合為一識住。劫初唯有梵王。未有餘梵。梵王念欲",
    "X19n0348_009:0690c07": "有餘梵。餘梵爾時遇會來生。梵王因起邪見。謂是",
    "X19n0348_009:0690c08": "己造。餘梵亦自謂從梵王生。雖有精麤。其邪想不",
    "X19n0348_009:0690c09": "異。是名異身一想。第二識住也。二禪形無優劣。而",
    "X19n0348_009:0690c10": "心有若干。除入解脫。種種異念。是名一形異想。是",
    "X19n0348_009:0690c11": "第三識住也。三禪形無精麤。心無異想。所謂一樂",
    "X19n0348_009:0690c12": "想。是第四識住也。并無色前三地。是名七識住地。",
    "X19n0348_009:0690c13": "識住。識得安住也。識念分明。無有惱患。無壞者。是",
    "X19n0348_009:0690c14": "名為住。惡趣則苦痛壞。四禪則無想壞。非想滅定",
    "X19n0348_009:0690c15": "壞。亦彼地心想微昧。念不分明。故識不安住也。問",
    "X19n0348_009:0690c16": "曰。欲界亦惡趣所壞。云何立識住也。答曰。取地壞。",
    "X19n0348_009:0690c17": "不取界壞。欲界惡趣善趣。趣乖地異。苦樂殊致。義",
    "X19n0348_009:0690c18": "不相涉。故不相壞也。燈曰。七識雖住。未破煩惱。皆",
    "X19n0348_009:0690c19": "煩惱道。煩惱即菩提。故為如來之種。八邪準常說。",
    "X19n0348_009:0690c20": "亦屬煩惱道。九惱處。什公曰。愛我怨家。憎我知識。",
    "X19n0348_009:0690c21": "惱我己身。一世則三。三世則九。又義云。九結亦煩",
    "X19n0348_009:0690c22": "惱道攝。",
    "X19n0348_009:0690c23": "○五指業道即解脫。",
    "X19n0348_009:0690c24": "十不善道為種。",
    "X19n0348_009:0691a01": "十不善。惡業道也。迷之即解脫而為纏縛。悟之即",
    "X19n0348_009:0691a02": "纏縛而為解脫。故為如來之種。此指緣因佛性以",
    "X19n0348_009:0691a03": "為種也。",
    "X19n0348_009:0691a04": "○二舉要明種。",
    "X19n0348_009:0691a05": "以要言之。六十二見。及一切煩惱。皆是佛種。",
    "X19n0348_009:0691a06": "六十二見。及一切煩惱。皆惑道攝。文殊所示。如來",
    "X19n0348_009:0691a07": "之種。總不外三道。即三佛性。其所說三道。又不外",
    "X19n0348_009:0691a08": "三世十二因緣。葢一切諸法。即三德性。眾生無始",
    "X19n0348_009:0691a09": "迷故。以為三道染。此三道染。又散殊為十二因緣。",
    "X19n0348_009:0691a10": "如經文所指有身。六入。七識處為種。即十二支中",
    "X19n0348_009:0691a11": "現在識。名色。六入觸。受五支。并未來生緣老死二",
    "X19n0348_009:0691a12": "支。皆苦道也。所指無明。有愛。貪恚癡。四顛倒。五蓋。",
    "X19n0348_009:0691a13": "八邪。九惱。六十二見。一切煩惱。即十二支中過去",
    "X19n0348_009:0691a14": "無明支。現在愛取二支。皆惑道也。所指十不善道。",
    "X19n0348_009:0691a15": "即十二支中。過去行支。現在有支二支。皆業道也。",
    "X19n0348_009:0691a16": "所謂迷法身以為苦道。故此法身。因在迷故。而轉",
    "X19n0348_009:0691a17": "名為正因佛性。迷般若以為惑道。故此般若。因此",
    "X19n0348_009:0691a18": "迷故。而轉名了因佛性。迷解脫以為業道。故此解",
    "X19n0348_009:0691a19": "脫因在迷故。而轉名緣因佛性。三因佛性。即如來",
    "X19n0348_009:0691a20": "種也。故大般涅槃經云。十二因緣。名為佛性。天台",
    "X19n0348_009:0691a21": "大師釋云。無明愛取。既是煩惱。煩惱即是菩提。菩",
    "X19n0348_009:0691a22": "提通達。無復煩惱。煩惱既無。即究竟淨。了因佛性",
    "X19n0348_009:0691a23": "也。行有是業道。即是解脫。解脫自在。緣因佛性也。",
    "X19n0348_009:0691a24": "名色老死是苦道。即法身。法身無苦無樂。是名大",
    "X19n0348_009:0691b01": "樂。不生不死。是常。正因佛性也。故經言無明與愛",
    "X19n0348_009:0691b02": "是二中間。即是中道。無明是過去。愛是現在。若邊",
    "X19n0348_009:0691b03": "若中。無非佛性。並是常樂我淨。無明不生。亦復不",
    "X19n0348_009:0691b04": "滅。是名不思議不生不滅十二因緣。是故眾生。迷",
    "X19n0348_009:0691b05": "此以為三道三識三因佛性。菩薩修之。轉為三般",
    "X19n0348_009:0691b06": "若三菩提三大乘。諸佛果上。成就三身三涅槃三",
    "X19n0348_009:0691b07": "寶三德。故文殊菩薩指之。以為如來種也。",
    "X19n0348_009:0691b08": "○二斥無為非種二。初問起。",
    "X19n0348_009:0691b09": "曰。何謂也。",
    "X19n0348_009:0691b10": "問意謂。法有有為無為。種則俱種。非則俱非。何獨",
    "X19n0348_009:0691b11": "指有為。而不言無為耶。",
    "X19n0348_009:0691b12": "○二釋明二。初單斥無為之過。",
    "X19n0348_009:0691b13": "答曰。若見無為入正位者。不能復發阿耨多羅三藐",
    "X19n0348_009:0691b14": "三菩提心。",
    "X19n0348_009:0691b15": "十二因緣之觀有二種。一生起。二還滅。生起觀者。",
    "X19n0348_009:0691b16": "所謂無明緣行。行緣識。乃至生緣老死憂悲苦惱。",
    "X19n0348_009:0691b17": "還滅觀者。無明滅則行滅。行滅則識滅。乃至生滅",
    "X19n0348_009:0691b18": "則老死憂悲苦惱滅。菩薩修之。則以寂滅為滅。觀",
    "X19n0348_009:0691b19": "三道相無三道性。故能觀苦道即法身。煩惱道即",
    "X19n0348_009:0691b20": "般若。業道即解脫。二乘則以絕滅為滅。必破三道。",
    "X19n0348_009:0691b21": "以成無為。一證無為。而即入正位。以灰身滅智而",
    "X19n0348_009:0691b22": "為究竟涅槃。證此涅槃。不復更於三界受身。發菩",
    "X19n0348_009:0691b23": "提心。而化導眾生也。",
    "X19n0348_009:0691b24": "○二雙譬無為有為三。初重法譬明有為無為功",
    "X19n0348_009:0691c01": "過二。初譬喻。",
    "X19n0348_009:0691c02": "譬如高原陸地。不生蓮華。卑濕淤泥。乃生此華。",
    "X19n0348_009:0691c03": "○二合法。",
    "X19n0348_009:0691c04": "如是見無為法入正位者。終不復能生於佛法。煩惱",
    "X19n0348_009:0691c05": "泥中。乃有眾生起佛法耳。",
    "X19n0348_009:0691c06": "此正喻二乘見無為而入正位。猶如高原陸地。不",
    "X19n0348_009:0691c07": "生蓮華。若反喻菩薩見無為而不入正位。則譬如",
    "X19n0348_009:0691c08": "高原陸地能生好堅。是則菩薩得二喻。無地而非",
    "X19n0348_009:0691c09": "可。二乘得一喻。獨可取喻於高原陸地不生蓮華",
    "X19n0348_009:0691c10": "耳。",
    "X19n0348_009:0691c11": "○二重法譬明有為無為功過二。初譬喻。",
    "X19n0348_009:0691c12": "又如殖種於空。終不得生。糞壤之地。乃能滋茂。",
    "X19n0348_009:0691c13": "○二合法。",
    "X19n0348_009:0691c14": "如是入無為正位者。不生佛法。起於我見如須彌山。",
    "X19n0348_009:0691c15": "猶能發於阿耨多羅三藐三菩提心。生佛法矣。是故",
    "X19n0348_009:0691c16": "當知。一切煩惱。為如來種。",
    "X19n0348_009:0691c17": "此亦正喻二乘見無為而入正位。猶如殖種於空",
    "X19n0348_009:0691c18": "終不得生。若反喻菩薩。初在凡夫糞壤。殖菩提種",
    "X19n0348_009:0691c19": "而得滋茂。次則菩提樹長。依空婆娑。而蔭覆一切。",
    "X19n0348_009:0691c20": "是則菩薩得二喻。無適而非可。二乘得一喻。獨可",
    "X19n0348_009:0691c21": "取喻殖種於空終不得生也。",
    "X19n0348_009:0691c22": "○三重法喻獨顯有為之功二。初譬喻。",
    "X19n0348_009:0691c23": "譬如不下巨海。不能得無價寶珠。",
    "X19n0348_009:0691c24": "○二合法。",
    "X19n0348_009:0692a01": "如是不入煩惱大海。則不能得一切智寶。",
    "X19n0348_009:0692a02": "肇公曰。二乘既見無為。安住正位。虗心靜漠。宴寂",
    "X19n0348_009:0692a03": "恬怡。既無生死之畏。而有無為之樂。淡泊自足。無",
    "X19n0348_009:0692a04": "希無求。孰肯蔽蔽以大乘為心乎。凡夫沉淪五趣。",
    "X19n0348_009:0692a05": "為煩惱所蔽。進無無為之歡。退有生死之畏。兼我",
    "X19n0348_009:0692a06": "心自高。唯勝是慕。故能發迹塵勞。標心無上。樹根",
    "X19n0348_009:0692a07": "生死。而敷正覺之華。自非凡夫沒命洄淵。遊泳塵",
    "X19n0348_009:0692a08": "海者。何能致斯無上之寶乎。是以凡夫有反復之",
    "X19n0348_009:0692a09": "名。二乘有根敗之恥也。",
    "X19n0348_009:0692a10": "燈曰。煩惱大海。雖具智寶。泛而沒命。害莫大焉。自",
    "X19n0348_009:0692a11": "非勇猛丈夫。堅持浮囊。以智方便。沒淵深入。智慧",
    "X19n0348_009:0692a12": "大寶。豈即易得。故曰。魚子菴摩羅。菩薩初發心。三",
    "X19n0348_009:0692a13": "事因中多。及其成果少。成功之難。其不易如此。",
    "X19n0348_009:0692a14": "又前肇公之言。固是一說。不知更有一說在於執",
    "X19n0348_009:0692a15": "教滯情耳。夫執教。因滯情而興。滯情。又因執教而",
    "X19n0348_009:0692a16": "起。其所由來十二年矣。一旦聞維摩之所呵。文殊",
    "X19n0348_009:0692a17": "之所斥。甘心自屈。下意自居。人稱愚法。信愚法也。",
    "X19n0348_009:0692a18": "曷以言之。正以二乘根性。自退大習小以來。躭湎",
    "X19n0348_009:0692a19": "五欲。沉淪生死。不惟退大。兼又失小。由是厭三界",
    "X19n0348_009:0692a20": "逼迫。猶如牢獄。慕涅槃閒曠。譬若虗空。即自救之",
    "X19n0348_009:0692a21": "不暇。又何暇以援人。佛初出世。順此滯情。而設茲",
    "X19n0348_009:0692a22": "拙教。令其知苦以斷集慕滅以修道。斷十二緣起",
    "X19n0348_009:0692a23": "以為功。證偏空涅槃以為道。先滅心智煩惱勞累",
    "X19n0348_009:0692a24": "之因。後灰色身生死繫縛之果。謂無分段生。不復",
    "X19n0348_009:0692b01": "更知有變易生。亦復不知雖證真無生而更有方",
    "X19n0348_009:0692b02": "便生。且復一證無生。而謬當真子之印。妄擬菩薩。",
    "X19n0348_009:0692b03": "果為比兒之稱。甘心以化導而讓人。堅志以獨跳",
    "X19n0348_009:0692b04": "而自習。根本不敗。而自謂之敗。芽本不焦。而自傷",
    "X19n0348_009:0692b05": "之焦。封化城拙教而不進。守草菴滯情而不歸。自",
    "X19n0348_009:0692b06": "非此經彈斥調之停之。復假般若空慧洮之汰之。",
    "X19n0348_009:0692b07": "然後蒙法華佛慧蕩之破之開之示之。則是輩愚",
    "X19n0348_009:0692b08": "法。真為畢世愚矣。可勝言哉。",
    "X19n0348_009:0692b09": "○三二乘自鄙無分獲彈斥益三。初法說。",
    "X19n0348_009:0692b10": "爾時大迦葉歎言。善哉善哉文殊師利。快說此語。誠",
    "X19n0348_009:0692b11": "如所言。塵勞之儔為如來種。我等今者。不復堪任發",
    "X19n0348_009:0692b12": "阿耨多羅三藐三菩提心。乃至五無間罪。猶能發意。",
    "X19n0348_009:0692b13": "生於佛法。而今我等。永不能發。",
    "X19n0348_009:0692b14": "○二譬說。",
    "X19n0348_009:0692b15": "譬如根敗之士。其於五欲。不能復利。",
    "X19n0348_009:0692b16": "○三合法二。初約二乘單合。",
    "X19n0348_009:0692b17": "如是聲聞諸結斷者。於佛法中無所復益。永不志願。",
    "X19n0348_009:0692b18": "○二約聖凡雙合二。初立義。",
    "X19n0348_009:0692b19": "是故文殊師利。凡夫於佛法有反復。而聲聞無也。",
    "X19n0348_009:0692b20": "○二釋成。",
    "X19n0348_009:0692b21": "所以者何。凡夫聞佛法。能起無上道心。不斷三寶正",
    "X19n0348_009:0692b22": "使聲聞終身聞佛法力無畏等。永不能發無上道意。",
    "X19n0348_009:0692b23": "約教判者。理屬圓頓可知。若約觀解。觀現前一心",
    "X19n0348_009:0692b24": "屬十二因緣。如因眼見色而生愛心。即無明支。為",
    "X19n0348_009:0692c01": "愛造業。名行支。至心專念。名識支識共色行。名名",
    "X19n0348_009:0692c02": "色支。六處生貪。名六入支。因入求愛。名觸支。貪著",
    "X19n0348_009:0692c03": "心。是受支。纏綿不捨。名愛支。求是等法。名取支。如",
    "X19n0348_009:0692c04": "是法生。名有支。次第不斷。名生支。次第斷故。名老",
    "X19n0348_009:0692c05": "死支。此十二支中。無明愛取三支。屬煩惱道。無明",
    "X19n0348_009:0692c06": "即明。即般若了因佛性種子。行有二支。屬業道。五",
    "X19n0348_009:0692c07": "無間業道。皆解脫相。即緣因佛性種子。識名色六",
    "X19n0348_009:0692c08": "入觸受生老死七支。屬苦道。無離生死說涅槃。無",
    "X19n0348_009:0692c09": "苦無樂。名大涅槃。即正因佛性種子。如此三德如",
    "X19n0348_009:0692c10": "來之種。在凡夫一念心中。悉皆具足。",
    "X19n0348_009:0692c11": "○三明法門攝屬二。初普現色身菩薩問起。",
    "X19n0348_009:0692c12": "爾時會中。有菩薩名普現色身。問維摩詰言。居士。父",
    "X19n0348_009:0692c13": "母妻子。親戚眷屬。吏民知識。悉為是誰。奴婢僮僕。象",
    "X19n0348_009:0692c14": "馬車乘。皆何所在。",
    "X19n0348_009:0692c15": "此章假普現色身菩薩問起者。以維摩居士之所",
    "X19n0348_009:0692c16": "示現。無非菩薩普現色身三昧邊事故也。維摩既",
    "X19n0348_009:0692c17": "以普現色身三昧。現居士身。而居家必有父母妻",
    "X19n0348_009:0692c18": "子。以至象馬車乘。豈不一一而示現之。普現色身",
    "X19n0348_009:0692c19": "菩薩。慮不了之徒覩迹而略本。是以啟以明之。庶",
    "X19n0348_009:0692c20": "令悟者即迹而得本也。或問曰。菩薩從本垂迹。理",
    "X19n0348_009:0692c21": "固然也。特是依一理本。而示乎眾迹。是則事迹雖",
    "X19n0348_009:0692c22": "有若干。理本原無若干。今所答示。似世間有一事",
    "X19n0348_009:0692c23": "迹。而法門有一理本。迹本差殊。理將安在。答曰。夫",
    "X19n0348_009:0692c24": "本者。迹之本。迹者。本之迹。未有本無而迹有本有",
    "X19n0348_009:0693a01": "而迹無者也。葢法界之本。其猶形聲。事相之迹。其",
    "X19n0348_009:0693a02": "猶影響。是故世間事相。有一迹。而法界之理。亦必",
    "X19n0348_009:0693a03": "有一本。正以真如之本。性具萬法。其體終日不變",
    "X19n0348_009:0693a04": "而隨緣。終日隨緣而不變。六道眾生。從無始際。以",
    "X19n0348_009:0693a05": "染緣感之扣之。故真如之形聲。應其影響。為父母。",
    "X19n0348_009:0693a06": "為妻子。故曰真如有一本。世間有一迹。聲不和而",
    "X19n0348_009:0693a07": "響不順。形不直而影不端。自然之理。無足辨者。今",
    "X19n0348_009:0693a08": "淨名大士之所示現。乃以淨緣扣理法界。故一一",
    "X19n0348_009:0693a09": "稱本。以實智為母。權智為父。形直影端。聲和響順。",
    "X19n0348_009:0693a10": "亦自然之理也。或又問曰。今菩薩示為居士。故家",
    "X19n0348_009:0693a11": "緣妻子。事事有之可爾。至于成佛。則無其事迹。而",
    "X19n0348_009:0693a12": "理本諸法。不空無乎。答曰。成佛事迹。有之與無。本",
    "X19n0348_009:0693a13": "無定在。若彌陀成佛。父母妻子雖無暇論。而釋迦",
    "X19n0348_009:0693a14": "成佛。其事則有。總而言之。有之則隨緣而普應。事",
    "X19n0348_009:0693a15": "事悉本于法門。無之則斂迹以還源。法法皆歸于",
    "X19n0348_009:0693a16": "真實。若智度。若方便。若法喜。若慈悲。無不歸於法",
    "X19n0348_009:0693a17": "界不思議之大本。何必定言其父母妻子哉。",
    "X19n0348_009:0693a18": "○二維摩居士答出四。初歷事明法二。初具足大",
    "X19n0348_009:0693a19": "體十八。初答父母。",
    "X19n0348_009:0693a20": "於是維摩詰以偈答曰。智度菩薩母。方便以為父。",
    "X19n0348_009:0693a21": "智度實智。方便權智也。即法華諸佛智慧。甚深無",
    "X19n0348_009:0693a22": "量。其智慧門。難解難入是也。然此二智。固是生諸",
    "X19n0348_009:0693a23": "佛導師之本。而二智又由權實二理。故法華云。唯",
    "X19n0348_009:0693a24": "佛與佛。乃能究盡諸法實相。諸法權理也。實相實",
    "X19n0348_009:0693b01": "理也。因究實理。得生實智。因究權理。得生權智。實",
    "X19n0348_009:0693b02": "由理智和合。方能出生諸佛。故曰。一切眾導師無",
    "X19n0348_009:0693b03": "不由是生。",
    "X19n0348_009:0693b04": "○二答己身。",
    "X19n0348_009:0693b05": "一切眾導師。無不由是生。",
    "X19n0348_009:0693b06": "○三答妻子。",
    "X19n0348_009:0693b07": "法喜以為妻。慈悲心為女。善心誠實男。",
    "X19n0348_009:0693b08": "權實二智。出生導師。能事己畢。證法歡喜。猶君子",
    "X19n0348_009:0693b09": "得淑女以生喜也。女相柔和。心多慈悲。故以慈悲",
    "X19n0348_009:0693b10": "而為女也。男子有貞固之性。能成就家業。故善心",
    "X19n0348_009:0693b11": "誠實以為男也。",
    "X19n0348_009:0693b12": "○四答房舍。",
    "X19n0348_009:0693b13": "畢竟空寂舍。",
    "X19n0348_009:0693b14": "舍捨也。捨眾以獨棲者也。菩薩以畢竟空寂而為",
    "X19n0348_009:0693b15": "房舍。作休息萬行之地。止息之玅。何玅如之。",
    "X19n0348_009:0693b16": "○五答弟子。",
    "X19n0348_009:0693b17": "弟子眾塵勞。隨意之所轉。",
    "X19n0348_009:0693b18": "師畜弟子。所以隨吾之所轉。俾之服役。俾之進修。",
    "X19n0348_009:0693b19": "俾之得成道果而已。今菩薩。則以八萬四千塵勞",
    "X19n0348_009:0693b20": "而為弟子。轉生死而依涅槃。轉煩惱而依菩提可",
    "X19n0348_009:0693b21": "也。成就總持門波羅蜜門。亦可也。以此而為弟子。",
    "X19n0348_009:0693b22": "何玅如之。",
    "X19n0348_009:0693b23": "○六答知識。",
    "X19n0348_009:0693b24": "道品善知識。由是成正覺。",
    "X19n0348_009:0693c01": "法華云。善知識者是大因緣。所謂化導令得見佛。",
    "X19n0348_009:0693c02": "今菩薩。以三十七道品。為善知識。即以之為教授",
    "X19n0348_009:0693c03": "可也。同行可也。外護可也。由成正覺。不在茲乎。",
    "X19n0348_009:0693c04": "○七答法侶。",
    "X19n0348_009:0693c05": "諸度法等侶。",
    "X19n0348_009:0693c06": "菩薩行道。法須等侶。今以六度萬行。而為等侶。真",
    "X19n0348_009:0693c07": "勝友也。",
    "X19n0348_009:0693c08": "○八答妓女。",
    "X19n0348_009:0693c09": "四攝眾妓女。歌詠誦法言。以此為音樂。",
    "X19n0348_009:0693c10": "妓女之奏樂。人所悅隨。菩薩以四攝法而攝人。使",
    "X19n0348_009:0693c11": "之聞法樂以證涅槃玅果。則樂莫勝焉。而樂莫大",
    "X19n0348_009:0693c12": "焉。",
    "X19n0348_009:0693c13": "○九答園林。",
    "X19n0348_009:0693c14": "總持之園苑。無漏法林樹。覺意淨妙華。解脫智慧果。",
    "X19n0348_009:0693c15": "世之園苑。能總持華木。今菩薩。以圓覺大陀羅尼",
    "X19n0348_009:0693c16": "門。而為園苑。總三德于一心。持萬法于性具。能使",
    "X19n0348_009:0693c17": "無漏法林之樹。根荄窮真如之地。扶疎亘法界之",
    "X19n0348_009:0693c18": "天。開七覺如意之玅華。結八解智慧之上果。情非",
    "X19n0348_009:0693c19": "蕩逸。理有攸歸。日涉成趣。何樂如之。",
    "X19n0348_009:0693c20": "○十答浴池。",
    "X19n0348_009:0693c21": "八解之浴池。定水湛然滿。布以七淨華。浴此無垢人。",
    "X19n0348_009:0693c22": "什公曰。水之為用。除垢去熱。解脫之性。亦除熱去",
    "X19n0348_009:0693c23": "礙也。生公曰。止則能鑒。水之義也。既定慧意足。湛",
    "X19n0348_009:0693c24": "然滿矣。七淨華者。什公曰。一戒淨。始終淨也。身口",
    "X19n0348_009:0694a01": "所作。無有微惡。意不起垢。亦不取相。亦不願受生。",
    "X19n0348_009:0694a02": "施人無畏。不限眾生。二心淨。三乘制煩惱心。斷結",
    "X19n0348_009:0694a03": "心。乃至三乘漏盡心。名為心淨。三見淨。見法真性。",
    "X19n0348_009:0694a04": "不起妄想。是名見淨。四度疑淨。若見未深。當時雖",
    "X19n0348_009:0694a05": "了。後或生疑。若見深疑斷。名度疑淨。五分別道淨。",
    "X19n0348_009:0694a06": "若能見是道宜行。非道宜捨。是名分別道淨。六行",
    "X19n0348_009:0694a07": "斷知見淨。行謂苦難苦易樂難樂易四行也。斷謂",
    "X19n0348_009:0694a08": "斷諸結也。學地中。盡未能自知所行所斷。既得無",
    "X19n0348_009:0694a09": "學盡智無生智。悉自知見所行所斷。通達分明。是",
    "X19n0348_009:0694a10": "名行斷知見淨。七涅槃淨也。浴此無垢人者。無垢",
    "X19n0348_009:0694a11": "而浴。為除熱取適也。菩薩無結而入八解者。外將",
    "X19n0348_009:0694a12": "為眾生。內自娛心也。肇公曰。總持強記。萬善之苑",
    "X19n0348_009:0694a13": "也。於此苑。樹無漏之林。敷七覺之華。結解脫之果。",
    "X19n0348_009:0694a14": "嚴八解之池。積禪定之水。湛然充滿。布七淨之華。",
    "X19n0348_009:0694a15": "羅列水上。而後無垢之士。游此林苑。浴此華池。閑",
    "X19n0348_009:0694a16": "宴嬉遊。樂之至也。豈等俗苑林水之歡乎。",
    "X19n0348_009:0694a17": "○十一答象馬。",
    "X19n0348_009:0694a18": "象馬五通馳。大乘以為車。調御以一心。遊於八正路。",
    "X19n0348_009:0694a19": "什公曰。駕大乘車。遊於十方自在無礙。兼運眾生",
    "X19n0348_009:0694a20": "至道場也。一心。梵本云和合道品心。中有三相。一",
    "X19n0348_009:0694a21": "發動。二攝心。三名捨。若發動過則心散。散則攝之。",
    "X19n0348_009:0694a22": "攝之過則沒。沒則精進。令心發動。若動靜得適。則",
    "X19n0348_009:0694a23": "任之令進。容豫處中。是名為捨。捨即調御。調御即",
    "X19n0348_009:0694a24": "和合也。譬如善御。遲則策之。疾則制之。舒疾得宜。",
    "X19n0348_009:0694b01": "則放之令去。縱步夷塗。必之所往也。肇公曰。五通",
    "X19n0348_009:0694b02": "為象馬。大乘為上車。一心為御者。遊於八正道也。",
    "X19n0348_009:0694b03": "○十二答相好。",
    "X19n0348_009:0694b04": "相具以嚴容。眾好飾其姿。",
    "X19n0348_009:0694b05": "如來色身。則具足三十二相。八十種好。菩薩大率",
    "X19n0348_009:0694b06": "相同。惟肉髻頂相。少不如耳。",
    "X19n0348_009:0694b07": "○十三答服飾。",
    "X19n0348_009:0694b08": "慚愧之上服。深心為華鬘。",
    "X19n0348_009:0694b09": "眾人衣服。所以蔽羞恥禦風寒。菩薩雖無風寒之",
    "X19n0348_009:0694b10": "可禦。亦有羞恥之當遮。即以所羞慚愧。而為上服。",
    "X19n0348_009:0694b11": "飾莫勝焉。上服嚴身。華鬘首飾。二者掩映。一不可",
    "X19n0348_009:0694b12": "虧。即以深心信樂。修種種善法以莊嚴之。世間服",
    "X19n0348_009:0694b13": "飾。無能及矣。",
    "X19n0348_009:0694b14": "○十四答資財。",
    "X19n0348_009:0694b15": "富有七財寶。教授以滋息。如所說修行。迴向為大利。",
    "X19n0348_009:0694b16": "什公曰。七寶者。信戒聞捨慧慚愧也。處家則能捨",
    "X19n0348_009:0694b17": "財。出家則能捨五欲及煩惱也。由信善故持戒。持",
    "X19n0348_009:0694b18": "戒則止惡。止惡已。則應進行眾善。進行眾善。要由",
    "X19n0348_009:0694b19": "多聞。聞法故能捨。能捨則慧生。故五事次第說也。",
    "X19n0348_009:0694b20": "五事為寶。慚愧為守人。守人於財主亦是財。故七",
    "X19n0348_009:0694b21": "事通名財也。世間多財。必出於人。以長滋息。菩薩",
    "X19n0348_009:0694b22": "亦然。即以己寶。而教授於人。俾人人得如說而修",
    "X19n0348_009:0694b23": "行。化功歸己。利莫大也。",
    "X19n0348_009:0694b24": "○十五答安寢。",
    "X19n0348_009:0694c01": "四禪為床座。從於淨命生。多聞增智慧。以為自覺音。",
    "X19n0348_009:0694c02": "床座休息之處。學道四事。皆從淨命而得。床座其",
    "X19n0348_009:0694c03": "一也。西國貴勝。眠欲起時。微奏音樂。使之自覺。菩",
    "X19n0348_009:0694c04": "薩亦然。一切禪。以四禪而為根本。異外道根本禪",
    "X19n0348_009:0694c05": "從於邪命生。休息萬行。入禪之時。當以多聞所增",
    "X19n0348_009:0694c06": "智慧覺之起之。使不墮於隻輪單翼之偏枯。則大",
    "X19n0348_009:0694c07": "道可躋矣。",
    "X19n0348_009:0694c08": "○十六答飲食。",
    "X19n0348_009:0694c09": "甘露法之食。解脫味為漿。",
    "X19n0348_009:0694c10": "帝釋天宮。有圓生樹。樹生華。華產甘露。猶人間之",
    "X19n0348_009:0694c11": "百華產蜜。三十三天。遊戲園中。共採甘露食之。能",
    "X19n0348_009:0694c12": "獲長生不死。佛法中則以涅槃甘露養其慧命。使",
    "X19n0348_009:0694c13": "永永而無斷絕。什公曰。解脫味有四種。一出家離",
    "X19n0348_009:0694c14": "五欲。二行禪離憒亂煩惱。三智慧離妄想。四涅槃",
    "X19n0348_009:0694c15": "離生死。亦有二種解脫。一解脫煩惱。二解脫於礙",
    "X19n0348_009:0694c16": "也。亦云愛性無厭。名之為渴。愛斷則得解脫。解脫",
    "X19n0348_009:0694c17": "止愛渴。故名為漿。四味亦以除愛渴。故為漿也。",
    "X19n0348_009:0694c18": "○十七答澡浴。",
    "X19n0348_009:0694c19": "淨心以澡浴。",
    "X19n0348_009:0694c20": "什公曰。心淨則無染。無染即為浴。亦名遊八解脫",
    "X19n0348_009:0694c21": "也。",
    "X19n0348_009:0694c22": "○十八答塗香。",
    "X19n0348_009:0694c23": "戒品為塗香。",
    "X19n0348_009:0694c24": "西天貴勝。澡浴之後。則以香水塗身。經久不散。曾",
    "X19n0348_009:0695a01": "於番禺。見暹羅人貢薔薇露。器五合。價五十金。言",
    "X19n0348_009:0695a02": "宮中澡浴。以涓滴入水。沐浴其身。香氣經月不散。",
    "X19n0348_009:0695a03": "此其效也。菩薩則五分法身為香。戒香是其始也。",
    "X19n0348_009:0695a04": "已上皆答其菩薩具足大體。從始洎終。表以成人",
    "X19n0348_009:0695a05": "內外緣足。可為佛法王家美丈夫奇男子。下文乃",
    "X19n0348_009:0695a06": "答示現大用也。",
    "X19n0348_009:0695a07": "○二示現大用十四。初能摧滅煩惱。",
    "X19n0348_009:0695a08": "摧滅煩惱賊。勇徤無能踰。",
    "X19n0348_009:0695a09": "煩惱有三種。一見思。自利時斷。二塵沙。利人時斷。",
    "X19n0348_009:0695a10": "三無明。覺行圓滿時斷。利根上智。斷此煩惱。勢如",
    "X19n0348_009:0695a11": "劈竹。一斷一切斷也。故曰勇徤無過。",
    "X19n0348_009:0695a12": "○二能降伏魔冤。",
    "X19n0348_009:0695a13": "降伏四種魔。勝幡建道場。",
    "X19n0348_009:0695a14": "四魔釋如前。什公曰。外國破敵得勝。則竪立勝幡。",
    "X19n0348_009:0695a15": "道場降魔。亦表其勝相也。",
    "X19n0348_009:0695a16": "○三能無生示生。",
    "X19n0348_009:0695a17": "雖知無起滅。示彼故有生。",
    "X19n0348_009:0695a18": "肇公曰。知無起滅。則得法身。無復生分。為彼有生。",
    "X19n0348_009:0695a19": "故無往不見。",
    "X19n0348_009:0695a20": "○四能現諸國土。",
    "X19n0348_009:0695a21": "悉現諸國土。如日無不見。",
    "X19n0348_009:0695a22": "諸國土者。竪則同居方便實報。昇降不同。橫則十",
    "X19n0348_009:0695a23": "方淨穢有異。",
    "X19n0348_009:0695a24": "○五能供養諸佛。",
    "X19n0348_009:0695b01": "供養於十方。無量億如來。諸佛及己身。無有分別想。",
    "X19n0348_009:0695b02": "菩薩證無生。與十方諸佛。同一三德。一身一智慧。",
    "X19n0348_009:0695b03": "力無畏亦然。故無分別之想。",
    "X19n0348_009:0695b04": "○六能常修淨土。",
    "X19n0348_009:0695b05": "雖知諸佛國。及與眾生空。而常修淨土。教化於羣生。",
    "X19n0348_009:0695b06": "諸佛國土。及與羣生。如虗空華。本無所有。故一切",
    "X19n0348_009:0695b07": "皆空。此土及生。元是菩提玅淨明體。故常修淨土",
    "X19n0348_009:0695b08": "化羣生。證之成之。",
    "X19n0348_009:0695b09": "○七能隨類現形。",
    "X19n0348_009:0695b10": "諸有眾生類。形聲及威儀。無畏力菩薩。一時能盡現。",
    "X19n0348_009:0695b11": "十界眾生。形聲威儀。一時盡現。以得普現色身三",
    "X19n0348_009:0695b12": "昧故也。",
    "X19n0348_009:0695b13": "○八能覺魔示魔。",
    "X19n0348_009:0695b14": "覺知眾魔事。而示隨其行。以善方便智。隨意皆能見。",
    "X19n0348_009:0695b15": "既覺魔已。而後示隨。此不為魔轉。而能轉魔者也。",
    "X19n0348_009:0695b16": "○九能示老病死。",
    "X19n0348_009:0695b17": "或示老病死。成就諸羣生。了知如幻化。通達無有礙。",
    "X19n0348_009:0695b18": "○十能示三災二。初示大三災二。初略現火災。",
    "X19n0348_009:0695b19": "或現劫盡燒。天地皆洞然。眾生有常想。照令知無常。",
    "X19n0348_009:0695b20": "眾生常想。多以天地不壞。為主見。乃謂此身受命",
    "X19n0348_009:0695b21": "於天。稟質於地。天地常故。人命亦常。故恒起常見。",
    "X19n0348_009:0695b22": "菩薩欲破其想。或非劫燒時。而現為劫燒。大地為",
    "X19n0348_009:0695b23": "之洞然。即須彌至固。而尚為微塵。矧所生眾生不",
    "X19n0348_009:0695b24": "無常耶。略示火災。水風可知。",
    "X19n0348_009:0695c01": "○二眾求菩薩。",
    "X19n0348_009:0695c02": "無數億眾生。俱來請菩薩。一時到其舍。化令向佛道。",
    "X19n0348_009:0695c03": "先現火災。令知無常。然後機動。來請濟度。",
    "X19n0348_009:0695c04": "○三種種化導四。初以技藝化。",
    "X19n0348_009:0695c05": "經書禁呪術。工巧諸技藝。盡現行此事。饒益諸羣生。",
    "X19n0348_009:0695c06": "○二化以眾道。",
    "X19n0348_009:0695c07": "世間眾道法。悉於中出家。因以解人惑。而不墮邪見。",
    "X19n0348_009:0695c08": "什公曰。以同習相感。先同而後乖也。出家人有德。",
    "X19n0348_009:0695c09": "為物所宗。故現入出家。修德引物也。肇公曰。九十",
    "X19n0348_009:0695c10": "六種皆出家求道。隨其出家。欲解其惑。不同其見",
    "X19n0348_009:0695c11": "也。",
    "X19n0348_009:0695c12": "○三化以諸天。",
    "X19n0348_009:0695c13": "或作日月天。梵王世界主。",
    "X19n0348_009:0695c14": "什公曰。劫初時未有日月。亦未有眾生。幽冥處初",
    "X19n0348_009:0695c15": "不見日月。故為作日月令得照明也。",
    "X19n0348_009:0695c16": "○四以四大化。",
    "X19n0348_009:0695c17": "或時作地水。或復作風火。",
    "X19n0348_009:0695c18": "什公曰。劫初地未成。以神力令六方風來。吹水結",
    "X19n0348_009:0695c19": "而成地。或見人入海船欲沒時。為化作地。令得安",
    "X19n0348_009:0695c20": "隱。至須水火風處。皆應其所求也。或化作。或以身",
    "X19n0348_009:0695c21": "作也。食及藥中亦如是也。",
    "X19n0348_009:0695c22": "○二示小三災三。初救疾病災。",
    "X19n0348_009:0695c23": "劫中有疾疫。現作諸藥草。若有服之者。除病消眾毒。",
    "X19n0348_009:0695c24": "什公曰。或令除病。或得昇仙。因而化之。使入正道。",
    "X19n0348_009:0696a01": "外國有奇玅藥章。或似人形。或似象馬形。似象馬",
    "X19n0348_009:0696a02": "者。有人乘之。徑淩虗而去。或但見聞此藥。眾病即",
    "X19n0348_009:0696a03": "消也。",
    "X19n0348_009:0696a04": "○二救饑饉災。",
    "X19n0348_009:0696a05": "劫中有饑饉。現身作飲食。先救彼饑渴。却以法語人。",
    "X19n0348_009:0696a06": "○三救刀兵災二。初以慈悲息諍。",
    "X19n0348_009:0696a07": "劫中有刀兵。為之起慈悲。化彼諸眾生。令住無諍地。",
    "X19n0348_009:0696a08": "什公曰。將來世劫盡時。刀兵起。人壽十歲。婆須密",
    "X19n0348_009:0696a09": "從忉利天下。生王家作天子。化眾人言。我等祖父",
    "X19n0348_009:0696a10": "壽命極長。以今瞋恚無慈。故致此短壽。是故汝等",
    "X19n0348_009:0696a11": "當行慈心。眾人從命。惡心漸薄。此後生子。壽二十",
    "X19n0348_009:0696a12": "歲。如是轉續。至彌勒時。八萬四千歲也。",
    "X19n0348_009:0696a13": "○二以等力安和。",
    "X19n0348_009:0696a14": "若有大戰陣。立之以等力。菩薩現威勢。降伏使和安。",
    "X19n0348_009:0696a15": "什公曰。兩陳相對。助其弱者。使之力等。二力既均。",
    "X19n0348_009:0696a16": "無相勝負。因是彼此得相和安。如宜僚弄丸。尚使",
    "X19n0348_009:0696a17": "解兵。矧菩薩慈力被之。自然釋諍矣。",
    "X19n0348_009:0696a18": "○十一能濟三途。",
    "X19n0348_009:0696a19": "一切國土中。諸有地獄處。輙往到於彼。勉濟其苦惱。",
    "X19n0348_009:0696a20": "一切國土中。畜生相食噉。皆現生於彼。為之作利益。",
    "X19n0348_009:0696a21": "什公曰。如過去世時。人無禮義。殘害長老。菩薩現",
    "X19n0348_009:0696a22": "猴象及鳥。推敬先輩。令人獸修善咸相和順。如大",
    "X19n0348_009:0696a23": "智度論說。文略闕餓鬼。具論應有。",
    "X19n0348_009:0696a24": "○十二能令憒亂。",
    "X19n0348_009:0696b01": "示受於五欲。亦復現行禪。令魔心憒亂。不能得其便。",
    "X19n0348_009:0696b02": "火中生蓮華。是可謂希有。在欲而行禪。希有亦如是。",
    "X19n0348_009:0696b03": "肇公曰。欲言行禪。復受五欲。欲言受欲。復現得禪。",
    "X19n0348_009:0696b04": "莫測其變。魔羅所以憒亂。自非靜亂齊旨。孰能兩",
    "X19n0348_009:0696b05": "之。燈曰。菩薩示現受欲者。欲以欲鈎牽之令入佛",
    "X19n0348_009:0696b06": "道也。惟欲令其入於佛道。是故受欲。而又復行禪。",
    "X19n0348_009:0696b07": "禪者。那伽大定禪也。世之談口頭禪者。無以此藉",
    "X19n0348_009:0696b08": "口可也。",
    "X19n0348_009:0696b09": "○十三能示欲鈎。",
    "X19n0348_009:0696b10": "或現作婬女。引諸好色者。先以欲鈎牽。後令入佛智。",
    "X19n0348_009:0696b11": "欲鈎者。菩薩以欲而為香餌。以鈎眾生之邪思。入",
    "X19n0348_009:0696b12": "於佛智也。葢眾生所嗜。惟在於欲。苟先以離欲而",
    "X19n0348_009:0696b13": "劇化之。是拂其性。而拒教矣。是以先順其欲而鈎",
    "X19n0348_009:0696b14": "之。漸以誘之。令終入於佛智而後已也。",
    "X19n0348_009:0696b15": "○十四雜明諸化六。初同事祐眾。",
    "X19n0348_009:0696b16": "或為邑中主。或作商人導。國師及大臣。以祐利眾生。",
    "X19n0348_009:0696b17": "○二寶藏濟貧。",
    "X19n0348_009:0696b18": "諸有貧窮者。現作無盡藏。因以勸導之。令發菩提心。",
    "X19n0348_009:0696b19": "○三消伏憍慢。",
    "X19n0348_009:0696b20": "我心憍慢者。為現大力士。消伏諸貢高。令住無上道。",
    "X19n0348_009:0696b21": "肇公曰。慢心自高。如山峰不停水。菩薩現為力士。",
    "X19n0348_009:0696b22": "服其高心。然後潤以法水。",
    "X19n0348_009:0696b23": "○四施以無畏。",
    "X19n0348_009:0696b24": "其有恐懼眾。居前而慰安。先施以無畏。後令發道心。",
    "X19n0348_009:0696c01": "○五離欲仙人。",
    "X19n0348_009:0696c02": "或現離婬欲。為五通仙人。開導諸羣生。令住戒忍慈。",
    "X19n0348_009:0696c03": "什公曰。世無賢聖。眾生下劣。不入深法。故化以戒",
    "X19n0348_009:0696c04": "忍也。",
    "X19n0348_009:0696c05": "○六僮僕供事。",
    "X19n0348_009:0696c06": "見須供事者。現為作僮僕。既悅可其意。乃發以道心。",
    "X19n0348_009:0696c07": "隨彼之所須。得入於佛道。以善方便力。皆能給足之。",
    "X19n0348_009:0696c08": "○二指法無量。",
    "X19n0348_009:0696c09": "如是道無量。所行無有涯。智慧無邊際。度脫無數眾。",
    "X19n0348_009:0696c10": "○三諸佛所讚。",
    "X19n0348_009:0696c11": "假令一切佛。於無數億劫。讚歎其功德。猶尚不能盡。",
    "X19n0348_009:0696c12": "○四結指勸修。",
    "X19n0348_009:0696c13": "誰聞如是法。不發菩提心。除彼不肖人。癡冥無智者。",
    "X19n0348_009:0696c14": "如上所說。大體大用。具於一心。稱性施設。發僧那",
    "X19n0348_009:0696c15": "於始心。此也。終大悲於赴難。此也。一一現成。毫無",
    "X19n0348_009:0696c16": "造作。凡有心者。皆當必得。故曰誰聞如是法不發",
    "X19n0348_009:0696c17": "菩提心。除彼芽焦種敗不成法器。乃與菩提不肖",
    "X19n0348_009:0696c18": "類人。兼世間愚癡暗冥。了無知覺之者。則不能發",
    "X19n0348_009:0696c19": "此心也。此品始於佛道。中於如來種。後於法門攝",
    "X19n0348_009:0696c20": "屬。生起三相。宛有次序。葢謂菩薩欲行非道通達",
    "X19n0348_009:0696c21": "佛道。必須具足六十二見為如來種。果得其種。而",
    "X19n0348_009:0696c22": "行佛道。則法門攝屬。大體大用。必成就也。若判教",
    "X19n0348_009:0696c23": "者。圓頓可知。至於觀心。則又為此章正宗。其間大",
    "X19n0348_009:0696c24": "意。又不可不明。何也。葢諸觀法。雖義趣多門。要惟",
    "X19n0348_009:0697a01": "天台所立三種觀法。攝無不盡。三種者。荊谿大師",
    "X19n0348_009:0697a02": "止觀義例中云。夫三觀者。義惟三種。一者從行。唯",
    "X19n0348_009:0697a03": "於萬境觀一心。萬境雖殊。玅觀理等。如觀陰等。即",
    "X19n0348_009:0697a04": "其意。(文)此如今經菩提大道。當於眾生心行中求。",
    "X19n0348_009:0697a05": "行於非道通達佛道等。楞嚴等經。觀陰入處界。即",
    "X19n0348_009:0697a06": "其義也。二約法相。如約四諦五行之文。入一念心。",
    "X19n0348_009:0697a07": "以為圓觀。(文)此如今經處處皆有。不能具引。三託",
    "X19n0348_009:0697a08": "事相。如王舍耆闍。名從事立。借事為觀。以導執情。",
    "X19n0348_009:0697a09": "即如方等普賢。其例可識。(文)此正如今品實智菩",
    "X19n0348_009:0697a10": "薩母。方便以為父。一切眾導師。無不由是生。畢竟",
    "X19n0348_009:0697a11": "空寂舍。總持之園苑等。皆其義也。以此而知。則天",
    "X19n0348_009:0697a12": "台所立觀法。甚符佛旨。今若復欲作觀解者。如觀",
    "X19n0348_009:0697a13": "一念心。具足十法界。九界為權。佛界為實。所觀即",
    "X19n0348_009:0697a14": "是諸法實相。能觀即是實智菩薩母方便以為父",
    "X19n0348_009:0697a15": "也。又如是之心。無非佛心。即是一切眾導師無不",
    "X19n0348_009:0697a16": "由是生也。如此種種。以類而觀。離指識月。可以意",
    "X19n0348_009:0697a17": "知也。",
    "X19n0348_009:0697a19": "維摩詰所說經無我疏卷第九"
}