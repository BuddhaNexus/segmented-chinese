{
    "X19n0348_003:0608b21": "維摩詰所說經無我疏卷第三",
    "X19n0348_003:0608b22": "天台山幽溪沙門　傳燈　著",
    "X19n0348_003:0608b23": "○二讚歎二。初經家敘起。",
    "X19n0348_003:0608b24": "長者子寶積。即於佛前以偈讚曰。",
    "X19n0348_003:0608c01": "什公曰。上以身供養。今以心口供養。上以財養。今",
    "X19n0348_003:0608c02": "以法養。復次眾雖見其變。未知變之所由。欲令推",
    "X19n0348_003:0608c03": "宗有在。信樂彌深。故以偈讚也。",
    "X19n0348_003:0608c04": "○二長者說偈二。初總讚三。初讚色心俱勝四。初",
    "X19n0348_003:0608c05": "讚色勝。",
    "X19n0348_003:0608c06": "目淨修廣如青蓮。",
    "X19n0348_003:0608c07": "肇公曰。五情百骸。目最為長。瞻顏而作。故先讚目",
    "X19n0348_003:0608c08": "也。天竺有青蓮華。其葉修而廣。青白分明。有大人",
    "X19n0348_003:0608c09": "目相。故以喻也。",
    "X19n0348_003:0608c10": "燈曰。人相十分。面居其七。面相十分。目居其七。則",
    "X19n0348_003:0608c11": "佛有三十二大人相。八十種微妙好。而於青蓮華",
    "X19n0348_003:0608c12": "眼。相好居多。故寶積揭其勝而讚之。攝餘可知。若",
    "X19n0348_003:0608c13": "具足而言。應如金光之讚佛面猶如淨滿月等諸",
    "X19n0348_003:0608c14": "偈。此言中之意也。若言外意者。正以長者獻葢。意",
    "X19n0348_003:0608c15": "表於慈。而佛之慈悲。主寓於眼。所謂若心中正。則",
    "X19n0348_003:0608c16": "眸子瞭焉。故讚眼全在讚慈。普門云。慈眼視眾生。",
    "X19n0348_003:0608c17": "福聚海無量是也。然有劣應青蓮之眼。以至法身",
    "X19n0348_003:0608c18": "青蓮之眼。今雖讚一眼。而四眼五眼。意皆周足。",
    "X19n0348_003:0608c19": "觀解者。觀一心十界。有三諦之樂可與。常欲與之。",
    "X19n0348_003:0608c20": "是為觀心目淨修廣如青蓮也。",
    "X19n0348_003:0608c21": "○二讚心勝。",
    "X19n0348_003:0608c22": "心淨已度諸禪定。",
    "X19n0348_003:0608c23": "肇公曰。形長者目。德主者心。故作者標二為頌首",
    "X19n0348_003:0608c24": "也。禪定之海。深廣無際。自非如來清淨真心。無能",
    "X19n0348_003:0609a01": "度者。",
    "X19n0348_003:0609a02": "燈曰。染心此岸。惟禪度之。若味著於禪。禪復為染。",
    "X19n0348_003:0609a03": "故禪定此岸。復須度之。葢世間禪。出世間禪。以至",
    "X19n0348_003:0609a04": "出世間上上禪。傳傳可以論散論定。故世間根本",
    "X19n0348_003:0609a05": "禪。於欲界散地。雖稱為定。於出世四聖。已復為散。",
    "X19n0348_003:0609a06": "況如來上上禪乎。故下文云。何謂為縛。貪著禪味",
    "X19n0348_003:0609a07": "是菩薩縛。金剛云。知我說法如筏喻者。法尚應捨。",
    "X19n0348_003:0609a08": "何況非法。是則禪定味海。惟佛聖人乃能度之。",
    "X19n0348_003:0609a09": "○三讚業勝。",
    "X19n0348_003:0609a10": "久積淨業稱無量。",
    "X19n0348_003:0609a11": "肇公曰。於無數劫積三淨業。故名稱無量。",
    "X19n0348_003:0609a12": "燈曰。不淨之業有三。曰貪嗔癡。此意業之不淨也。",
    "X19n0348_003:0609a13": "曰殺盜婬。此身業之不淨也。曰妄言綺語惡口兩",
    "X19n0348_003:0609a14": "舌。此口業之不淨也。若夫淨業。則有止行二善。於",
    "X19n0348_003:0609a15": "前三不淨業。皆不而去之。所謂不貪不嗔不癡等",
    "X19n0348_003:0609a16": "是也。此淨其業也。非淨業也。夫淨業者。非獨不貪",
    "X19n0348_003:0609a17": "嗔癡。兼能廉節仁慈智慧。非獨不殺盜婬。兼能放",
    "X19n0348_003:0609a18": "生惠施。淨法與人。非獨不妄言綺語兩舌惡口。兼",
    "X19n0348_003:0609a19": "能誠信實言。善和鬬訟。令美人德。此之為淨業也。",
    "X19n0348_003:0609a20": "今讚如來之意業清淨。則三惑究淨。而三智圓證。",
    "X19n0348_003:0609a21": "身業清淨。則二死永亡。而三德圓滿。口業清淨。則",
    "X19n0348_003:0609a22": "五語如絃。八音宏暢。有稱名之德者。而後有名稱",
    "X19n0348_003:0609a23": "普聞於無量之實。信矣。",
    "X19n0348_003:0609a24": "觀解者。觀一念心本來空寂。意業淨也。心尚叵得。",
    "X19n0348_003:0609b01": "何有十界。身業淨也。稱實宣[改己+易]而讚美之。口業淨",
    "X19n0348_003:0609b02": "也。",
    "X19n0348_003:0609b03": "○四讚慈勝。",
    "X19n0348_003:0609b04": "導眾以寂故稽首。",
    "X19n0348_003:0609b05": "燈曰。目淨修廣如青蓮。色寂也。心淨已度諸禪定。",
    "X19n0348_003:0609b06": "心寂也。久積淨業稱無量。業寂也。三而不寂者凡",
    "X19n0348_003:0609b07": "夫。自寂而不寂人者二乘。己他兼寂尚居因位者。",
    "X19n0348_003:0609b08": "菩薩。自他俱寂皆到彼岸者。如來。寶積長者謂人",
    "X19n0348_003:0609b09": "之不易下人者首。下之敬仰而不即可者稽。夫以",
    "X19n0348_003:0609b10": "財勝人者。富而已矣。以位勝人者貴而已矣。不以",
    "X19n0348_003:0609b11": "富不以貴而勝人者。道而已矣。以道勝人。而又勝",
    "X19n0348_003:0609b12": "之者。導人以道而已矣。故以富貴下人者。貌服也。",
    "X19n0348_003:0609b13": "以道下人者。心服也。導人以道者。此又服之又服",
    "X19n0348_003:0609b14": "者也。今曰導眾以寂故稽首。夫如來既以道而勝",
    "X19n0348_003:0609b15": "已矣。復能導人以道。是故稽首而頂禮焉。",
    "X19n0348_003:0609b16": "觀解者。觀一念心煩惱即菩提。生死即涅槃者。寂",
    "X19n0348_003:0609b17": "也。復以此法。轉教餘心者。導眾以寂也。",
    "X19n0348_003:0609b18": "○二讚神變難思。",
    "X19n0348_003:0609b19": "既見大聖以神變。普現十方無量土。其中諸佛演說",
    "X19n0348_003:0609b20": "法。於是一切悉見聞。",
    "X19n0348_003:0609b21": "肇公曰。既見合葢之神變。已不可測。於中現十方",
    "X19n0348_003:0609b22": "國。及諸佛演法。於是忍界一切眾會悉遙見聞。更",
    "X19n0348_003:0609b23": "為希有也。",
    "X19n0348_003:0609b24": "燈曰。上以一偈讚佛功德。略已周足。讚之所不能",
    "X19n0348_003:0609c01": "盡者。秪獻葢一緣。己之寓乎意者深。佛之昭格乎",
    "X19n0348_003:0609c02": "己者遠。葢所獻五百寶葢。佛之威神。令諸寶葢合",
    "X19n0348_003:0609c03": "成一葢。徧覆大千。普現十方國土。并諸佛說法。一",
    "X19n0348_003:0609c04": "切大眾悉獲見聞。則一期化道。四雙八隻功德。舉",
    "X19n0348_003:0609c05": "在其中。是故長者先以此偈而總讚之。下去種種",
    "X19n0348_003:0609c06": "偈讚。莫非敷演其事。觀者得之言表。則一部經旨。",
    "X19n0348_003:0609c07": "思過半矣。",
    "X19n0348_003:0609c08": "觀解同上可知。",
    "X19n0348_003:0609c09": "○三讚法財普施。",
    "X19n0348_003:0609c10": "法王法力超羣生。常以法財施一切。",
    "X19n0348_003:0609c11": "肇公曰。俗王以俗力勝民。故能澤及一國。法王以",
    "X19n0348_003:0609c12": "法力超眾。故能道濟無疆。諸法殊相。能善分別。自",
    "X19n0348_003:0609c13": "此下至業不亡。盡歎法施也。",
    "X19n0348_003:0609c14": "○二別讚三。初讚頓初說法功德二。初讚內證殊",
    "X19n0348_003:0609c15": "勝。",
    "X19n0348_003:0609c16": "能善分別諸法相。於第一義而不動。已於諸法得自",
    "X19n0348_003:0609c17": "在。是故稽首此法王。",
    "X19n0348_003:0609c18": "肇公曰。第一義。謂諸法一相義也。雖分別諸法殊",
    "X19n0348_003:0609c19": "相。而不乖一相。此美法王莫易之道也。夫世王自",
    "X19n0348_003:0609c20": "在於民。法王自在於法。法無定相。隨應而辨。為好",
    "X19n0348_003:0609c21": "異者。辨異而不乖同。為好同者。辨同而不乖異。同",
    "X19n0348_003:0609c22": "異殊辨。而俱適法相。故得自在。",
    "X19n0348_003:0609c23": "燈曰。寶積意言。羣生以財為力。故於財自在。能以",
    "X19n0348_003:0609c24": "財惠施一切。法王以法為力。故於法自在。能以法",
    "X19n0348_003:0610a01": "財普施一切。曷為財。即各以寶葢供養如來是也。",
    "X19n0348_003:0610a02": "曷為法。即佛之威神。令諸寶葢合成一葢。徧覆三",
    "X19n0348_003:0610a03": "千大千世界。一切眾會。皆於葢中。普見生佛依正",
    "X19n0348_003:0610a04": "等相是也。然而又非離乎財施別有施法。秪了於",
    "X19n0348_003:0610a05": "財施通達法施。於財等者諸法亦等。是故法王法",
    "X19n0348_003:0610a06": "力超過羣生。常以法財普施一切也。然此猶相也。",
    "X19n0348_003:0610a07": "若夫以相表法。則如向之所說。寓悲敬惑理因果",
    "X19n0348_003:0610a08": "體用。皆不思議。關一經之大旨。說法之本懷。真所",
    "X19n0348_003:0610a09": "謂於法自在越諸羣生。常以法財普施一切也。善",
    "X19n0348_003:0610a10": "能分別諸法相。涉於有也。於第一義而不動。住於",
    "X19n0348_003:0610a11": "空也。秪分別而不動。秪不動而分別。是則恒涉有",
    "X19n0348_003:0610a12": "而常空。恒常空而涉有。如寶葢之顯現一切。何甞",
    "X19n0348_003:0610a13": "有無而殊致乎。總而歸之。兩言而盡。曰已於諸法",
    "X19n0348_003:0610a14": "得自在。是故稽首此法王。如來所以稱為法王者。",
    "X19n0348_003:0610a15": "正以於諸法而得自在故也。此讚內證殊勝也。",
    "X19n0348_003:0610a16": "觀解者。觀一念性具十界即空。即法王法力超羣",
    "X19n0348_003:0610a17": "生也。觀之即假。即常以法財施一切也。觀之即中。",
    "X19n0348_003:0610a18": "雙遮二邊。即分別不動也。雙照二邊。即已於諸法",
    "X19n0348_003:0610a19": "得自在也。",
    "X19n0348_003:0610a20": "○二讚說法微妙。",
    "X19n0348_003:0610a21": "說法不有亦不無。以因緣故諸法生。無我無造無受",
    "X19n0348_003:0610a22": "者。善惡之業亦不亡。",
    "X19n0348_003:0610a23": "肇公曰。欲言其有。有不自生。欲言其無。緣會即形。",
    "X19n0348_003:0610a24": "會形非謂無。非無非謂有。且有有故有無。無有何",
    "X19n0348_003:0610b01": "所無。有無故有有。無無何所有。然則自有則不有。",
    "X19n0348_003:0610b02": "自無則不無。此法王之正說也。以因緣故諸法生",
    "X19n0348_003:0610b03": "者。有亦不由緣。無亦不由緣。以法非有無。故由因",
    "X19n0348_003:0610b04": "緣生。論曰。法從緣故不有。緣起故不無。無我無造",
    "X19n0348_003:0610b05": "無受者。諸法皆從緣生。無別有真主宰之者。故無",
    "X19n0348_003:0610b06": "我也。夫以有我。故能造善惡。受禍福。法既無我。故",
    "X19n0348_003:0610b07": "無造無受者也。又云。善惡之業亦不亡者。若無造",
    "X19n0348_003:0610b08": "無受者。且不應有為善獲福為惡致殃也。然眾生",
    "X19n0348_003:0610b09": "心識相傳。美惡由起。報應之道。連環相襲。其猶聲",
    "X19n0348_003:0610b10": "和響順。形直影端。此自然之理。無差毫分。復何假",
    "X19n0348_003:0610b11": "常我而生之哉。",
    "X19n0348_003:0610b12": "燈曰。此追讚頓初華嚴時所說之法要也。此偈與",
    "X19n0348_003:0610b13": "中論四句同。論曰。因緣所生法。我說即是空。亦名",
    "X19n0348_003:0610b14": "為假名。亦名中道義。第一同第四。第二同第一。第",
    "X19n0348_003:0610b15": "三同第二。第四同第三。中論從末向本。故先說緣",
    "X19n0348_003:0610b16": "生。後說中道。此偈從本向末。故先說中道。後說緣",
    "X19n0348_003:0610b17": "生。會而歸之。不同而同也。今明此偈。凡為四釋。一",
    "X19n0348_003:0610b18": "約不變隨緣釋。二約理體三諦釋。三約修門三觀",
    "X19n0348_003:0610b19": "釋。四約隨機四教釋。一約不變隨緣釋者。說法不",
    "X19n0348_003:0610b20": "有亦不無。真如不變之體也。真如之體。性是中道。",
    "X19n0348_003:0610b21": "設言其有。四性玄無。設言其無。具足眾法。此理亘",
    "X19n0348_003:0610b22": "十方而無外。歷萬古而恒如。如金剛王。常住不壞。",
    "X19n0348_003:0610b23": "故如來於華嚴頓初等諸經。而常宣說也。以因緣",
    "X19n0348_003:0610b24": "故諸法生者。真如隨緣之用也。良由真如不變之",
    "X19n0348_003:0610c01": "體。如君子不器善惡皆能。故華嚴云。能隨染淨緣。",
    "X19n0348_003:0610c02": "具造十法界。葢真如之體。雖不變而能隨緣。謂能",
    "X19n0348_003:0610c03": "隨三觀淨緣。具造佛法界。能隨三惑染緣。具造九",
    "X19n0348_003:0610c04": "法界。故曰。以因緣故諸法生。無我無造無受者。正",
    "X19n0348_003:0610c05": "以真如不變之體。雖曰隨緣具造諸法。乃即隨緣",
    "X19n0348_003:0610c06": "而其體不變。惟其不變。故即隨緣之用。其體本空。",
    "X19n0348_003:0610c07": "了無能造主宰。亦無所造之業。及無受報之者。故",
    "X19n0348_003:0610c08": "曰無我無造無受者。善惡之報亦不亡者。真如之",
    "X19n0348_003:0610c09": "體。雖然隨緣不變。性體本空。而無我無造無有受",
    "X19n0348_003:0610c10": "者。然而不妨乎差別隨緣之用。故隨淨緣。不亡乎",
    "X19n0348_003:0610c11": "善業之報。而成佛道。隨染緣。不亡乎惡業之報。而",
    "X19n0348_003:0610c12": "成九界也。二約理體三諦釋者。此中及下文。皆須",
    "X19n0348_003:0610c13": "回華嚴以同中論次第說。因緣所生法。十界緣起",
    "X19n0348_003:0610c14": "之事境也。我說即是空。十界緣起當體即空。無我",
    "X19n0348_003:0610c15": "無造無受者。真諦境也。亦名為假名。十界緣起。全",
    "X19n0348_003:0610c16": "體即假。善惡之報亦不亡。俗諦境也。亦名中道義。",
    "X19n0348_003:0610c17": "十界緣起。當處全中。說法不有亦不無。中諦境也。",
    "X19n0348_003:0610c18": "秪因緣生法。即空即假即中。舉一而即三。言三而",
    "X19n0348_003:0610c19": "即一也。三約修門三觀說者。說法不有亦不無。中",
    "X19n0348_003:0610c20": "道玅觀也。以因緣故諸法生。三觀所觀之事境也。",
    "X19n0348_003:0610c21": "無我無造無受者。空觀也。亦名為假名。假觀也。即",
    "X19n0348_003:0610c22": "因緣生法。而即空即假即中。亦舉一而即三。言三",
    "X19n0348_003:0610c23": "而即一也。葢此三法。在所觀言之。謂之三諦。在能",
    "X19n0348_003:0610c24": "觀言之。謂之三觀。只是一法。約修性分。故為諦為",
    "X19n0348_003:0611a01": "觀爾。故荊溪大師云。三諦三觀三非三。三一一三",
    "X19n0348_003:0611a02": "無所寄。諦觀名別體復同。是故能所二非二。四約",
    "X19n0348_003:0611a03": "隨機四教釋者。因緣所生法者。小乘三藏教也。佛",
    "X19n0348_003:0611a04": "說三藏。在於小始。為外道執諸法從自然生。故說",
    "X19n0348_003:0611a05": "因緣生法破之。即以因緣故諸法生也。夫因緣生",
    "X19n0348_003:0611a06": "法。本為破邪而說。苟不破其因緣。則仍纏縛生死。",
    "X19n0348_003:0611a07": "故立我說即是空之教。以破因緣。則通教得起也。",
    "X19n0348_003:0611a08": "即無我無造無受者也。夫空宗本為出於生死。苟",
    "X19n0348_003:0611a09": "執此空以為究竟。則為焦芽敗種。不成法器。故如",
    "X19n0348_003:0611a10": "來以楔出楔。說從空入假之觀。以修淨佛國土游",
    "X19n0348_003:0611a11": "戲神通菩薩之行。即為別教。故曰亦名為假名。即",
    "X19n0348_003:0611a12": "所受之報亦不亡也。夫初教為破有入空。次教為",
    "X19n0348_003:0611a13": "破空出假。但行二邊。未會中道。故說圓教中道以",
    "X19n0348_003:0611a14": "融之通之。使不偏不倚。故曰亦名中道義。即說法",
    "X19n0348_003:0611a15": "不有亦不無也。觀解。準三觀解說可知。",
    "X19n0348_003:0611a16": "○二讚漸初說法功德三。初讚三寶三。初讚佛寶。",
    "X19n0348_003:0611a17": "始在佛樹力降魔。得甘露滅覺道成。已無心意無受",
    "X19n0348_003:0611a18": "行。而悉摧伏諸外道。",
    "X19n0348_003:0611a19": "肇公曰。道力之所制。豈魔兵之所能敵。自此下至",
    "X19n0348_003:0611a20": "禮法海。歎初成如來功德也。什公曰。梵本云寂滅",
    "X19n0348_003:0611a21": "甘露。即實相法也。肇公曰。大覺之道寂滅無相。至",
    "X19n0348_003:0611a22": "味和神。諭若甘露。於菩提樹先降外魔。然後成甘",
    "X19n0348_003:0611a23": "露寂滅大覺之道。結習內魔。於茲永盡矣。已無心",
    "X19n0348_003:0611a24": "意無受行者。心者何也。染有以生。受者何也。苦樂",
    "X19n0348_003:0611b01": "是行。至人冥真體寂。空虗其懷。雖復萬物並照。而",
    "X19n0348_003:0611b02": "心未甞有。苦樂是逕而不為受。物我永寂。豈心受",
    "X19n0348_003:0611b03": "之可得。無心於伏物。而物無不伏。",
    "X19n0348_003:0611b04": "燈曰。凡佛示生人間。當具八相成道。一降兜率。二",
    "X19n0348_003:0611b05": "托胎。三出胎。四出家。五降魔。六成道。七轉法輪。八",
    "X19n0348_003:0611b06": "入涅槃。此小乘八相也。若大乘八相。加住胎。無降",
    "X19n0348_003:0611b07": "魔。了魔即佛故也。今在小始。故有降魔。仍略去諸",
    "X19n0348_003:0611b08": "相。但出成道降魔轉法輪。加摧伏外道。正讚如來",
    "X19n0348_003:0611b09": "初成道體以施道用。能降魔怨而轉法輪也。始在",
    "X19n0348_003:0611b10": "佛樹。此言三藏果頭佛。在木菩提樹下。降見思煩",
    "X19n0348_003:0611b11": "惱等四魔。得有餘涅槃。成一切智菩提種覺。見思",
    "X19n0348_003:0611b12": "二惑心意而無受行。摧伏界內一切諸外道也。",
    "X19n0348_003:0611b13": "觀解者。三觀圓修。而初伏見思。真諦理顯。即始在",
    "X19n0348_003:0611b14": "佛樹力降魔等也。",
    "X19n0348_003:0611b15": "○二讚法寶。",
    "X19n0348_003:0611b16": "三轉法輪於大千。其輪本來常清淨。",
    "X19n0348_003:0611b17": "肇公曰。始於鹿苑。為拘隣等。三轉四諦法輪於大",
    "X19n0348_003:0611b18": "千世界也。法輪常淨猶虗空也。雖復古今不同時",
    "X19n0348_003:0611b19": "移俗易。聖聖相傳。道不改矣。",
    "X19n0348_003:0611b20": "燈曰。佛為大事出世。華嚴且稱本懷。為收機不盡。",
    "X19n0348_003:0611b21": "乃脫珍著弊。游行鹿苑。於佛一乘。分別說三。則今",
    "X19n0348_003:0611b22": "所轉法輪為第一聲聞乘也。",
    "X19n0348_003:0611b23": "觀解者。觀一念心屬苦諦境。又屬五分煩惱。即集",
    "X19n0348_003:0611b24": "諦境。而此苦集生死即是涅槃。煩惱即是菩提。即",
    "X19n0348_003:0611c01": "示相作證勸修。則一念心中皆具足也。",
    "X19n0348_003:0611c02": "○三讚僧寶。",
    "X19n0348_003:0611c03": "天人得道此為證。",
    "X19n0348_003:0611c04": "肇公曰。初轉法輪。拘鄰等五人。八萬諸天得道。此",
    "X19n0348_003:0611c05": "常清淨之明證也。",
    "X19n0348_003:0611c06": "○二結成。",
    "X19n0348_003:0611c07": "三寶於是現世間。",
    "X19n0348_003:0611c08": "肇公曰。覺道既成。佛寶也。法輪既轉。法寶也。五人",
    "X19n0348_003:0611c09": "出家得道。僧寶也。於是。言其始也。",
    "X19n0348_003:0611c10": "燈曰。三寶之義有四。一相從三寶。二別相三寶。三",
    "X19n0348_003:0611c11": "住持三寶。四一體三寶。今是相從。所謂從佛有法。",
    "X19n0348_003:0611c12": "從法有僧是也。",
    "X19n0348_003:0611c13": "觀解者。即觀一體三寶。能觀覺智為佛寶。所觀諦",
    "X19n0348_003:0611c14": "理為法寶。諦智和合為僧寶。",
    "X19n0348_003:0611c15": "○三讚美。",
    "X19n0348_003:0611c16": "以斯玅法濟羣生。一受不退常寂然。度老病死大醫",
    "X19n0348_003:0611c17": "王。當禮法海德無邊。",
    "X19n0348_003:0611c18": "肇公曰。九十六種外道。上者亦能斷結生無色天。",
    "X19n0348_003:0611c19": "但其道不真。要還墮三途。佛以四諦玅法。濟三乘",
    "X19n0348_003:0611c20": "眾生。無有既受還墮生死者。故曰一受不退。永畢",
    "X19n0348_003:0611c21": "無為。故常寂然。生老病死。患之重者。濟以法藥。故",
    "X19n0348_003:0611c22": "為醫王長也。法輪淵廣難測。法海流潤無涯。故德",
    "X19n0348_003:0611c23": "無邊矣。",
    "X19n0348_003:0611c24": "燈曰。此讚美偈。雖曰讚法。實兼美佛僧。葢以斯及",
    "X19n0348_003:0612a01": "大醫王。即當美佛。度老病死。即當美僧。言簡而意",
    "X19n0348_003:0612a02": "周矣。",
    "X19n0348_003:0612a03": "觀解者。觀心玅性清淨常住。即度老病死也。此之",
    "X19n0348_003:0612a04": "法海。孰有邊涯。",
    "X19n0348_003:0612a05": "○三讚漸中說法功德四。初讚佛心平等。",
    "X19n0348_003:0612a06": "毀譽不動如須彌。於善不善等以慈。心行平等如虗",
    "X19n0348_003:0612a07": "空。孰聞人寶不敬承。",
    "X19n0348_003:0612a08": "肇公曰。利衰毀譽稱譏苦樂八法之風。不動如來。",
    "X19n0348_003:0612a09": "猶四風之吹須彌也。於善不善等以慈者。截手不",
    "X19n0348_003:0612a10": "慼。捧手不欣。善惡自彼。慈覆不二。夫有心則有封。",
    "X19n0348_003:0612a11": "有封則不普。以聖心無心。故平等虗空也。人寶敬",
    "X19n0348_003:0612a12": "承者。在天為天寶。在人為人寶。寶於天人者。豈天",
    "X19n0348_003:0612a13": "人之所能。故物莫不敬承也。",
    "X19n0348_003:0612a14": "燈曰。至人惟道是珍。毀譽善不善自於人。於己無",
    "X19n0348_003:0612a15": "預。故其心不動。猶如須彌。然而若獨守乎此。猶小",
    "X19n0348_003:0612a16": "乘也。如來於善不善。則又等之以慈。故其平等之",
    "X19n0348_003:0612a17": "懷。又猶若虗空焉。且將同與之樂。何嗔喜之足縈",
    "X19n0348_003:0612a18": "其懷哉。",
    "X19n0348_003:0612a19": "觀解者。一心三諦。湛然不動。生佛平等。聞若虗空。",
    "X19n0348_003:0612a20": "於九界不善。觀之則拔其苦。於佛界善。照之則與",
    "X19n0348_003:0612a21": "其樂也。",
    "X19n0348_003:0612a22": "○二讚神力難思。",
    "X19n0348_003:0612a23": "今奉世尊此微葢。於中現我三千界。諸天龍神所居",
    "X19n0348_003:0612a24": "宮。乾闥婆等及夜叉。悉見世間諸所有。十力哀現是",
    "X19n0348_003:0612b01": "化變。眾覩希有皆歎佛。今我稽首三界尊。",
    "X19n0348_003:0612b02": "肇公曰。自欣所獻小而覩變大也。所奉至微。所見",
    "X19n0348_003:0612b03": "至廣。此是如來哀愍之所現也。十力是如來之別",
    "X19n0348_003:0612b04": "稱耳。十力備故。即以為名。",
    "X19n0348_003:0612b05": "燈曰。此正讚漸中方等將說法時。先現以不思議",
    "X19n0348_003:0612b06": "之神變也。寶葢示現。其所表示雖具四雙。然而至",
    "X19n0348_003:0612b07": "要又在後三。即慈果體用。向之所讚成道等慈。即",
    "X19n0348_003:0612b08": "慈果法體也。神變現葢。即從體起用中感應神通。",
    "X19n0348_003:0612b09": "下去四偈。即現身說法眷屬利益也。",
    "X19n0348_003:0612b10": "○三讚應身普遍。",
    "X19n0348_003:0612b11": "大聖法王眾所歸。淨心觀佛靡不欣。各見世尊在其",
    "X19n0348_003:0612b12": "前。斯則神力不共法。",
    "X19n0348_003:0612b13": "肇公曰。法身圓應。猶一月升天。影現百水也。",
    "X19n0348_003:0612b14": "燈曰。此正大師演華嚴日譬照於平地。示現一身。",
    "X19n0348_003:0612b15": "巨細各異也。論佛之垂應。遍於十界。今既曰各見",
    "X19n0348_003:0612b16": "世尊。則但言佛應。此應對機分乎四種。一對藏教",
    "X19n0348_003:0612b17": "機。應丈六佛。對通教機。應合身佛。對別教機。應報",
    "X19n0348_003:0612b18": "身佛。對圓教機。應法身佛。或一身對多機。或多身",
    "X19n0348_003:0612b19": "對多機。此不必定。但此經說在方等。合具四教佛。",
    "X19n0348_003:0612b20": "如現土既分勝劣。應身豈得無之。然如來但是一",
    "X19n0348_003:0612b21": "身。豈有差別。惟隨所見不同耳。",
    "X19n0348_003:0612b22": "觀解者。觀一心即空。見應身佛。即假。見報身佛。即",
    "X19n0348_003:0612b23": "中。見法身佛。",
    "X19n0348_003:0612b24": "○四讚說法微妙三。初一音各得解。",
    "X19n0348_003:0612c01": "佛以一音演說法。眾生隨類各得解。皆謂世尊同其",
    "X19n0348_003:0612c02": "語。斯則神力不共法。",
    "X19n0348_003:0612c03": "肇公曰。密口一音。殊類異解。",
    "X19n0348_003:0612c04": "○二一音隨所解。",
    "X19n0348_003:0612c05": "佛以一音演說法。眾生各各隨所解。普得受行獲其",
    "X19n0348_003:0612c06": "利。斯則神力不共法。",
    "X19n0348_003:0612c07": "肇公曰。佛以一音說一法。眾生各隨所好而受解。",
    "X19n0348_003:0612c08": "好施者聞施。好戒者聞戒。各各異受異行。獲其異",
    "X19n0348_003:0612c09": "利。上一音異適。此一法異受也。",
    "X19n0348_003:0612c10": "○三一音獲四益。",
    "X19n0348_003:0612c11": "佛以一音演說法。或有恐畏或歡喜。或生厭難或斷",
    "X19n0348_003:0612c12": "疑。斯則神力不共法。",
    "X19n0348_003:0612c13": "肇公曰。眾生聞苦報則恐畏。聞玅果則歡喜。聞不",
    "X19n0348_003:0612c14": "淨則厭離。聞法相則斷疑。不知一音何演而令歡",
    "X19n0348_003:0612c15": "畏異生。此豈二乘所能共也。",
    "X19n0348_003:0612c16": "燈曰。三偈皆讚一音說法。所不同者。一隨類各得",
    "X19n0348_003:0612c17": "解。一各各隨所解。一或有恐畏歡喜等故也。然則",
    "X19n0348_003:0612c18": "得解在於機。所解在於法。恐畏則言其得解所解",
    "X19n0348_003:0612c19": "獲益之不同。總而歸之於不可思議者。在佛則一",
    "X19n0348_003:0612c20": "音異說。在機則異聞異思異修異益。又總歸之。則",
    "X19n0348_003:0612c21": "在於神力不共。故知不共之力。在應不在機。肇公",
    "X19n0348_003:0612c22": "云。不與二乘共。此非知言矣。天台大師判一代聖",
    "X19n0348_003:0612c23": "教。化儀之教四。曰頓漸秘密不定。化法之教四。曰",
    "X19n0348_003:0612c24": "藏通別圓。於方等時。則八教具有。而於此經。亦復",
    "X19n0348_003:0613a01": "具之。何者。於化法。則此經四教具談。於化儀。則頓",
    "X19n0348_003:0613a02": "漸正其所施。如隨類得解。各各隨解。各各獲益之",
    "X19n0348_003:0613a03": "法。則在於化法四教。與夫化儀頓漸。若夫一音異",
    "X19n0348_003:0613a04": "語神力不共。正言秘密不定二教。惟其中間。或為",
    "X19n0348_003:0613a05": "此人說頓說漸。若彼此互相知。則判為不定。彼此",
    "X19n0348_003:0613a06": "互不相知。則判為秘密。以此而觀。則今文三偈。正",
    "X19n0348_003:0613a07": "言如來於此經方等。頓漸交織。偏圓互陳。不思議",
    "X19n0348_003:0613a08": "神力不共之玅。有如此也。",
    "X19n0348_003:0613a09": "觀解者。以本具佛界。觀本具九界。生佛交參。一三",
    "X19n0348_003:0613a10": "相即。一音異解可也。異音一解可也。能解所解。各",
    "X19n0348_003:0613a11": "受各益。即其相也。",
    "X19n0348_003:0613a12": "○三彚讚四。初讚萬行功德。",
    "X19n0348_003:0613a13": "稽首十力大精進。稽首已得無所畏。稽首住於不思",
    "X19n0348_003:0613a14": "議。稽首住於不共法。",
    "X19n0348_003:0613a15": "肇公曰。此下稱德而致敬也。",
    "X19n0348_003:0613a16": "燈曰。佛有萬行功德。具如般若所明。即十力。四無",
    "X19n0348_003:0613a17": "所畏。十八不共。三三昧等法。具在法數。須者往檢。",
    "X19n0348_003:0613a18": "觀解者。觀一心具足諸法。了無三惑垢染。即為具",
    "X19n0348_003:0613a19": "足十力諸功德也。",
    "X19n0348_003:0613a20": "○二讚永斷生死。",
    "X19n0348_003:0613a21": "稽首能斷諸結縛。稽首已度於彼岸。稽首能度諸世",
    "X19n0348_003:0613a22": "間。稽首永離生死道。",
    "X19n0348_003:0613a23": "肇公曰。彼岸。涅槃岸也。彼涅槃豈崖岸之有。以我",
    "X19n0348_003:0613a24": "異於彼。故借謂之耳。",
    "X19n0348_003:0613b01": "燈曰。諸結縛。生死之因也。諸世間生死道。結縛之",
    "X19n0348_003:0613b02": "果也。如是因果。皆名此岸。若修六度之行。則能從",
    "X19n0348_003:0613b03": "此岸。到於彼岸也。",
    "X19n0348_003:0613b04": "觀解者。迷此一心為三惑染。即為此岸。觀此一心",
    "X19n0348_003:0613b05": "具三德性。即為彼岸也。",
    "X19n0348_003:0613b06": "○三讚三智微玅三。初假智微玅。",
    "X19n0348_003:0613b07": "悉知眾生來去相。",
    "X19n0348_003:0613b08": "肇公曰。眾生形往來於六趣。心馳騁於是非。悉知",
    "X19n0348_003:0613b09": "之也。",
    "X19n0348_003:0613b10": "燈曰。此讚如來具足究竟道種出假智。悉知九界",
    "X19n0348_003:0613b11": "眾生死此生彼往來諸相也。",
    "X19n0348_003:0613b12": "○二讚空智微玅。",
    "X19n0348_003:0613b13": "善於諸法得解脫。",
    "X19n0348_003:0613b14": "肇公曰。我染諸法。故諸法縛我。我心無染。則萬縛",
    "X19n0348_003:0613b15": "斯解。",
    "X19n0348_003:0613b16": "燈曰。此讚如來具足究竟入空智。而於諸法得解",
    "X19n0348_003:0613b17": "脫也。",
    "X19n0348_003:0613b18": "○三讚中智微玅二。初讚雙遮智。",
    "X19n0348_003:0613b19": "不著世間如蓮華。",
    "X19n0348_003:0613b20": "燈曰。此讚如來究竟具足中道雙遮智。如蓮華於",
    "X19n0348_003:0613b21": "汙不染。於淨不著。高出空有。赫煥無方也。",
    "X19n0348_003:0613b22": "○二讚雙照智。",
    "X19n0348_003:0613b23": "常善入於空寂行。達諸法相無罣礙。",
    "X19n0348_003:0613b24": "肇公曰。出入自在。而不乖寂。故常善入。萬法幽深。",
    "X19n0348_003:0613c01": "誰識其涘。唯佛無礙。故獨稱達。",
    "X19n0348_003:0613c02": "燈曰。此二句讚如來究竟具足中道雙照智。照於",
    "X19n0348_003:0613c03": "空。故曰常善入於空寂行。照於有。故曰達諸法相",
    "X19n0348_003:0613c04": "無罣礙。秪一如來大圓覺體。惑無不盡。理無不圓。",
    "X19n0348_003:0613c05": "智無不究。行無不備。如雜色褁摩尼。光隨色現。隨",
    "X19n0348_003:0613c06": "假見假。隨空見空。隨中見中。所謂玅境元無空假",
    "X19n0348_003:0613c07": "中。而亦不離空假中。眾生理然。菩薩名然。觀然。似",
    "X19n0348_003:0613c08": "然。分然。惟佛與佛。究竟而然。",
    "X19n0348_003:0613c09": "○四讚諦智皆空。",
    "X19n0348_003:0613c10": "稽首如空無所依。",
    "X19n0348_003:0613c11": "肇公曰。聖心無寄。猶空無依。",
    "X19n0348_003:0613c12": "燈曰。有小空。有大空。有大大空。極大空。小空則空",
    "X19n0348_003:0613c13": "其有。大空則空其空。大大空則空有二俱空。二俱",
    "X19n0348_003:0613c14": "空則為中。極大空則中亦空。法華所謂究竟涅槃",
    "X19n0348_003:0613c15": "常歸於空是也。今於三智而皆空。即極大空。葢不",
    "X19n0348_003:0613c16": "空則有所依。惟其俱空。故曰稽首如空無所依。",
    "X19n0348_003:0613c17": "觀解者。觀一心三諦圓融無礙。是為一心三智。是",
    "X19n0348_003:0613c18": "為蓮華出水。是為如空而無所依。",
    "X19n0348_003:0613c19": "○二正宗分十三。初佛國品二。初補釋品題。",
    "X19n0348_003:0613c20": "肇論曰。名無召體之功。體無當名之實。無名無實。",
    "X19n0348_003:0613c21": "則名實安在。大師云。此真諦意耳。佛事門中。無名",
    "X19n0348_003:0613c22": "無以召體。無實無以當名。是則萬法雖多。假實而",
    "X19n0348_003:0613c23": "已。假實雖二。依正備焉。故仁王經并大論明假名",
    "X19n0348_003:0613c24": "五陰國土三種之法。而天台復充而擴之。每法各",
    "X19n0348_003:0614a01": "具一千。合華嚴十界法華十如。謂之百界千如三",
    "X19n0348_003:0614a02": "千性相。而此三法。莫不舉一以全收。雖三而即一。",
    "X19n0348_003:0614a03": "是以如來說諸法不外此三。或但說假名而收實",
    "X19n0348_003:0614a04": "法。或但說五陰而收國土。或但說國土而收五陰。",
    "X19n0348_003:0614a05": "隨機宜樂。而法無定在。若此經。五百長者之所啟",
    "X19n0348_003:0614a06": "請。則以國土而收五陰與夫假名也。但國土之類",
    "X19n0348_003:0614a07": "而有四差。一六凡國土。天台判為凡聖同居土。二",
    "X19n0348_003:0614a08": "二乘國土。天台判為方便有餘土。三菩薩國土。天",
    "X19n0348_003:0614a09": "台判為實報莊嚴土。四諸佛國土。天台判為常寂",
    "X19n0348_003:0614a10": "光土。今經品題。首稱佛國。緣名求實。宜是寂光。第",
    "X19n0348_003:0614a11": "經文所談。多是應土。約義定判。合是同居。或恐勝",
    "X19n0348_003:0614a12": "能攝劣。而劣不能兼勝。故舉佛國以兼下三。況是",
    "X19n0348_003:0614a13": "佛之應土。即應土謂之佛國。義亦無妨。第五百長",
    "X19n0348_003:0614a14": "者既是圓機。而佛國之行。必全性以起修。全修而",
    "X19n0348_003:0614a15": "在性。是則四種國土。該乎性相。後之學者。不可不",
    "X19n0348_003:0614a16": "知。今試為言之。曰有理具四土。有事造四土。於理",
    "X19n0348_003:0614a17": "具中。又有真如不變體中之四土。有隨緣染淨一",
    "X19n0348_003:0614a18": "念中之四土。初義者。即含生本有心性。自無始際。",
    "X19n0348_003:0614a19": "本然清淨。法爾具足十種法界。每界各有假名五",
    "X19n0348_003:0614a20": "陰國土。六凡國土。即凡聖同居土。二乘國土。即方",
    "X19n0348_003:0614a21": "便有餘土。菩薩國土。即實報莊嚴土。諸佛國土。即",
    "X19n0348_003:0614a22": "常寂光土。楞嚴所謂如來藏中。性色真空。性空真",
    "X19n0348_003:0614a23": "色。清淨本然。周遍法界。十界七大。莫不如是。隨緣",
    "X19n0348_003:0614a24": "染淨一念中四土者。正以上之所明真如不變之",
    "X19n0348_003:0614b01": "體。而能不變隨緣。造心法界。即眾生根塵相對一",
    "X19n0348_003:0614b02": "念心起。或聖或凡或染或淨。悉皆具足性相三千。",
    "X19n0348_003:0614b03": "莫不全真如不變之體而隨緣。即一念當處。即真",
    "X19n0348_003:0614b04": "如而不變。故楞嚴云。隨眾生心。應所知量。華嚴云。",
    "X19n0348_003:0614b05": "能隨染淨緣。具造十法界。又復應知。真如不變體",
    "X19n0348_003:0614b06": "中所具四土。與隨緣一念。以至一色一香所具四",
    "X19n0348_003:0614b07": "土。無二無別。葢真如不變之體。隨染緣具造九界",
    "X19n0348_003:0614b08": "時。既不變以隨緣。是以即隨緣而不變。故真如性",
    "X19n0348_003:0614b09": "中之性具。無法不備。而隨緣一念亦性具。無法而",
    "X19n0348_003:0614b10": "不備。真如性中之性體。清淨本然。不加造作。而隨",
    "X19n0348_003:0614b11": "緣一念。亦清淨本然。不加造作。真如性中之性量",
    "X19n0348_003:0614b12": "周遍法界。竪窮橫亘。而隨緣一念。亦性量周遍法",
    "X19n0348_003:0614b13": "界。竪窮橫亘。故教中言。惟心淨土。本性彌陀。葢本",
    "X19n0348_003:0614b14": "乎此也。今五百長者。乃請說佛國因果。既是圓機。",
    "X19n0348_003:0614b15": "宜修圓道。如三心九行。皆全性以起修。則全修而",
    "X19n0348_003:0614b16": "在性。全性以起修。則以性中惟心淨土。而修事中",
    "X19n0348_003:0614b17": "惟心淨土。全修而在性。則以修中惟心淨土。而在",
    "X19n0348_003:0614b18": "性中惟心淨土。豈不理惟心而事亦惟心。性惟心",
    "X19n0348_003:0614b19": "而修亦惟心。故得因惟心而果亦惟心。以故五百",
    "X19n0348_003:0614b20": "長者。聞佛所說淨國因果三心九行。即思即修。即",
    "X19n0348_003:0614b21": "於言下。霍然大悟。皆得無生法忍。以證驗修。圓頓",
    "X19n0348_003:0614b22": "可知。然而無生法忍。位在初住。其所證土。在分真",
    "X19n0348_003:0614b23": "實報。亦名分真寂光。實報為能證報身之智。寂光",
    "X19n0348_003:0614b24": "為所證法身之性。大師云。水銀和真金。能塗諸色",
    "X19n0348_003:0614c01": "像。功德和法身。處處應現往。經文乃云直心是菩",
    "X19n0348_003:0614c02": "薩淨土。菩薩成佛時。不諂眾生來生其國等。豈非",
    "X19n0348_003:0614c03": "依法報之土。而為眾生示現乎應土耶。四土名相。",
    "X19n0348_003:0614c04": "具出天台觀經疏。須者往檢。",
    "X19n0348_003:0614c05": "二正釋經文二。初經家敘起。",
    "X19n0348_003:0614c06": "爾時長者子寶積說此偈已。白佛言世尊。",
    "X19n0348_003:0614c07": "○二機應扣發二。初長者啟請二。初述先已發心。",
    "X19n0348_003:0614c08": "是五百長者子。皆已發阿耨多羅三藐三菩提心。",
    "X19n0348_003:0614c09": "肇公曰。阿耨多羅。秦言無上。三藐三菩提。秦言正",
    "X19n0348_003:0614c10": "徧知。道莫之上。無上也。其道真正。無法不知。正徧",
    "X19n0348_003:0614c11": "知也。",
    "X19n0348_003:0614c12": "○二請依願修行二。初願聞佛果。",
    "X19n0348_003:0614c13": "願聞得佛國土清淨。",
    "X19n0348_003:0614c14": "○二願說佛因。",
    "X19n0348_003:0614c15": "唯願世尊說諸菩薩淨土之行。",
    "X19n0348_003:0614c16": "諸長者子先已發心。願聞佛國因果者。此如華嚴",
    "X19n0348_003:0614c17": "善財童子參諸知識。皆云我已先發道心。不知菩",
    "X19n0348_003:0614c18": "薩云何修菩薩行之義同。葢凡修行。先須發心。其",
    "X19n0348_003:0614c19": "若不然。則因無所依。而果無所歸。然而發心。又先",
    "X19n0348_003:0614c20": "須見道。所謂見道而後發心。發心而後修道。修道",
    "X19n0348_003:0614c21": "而後證果是也。故天台止觀明十乘觀法。第一觀",
    "X19n0348_003:0614c22": "不思議。即見道也。第二真正發菩提心。即發心也。",
    "X19n0348_003:0614c23": "第三善巧安心止觀。即修道也。後之七乘。皆修因",
    "X19n0348_003:0614c24": "證果中事。今五百長者。既覩寶葢不思議變。即見",
    "X19n0348_003:0615a01": "道也。已發道心。即發心也。願聞佛國因果。正為修",
    "X19n0348_003:0615a02": "行請也。發無上道心。即四弘誓願。大師謂發此道",
    "X19n0348_003:0615a03": "心。厥位有三。一名字位發。肇公所謂發僧那於始",
    "X19n0348_003:0615a04": "心是也。二相似位發。仁王所謂十善菩薩發大心",
    "X19n0348_003:0615a05": "是也。三分真位發。華嚴所謂初發心時便成正覺",
    "X19n0348_003:0615a06": "是也。今長者子。或在名字。或在相似。不可定判。以",
    "X19n0348_003:0615a07": "示迹同人。聞品獲益。方入無生法忍故也。第所發",
    "X19n0348_003:0615a08": "之心。與所請之行。悟境而起。略有兩種不同。有覩",
    "X19n0348_003:0615a09": "正報微玅。竟取佛道而發心者。有覩依報微妙。竟",
    "X19n0348_003:0615a10": "取淨土而發心者。今長者子。因覩神變葢中現土。",
    "X19n0348_003:0615a11": "生欣樂心。是故啟請佛國因果。然此又有正傍兩",
    "X19n0348_003:0615a12": "意。正意為自行。兼攝眾生。傍意為化聲聞芽焦種",
    "X19n0348_003:0615a13": "敗。於淨佛國土。不生好樂之心。俾其恥小慕大耳。",
    "X19n0348_003:0615a14": "○二如來許答三。初讚善許說。",
    "X19n0348_003:0615a15": "佛言。善哉。乃能為諸菩薩。問於如來淨土之行。諦聽",
    "X19n0348_003:0615a16": "諦聽。善思念之。當為汝說。",
    "X19n0348_003:0615a17": "○二受教祇聽。",
    "X19n0348_003:0615a18": "於是寶積及五百長者子受教而聽。",
    "X19n0348_003:0615a19": "○三正為宣說四。初總標淨土之因三。初全標。",
    "X19n0348_003:0615a20": "佛言寶積。眾生之類。是菩薩佛土。",
    "X19n0348_003:0615a21": "佛大醫王。對病發藥。今對大乘發軫。便與小乘異。",
    "X19n0348_003:0615a22": "葢小乘之果。無身而亦無土。為己而不為人。如寶",
    "X19n0348_003:0615a23": "積長者之所啟請。而曰願聞佛國土清淨。則已知",
    "X19n0348_003:0615a24": "佛果身土之不無矣。而如來又適逗其宜。而曰眾",
    "X19n0348_003:0615b01": "生之類是菩薩佛土。迹此而觀。菩薩何甞為一己",
    "X19n0348_003:0615b02": "而修佛國之因哉。正以菩薩成佛時。法報殊勝。而",
    "X19n0348_003:0615b03": "玅應無方。夫法報殊勝。既謂之自受用身。惟獨自",
    "X19n0348_003:0615b04": "明了。餘人所不見。即謂之一已。亦復何妨。惟玅應",
    "X19n0348_003:0615b05": "無方。則身大土大。未甞有夫主而無伴者。亦未甞",
    "X19n0348_003:0615b06": "有夫伴而無眾與所化眾生者。是以菩薩獨請於",
    "X19n0348_003:0615b07": "淨佛國土。而如來方告之。以眾生之類是菩薩佛",
    "X19n0348_003:0615b08": "土。非職此之故歟。雖然。此其中間。又當辨以純雜",
    "X19n0348_003:0615b09": "之不同。來淨穢之殊致。若吾釋迦之應於娑婆眾",
    "X19n0348_003:0615b10": "生也。言其心。則分乎染淨。言其行。則別乎善惡。故",
    "X19n0348_003:0615b11": "於其土。則謂之堪忍。謂之五濁。謂之凡聖同居穢。",
    "X19n0348_003:0615b12": "即其身子梵王二人所見。已自不同。矧其諸乎。若",
    "X19n0348_003:0615b13": "吾彌陀之應於清泰眾生也。言其心。則淨而非穢。",
    "X19n0348_003:0615b14": "言其行。則善而非惡。故於其土。則謂之極樂。謂之",
    "X19n0348_003:0615b15": "清泰。謂之凡聖同居淨。雖品位有不同。入道有差",
    "X19n0348_003:0615b16": "降。然而登阿鞞跋致。其則一也。是以如來下文釋",
    "X19n0348_003:0615b17": "以隨所化調伏眾生等。及三心九行。皆為攝受眾",
    "X19n0348_003:0615b18": "生設也。",
    "X19n0348_003:0615b19": "○二正釋二。初徵。二釋四。初橫約所化眾生多少",
    "X19n0348_003:0615b20": "取土廣狹釋。",
    "X19n0348_003:0615b21": "所以者何。菩薩隨所化眾生。而取佛土。",
    "X19n0348_003:0615b22": "○二竪約所調眾生染淨不同取土勝劣釋。",
    "X19n0348_003:0615b23": "隨所調伏眾生。而取佛土。",
    "X19n0348_003:0615b24": "○三橫竪約何國入佛智慧取土勝劣釋。",
    "X19n0348_003:0615c01": "隨諸眾生應以何國入佛智慧。而取佛土。",
    "X19n0348_003:0615c02": "○四橫竪約何國起菩薩根取土勝劣釋。",
    "X19n0348_003:0615c03": "隨諸眾生應以何國起菩薩根。而取佛土。",
    "X19n0348_003:0615c04": "釋此四文。科為橫約竪約者。經義包含。如來於自",
    "X19n0348_003:0615c05": "受用法報土。下應三土。有此橫竪二義也。此皆即",
    "X19n0348_003:0615c06": "橫而論竪。即竪而論橫。一一土中。皆有二義。如初",
    "X19n0348_003:0615c07": "科橫義。隨所化眾生而取佛土。或橫在同居。則以",
    "X19n0348_003:0615c08": "因中所化眾生多少。以取佛土廣狹。同居既然。則",
    "X19n0348_003:0615c09": "方便實報亦然。此橫中具竪也。次科竪義。隨所調",
    "X19n0348_003:0615c10": "伏眾生而取佛土。此則竪約三土論也。葢若以念",
    "X19n0348_003:0615c11": "佛戒善澄濁調伏眾生。此則以伏為伏。而取同居",
    "X19n0348_003:0615c12": "淨為佛土也。若以空觀破見思濁調伏眾生。此則",
    "X19n0348_003:0615c13": "以破為伏。而取方便淨為佛土也。若以假觀及以",
    "X19n0348_003:0615c14": "中觀。破塵沙無明調伏眾生。亦以破為伏。而取實",
    "X19n0348_003:0615c15": "報淨為佛土也。此雖竪論。亦須約橫。皆有隨所化",
    "X19n0348_003:0615c16": "眾生多少。以取三土之廣狹也。三四兩科。隨諸眾",
    "X19n0348_003:0615c17": "生應以何國入佛智慧。起菩薩根而取佛土。亦各",
    "X19n0348_003:0615c18": "具橫竪二義。約橫義言之。則或有於娑婆入佛智",
    "X19n0348_003:0615c19": "慧。起菩薩根而取佛土者。或有於極樂入佛智慧。",
    "X19n0348_003:0615c20": "起菩薩根而取佛土者。約竪義言之。或有於同居",
    "X19n0348_003:0615c21": "入空假中佛智慧。起四教菩薩根而取佛土者。或",
    "X19n0348_003:0615c22": "有於方便入假中佛智。起別圓兩教菩薩根而取",
    "X19n0348_003:0615c23": "佛土者。或於實報入中道佛智。起圓教菩薩根而",
    "X19n0348_003:0615c24": "取佛土者。如是種種取土不同。皆為攝取眾生也。",
    "X19n0348_003:0616a01": "觀解者。觀一念性具十界。各有三法。一假名。二五",
    "X19n0348_003:0616a02": "陰。三國土。本有佛果國土。即佛國清淨。而此佛國",
    "X19n0348_003:0616a03": "具九界國土。即實報方便同居三土。觀其即空假",
    "X19n0348_003:0616a04": "中。即是俾本有九界各各復本。即是淨土之行。成",
    "X19n0348_003:0616a05": "佛智慧。起菩薩根也。",
    "X19n0348_003:0616a06": "○三重釋三。初說法。",
    "X19n0348_003:0616a07": "所以者何。菩薩取於淨國。皆為饒益諸眾生故。",
    "X19n0348_003:0616a08": "○二喻說三。初正喻。",
    "X19n0348_003:0616a09": "譬如有人欲於空地。造立宮室。隨意無礙。",
    "X19n0348_003:0616a10": "○二反喻。",
    "X19n0348_003:0616a11": "若於虗空。終不成就。",
    "X19n0348_003:0616a12": "○三雙合。",
    "X19n0348_003:0616a13": "菩薩如是為成就眾生故。願取佛國。願取佛國者。非",
    "X19n0348_003:0616a14": "於空也。",
    "X19n0348_003:0616a15": "欲於空地造立宮室隨意無礙者。此顯非惟用空",
    "X19n0348_003:0616a16": "兼用於地。用地。宮室方有所依。用空。建立方無有",
    "X19n0348_003:0616a17": "礙也。若於虗空終不能成者。雖用於空而無所礙。",
    "X19n0348_003:0616a18": "不知宮室離地而無所依矣。用於地。所以喻為成",
    "X19n0348_003:0616a19": "就乎眾生也。用於空。所以喻修行乎佛智也。般若",
    "X19n0348_003:0616a20": "不云乎。應無所住而生其心。無所住。所以用於空",
    "X19n0348_003:0616a21": "也。生其心。所以用於地也。如是則空假而並行。有",
    "X19n0348_003:0616a22": "無而兼暢。淨佛國土。其在是乎。其在是乎。",
    "X19n0348_003:0616a23": "觀解者。從假入空。自淨煩惱。依空而無所礙也。從",
    "X19n0348_003:0616a24": "空入假。化度眾生。依地有所建立也。方空而即假。",
    "X19n0348_003:0616b01": "方假而即空。雙遮雙照。空地而兼用也。",
    "X19n0348_003:0616b02": "○二別出淨土之行二。初三心。二九行。三心為之",
    "X19n0348_003:0616b03": "正。九行謂之助。正助合行。淨土之因此立。夫土之",
    "X19n0348_003:0616b04": "美惡。職由心行。所謂心分垢淨。見兩土之昇沉。行",
    "X19n0348_003:0616b05": "開善惡。覩二方之麤玅。然則心行善惡。又職由乎",
    "X19n0348_003:0616b06": "眾生。前文立譬。雖空地而兼用。苟無材木。徒空之",
    "X19n0348_003:0616b07": "與地。而亦奚以為。今明三心九行。正搆宮室之材",
    "X19n0348_003:0616b08": "木。三心。其猶梁柱也。九行。其猶眾材也。二者合營。",
    "X19n0348_003:0616b09": "宮室備矣。上可以奉養乎父母尊長。中可以周旋",
    "X19n0348_003:0616b10": "乎昆弟朋友。下可以贍給乎妻子僮僕。無一人而",
    "X19n0348_003:0616b11": "不獲其利。然後可以稱世間之大長者也。出世長",
    "X19n0348_003:0616b12": "者之修淨土亦然。楞嚴雖曰同業別報。實同業同",
    "X19n0348_003:0616b13": "報居多。是則淨土者。非一人之淨土。乃眾人之淨",
    "X19n0348_003:0616b14": "土。眾人之所以得。心淨行善者。實由菩薩之所教",
    "X19n0348_003:0616b15": "化而成也。然而舉直錯諸枉則民服。舉枉錯諸直",
    "X19n0348_003:0616b16": "則民不服。是故己心之不直不深不大乘。而欲不",
    "X19n0348_003:0616b17": "謟具足功德大乘眾生來生其國。未之可也。己行",
    "X19n0348_003:0616b18": "之不施不戒等。而欲能捨十善道滿願眾生來生",
    "X19n0348_003:0616b19": "其國。亦未之可也。然則眾生是菩薩淨土者。果也。",
    "X19n0348_003:0616b20": "三心九行自行兼人者。因也。佛國因果。又在是也。",
    "X19n0348_003:0616b21": "今先明三心三。初直心二。初標。二釋。",
    "X19n0348_003:0616b22": "寶積。當知直心是菩薩淨土。菩薩成佛時。不謟眾生。",
    "X19n0348_003:0616b23": "來生其國。",
    "X19n0348_003:0616b24": "○二深心二。初標。二釋。",
    "X19n0348_003:0616c01": "深心是菩薩淨土。菩薩成佛時。具足功德眾生。來生",
    "X19n0348_003:0616c02": "其國。",
    "X19n0348_003:0616c03": "○三大乘心二。初標。二釋。",
    "X19n0348_003:0616c04": "大乘心是菩薩淨土。菩薩成佛時。大乘眾生。來生其",
    "X19n0348_003:0616c05": "國。",
    "X19n0348_003:0616c06": "夫因望果成。果由因克。猶影響之相符形聲之不",
    "X19n0348_003:0616c07": "忒。此必然之理。不可以毫髮易也。若淨土之地。平",
    "X19n0348_003:0616c08": "如海掌。無諸坎阜。豈謟曲心之所感乎。七寶合成。",
    "X19n0348_003:0616c09": "了罔寒暑。豈不具功德心之所致乎。坐寶蓮華。乘",
    "X19n0348_003:0616c10": "諸宮殿。豈小乘心之所召乎。事釋尚然。矧其理也。",
    "X19n0348_003:0616c11": "夫事非理不成。理非事不濟。世儒之直亦制以禮。",
    "X19n0348_003:0616c12": "子為父隱。直在其中。夫禮者理也。理體乖度。直云",
    "X19n0348_003:0616c13": "乎哉。故今之所謂直者。三智捷觀竟造。無諸委曲",
    "X19n0348_003:0616c14": "相也。深者。三諦窮源極底。無功不圓。無德不備也。",
    "X19n0348_003:0616c15": "大乘者。運載荷負。遊於四方。直至道場也。是故三",
    "X19n0348_003:0616c16": "藏菩薩。三祗伏惑。制而不斷。空智未圓。曲而非直",
    "X19n0348_003:0616c17": "矣。此智詣理不盡不精。淺而非深矣。運載無多。到",
    "X19n0348_003:0616c18": "空彼岸。非大乘矣。通教菩薩。但破見思。猶存習氣。",
    "X19n0348_003:0616c19": "心非直矣。但證真諦。詣理未圓。心非深矣。運載出",
    "X19n0348_003:0616c20": "塵。到空彼岸。非大乘矣。別教菩薩。先空次假。次第",
    "X19n0348_003:0616c21": "修中。心非直矣。分證三諦。未臻彼岸。心非深矣。運",
    "X19n0348_003:0616c22": "載荷負。中道而住。非大乘矣。惟今圓教。三智於一",
    "X19n0348_003:0616c23": "心中修。直至道場。於其中間無委曲相。方名直心。",
    "X19n0348_003:0616c24": "三諦於一心中造。理盡淵府。究暢實際。方名為深。",
    "X19n0348_003:0617a01": "理乘得乘。及以隨乘。一運一切運。遊於四方。直至",
    "X19n0348_003:0617a02": "道場。方名為大乘。以此三心而為之本。然後兼修",
    "X19n0348_003:0617a03": "九行。方得名為心與行而俱善。因與果而兼美。是",
    "X19n0348_003:0617a04": "則眾生是菩薩淨土者。又三心為之本也。",
    "X19n0348_003:0617a05": "觀解。三心者。三觀於一心中修。直往無前。即是直",
    "X19n0348_003:0617a06": "心。三諦於一境中照。窮邊到底。即是深心。四弘於",
    "X19n0348_003:0617a07": "一心中具。運載普廣。即是大乘心。",
    "X19n0348_003:0617a08": "○二九行九。初六度。六度義。如法界次第初門。六。",
    "X19n0348_003:0617a09": "初布施二。初標。二釋。",
    "X19n0348_003:0617a10": "布施是菩薩淨土。菩薩成佛時。一切能捨眾生。來生",
    "X19n0348_003:0617a11": "其國。",
    "X19n0348_003:0617a12": "○二持戒二。初標。二釋。",
    "X19n0348_003:0617a13": "持戒是菩薩淨土。菩薩成佛時。行十善道滿願眾生。",
    "X19n0348_003:0617a14": "來生其國。",
    "X19n0348_003:0617a15": "○三忍辱二。初標。二釋。",
    "X19n0348_003:0617a16": "忍辱是菩薩淨土。菩薩成佛時。三十二相莊嚴眾生。",
    "X19n0348_003:0617a17": "來生其國。",
    "X19n0348_003:0617a18": "○四精進二。初標。二釋。",
    "X19n0348_003:0617a19": "精進是菩薩淨土。菩薩成佛時。勤修一切功德眾生。",
    "X19n0348_003:0617a20": "來生其國。",
    "X19n0348_003:0617a21": "○五禪定二。初標。二釋。",
    "X19n0348_003:0617a22": "禪定是菩薩淨土。菩薩成佛時。攝心不亂眾生。來生",
    "X19n0348_003:0617a23": "其國。",
    "X19n0348_003:0617a24": "○六智慧二。初標。二釋。",
    "X19n0348_003:0617b01": "智慧是菩薩淨土。菩薩成佛時。正定眾生。來生其國。",
    "X19n0348_003:0617b02": "六度是菩薩淨土者。淨土之中。必居一切能捨眾",
    "X19n0348_003:0617b03": "生。菩薩自非布施以取淨土。則不能攝之矣。淨土",
    "X19n0348_003:0617b04": "之中。必居十善道滿願眾生。菩薩自非持戒以取",
    "X19n0348_003:0617b05": "淨土。則不能攝之矣。淨土之中。必居三十二相莊",
    "X19n0348_003:0617b06": "嚴眾生。菩薩自非忍辱以取淨土。則不能攝之矣。",
    "X19n0348_003:0617b07": "淨土必居勤修一切功行眾生。菩薩自非精進以",
    "X19n0348_003:0617b08": "取淨土。則不能攝之矣。淨土必居攝心不亂眾生。",
    "X19n0348_003:0617b09": "菩薩自非禪定以取淨土。則不能攝之矣。淨土必",
    "X19n0348_003:0617b10": "居正定眾生。菩薩自非智慧以取淨土。則不能攝",
    "X19n0348_003:0617b11": "之矣。是則眾生是菩薩淨土者。又六度為之本也",
    "X19n0348_003:0617b12": "觀心六度者。觀心清淨。三惑頓捨。即是布施。關止",
    "X19n0348_003:0617b13": "非惡。一切不入。即是持戒。五住二死侵辱無嗔。即",
    "X19n0348_003:0617b14": "是忍辱。不雜餘行。止觀不退。即是精進。三止伏惑。",
    "X19n0348_003:0617b15": "心波恬靜。即是禪定。三觀破惡。慧日朗照。即是智",
    "X19n0348_003:0617b16": "慧。",
    "X19n0348_003:0617b17": "○二四無量心二。初標。二釋。",
    "X19n0348_003:0617b18": "四無量心是菩薩淨土。菩薩成佛時。成就慈悲喜捨",
    "X19n0348_003:0617b19": "眾生。來生其國。",
    "X19n0348_003:0617b20": "教乘法數云。大慈無量心能與樂。大悲無量心能",
    "X19n0348_003:0617b21": "拔苦。大喜無量心慶彼樂。大捨無量心冤親等。亦",
    "X19n0348_003:0617b22": "名四等。",
    "X19n0348_003:0617b23": "觀心四無量心者。九界之性。即是佛性。而與此樂。",
    "X19n0348_003:0617b24": "即慈無量心。為三惑染。受九界苦。而誓拔此苦。即",
    "X19n0348_003:0617c01": "悲無量心。與樂拔苦。心生歡喜。即喜無量心。雖生",
    "X19n0348_003:0617c02": "歡喜。非關法愛。即捨無量心。",
    "X19n0348_003:0617c03": "○三四攝法二。初標。二釋。",
    "X19n0348_003:0617c04": "四攝法是菩薩淨土。菩薩成佛時。解脫所攝眾生。來",
    "X19n0348_003:0617c05": "生其國。",
    "X19n0348_003:0617c06": "肇公曰。以四等法攝眾生。為四攝也。一者惠施。財",
    "X19n0348_003:0617c07": "法二施。隨彼所須。二者愛語。以愛心故。和言隨彼",
    "X19n0348_003:0617c08": "所適。三者利行。隨彼所利。方便利之。四者同事。遇",
    "X19n0348_003:0617c09": "惡同惡而斷其惡。遇善同善而進其善。故名同事",
    "X19n0348_003:0617c10": "也。",
    "X19n0348_003:0617c11": "觀心四攝法者。由觀心十界。便五陰國土得顯。此",
    "X19n0348_003:0617c12": "之財施。即是法施。即以二施攝也。觀此十界即我",
    "X19n0348_003:0617c13": "心性。佛語心為宗。即愛語攝也。觀心浮沉。以止觀",
    "X19n0348_003:0617c14": "伏之起之。即方便利行攝也。遇昏動之惡。同其惡",
    "X19n0348_003:0617c15": "而破其惡。遇明靜之善。同其善而復其善。即同事",
    "X19n0348_003:0617c16": "攝也。",
    "X19n0348_003:0617c17": "○四方便二。初標。二釋。",
    "X19n0348_003:0617c18": "方便是菩薩淨土。菩薩成佛時。於一切法方便無礙",
    "X19n0348_003:0617c19": "眾生。來生其國。",
    "X19n0348_003:0617c20": "肇公曰。方便者。巧便慧也。積小德而獲大功。功雖",
    "X19n0348_003:0617c21": "就而不證。處有不乖寂。居無不失化。無為而無所",
    "X19n0348_003:0617c22": "不為。方便無礙也。",
    "X19n0348_003:0617c23": "觀心方便者。性中具修。修中具性。止中有觀。觀中",
    "X19n0348_003:0617c24": "有止。藥中有病。病中有藥。達全性以起修。全修而",
    "X19n0348_003:0618a01": "在性。回止而作觀。回觀而作止。當觀病中而即藥。",
    "X19n0348_003:0618a02": "弗使藥中而生病。即方便無礙也。",
    "X19n0348_003:0618a03": "○五三十七品二。初標。二釋。",
    "X19n0348_003:0618a04": "三十七品是菩薩淨土。菩薩成佛時。念處正勤神足",
    "X19n0348_003:0618a05": "根力覺道眾生。來生其國。",
    "X19n0348_003:0618a06": "肇公曰。念處。四念處。正勤。四正勤。神足。四神足。根",
    "X19n0348_003:0618a07": "五根。力五力。覺七覺意。道八正道。合三十七。義在",
    "X19n0348_003:0618a08": "他經。",
    "X19n0348_003:0618a09": "觀心三十七道品者。根塵相對。一念心起。現前可",
    "X19n0348_003:0618a10": "觀。即為色陰。觀此色陰塵汙真心。觀色即不淨。受",
    "X19n0348_003:0618a11": "心法皆不淨。色故而有苦受樂受不苦不樂平平",
    "X19n0348_003:0618a12": "受。有受即有苦。即觀受是苦。身心法皆是苦。受故",
    "X19n0348_003:0618a13": "而有想。想故而有行。觀此想行之心。悉皆無常。以",
    "X19n0348_003:0618a14": "無常故。色受法亦皆無常。想故而有識。識之為法。",
    "X19n0348_003:0618a15": "本無有我。而凡夫計著有我。四性推之。我何所在。",
    "X19n0348_003:0618a16": "如是遍觀色受想行。亦無有我。是為觀心四枯念",
    "X19n0348_003:0618a17": "處也。為彼凡夫墮於四倒。故觀四枯。須知一念之",
    "X19n0348_003:0618a18": "心。性本真實。具足四德。是故觀心四處。即常樂我",
    "X19n0348_003:0618a19": "淨。是為觀心四榮念處也。又復觀心中道雙遮雙",
    "X19n0348_003:0618a20": "照。非枯非榮。雙照榮枯。即於娑羅雙樹而般泥洹。",
    "X19n0348_003:0618a21": "是為於一心中觀四念處也。果能如是觀心。則已",
    "X19n0348_003:0618a22": "生惡令斷。未生惡不生。未生善令生。已生善增長。",
    "X19n0348_003:0618a23": "是為觀心四正勤也。如是念念樂欲專念不忘。則",
    "X19n0348_003:0618a24": "此觀心有進無退。智慧開朗。是為觀心四如意足",
    "X19n0348_003:0618b01": "也。能如此觀四種念處。既生正勤。又生四如意足。",
    "X19n0348_003:0618b02": "則真信精進深念禪定智慧悉已成根。能排癡怠",
    "X19n0348_003:0618b03": "等五障。是為觀心五根五力也。根力既成。苟於念",
    "X19n0348_003:0618b04": "處觀中。忽生昏沉。則以念為主。而擇法精進喜三",
    "X19n0348_003:0618b05": "種覺支。善能起之。忽生浮動。則以念為主。輕安定",
    "X19n0348_003:0618b06": "捨三覺支。善能安之。是為觀心七覺支也。能具如",
    "X19n0348_003:0618b07": "上道品。則於觀門之中。若見若語。若思惟。若業。若",
    "X19n0348_003:0618b08": "命。若精進。若念。若定。無不一一皆歸於正。是為觀",
    "X19n0348_003:0618b09": "心八正道也。",
    "X19n0348_003:0618b10": "○六迴向二。初標。二釋。",
    "X19n0348_003:0618b11": "迴向心是菩薩淨土。菩薩成佛時。得一切具足功德",
    "X19n0348_003:0618b12": "眾生。來生其國。",
    "X19n0348_003:0618b13": "迴向心有四。一回事向理。如前所修六度等行。苟",
    "X19n0348_003:0618b14": "不回此以向實理。則行成有作。事屬緣修。成凡夫",
    "X19n0348_003:0618b15": "淺行三藏事度。故須迴向了達。雖彈指散華低頭",
    "X19n0348_003:0618b16": "合掌。皆全性起修。體侔法界。故菩薩所修。福不唐",
    "X19n0348_003:0618b17": "捐。一禮一懺。而罪消塵劫。一施一戒。而功等虗空。",
    "X19n0348_003:0618b18": "二回小向大。三回自向他。四回因向果。回此事理",
    "X19n0348_003:0618b19": "相即之行。向於眾生大乘及與佛果。所謂不為自",
    "X19n0348_003:0618b20": "求人天福報聲聞緣覺乃至權乘諸位菩薩。惟依",
    "X19n0348_003:0618b21": "最上乘發菩提心。願與法界眾生。一時同得阿耨",
    "X19n0348_003:0618b22": "多羅三藐三菩提心是也。",
    "X19n0348_003:0618b23": "觀心迴向者。一念識心。始既達真如不變以隨緣。",
    "X19n0348_003:0618b24": "今乃了隨緣而不變。回此隨緣不變者。以向不變",
    "X19n0348_003:0618c01": "以隨緣。則回小向大。回事向理。回因向果。回己向",
    "X19n0348_003:0618c02": "他。皆在是矣。",
    "X19n0348_003:0618c03": "○七說除八難二。初標。二釋。",
    "X19n0348_003:0618c04": "說除八難是菩薩淨土。菩薩成佛時。國土無有三惡",
    "X19n0348_003:0618c05": "八難。",
    "X19n0348_003:0618c06": "肇公曰。說除八難之法。故土無八難也。",
    "X19n0348_003:0618c07": "觀心說除八難者。觀九界修惡即是性惡。性惡融",
    "X19n0348_003:0618c08": "通。即是性善。無修惡可論。即說除八難也。",
    "X19n0348_003:0618c09": "○八自守戒行二。初標。二釋。",
    "X19n0348_003:0618c10": "自守戒行。不譏彼闕。是菩薩淨土。菩薩成佛時。國土",
    "X19n0348_003:0618c11": "無有犯禁之名。",
    "X19n0348_003:0618c12": "自守戒行不譏彼闕者。自守戒行。固為美矣。若譏",
    "X19n0348_003:0618c13": "人之闕。此獨行庸夫。無兼人之德也。菩薩志在自",
    "X19n0348_003:0618c14": "行。及以兼人。故自守戒行而不譏彼闕。自守戒行。",
    "X19n0348_003:0618c15": "所以自護也。不譏彼闕。所以護人也。自護則不恃",
    "X19n0348_003:0618c16": "乎己長。護人則不攻乎彼短。如是則菩薩攝物之",
    "X19n0348_003:0618c17": "化道行。自行之功德備矣。上言眾生來生其國者。",
    "X19n0348_003:0618c18": "明土淨故來淨眾。今迴向下二心。正明土淨。有依",
    "X19n0348_003:0618c19": "有正。初言得一切具足功德國土。言依報淨。凡淨",
    "X19n0348_003:0618c20": "土中一切功德。無不足具也。二三無有三惡八難。",
    "X19n0348_003:0618c21": "無有犯禁之名。言正報淨。苟一有此。又不得名淨",
    "X19n0348_003:0618c22": "土矣。",
    "X19n0348_003:0618c23": "觀心自守戒行不譏彼闕者。觀現在一心。即空假",
    "X19n0348_003:0618c24": "中。自守戒行。防非止惡矣。不譏過去之闕。未來亦",
    "X19n0348_003:0619a01": "然。",
    "X19n0348_003:0619a02": "○九十善二。初標。二釋。",
    "X19n0348_003:0619a03": "十善是菩薩淨土。菩薩成佛時。命不中夭。大富梵行。",
    "X19n0348_003:0619a04": "所言誠諦。常以軟語。眷屬不離。善和諍訟。言必饒益。",
    "X19n0348_003:0619a05": "不嫉。不恚。正見眾生。來生其國。",
    "X19n0348_003:0619a06": "○十善之報。一一主對可知。",
    "X19n0348_003:0619a07": "觀心十善者。行者修入住出三昧。調身不低不帛",
    "X19n0348_003:0619a08": "即身三不惡。調息不澀不滑。即語三不惡。調心不",
    "X19n0348_003:0619a09": "沉不浮。即意三不惡。",
    "X19n0348_003:0619a10": "○三總結因行生起二。初約十二行展轉生起十",
    "X19n0348_003:0619a11": "二。初直心能發行。",
    "X19n0348_003:0619a12": "如是寶積。菩無隨其直心。則能發行。",
    "X19n0348_003:0619a13": "○二發行得深心。",
    "X19n0348_003:0619a14": "隨其發行。則得深心。",
    "X19n0348_003:0619a15": "○三深心意調伏。",
    "X19n0348_003:0619a16": "隨其深心。則意調伏。",
    "X19n0348_003:0619a17": "○四隨意調伏如說行。",
    "X19n0348_003:0619a18": "隨其調伏則如說行。",
    "X19n0348_003:0619a19": "若照映前文生起次第。應云。隨其直心則得深心。",
    "X19n0348_003:0619a20": "隨其深心則得大乘心。隨大乘心則能發行。今則",
    "X19n0348_003:0619a21": "略去大乘心而不言。且發行又越其倫次而上。或",
    "X19n0348_003:0619a22": "譯人之訛脫。亦未可知。若強為之解。則大乘自無",
    "X19n0348_003:0619a23": "其體。以直心深心而為之相。今雖不言大乘。已列",
    "X19n0348_003:0619a24": "二心。則大乘在其中矣。又先發行後得深心者。正",
    "X19n0348_003:0619b01": "以深心是其理性。須先發行而後得之。理之固然。",
    "X19n0348_003:0619b02": "得深心則意調伏者。必入深理。而心意方得調伏。",
    "X19n0348_003:0619b03": "理亦固然也。隨意調伏則如說行。此如說行。正是",
    "X19n0348_003:0619b04": "前三心之後。以修六度之行也。",
    "X19n0348_003:0619b05": "○五隨說行能迴向。",
    "X19n0348_003:0619b06": "隨如說行則能迴向。",
    "X19n0348_003:0619b07": "○六隨迴向則有方便。",
    "X19n0348_003:0619b08": "隨其迴向則有方便。",
    "X19n0348_003:0619b09": "○七隨方便則成眾生。",
    "X19n0348_003:0619b10": "隨其方便則成就眾生。",
    "X19n0348_003:0619b11": "前文六度行後。更有四無量心。四攝法。三十七品。",
    "X19n0348_003:0619b12": "說除八難。自守戒行。十善六科。今生起結成。皆略",
    "X19n0348_003:0619b13": "去之。而方便又在前列。或是譯人失次訛脫。若以",
    "X19n0348_003:0619b14": "意解。則此之六科皆是重出。如如說行。六度行中",
    "X19n0348_003:0619b15": "悉備之矣。惟方便迴向。正是行門善巧。故菩薩依",
    "X19n0348_003:0619b16": "三心修六度行時。能如是方便迴向。則能成就眾",
    "X19n0348_003:0619b17": "生也。",
    "X19n0348_003:0619b18": "○八成眾生則佛土淨。",
    "X19n0348_003:0619b19": "隨成就眾生則佛土淨。",
    "X19n0348_003:0619b20": "此一科經。正當結歸最初總答眾生之類是菩薩",
    "X19n0348_003:0619b21": "淨土。是則菩薩欲得果上佛國淨土。應修淨土之",
    "X19n0348_003:0619b22": "因。如此之因。又在眾生之類。欲眾生之類。又在自",
    "X19n0348_003:0619b23": "行及以化他。修乎三心九行。心行若成。方能成就",
    "X19n0348_003:0619b24": "眾生。能成就眾生。方得佛土清淨也。",
    "X19n0348_003:0619c01": "○九土淨則說法淨。",
    "X19n0348_003:0619c02": "隨佛土淨則說法淨。",
    "X19n0348_003:0619c03": "○十法淨則智慧淨。",
    "X19n0348_003:0619c04": "隨說法淨則智慧淨。",
    "X19n0348_003:0619c05": "○十一智淨則其心淨。",
    "X19n0348_003:0619c06": "隨智慧淨則其心淨。",
    "X19n0348_003:0619c07": "○十二心淨則功德淨。",
    "X19n0348_003:0619c08": "隨其心淨則功德淨。",
    "X19n0348_003:0619c09": "前第八科。已自結成佛國淨土因之與果。九至十",
    "X19n0348_003:0619c10": "二。皆說已成淨土後之事。葢言若佛土不得清淨。",
    "X19n0348_003:0619c11": "則佛所說法。亦不得清淨。如吾世尊五時說法。有",
    "X19n0348_003:0619c12": "剛強濁惡之言。不淨苦空之教。正以所化眾生不",
    "X19n0348_003:0619c13": "能純淨。故所取國土不得清淨。土不淨。故說法亦",
    "X19n0348_003:0619c14": "不得清淨。夫智慧為能說。教法為所說。由說法不",
    "X19n0348_003:0619c15": "清淨。故顯智慧亦不清淨。智慧為所生。心為能生。",
    "X19n0348_003:0619c16": "所生智慧不清淨。故顯能生之心亦不清淨。心為",
    "X19n0348_003:0619c17": "其主。功德是其所成。由能成之心不清淨。故顯所",
    "X19n0348_003:0619c18": "成功德亦不清淨。功言其力。德言其用。此有二義。",
    "X19n0348_003:0619c19": "一則如上三心九行。皆以心為功德之主。二則總",
    "X19n0348_003:0619c20": "之心不清淨。故四十九年。教化眾生之力用。不得",
    "X19n0348_003:0619c21": "清淨。略如八相成道。有托胎住胎出胎出家降魔",
    "X19n0348_003:0619c22": "入涅槃之相。皆為堪忍眾生之所示現。極樂彌陀。",
    "X19n0348_003:0619c23": "則異乎是。是以釋迦說法。及以功德。皆不得清淨",
    "X19n0348_003:0619c24": "也。此以迹求之也。若以本求之。則又有因疑現土",
    "X19n0348_003:0620a01": "之文在也。",
    "X19n0348_003:0620a02": "○二以心淨土淨則佛土淨總結。",
    "X19n0348_003:0620a03": "是故寶積。若菩薩欲得淨土。當淨其心。隨其心淨。則",
    "X19n0348_003:0620a04": "佛土淨。",
    "X19n0348_003:0620a05": "淨土之行。雖復種種。要以心淨而為之主。故上展",
    "X19n0348_003:0620a06": "轉結歸末云。隨智慧淨則其心淨。是則心淨為之",
    "X19n0348_003:0620a07": "本。土淨為之末。心淨為之因。土淨為之果。葢性具",
    "X19n0348_003:0620a08": "國土。本然清淨。眾生不得其淨者。三惑修染以為",
    "X19n0348_003:0620a09": "之汙。眾行修惡以為之害也。故如來說淨土行。始",
    "X19n0348_003:0620a10": "於三心。後以九行。三心修則修染無。九行行則修",
    "X19n0348_003:0620a11": "惡去。修染無。然後其心淨。修惡去。然後其功德成。",
    "X19n0348_003:0620a12": "淨土之行。究竟指歸。其在是歟。或問教門所說惟",
    "X19n0348_003:0620a13": "心淨土。與此文心淨土淨。同異云何。答曰。不同。葢",
    "X19n0348_003:0620a14": "惟心淨土。言性不言修。心淨土淨。言修不言性。第",
    "X19n0348_003:0620a15": "性本因修而說。修須藉性而修。今經佛國因果之",
    "X19n0348_003:0620a16": "宗。既是圓人。稟茲圓教。先悟惟心淨土之旨。後為",
    "X19n0348_003:0620a17": "心淨土淨之修。然後可証真性解脫之果也。",
    "X19n0348_003:0620a18": "觀解者。天台淨名疏云。觀心性本淨猶如虗空。即",
    "X19n0348_003:0620a19": "是性淨之境。境即國也。觀智覺悟此心。名之為佛。",
    "X19n0348_003:0620a20": "初觀名因。觀成名果。若論自行。即是心王無染。若",
    "X19n0348_003:0620a21": "論化他。即是心數解脫。智慧數為大臣。能排諸數",
    "X19n0348_003:0620a22": "上惑。以還心原清淨土也。故云。心淨即佛土淨也。",
    "X19n0348_003:0620a23": "又隨四教所明四心。此四種心淨。即四種佛國悉",
    "X19n0348_003:0620a24": "淨。此四種心。只是一自性清淨心。此心若淨。一切",
    "X19n0348_003:0620b01": "佛土皆悉淨也。",
    "X19n0348_003:0620b02": "○四因疑現土顯淨二。初承佛興疑。",
    "X19n0348_003:0620b03": "爾時舍利弗承佛威神。作是念。若菩薩心淨則佛土",
    "X19n0348_003:0620b04": "淨者。我世尊本為菩薩時。意豈不淨。而是佛土不淨",
    "X19n0348_003:0620b05": "若此。",
    "X19n0348_003:0620b06": "肇公曰。土之淨穢。固非二乘所能及也。如來將明",
    "X19n0348_003:0620b07": "佛土常淨美惡生彼。故以威神發其疑念。以生言",
    "X19n0348_003:0620b08": "端。故言承也。",
    "X19n0348_003:0620b09": "○二佛知釋疑四。初如來正告二。初喻說二。初如",
    "X19n0348_003:0620b10": "來問。",
    "X19n0348_003:0620b11": "佛知其念。即告之言。於意云何。日月豈不淨耶。而盲",
    "X19n0348_003:0620b12": "者不見。",
    "X19n0348_003:0620b13": "○二身子答。",
    "X19n0348_003:0620b14": "對曰。不也。世尊。是盲者過。非日月咎。",
    "X19n0348_003:0620b15": "○二法說二。初過歸眾生。",
    "X19n0348_003:0620b16": "舍利弗。眾生罪故。不見如來佛國嚴淨。非如來咎。",
    "X19n0348_003:0620b17": "○二責歸身子。",
    "X19n0348_003:0620b18": "舍利弗。我此土淨。而汝不見。",
    "X19n0348_003:0620b19": "○二梵王助顯三。初梵王見淨。",
    "X19n0348_003:0620b20": "爾時螺髻梵王語舍利弗。勿作是念。謂此佛土以為",
    "X19n0348_003:0620b21": "不淨。所以者何。我見釋迦牟尼佛土清淨。譬如自在",
    "X19n0348_003:0620b22": "天宮。",
    "X19n0348_003:0620b23": "什公曰。佛土清淨。階降不同。或如四王天。乃至如",
    "X19n0348_003:0620b24": "六欲天。或如梵天。乃至如淨居。或有過淨居天。過",
    "X19n0348_003:0620c01": "淨居天者。唯補處菩薩生此國也。稱適眾心。故現",
    "X19n0348_003:0620c02": "國不同。螺髻所見如自在天宮。復是見其所應見",
    "X19n0348_003:0620c03": "耳。而未盡其淨也。下言譬如寶莊嚴佛國。始是釋",
    "X19n0348_003:0620c04": "迦真報應淨國。淨國即在此世界。如法華經壽量",
    "X19n0348_003:0620c05": "品中云。此淨穢同處而不相雜。猶如下一器中有",
    "X19n0348_003:0620c06": "二種食應二種眾生。",
    "X19n0348_003:0620c07": "燈曰。什公謂淨穢同處而不相雜。此誠然也。但言",
    "X19n0348_003:0620c08": "寶莊嚴土是釋迦真報淨土。未必盡然。謂之應土",
    "X19n0348_003:0620c09": "可爾。至於或如四天王等。此亦應土眾生所見不",
    "X19n0348_003:0620c10": "同爾。",
    "X19n0348_003:0620c11": "○二身子見穢。",
    "X19n0348_003:0620c12": "舍利弗言。我見此土。丘陵坑坎。荊棘沙礫。土石諸山。",
    "X19n0348_003:0620c13": "穢惡充滿。",
    "X19n0348_003:0620c14": "眼有五用不同。肉眼礙非通。天眼通非礙。慧眼見",
    "X19n0348_003:0620c15": "於空。法眼見於俗。佛眼無所見無所而不見。是則",
    "X19n0348_003:0620c16": "舍利弗已證四果。具足慧眼。應見於空。今見山林",
    "X19n0348_003:0620c17": "土地沙者。仍以未盡果縛肉眼而見之也。",
    "X19n0348_003:0620c18": "○三淨歸佛智。",
    "X19n0348_003:0620c19": "螺髻梵王言。仁者。心有高下。不依佛慧。故見此土為",
    "X19n0348_003:0620c20": "不淨耳。舍利弗。菩薩於一切眾生悉皆平等。深心清",
    "X19n0348_003:0620c21": "淨。依佛智慧則能見此土清淨。",
    "X19n0348_003:0620c22": "佛智平等不二。故能淨穢一致。眾生肉眼差別。故",
    "X19n0348_003:0620c23": "使淨穢差殊。是則淨穢由人。非關於土。",
    "X19n0348_003:0620c24": "○三神力現淨五。初按指現淨。",
    "X19n0348_003:0621a01": "於是佛以足指按地。即時三千大千世界若干百千",
    "X19n0348_003:0621a02": "珍寶嚴飾。譬如寶莊嚴佛無量功德寶莊嚴土。一切",
    "X19n0348_003:0621a03": "大眾。歎未曾有。而皆自見坐寶蓮華。",
    "X19n0348_003:0621a04": "足指按地。按者寂也。表寂然不動也。與楞嚴按指",
    "X19n0348_003:0621a05": "義同。一按手指。一按足指。經云汝暫舉心塵勞先",
    "X19n0348_003:0621a06": "起。如我按指海印發光。豈非二經皆顯其寂然不",
    "X19n0348_003:0621a07": "動而大用現前耶。其中旨歸。大要有四。一則示其",
    "X19n0348_003:0621a08": "常情可回。二則顯其土體常淨。三則示其心淨土",
    "X19n0348_003:0621a09": "淨之要。四則破其執情定謂淨穢有無。此亦佛國",
    "X19n0348_003:0621a10": "因果之大旨。是不可不講也。",
    "X19n0348_003:0621a11": "○二勅令試觀。",
    "X19n0348_003:0621a12": "佛告舍利弗。汝且觀是佛土嚴淨。",
    "X19n0348_003:0621a13": "○三身子領旨。",
    "X19n0348_003:0621a14": "舍利弗言。唯然世尊。本所不見。本所不聞。今佛國土",
    "X19n0348_003:0621a15": "嚴淨悉現。",
    "X19n0348_003:0621a16": "本所不見不聞者。阿含十二年中。唯聞小法。唯見",
    "X19n0348_003:0621a17": "小通。今所示說。異乎昔時。誠所謂希有難信之法",
    "X19n0348_003:0621a18": "也。",
    "X19n0348_003:0621a19": "○四明了開示三。初法說。",
    "X19n0348_003:0621a20": "佛語舍利弗。我佛國土常淨若此。為欲度斯下劣人",
    "X19n0348_003:0621a21": "故。示是眾惡不淨土耳。",
    "X19n0348_003:0621a22": "土之淨穢。獨謂之眾生業力善惡所感。既不可。獨",
    "X19n0348_003:0621a23": "謂之佛力示現淨穢。亦不可。乃自力他力之所共",
    "X19n0348_003:0621a24": "成。如世之狴牢。然非罪惡而不入。非王法而不加",
    "X19n0348_003:0621b01": "之楚也。",
    "X19n0348_003:0621b02": "○二喻顯。",
    "X19n0348_003:0621b03": "譬如諸天共寶器食。隨其福德。飯色有異。",
    "X19n0348_003:0621b04": "○三合法。",
    "X19n0348_003:0621b05": "如是舍利弗。若人心淨。便見此土功德莊嚴。",
    "X19n0348_003:0621b06": "肇公曰。始生天者。欲共試知功德多少。要共一寶",
    "X19n0348_003:0621b07": "器中食天饌。至白無白可喻。其福多者。舉之向口。",
    "X19n0348_003:0621b08": "飯色不異。若福少者。舉之向口。飯色變異。在器色",
    "X19n0348_003:0621b09": "一。在手不同。飯豈有異。異自天耳。佛土不同。方可",
    "X19n0348_003:0621b10": "知也。",
    "X19n0348_003:0621b11": "○五眾會獲益。",
    "X19n0348_003:0621b12": "當佛現此國土嚴淨之時。寶積所將五百長者子。皆",
    "X19n0348_003:0621b13": "得無生法忍。八萬四千人。發阿耨多羅三藐三菩提",
    "X19n0348_003:0621b14": "心。",
    "X19n0348_003:0621b15": "無生法忍。圓教往判。位在初住。別教往判。位在初",
    "X19n0348_003:0621b16": "地。此經發起正因五百長者子。而佛國因果之所",
    "X19n0348_003:0621b17": "起請。又復因之。以故經家序當機聞品獲益。乃云",
    "X19n0348_003:0621b18": "皆得無生法忍。天台判經頓漸偏圓。全以當機得",
    "X19n0348_003:0621b19": "益以為品定。以此而言。則此經判歸圓頓宜矣。八",
    "X19n0348_003:0621b20": "萬四千人發無上道心者。既讓當機得證無生法",
    "X19n0348_003:0621b21": "忍位在前。則後之得益。宜退一位。同仁王十善菩",
    "X19n0348_003:0621b22": "薩發大心。位在圓家七信也。",
    "X19n0348_003:0621b23": "○四佛攝神力二。初正明。",
    "X19n0348_003:0621b24": "佛攝神足。於是世界還復如故。",
    "X19n0348_003:0621c01": "肇公曰。非分不可以久處。故還彼所應見也。",
    "X19n0348_003:0621c02": "○二獲益二。初遠塵離垢。",
    "X19n0348_003:0621c03": "求聲聞乘三萬二千諸天及人。知有為法皆悉無常。",
    "X19n0348_003:0621c04": "遠塵離垢。得法眼淨。",
    "X19n0348_003:0621c05": "肇公曰。國土穢而可淨。淨而復穢。因悟無常。故得",
    "X19n0348_003:0621c06": "法眼淨。法眼淨。須陀洹道也。始見道跡。故得法眼",
    "X19n0348_003:0621c07": "名。塵垢。八十八結也。",
    "X19n0348_003:0621c08": "○二漏盡意解。",
    "X19n0348_003:0621c09": "八千比丘不受諸法。漏盡意解。",
    "X19n0348_003:0621c10": "肇公曰。無著之道。於法無受無染。漏盡。九十八結",
    "X19n0348_003:0621c11": "漏既盡。故意得解脫。成阿羅漢也。",
    "X19n0348_003:0621c12": "燈曰。夫土體本淨。有所見不同者。見道不見道殊。",
    "X19n0348_003:0621c13": "修道不修道異。證果不證果別也。是故諸長者子。",
    "X19n0348_003:0621c14": "聞佛國因果圓頓之道。隨見道而修。即於神通變",
    "X19n0348_003:0621c15": "土之間。而變其凡情以證聖果。序經者繼此以明",
    "X19n0348_003:0621c16": "獲益。而曰得證無生法忍。若夫聲聞之機。豈不同",
    "X19n0348_003:0621c17": "聞同見。然而終是小根小行。即不蒙益。必待佛攝",
    "X19n0348_003:0621c18": "神足世界如故。然後知有為法皆悉無常。方證初",
    "X19n0348_003:0621c19": "果四果。行隨解進。果逐行成。圓不圓所以分。淨不",
    "X19n0348_003:0621c20": "淨所以隔也。",
    "X19n0348_003:0621c21": "觀解者。觀一念心國土一千。本然清淨。見不清淨",
    "X19n0348_003:0621c22": "者。三惑為之染也。故以三種止觀。觀此國土即空",
    "X19n0348_003:0621c23": "假中。即以足指按地。寶莊嚴現。得圓解者。於此即"
}