{
    "T35n1735_016:0618a02": "大方廣佛華嚴經疏卷第十六",
    "T35n1735_016:0618a04": "唐清涼山大華嚴寺沙門澄觀撰",
    "T35n1735_016:0618a05": "賢首品第十二",
    "T35n1735_016:0618a06": "初來意者。夫行不虛設必有其德。既解行",
    "T35n1735_016:0618a07": "圓妙必勝德難思。收前行願成信德用。故",
    "T35n1735_016:0618a08": "次來也。又前智首舉果徵因。文殊廣顯其",
    "T35n1735_016:0618a09": "因。略標其果。云獲一切勝妙功德。故問",
    "T35n1735_016:0618a10": "賢首令廣斯言。是以偈初躡前起後。二釋",
    "T35n1735_016:0618a11": "名者。謂體性至順調善曰賢。吉祥勝德超絕",
    "T35n1735_016:0618a12": "名首。即以此名菩薩演說此法。賢即是首。",
    "T35n1735_016:0618a13": "賢首之品。以當賢位之初攝諸德。故偏舉",
    "T35n1735_016:0618a14": "賢名。三宗趣者。於信門中成普賢行德。而",
    "T35n1735_016:0618a15": "自在莊嚴。無方大用建立眾生。通貫始終",
    "T35n1735_016:0618a16": "該攝諸位。以為其宗。令起圓融信行成位",
    "T35n1735_016:0618a17": "德用。而為意趣。四釋文者文有三分。初文",
    "T35n1735_016:0618a18": "殊發起。次賢首廣說。三十方現證。今初分",
    "T35n1735_016:0618a19": "二。初經家敘述。二正明發起。二段各有結",
    "T35n1735_016:0618a20": "前生後。今初。先結前已說。順違皆順客塵不",
    "T35n1735_016:0618a21": "能濁其心。悲智雙游萬境不能亂其慮。是",
    "T35n1735_016:0618a22": "曰清淨行矣。大功德者。即前所成之果。後",
    "T35n1735_016:0618a23": "欲顯示下生後。文含始終。約終則顯示信",
    "T35n1735_016:0618a24": "滿菩提心殊勝功德。廣具五位因行盡故。約",
    "T35n1735_016:0618a25": "始但於生死誓證菩提。萬德攸依故。今顯。",
    "T35n1735_016:0618a26": "示二偈。正發起中前半結前。偈文窄故略無",
    "T35n1735_016:0618a27": "所成之德。後半勸說。令說修行之德。則與",
    "T35n1735_016:0618a28": "長行文有影略。第二時賢首下。賢首廣說。",
    "T35n1735_016:0618a29": "於中先總標舉。以偈答者此略有二。一少",
    "T35n1735_016:0618b01": "言攝多義故。二美詞讚說令淨信故。以始",
    "T35n1735_016:0618b02": "德該終散說難盡故。顯此勝妙之功德故。",
    "T35n1735_016:0618b03": "第二正顯偈詞。有三百五十九頌半。大為",
    "T35n1735_016:0618b04": "三分。初四頌謙讚許說分。次三百四十六偈",
    "T35n1735_016:0618b05": "半。正說勝德分。三九偈校量勸持分。初中分",
    "T35n1735_016:0618b06": "二。初偈總明。前半讚問勸修。後半謙己",
    "T35n1735_016:0618b07": "少說。海喻次下當明。後三開章以發心之",
    "T35n1735_016:0618b08": "德。況出修行巧顯深廣。於中初偈舉發心",
    "T35n1735_016:0618b09": "章。次偈況出修行章。初心祈於當證德已",
    "T35n1735_016:0618b10": "叵量。況長時入位遍修故。多佛不能盡說。",
    "T35n1735_016:0618b11": "後偈許說分齊。前半法說。如是者雙指發心",
    "T35n1735_016:0618b12": "修行。下文具顯故前文雙問故。後半喻明。然",
    "T35n1735_016:0618b13": "有二意。一顯喻少分。謂發心行德如太空",
    "T35n1735_016:0618b14": "大地。所說者陿如足履一塵。二密喻不異。",
    "T35n1735_016:0618b15": "謂鳥足之空不異太空。微細之塵不殊大",
    "T35n1735_016:0618b16": "地。故此略說義無不周。若廣若略皆無邊",
    "T35n1735_016:0618b17": "故。出現品云。如鳥飛虛空經於百年。已經",
    "T35n1735_016:0618b18": "過處未經過處。皆不可量。何以故。虛空無",
    "T35n1735_016:0618b19": "邊際故等。彼就果行。此就因德。然普賢行",
    "T35n1735_016:0618b20": "德似同佛果。是故皆以虛空為量。上下文",
    "T35n1735_016:0618b21": "中皆同此說。此初發心。與下文十住初發心",
    "T35n1735_016:0618b22": "住。及發心功德品。各何別耶。此中發心該於",
    "T35n1735_016:0618b23": "初後。取其成德乃是信終。取其為本乃在",
    "T35n1735_016:0618b24": "初發。雖如輕毛功歸初簣故。十住初發。即",
    "T35n1735_016:0618b25": "是此終成彼初發。此終為能發彼是所發。",
    "T35n1735_016:0618b26": "此正是發起之發。義兼開發彼是開發之發。",
    "T35n1735_016:0618b27": "義兼發起。其發心品。正顯十住初心之功",
    "T35n1735_016:0618b28": "德耳。以斯甄別非無有異。故瓔珞云。發心",
    "T35n1735_016:0618b29": "住者。是人始從具縛未識三寶。乃至值佛",
    "T35n1735_016:0618c01": "菩薩教。法中起一念信。便發菩提心。既云",
    "T35n1735_016:0618c02": "始從凡夫最初發心。明知此中發心該於初",
    "T35n1735_016:0618c03": "後。問此既是初。何得乃具後諸行位及普賢",
    "T35n1735_016:0618c04": "德耶。古德釋此略有二門。一行布次第門。",
    "T35n1735_016:0618c05": "謂從微至著從淺至深。次第相乘以階彼",
    "T35n1735_016:0618c06": "岸。如瓔珞仁王起信瑜伽等說。二圓融通攝",
    "T35n1735_016:0618c07": "門。謂一位即具一切位等。如此經所說亦",
    "T35n1735_016:0618c08": "如大品等中。一行具一切行。此中有二門。",
    "T35n1735_016:0618c09": "一緣起相由門。二法界融攝門。前中普攬一",
    "T35n1735_016:0618c10": "切始終諸位。無邊行海同一緣起。為普賢行",
    "T35n1735_016:0618c11": "德。良以諸緣相望略有二義。一約用。由相",
    "T35n1735_016:0618c12": "待故。有有力無力義。是故得相收及相入",
    "T35n1735_016:0618c13": "也。二約體。由相作故。有有體無體義。是故",
    "T35n1735_016:0618c14": "得相即及相入是也。此經之中依斯義故。",
    "T35n1735_016:0618c15": "行位相收總有四說。一或始具終。如此門",
    "T35n1735_016:0618c16": "中。具一切行位。普賢德海者是也。二或終",
    "T35n1735_016:0618c17": "具始。並在十地位。後如下文十定十通等",
    "T35n1735_016:0618c18": "說。三或諸位齊收並在十住等。一一位中各",
    "T35n1735_016:0618c19": "收一切。悉至究竟。如下文十住十行等說。",
    "T35n1735_016:0618c20": "四或諸位皆泯行德顯然。如離世間品說。",
    "T35n1735_016:0618c21": "二法界融攝門者。謂此諸位及所修行。皆不",
    "T35n1735_016:0618c22": "離普賢無盡法界。然此法界圓融無限。隨在",
    "T35n1735_016:0618c23": "一位即具一切。今在信門收無不盡。下諸",
    "T35n1735_016:0618c24": "位中皆具一切者。並準此釋。問下發心功",
    "T35n1735_016:0618c25": "德品。亦說初心具無邊德。與此何別。答此",
    "T35n1735_016:0618c26": "據行首信門所具。彼約行本菩提心具。問",
    "T35n1735_016:0618c27": "約法相收是則可爾。約人修行。豈十千劫",
    "T35n1735_016:0618c28": "修信纔滿。即得如此無邊德海。答以法是",
    "T35n1735_016:0618c29": "圓融具德法故。若諸菩薩行此法行。是彼",
    "T35n1735_016:0619a01": "所收。或無量劫或無定限。十千劫言非此所",
    "T35n1735_016:0619a02": "說。如下善財童子。及兜率天子等所行所得。",
    "T35n1735_016:0619a03": "並是其人不同。行布次第教中之所說也。又",
    "T35n1735_016:0619a04": "十千劫。乃是一經。瓔珞但言一劫二劫。此經",
    "T35n1735_016:0619a05": "縱有行布亦皆圓融。亦有引此下文證成。",
    "T35n1735_016:0619a06": "此信乃是捨異生性。成就聖性出無明地。",
    "T35n1735_016:0619a07": "生如來家。以有則獲灌頂而升位等。非是",
    "T35n1735_016:0619a08": "信故。若爾初地豈得灌頂升位等耶。若云",
    "T35n1735_016:0619a09": "展轉進入佛地。何以不得始自於信展轉",
    "T35n1735_016:0619a10": "入耶。若許從信展轉入者。何以要判此乃",
    "T35n1735_016:0619a11": "捨凡入聖。下文自有十地之會。此中尚隔",
    "T35n1735_016:0619a12": "住行向等。判為入地。乃孟浪之談。下發心品。",
    "T35n1735_016:0619a13": "亦判為初地發心義。同此會。問下云無量",
    "T35n1735_016:0619a14": "億劫勤修學。得是無上菩提智。斯則非一",
    "T35n1735_016:0619a15": "生也。亦非十千以為無量。通斯難者應",
    "T35n1735_016:0619a16": "有二義。一此約行布展轉義故。二約圓融",
    "T35n1735_016:0619a17": "展促無礙義故。如上所辨故。善財見仙",
    "T35n1735_016:0619a18": "人。執手一一佛所。經無量劫故。修短難思",
    "T35n1735_016:0619a19": "特由於此故。賢首菩薩云。信大乘者猶為",
    "T35n1735_016:0619a20": "易。能信此法倍更難。以初心即具一切功",
    "T35n1735_016:0619a21": "德。故難信也。第二菩薩發意下。正明發心",
    "T35n1735_016:0619a22": "修行勝德。文分為五。初五頌發心行相。二信",
    "T35n1735_016:0619a23": "為道元下略示勝能。三若常信奉下。所具行",
    "T35n1735_016:0619a24": "位。四或有剎土下無方大用。五一切如來",
    "T35n1735_016:0619a25": "下。喻況玄旨。然此五段。初一顯正發心。後",
    "T35n1735_016:0619a26": "四發心之德。第三亦兼修行。此及後二皆修",
    "T35n1735_016:0619a27": "行之德。今初發心行相中。初偈總標餘文別",
    "T35n1735_016:0619a28": "顯瑜伽菩薩地。明發心有五種相。一自性。",
    "T35n1735_016:0619a29": "二行相。三所緣。四功德。五最勝。今文五偈具",
    "T35n1735_016:0619b01": "之。謂發意。即是正願為發心自性也。希求",
    "T35n1735_016:0619b02": "菩提及下作有情義利。即行相也。菩提三寶",
    "T35n1735_016:0619b03": "有情皆其所緣。能攝一切菩提分法。為其功",
    "T35n1735_016:0619b04": "德。不求五欲等。反顯菩薩所求最勝。言因",
    "T35n1735_016:0619b05": "緣者。謂親能發起求大菩提曰因。假之助",
    "T35n1735_016:0619b06": "發為緣。因即自性住性內熏之力。緣即習所",
    "T35n1735_016:0619b07": "成性。又上二皆因善友及境外熏為緣。瑜伽",
    "T35n1735_016:0619b08": "云。由有四因四緣四力。菩薩發心。四因者。一",
    "T35n1735_016:0619b09": "種性具足。二賴佛菩薩善友攝受。三多起悲",
    "T35n1735_016:0619b10": "心。四長時猛利難行苦行。無所怯畏。四緣",
    "T35n1735_016:0619b11": "者。一見聞佛神變威力。二聞法微妙。三見",
    "T35n1735_016:0619b12": "法欲滅。四見生受惑業苦。四力者。一自力。",
    "T35n1735_016:0619b13": "二他力。三因力。以宿習故。四加行力。謂於",
    "T35n1735_016:0619b14": "現法親善聞法修善加行故。若具上因緣",
    "T35n1735_016:0619b15": "及初三二力。當知不退。若因二四力心不",
    "T35n1735_016:0619b16": "堅固。今經即初及三也。又起信論智印經。有",
    "T35n1735_016:0619b17": "七因緣如彼應知。下別顯中。以三因四緣",
    "T35n1735_016:0619b18": "攝上諸義。三因者。謂信悲智。四緣者。三寶眾",
    "T35n1735_016:0619b19": "生也。今文中。後半總以信智因緣三寶境。信",
    "T35n1735_016:0619b20": "謂於實德能深忍樂欲心淨為性。故云淨",
    "T35n1735_016:0619b21": "信。然實謂一切事理。德謂三寶淨德。能謂世",
    "T35n1735_016:0619b22": "出世善有其力能。今法寶中已攝初後。亦三",
    "T35n1735_016:0619b23": "寶中。皆具此三。體實具德。大用救生故。大",
    "T35n1735_016:0619b24": "者智心求大菩提。廣者悲心廣濟含識。翻",
    "T35n1735_016:0619b25": "彼二乘小陿心也。別中初半偈揀去偏偽。謂",
    "T35n1735_016:0619b26": "攝眷屬過。所不能染故。文中不求五事",
    "T35n1735_016:0619b27": "求即過故。一若求人天五欲。此能長貪多是",
    "T35n1735_016:0619b28": "鬼因。二求王位長瞋多地獄因。三求富饒",
    "T35n1735_016:0619b29": "長癡是畜生因。實通三塗各從多說。四求",
    "T35n1735_016:0619c01": "自樂是二乘因。五求大名稱若勝負心。是",
    "T35n1735_016:0619c02": "修羅因。若我慢心是外道因。又以理求樂是",
    "T35n1735_016:0619c03": "人天因。為王攝屬是魔羅因。有二乘心目",
    "T35n1735_016:0619c04": "之為偏。有餘心者名之為偽。後三偈半直",
    "T35n1735_016:0619c05": "顯真正別釋因緣。於中初偈悲因。下救嚴",
    "T35n1735_016:0619c06": "土供佛。亦為調生故。滅苦是悲。利樂是慈。",
    "T35n1735_016:0619c07": "次一偈半大智上供。上二不二為真正發心。",
    "T35n1735_016:0619c08": "後偈總結成信。兼信因行。其中對上四因",
    "T35n1735_016:0619c09": "四緣。可以意得。又上從不求五欲。下即顯",
    "T35n1735_016:0619c10": "信心之德故。瓔珞經云。修十信心須具十",
    "T35n1735_016:0619c11": "德。今文並具但不次耳。一遭苦能忍。即前",
    "T35n1735_016:0619c12": "反顯。二正顯中。初二句即慈悲深厚。三次句",
    "T35n1735_016:0619c13": "及莊嚴國土。即修習善根。謂利他善及淨土",
    "T35n1735_016:0619c14": "因故。四有三字即供養諸佛。五受持一句志",
    "T35n1735_016:0619c15": "求勝法。六證菩提故即求佛智慧。七一句即",
    "T35n1735_016:0619c16": "深心平等。八次二句即親近善友。九次二句",
    "T35n1735_016:0619c17": "即心常柔和。謂至誠供養柔和善順於佛法",
    "T35n1735_016:0619c18": "故。十有二句即愛樂大乘。十德備矣。又此",
    "T35n1735_016:0619c19": "十德。即求菩提之意。下經休舍云。欲教化",
    "T35n1735_016:0619c20": "調伏一切眾生。盡無餘故發菩提心等。又",
    "T35n1735_016:0619c21": "末後偈。初句即自性住佛性。以信心佛眾生",
    "T35n1735_016:0619c22": "無差別故。方是真法可謂深信。次句即引",
    "T35n1735_016:0619c23": "出佛性。後句即至得果性。又文有四弘。可",
    "T35n1735_016:0619c24": "以意得。又上云深心信解常清淨者。與理",
    "T35n1735_016:0619c25": "相應方曰深心。若昔染今淨。淨則有始始",
    "T35n1735_016:0619c26": "即必終。非常淨也。信煩惱即菩提方為常",
    "T35n1735_016:0619c27": "淨。由稱本性而發心故。本來是佛。更無所",
    "T35n1735_016:0619c28": "進如在虛空。退至何所。慨眾生之迷此。",
    "T35n1735_016:0619c29": "起同體大悲悼昔不知誓期當證。有悲故",
    "T35n1735_016:0620a01": "不為無邊所寂。有智故不為有邊所動。",
    "T35n1735_016:0620a02": "不動不寂直入中道。是謂真正發菩提心。第",
    "T35n1735_016:0620a03": "二信為道元下。七頌略示勝能。於中初一頌",
    "T35n1735_016:0620a04": "總標。次五頌別釋。後一頌總結今初。初句又",
    "T35n1735_016:0620a05": "標道有二義。一果所謂菩提涅槃。二因謂三",
    "T35n1735_016:0620a06": "賢十聖。乘一直道。元亦二義。一本義。菩提",
    "T35n1735_016:0620a07": "本故。其猶滔滔之水始於濫觴。二首義。元",
    "T35n1735_016:0620a08": "者善之長也。即一因之初功德。二義通因及",
    "T35n1735_016:0620a09": "果。母有二義。生長養育。下三句共釋初句。",
    "T35n1735_016:0620a10": "長養即母二義。亦道元義。一切善法及第二",
    "T35n1735_016:0620a11": "句。即因功德。第三一句即果功德。無上道者。",
    "T35n1735_016:0620a12": "即大菩提。由信長善得此菩提。由信斷疑",
    "T35n1735_016:0620a13": "出愛成涅槃證。不信身心如來知見。豈能",
    "T35n1735_016:0620a14": "開示菩提涅槃。次信無垢濁下。別顯中有二",
    "T35n1735_016:0620a15": "十句。一句辨一勝能。一心淨為性故。能翻",
    "T35n1735_016:0620a16": "不信濁。二信理普敬故翻憍慢。三十藏之內",
    "T35n1735_016:0620a17": "信即是藏。七聖財中信為第一。四信方受取",
    "T35n1735_016:0620a18": "奉行。五信財如夢故無所悋。六智論云。佛",
    "T35n1735_016:0620a19": "法大海信為能入。七增福智因。八到二嚴",
    "T35n1735_016:0620a20": "果。九十五根五力各在初故。十一信本無惑",
    "T35n1735_016:0620a21": "方斷惑根。十二若向餘德不名淨信。十三",
    "T35n1735_016:0620a22": "信境本空故無所著。十四正信之人不生",
    "T35n1735_016:0620a23": "八難。十五非不正信。十六正信解脫。十七",
    "T35n1735_016:0620a24": "成不壞本。十八為菩提根。十九增佛勝智。",
    "T35n1735_016:0620a25": "二十究竟見佛。謂信自己心自佛出現。信",
    "T35n1735_016:0620a26": "外諸佛諸佛現前故。下經云。一切諸佛從信",
    "T35n1735_016:0620a27": "心起。三是故下一偈。總結勝能。前法後喻。",
    "T35n1735_016:0620a28": "信樂者信三寶性。已於方便諸度。求欲修",
    "T35n1735_016:0620a29": "行。信樂二字是菩薩正意。由此二故。於諸",
    "T35n1735_016:0620b01": "行有能故名最勝。非佛不信故云難得。",
    "T35n1735_016:0620b02": "喻如意珠。略有五義。一勝義。法寶中王故。",
    "T35n1735_016:0620b03": "二希義。非佛輪王餘無有故。三淨義。能清",
    "T35n1735_016:0620b04": "不信濁故。四貴義。出位行寶等不可盡故。",
    "T35n1735_016:0620b05": "五蘊義。蘊眾德物無障礙故。第三若常信",
    "T35n1735_016:0620b06": "奉下五十頌半。廣明信中所具行位。然有二",
    "T35n1735_016:0620b07": "意。一行布。二圓融。古約圓融故名信中所",
    "T35n1735_016:0620b08": "具。於中三。初明所具行。次辨所具位。三結",
    "T35n1735_016:0620b09": "歎功德。今初八。頌半分二。先五頌明信三",
    "T35n1735_016:0620b10": "寶以成諸行。後三頌半。明信展轉以成諸",
    "T35n1735_016:0620b11": "行。前中初三頌信佛成行。初二句標章。持",
    "T35n1735_016:0620b12": "戒惡止也。修學處善行也。瑜伽云既發心已。",
    "T35n1735_016:0620b13": "應於七處修學故名學處謂一自利處。二",
    "T35n1735_016:0620b14": "利他處。三真實義處。四威力處。五成熟有情",
    "T35n1735_016:0620b15": "處。六成熟自佛法處。七無上正等菩提處。",
    "T35n1735_016:0620b16": "次一偈半雙顯二德。若不持戒。尚不能得",
    "T35n1735_016:0620b17": "疥癩野干之身。況於菩提。戒止妄非則性",
    "T35n1735_016:0620b18": "淨。菩提開發。因果功德。皆依學處而生。故",
    "T35n1735_016:0620b19": "云地也。後一偈別明成供養行。謂財法供",
    "T35n1735_016:0620b20": "養故云大也。次一信法。後一偈信僧。文並",
    "T35n1735_016:0620b21": "可知。二有三頌半。成展轉行。展轉依前功",
    "T35n1735_016:0620b22": "歸於信。二若為諸佛下。三十九頌明所具諸",
    "T35n1735_016:0620b23": "位。於中成後四位。即為四段。初三頌明十",
    "T35n1735_016:0620b24": "住位。有六句。初句發心住。次句治地修行二",
    "T35n1735_016:0620b25": "住。次句生貴住。次句方便具足住。次句正心",
    "T35n1735_016:0620b26": "住。後句增上是不退住。最勝心是後三住。準",
    "T35n1735_016:0620b27": "下釋之。二若得增上下。二頌半明十行位。",
    "T35n1735_016:0620b28": "波羅蜜是十行總名。摩訶衍是異二乘行。初",
    "T35n1735_016:0620b29": "二行收如法供養。是順理行。次二行攝念佛",
    "T35n1735_016:0620c01": "心不動。及常見佛並是定慧行。故屬後六",
    "T35n1735_016:0620c02": "行。釋相可知。三若常覩見下。三頌明十迴",
    "T35n1735_016:0620c03": "向位。通顯三種迴向。佛體常住是向菩提。",
    "T35n1735_016:0620c04": "法永不滅是向實際。餘向眾生。四若得堅",
    "T35n1735_016:0620c05": "固下。三十頌半明十地位。初半頌是初地。謂",
    "T35n1735_016:0620c06": "深法是所證真如。愛樂是極喜異名。二半頌",
    "T35n1735_016:0620c07": "是離垢地。以離犯戒有為過故。三一頌離",
    "T35n1735_016:0620c08": "慢等。是三四二地。以三地於禪不著故無",
    "T35n1735_016:0620c09": "慢又以求法不懈亦名離慢。第四地得出",
    "T35n1735_016:0620c10": "世間道品。故云無放逸。然不捨攝生故云",
    "T35n1735_016:0620c11": "兼利四有一頌。明五地。謂雖得出世而還",
    "T35n1735_016:0620c12": "處生死故無厭。真俗互違難合能合。餘地",
    "T35n1735_016:0620c13": "不過故云勇健無能勝。此是難勝之名也五",
    "T35n1735_016:0620c14": "有一頌明第六地。悲智不住般若現前。謂",
    "T35n1735_016:0620c15": "神通攝物是大悲行。知眾生行是十二緣生。",
    "T35n1735_016:0620c16": "是大智行。六二頌半明七地。謂初一明有中",
    "T35n1735_016:0620c17": "殊勝行。後一頌半明空中方便智。準釋可",
    "T35n1735_016:0620c18": "知。七若具最勝下。三頌明第八地。略辨六",
    "T35n1735_016:0620c19": "義。一道勝。謂無功用道。故云勇猛無上。二",
    "T35n1735_016:0620c20": "力勝。謂智力摧魔。三用勝。謂超四魔境捨",
    "T35n1735_016:0620c21": "分段。故無蘊魔。無捨命故無死魔。惑不現",
    "T35n1735_016:0620c22": "行故超煩惱魔。覺佛十力故超天魔。四位",
    "T35n1735_016:0620c23": "勝。不動地故云不退也。五行勝。謂得無生",
    "T35n1735_016:0620c24": "忍。六因勝。謂此位中當大授記位也。八二",
    "T35n1735_016:0620c25": "頌明第九地作大法師。略辨四義。一諸佛",
    "T35n1735_016:0620c26": "加持名佛現前。二解了諸佛深密之法。三",
    "T35n1735_016:0620c27": "諸佛憶念增其慧力。四佛德自嚴為眾說",
    "T35n1735_016:0620c28": "法。九若以佛德下。十九頌。明第十地位分",
    "T35n1735_016:0620c29": "五。初八頌三業殊勝德。初五頌半身業。於",
    "T35n1735_016:0621a01": "中前三頌明身體德殊勝。後二頌半明身",
    "T35n1735_016:0621a02": "業大用。次演說一頌半。語業勝說法益生。",
    "T35n1735_016:0621a03": "後二頌意業勝智先導故。二若以智慧為先",
    "T35n1735_016:0621a04": "下。四頌明三業廣大功。三輪攝生德。初一頌",
    "T35n1735_016:0621a05": "身業。次一語業。後二意業。三若知煩惱下。二",
    "T35n1735_016:0621a06": "頌辨得法結位。四若得十地下。三頌明三",
    "T35n1735_016:0621a07": "昧分大盡分受位分。並顯可知。五若蒙下。二",
    "T35n1735_016:0621a08": "頌明大用難測。亦是釋名分事也。謂以大",
    "T35n1735_016:0621a09": "法智雲含眾德水。能蔽如空麁重故。又若蒙",
    "T35n1735_016:0621a10": "下二頌。亦是進入佛地。第三菩薩勤修下。",
    "T35n1735_016:0621a11": "三頌結歎其德。初二法說。後一喻況。前中賢",
    "T35n1735_016:0621a12": "首云。初二句悲願內滿。謂菩薩勤修等者。結",
    "T35n1735_016:0621a13": "前若字下義。無不果者。結前則字下義。以",
    "T35n1735_016:0621a14": "若有彼則有此。非是前後鉤鎖相因。唯是",
    "T35n1735_016:0621a15": "本位信字。有此則有彼。同時具有而說有",
    "T35n1735_016:0621a16": "前後。是故信門具足一切行位之相。然行雖",
    "T35n1735_016:0621a17": "無量。皆以悲願為首。故就此結之。次二",
    "T35n1735_016:0621a18": "句。明此悲願益物不空。次一頌。結前所具",
    "T35n1735_016:0621a19": "行位。初句舉人標法。威神即信為能具之",
    "T35n1735_016:0621a20": "由。次句結能證智。眼證如如永常故。次二",
    "T35n1735_016:0621a21": "句結所證道。十善舉二地行。等取餘地及",
    "T35n1735_016:0621a22": "餘位餘道。謂教證等勝寶皆現。後一頌喻況。",
    "T35n1735_016:0621a23": "唯喻後偈。初句及威力喻前初句。信體堅固",
    "T35n1735_016:0621a24": "以喻金剛。並居智海之內以信。威力能生。",
    "T35n1735_016:0621a25": "所生眾寶即喻前第三句行位。第三句喻前",
    "T35n1735_016:0621a26": "法眼常全。第四或有剎土下。二百三頌明無",
    "T35n1735_016:0621a27": "方大用。分彼能無邊大用者。由普賢德遍",
    "T35n1735_016:0621a28": "一切時處法界無限故。略辨十門三昧業",
    "T35n1735_016:0621a29": "用。一圓明海印三昧門。二華嚴妙行三昧門。",
    "T35n1735_016:0621b01": "三因陀羅網三昧門。四手出廣供三昧門。五",
    "T35n1735_016:0621b02": "現諸法門三昧門。六四攝攝生三昧門。七俯",
    "T35n1735_016:0621b03": "同世間三昧門。八毛光照益三昧門。九主伴",
    "T35n1735_016:0621b04": "嚴麗三昧門。十寂用無涯三昧門。以無不",
    "T35n1735_016:0621b05": "定心故皆云三昧。作用不同略辨十種。又",
    "T35n1735_016:0621b06": "初門依體起用。末後明用不異體。中間並",
    "T35n1735_016:0621b07": "顯妙用自在。又十三昧皆具此三。今初六頌",
    "T35n1735_016:0621b08": "明海印三昧。文分為二。前五別明業用周",
    "T35n1735_016:0621b09": "遍。後一總結大用所依。前中三。初三佛事。",
    "T35n1735_016:0621b10": "次一三乘。後一類餘。總顯十法界之化也。",
    "T35n1735_016:0621b11": "前中初一總明現佛說法。次一體用自在。初",
    "T35n1735_016:0621b12": "句揀非二義。一念無分別。二動無功用。下三",
    "T35n1735_016:0621b13": "句顯正二義。謂無念之念。一念遍於十方。",
    "T35n1735_016:0621b14": "無功之功。多門攝於群品。月喻四義準法可",
    "T35n1735_016:0621b15": "知。後一結用所依。海印之義。昔雖略解未",
    "T35n1735_016:0621b16": "盡其源。今以十義釋之。以表無盡之用。",
    "T35n1735_016:0621b17": "下經云。如淨水中。四兵像。乃至莫不皆於",
    "T35n1735_016:0621b18": "水中現。又云。海有希奇殊特法。能為一切",
    "T35n1735_016:0621b19": "平等印眾生寶物及川流。普悉包容無所拒",
    "T35n1735_016:0621b20": "故。大集十四云。如閻浮提一切眾生身。及餘",
    "T35n1735_016:0621b21": "外色。如是等色海中皆有印像。以是故名",
    "T35n1735_016:0621b22": "大海為印。菩薩亦爾。得大海印三昧。已能",
    "T35n1735_016:0621b23": "分別見一切眾生心行。於一切法門皆得",
    "T35n1735_016:0621b24": "慧明。是為菩薩得海印三昧。見一切眾生",
    "T35n1735_016:0621b25": "心行所趣。然此經文多同出現。但出現現於",
    "T35n1735_016:0621b26": "四天下像。又約佛菩提。大集唯閻浮約菩薩",
    "T35n1735_016:0621b27": "所得。然皆見心所趣等了根器也。此文所",
    "T35n1735_016:0621b28": "現形類應根器也。二文互舉皆是所現。菩",
    "T35n1735_016:0621b29": "薩定心以為能現。言十義者。一無心能現",
    "T35n1735_016:0621c01": "義。經云無有功用無分別故。二現無所現",
    "T35n1735_016:0621c02": "義。經云如光影故。出現品云普現一切眾",
    "T35n1735_016:0621c03": "生心念根性欲樂。而無所現故。三能現與",
    "T35n1735_016:0621c04": "所現非一義。四非異義。經云大海能現能",
    "T35n1735_016:0621c05": "所異故非一。水外求像不可得故非異。顯此",
    "T35n1735_016:0621c06": "定心與所現法。即性之相能所宛然。即相",
    "T35n1735_016:0621c07": "之性物我無二。五無去來義。水不上取物不",
    "T35n1735_016:0621c08": "下就。而能顯現。三昧之心亦爾。現萬法於自",
    "T35n1735_016:0621c09": "心。彼亦不來。羅身雲於法界。未曾暫去。上",
    "T35n1735_016:0621c10": "之五義與鏡喻大同。六廣大義。經云遍十",
    "T35n1735_016:0621c11": "方故。普悉包容無所拒故。明三昧心周于",
    "T35n1735_016:0621c12": "法界。則眾生色心皆定心中物。用周法界亦",
    "T35n1735_016:0621c13": "不離此心。七普現義。經云一切皆能現故。",
    "T35n1735_016:0621c14": "出現云菩提普印諸心行故。此與廣大異",
    "T35n1735_016:0621c15": "者。此約所現不揀巨細。彼約能現其量普",
    "T35n1735_016:0621c16": "周。又此約所現無類不現。彼約能現無",
    "T35n1735_016:0621c17": "行不修。八頓現義。經云一念現故。謂無前",
    "T35n1735_016:0621c18": "後如印頓成。九常現義。非如明鏡有現不",
    "T35n1735_016:0621c19": "現時。十非現現義。非如明鏡對至方現。經",
    "T35n1735_016:0621c20": "云現於四天下像故。四兵羅空對而可現。",
    "T35n1735_016:0621c21": "四天之像不對而現。故云非現現也。以不",
    "T35n1735_016:0621c22": "待對。是故常現該三際也。具上十義故稱",
    "T35n1735_016:0621c23": "海印。諸佛窮究菩薩相似。問仁王三賢。都無",
    "T35n1735_016:0621c24": "八相之文。初地方云。方生百三千一時成",
    "T35n1735_016:0621c25": "正覺。此之八相豈在信門。答即上所引大集",
    "T35n1735_016:0621c26": "亦云。灌頂住菩薩得佛神力。若菩薩成就如",
    "T35n1735_016:0621c27": "是等法。能於無佛世界示現八相。乃至廣",
    "T35n1735_016:0621c28": "說。彼說住終。若占察經漸次作佛。略有四",
    "T35n1735_016:0621c29": "種。何等為四。一者信滿法故作佛。所謂依",
    "T35n1735_016:0622a01": "種性地。決定信諸法不生不滅清淨平等。無",
    "T35n1735_016:0622a02": "可願求故。二解滿作佛。三證滿作佛。謂淨",
    "T35n1735_016:0622a03": "心地。四一切功德行滿作佛。依究竟菩薩地。",
    "T35n1735_016:0622a04": "起信依此說信成就發心。能八相作佛。文據",
    "T35n1735_016:0622a05": "昭然。況圓融門中不依位次。寄終教說信",
    "T35n1735_016:0622a06": "滿即能。因果無礙。以因門取常是菩薩以",
    "T35n1735_016:0622a07": "果門取即恒是佛。或雙存俱泯自在難思。又",
    "T35n1735_016:0622a08": "此化現非唯一位。依一類界而能具攝一",
    "T35n1735_016:0622a09": "切地位。遍於時處。故云念念遍十方也。第",
    "T35n1735_016:0622a10": "二嚴淨下。華嚴好行三昧。文有十句。略辨",
    "T35n1735_016:0622a11": "七行。前六句各一行。七八是十度行。九結上",
    "T35n1735_016:0622a12": "自在。十總結所依。萬行如華嚴法身故。餘",
    "T35n1735_016:0622a13": "如別說。第三一微塵中下。四頌明因陀羅網",
    "T35n1735_016:0622a14": "三昧門。於中初二句。標定心境。然有二意。",
    "T35n1735_016:0622a15": "一由一多相即故入一定能成多定。由成",
    "T35n1735_016:0622a16": "多定。令一塵內有一切塵。一一塵中現一",
    "T35n1735_016:0622a17": "切剎。二但令一塵現剎一切亦爾。故云成",
    "T35n1735_016:0622a18": "就一切微塵定。次二句明不壞相而普現。",
    "T35n1735_016:0622a19": "故云不增。次二頌明一塵中所現剎相。無礙",
    "T35n1735_016:0622a20": "如焰重現如帝網。次半頌舉一例餘。亦有",
    "T35n1735_016:0622a21": "二意。一例上一塵之內所具之塵。二例如",
    "T35n1735_016:0622a22": "一塵入定示現。餘塵入定示現亦然。後二句",
    "T35n1735_016:0622a23": "結用所因。略辨三門。一三昧力。此同標中。",
    "T35n1735_016:0622a24": "二不思議解脫力。如不思議品云。於一塵中",
    "T35n1735_016:0622a25": "現三世佛剎等。三神通力。謂幻通自在並如",
    "T35n1735_016:0622a26": "下說。第四若欲下十八頌。明手出廣供三昧",
    "T35n1735_016:0622a27": "門。初一總標。後一通結。中間別顯。欲顯勝",
    "T35n1735_016:0622a28": "妙略舉一手。為供所依。由於昔時以手持",
    "T35n1735_016:0622a29": "供供佛施人。稱周法界。故令真流供具等",
    "T35n1735_016:0622b01": "諸佛之難思。第五菩薩住下。八頌明現諸法",
    "T35n1735_016:0622b02": "門三昧門分四。初一總標多門。二有五頌。",
    "T35n1735_016:0622b03": "別顯二十種門供等。即門通入佛果故。三一",
    "T35n1735_016:0622b04": "頌半結多所因。由四悉檀故。初半對治。次",
    "T35n1735_016:0622b05": "半世界。隨行差別即當為人。而成就言。謂",
    "T35n1735_016:0622b06": "第一義。四半頌結用難測。第六有妙下。十",
    "T35n1735_016:0622b07": "七頌明四攝攝生三昧門文分為二。初一偈",
    "T35n1735_016:0622b08": "總標名用。餘頌別顯。於中分四。初四頌布",
    "T35n1735_016:0622b09": "施攝。初一偈半。求受用者恣其所須。次半",
    "T35n1735_016:0622b10": "偈。求自在者施以王位。又此施位即難行",
    "T35n1735_016:0622b11": "施。以是可愛著故。次偈身行法施。後偈妙",
    "T35n1735_016:0622b12": "色悅心。是無畏施。又後二偈。初身行法儀。後",
    "T35n1735_016:0622b13": "服世妙飾。貴悅物心隨求即與。次二頌愛",
    "T35n1735_016:0622b14": "語攝。一切愛語。謂慰喻慶悅勝益之言。言種",
    "T35n1735_016:0622b15": "種梵音者。即八種梵音。一最好聲。其音清",
    "T35n1735_016:0622b16": "雅。如迦陵鳥。二易了聲。言辭辯了。三和調。",
    "T35n1735_016:0622b17": "四柔軟。五不誤。六不女。七尊慧。八深遠。言",
    "T35n1735_016:0622b18": "俱枳羅者。亦云都吒迦。此云眾音合和。微",
    "T35n1735_016:0622b19": "妙最勝皆愛語之具。隨心說法應在後偈。隨",
    "T35n1735_016:0622b20": "世所宜應在前偈。以瑜伽一切愛語略有",
    "T35n1735_016:0622b21": "二種。一隨世儀軌語。二順正法教語。今開示",
    "T35n1735_016:0622b22": "佛說八萬法門。即順正教也。三有二頌明",
    "T35n1735_016:0622b23": "同事攝。物見菩薩俯同其事。知有義利而",
    "T35n1735_016:0622b24": "修行故。於中初頌一切同事。八風等事皆悉",
    "T35n1735_016:0622b25": "同故。後偈謂行同事。忍於諸苦而同事故。",
    "T35n1735_016:0622b26": "四有八頌。明利行攝。謂說趣義利之行。以",
    "T35n1735_016:0622b27": "益有情。於中初二偈。一切利行。此有三種。一",
    "T35n1735_016:0622b28": "於現法利勸導利行。謂令以德業招守財",
    "T35n1735_016:0622b29": "位。以益近故。經文略無。二於後法利行。謂",
    "T35n1735_016:0622c01": "勸捨財位清淨出家。即當初偈。三於現法",
    "T35n1735_016:0622c02": "後法利行。謂勸離欲即後偈也。又初一偈。",
    "T35n1735_016:0622c03": "即難行利行。此自有三。一不識出離。即外道",
    "T35n1735_016:0622c04": "異執。二不求解脫。即未種善因。三現捨國",
    "T35n1735_016:0622c05": "財。誘耽財位於此利行。是謂難行。次一句",
    "T35n1735_016:0622c06": "即攝二利行。一即十種清淨利行也。二令離",
    "T35n1735_016:0622c07": "十惡。即此世他世樂利行。次三句即善士利",
    "T35n1735_016:0622c08": "行。慈心勸導等故。次二偈即遂求利行。謂眾",
    "T35n1735_016:0622c09": "生為八纏所繞開解令離故名遂求。初偈",
    "T35n1735_016:0622c10": "即化無愧纏。以恃壽長不知進修。不知",
    "T35n1735_016:0622c11": "此身但婬欲生。終竟敗壞。具諸煩惱故。後",
    "T35n1735_016:0622c12": "偈開解無慚纏眾生。餘略不具。次二偈即一",
    "T35n1735_016:0622c13": "切種利行。初偈即應攝受者而攝受之。後",
    "T35n1735_016:0622c14": "偈即應調伏者而調伏等。後一偈即一切",
    "T35n1735_016:0622c15": "門利行。謂不信令信故。亦總結諸利行也。",
    "T35n1735_016:0622c16": "瑜伽廣說利行居先略明同事居後。此則",
    "T35n1735_016:0622c17": "先略明同事者。以利行中若以行勸修。與",
    "T35n1735_016:0622c18": "愛語相近。若自示行即同事相近。同事即是",
    "T35n1735_016:0622c19": "利行。利行未必同事。此二相近廣略互彰耳。",
    "T35n1735_016:0622c20": "又次下三昧。亦同事故。第七雅思下。十七頌",
    "T35n1735_016:0622c21": "俯同世間三昧門。於中三。初六身同世間",
    "T35n1735_016:0622c22": "利益眾生。若依若正無不示為。次六示同",
    "T35n1735_016:0622c23": "外道救彼邪黨。初五別辨。後一總結。義如",
    "T35n1735_016:0622c24": "別說。三眾生迷惑下。五頌明語業大用。初一",
    "T35n1735_016:0622c25": "總明。次三別顯。後一總結。別中云或邊呪語",
    "T35n1735_016:0622c26": "者。梵云達邏鼻茶曼達邏鉢底鞞。言達邏鼻",
    "T35n1735_016:0622c27": "荼者。是南印度中邊國名也。此云消融。曼",
    "T35n1735_016:0622c28": "達邏者呪也。鉢底鞞者句也。謂其國人稟性",
    "T35n1735_016:0622c29": "純質。凡所出言皆成神呪。若隣國侵害不",
    "T35n1735_016:0623a01": "用兵仗。但以言破之。彼自喪滅故曰消融",
    "T35n1735_016:0623a02": "呪句也。或云。唯童男童女方得言成呪句。",
    "T35n1735_016:0623a03": "餘不得也。又天密語等者。婆沙七十九說。世",
    "T35n1735_016:0623a04": "尊有時為四天王。以聖語說四諦。二王領",
    "T35n1735_016:0623a05": "解二不能解。世尊憐愍故。以南印度邊國",
    "T35n1735_016:0623a06": "俗語說四諦。二天王中一解一不解。世尊",
    "T35n1735_016:0623a07": "憐愍故。復以一種篾戾車語。說四聖諦。時",
    "T35n1735_016:0623a08": "四天王皆得領解。善破於他者。以因明比量",
    "T35n1735_016:0623a09": "等。真能破故。非外所動者。真能立故。不為",
    "T35n1735_016:0623a10": "他破。後一偈類結。非唯說四諦。六度萬行",
    "T35n1735_016:0623a11": "等皆然。一心說法得語實性。能起隨類之",
    "T35n1735_016:0623a12": "用。名三昧力(已下第十五經)第八有勝三昧下。八十",
    "T35n1735_016:0623a13": "九頌半。明毛光照益三昧門。智契解脫之門。",
    "T35n1735_016:0623a14": "慈熏身語意業。故得身同法界大用無涯。",
    "T35n1735_016:0623a15": "毛光觸物為益萬品。遍於時處緣者會之。",
    "T35n1735_016:0623a16": "是謂菩薩圓建立眾生也。文分為五。初一",
    "T35n1735_016:0623a17": "頌標門總辨。二所放光明下別明一毛光明",
    "T35n1735_016:0623a18": "業用。三如一毛下。類顯一切毛光業用。四如",
    "T35n1735_016:0623a19": "其本行下。釋成分齊。五若有聞下。聞信光",
    "T35n1735_016:0623a20": "益。今初。就所益說故名安樂。就第二段中",
    "T35n1735_016:0623a21": "二。初略辨四十四門光用。後如是等下結略",
    "T35n1735_016:0623a22": "顯廣。就四十四光中皆有四義。一標光名。",
    "T35n1735_016:0623a23": "二辨光用。三出光因。四結光果。類例相從",
    "T35n1735_016:0623a24": "分為十段五對。初有二光顯示三寶。二有",
    "T35n1735_016:0623a25": "四光令發大心。上二即三寶四弘對。三有",
    "T35n1735_016:0623a26": "二光總圓福智。四有二光入理持法。上即",
    "T35n1735_016:0623a27": "二嚴二持對。五有六光六度行圓。六有七",
    "T35n1735_016:0623a28": "光四等救攝。即六度四等對。七有一光總",
    "T35n1735_016:0623a29": "彰三學。八有八光。雜彰萬行供養為先。",
    "T35n1735_016:0623b01": "為三學萬行對。九有六光。令六根內淨動",
    "T35n1735_016:0623b02": "與理會。十有六光。明六塵外淨觸境皆道。",
    "T35n1735_016:0623b03": "即根清境淨對。今初。二光中。前一顯現。於",
    "T35n1735_016:0623b04": "中初句標名以近初標。但云所放不言又",
    "T35n1735_016:0623b05": "放。次三句辨用。後偈辨因中。示三寶令其",
    "T35n1735_016:0623b06": "正歸。示正道令其正向。上通一體及別相三",
    "T35n1735_016:0623b07": "寶。亦示佛塔。令其正信義兼住持。後一光",
    "T35n1735_016:0623b08": "照耀用有七句。一偈辨因並顯可知。第二",
    "T35n1735_016:0623b09": "四光。令發大心中即四弘願也。初一令眾",
    "T35n1735_016:0623b10": "生無邊誓願度。因中興有為而毀有為。二",
    "T35n1735_016:0623b11": "一光令煩惱無邊誓願斷。因中興有為而",
    "T35n1735_016:0623b12": "讚禪定。上二皆事理兼修。三上欣佛果。四",
    "T35n1735_016:0623b13": "愛樂三寶窮盡法門。因中四弘之終故。總",
    "T35n1735_016:0623b14": "結云及示發心功德行。第三有二光總圓",
    "T35n1735_016:0623b15": "福智。智因中分別法相。決了真理無虧理",
    "T35n1735_016:0623b16": "事。不減佛法故。得一念悉解多門。第四二",
    "T35n1735_016:0623b17": "光入理持法。初一慧入二空即義持也。後",
    "T35n1735_016:0623b18": "一具四總持於法自在。第五六度光中戒因",
    "T35n1735_016:0623b19": "中。云發大心者。謂若發二乘心。則破淨",
    "T35n1735_016:0623b20": "戒。大心導善不在人天。勤策萬行慧為上",
    "T35n1735_016:0623b21": "首。各加一偈餘可思之。第六有七光。四等",
    "T35n1735_016:0623b22": "救攝中。初一慈光與佛慧真樂見無量佛。此",
    "T35n1735_016:0623b23": "有二義。一見事佛。真樂因故。二見心佛。一",
    "T35n1735_016:0623b24": "一心華有覺性故。次三悲光拔苦。初一厄難",
    "T35n1735_016:0623b25": "苦。次一疾病苦。後一死苦。令見佛者。一捨",
    "T35n1735_016:0623b26": "命不恐。二惡道不畏。又要臨終勸者。智論",
    "T35n1735_016:0623b27": "二十八云。臨終少時。能勝終身行力。以猛",
    "T35n1735_016:0623b28": "利故。如火如毒。依西域法。有欲捨命者",
    "T35n1735_016:0623b29": "令面向西於前安一立像。亦面向西。以",
    "T35n1735_016:0623c01": "旛頭挂像手指。令病人手捉旛脚。口稱佛",
    "T35n1735_016:0623c02": "名。作隨佛往生淨土之意。兼與燒香鳴磬",
    "T35n1735_016:0623c03": "助稱佛名。若能行此。非直亡者得生佛前。",
    "T35n1735_016:0623c04": "抑亦終成見佛光也。若神游大方去留無",
    "T35n1735_016:0623c05": "礙者。置之言外。不爾勉旃斯行。次二光令",
    "T35n1735_016:0623c06": "生法喜。初則欣法聽說。法喜已充。終則觸",
    "T35n1735_016:0623c07": "境無非佛法。成喜之極。後一令成大捨。捨",
    "T35n1735_016:0623c08": "除放逸眾惑之根。第七一光總彰萬行。三學",
    "T35n1735_016:0623c09": "攝盡故曰普聞。第八八光雜明諸行供養為",
    "T35n1735_016:0623c10": "先。前五供敬由。後三施悲田。第九六光內淨",
    "T35n1735_016:0623c11": "六根。第十六光外清六境。文並可知。戈者",
    "T35n1735_016:0623c12": "平頭戟也。鋋者小矛也。第二如是等比下。結",
    "T35n1735_016:0623c13": "略顯廣。一毛之用光。有塵沙。第三如一毛",
    "T35n1735_016:0623c14": "下。類顯一切毛光業用。及結用所依。謂三",
    "T35n1735_016:0623c15": "昧力。第四如其下釋成分齊。如是等光。今",
    "T35n1735_016:0623c16": "何不見。謂有緣者見如目覩光。無緣不覺",
    "T35n1735_016:0623c17": "盲瞽常闇。於中分二。初偈總明。如其本",
    "T35n1735_016:0623c18": "行牒前往因。所得光者。牒前果用。若有宿",
    "T35n1735_016:0623c19": "緣及曾同行者。則隨其所見如是差別。後",
    "T35n1735_016:0623c20": "六偈別顯。於中初二法說。後四喻說。前中初",
    "T35n1735_016:0623c21": "偈宿緣。宿有四緣。一昔同業。二愛其行。三",
    "T35n1735_016:0623c22": "能隨喜。四但見所作。後偈現因。不必有緣",
    "T35n1735_016:0623c23": "但功行內著。光明爰燭。有三種因。一修廣",
    "T35n1735_016:0623c24": "福。二供多佛。三求佛果。即福智二嚴也。上",
    "T35n1735_016:0623c25": "之七類皆蒙光照。二喻說中。雙明見與不",
    "T35n1735_016:0623c26": "見二喻。皆有法合。初日出喻喻光為益因。",
    "T35n1735_016:0623c27": "合中謂法日常明。有智慧者心不住法。如",
    "T35n1735_016:0623c28": "人有目則能得見。有三類人則不能見。一",
    "T35n1735_016:0623c29": "者凡愚。二邪信外道。三劣解二乘。皆無因",
    "T35n1735_016:0624a01": "緣如人無目。後寶嚴喻。喻光正益。明法寶",
    "T35n1735_016:0624a02": "常存。由福無福有處不處。第五若有下。一",
    "T35n1735_016:0624a03": "頌明聞信光益。謂信仰解了不生疑惑。則",
    "T35n1735_016:0624a04": "成佛果。不以不見疑菩薩之無光。不以",
    "T35n1735_016:0624a05": "極苦莫救謂光明之無益。亦不高推果用",
    "T35n1735_016:0624a06": "謂菩薩不能。故云永斷諸疑。第九有勝三",
    "T35n1735_016:0624a07": "昧下。六頌。主伴嚴麗三昧門。亦是出現三昧",
    "T35n1735_016:0624a08": "文分三別。初一標門顯意。次四明一方業",
    "T35n1735_016:0624a09": "用。於中前三法說。後一喻合。既言量等三",
    "T35n1735_016:0624a10": "千。則不壞次第。劣於十地及等覺也。三一",
    "T35n1735_016:0624a11": "頌類顯十方。第十有勝三昧名方網下。三",
    "T35n1735_016:0624a12": "十四頌半。明寂用無涯三昧門。約處名為方",
    "T35n1735_016:0624a13": "網。約相是謂寂用。亦總顯上來動寂無二",
    "T35n1735_016:0624a14": "故。文分為三。初一標名總辨。十方交絡出入",
    "T35n1735_016:0624a15": "縱橫。故名為網。二或於下。三十二頌半正",
    "T35n1735_016:0624a16": "顯業用。三是名下一頌。總結難思。就業用",
    "T35n1735_016:0624a17": "中分三。初二頌。於十方處交絡出入。明",
    "T35n1735_016:0624a18": "於器世間自在。二有五頌。十方佛所入出",
    "T35n1735_016:0624a19": "無礙。明於智正覺世間自在。三於眼根下。",
    "T35n1735_016:0624a20": "二十五頌半。通顯於三世間自在。菩薩於三",
    "T35n1735_016:0624a21": "世間自在。略有二義。一以自身作三世間。",
    "T35n1735_016:0624a22": "故得自在。二菩薩於三世間處示現自在。",
    "T35n1735_016:0624a23": "今此三段。初二約後義。後一通二義。文或",
    "T35n1735_016:0624a24": "綺互理實皆具。初二世間略有四重無礙。一",
    "T35n1735_016:0624a25": "約處。謂東處即是西處。是故菩薩常在東恒",
    "T35n1735_016:0624a26": "在西也。二約佛。謂東佛即西佛。是故在東",
    "T35n1735_016:0624a27": "佛恒在西佛。三約菩薩身不分。謂在東之",
    "T35n1735_016:0624a28": "身即是西身。四約定。謂入定即是出定。所",
    "T35n1735_016:0624a29": "以爾者。略顯二因。一以所觀之法。事隨理",
    "T35n1735_016:0624b01": "融相即在故。二能觀之心。亦寂用無礙故。然",
    "T35n1735_016:0624b02": "此文中。為顯菩薩祕密隱顯自在德故。但",
    "T35n1735_016:0624b03": "說後二。若辨前二。則似菩薩無力。三於眼",
    "T35n1735_016:0624b04": "下。通顯於三世間自在。文分為四。一明根",
    "T35n1735_016:0624b05": "境相對以辨自在。二童子下。明於他身自",
    "T35n1735_016:0624b06": "在。三鬼神下。明微細自在。四一切塵下。器界",
    "T35n1735_016:0624b07": "事中以辨自在。今初。十二頌六對。一一對",
    "T35n1735_016:0624b08": "中。有十義五對無礙之相。欲辨無礙先須",
    "T35n1735_016:0624b09": "明識定慧。此中云三昧起者觀也。入正",
    "T35n1735_016:0624b10": "受者定也。定慧雖多不出二種。一事二理。",
    "T35n1735_016:0624b11": "制之一處無事不辦。事定門也。能觀心性",
    "T35n1735_016:0624b12": "契理不動。理定門也。明達法相事觀也。善",
    "T35n1735_016:0624b13": "了無生理觀也。諸經論中或單說事定。或",
    "T35n1735_016:0624b14": "但明理定。二觀亦然。或敵體事理止觀相對。",
    "T35n1735_016:0624b15": "或以事觀對於理定。如起信論。止一切相",
    "T35n1735_016:0624b16": "乃至心不可得為止。而觀因緣生滅為觀。",
    "T35n1735_016:0624b17": "或以理觀對於事定。下經云。一心不動入",
    "T35n1735_016:0624b18": "諸禪。了境無生名般若是也。或俱通二。",
    "T35n1735_016:0624b19": "如下云。禪定持心常一緣。智慧了境同三",
    "T35n1735_016:0624b20": "昧是也。或二俱泯非定非散。或即觀之定",
    "T35n1735_016:0624b21": "但名為定。如觀心性名上定是也。或即",
    "T35n1735_016:0624b22": "定之觀但名為觀。如以無分別智觀名般",
    "T35n1735_016:0624b23": "若是也。或說雙運。謂即寂之照是也。所以",
    "T35n1735_016:0624b24": "局見之者隨矚一文。互相非撥。偏修之者隨",
    "T35n1735_016:0624b25": "入一門。皆有剋證。然非圓暢。今此經文巧",
    "T35n1735_016:0624b26": "顯無礙。言五對者。第一對根境無礙。謂觀",
    "T35n1735_016:0624b27": "根入定應從根出。而從境出者。為顯根",
    "T35n1735_016:0624b28": "境唯是一心。緣起無二理性融通。是故根入",
    "T35n1735_016:0624b29": "境出耳。境入根出亦然。第二對理事二定無",
    "T35n1735_016:0624c01": "礙。謂分別事相應入事定。而入理定。欲",
    "T35n1735_016:0624c02": "觀性空應入理定。而入事定。以契即事",
    "T35n1735_016:0624c03": "之理而不動故。入理即是入事。制心即理",
    "T35n1735_016:0624c04": "之事而一緣故。入事即是入理。而經文但云",
    "T35n1735_016:0624c05": "入正定。不言理事。及乎出觀境中。即云分",
    "T35n1735_016:0624c06": "別色相斯事觀也。根中即云性空寂者。理觀",
    "T35n1735_016:0624c07": "也。亦合將根事對於境理。以辨無礙。第三",
    "T35n1735_016:0624c08": "對事理二觀無礙。謂欲分別事相。應從事",
    "T35n1735_016:0624c09": "觀起而反從理觀起者。以所觀之境既真",
    "T35n1735_016:0624c10": "俗雙融法界不二故。分別事智即是無生之",
    "T35n1735_016:0624c11": "智。二觀唯是一心故。亦應將境事理對根",
    "T35n1735_016:0624c12": "事理。以辨無礙。第四對出入無礙。以起定",
    "T35n1735_016:0624c13": "即是入定故。起定而心不亂。若以事理相",
    "T35n1735_016:0624c14": "望。應成四句。謂事入事起事入理起等。若",
    "T35n1735_016:0624c15": "以根境相望。又成四句。謂根事入境事起",
    "T35n1735_016:0624c16": "等。一一思之皆有所由。第五對二利體用無",
    "T35n1735_016:0624c17": "礙。謂於眼根起定心不亂是體也。自利也。",
    "T35n1735_016:0624c18": "而不礙現於廣境是用也。人天不能知",
    "T35n1735_016:0624c19": "利他也。良以體用無二故。自利即是利他。此",
    "T35n1735_016:0624c20": "上十義。同為一聚法界緣起相即自在。菩薩",
    "T35n1735_016:0624c21": "善達作用無礙。思之思之。又經且約根境",
    "T35n1735_016:0624c22": "相對。亦應境境相對。謂色塵入正受。聲香",
    "T35n1735_016:0624c23": "三昧起等。此如下童子身中入正定等中明。",
    "T35n1735_016:0624c24": "復應根根相對。謂眼根入正受。耳根三昧起",
    "T35n1735_016:0624c25": "等。一塵入正受多根三昧起等。並略故不",
    "T35n1735_016:0624c26": "說。上來無礙深妙難思。始學之流如何趣入。",
    "T35n1735_016:0624c27": "今當總結。但能知事理無礙根境一如。念慮",
    "T35n1735_016:0624c28": "不生自當趣入。又向云色性難思等。即色等",
    "T35n1735_016:0624c29": "總持。是色陀羅尼自在佛等。亦應云分別",
    "T35n1735_016:0625a01": "眼性難思。有眼陀羅尼自在佛等。又眼中云",
    "T35n1735_016:0625a02": "性空寂滅。即眼之度門。眼等本淨。亦應云",
    "T35n1735_016:0625a03": "色等度門色等本淨。不唯取相為染無心為",
    "T35n1735_016:0625a04": "淨而已也。又以智論三觀束之。分別色",
    "T35n1735_016:0625a05": "相等。是假名觀也。性空寂滅是空觀也。此二",
    "T35n1735_016:0625a06": "不二色性難思。中道觀也。三無前後皆是一",
    "T35n1735_016:0625a07": "心。對此三觀應辨三止。謂方便隨緣止。體",
    "T35n1735_016:0625a08": "真止。離二邊分別。止既止觀雙運。亦名一心",
    "T35n1735_016:0625a09": "三生也。即一而三即三而一。雙照三一",
    "T35n1735_016:0625a10": "雙遮三一。是無礙也。一一釋文準思可見。",
    "T35n1735_016:0625a11": "此是菩薩圓融功德。而自莊嚴。觸目對境常",
    "T35n1735_016:0625a12": "所行用。希心玄趣。幸願留神。二童子下六",
    "T35n1735_016:0625a13": "頌半。於他身得自在。此有三義。一如前眼",
    "T35n1735_016:0625a14": "根入等。但約見境為出入耳。二菩薩化現",
    "T35n1735_016:0625a15": "彼身。作此轉變速疾也。三菩薩以眾生身",
    "T35n1735_016:0625a16": "作自身。如下十身相作等。是故於彼身入",
    "T35n1735_016:0625a17": "此身出。而彼不覺知。唯應度者知得度也。",
    "T35n1735_016:0625a18": "三鬼神下二頌半。微細自在。謂毛孔約正報。",
    "T35n1735_016:0625a19": "即佛及眾生。毛頭約空處。微塵是色相多約",
    "T35n1735_016:0625a20": "器界。並身在中入定出定。為顯三昧純熟",
    "T35n1735_016:0625a21": "隱顯自在故。亦通觀彼入出定等。即於境無",
    "T35n1735_016:0625a22": "礙也。若唯約身在彼下十定中。亦云無生",
    "T35n1735_016:0625a23": "法中入起。安有處耶。四一切塵下四頌半。器",
    "T35n1735_016:0625a24": "界事中周偏入出。然菩薩身普遍略有四位。",
    "T35n1735_016:0625a25": "一普遍一切十方剎海。二遍彼剎內樹等物",
    "T35n1735_016:0625a26": "中。三遍一切塵毛等中。皆圓遍非分遍。是故",
    "T35n1735_016:0625a27": "皆全身顯現。四以是法界身故。不異不分恒",
    "T35n1735_016:0625a28": "在此常在彼。無有前後。第三是名下一頌",
    "T35n1735_016:0625a29": "總結。初句以德命人。次句依人顯德。後半",
    "T35n1735_016:0625b01": "明說不盡。近結第十定用無盡。遠結前十",
    "T35n1735_016:0625b02": "定大用無盡。以是無盡之法門故。第五一切",
    "T35n1735_016:0625b03": "下。喻況玄旨分。亦名舉劣顯勝分。以上所說",
    "T35n1735_016:0625b04": "普賢行德。窮于佛境。蓋是信滿之位。既越",
    "T35n1735_016:0625b05": "常規乖於視聽。滯情封教取信無由。故舉",
    "T35n1735_016:0625b06": "斯近事以鏡玄趣。令開悟也。七十九頌分",
    "T35n1735_016:0625b07": "為三段。初二總標喻意。二七十六頌別顯",
    "T35n1735_016:0625b08": "喻相。三一頌結說顯德。今初先一偈半。明",
    "T35n1735_016:0625b09": "非喻能喻。後半偈借喻通玄。今初舉四難",
    "T35n1735_016:0625b10": "思。意在菩薩神力。瑜伽決擇分有六種不可",
    "T35n1735_016:0625b11": "思議。謂一者我。二有情。三世間。四有情業果。",
    "T35n1735_016:0625b12": "五諸修靜慮者靜慮境界。六諸佛世尊諸佛",
    "T35n1735_016:0625b13": "境界。今眾生含其前三。加龍變化所以有",
    "T35n1735_016:0625b14": "四。菩薩神力。即靜慮者境界。舊經梵本。皆",
    "T35n1735_016:0625b15": "云禪定力用故。然眾生業報四因難思。謂處",
    "T35n1735_016:0625b16": "所差別故。事差別故。因差別故。異熟果差別",
    "T35n1735_016:0625b17": "故。諸龍變化不起心念。六天四洲雲雨不同",
    "T35n1735_016:0625b18": "等。故難思也。佛自在者有五難思。謂真如甚",
    "T35n1735_016:0625b19": "深故。自在轉故。無漏界證得故。無障礙故。",
    "T35n1735_016:0625b20": "成立有情所作事故。菩薩神力由三種相。",
    "T35n1735_016:0625b21": "除佛後二。以今經文分同佛五。以皆超言",
    "T35n1735_016:0625b22": "念故。無可同喻。後半中然取分喻。以小喻",
    "T35n1735_016:0625b23": "大。令聞喻者忘象領意故。褒以智者。二",
    "T35n1735_016:0625b24": "聲聞下別辨中。略顯二十種大喻。以況菩薩",
    "T35n1735_016:0625b25": "之德。初有三頌半。明聲聞現通喻。況菩薩",
    "T35n1735_016:0625b26": "自在益生德。先明喻末偈舉劣顯勝。不為",
    "T35n1735_016:0625b27": "眾生無大悲也。不求菩提無大智也。大饒",
    "T35n1735_016:0625b28": "益者具悲智也。二有二偈日月現影喻。況",
    "T35n1735_016:0625b29": "菩薩普應群機德。三有二頌水現四兵喻。",
    "T35n1735_016:0625c01": "喻菩薩海印現像德。四有二頌善音巧辨喻。",
    "T35n1735_016:0625c02": "喻菩薩總持巧說德。五二頌女授辯才喻。喻",
    "T35n1735_016:0625c03": "授法益生德。六譬如幻師下。二頌幻師巧術",
    "T35n1735_016:0625c04": "喻。喻不思議解脫德。七二頌修羅隱形喻。",
    "T35n1735_016:0625c05": "喻勝通隱顯德。八五頌象王隨變喻。喻定用",
    "T35n1735_016:0625c06": "自在德。九二頌修羅大身喻。喻法界身雲德。",
    "T35n1735_016:0625c07": "同於上文主伴嚴麗。十有四頌帝釋破怨",
    "T35n1735_016:0625c08": "喻。喻降伏眾魔德。十一忉利天下六頌。天",
    "T35n1735_016:0625c09": "鼓說法喻。況菩薩以無功用現身說法德。",
    "T35n1735_016:0625c10": "十二有三頌。天鼓安慰喻。況菩薩慈音除",
    "T35n1735_016:0625c11": "惱德。十三有三頌。天王普應喻。喻普應悅",
    "T35n1735_016:0625c12": "機德。十四有二頌。魔繫愚夫喻。喻攝生同",
    "T35n1735_016:0625c13": "行德。十五有二頌。梵王殊現喻。況菩薩解",
    "T35n1735_016:0625c14": "脫自在德。十六魔醯下二頌。自在數滴喻。況",
    "T35n1735_016:0625c15": "菩薩一念普知德。十七三頌大風成事喻。喻",
    "T35n1735_016:0625c16": "大願宿成德。十八二頌眾聲悅意喻。喻四辯",
    "T35n1735_016:0625c17": "悅機德。十九二頌。大海包含喻。喻禪慧普",
    "T35n1735_016:0625c18": "修德。二十大海龍下。二十四頌半。龍王遊",
    "T35n1735_016:0625c19": "戲喻。喻菩薩遊戲神變德。文分為二。初二",
    "T35n1735_016:0625c20": "十二頌半。明龍王大用不同。後二頌正明舉",
    "T35n1735_016:0625c21": "劣顯勝。前中初半偈總標。餘頌別顯。於中",
    "T35n1735_016:0625c22": "四。初四偈半雲色不同。喻菩薩身雲各異。次",
    "T35n1735_016:0625c23": "有四頌電光差別。喻菩薩光明等殊。第三",
    "T35n1735_016:0625c24": "偈云寶藏色者。梵云室利揭娑。此云勝藏。",
    "T35n1735_016:0625c25": "勝藏即寶名也。閻浮提中帝青色者。梵云天",
    "T35n1735_016:0625c26": "帝火焰摩尼色。亦珠寶名也。三有三頌半雷",
    "T35n1735_016:0625c27": "聲不等。喻菩薩三昧多種。四有十頌所雨",
    "T35n1735_016:0625c28": "不一。喻菩薩說法多門。言曼陀羅者。此云",
    "T35n1735_016:0625c29": "悅意。澤香即塗香也。鷄羅多摩者。鷄羅此云",
    "T35n1735_016:0626a01": "華蘂。多摩此云天上華。謂此香是天華蘂所",
    "T35n1735_016:0626a02": "作故也。婆利師迦者。此云雨時生華。末利",
    "T35n1735_016:0626a03": "香即華名。其色猶黃金。第二如是無量下。二",
    "T35n1735_016:0626a04": "頌正舉劣顯勝。謂娑竭羅龍。於六欲天等",
    "T35n1735_016:0626a05": "總十五處。現斯作用。而身不動搖心無分",
    "T35n1735_016:0626a06": "別。但由業報之力現斯自在。菩薩亦爾。住",
    "T35n1735_016:0626a07": "無功用不動不思。於十方界應現多種。亦",
    "T35n1735_016:0626a08": "以菩薩功德之力隨機見殊。此就喻意顯",
    "T35n1735_016:0626a09": "勝可知。第三彼諸下。一頌結說難思。前半",
    "T35n1735_016:0626a10": "非喻能喻。後半結上略說。引諸喻者略有",
    "T35n1735_016:0626a11": "二意。一顯菩薩自在不同。二貴令眾生起",
    "T35n1735_016:0626a12": "信。且江南之人不信千人[疊*毛]帳。河北之者",
    "T35n1735_016:0626a13": "多疑萬斛之舟。皆耳目不暨故耳。所以或舉",
    "T35n1735_016:0626a14": "目擊或據具縛之人。自在若斯。菩薩之用",
    "T35n1735_016:0626a15": "固當無惑。今猶疑者豈不傷哉。大文第三",
    "T35n1735_016:0626a16": "第一智慧下。九頌校量勸持分。此廣大用人",
    "T35n1735_016:0626a17": "皆有分。見而不習誠為自欺。故中人可勸",
    "T35n1735_016:0626a18": "而進也。於中分二。初一頌結前所說。略就",
    "T35n1735_016:0626a19": "六慧結之。第一者上無加故。二廣大者。語",
    "T35n1735_016:0626a20": "其分量超二乘故。三真實者。明其體性內",
    "T35n1735_016:0626a21": "證無虛故。四無邊者有二義。一量智普知",
    "T35n1735_016:0626a22": "故。二離種種二邊故。即中道慧也。五勝者。",
    "T35n1735_016:0626a23": "超地位故。六殊勝者同普賢故。二此法下",
    "T35n1735_016:0626a24": "八頌。明信受難得。於中初一總顯餘七別",
    "T35n1735_016:0626a25": "明。前中希有者。佛出懸遠已難可遇。唯初",
    "T35n1735_016:0626a26": "成頓說故希有也。奇謂初能具後。特謂逈出",
    "T35n1735_016:0626a27": "諸乘。此句讚也。下文勸耳。聞謂遇經。忍可",
    "T35n1735_016:0626a28": "謂信因。信則心淨。受謂領文領義。讚乃通",
    "T35n1735_016:0626a29": "言通筆。說唯約言。上皆所作總說皆難。後",
    "T35n1735_016:0626b01": "別明中三。初二偈半明難信。次半偈況出",
    "T35n1735_016:0626b02": "餘行。後四偈舉事校量。前中初一偈明人天",
    "T35n1735_016:0626b03": "之器信為甚難。若爾今或能信何耶。由二",
    "T35n1735_016:0626b04": "力故。一現修淨福稱所求故。二昔因聞熏",
    "T35n1735_016:0626b05": "今發種故。今不信者。願少聽聞為毒塗",
    "T35n1735_016:0626b06": "鼓。終成堅種。後一偈半舉三乘之信。展轉",
    "T35n1735_016:0626b07": "難得況於一乘。明文昭然權實有據。第二",
    "T35n1735_016:0626b08": "半偈。況出餘行中信忍尚難。況具餘行。難",
    "T35n1735_016:0626b09": "中之難也。真實解者。亦有說行而不信圓",
    "T35n1735_016:0626b10": "融之旨。非真實解也。願諸學者善擇知見。",
    "T35n1735_016:0626b11": "第三四頌舉事校量。初三校量難信。初二",
    "T35n1735_016:0626b12": "舉二難以況信難。後一舉福勝以彰信勝。",
    "T35n1735_016:0626b13": "後一校量餘行之難。唯明誦持餘略不說。",
    "T35n1735_016:0626b14": "亦顯修行。真解非可校量也。此之四事。後",
    "T35n1735_016:0626b15": "後過於前前。巧辯深勝。大段第三時賢首",
    "T35n1735_016:0626b16": "下。顯實證成分。於中有四。一動世界大機",
    "T35n1735_016:0626b17": "發故。二蔽魔宮唯佛境故。三息惡道利樂",
    "T35n1735_016:0626b18": "深故。四佛現證契佛心故。於中摩頂讚善",
    "T35n1735_016:0626b19": "隨喜。即三業皆證。勸物信行第二會竟。",
    "T35n1735_016:0626b20": "大方廣佛華嚴經疏卷第十六"
}