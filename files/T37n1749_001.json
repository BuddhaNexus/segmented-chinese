{
    "T37n1749_001:0173a03": "觀無量壽經義疏(本)",
    "T37n1749_001:0173a05": "淨影寺沙門釋慧遠撰",
    "T37n1749_001:0173a06": "此經開首先知五要然後釋名。何者五要。第",
    "T37n1749_001:0173a07": "一須知教之大小。教別二藏謂聲聞藏及菩",
    "T37n1749_001:0173a08": "薩藏。教聲聞法名聲聞藏。教菩薩法名菩薩",
    "T37n1749_001:0173a09": "藏。差別義如常釋。此經乃是菩薩藏收。第二",
    "T37n1749_001:0173a10": "須知教局漸及頓。小教名局。大從小入目之",
    "T37n1749_001:0173a11": "為漸。大不由小謂之為頓。此經是其頓教法",
    "T37n1749_001:0173a12": "輪。何故得知。此經正為韋提希說。下說韋提",
    "T37n1749_001:0173a13": "是凡夫。為凡夫說不從小入。故知是頓。第三",
    "T37n1749_001:0173a14": "須知經之宗趣。諸經所辨宗趣各異。如涅槃",
    "T37n1749_001:0173a15": "經涅槃為宗。如維摩經以不思議解脫為宗。",
    "T37n1749_001:0173a16": "大品經等以慧為宗。華嚴法華無量義等三",
    "T37n1749_001:0173a17": "昧為宗。大集經等陀羅尼為宗。如是非一。此",
    "T37n1749_001:0173a18": "經觀佛三昧為宗。第四須知經名不同。諸經",
    "T37n1749_001:0173a19": "立名差別不等。或有就法如涅槃經般若經",
    "T37n1749_001:0173a20": "等。或復就人如薩和檀太子經等。或有就喻",
    "T37n1749_001:0173a21": "如金剛明大雲經等。或有就事如枯樹經等。",
    "T37n1749_001:0173a22": "或復就處如彼伽耶山頂經等。或復就時如",
    "T37n1749_001:0173a23": "時經等。或人法為名如勝鬘經等。或事法雙",
    "T37n1749_001:0173a24": "舉如彼方等大集經等。或法喻並陳如法華",
    "T37n1749_001:0173a25": "經法鼓經等。如是非一。今此經者人法為名。",
    "T37n1749_001:0173a26": "佛是人名說觀無量壽是其法名。諸經列人",
    "T37n1749_001:0173a27": "凡有四種。一舉說人如維摩經勝鬘經等。二",
    "T37n1749_001:0173a28": "舉問人如彌勒問經等。三舉所說人如薩和",
    "T37n1749_001:0173a29": "檀太子經等。四舉所為人如玉瑘經須摩提",
    "T37n1749_001:0173b01": "女經等。今此言佛舉其說人。第五須知說人",
    "T37n1749_001:0173b02": "差別。諸經起說凡有五種。如龍樹辨。一佛自",
    "T37n1749_001:0173b03": "說二聖弟子說三神仙說四諸天鬼神所說五",
    "T37n1749_001:0173b04": "變化說。此經五中是其佛說。以知五要。次釋",
    "T37n1749_001:0173b05": "其名。初言佛者標舉說人。此翻名覺。覺有兩",
    "T37n1749_001:0173b06": "義。一覺察義對煩惱障。煩惱侵害事等如賊",
    "T37n1749_001:0173b07": "唯聖覺知不為其害故名為覺。此之一義如",
    "T37n1749_001:0173b08": "涅槃說。二覺悟義對所知障。無明昏寢事等",
    "T37n1749_001:0173b09": "如睡聖慧一起朗然大悟如睡得寤故名為覺。",
    "T37n1749_001:0173b10": "所對無明有其二種。一性結無明迷覆實性。",
    "T37n1749_001:0173b11": "對除彼故覺法實性故名為覺。二事中無知",
    "T37n1749_001:0173b12": "於事不了。對除彼故覺知一切善不善等三",
    "T37n1749_001:0173b13": "聚之法故名為覺。故地持云於義饒益聚非",
    "T37n1749_001:0173b14": "義饒益聚非非義饒益聚平等開覺故名為",
    "T37n1749_001:0173b15": "佛。既能自覺復能覺他覺行窮滿稱之為佛。",
    "T37n1749_001:0173b16": "言自覺者簡異凡夫。言覺他者別異二乘。覺",
    "T37n1749_001:0173b17": "行窮滿彰異菩薩。是故獨此名之為佛。下次",
    "T37n1749_001:0173b18": "舉其所說之法。口音陳唱目之為說。繫念思",
    "T37n1749_001:0173b19": "察說以為觀。無量壽者是所觀佛。觀佛有二。",
    "T37n1749_001:0173b20": "一真身觀二應身觀。觀佛平等法門之身是",
    "T37n1749_001:0173b21": "真身觀。觀佛如來共世間身名應身觀。真身",
    "T37n1749_001:0173b22": "之觀如維摩經見阿閦品說觀身實相。觀佛",
    "T37n1749_001:0173b23": "亦然。我觀如來前際不來後際不去今則不",
    "T37n1749_001:0173b24": "住如是等也。要而論之。妙絕眾相圓備諸義。",
    "T37n1749_001:0173b25": "妙絕眾相乃至無有一相可得。圓備諸義乃",
    "T37n1749_001:0173b26": "至無有一德不具。雖具眾德同體義分。猶如",
    "T37n1749_001:0173b27": "虛空無礙不動無有彼此差別之相。以無彼",
    "T37n1749_001:0173b28": "此差別相故諸根相好皆遍法界如海十相同",
    "T37n1749_001:0173b29": "體周遍。以周遍故用眼為門。諸根相好及佛",
    "T37n1749_001:0173c01": "剎土一切眾生莫不皆悉一眼中。觀餘相好",
    "T37n1749_001:0173c02": "皆悉同然。其應身觀如彼觀佛三昧經。取佛",
    "T37n1749_001:0173c03": "形相繫想思察名應身觀。此佛應身隨化現",
    "T37n1749_001:0173c04": "形相別彼此不得一種。應身觀中有始有終。",
    "T37n1749_001:0173c05": "聞菩薩藏知十方界有無量佛繫想思察令心",
    "T37n1749_001:0173c06": "分了。以如是等麁淨信見名之為始。以大神",
    "T37n1749_001:0173c07": "通親往禮覲或復往生面覩供養名真實見此",
    "T37n1749_001:0173c08": "以為終。真身觀中亦有始終。聞菩薩藏知佛",
    "T37n1749_001:0173c09": "法身繫心思察麁淨信見名之為始。息除妄",
    "T37n1749_001:0173c10": "想內覺相應說以為終。今此所論是應身中",
    "T37n1749_001:0173c11": "麁淨信觀矣。應身觀中有通有別如彼觀佛",
    "T37n1749_001:0173c12": "三昧經說。汎取佛相而為觀察定無彼此名",
    "T37n1749_001:0173c13": "之為通。觀察彌勒阿閦佛等說以為別。今此",
    "T37n1749_001:0173c14": "所論是其別觀。別觀西方無量壽佛。然佛名",
    "T37n1749_001:0173c15": "號有通有別。如來應供正遍知等是其通號。",
    "T37n1749_001:0173c16": "釋迦彌勒阿閦佛等是其別號。別中立名乃",
    "T37n1749_001:0173c17": "有多種。或從種姓如迦葉佛釋迦佛等。或就",
    "T37n1749_001:0173c18": "色身如身尊佛身上佛等。或就音聲如妙音",
    "T37n1749_001:0173c19": "佛妙聲佛等。或就光明如妙光佛普明佛等。",
    "T37n1749_001:0173c20": "或就內德如功德佛智慧佛等。或就譬喻。喻",
    "T37n1749_001:0173c21": "別種種或從壽命。今此所觀從壽為名。然佛",
    "T37n1749_001:0173c22": "壽命有真有應。真如虛空畢竟無盡。應身壽",
    "T37n1749_001:0173c23": "命有長有短。今此所論是應非真。故彼觀音",
    "T37n1749_001:0173c24": "授記經云無量壽佛命雖長久亦有終盡。故",
    "T37n1749_001:0173c25": "知是應。此佛應壽長久無邊非餘凡夫二乘",
    "T37n1749_001:0173c26": "能測故曰無量。命限稱壽。問曰此經非直觀",
    "T37n1749_001:0173c27": "佛亦觀剎土觀音勢至九品生等。何故偏名",
    "T37n1749_001:0173c28": "觀無量壽。觀佛為主故偏舉之。又復諸事不",
    "T37n1749_001:0173c29": "可具名且舉觀佛。經者外國言修多羅此翻",
    "T37n1749_001:0174a01": "名綖(或線)。聖人言說能貫諸法如綖貫花。是故",
    "T37n1749_001:0174a02": "就喻名之為綖。而言經者綖能貫花經能持",
    "T37n1749_001:0174a03": "緯其用相似故復名經。若依俗訓經者常也。",
    "T37n1749_001:0174a04": "教之一法逕古歷今恒有曰常。此經始終文",
    "T37n1749_001:0174a05": "別有三謂序正流通。從初乃至世尊何緣與",
    "T37n1749_001:0174a06": "提婆達為眷屬來是其由序。唯願為我說無",
    "T37n1749_001:0174a07": "憂下是其正宗。阿難白佛言當何名此經下",
    "T37n1749_001:0174a08": "是其流通。化女有由故先明序。由序既興正",
    "T37n1749_001:0174a09": "陳所說故次明正宗。為說既周欲以所說傳",
    "T37n1749_001:0174a10": "布末代嘆勝勸學付傳於後故明流通。就初",
    "T37n1749_001:0174a11": "序中文別雖眾義要唯二。一發起序二證信",
    "T37n1749_001:0174a12": "序。言發起者佛將說經先託時處神力集眾",
    "T37n1749_001:0174a13": "起發所說名為發起。以此發起與說經為由",
    "T37n1749_001:0174a14": "名發起序。證信序者阿難稟承欲傳末代先",
    "T37n1749_001:0174a15": "對眾生言如是法我從佛聞證成可信名為證",
    "T37n1749_001:0174a16": "信。以此證信與傳經為由名證信序。其義且",
    "T37n1749_001:0174a17": "然文別如何。初如是我聞一向證信。一時佛",
    "T37n1749_001:0174a18": "下義有兩兼。取其本事發起之義判為發起。",
    "T37n1749_001:0174a19": "阿難引來證成可信名為證信。義既兩兼不",
    "T37n1749_001:0174a20": "可偏取。人情是非備如常辨。就初一向證信",
    "T37n1749_001:0174a21": "序中三門辨釋。一解如是我聞之言有之所",
    "T37n1749_001:0174a22": "由二明立意三釋如是我聞之言。言所由者",
    "T37n1749_001:0174a23": "何緣經首得有如是我聞之言以佛教故。佛",
    "T37n1749_001:0174a24": "何故教阿難請故。彼何緣請由其阿泥樓馱",
    "T37n1749_001:0174a25": "教故。彼何緣教由見阿難心憂惱故。阿難比",
    "T37n1749_001:0174a26": "丘何故憂惱由見如來般涅槃故。佛將滅度",
    "T37n1749_001:0174a27": "在雙林間北首而臥。是時阿難以佛將滅心",
    "T37n1749_001:0174a28": "懷憂惱莫能自勝。阿泥樓馱。遂開覺阿難。汝",
    "T37n1749_001:0174a29": "傳法人何不請佛未來世事徒悲何益。阿難",
    "T37n1749_001:0174b01": "對曰我今心沒憂海知何所問。阿泥樓馱遂",
    "T37n1749_001:0174b02": "教阿難請問四事。一問佛滅度後諸比丘等",
    "T37n1749_001:0174b03": "以何為師。二問佛滅後諸比丘等依何而住。",
    "T37n1749_001:0174b04": "三問惡性比丘云何共住。四問一切經首當",
    "T37n1749_001:0174b05": "置何字。阿難被教心少醒悟遂便請佛。佛依",
    "T37n1749_001:0174b06": "答之。言諸比丘何為師者當依波羅提木叉",
    "T37n1749_001:0174b07": "為師。若我住世無異於此。木叉是戒比丘所",
    "T37n1749_001:0174b08": "學故說為師。言諸比丘依何住者當依四念",
    "T37n1749_001:0174b09": "處住。何謂四念處。謂比丘觀內身修身觀精",
    "T37n1749_001:0174b10": "懃一心除世貪愛。如是觀外身內外身受心",
    "T37n1749_001:0174b11": "法亦如是。是謂比丘所依住處。故經說言若",
    "T37n1749_001:0174b12": "住四念名自境界不為魔縛。若住五欲名他",
    "T37n1749_001:0174b13": "境界為魔所縛。惡性比丘云何共居者梵檀",
    "T37n1749_001:0174b14": "治之。若心調伏為說離有無經。梵檀胡言此",
    "T37n1749_001:0174b15": "方名為默不共語。一切緣首置何字者當置",
    "T37n1749_001:0174b16": "如是我聞等言。故今經首同有如是我聞之",
    "T37n1749_001:0174b17": "言。第二次明建立如是我聞之意。佛本何緣",
    "T37n1749_001:0174b18": "教置此言為生物信。如是之言云何生信。阿",
    "T37n1749_001:0174b19": "難自已信順佛語導佛語。如言佛語是令他",
    "T37n1749_001:0174b20": "眾生同己生信。我聞之言云何生信。阿難自",
    "T37n1749_001:0174b21": "是不足人。若言此法是己所說人多不信。由",
    "T37n1749_001:0174b22": "言此法從佛聞故人皆同信。生信如是。信有",
    "T37n1749_001:0174b23": "何義而為生乎。信乃是入法初門攝法上首。",
    "T37n1749_001:0174b24": "凡入佛法要先起信。故經論中說信為手。如",
    "T37n1749_001:0174b25": "人有手至珍寶所隨意採取。若當無手空無",
    "T37n1749_001:0174b26": "所獲信亦如是。入佛法者有信心手隨意採",
    "T37n1749_001:0174b27": "取道法之寶。若當無信空無所得故為生之。",
    "T37n1749_001:0174b28": "第三門中次釋如是我聞之言。先解如是人",
    "T37n1749_001:0174b29": "解多種。今正論之解有兩義。一約法解二約",
    "T37n1749_001:0174c01": "人解。言約法者阿難噵佛言如諸法故名為",
    "T37n1749_001:0174c02": "如。如來所說皆稱前法。說理如理說事如事",
    "T37n1749_001:0174c03": "說因如因說果如果。如是一切故名為如。如",
    "T37n1749_001:0174c04": "法之言是當道理目之為是。良以乖法名為",
    "T37n1749_001:0174c05": "非故如法名是。言約人者今釋迦說如於過",
    "T37n1749_001:0174c06": "去一切佛說故名為如。異說則非如說者是",
    "T37n1749_001:0174c07": "故曰如是。言我聞者阿難對彼未來眾生陳",
    "T37n1749_001:0174c08": "已飡說故曰我聞。聞實是耳何故言我。諸根",
    "T37n1749_001:0174c09": "之別皆我用具。就主彰名故言我聞。問曰法",
    "T37n1749_001:0174c10": "中無人何處有主而言就主說為我聞。釋言",
    "T37n1749_001:0174c11": "法中雖無定主非無假名統御之義故得稱我。",
    "T37n1749_001:0174c12": "故涅槃云譬如四兵合以為軍。雖無定主亦",
    "T37n1749_001:0174c13": "得稱言我軍勇健勝彼。此亦同然。問曰阿難",
    "T37n1749_001:0174c14": "得理聖人。以何義故同凡說我。釋言阿難雖",
    "T37n1749_001:0174c15": "復說我不同凡夫。云何不同。如龍樹釋。說我",
    "T37n1749_001:0174c16": "有三。一見心說我。謂諸凡夫見使未忘我見",
    "T37n1749_001:0174c17": "心中稱說有我。二慢心說我。謂諸學人見使",
    "T37n1749_001:0174c18": "雖除慢使猶在我慢心中稱說有我。三隨世",
    "T37n1749_001:0174c19": "流布宣說有我。謂無學人見慢已除。隨世流",
    "T37n1749_001:0174c20": "布宣說其我。然今阿難結集法時身居無學",
    "T37n1749_001:0174c21": "見慢已除。隨世流布宣說其我故不同凡。問",
    "T37n1749_001:0174c22": "曰無我道理精勝。阿難今者何不就勝宣說",
    "T37n1749_001:0174c23": "無我。乃隨世俗宣說我乎。化我眾生法須如",
    "T37n1749_001:0174c24": "是。若不說我何由可得標別彼此使人識知。",
    "T37n1749_001:0174c25": "是故乃至諸佛化人亦自說我。一時已下義",
    "T37n1749_001:0174c26": "雖兩兼對前一向證信序故自下偏就發起以",
    "T37n1749_001:0174c27": "釋。就中隨處開分為二。文別有五。言處二者",
    "T37n1749_001:0174c28": "一異處起化序。佛在耆闍玄起後時王宮之",
    "T37n1749_001:0174c29": "化。二佛從耆闍崛山沒下身往攝化序。此與",
    "T37n1749_001:0175a01": "勝鬘大況相似。諸經之中此例非一。文別五",
    "T37n1749_001:0175a02": "者初言一時明起化時。第二明佛標其化主。",
    "T37n1749_001:0175a03": "三在王舍下明起化處。四與大下辨列徒眾。",
    "T37n1749_001:0175a04": "五爾時王舍大城已下明起化事。初一時者",
    "T37n1749_001:0175a05": "有人異解備如常破。今正論之。為化之晨目",
    "T37n1749_001:0175a06": "之為時。於佛一代化時眾多。簡別餘時是故",
    "T37n1749_001:0175a07": "言一。與涅槃中我於一時在迦尸國。我於一",
    "T37n1749_001:0175a08": "時在王舍城。我於一時在恒河岸。我於一時",
    "T37n1749_001:0175a09": "在尸首林其言相似。勿得異釋。佛如前解。第",
    "T37n1749_001:0175a10": "三處中在王舍城就寬通舉。此城古昔多在",
    "T37n1749_001:0175a11": "王住名王舍城。耆闍崛山隨處別指。此翻名",
    "T37n1749_001:0175a12": "為靈鷲山也。多有仙靈居住此山。並有鷲鳥",
    "T37n1749_001:0175a13": "居在此。山名靈鷲山。又亦翻名為鷲頭山。以",
    "T37n1749_001:0175a14": "諸鷲鳥居此山頂名鷲頭山。又此山頂像似",
    "T37n1749_001:0175a15": "鷲頭名鷲頭山。遊化處中目之為在。法身平",
    "T37n1749_001:0175a16": "等實無栖託示化有方故云在耳。以何義故",
    "T37n1749_001:0175a17": "偏在此處。此義如彼法華論釋。為顯勝法故",
    "T37n1749_001:0175a18": "在斯耳。以諸城中王舍最勝五山之中耆闍",
    "T37n1749_001:0175a19": "最好故寄表法。第四眾中先列聲聞後彰菩",
    "T37n1749_001:0175a20": "薩。諸經多爾。何故而然。解有三義。一近遠分",
    "T37n1749_001:0175a21": "別。以諸聲聞常隨如來故明佛後隨近先列。",
    "T37n1749_001:0175a22": "菩薩不爾是故後論。何故聲聞偏近如來。解",
    "T37n1749_001:0175a23": "有兩義。一謂諸聲聞智解微劣未閑道法。雖",
    "T37n1749_001:0175a24": "得聖果進止威儀常須佛教故多近佛。是故",
    "T37n1749_001:0175a25": "如來乃至雙林常為制戒。如涅槃中制諸聲",
    "T37n1749_001:0175a26": "聞不食肉等。菩薩人深閑道法不假佛教故",
    "T37n1749_001:0175a27": "不近佛。二以聲聞現蒙佛度越凡成聖荷恩",
    "T37n1749_001:0175a28": "深重故常隨佛圍侍供養。菩薩隨感遊化不",
    "T37n1749_001:0175a29": "定故不近佛。此是第一近遠分別。二形相分",
    "T37n1749_001:0175b01": "別聲聞之人威儀嚴整世共尊敬故列在前。",
    "T37n1749_001:0175b02": "菩薩隨化形儀不定故彰在後。如經中說。文",
    "T37n1749_001:0175b03": "殊一夏三處安居。迦葉呵罰即其事也。三就",
    "T37n1749_001:0175b04": "德分別。如龍樹說教有二種。一祕密教。菩薩",
    "T37n1749_001:0175b05": "德尊理宜在先。聲聞德劣法須在後。二顯示",
    "T37n1749_001:0175b06": "教。聲聞辟支同佛漏盡故列在先。菩薩之人",
    "T37n1749_001:0175b07": "隨化現凡不斷諸漏。若聞菩薩在羅漢上人",
    "T37n1749_001:0175b08": "多驚怪故列在後。今依顯示先列聲聞後彰",
    "T37n1749_001:0175b09": "菩薩。聲聞眾中初言與者以身兼彼稱之為",
    "T37n1749_001:0175b10": "與。大比丘者標列其眾。大外國名曰摩訶。此",
    "T37n1749_001:0175b11": "翻有三。一名為多如多人聚名曰大眾。二名",
    "T37n1749_001:0175b12": "為勝勝過餘道。三名為大廣備高德。比丘胡",
    "T37n1749_001:0175b13": "語此方義翻備含五義。一名怖魔。將出家時",
    "T37n1749_001:0175b14": "令魔戰怯故曰怖魔。比丘出家何豫魔事而",
    "T37n1749_001:0175b15": "生恐怖。魔性姡弊懼他勝己故生怖畏。又畏",
    "T37n1749_001:0175b16": "比丘化他同出空其境界是故恐怖。如涅槃",
    "T37n1749_001:0175b17": "說。此之一義就初彰名。二名乞士。既出家已",
    "T37n1749_001:0175b18": "無所貯畜乞求自活故名乞士。三名淨名。正",
    "T37n1749_001:0175b19": "命乞求離邪命法故曰淨命。此二就其中間",
    "T37n1749_001:0175b20": "立稱。四名淨持戒。精進持戒無有毀犯。五名",
    "T37n1749_001:0175b21": "破惡。以持戒故破離諸惡。此後兩義據終為",
    "T37n1749_001:0175b22": "目。非一稱眾。言千二百五十人俱列其數也。",
    "T37n1749_001:0175b23": "此千二百五十比丘諸經多列。何故而然。佛",
    "T37n1749_001:0175b24": "初得道先度迦葉兄弟三人并其徒眾合有一",
    "T37n1749_001:0175b25": "千。次第來至彼舍城中。度舍利弗及大目連",
    "T37n1749_001:0175b26": "并其徒眾二百五十合為一千二百五十。此",
    "T37n1749_001:0175b27": "等諸聖蒙佛先度捨邪歸正荷佛恩重常隨供",
    "T37n1749_001:0175b28": "養故多列之。下列菩薩。言菩薩者標其眾別。",
    "T37n1749_001:0175b29": "外國正名菩提薩埵翻者略之直云菩薩。此",
    "T37n1749_001:0175c01": "方翻之名道眾生。菩提名道薩埵名眾生。良",
    "T37n1749_001:0175c02": "以此人內心求道而有道行。以道成人名道",
    "T37n1749_001:0175c03": "眾生。若爾聲聞緣覺之人斯皆求道同有道",
    "T37n1749_001:0175c04": "行並以道成。何故獨此偏名菩薩。釋言賢聖",
    "T37n1749_001:0175c05": "名有通別。通則義齊。故涅槃云乃至須陀亦",
    "T37n1749_001:0175c06": "名菩薩。求索盡智無生智故。亦名為佛正覺",
    "T37n1749_001:0175c07": "共道不共道故。乃至諸佛亦名須陀修習無",
    "T37n1749_001:0175c08": "漏逆生死故。為分賢聖是故獨此名為菩薩。",
    "T37n1749_001:0175c09": "等分賢聖何故獨此偏名菩薩。解有三義。一",
    "T37n1749_001:0175c10": "就願心望果分別。唯此眾生期大菩提餘悉",
    "T37n1749_001:0175c11": "不求是故獨此名道眾生。故地論言上決定",
    "T37n1749_001:0175c12": "者願大菩提故獨言菩薩故義當斯耳。二就",
    "T37n1749_001:0175c13": "解心望理分別。凡夫住有二乘著無。有無乖",
    "T37n1749_001:0175c14": "中不會中道。是故不得名道眾生。菩薩不爾",
    "T37n1749_001:0175c15": "妙捨有無契會中道。是故其人名道眾生。三",
    "T37n1749_001:0175c16": "就行分別。入佛法中凡有三門。一教二義三",
    "T37n1749_001:0175c17": "者是行。教淺義深行為最勝。聲聞軟根從教",
    "T37n1749_001:0175c18": "為名。聲者是教飡聲悟解故號聲聞。緣覺次",
    "T37n1749_001:0175c19": "勝從義立目。緣者是義從緣悟解故號緣覺。",
    "T37n1749_001:0175c20": "菩薩最勝就行立稱。行謂自利利他之道。以",
    "T37n1749_001:0175c21": "能成就自利利他俱利之道名道眾生。故地",
    "T37n1749_001:0175c22": "持云聲聞緣覺但能自度。菩薩不爾。自度度",
    "T37n1749_001:0175c23": "他名為道勝。以道勝故名道眾生。三萬二千",
    "T37n1749_001:0175c24": "辨其數也。文殊上首列其名字。亦得名為簡",
    "T37n1749_001:0175c25": "勝異劣。文殊師利此云妙德。自下第五明起",
    "T37n1749_001:0175c26": "化事。於中有二。一明頻婆為子幽禁如來遣",
    "T37n1749_001:0175c27": "人為之說法。二時阿闍世問守門下明韋提",
    "T37n1749_001:0175c28": "希為子禁閉如來自身往彼攝化。以何義故",
    "T37n1749_001:0175c29": "前宜遣人後身自往。釋言前者頻婆沙羅宜",
    "T37n1749_001:0176a01": "願聞法遣人傳授為化義足故身不往。韋提",
    "T37n1749_001:0176a02": "夫人求生淨國淨土之化非佛不開故須身",
    "T37n1749_001:0176a03": "赴。何故舉此惡逆之事而為起發。為彰此界",
    "T37n1749_001:0176a04": "極惡可厭令人棄背。親王之子猶相危害何",
    "T37n1749_001:0176a05": "況他人。即欲使人同悕淨土故。下韋提對佛",
    "T37n1749_001:0176a06": "說言唯願為我說無憂處我當往生。不樂閻",
    "T37n1749_001:0176a07": "浮濁惡之世。即其事也。就初段中文別有四。",
    "T37n1749_001:0176a08": "第一明其頻婆沙羅為子幽禁。二國大夫人",
    "T37n1749_001:0176a09": "名韋提下明其夫人密奉王食以濟王身。三",
    "T37n1749_001:0176a10": "嗽口畢下聖為說法以潤王心。四如是時間",
    "T37n1749_001:0176a11": "逕三七日下明王因食兼由聞法多日不死。",
    "T37n1749_001:0176a12": "初中爾時王舍大城有太子名阿闍世舉禁父",
    "T37n1749_001:0176a13": "人。言爾時者當佛在於王舍城時。王舍大城",
    "T37n1749_001:0176a14": "出其處所。有一太子指斥其人。名阿闍世辨",
    "T37n1749_001:0176a15": "其名諱。此方翻之名未生怨。未生之日相師",
    "T37n1749_001:0176a16": "占之。此兒生已定當害父。因以立字名未生",
    "T37n1749_001:0176a17": "怨。隨順調達惡友之教者明禁父緣。事如經",
    "T37n1749_001:0176a18": "說。提婆達多是佛堂弟阿難親兄。出家之後",
    "T37n1749_001:0176a19": "修得五通。託阿闍世而為檀越。又於一時往",
    "T37n1749_001:0176a20": "至佛所求索徒眾。世尊年邁眾宜付我我當",
    "T37n1749_001:0176a21": "教示。佛時呵曰舍利弗目連神通大智吾尚",
    "T37n1749_001:0176a22": "不以徒眾付之。況汝癡人食唾者乎。調達聞",
    "T37n1749_001:0176a23": "之遂生瞋恕。往世王所說彼世王初生之日",
    "T37n1749_001:0176a24": "被傷因緣勸其害父。自身為王我殺瞿曇自",
    "T37n1749_001:0176a25": "己為佛。新王新佛共匡世間不亦樂乎。世王",
    "T37n1749_001:0176a26": "因是生心害父。故今說言隨順調達惡友之",
    "T37n1749_001:0176a27": "教也。自下明禁父。收執父等禁閉其身制諸",
    "T37n1749_001:0176a28": "群臣一不得往遮不見人。頻婆娑羅往昔有",
    "T37n1749_001:0176a29": "何因遭此危害。如涅槃說。頻婆沙羅往昔為",
    "T37n1749_001:0176b01": "王。於毘富山遊行獵鹿空無所獲。值遇一仙。",
    "T37n1749_001:0176b02": "王便作念正坐此人驅逐令去。遂勅殺之。仙",
    "T37n1749_001:0176b03": "人臨終便發惡願願我來世還如今日心口害",
    "T37n1749_001:0176b04": "汝。彼仙今日阿闍世是。勅害者頻婆王是。是",
    "T37n1749_001:0176b05": "故今時還為世王之所危害。自下第二明其",
    "T37n1749_001:0176b06": "夫人密奉王食以濟王身。於中先明夫人奉",
    "T37n1749_001:0176b07": "食。後王食之。前中初言國大夫人名韋提希",
    "T37n1749_001:0176b08": "標列其人。此是世王親生之母。恭敬大王明",
    "T37n1749_001:0176b09": "心敬也。由敬奉食所以舉之。澡浴淨等身奉",
    "T37n1749_001:0176b10": "食也。王食可知。自下第三明聖為說以潤王",
    "T37n1749_001:0176b11": "心。於中初明頻婆啟請。時目連下聖赴為說。",
    "T37n1749_001:0176b12": "請中初言嗽口畢已牒前起後。合掌遙禮身",
    "T37n1749_001:0176b13": "業請佛欲使如來垂哀授法故身禮也。而作",
    "T37n1749_001:0176b14": "言下口請目連。言大目連是吾親友欲令汝",
    "T37n1749_001:0176b15": "赴願興慈悲授我八戒求哀汝授。聖為說中",
    "T37n1749_001:0176b16": "初明目連應前口請為授八戒。如鷹隼飛疾",
    "T37n1749_001:0176b17": "至王所對前吾親身業赴也。日日如是授王",
    "T37n1749_001:0176b18": "八戒對前求戒口言授也。何者八戒。不殺不",
    "T37n1749_001:0176b19": "盜不婬不妄語不飲酒不歌舞唱伎及往觀聽",
    "T37n1749_001:0176b20": "不著香薰衣及餘嚴身具不上高廣床不得過",
    "T37n1749_001:0176b21": "中食是其八也。此乃是九何得言八。若依毘",
    "T37n1749_001:0176b22": "曇。不著香薰衣不上高床此二同是莊嚴處",
    "T37n1749_001:0176b23": "起合以為一是故言八。若依成實及大智論。",
    "T37n1749_001:0176b24": "前八是戒後一是齊。齊戒合說名八戒齊。八",
    "T37n1749_001:0176b25": "戒齊義廣如別章。此應具論。此八是其在家",
    "T37n1749_001:0176b26": "之人持出家法故令授之。下明如來赴其身",
    "T37n1749_001:0176b27": "請遣人為說。何不自往義如前釋。何故偏遣",
    "T37n1749_001:0176b28": "富樓那為說。以富樓那諸弟子中說法最上",
    "T37n1749_001:0176b29": "巧開人心故偏遣之。下第四明頻婆沙羅因",
    "T37n1749_001:0176c01": "食聞法多日不死。相顯可知。自下第二明其",
    "T37n1749_001:0176c02": "夫人為子幽閉佛往攝化。於中有四。一明夫",
    "T37n1749_001:0176c03": "人為子幽禁。二時韋提希被幽閉下因禁請",
    "T37n1749_001:0176c04": "佛。三未舉頭下佛與弟子因請赴就。四時韋",
    "T37n1749_001:0176c05": "提希見世尊下因見傷歎。初中有三。一明世",
    "T37n1749_001:0176c06": "王欲害其母。二時有臣下臣勸不聽。三勅內",
    "T37n1749_001:0176c07": "宦下餘嗔禁母。初中三句。一阿闍世問守門",
    "T37n1749_001:0176c08": "者。王今在耶。二守門者以事具答。三王聞瞋",
    "T37n1749_001:0176c09": "怒即欲害母。於中初言聞此語已明嗔所由。",
    "T37n1749_001:0176c10": "怒其母等口言呵罵其母。名父為賊名母為",
    "T37n1749_001:0176c11": "伴。後訶沙門以為惡人。言顯可知。即執劍下",
    "T37n1749_001:0176c12": "身欲加害。此初段竟。第二臣勸不聽之中文",
    "T37n1749_001:0176c13": "曲有四。一臣勸不聽。二王見驚怖。三耆婆重",
    "T37n1749_001:0176c14": "勸。四王聞放母。就初段中先列勸人。為王禮",
    "T37n1749_001:0176c15": "下明其勸相。時二大臣說此語下勸已捨去。",
    "T37n1749_001:0176c16": "勸人可知。就勸相中作禮身勸白等口勸。於",
    "T37n1749_001:0176c17": "中初先彰昔異今。初劫已來無量惡王無人",
    "T37n1749_001:0176c18": "害母。王今已下明今異昔。今若害母汗剎利",
    "T37n1749_001:0176c19": "種。臣不忍下明已嫌惡。臣不忍聞心不忍也。",
    "T37n1749_001:0176c20": "殺母眼見何得言聞。謂不忍聞世人傳說。不",
    "T37n1749_001:0176c21": "宜住此身不住也。上來勸竟下明捨去。說此",
    "T37n1749_001:0176c22": "語竟結前起後。以手按劍却行而退正明捨",
    "T37n1749_001:0176c23": "去。臣已背王恐王危害。以劍自防故須按之",
    "T37n1749_001:0176c24": "却行退矣。上來臣勸。自下第二王見驚怖。世",
    "T37n1749_001:0176c25": "王驚懼內心怖也。由見二臣按劍而退恐為",
    "T37n1749_001:0176c26": "異計所以驚怖。告耆婆等口言問也。恐彼背",
    "T37n1749_001:0176c27": "己親向父王故今問之不為我也。耆婆白下",
    "T37n1749_001:0176c28": "是第三段耆婆重勸慎莫害母。是勸辭也。王",
    "T37n1749_001:0176c29": "聞此下是第四段因勸放母。聞此語者聞前",
    "T37n1749_001:0177a01": "耆婆重勸之辭懺悔求救悔前愆也。謂悔向",
    "T37n1749_001:0177a02": "前欲害之愆求彼二臣令不殺己故曰求救。",
    "T37n1749_001:0177a03": "即便捨劍止不害母息後過也。息彼殺事。上",
    "T37n1749_001:0177a04": "來四段合為第二臣勸不聽。勅語已下是第",
    "T37n1749_001:0177a05": "三段明阿闍世餘瞋禁母。餘瞋未止并恐其母",
    "T37n1749_001:0177a06": "更奉王食故勅閉之。從阿闍世問守門者至",
    "T37n1749_001:0177a07": "此第一明韋提希為子被幽閉。自下第二因",
    "T37n1749_001:0177a08": "禁請佛。謂請如來令遣弟子與己相見。於中",
    "T37n1749_001:0177a09": "有三。一將請先禮。二作是言下發言正請。三",
    "T37n1749_001:0177a10": "作是語已悲泣已下請已重禮前中初言被",
    "T37n1749_001:0177a11": "幽閉已牒前起後。愁憂憔悴明心惱也。向耆",
    "T37n1749_001:0177a12": "闍等身業禮也。禮即身請。第三發言正請之",
    "T37n1749_001:0177a13": "中世尊昔時恒遣阿難來慰問我。舉昔類今",
    "T37n1749_001:0177a14": "望佛必遣。今我愁等求今同昔。我今愁憂彰",
    "T37n1749_001:0177a15": "己有苦。世尊威重無由得見不敢望佛。願遣",
    "T37n1749_001:0177a16": "已下請遣弟子與己相見。韋提何故求見目",
    "T37n1749_001:0177a17": "連及與阿難。良以目連是家門師阿難佛侍",
    "T37n1749_001:0177a18": "先恒往來故偏求見。又復夫人居住深宮偏",
    "T37n1749_001:0177a19": "求見一宜相不便故並求見。求見何為。韋提",
    "T37n1749_001:0177a20": "內心厭此惡界求生淨土。欲令二人泣傳意",
    "T37n1749_001:0177a21": "請佛。所以求見。第三段中作是語已悲泣雨",
    "T37n1749_001:0177a22": "淚望佛哀憐。遙向佛禮求遂所請。前已禮竟",
    "T37n1749_001:0177a23": "今復重禮表己慇懃。自下第三佛與弟子隨",
    "T37n1749_001:0177a24": "請赴就。於中初言未舉頭頃明赴時也。機會",
    "T37n1749_001:0177a25": "難差故彼韋提未舉頭頃聖即赴之。爾時已",
    "T37n1749_001:0177a26": "下明聖赴就。爾時世尊在耆闍山彰聖所在。",
    "T37n1749_001:0177a27": "知韋提希心之所念內心知也。勅大目連及",
    "T37n1749_001:0177a28": "以阿難口言勅也。佛耆闍沒於王宮出身自",
    "T37n1749_001:0177a29": "赴也。為赴韋提深敬之意故勅弟子乘空而",
    "T37n1749_001:0177b01": "去。如來自身此沒彼現。又復韋提禁閉深宮",
    "T37n1749_001:0177b02": "地行難赴故現此變。韋提希向前求見弟子。",
    "T37n1749_001:0177b03": "如來何故自身亦去。淨土之化非佛不開傳",
    "T37n1749_001:0177b04": "說難盡故須身往。自下第四明韋提希因見",
    "T37n1749_001:0177b05": "傷歎。於中初見後對傷歎。就前見中時韋提",
    "T37n1749_001:0177b06": "希禮已舉頭明見時也。見世尊等正明所見。",
    "T37n1749_001:0177b07": "佛及弟子並是大夫世儀須避。宮閤之化無",
    "T37n1749_001:0177b08": "宜輒處。故與弟子在空而現。下明傷歎。韋提",
    "T37n1749_001:0177b09": "見佛牒前所覩。自絕瓔珞舉身投地身業懊",
    "T37n1749_001:0177b10": "惱。白世尊下口業怨傷。我宿何罪生此惡子",
    "T37n1749_001:0177b11": "傷己宿愆。世尊何緣與提婆達共為眷屬問",
    "T37n1749_001:0177b12": "佛往因。又復前句自傷惡子。後句怨佛有惡",
    "T37n1749_001:0177b13": "徒眾。由提婆達教阿闍世興造惡逆故為此",
    "T37n1749_001:0177b14": "怨。自下第二明其正宗。文別有四。一韋提通",
    "T37n1749_001:0177b15": "請。二爾時世尊放眉間下佛為通現。三韋提",
    "T37n1749_001:0177b16": "白佛是諸佛土雖復淨下韋提別請。四爾時",
    "T37n1749_001:0177b17": "世尊即便微咲下如來別顯。初中有四。一求",
    "T37n1749_001:0177b18": "生淨國。二不樂閻浮濁惡世下明厭穢土。三",
    "T37n1749_001:0177b19": "今向世尊五體投地下對前所厭懺滅惡因。",
    "T37n1749_001:0177b20": "四唯願佛日教我下對前所忻請問善因。初",
    "T37n1749_001:0177b21": "中唯願專求辭也。專心求佛故曰唯願。無憂",
    "T37n1749_001:0177b22": "處正明所求。淨土安適名無憂處。我當往生",
    "T37n1749_001:0177b23": "明求所為。第二明厭中不樂閻浮提濁惡世者",
    "T37n1749_001:0177b24": "總明所厭。不樂閻浮即為一門。明厭人中怨",
    "T37n1749_001:0177b25": "害之苦。不樂濁惡復為一門。明厭娑婆惡道",
    "T37n1749_001:0177b26": "之苦。此濁惡下別明所厭還明前二。從初乃",
    "T37n1749_001:0177b27": "至多不善聚顯前不樂濁惡世也。明有三途",
    "T37n1749_001:0177b28": "苦果。所以不樂此濁惡處。牒前總中濁惡世",
    "T37n1749_001:0177b29": "也。指此娑婆為濁惡處。地獄畜生餓鬼盈滿",
    "T37n1749_001:0177c01": "明有三途惡道果也。地獄外國名曰泥梨。雜",
    "T37n1749_001:0177c02": "心釋言不可樂故名為地獄。地持釋曰增上",
    "T37n1749_001:0177c03": "可厭名曰泥梨。此皆約就厭心以釋非是當",
    "T37n1749_001:0177c04": "相。當相論之。地下牢獄。是彼罪人受報處故",
    "T37n1749_001:0177c05": "曰地獄。言畜生者雜心釋言以傍行名為畜",
    "T37n1749_001:0177c06": "生。此乃辨相非解名義。名義云何。蓋乃從主",
    "T37n1749_001:0177c07": "畜養為名。一切世人或為驅使或為噉食畜",
    "T37n1749_001:0177c08": "養此生故曰畜生。言餓鬼者雜心釋言以多",
    "T37n1749_001:0177c09": "求故名為餓鬼。此亦辨相非解名義。正解名",
    "T37n1749_001:0177c10": "義者飢渴名餓虛怯多畏目之為鬼。三千剎",
    "T37n1749_001:0177c11": "土同有此惡故曰盈滿。多不善聚惡道因也。",
    "T37n1749_001:0177c12": "無人不起故名為多。又常現行亦名為多。殺",
    "T37n1749_001:0177c13": "盜婬等違理損物說為不善。積集稱聚。以此",
    "T37n1749_001:0177c14": "濁世具有向來不善因果所以不樂。願我未",
    "T37n1749_001:0177c15": "來不聞惡聲不見惡人顯前不樂浮提也。以",
    "T37n1749_001:0177c16": "閻浮提有其惡行有其惡人所以不樂。宿世",
    "T37n1749_001:0177c17": "罪行今逢惡人。罪行名字名為惡聲。願己不",
    "T37n1749_001:0177c18": "聞尚不欲聞。況復更造未來所逢。阿闍世等",
    "T37n1749_001:0177c19": "造逆眾生名為惡人。願更不見亦可如彼。闍",
    "T37n1749_001:0177c20": "世等所作造罪名之為惡。惡逆名字名為惡",
    "T37n1749_001:0177c21": "聲。願己不聞尚不欲聞況復逢值。造逆之者",
    "T37n1749_001:0177c22": "名為惡人。願己不見此是第二明己所厭。自",
    "T37n1749_001:0177c23": "下第三對前所厭懺滅惡因。今向世尊五體",
    "T37n1749_001:0177c24": "投地明懺方便。兩手二足及與頭頂是其五",
    "T37n1749_001:0177c25": "體。五輪設禮為敬法爾故云投地。求哀懺悔",
    "T37n1749_001:0177c26": "正明懺也。求佛哀憐聽己懺謝故曰求哀。懺",
    "T37n1749_001:0177c27": "摩胡語此云悔過。胡漢並舉故曰懺悔。彼韋",
    "T37n1749_001:0177c28": "提希何時造罪今求懺悔。謂過去世。韋提何",
    "T37n1749_001:0177c29": "緣知過有罪。今求懺悔。釋言韋提今生惡子",
    "T37n1749_001:0178a01": "為之被幽閉。將果驗因明過有罪。恐此罪業",
    "T37n1749_001:0178a02": "現償不盡當更受之故須懺悔滅。自下第四",
    "T37n1749_001:0178a03": "對前所忻請問善因。唯願佛日啟告所求。佛",
    "T37n1749_001:0178a04": "能破壞眾生癡闇如日除昏故曰佛日。教我",
    "T37n1749_001:0178a05": "觀於清淨業處正明所請。餘妙佛土純善所",
    "T37n1749_001:0178a06": "歸。是故名為清淨業處。此淨業處願教我觀。",
    "T37n1749_001:0178a07": "自下第二如來對請為其通現通現一切諸",
    "T37n1749_001:0178a08": "佛國土。於中初先放眉間光。如來眉間有一",
    "T37n1749_001:0178a09": "毫毛白如珂雪。其長一丈五尺五寸之圍。其",
    "T37n1749_001:0178a10": "間空中如瑠璃筒宛轉右旋。今從此相而發",
    "T37n1749_001:0178a11": "光明。次明所放照無量土還集佛頂變為金",
    "T37n1749_001:0178a12": "臺。後明臺中廣現諸國令韋提見。問曰韋提",
    "T37n1749_001:0178a13": "樂生安養。何不望直為現彼國而通現乎。若",
    "T37n1749_001:0178a14": "不通現無由得顯彌陀最勝增其深樂故。故",
    "T37n1749_001:0178a15": "通現之。自下第三韋提別請。別請安養韋提",
    "T37n1749_001:0178a16": "白佛是諸佛國雖復清淨皆有光明通領前現。",
    "T37n1749_001:0178a17": "我今樂生極樂世界阿彌陀佛所偏彰所求。唯",
    "T37n1749_001:0178a18": "願教我思惟正受請問其因。思惟正受兩門",
    "T37n1749_001:0178a19": "分別。一定散分別。下三淨業散心思量名曰",
    "T37n1749_001:0178a20": "思惟。十六正觀說為正受。第二就彼十六觀",
    "T37n1749_001:0178a21": "中隨義分別。初二想觀名曰思惟。地觀已後",
    "T37n1749_001:0178a22": "十四種觀依定修起說為正受。自下第四如",
    "T37n1749_001:0178a23": "來別顯。於中有二。一身放光明利益彼王。二",
    "T37n1749_001:0178a24": "口言說法利益夫人。前中初明佛光照王。王",
    "T37n1749_001:0178a25": "後得益。王先須陀故今增進成阿那含。益夫",
    "T37n1749_001:0178a26": "人中初佛為說。說是語已韋提夫人五百侍女",
    "T37n1749_001:0178a27": "得無生下明其得益。前中有四。一略示其處",
    "T37n1749_001:0178a28": "去此不遠。二汝當繫下總勸觀察。三我為汝",
    "T37n1749_001:0178a29": "廣說喻下顯示說相并顯說益。四欲生彼國",
    "T37n1749_001:0178b01": "修三福下正說生業。初中汝知阿彌陀佛去",
    "T37n1749_001:0178b02": "此不遠者十萬億剎名為不遠。就第二段總",
    "T37n1749_001:0178b03": "勸觀中。汝觀彼國勸觀依報。淨業成者勸觀",
    "T37n1749_001:0178b04": "正報。謂佛菩薩及與三品往生人等名業成",
    "T37n1749_001:0178b05": "者。第三段中我今為汝廣說眾喻顯已說相。",
    "T37n1749_001:0178b06": "下以此方日水等相并以此方佛菩薩像類度",
    "T37n1749_001:0178b07": "於彼方名為眾喻。亦令已下明說利益。現益",
    "T37n1749_001:0178b08": "韋提兼益餘凡故云亦令一切凡夫修淨業者",
    "T37n1749_001:0178b09": "得生西方。第四段中文別有二。一教修習三",
    "T37n1749_001:0178b10": "種淨業散善往生。二佛告阿難下教其修習",
    "T37n1749_001:0178b11": "十六正觀定善往生。前中初先總勸觀修習",
    "T37n1749_001:0178b12": "次別列之後總結歎。欲往彼國當修三福是",
    "T37n1749_001:0178b13": "總勸也。別中初門共凡夫法。第二是其共",
    "T37n1749_001:0178b14": "二乘法。第三大乘不共之法。初門之中先",
    "T37n1749_001:0178b15": "明作善。孝養奉事師長敬上行也。慈心不殺",
    "T37n1749_001:0178b16": "慈下行也。修十善業是其止行。身除三邪口",
    "T37n1749_001:0178b17": "離四過意斷三惡是其十也。廣如別章。此應",
    "T37n1749_001:0178b18": "具論。第二門中受持三歸在家戒也。此亦即",
    "T37n1749_001:0178b19": "是沙彌十戒。三歸之義廣如別章。此應具論",
    "T37n1749_001:0178b20": "之。具足眾戒不犯威儀出家戒也。不犯四重",
    "T37n1749_001:0178b21": "名具眾戒。離餘輕過說為威儀。又離性罪名",
    "T37n1749_001:0178b22": "具眾戒。謂離一切殺盜婬等離餘遮過名不",
    "T37n1749_001:0178b23": "犯威儀。謂離一切飲酒過等。第三門中先修",
    "T37n1749_001:0178b24": "自利後明利他。前自利中發菩提心明起願",
    "T37n1749_001:0178b25": "也。菩提是道佛果圓通說為菩提。起意趣向",
    "T37n1749_001:0178b26": "名發心。要而論之。如佛所得我亦當得如是",
    "T37n1749_001:0178b27": "等也。菩提心義廣如別章此應具辨。深信因",
    "T37n1749_001:0178b28": "果明修信也。讀誦大乘明修解也。行能運通",
    "T37n1749_001:0178b29": "目之為乘。乘別有三諸佛所乘餘二不加是",
    "T37n1749_001:0178c01": "故言大。此前自利勸進行者是其利他。上來",
    "T37n1749_001:0178c02": "別列下總結歎。如此三事名為淨業是總結",
    "T37n1749_001:0178c03": "也。告韋提希此三種業三世諸佛淨業正因",
    "T37n1749_001:0178c04": "是嘆辭也。定善生中觀別十六。一是日觀二",
    "T37n1749_001:0178c05": "是水觀三是地觀四是樹觀五是池觀六是總",
    "T37n1749_001:0178c06": "想觀一切樓樹池等七華座觀八佛菩薩像觀",
    "T37n1749_001:0178c07": "九佛身觀十觀世音觀十一大勢至觀十二自",
    "T37n1749_001:0178c08": "往生觀十三雜明佛菩薩十四上品生觀十五",
    "T37n1749_001:0178c09": "中品生觀十六下品生觀。此十六中初之七",
    "T37n1749_001:0178c10": "門觀其依報。後之九門觀彼正報。前言汝當",
    "T37n1749_001:0178c11": "諦觀彼國是初七觀。淨業成者是後九觀。觀",
    "T37n1749_001:0178c12": "別如是。然今文中初之六觀一處論之。後十",
    "T37n1749_001:0178c13": "觀門一處而辨。華座之觀應與前六一處論",
    "T37n1749_001:0178c14": "之。以與佛觀相起義便故在後說。前六觀中",
    "T37n1749_001:0178c15": "文別有三。一佛勅許說二韋提請問三如來",
    "T37n1749_001:0178c16": "為說。初中有五。一總對阿難及韋提希勅聽",
    "T37n1749_001:0178c17": "許說。二善哉下別對韋提嘆前快問。三阿難",
    "T37n1749_001:0178c18": "下別對阿難勸持勸說。四如來今下佛自彰",
    "T37n1749_001:0178c19": "己所說有益。五韋提汝是凡夫下顯已說相。",
    "T37n1749_001:0178c20": "就初段中先告二人。次勅諦聽及以善思。諦",
    "T37n1749_001:0178c21": "猶審也。善是好也。下許為說。如來今為未來",
    "T37n1749_001:0178c22": "眾生惱。賊苦者說清淨業煩惱侵害故說為",
    "T37n1749_001:0178c23": "賊。能起五惡牽生五痛五燒等事名之為苦。",
    "T37n1749_001:0178c24": "為說淨業而為對治此。說日等六種觀門以",
    "T37n1749_001:0178c25": "為淨業。第二段中善哉韋提是總嘆辭。善猶",
    "T37n1749_001:0178c26": "好也。哉是助辭。快問此事出其所歎。由前請",
    "T37n1749_001:0178c27": "問廣開往生淨土之業所以嘆之。第三段中",
    "T37n1749_001:0178c28": "初勅阿難。今自受持。後勅阿難廣為他說。第",
    "T37n1749_001:0178c29": "四段中如來今者舉能教人。教韋提等舉所",
    "T37n1749_001:0179a01": "教者。近教韋提遠教未來一切眾生。聖意普",
    "T37n1749_001:0179a02": "也。觀於西方極樂世界出所教事。前六觀中",
    "T37n1749_001:0179a03": "未教觀人。是故直言觀極樂土。以佛力下明",
    "T37n1749_001:0179a04": "觀利益益有三種。一佛力故見。見之分了故",
    "T37n1749_001:0179a05": "如明鏡自見面像。由佛教力并由神力故得",
    "T37n1749_001:0179a06": "見之。二由見心喜。三應時下由見心喜得無",
    "T37n1749_001:0179a07": "生忍。由知彼國從心而現達本無法故得無",
    "T37n1749_001:0179a08": "生。無生理也。慧心安理名無生忍。忍具有五",
    "T37n1749_001:0179a09": "如仁王經說。一是伏忍在於種性解行位中",
    "T37n1749_001:0179a10": "學觀諸法能伏煩惱故名為伏。二是信忍二",
    "T37n1749_001:0179a11": "三地於無生理信心決定名為信忍。三者順",
    "T37n1749_001:0179a12": "忍四五六地破相入如趣順無生名為順忍。",
    "T37n1749_001:0179a13": "四無生忍七八九地證實離相名無生忍。五",
    "T37n1749_001:0179a14": "寂滅忍十地已上破相畢竟冥心至寂證大涅",
    "T37n1749_001:0179a15": "槃名寂滅忍。今言無生是第四門。下文宣說",
    "T37n1749_001:0179a16": "韋提希等得無生忍即其事也。第五段中告",
    "T37n1749_001:0179a17": "韋提希汝是凡夫彰其分齊。不能遠觀彰所",
    "T37n1749_001:0179a18": "不堪。韋提夫人實大菩薩。此會即得無生法",
    "T37n1749_001:0179a19": "忍。明知不小亦化為凡。心想劣等正明不堪。",
    "T37n1749_001:0179a20": "心想羸劣明心不能遠照彼土。未得天眼明",
    "T37n1749_001:0179a21": "目不能遠見彼國。有異方便令汝得見明已",
    "T37n1749_001:0179a22": "巧示。此即略顯說之相也。教觀此方日水等",
    "T37n1749_001:0179a23": "事令知彼方名異方便令得見矣。上來第一",
    "T37n1749_001:0179a24": "佛勅許說。自下第二韋提啟請。韋提白佛我",
    "T37n1749_001:0179a25": "以佛力故見彼國領荷佛恩明己已見。韋提",
    "T37n1749_001:0179a26": "前於佛光臺中得見彼國名佛力見。若佛滅",
    "T37n1749_001:0179a27": "下為他請問。滅後眾生濁惡不善明有惡因。",
    "T37n1749_001:0179a28": "濁謂五濁。何等為五。一曰命濁命報短促。二",
    "T37n1749_001:0179a29": "眾生濁無其人行。三煩惱濁諸結增上。四者",
    "T37n1749_001:0179b01": "見濁謂謗不信。五者劫濁所謂飢饉疫病刀",
    "T37n1749_001:0179b02": "兵。此五同能濁亂淨心故名為濁。惡者五惡。",
    "T37n1749_001:0179b03": "殺盜邪婬妄語飲酒是其五也。不善是其十",
    "T37n1749_001:0179b04": "不善業。身三口四及意三邪是其十也。亦可",
    "T37n1749_001:0179b05": "五惡通說以為濁惡不善。五苦所逼明有苦",
    "T37n1749_001:0179b06": "果。如大經說。五痛五燒是其五苦。何者五痛。",
    "T37n1749_001:0179b07": "有人造作殺盜邪婬妄語飲酒現遭危難王法",
    "T37n1749_001:0179b08": "刑罰是其五痛。何者五燒。即前五惡當墮三",
    "T37n1749_001:0179b09": "途受諸苦毒名為五燒。云何當見阿彌陀佛",
    "T37n1749_001:0179b10": "極樂世界正為啟請。自下第三佛為宣說。是",
    "T37n1749_001:0179b11": "中應先解淨土義然後釋文。義如別章。文中",
    "T37n1749_001:0179b12": "初先教其觀日令知方所。後五教觀彼土嚴",
    "T37n1749_001:0179b13": "相。日觀有三。一總勸觀二教三結。汝及眾生",
    "T37n1749_001:0179b14": "應當專心想於西方是總觀也。云何下教。云",
    "T37n1749_001:0179b15": "何問也。凡作下教。一切有目皆見日沒舉所",
    "T37n1749_001:0179b16": "觀事。當起想下正教觀察。是為下結。第二觀",
    "T37n1749_001:0179b17": "中文別有四。一辨觀相二是為下結三此想",
    "T37n1749_001:0179b18": "成下顯其成相四如此想者名粗見下結成分",
    "T37n1749_001:0179b19": "齊。初中有四。一作水想二變水成氷三者變",
    "T37n1749_001:0179b20": "氷以為瑠璃四觀瑠璃以成大地。於中有三。",
    "T37n1749_001:0179b21": "一觀瑠璃內外映徹二見地下寶柱承擎三見",
    "T37n1749_001:0179b22": "地上諸相莊嚴。莊嚴有四。一以眾寶間錯其",
    "T37n1749_001:0179b23": "地二寶出雜光成諸樓觀三樓觀兩邊有諸華",
    "T37n1749_001:0179b24": "幢四華幢上多有樂器演出妙音。餘皆可知。",
    "T37n1749_001:0179b25": "第三觀中文別有五。一辨觀相依三昧見名",
    "T37n1749_001:0179b26": "為地想二是為下結三佛告下勸持勸說四若",
    "T37n1749_001:0179b27": "觀下明觀利益五作是觀下辨觀邪正。第四",
    "T37n1749_001:0179b28": "觀樹文別有三。一結前生後以為起發二辨",
    "T37n1749_001:0179b29": "觀相三總結之。文顯可知。第五觀水文亦",
    "T37n1749_001:0179c01": "有三。一總生起二辨觀相三總結之。八功德",
    "T37n1749_001:0179c02": "水者清淨不臭輕冷濡美飲時調適飲已無患",
    "T37n1749_001:0179c03": "是其八也。清淨色入不臭香入輕冷及濡是",
    "T37n1749_001:0179c04": "其觸入美是味入後二法入。下第六門是其",
    "T37n1749_001:0179c05": "總觀。文別有四。一辨觀相二總結之三明觀",
    "T37n1749_001:0179c06": "益四辨觀邪正。初中有四。一觀寶樓二樹三",
    "T37n1749_001:0179c07": "地四觀寶池。就觀樓中初正觀樓次觀樓上",
    "T37n1749_001:0179c08": "及虛空中多諸音樂後結成相名為粗見。",
    "T37n1749_001:0179c09": "觀經義疏(本終)"
}