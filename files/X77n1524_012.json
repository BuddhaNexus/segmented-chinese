{
    "X77n1524_012:0452a06": "補續高僧傳卷第十二",
    "X77n1524_012:0452a08": "明吳門華山寺沙門　明河　撰",
    "X77n1524_012:0452a09": "　　習禪篇",
    "X77n1524_012:0452a10": "金　佛光道悟禪師傳",
    "X77n1524_012:0452a11": "道悟。俗寇氏。陝右蘭州人。生而有齒。年十六求出家。",
    "X77n1524_012:0452a12": "父母不聽。乃不食數日。許之祝髮。後二年。自臨洮歸",
    "X77n1524_012:0452a13": "彎子店宿。夜夢梵僧喚覺。適聞馬嘶。豁然大悟。歸家",
    "X77n1524_012:0452a14": "喜不自勝。吟唱云。見也羅。見也羅。徧虗空。只一箇。告",
    "X77n1524_012:0452a15": "其母曰。我拾得一物。其母於囊槖中。尋索不見。問是",
    "X77n1524_012:0452a16": "何物。師曰。我自無始以來。不見了底物。其母不省。他",
    "X77n1524_012:0452a17": "日欲游諸方。鄉人送者求頌。有水流須到海。鶴出白",
    "X77n1524_012:0452a18": "雲頭之句。至熊耳。果遇白雲海公。先是。人問海。何不",
    "X77n1524_012:0452a19": "擇法嗣。海亦作頌。有芝蘭秀發獨出西秦之語。比師",
    "X77n1524_012:0452a20": "之至。夜聞空中人言。來日接郭相公。黎明。海呼僧。行",
    "X77n1524_012:0452a21": "令持香花。接我關西弟子寺。乃唐郭子儀建。今渠自",
    "X77n1524_012:0452a22": "來住持也。既至。一言相契。徑付衣盂。寺前甞有剽而",
    "X77n1524_012:0452a23": "殺人者。來告急。師呼眾擒之。曰。即汝是賊。尋得其巢",
    "X77n1524_012:0452a24": "穴。賊眾請命。師示其要言而釋之。路不拾遺者數十",
    "X77n1524_012:0452b01": "年。人以此益信師前身汾陽王也。大定二十四年。白",
    "X77n1524_012:0452b02": "雲既沒。師開堂出世。初鄭之普照。次三鄉之竹閣菴。",
    "X77n1524_012:0452b03": "時著白衣。跨牛橫笛。游於洛川。人莫之測。甞謂人曰。",
    "X77n1524_012:0452b04": "道我是凡向聖位裏去。道我是聖向凡位裏去。道我",
    "X77n1524_012:0452b05": "不是聖不是凡。才向毗盧頂上。有些行履處。泰和五",
    "X77n1524_012:0452b06": "年。結夏於臨洮之大勢寺。開圓覺經。升座曰。此席。止",
    "X77n1524_012:0452b07": "講得一半去。在至五月十二日晚參。翌日早盥潄畢。",
    "X77n1524_012:0452b08": "呼侍者曰。我病也尋藥去。侍者足未及門。師已臥逝。",
    "X77n1524_012:0452b09": "方丈上有五色雲。如寶葢。中有紅光如日者三。春秋",
    "X77n1524_012:0452b10": "五十有五。僧臘三十有九。",
    "X77n1524_012:0452b11": "政言．了奇二師傳",
    "X77n1524_012:0452b12": "政言。許州長社人。姓王氏。九歲事資福院淨良長老。",
    "X77n1524_012:0452b13": "為師執役。且十年辭良。游教庠。時浩公僧錄。居南京。",
    "X77n1524_012:0452b14": "講唯識論。言。往謁之。決擇性相。造理深至。浩公心醉",
    "X77n1524_012:0452b15": "焉。因命代演。聲稱隆起。講座方倚為重。遂改趨而縛",
    "X77n1524_012:0452b16": "禪。坐靜於嵩山龍潭。又即汝州紫雲峯結茆。未有所",
    "X77n1524_012:0452b17": "入。聞慈照禪師唱道香山。乃往投之。慈照。舉金剛云",
    "X77n1524_012:0452b18": "如來者。即諸法如義。汝如何會。因忽有省。曰。諸緣不",
    "X77n1524_012:0452b19": "壞兮性無滅。雲散長空兮天皎月。慈照可之。言終不",
    "X77n1524_012:0452b20": "自肯。走中都。見廣慧。廣慧命掌記室。久之始帖然。出",
    "X77n1524_012:0452b21": "世住仰天山。遷益都義安院。暨鄭州之普照。河南之",
    "X77n1524_012:0452b22": "法雲。與天潭柘之龍泉。皆駐化之地。所至法音弘流。",
    "X77n1524_012:0452b23": "霑被如響。其舉揚宗旨。脫落窠臼。如鶻起長空。駿騰",
    "X77n1524_012:0452b24": "平野。奔逸絕塵。難為覯附。製頌古拈古各百篇。金剛",
    "X77n1524_012:0452c01": "經證道歌有。注金臺有。錄真心有。說皆行於世。且能",
    "X77n1524_012:0452c02": "以游戲餘力。崇飾伽藍。具有成績可考。又異乎枯槁",
    "X77n1524_012:0452c03": "寂莫。置事物於度外。為禪者也。老於頴濵之釣臺。以",
    "X77n1524_012:0452c04": "大定乙巳年。入寂。",
    "X77n1524_012:0452c05": "了奇。白霫富庶人。姓潘氏。十六試經得度。業華嚴。窮",
    "X77n1524_012:0452c06": "玄洞奧。歷參知識。後於廣慧言下知。歸廬柘水西溪",
    "X77n1524_012:0452c07": "之上。破納蔬食。滅跡絕累。十餘年。為諸貴強主竹林。",
    "X77n1524_012:0452c08": "學徒雲萃。展鉢敷坐。數盈五千。大定十九年。無病右",
    "X77n1524_012:0452c09": "脇而化。世壽五十一。茶毗。舍利五色者無算。而建塔",
    "X77n1524_012:0452c10": "焉。滹陽中虗翁銘之曰。師應緣而來。善萬物初未形。",
    "X77n1524_012:0452c11": "緣盡而去。了不為死生縈。游戲如幻。絕去來之妄情。",
    "X77n1524_012:0452c12": "妙無所住。乃師之令行。嗚呼。是為之銘。",
    "X77n1524_012:0452c13": "清涼相公傳",
    "X77n1524_012:0452c14": "弘相。號西溪。出沂水王氏。初棄家為佛子。事祖照上",
    "X77n1524_012:0452c15": "人。以通經得僧服。乃恣讀內外書凡十年。多所究觀。",
    "X77n1524_012:0452c16": "聞虗明亨公住普照。道價重一時。盡棄所學而學焉。",
    "X77n1524_012:0452c17": "虗明知其不凡。欣然納之。又十年。乃佩其印。出世住",
    "X77n1524_012:0452c18": "鄭州之大覺。嵩山之少林。沂州之普照。最後住清涼。",
    "X77n1524_012:0452c19": "師勤於按納。有諮決之者。為之徵詰開示。傾囷倒廩。",
    "X77n1524_012:0452c20": "無復餘地。故雖退居謝事。而學者益親之。為人欵曲",
    "X77n1524_012:0452c21": "周密。而疾惡太甚。人有不合理者。必赤數之。怫然之",
    "X77n1524_012:0452c22": "氣。不能自掩。平居教學者曰。禪道微矣。非專一而靜。",
    "X77n1524_012:0452c23": "則決不可入。世間學解。謾費日力耳。及自為詩。并言",
    "X77n1524_012:0452c24": "語動作。一切以寓之。至食息頃不能忘。元遺山好問。",
    "X77n1524_012:0453a01": "與師同游蘭若峯。道中談避寇時事。師以為凡出身",
    "X77n1524_012:0453a02": "以對世。能外生死。然後能有所立。生死雖大事。視之",
    "X77n1524_012:0453a03": "要如翻覆手。然則坎止流行。無不可者。此須從靜功",
    "X77n1524_012:0453a04": "中來。念念不置境。當自熟耳。時小雪後。路峻而石滑。",
    "X77n1524_012:0453a05": "師已老。力不能自持。足一跌翻折而墜。同行者失聲。",
    "X77n1524_012:0453a06": "而莫能救。直下數十尺。僅礙大樹而止。遺山驚問。師",
    "X77n1524_012:0453a07": "神色自若。徐云。學禪四十年。脚跟乃為石頭取勘。聞",
    "X77n1524_012:0453a08": "者皆大笑。因共歎境熟之言。果其日用事而不妄也。",
    "X77n1524_012:0453a09": "年六十四而寂。所著文集三。曰歸樂。曰退休。曰清涼。",
    "X77n1524_012:0453a10": "并語錄一卷。傳諸方。",
    "X77n1524_012:0453a11": "圓性傳",
    "X77n1524_012:0453a12": "圓性。順州懷柔侯氏子。自王父以上。皆隱晦無悶。父",
    "X77n1524_012:0453a13": "琦。母杜氏。夢異僧授以神珠而娠。迄誕室有光。童時",
    "X77n1524_012:0453a14": "斷葷血。舉止端肅。九歲請于父母。願為僧。許之。依都",
    "X77n1524_012:0453a15": "城奉福寺振公為師。十五受滿分戒。習唯識起信論。",
    "X77n1524_012:0453a16": "有叩之者。答之如響。義精旨妙。皆出入意表。久之嘆",
    "X77n1524_012:0453a17": "曰。是法。非思量分別之所能。解果在言乎。天德初。佛",
    "X77n1524_012:0453a18": "日禪師入汴。師袖香謁之。佛日嘿識其器。而施錐劄。",
    "X77n1524_012:0453a19": "師益自剋鍊。不四旬恍然有入。佛日肯之。及佛日赴",
    "X77n1524_012:0453a20": "遼陽之請。師侍行。抵惠安。舉為立僧。指示切要。一眾",
    "X77n1524_012:0453a21": "欽服。後以皇后教旨。住韓州功德院。未幾捨去。渡大",
    "X77n1524_012:0453a22": "河。歷齊魯。時昭禪師居越峯。將造訪之。是夕。昭坐室",
    "X77n1524_012:0453a23": "中。見一大神偉服立於前。白曰。廣慧大士來也。當除",
    "X77n1524_012:0453a24": "舘以待。詰旦。昭整眾延佇食。時師至矣。眾大駭。昭虗",
    "X77n1524_012:0453b01": "心盡敬。以所見告焉。師笑而已。浮汴而洛。抵關右。所",
    "X77n1524_012:0453b02": "至老師宿學。皆為師下。天德初。被旨主竹林。明年徙",
    "X77n1524_012:0453b03": "惠安。明肅皇后。遣中使奉以磨衲衣。并金帛諸物。佐",
    "X77n1524_012:0453b04": "開堂之費。久之。竹林舊眾。念法乳不已。僉曰。吾師也。",
    "X77n1524_012:0453b05": "惠安安得擁留。權巧以歸之。時海陵領留鑰。嚮師道",
    "X77n1524_012:0453b06": "風。賜廣慧通理之號。洎紫方袍。栴檀寶塔。大士像。竟",
    "X77n1524_012:0453b07": "符越峯神告之語。大定間。遷潭柘。將大有營建。或以",
    "X77n1524_012:0453b08": "寺久廢。規模宏大。懼難克集。請少損之。師曰。吾心計",
    "X77n1524_012:0453b09": "已定。第恐不誠爾。不十年而潭柘落成。視舊有加焉。",
    "X77n1524_012:0453b10": "其始工也。鑿山之際。有巨石崩墜。轟聲如雷。眾駭避。",
    "X77n1524_012:0453b11": "師恬弗為顧。石至師而止。不遠尋尺。若有神禦之者。",
    "X77n1524_012:0453b12": "其在竹林時。竹林實遼長主。賜第制侔宮闕。雖為梵",
    "X77n1524_012:0453b13": "剎。而臺門尚存。師謂非僧居所。宜亟命撤去。得故甎",
    "X77n1524_012:0453b14": "百萬。為方丈基甃。仍以其餘。即故基為俗室。而鼎新",
    "X77n1524_012:0453b15": "其門。凡所成務傳永久。盡竭衣盂所不惜。律身持物。",
    "X77n1524_012:0453b16": "凡可以久行益後者。皆著之令典。使傳將來。用志之",
    "X77n1524_012:0453b17": "精專如此。以大定十五年六月。化于潭柘。世壽七十",
    "X77n1524_012:0453b18": "二。僧臘五十七。",
    "X77n1524_012:0453b19": "明河曰。此傳取諸塔石。石文乃金永定節使楊邦",
    "X77n1524_012:0453b20": "基譔。謂。佛果自西蜀來汴。以心印傳佛日。佛日傳",
    "X77n1524_012:0453b21": "廣慧。為南岳下十七世。則佛日為妙喜。無疑矣。及",
    "X77n1524_012:0453b22": "後云。師侍佛日赴遼陽。又云。數從佛日入禁中說",
    "X77n1524_012:0453b23": "法。考時校處。又似非妙喜。茫然不知佛日為何人。",
    "X77n1524_012:0453b24": "若果妙喜。何年譜。傳燈不載此事。年譜但云女直",
    "X77n1524_012:0453c01": "之肆驕。取禪師十數。師為首選。虜酋壯。傳不少屈。",
    "X77n1524_012:0453c02": "由是一眾獲免。其行得無師實行如楊所云。而後",
    "X77n1524_012:0453c03": "返作譜者為之諱也耶。抑佛日非妙喜。佛果下。別",
    "X77n1524_012:0453c04": "有一佛日耶。楊文定有所據。必有一人當之。大都",
    "X77n1524_012:0453c05": "妙喜始終。如青天白日。不容隱諱。筆此以俟高明",
    "X77n1524_012:0453c06": "考訂。",
    "X77n1524_012:0453c07": "相了傳",
    "X77n1524_012:0453c08": "相了。義州宋氏子。生有奇瑞。兒時。行必直視。坐必跏",
    "X77n1524_012:0453c09": "趺。一日。聞祖父誦賦。至秦皇漢武不死何歸。亟問死",
    "X77n1524_012:0453c10": "歸何處。祖異之。語其父曰。此子非塵俗中人。可令出",
    "X77n1524_012:0453c11": "家。遂從師落髮。游講。通華嚴圓覺等經。機思明敏。闡",
    "X77n1524_012:0453c12": "發精當。頗為同學宗仰。因讀圓覺。至修多羅教如標",
    "X77n1524_012:0453c13": "月指處。忽爾動疑曰。經既為標。月何所在。吾將問之",
    "X77n1524_012:0453c14": "諸方知識也。乃腰包。見清安月公。又訪咸平定公。復",
    "X77n1524_012:0453c15": "走綿州。謁大明誘公。皆不契。誘公曰。汝緣不在此。懿",
    "X77n1524_012:0453c16": "州崇福超公。汝師也。必為子發其奧。遽謁超公。公一",
    "X77n1524_012:0453c17": "見處以首職。雖殷眾務。而究研益力。至寢食都廢。一",
    "X77n1524_012:0453c18": "日。因居士請益超公。俱胝一指公案。師立座隅。忽問",
    "X77n1524_012:0453c19": "曰。俱胝一指頭禪。受用不盡。未審。和尚禪有多少。公",
    "X77n1524_012:0453c20": "與一喝。師于喝下領旨。身心脫空。如處瑠璃寶月間。",
    "X77n1524_012:0453c21": "快爽不自勝。呈偈云。窺破浮雲月色寒。偶然頓歇髑",
    "X77n1524_012:0453c22": "髏乾。通身光透威音外。普應羣機作大緣。公為彈指",
    "X77n1524_012:0453c23": "印之。未幾。公以老而退。師受命補其處。遷松林。徙惠",
    "X77n1524_012:0453c24": "安。又移潭柘。轉主竹林。師性恬退。雖屢踞大剎。皆迫",
    "X77n1524_012:0454a01": "于不得已。松林潭柘。至棄眾而逃。人物色得之擁而",
    "X77n1524_012:0454a02": "去。師竟不得自主也。居恒自歎古人藏身無跡。己不",
    "X77n1524_012:0454a03": "能如之。為進道之累。且稟性貞純。慈不忤物。平生未",
    "X77n1524_012:0454a04": "甞略起嗔恚。縱遇呵毀。而容色不易。所至唯信緣甘",
    "X77n1524_012:0454a05": "分。不務營飾。非理道之要。行之有益于性命身心者。",
    "X77n1524_012:0454a06": "勿自處。亦勿以處人。此皆昭著可言者。如其潛德密",
    "X77n1524_012:0454a07": "行。殆非人所能知之。以泰和三年。書偈危坐而化。壽",
    "X77n1524_012:0454a08": "七十。臘六十二。茶毗。有百千蝴蝶。自烈燄中飛出。化",
    "X77n1524_012:0454a09": "祥雲五色。現于空界。牙齒不壞。附遺骨而瘞于龍泉",
    "X77n1524_012:0454a10": "古寺。",
    "X77n1524_012:0454a11": "法贇傳",
    "X77n1524_012:0454a12": "法贇。兗州侯氏子。幼事嵫陽明首座為師。大定間。以",
    "X77n1524_012:0454a13": "誦經通得僧服。從事義理之學。根性頴利。同學者少",
    "X77n1524_012:0454a14": "所及。游參叩詰。洞見深秘。告山明和尚。靈岩才師。皆",
    "X77n1524_012:0454a15": "授以印記。尋領眾。主告山。闡抉幽微。方世路清夷。禪",
    "X77n1524_012:0454a16": "林軌則未改。師道風藹然。為諸方所重。移兗州普照。",
    "X77n1524_012:0454a17": "倅路公宣叔。潛心內乘。與師為法喜淘汰之游。師登",
    "X77n1524_012:0454a18": "座。宣叔。朝服頂禮。法重身尊。哲勝傾下。然師沉嘿自",
    "X77n1524_012:0454a19": "守。不以文字言語。驚流俗為門戶計。住持不務修營。",
    "X77n1524_012:0454a20": "學者繁盛。動則蜂擁。迄無顯受灌頂者。其不輕許與",
    "X77n1524_012:0454a21": "如此。師有弟子曰汴公者。嗣法于亨虗明亭。亭直上",
    "X77n1524_012:0454a22": "不為震雲凌雨之所摧偃。當龍興禁蕩之餘。破屋數",
    "X77n1524_012:0454a23": "椽。殘僧三四輩。灌園自給。不肯輕旁時貴之門。或贈",
    "X77n1524_012:0454a24": "之詩云。道大宜高謇。禪枯耐寂寥。葢頭茅一把。繞腹",
    "X77n1524_012:0454b01": "篾三條。風味可想而見。其孤峻自拔。必有所從來其",
    "X77n1524_012:0454b02": "自師乎。後汴歸自南。哀敘曰。汴落髮事師五六年。始",
    "X77n1524_012:0454b03": "避兵而南。比歸師去世已久。師生于正隆初。而歿于",
    "X77n1524_012:0454b04": "興定之末年。過六十。但以喪亂之後。時事凋殘。師之",
    "X77n1524_012:0454b05": "行事無從考。按至於卒葬時日。亦不能知者。特汴未",
    "X77n1524_012:0454b06": "南渡時事耳。元好問。據此以銘師塔。",
    "X77n1524_012:0454b07": "義廣傳(道海)",
    "X77n1524_012:0454b08": "義廣。汶陽人。生范氏。范氏。故顯族。師自童稚。酷好讀",
    "X77n1524_012:0454b09": "釋氏書。年二十竟削染。禮嵩山戒壇院威公為師。而",
    "X77n1524_012:0454b10": "受具焉。厲志游參西之丹霞。質法于志禪師。眼光一",
    "X77n1524_012:0454b11": "瞬。鍼芥相投。志欲顯然付授。師知之而逃。甞語人曰。",
    "X77n1524_012:0454b12": "由定發慧。必用毗尼。為之室宇。去凡即聖。必以三昧",
    "X77n1524_012:0454b13": "為之軌道苟學之未博。業之未精。其能至此乎。故一",
    "X77n1524_012:0454b14": "意精修。不以知見。自滿過方城寶泉山。為善士所擁",
    "X77n1524_012:0454b15": "結茆以奉之。曰古佛堂。居數年。遂成大叢席。即今之",
    "X77n1524_012:0454b16": "普濟寺是也。師深入禪定。而以淨土為行。首戴華嚴",
    "X77n1524_012:0454b17": "涅槃經。遶佛必五百匝。作禮必五百拜。持佛名日數",
    "X77n1524_012:0454b18": "萬遍。至夜儼然而坐。率以為常。如此者二十年。老而",
    "X77n1524_012:0454b19": "彌篤。或請為眾開堂。演無上乘。師笑而不答。尋以老",
    "X77n1524_012:0454b20": "退居白蓮堂。以院事付道海。道海。恬退有至行。叅彰",
    "X77n1524_012:0454b21": "德淵公。頗有發明。師以方便致之。使不能辭也。海遂",
    "X77n1524_012:0454b22": "升座。為四眾說法。遠近傾皈。師喜以付託得人。大安",
    "X77n1524_012:0454b23": "二年。說三偈坐脫。海盡心後事。葬之日。送者五萬人。",
    "X77n1524_012:0454b24": "哀響震激。師戒守清潔。人無貴賤老少。一接之以慈。",
    "X77n1524_012:0454c01": "平生行業。所可紀錄者甚夥。師道價隆重。梁鄭人宗",
    "X77n1524_012:0454c02": "之。若一佛出世時。歸戒壇。定省威公尚無恙。師奉侍",
    "X77n1524_012:0454c03": "克勤。事無巨細。皆親執之。不異為沙彌時。即此一節。",
    "X77n1524_012:0454c04": "亦人所難能。海之能下師。實師有所感之云。",
    "X77n1524_012:0454c05": "海雲大士傳",
    "X77n1524_012:0454c06": "印簡。山西之嵐谷寧遠人。姓宋氏。微子之後。生於金",
    "X77n1524_012:0454c07": "之泰和壬戌年。人品恢偉。童幼神悟。七歲父授以孝",
    "X77n1524_012:0454c08": "經開宗明義章。乃曰。開者何宗。明者何義。父驚異。知",
    "X77n1524_012:0454c09": "非塵勞中人。携見傅戒顏公。顏。欲觀其根器。授以草",
    "X77n1524_012:0454c10": "菴歌。至壞與不壞主元在。師問曰。主在何處。顏曰。何",
    "X77n1524_012:0454c11": "主。師曰。離壞不壞者。曰此客也。師曰。主聻。顏沉吟而",
    "X77n1524_012:0454c12": "已。尋禮中觀沼公為師。十一預恩納具。有洪彥上座",
    "X77n1524_012:0454c13": "問曰。于今受大戒了。緣何作小僧。師曰。緣僧小故。戒",
    "X77n1524_012:0454c14": "說大也。試問。上座戒老耶小耶。曰。我身則老。語未終。",
    "X77n1524_012:0454c15": "師大聲曰。休生分別。一日。上座教僧去。師背上拍一",
    "X77n1524_012:0454c16": "下。待回首。乃竪指示之。僧如教拍師背。師便竪一指。",
    "X77n1524_012:0454c17": "座太奇之。師年十二。中觀聽師參問。誨之曰。汝所欲",
    "X77n1524_012:0454c18": "文字語言耳。向去皆止之。唯身心若槁木死灰。今時",
    "X77n1524_012:0454c19": "及盡功用純熟。悟解真實。大死一場休有餘氣。到那",
    "X77n1524_012:0454c20": "時節。瞥然自肯。方與吾相見。師謹受教。一日。扶中觀",
    "X77n1524_012:0454c21": "行。觀曰。法燈禪師道。看他家事忙。且道承誰力。汝作",
    "X77n1524_012:0454c22": "麼生會。師將中觀手一掣。觀曰。這野狐精。師曰。喏喏。",
    "X77n1524_012:0454c23": "師年十三時。成吉思皇帝。征伐天下。師在寧遠。於城",
    "X77n1524_012:0454c24": "陷之際。稠人中俾師斂髻。師告曰。若從國儀。則失僧",
    "X77n1524_012:0455a01": "相也。遂獲如故。師年十八。元兵復取嵐城。四眾逃難",
    "X77n1524_012:0455a02": "解散。師獨侍中觀。曰。吾年迫桑榆。汝方富有春秋。今",
    "X77n1524_012:0455a03": "此玉石俱焚奚益。子可以去矣。師泣曰。因果無差。死",
    "X77n1524_012:0455a04": "生有命。安可離師求脫免乎。縱或得脫。亦非人子之",
    "X77n1524_012:0455a05": "心也。觀察師誠確。囑師曰。子向去朔漠。有大因緣。吾",
    "X77n1524_012:0455a06": "與子俱北渡矣。明日城降。元帥史天澤。見師氣宇。問",
    "X77n1524_012:0455a07": "曰。爾何人。曰我沙門也。史曰。食肉否。曰何肉。史曰人",
    "X77n1524_012:0455a08": "肉。師曰。人非獸也。虎豹尚不相食。況人乎。曰今日兵",
    "X77n1524_012:0455a09": "刃之下。能無傷乎。師曰。必仗其外護者。史喜甚。又元",
    "X77n1524_012:0455a10": "帥李七哥。問曰。爾既為僧。禪耶教耶。師曰。禪教乃僧",
    "X77n1524_012:0455a11": "之羽翼也。如國之用人。必須文武兼濟。李曰。然則必",
    "X77n1524_012:0455a12": "也從何而住師曰。二俱不住。李曰。爾何人也。師曰。佛",
    "X77n1524_012:0455a13": "師。復曰。吾師亦在於此。二公見師年幼。無所畏懼。應",
    "X77n1524_012:0455a14": "對不凡。即與往見中觀。聞觀教誨切至。乃大喜曰。有",
    "X77n1524_012:0455a15": "是父。必有是子也。相與禮觀為師。與師結金石之契。",
    "X77n1524_012:0455a16": "于是。國王大加恩賜。延居興安香泉院。署中觀慈雲",
    "X77n1524_012:0455a17": "正覺大禪師。師寂照英悟大師。所需皆官給。及中觀",
    "X77n1524_012:0455a18": "示寂。師為乞食看塔。一夜。聞空中有聲召師名。師瞥",
    "X77n1524_012:0455a19": "然有省。乃遷居三峯道院。復問人告曰。大事將成。行",
    "X77n1524_012:0455a20": "矣。無滯於此。黎明。杖策之燕。過松鋪。值雨宿岩下。因",
    "X77n1524_012:0455a21": "擊火大悟。自捫面曰。今日始知眉橫鼻直。信道天下",
    "X77n1524_012:0455a22": "老和上。不寐語。先是。中觀垂寂。師問曰。某甲當依何",
    "X77n1524_012:0455a23": "人。了此大事。觀曰。慶八十去。師既入燕。至大慶壽寺。",
    "X77n1524_012:0455a24": "乃省觀語。徑謁中和老人璋公。中和。先一夕夢一異",
    "X77n1524_012:0455b01": "僧策杖。徑趍方丈。踞師子座。次日師至。中和笑曰。此",
    "X77n1524_012:0455b02": "子。乃夜來所夢者。師問曰。某甲不來而來。作麼生相",
    "X77n1524_012:0455b03": "見。中和曰。叅須實參。悟須實悟。莫打野[打丁+埋]。師曰。某甲",
    "X77n1524_012:0455b04": "因擊火迸散。乃知眉橫鼻直。和曰。我此處別。師曰。如",
    "X77n1524_012:0455b05": "何。和曰。牙是一口骨。耳是兩片皮。師曰。將謂別有。和",
    "X77n1524_012:0455b06": "曰。錯。師喝曰。草賊大敗。和休去。次日。和復舉臨濟兩",
    "X77n1524_012:0455b07": "堂首座齊下喝因緣。師竪拳一拍。當時丈堂震動。遂",
    "X77n1524_012:0455b08": "受中和印記。出世屢坐大道場。皆太師國王。及諸重",
    "X77n1524_012:0455b09": "臣之命。師室中。甞以四無依語勘學者。無一當對揚",
    "X77n1524_012:0455b10": "者。一日。廊中逢數僧。連問不契。皆被打。問最後一僧。",
    "X77n1524_012:0455b11": "汝那裏去。僧云。覓和上去。師云。覔他作麼。僧云。待痛",
    "X77n1524_012:0455b12": "與一頓。師云。將甚麼來打。僧四顧云。不將棒來。師連",
    "X77n1524_012:0455b13": "打四下云。這掠虗漢。眾皆走。師召云。諸上座。眾回首。",
    "X77n1524_012:0455b14": "師云。是甚麼。丁酉正月。加師先天鎮國大士之號。己",
    "X77n1524_012:0455b15": "亥冬。命主大慶壽寺。壬寅。護必烈大王。請師赴帳下。",
    "X77n1524_012:0455b16": "問佛法大意。王大悅。從師受菩提心戒。因奏曰。我釋",
    "X77n1524_012:0455b17": "迦氏之法。於廟堂之論。在王法正論品。理固昭然。非",
    "X77n1524_012:0455b18": "難非易。恐王者不能盡行也。又宜求天下大賢碩儒。",
    "X77n1524_012:0455b19": "問以古今治亂興亡之事。當有所聞也。王大悅。錫以",
    "X77n1524_012:0455b20": "珠襖金錦無縫大衣。奉以師禮。將別王。王問。佛法此",
    "X77n1524_012:0455b21": "去。如何受持。師曰。信心難生。善根難發。今已發生。務",
    "X77n1524_012:0455b22": "須護持專一不忘。不見三寶有過。恒念百姓不安。善",
    "X77n1524_012:0455b23": "撫綏。明賞罰。執政無私。任賢納諫。一切時中。甞行方",
    "X77n1524_012:0455b24": "便。皆佛法也。師既行。有一惡少。肆言謗法。王按之將",
    "X77n1524_012:0455c01": "加法焉。專使白師。師回啟云。明鏡當臺。妍媸自現。神",
    "X77n1524_012:0455c02": "鋒在掌。賞罰無私。若以正念現前。邪見外魔。殺之可",
    "X77n1524_012:0455c03": "矣。然王者。當以仁恕為心乃可。王益敬焉。尋奉命統",
    "X77n1524_012:0455c04": "僧。賜白金萬兩。即昊天寺建大會。為國祈福。蒙哥皇",
    "X77n1524_012:0455c05": "帝即位。顧遇隆渥。丙夏辰。旭威烈王。奉以金柱杖。金",
    "X77n1524_012:0455c06": "縷袈裟。求法語開示。七月。師會諸耆舊。錄所長物見",
    "X77n1524_012:0455c07": "數。令主後事。丁巳夏。說偈畢。師云。汝等少喧。吾欲偃",
    "X77n1524_012:0455c08": "息。侍僧急呼主事人至。師吉祥。泊然而逝矣。世壽五",
    "X77n1524_012:0455c09": "十六。茶毗。獲舍利無算。護必烈王。為建塔於大慶壽",
    "X77n1524_012:0455c10": "寺之側。諡佛日圓明大師。望臨濟為十六世。",
    "X77n1524_012:0455c11": "元　正因傳",
    "X77n1524_012:0455c12": "正因。杭仁和金浦人。姓俞氏。宋嘉定六年生。出胎紫",
    "X77n1524_012:0455c13": "胞瓊質。如蓮華捧足狀。頷下黑子。出數毫盈寸。童年。",
    "X77n1524_012:0455c14": "能先事而知。凡事不學自解。年十五為人已疾。禦菑",
    "X77n1524_012:0455c15": "輒騐。從季父守常。出家於殊勝寺。精修苦學。脇不至",
    "X77n1524_012:0455c16": "席者三年。每懽局於聞見。儗出游參請。時笑翁堪禪",
    "X77n1524_012:0455c17": "師。道價傾動叢林。師往育王禮焉。翁始陽拒之。命坐",
    "X77n1524_012:0455c18": "下板閱月。一夕聞霹靂聲。忽通身汗流。快爽如脫殻。",
    "X77n1524_012:0455c19": "拊掌大笑曰。如是如是。亟入見翁。翁肯之。俾侍左右。",
    "X77n1524_012:0455c20": "因自號曰霹靂。初主徽州黃山之祥符。宋秀王諸孫。",
    "X77n1524_012:0455c21": "蚤所賞識。治精藍霅水上延之。或又以建康之保寧",
    "X77n1524_012:0455c22": "請。皆不就。尋以父喪。歸金浦。迎母入寺中。以孝養終",
    "X77n1524_012:0455c23": "其天年。師受知穆陵最深。賜師號紫衣。宗藩戚畹。下",
    "X77n1524_012:0455c24": "逮閭巷信善。靡不皈依。以為真佛子也。杭既歸元。民",
    "X77n1524_012:0456a01": "生理未定。師為粥食餓者。日以千計。每歲佛懽喜日。",
    "X77n1524_012:0456a02": "設無遮會。普資冥福。世祖尋訪江南人物。御史中丞",
    "X77n1524_012:0456a03": "崔某言。杭州殊勝寺因長老。有異德。聘不能致。詔侍",
    "X77n1524_012:0456a04": "臣。強起至京。引見說法。稱旨。退就集賢院。錫賚優厚。",
    "X77n1524_012:0456a05": "越五年。告老還山。宣授圓明通應禪師。詔公卿大夫",
    "X77n1524_012:0456a06": "名師宿德。設祖道都門外送之。以榮其歸。師在京時。",
    "X77n1524_012:0456a07": "當丁亥秋潦。饑民視昨逾甚。杭父老。盻盻然覬師言",
    "X77n1524_012:0456a08": "還。而未得請。飛書勉其徒。悉出衣鉢之資。為續艱食。",
    "X77n1524_012:0456a09": "賴全活者甚眾。既還山。進諸弟子語之曰。吾老矣。山",
    "X77n1524_012:0456a10": "門營葺缺如。傾囊側囷。非所靳。將鳩工度料。其相與",
    "X77n1524_012:0456a11": "亟圖之。眾翕樂以聽。各盡其力。不數年。殊勝為之煥",
    "X77n1524_012:0456a12": "然。未幾示疾。勉弟子以道曰。吾二十七日去矣。至期",
    "X77n1524_012:0456a13": "端坐而寂。塔全身於後圃。世壽八十五。僧臘六十一。",
    "X77n1524_012:0456a14": "元叟端禪師傳",
    "X77n1524_012:0456a15": "行端。字元叟。族臨海何氏。世為儒家。年十一。從叔父",
    "X77n1524_012:0456a16": "茂上人。得度於餘杭化城院。氣識淵邃。慨然以道自",
    "X77n1524_012:0456a17": "任。參藏叟老禪師于徑山。得旨。次至淨慈石林鞏公。",
    "X77n1524_012:0456a18": "處以記室。大德庚子。出世湖之資福。名聞京國。特旨",
    "X77n1524_012:0456a19": "賜慧文正辯禪師。行中書平章張公。舉師住中天竺。",
    "X77n1524_012:0456a20": "復遷靈隱。有旨。設水陸齋於金山。命師說法。竣事入",
    "X77n1524_012:0456a21": "覲。奏對稱旨。加賜佛日普炤之號。南歸即退。廬于良",
    "X77n1524_012:0456a22": "渚之西菴。至治壬戌。三宗四眾。相率白於行宣政院。",
    "X77n1524_012:0456a23": "請師補徑山。仍闔奏請降璽書護持。師至是凡三被",
    "X77n1524_012:0456a24": "金襴之賜。人以為榮。而師漠如也。主徑山席三十年。",
    "X77n1524_012:0456b01": "足不越閫。道隆德重。諸方仰之。間作詩文。清絕古雅。",
    "X77n1524_012:0456b02": "林石田前輩居吳山。閉門無接。于師特敬慕之。甞贈",
    "X77n1524_012:0456b03": "師以詩。有能吟天寶句不廢嶺南禪之句。石田知師。",
    "X77n1524_012:0456b04": "以詩猶知見重。況知師以道者乎。先虎岩住徑山時。",
    "X77n1524_012:0456b05": "師為第一座。每聞巖法座上。舉云。度宗為北兵攻急。",
    "X77n1524_012:0456b06": "命道士設大醮。奏章天廷。問國家重事。高公伏章。久",
    "X77n1524_012:0456b07": "不得報。既竣事問故。高公云。為定徑山四十八代住",
    "X77n1524_012:0456b08": "持。天門不開。故得報遲也。巖舉此謂。住持非苟然。至",
    "X77n1524_012:0456b09": "於四十八代住持。尚預定之天庭。師聞頗心非之。及",
    "X77n1524_012:0456b10": "師繼席。適當其次。至正辛巳。示寂。窆全身於寂炤院。",
    "X77n1524_012:0456b11": "八十八歲也。",
    "X77n1524_012:0456b12": "晦機熈禪師傳",
    "X77n1524_012:0456b13": "元熈。字晦機。豫章唐氏子。世業儒。西山明覺院明公。",
    "X77n1524_012:0456b14": "乃師族叔父。聚宗族子弟教世典。師與兄元齡。俱習",
    "X77n1524_012:0456b15": "進士業。元齡既登第。師遂從明公祝髮焉。將游方。其",
    "X77n1524_012:0456b16": "母私具白金為裝。師謂財足以喪志。善言辭之。不持",
    "X77n1524_012:0456b17": "一錢以行。聞物初觀禪師。闡化玉几。往依之。初與語",
    "X77n1524_012:0456b18": "驚異。留侍左右。久之。謁東叟穎於南屏。命掌記。至元",
    "X77n1524_012:0456b19": "間。總統楊璉真珈。奉旨。取育王舍利。親詣師。求記述",
    "X77n1524_012:0456b20": "舍利始末。因招以俱。師稚不欲行。善言辭曰。我有老",
    "X77n1524_012:0456b21": "母。兵後存亡不可知。遂歸江西。則元齡。先以臨江通",
    "X77n1524_012:0456b22": "制。從文丞相起兵死。獨母在堂。師奉之以孝聞。元貞",
    "X77n1524_012:0456b23": "二年。始出世百丈。居十二載。法席振興。至大初。應淨",
    "X77n1524_012:0456b24": "慈請入寺日。行省官屬。俯伏致迎。師發揚宗旨。四方",
    "X77n1524_012:0456c01": "英衲。一時輻輳。結制日。為眾上堂。以手作結布袋勢",
    "X77n1524_012:0456c02": "云。南山今日結布袋口了也。汝等諸人。各各於中。身",
    "X77n1524_012:0456c03": "心安居平等性智。忽有箇衝開碧落。撞倒須彌底。莫",
    "X77n1524_012:0456c04": "道結子不堅密。良久云。縵天網子百千重。說法脫略",
    "X77n1524_012:0456c05": "窠臼類如此。居七載。遷徑山。已而杖策歸南屏。百丈",
    "X77n1524_012:0456c06": "大仰之徒。聞師退閒。爭來迎致。師辭不獲已。遂返仰",
    "X77n1524_012:0456c07": "山。又三年而終。壽八十二。葬於金雞石下。其弟子在",
    "X77n1524_012:0456c08": "杭者。分爪髮塔于淨慈西隱。師嗣物初。初嗣北磵。磵",
    "X77n1524_012:0456c09": "則佛照之子。法脉淵源有自故。師身後之思。在學人",
    "X77n1524_012:0456c10": "為益深也。",
    "X77n1524_012:0456c11": "水盛禪師傳",
    "X77n1524_012:0456c12": "水盛。字竺源。自號無住翁。饒之樂平范氏子。十七依",
    "X77n1524_012:0456c13": "羅山院甞公。甞使從儒者學。而師每習禪定。且針指",
    "X77n1524_012:0456c14": "出血。書金剛經。甞呵之。師云。學儒可敵生死耶。從度",
    "X77n1524_012:0456c15": "走。謁月庭忠公於蔣山。端坐一室。以三百六十骨節。",
    "X77n1524_012:0456c16": "八萬四千毫竅。及山河大地。咸攝入一念。始覺變易。",
    "X77n1524_012:0456c17": "繼凝定。雙瞳與合為一。汙從眥流。亦不知所楚。後三",
    "X77n1524_012:0456c18": "四日。見色聞聲。漸搖撼不動。遂發願云。吾此生不能",
    "X77n1524_012:0456c19": "作佛。當入無間地獄也。傍觀者。為之吐舌。俄過匡廬。",
    "X77n1524_012:0456c20": "止東林。復奮云。今夕必就蒲茵上死爾。即正襟趺坐。",
    "X77n1524_012:0456c21": "加精進力。夜參。半至極切孤危之際。捐命一躍不覺。",
    "X77n1524_012:0456c22": "如出荊棘之叢。所履之地忽爾平沉。而秋空素月。連",
    "X77n1524_012:0456c23": "娟獨炤。返觀自身。湛湛澄澄。唯一念不忘耳。洎歸羅",
    "X77n1524_012:0456c24": "山。方全體頓現。偶閱妙喜明心見性。非桑門事之辭。",
    "X77n1524_012:0457a01": "又復致疑。越五載。會孤舟濟公於蔣山。有所言不契。",
    "X77n1524_012:0457a02": "復往無為。見無能教公。舉濟言質之。無能云。為汝不",
    "X77n1524_012:0457a03": "解故也。師忽大省。盡脫去玄妙知解。歷觀從前所悟。",
    "X77n1524_012:0457a04": "皆夢中爾。無能。撫其背而記之云。爾後當大弘吾宗",
    "X77n1524_012:0457a05": "也。師辭去。東游四明天童。已而歸息浮梁。既隱于南",
    "X77n1524_012:0457a06": "巢。巢民柳氏。割山地建蘭若。以棲師。地當五峯之下。",
    "X77n1524_012:0457a07": "舊有龍潭五所。聞師至。悉乘風雷徙去。天曆己巳。遣",
    "X77n1524_012:0457a08": "官以聘起師。主西湖之妙果。師弘闡宗旨。震撼四方。",
    "X77n1524_012:0457a09": "學徒一集。至有不遠萬里而來者。時已行役僧之令。",
    "X77n1524_012:0457a10": "師引退。返南巢故隱。而嚮慕者。愈眾。宗藩宣讓王。累",
    "X77n1524_012:0457a11": "遣使者致師。師以老病固辭。淮西廉訪使斡公王倫",
    "X77n1524_012:0457a12": "徒。監察御史常公道夫。尤極趍仰。集賢學士傅公立。",
    "X77n1524_012:0457a13": "月灣先生吳公存。與師為世外交甚篤。月灣至有晚",
    "X77n1524_012:0457a14": "始聞道之歎。師常矚學徒云。凡剃髮染衣。當洞諸佛",
    "X77n1524_012:0457a15": "心宗。行解相應。以正悟之境。靈靈自炤。歲久月深。具",
    "X77n1524_012:0457a16": "大無畏。如透水月華。萬浪千波。觸之不散。方不被生",
    "X77n1524_012:0457a17": "死陰魔所惑。此師生平實證實悟者。故亦用是以誨",
    "X77n1524_012:0457a18": "人也。師制行峻絕。有壁立萬仞之意。廣信祝蕃遠甞",
    "X77n1524_012:0457a19": "云。番陽竺源。吳中斷崖。其人類孤峯懸崖。可仰望而",
    "X77n1524_012:0457a20": "不可攀躋。人稱之為實錄。至正丁亥夏四月。召四眾",
    "X77n1524_012:0457a21": "戒飭之。引紙膝上書偈。端坐而逝。將葬。是夜有光。如",
    "X77n1524_012:0457a22": "匹練自天際下燭。交相通貫。未幾。散布五峯之頂。復",
    "X77n1524_012:0457a23": "合於塔中。彌三夕乃止。巢之居民。凡數十里聚觀駭",
    "X77n1524_012:0457a24": "異之。世壽七十有二。僧臘五十又三。",
    "X77n1524_012:0457b01": "一溪如公．本源達公傳",
    "X77n1524_012:0457b02": "自如。閩人也。元兵下江南。師年少為游兵所掠。至臨",
    "X77n1524_012:0457b03": "安。棄之而去。富民胡氏收養之。令伴其子弟。讀書鄉",
    "X77n1524_012:0457b04": "塾。凡遇講書。輒凝神靜聽。嘿識無所遺忘。胡氏目之",
    "X77n1524_012:0457b05": "而喜。因子之既長。命隸里中無相寺為僧。叅雲峯高",
    "X77n1524_012:0457b06": "公於徑山。得旨。師戒檢精嚴。法服應器不離體。初住",
    "X77n1524_012:0457b07": "浙江萬壽寺。後有大家黃氏。重師道行。常供以伊蒲",
    "X77n1524_012:0457b08": "塞饌。一日請歸其家。進供愈勤。乃開私帑。示所藏金",
    "X77n1524_012:0457b09": "玉爛然。欲師一動其心。師顧而笑。師謂左右曰。彼黃",
    "X77n1524_012:0457b10": "氏。以帑中寶示我。欲誘我死去為其子耳。殊不知我",
    "X77n1524_012:0457b11": "視此為糞土。古人墮此轍者何限。非但為其子。為其",
    "X77n1524_012:0457b12": "牛馬者有之。我自是其疎黃氏矣。天曆初。中天竺笑",
    "X77n1524_012:0457b13": "隱訴公。奉詔。開山大龍翔寺。因舉代住中天者三人。",
    "X77n1524_012:0457b14": "御筆點師名。宣政院具蔬敦請。化時。靈異極多。",
    "X77n1524_012:0457b15": "善達。字本源。仙居柴氏子。早年與及菴信公行脚。有",
    "X77n1524_012:0457b16": "高志。眼葢諸方。謁雪巖于大仰。隨眾無所咨請。後登",
    "X77n1524_012:0457b17": "雙徑。入雲峯之室。久之蒙印可。師骨氣超然。律身行",
    "X77n1524_012:0457b18": "己。老而彌篤。保寧淨慈徑山三剎。皆海內大道場。師",
    "X77n1524_012:0457b19": "以次臨之。整叢林。御大眾。皆有成績可紀。丈室蕭然。",
    "X77n1524_012:0457b20": "圓蒲之外。一物烏有。夜則孤燭。炷香安坐至旦。率以",
    "X77n1524_012:0457b21": "為常。又體所稟。與人異遇。嚴寒則衣絺綌。大熱則衣",
    "X77n1524_012:0457b22": "繒絮。以餘資。建大圓院於東路半山。為雲侶食息小",
    "X77n1524_012:0457b23": "憩之地。一日會眾。敘平生行脚事畢。嗒焉長逝。二師",
    "X77n1524_012:0457b24": "同出雲峯之門。皆有奇骨。真難兄弟也。",
    "X77n1524_012:0457c01": "橫川珙禪師傳",
    "X77n1524_012:0457c02": "如珙。字子璞。永嘉林處士。娶宗正寺丞康公丕祖之",
    "X77n1524_012:0457c03": "女舉三子。師其季也。生於宋嘉定壬午。處士。以師孩",
    "X77n1524_012:0457c04": "孤。狷潔不肉食。難養於俗。其季父。有為禪沙門者。名",
    "X77n1524_012:0457c05": "正則。年十五從其祝髮。預戒後即行參訪。初從石田",
    "X77n1524_012:0457c06": "於靈隱。及癡絕至。猶留從之。然終疑礙無入。聞天目",
    "X77n1524_012:0457c07": "禮禪師太白眾盛。往投以疑。目詧其可受。為舉南山",
    "X77n1524_012:0457c08": "筀笋東海烏賊。師儗對。目隨掌之。因忽有省。遂留給",
    "X77n1524_012:0457c09": "侍。國清斷橋。明眼謹肯可求藏主得師。橋遷淨慈。為",
    "X77n1524_012:0457c10": "第一座。橋甞言。第一座有行解。可師表宰相。乃以師",
    "X77n1524_012:0457c11": "領鴈山靈岩禪寺。說法嗣天目。師疾宗唱之濫古響。",
    "X77n1524_012:0457c12": "瘖鬱於可不可。白黑無所諱。為提拈贊示。必崖聳標",
    "X77n1524_012:0457c13": "立。務特起以映於古。不少牽避於俗好惡。其辯強自",
    "X77n1524_012:0457c14": "勝若此。然與人語囁吻。促刺不敢出。視之巽愿人也。",
    "X77n1524_012:0457c15": "其蓄眾慈以誠。不為銜勒威控之術。或面諍抗倔不",
    "X77n1524_012:0457c16": "遜旁聽皆憤。師終無所罰。更收拭進。使之不以忤己",
    "X77n1524_012:0457c17": "為銜。人始嫌其不威。久而懷之。舉遷能仁。丙子之亂。",
    "X77n1524_012:0457c18": "乃歸放牧寮。辭病閉臥。不應外。至元二十年。忽有旨。",
    "X77n1524_012:0457c19": "授師育王廣利禪寺。師愕眙。謂非己。疑拒累月乃受。",
    "X77n1524_012:0457c20": "葢有奏於上者。而不以告。其遷能仁亦然。自公選道",
    "X77n1524_012:0457c21": "廢。位以求得。惟師皆自至。時論榮之。師既引宗據祖。",
    "X77n1524_012:0457c22": "屏遏今學。年漸歲炙。以取慕信。當教法衰殘。諸老師",
    "X77n1524_012:0457c23": "物故。學者無所往。皆聚於師。故季年聲實喧震。傾撼",
    "X77n1524_012:0457c24": "天下。然師未甞以望譽怙挾。慢略細故。雖瓦埏木植。",
    "X77n1524_012:0458a01": "羮菹辛醎。碎屑之間。即眾所資仰。必盡其慮力。咸有",
    "X77n1524_012:0458a02": "跡可觀述。凡六年乃退。前退之歲。為藏穴寺側。曰此",
    "X77n1524_012:0458a03": "菴。將沒造曰。吾旦日行矣。歸坐。書所以訣眾者而化。",
    "X77n1524_012:0458a04": "年六十八。至元二十六年三月也。師朴。外少飾中凝",
    "X77n1524_012:0458a05": "不雜。能持坥坦。不變於怒喜怨愛。晚居能仁育王。道",
    "X77n1524_012:0458a06": "益光。師亦懼於無傳。講誘孜孜。未有厭位。却眾嗜閑",
    "X77n1524_012:0458a07": "意。或迫而欲之則忻然。避脫棄比毛秕。不以進退順",
    "X77n1524_012:0458a08": "通懷蠆芥。弟子稟遺誡。窆全身于塔。師自預為塔銘",
    "X77n1524_012:0458a09": "及訣眾語。與所說法。有錄。高安釋圓至。序而行焉。",
    "X77n1524_012:0458a10": "竹泉林禪師傳",
    "X77n1524_012:0458a11": "法林。別號了幻。台寧海黃氏子。依太虗同公出家。看",
    "X77n1524_012:0458a12": "睦州語有省。參元叟於中竺。洞徹底蘊。東嶼在淨慈。",
    "X77n1524_012:0458a13": "招分半座。談說聳震。有古大老之風。竺原在浮山。得",
    "X77n1524_012:0458a14": "師提唱語。稱譽不置。尋美以偈。有五百眾中居上首。",
    "X77n1524_012:0458a15": "妙解堪作天人師之句。居蒙堂不出戶者九年。行省",
    "X77n1524_012:0458a16": "脫歡公。請主萬素。遷中竺。至元四年。主靈隱。順帝錫",
    "X77n1524_012:0458a17": "以金襴法衣。時寂炤在徑山。父子同時唱道。五山人",
    "X77n1524_012:0458a18": "以為盛事。大能翔席虗。行院致幣焉。師固辭。使者往",
    "X77n1524_012:0458a19": "返不已。師避于會稽山中。行院知不可強。仍請領靈",
    "X77n1524_012:0458a20": "隱。無何退居了幻菴。至正十五年春。感疾。集諸徒敘",
    "X77n1524_012:0458a21": "平生本末。且誡之曰。佛法下衰。無甚於今。宜各努力。",
    "X77n1524_012:0458a22": "吾世緣止於斯矣。書偈曰。七十二年。虗空打橛。末後",
    "X77n1524_012:0458a23": "一句。不說不說。奄然而化。龕留十日。顏色不變。窆全",
    "X77n1524_012:0458a24": "身於松源塔西。塔前古桂。當春吐花。清香滿路。見者",
    "X77n1524_012:0458b01": "歎異。侍講學士黃晉卿。目見其事。書塔銘中。",
    "X77n1524_012:0458b02": "一關逵傳",
    "X77n1524_012:0458b03": "正逵。字一關。番陽方氏子。初參晦機。語已逸格絕塵。",
    "X77n1524_012:0458b04": "機首肯。處以明窓。自是禪講諸老。競以書聘。欲令出",
    "X77n1524_012:0458b05": "門下。逵不從。時端元叟。說法徑山。人尊之為當代妙",
    "X77n1524_012:0458b06": "喜。乃往從之。纔入門。叟厲聲一喝。若聞雷霆。黏縛盡",
    "X77n1524_012:0458b07": "脫。遽作禮。叟曰。汝果何所見耶。問答數轉。皆愜叟意。",
    "X77n1524_012:0458b08": "顧左右曰。是般若位中人也。遂錄為子歸侍司。遷掌",
    "X77n1524_012:0458b09": "記。後出世金陵之崇因。帝師廉其賢。授以佛日普炤",
    "X77n1524_012:0458b10": "之號。",
    "X77n1524_012:0458b11": "徑山新志云。逵見宋濂傳。而宋文集實無有。且帝",
    "X77n1524_012:0458b12": "師贈號。同琦楚石。楚石亦元叟之嗣。大都元叟法",
    "X77n1524_012:0458b13": "嗣滿天下。必有逵無疑。但不知新志據何書也。姑",
    "X77n1524_012:0458b14": "錄之。以備考。",
    "X77n1524_012:0458b15": "妙源傳",
    "X77n1524_012:0458b16": "妙源。越州象山陳氏子。秉具觀方。遇緣而省。見僧流",
    "X77n1524_012:0458b17": "逐物遺道。憂之形于色。乃曰。不耐塵勞。心曷繇制。願",
    "X77n1524_012:0458b18": "習賤事。以調伏之。寓本州天寧寺。歲大饑。赤足踵化",
    "X77n1524_012:0458b19": "以資眾。其師虗堂愚公。不肯下宰相吳潛。潛怒繫之",
    "X77n1524_012:0458b20": "獄辱之。師奉之惟謹。有疑而問。隨問而解。久之廓然。",
    "X77n1524_012:0458b21": "虗堂彈指曰。源乎。汝今太平矣。虗堂住徑山。春秋已",
    "X77n1524_012:0458b22": "老。俾師首眾。學子林立寮下。與之析微闡妙。甚得虗",
    "X77n1524_012:0458b23": "堂心。虗堂曰。是可不一出為人乎。力贊主平江薦嚴。",
    "X77n1524_012:0458b24": "內外事不一廢。舉鼓山國清。辭不就。就泉州水陸院。",
    "X77n1524_012:0458c01": "治若薦嚴。而人益信慕之。愀然曰。吾寧久于是。携錫",
    "X77n1524_012:0458c02": "以歸。知者。又議定水。曰。源公行堅望高。使力請必不",
    "X77n1524_012:0458c03": "讓。以素所往來者通意。乃欣然而來。道聲益宏。或以",
    "X77n1524_012:0458c04": "儒釋異同為問。師曰。同感物而動。漢儒失之。繇是有",
    "X77n1524_012:0458c05": "不同焉。儒以治人為學。佛以治心為學。治人治心。其",
    "X77n1524_012:0458c06": "跡有異。而其道未始不同。人或過于侈。師誡之曰。祿",
    "X77n1524_012:0458c07": "損則福益。盍慎諸而已。布衣鐵服。終日尸坐。語徹機",
    "X77n1524_012:0458c08": "迅。奔電絕壑。不可遏制。稍斂戢則瞬息在几席間。禪",
    "X77n1524_012:0458c09": "人仰之。士人宗之。精於詩。然不肯表襮。舊築在越之",
    "X77n1524_012:0458c10": "雲頂。將終。願解定水以歸。且命毋建塔。毋火化。以任",
    "X77n1524_012:0458c11": "其壞。其徒弗忍。卒瘞之。至元十八年也。世壽七十有",
    "X77n1524_012:0458c12": "五。",
    "X77n1524_012:0458c13": "鐵山瓊禪師傳",
    "X77n1524_012:0458c14": "瓊禪師。脫胎便知有佛法。十八辭親事佛。二十二圓",
    "X77n1524_012:0458c15": "頂被佛衣。造石霜學祥菴主。觀鼻端白。身心清淨。俄",
    "X77n1524_012:0458c16": "有僧自雪巖來。道欽禪師風範。即日腰包而[遄而+王]。巖教",
    "X77n1524_012:0458c17": "單提無字。師依而行之。至第四夜。通身汗流。清快不",
    "X77n1524_012:0458c18": "可言。嗣見高峯妙公。始得工夫成片。後謁蒙山。山問。",
    "X77n1524_012:0458c19": "參禪到何地。是畢工處。不能對。屢入室下語。只道欠",
    "X77n1524_012:0458c20": "在。一日見三祖信心銘。云歸根得旨。隨照失宗。忽有",
    "X77n1524_012:0458c21": "省。舉似山。山云。又剝一層了也。大都箇事。如剝珠相",
    "X77n1524_012:0458c22": "似。愈剝愈明淨。剝一剝。勝他幾生功夫也。雖然。但下",
    "X77n1524_012:0458c23": "語猶只是欠在。一日定中。忽觸着欠字。身心豁然。徹",
    "X77n1524_012:0458c24": "骨徹髓。如積雪卒然開霽。忍俊不住。跳下禪床擒住。",
    "X77n1524_012:0459a01": "山云。我欠少箇甚麼。山打三掌。師禮拜。山云。且喜數",
    "X77n1524_012:0459a02": "年一着。子今日方了。後住南嶽鐵山。為雪岩燒香。曰。",
    "X77n1524_012:0459a03": "師不負我。實我負師。葢以離師太早。今日方見師用",
    "X77n1524_012:0459a04": "處也。師以出世。為人非細事。孤峯草菴。磅礴一世。故",
    "X77n1524_012:0459a05": "法道不盛。或云。師道行。三韓中峯本公所謂無端。將",
    "X77n1524_012:0459a06": "戒定慧三學。徧作漫天網子。向萬里鯨濤之東。攔空",
    "X77n1524_012:0459a07": "一撒。直得高麗國僧俗二眾。沸騰上下。奔趨往還。無",
    "X77n1524_012:0459a08": "極導公。師剃度弟子。別有傳師之狀。短髮被額。顧聳",
    "X77n1524_012:0459a09": "而頤削。面色如菜。有普說一篇。詞義剴切。真末世光",
    "X77n1524_012:0459a10": "明幢。孤風壁立。不在古人後也。",
    "X77n1524_012:0459a11": "淨日傳",
    "X77n1524_012:0459a12": "淨日。號東巖。俗居南康之都昌。姓寥氏。幼絕葷。蔬果",
    "X77n1524_012:0459a13": "自持。十五祈親。祝髮廬山之香林。鮐背長身。圓相傑",
    "X77n1524_012:0459a14": "耀。訪道仰山石霜。遂入浙。叩癡絕。越二夏不契。登徑",
    "X77n1524_012:0459a15": "山。見無準。準大許之。後謁西巖惠於天童。惠。無準大",
    "X77n1524_012:0459a16": "弟子也。其提示。一秉于準。危機敏鋒。迎拒莫覩。風止",
    "X77n1524_012:0459a17": "水息。渙然帖順。遂密契其旨。卒服從之。俾守藏室。後",
    "X77n1524_012:0459a18": "開先無文璨。屈為第一座。璨。亦禪俊出者。繇是譽聞",
    "X77n1524_012:0459a19": "益彰。宋景定中。江東帥汪立信慎許可。推以主圓通。",
    "X77n1524_012:0459a20": "繼領東林。至元壬辰。遷育王。未幾。歸隱雪竇。大德庚",
    "X77n1524_012:0459a21": "子。僉議主天童。師之行。峻潔以完。語溫氣和。眾益得",
    "X77n1524_012:0459a22": "以親。納其徒。俾明徹復性。不侈於言。解其蔓惑。處于",
    "X77n1524_012:0459a23": "世。若無所施為。遐邇嚮慕。緣福無踵而至。而於天童。",
    "X77n1524_012:0459a24": "功最著。久居東林。他俗警眾民。爭繪以祝。故其興天",
    "X77n1524_012:0459b01": "童。廬山之民。奉貲以助尤夥。生宋嘉定十四年辛巳。",
    "X77n1524_012:0459b02": "終至大元年戊申。年八十有八。臘七十有一。將示寂。",
    "X77n1524_012:0459b03": "戒弟子。書韻語以示。曰。天為葢兮地為函。吾奚為乎",
    "X77n1524_012:0459b04": "塔與菴。灰吾骨兮山河。言已矢兮勿鑱。越二日沐浴。",
    "X77n1524_012:0459b05": "端坐而逝。就化。齒根不壞。藏于西巖之清風塢。",
    "X77n1524_012:0459b07": "補續高僧傳卷第十二"
}