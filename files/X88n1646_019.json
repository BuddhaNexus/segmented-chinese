{
    "X88n1646_019:0216a05": "居士傳十九",
    "X88n1646_019:0216a07": "王摩詰柳子厚白樂天傳",
    "X88n1646_019:0216a08": "王摩詰名維。世為祁縣人。後徙家於蒲。與弟縉俱有",
    "X88n1646_019:0216a09": "俊才。開元九年擢進士第。歷官至監察御史。母博陵",
    "X88n1646_019:0216a10": "縣君崔氏。持戒安禪。摩詰於藍田營山莊。為母經行",
    "X88n1646_019:0216a11": "之處。既卒。乃上表於朝。請施莊為寺。詔許之。天寶末",
    "X88n1646_019:0216a12": "為給事中。安祿山陷京師。為所得。以藥下痢佯瘖。祿",
    "X88n1646_019:0216a13": "山迎置洛陽。迫為給事中。賊平論罪。時縉已官刑部",
    "X88n1646_019:0216a14": "侍郎。請削官贖兄罪。乃左遷太子中允。累遷尚書右",
    "X88n1646_019:0216a15": "丞。在京師從薦福寺道光禪師遊。日飯數十名僧齋。",
    "X88n1646_019:0216a16": "中無所有。唯藥鐺茶臼經案繩牀而已。居常不茹葷",
    "X88n1646_019:0216a17": "血。不衣文綵。妻亡不再娶。三十年孤處一室。焚香獨",
    "X88n1646_019:0216a18": "坐以禪誦為業。時與友人裴廸往來山莊。彈琴嘯咏",
    "X88n1646_019:0216a19": "樂之忘歸。同時有魏處士者。高不仕之節。屢徵不應。",
    "X88n1646_019:0216a20": "摩詰為書遺之曰。聖人知身之不足有也。故曰欲潔",
    "X88n1646_019:0216a21": "其身而亂大倫。知名之無所著也。故曰欲使如來名",
    "X88n1646_019:0216a22": "聲普聞。古之高者曰許由。聞堯讓。臨水而洗其耳。耳",
    "X88n1646_019:0216a23": "非駐聲之地。聲無染耳之迹。惡外者垢內。病物者自",
    "X88n1646_019:0216a24": "我。豈入道者之門與。孔宣父云。我則異於是。無可無",
    "X88n1646_019:0216b01": "不可。願足下思可不可之旨。無守默以為絕塵。以不",
    "X88n1646_019:0216b02": "動為出世也。乾元二年七月有疾。以縉在鳳翔。索筆",
    "X88n1646_019:0216b03": "作別縉書。又與親故書數幅。多敦厲奉佛修心之旨。",
    "X88n1646_019:0216b04": "捨筆而逝(唐書．右丞文集)。",
    "X88n1646_019:0216b05": "柳子厚名宗元。河東人。早歲登進士第。舉博學宏詞",
    "X88n1646_019:0216b06": "科。授校書郎。調藍田尉。貞元末官監察御史。順宗即",
    "X88n1646_019:0216b07": "位。王叔文韋執誼用事。引入禁中議政。轉禮部員外",
    "X88n1646_019:0216b08": "郎。俄而王韋敗。子厚貶邵州刺史。未至。貶永州司馬。",
    "X88n1646_019:0216b09": "子厚自幼信佛。求其道積三十餘年。韓退之甞遺書",
    "X88n1646_019:0216b10": "規之。子厚答曰。浮屠之教。與易．論語合。雖聖人復生",
    "X88n1646_019:0216b11": "不可得而斥也。既南遷。與諸禪人遊處。一時南方諸",
    "X88n1646_019:0216b12": "大德碑銘之文多出其手。其為言尊尚戒律。翼贊經",
    "X88n1646_019:0216b13": "論。以豁達狂禪為戒。甞著文曰。東海若闡淨土法門。",
    "X88n1646_019:0216b14": "其辭曰。東海若陸遊。登孟諸之阿。得二瓠焉。刳而振",
    "X88n1646_019:0216b15": "其犀以嬉取海水。雜糞壤蟯蚘而實之。臭不可當也。",
    "X88n1646_019:0216b16": "窒以密石。舉而投之海。逾時焉而過之曰。是故棄糞",
    "X88n1646_019:0216b17": "耶。其一徹聲而呼曰我大海也。東海若呀然笑曰。怪",
    "X88n1646_019:0216b18": "矣。今夫大海。其東無東。其西無西。其北無北。其南無",
    "X88n1646_019:0216b19": "南。旦則浴日而出之。夜則韜列星涵太陰。揚陰火珠",
    "X88n1646_019:0216b20": "寶之光以為明。其塵霾不處也。必汩之西澨。故其大",
    "X88n1646_019:0216b21": "也深也潔也光明也。無我若者。今汝海之棄滴也。而",
    "X88n1646_019:0216b22": "與糞壤同體。臭朽之與曹蟯蚘之與居其狹咫也。又",
    "X88n1646_019:0216b23": "冥暗若是而同之海。不亦羞而可憐也哉。子欲之乎。",
    "X88n1646_019:0216b24": "吾將為汝抉石破瓠。盪羣穢於大荒之島。而同子於",
    "X88n1646_019:0216c01": "向之所陳者可乎。糞水泊然不悅曰。我固同矣。吾又",
    "X88n1646_019:0216c02": "何求於若吾之性也亦若是而已矣。穢者自穢。不足",
    "X88n1646_019:0216c03": "以害吾潔。狹者自狹。不足以害吾廣。幽者自幽。不足",
    "X88n1646_019:0216c04": "以害吾明。而穢亦海也。狹幽亦海也。突然而往。于然",
    "X88n1646_019:0216c05": "而來。孰非海者。子去矣。無亂我。其一聞若之言。號而",
    "X88n1646_019:0216c06": "祈曰。吾毒是久矣。吾以為是固然而不可易也。今子",
    "X88n1646_019:0216c07": "告我以海之大。又目我以故海之棄糞也。吾愈急焉。",
    "X88n1646_019:0216c08": "涌吾沫不足以發其窒。旋吾波不足以穴瓠之腹也。",
    "X88n1646_019:0216c09": "就能之窮歲月耳。願若幸而哀我哉。東海若乃抉石",
    "X88n1646_019:0216c10": "破瓠投之孟諸之陸。盪其穢於大荒之島。而水復於",
    "X88n1646_019:0216c11": "海。盡得向之所陳者焉。而向之一者終與臭腐處而",
    "X88n1646_019:0216c12": "不變也。今有為佛者。二人同出於毗盧遮那之海。而",
    "X88n1646_019:0216c13": "汩於五濁之糞。而幽於三有之瓠。而窒於無明之石。",
    "X88n1646_019:0216c14": "雜於十二類之蟯蚘。人有問焉。其一人曰。我佛也。毗",
    "X88n1646_019:0216c15": "盧遮那五濁三有無明十二類皆空也。一切無善無",
    "X88n1646_019:0216c16": "惡無因無果無修無證無佛無眾生皆無焉。吾何求",
    "X88n1646_019:0216c17": "也。問者曰。子之所言性也。有事焉。夫性與事一而二",
    "X88n1646_019:0216c18": "二而一者也。若守而一定則大患者至矣。其人曰。子",
    "X88n1646_019:0216c19": "去矣。無亂我。其一人曰。嘻。吾毒之久矣。吾盡吾力而",
    "X88n1646_019:0216c20": "不足以去無明。窮吾智而不足以超三有離五濁而",
    "X88n1646_019:0216c21": "異夫十二類也。就能之其大小劫之多不可知也。若",
    "X88n1646_019:0216c22": "之何。問者乃為陳西方之事。使修念佛三昧一空有",
    "X88n1646_019:0216c23": "之說。於是聖人憐之。接而致之極樂之境。而得以去",
    "X88n1646_019:0216c24": "羣惡集萬行。居聖者之地同佛知見矣。向之一人者",
    "X88n1646_019:0217a01": "終與十二類同而不變也。夫二人之相違也。不若二",
    "X88n1646_019:0217a02": "瓠之水哉。今不知去一而取一。甚矣其愚也。元和十",
    "X88n1646_019:0217a03": "年遷柳州刺史。柳故夷子厚導以禮義。恤其孤獨。經",
    "X88n1646_019:0217a04": "其生產嫁娶葬埋。各有條法。三年教化大行。柳民懷",
    "X88n1646_019:0217a05": "之。及卒。柳民為立廟羅池。事具韓退之羅池廟碑(柳州",
    "X88n1646_019:0217a06": "文集．唐書．昌黎文集)。",
    "X88n1646_019:0217a07": "白樂天名居易。太原下邽人。貞元中擢進士第。元和",
    "X88n1646_019:0217a08": "中官左拾遺。彊直敢言。其所諫爭多軍國大體。憲宗",
    "X88n1646_019:0217a09": "屢納之。既而為宰相所忌。出為江表刺史。徙江州司",
    "X88n1646_019:0217a10": "馬。樂天好釋氏書。用以自理性情。能順適所遇。不以",
    "X88n1646_019:0217a11": "遷謫介意。立隱舍於廬山。與諸禪德遊處。或經月忘",
    "X88n1646_019:0217a12": "歸。長慶中為主客郎中知制誥。穆宗好畋遊。献續虞",
    "X88n1646_019:0217a13": "人箴以諷。時河朔亂。出師無功。樂天上言制御之策。",
    "X88n1646_019:0217a14": "不用。乃求外任出知杭州。太和二年為刑部侍郎。求",
    "X88n1646_019:0217a15": "為分司官。尋除太子賓客。會朋黨事起。樂天見時不",
    "X88n1646_019:0217a16": "可為。思退處散地以遠害。凡所居官未甞終秩。率以",
    "X88n1646_019:0217a17": "病免。會昌中以刑部尚書致仕。與香山如滿禪師結",
    "X88n1646_019:0217a18": "香火社。自稱香山居士。先是太和中樂天在東都長",
    "X88n1646_019:0217a19": "壽寺受八戒。與僧俗百四十人畫彌勒上生圖。共發",
    "X88n1646_019:0217a20": "願生兜率內院。及晚歲得風痺疾。更捨錢三萬命工",
    "X88n1646_019:0217a21": "畫西方極樂世界。高九尺廣丈有三尺。阿彌陀佛居",
    "X88n1646_019:0217a22": "中。觀音勢至執侍左右。百萬人天恭敬圍繞。樓臺伎",
    "X88n1646_019:0217a23": "樂水樹花鳥七寶莊嚴。具如經說。既成。復發願言。願",
    "X88n1646_019:0217a24": "此功德回施一切眾生。一切眾生如我老者。如我病",
    "X88n1646_019:0217b01": "者。願皆離苦得樂。斷惡修善。不越南部便覩西方。大",
    "X88n1646_019:0217b02": "白毫光應念來感。青蓮上品隨願往生。以偈讚曰。極",
    "X88n1646_019:0217b03": "樂世界清淨土。無諸惡道及眾苦。願如我身病苦者。",
    "X88n1646_019:0217b04": "同生無量壽佛所。又自以生平湛樂文字。放言綺語",
    "X88n1646_019:0217b05": "往往有之。懼結來業。願以文字因緣回向實地。希於",
    "X88n1646_019:0217b06": "來世讚歎佛乘勸轉法輪。乃作六偈唱於佛前。讚佛",
    "X88n1646_019:0217b07": "偈曰。十方世界。天上天下。我今盡知。無如佛者。堂堂",
    "X88n1646_019:0217b08": "巍巍。為天人師。故我禮足。讚歎歸依。讚法偈曰。過現",
    "X88n1646_019:0217b09": "當來。千萬億佛。皆因法成。法從經出。是大法輪。是大",
    "X88n1646_019:0217b10": "寶藏。故我合掌。至心回向。讚僧偈曰。緣覺聲聞。諸大",
    "X88n1646_019:0217b11": "沙門。漏盡果滿。眾中之尊。假和合力。求無上道。故我",
    "X88n1646_019:0217b12": "稽首。和南僧寶。讚眾生偈曰。毛道凡夫。火宅眾生。胎",
    "X88n1646_019:0217b13": "卵濕化。一切有情。善根苟種。佛果終成。我不輕汝。汝",
    "X88n1646_019:0217b14": "無自輕。懺悔偈曰。無始劫來。所造諸罪。若輕若重。無",
    "X88n1646_019:0217b15": "大無小。我求其相。中間內外。了不可得。是名懺悔。發",
    "X88n1646_019:0217b16": "願偈曰。煩惱願去。涅槃願住。十地願登。四生願度。佛",
    "X88n1646_019:0217b17": "出世時。願我得親。最先勸請。請轉法輪。佛滅度時。願",
    "X88n1646_019:0217b18": "我得值。最後供養。受菩提記。會昌六年卒。年七十五。",
    "X88n1646_019:0217b19": "遺命斂以衣一襲。送以車一乘。無用鹵簿葬。無以血",
    "X88n1646_019:0217b20": "食祭。無請太常謚。無建神道碑。可葬香山如滿禪師",
    "X88n1646_019:0217b21": "塔側。家人從之。無子。以從孫嗣(唐書．長慶集)。",
    "X88n1646_019:0217b22": "知歸子曰。摩詰．子厚並以文術鳴當時傳後世。然考",
    "X88n1646_019:0217b23": "其生平。視白公有愧焉。迷陽迷陽。無傷吾行。古人所",
    "X88n1646_019:0217b24": "為致悲者也。摩詰脫盖於輞川。子厚激誠於海若。驚",
    "X88n1646_019:0217c01": "心垢薉蟬蛻清虗。具此淨因理宜解脫。而子厚乃復",
    "X88n1646_019:0217c02": "流連神趣。立威醉人亦獨何哉。",
    "X88n1646_019:0217c03": "汪大紳云。三人同傳而以白先生為指歸。此傳引",
    "X88n1646_019:0217c04": "人入勝處也。王柳名理妙絕。白先生則願力堅矣",
    "X88n1646_019:0217c05": "○又云。知歸子贊已具隻眼者。二人生平卒不能",
    "X88n1646_019:0217c06": "無愧者。知歸子亦曾究其因乎。以二人乃文人根",
    "X88n1646_019:0217c07": "種故也。此等根種最不濟事。吾近來尚喜歸震川",
    "X88n1646_019:0217c08": "侯朝宗汪鈍翁諸先生文。并及湯臨川洪昉思曲",
    "X88n1646_019:0217c09": "子不濟事甚矣。真實學道人。案頭只宜看內外經",
    "X88n1646_019:0217c10": "典。先儒古德書。歷代史冊。及韓歐李杜詩文。乃無",
    "X88n1646_019:0217c11": "一字入陰界。記取吾語。流連神趣語尤好。只為他",
    "X88n1646_019:0217c12": "趣根深耳。趣根亦從文根得來。其為神者。以子厚",
    "X88n1646_019:0217c13": "生平孑直故也。去其趣而存其直。則生天矣。記取"
}