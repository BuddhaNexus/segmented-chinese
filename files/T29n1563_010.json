{
    "T29n1563_010:0819b04": "阿毘達磨藏顯宗論卷第十",
    "T29n1563_010:0819b06": "尊者眾賢造",
    "T29n1563_010:0819b07": "三藏法師玄奘奉　詔譯",
    "T29n1563_010:0819b08": "辯差別品第三之六",
    "T29n1563_010:0819b09": "已辯因果相對決定。今當正辯果相差別。異",
    "T29n1563_010:0819b10": "熟等果其相云何。頌曰。",
    "T29n1563_010:0819b11": "　異熟無記法　　有情有記生",
    "T29n1563_010:0819b12": "　等流似自因　　離繫由慧盡",
    "T29n1563_010:0819b13": "　若因彼力生　　是果名士用",
    "T29n1563_010:0819b14": "　除前有為法　　有為增上果",
    "T29n1563_010:0819b15": "論曰。唯於無覆無記法中有異熟果。若爾則",
    "T29n1563_010:0819b16": "應非有情數亦是異熟。為欲簡彼說有情言。",
    "T29n1563_010:0819b17": "唯於有情有異熟故。若爾於彼有情數中。長",
    "T29n1563_010:0819b18": "養等流應是異熟。又為簡彼說有記生。一切",
    "T29n1563_010:0819b19": "不善及善有漏。能記異熟。故名有記。從彼後",
    "T29n1563_010:0819b20": "時異熟方起。非俱無間名有記生。如是名為",
    "T29n1563_010:0819b21": "異熟果相。豈不異熟。亦以前位異熟果體為",
    "T29n1563_010:0819b22": "同類因。是前異熟等流果故。則應亦說從無",
    "T29n1563_010:0819b23": "記生。是等流性如何乃說。從有記生非等流",
    "T29n1563_010:0819b24": "性。無如是失。異熟果體由同類因相有雜亂。",
    "T29n1563_010:0819b25": "由異熟因相無雜亂。是故但說從有記生。由",
    "T29n1563_010:0819b26": "此准知非等流性。以等流果與因相似有雜",
    "T29n1563_010:0819b27": "亂故。若異熟果與因相別無雜亂故。何故非",
    "T29n1563_010:0819b28": "情非異熟果。共業所得共受用故。大梵住處",
    "T29n1563_010:0819b29": "諸大梵共感。餘可於中有受用理故。多有情",
    "T29n1563_010:0819c01": "業如何共感一非情果。自類因一業緣有多。",
    "T29n1563_010:0819c02": "亦無有過。又見少業能生多果。如何少果非",
    "T29n1563_010:0819c03": "多業生。能作因業。果少果多俱無所妨。異熟",
    "T29n1563_010:0819c04": "因力即不如是。果非共故。共果數招。非順",
    "T29n1563_010:0819c05": "熟義是故異熟不攝非情。似自因法名等流",
    "T29n1563_010:0819c06": "果。謂似同類遍行二因。如同類因。善染無",
    "T29n1563_010:0819c07": "記等流果性。其相亦爾。如遍行因。唯是染",
    "T29n1563_010:0819c08": "污等流果性。其相亦爾。豈不俱起士用果性。",
    "T29n1563_010:0819c09": "亦似自因。如何可言。似自因法名等流果。",
    "T29n1563_010:0819c10": "無等流果不似自因。有士用果與自因異。故",
    "T29n1563_010:0819c11": "似自因名等流果。定無濫彼士用果失。豈不",
    "T29n1563_010:0819c12": "亦有等流異因。如遍行因望異部果。染性同",
    "T29n1563_010:0819c13": "故名似自因。士用果性有與因別。又以因",
    "T29n1563_010:0819c14": "者。謂果與因具二相似。一體二性。體謂受",
    "T29n1563_010:0819c15": "等。性謂善等。若於俱起士用果中。其性雖同",
    "T29n1563_010:0819c16": "而體必異。無二受等俱時生故。若於後起士",
    "T29n1563_010:0819c17": "用果中。性之與體皆容有異。故不可說果定",
    "T29n1563_010:0819c18": "似因。其等流果性必似因。於其體中亦容有",
    "T29n1563_010:0819c19": "似。故唯此果說似自因。然此二因互有寬狹。",
    "T29n1563_010:0819c20": "故別建立果望自因。俱必相似故合立一。由",
    "T29n1563_010:0819c21": "慧盡法名離繫果。滅故名盡。擇故名慧。即",
    "T29n1563_010:0819c22": "說擇滅名離繫果。由擇為因離諸繫縛。證",
    "T29n1563_010:0819c23": "得此滅故名為果。若法因彼勢力所生。即說",
    "T29n1563_010:0819c24": "此法名士用果。此有四種。如前已說。言俱",
    "T29n1563_010:0819c25": "生者。謂同一時更互為因力所生法。言無間",
    "T29n1563_010:0819c26": "者。謂次後生如世第一法生苦法智忍。言隔",
    "T29n1563_010:0819c27": "越者。謂隔時生。如農夫等於穀麥等。言不",
    "T29n1563_010:0819c28": "生者。所謂涅槃。無間道力彼得生故。此既",
    "T29n1563_010:0819c29": "不生如何可說。彼力生故名士用果。現見於",
    "T29n1563_010:0820a01": "得亦說生名。如說。我財生是我得財義若無",
    "T29n1563_010:0820a02": "間道斷諸隨眠。所證擇滅。名離繫果及士用",
    "T29n1563_010:0820a03": "果。若無間道不斷隨眠。所證擇滅。唯士用果",
    "T29n1563_010:0820a04": "非離繫果。歷諸位說如順正理。諸有為法除",
    "T29n1563_010:0820a05": "在前生。是餘有為之增上果。必無少果在因",
    "T29n1563_010:0820a06": "前生。果若前生後因無用。應未來法畢竟不",
    "T29n1563_010:0820a07": "生。士用增上二果何別。士用果名唯對作",
    "T29n1563_010:0820a08": "者。增上果名兼對受者。於上所說六種因中。",
    "T29n1563_010:0820a09": "何位何因取果與果。頌曰。",
    "T29n1563_010:0820a10": "　五取果唯現　　二與果亦然",
    "T29n1563_010:0820a11": "　過現與二因　　一與唯過去",
    "T29n1563_010:0820a12": "論曰。五因取果。唯於現在定非過去。彼已取",
    "T29n1563_010:0820a13": "故。亦非未來。無作用故。言取果者。是能引",
    "T29n1563_010:0820a14": "義。謂引未來令其生等。於同體類。能為種",
    "T29n1563_010:0820a15": "子。於異體類由同一果。於非一果。由同性",
    "T29n1563_010:0820a16": "類。於異性類。而由有是。自聚相續。是故一切",
    "T29n1563_010:0820a17": "皆名能引。如是能引名為取果。此取果用。",
    "T29n1563_010:0820a18": "唯現在有。非於去來。唯此可名有為作用。相",
    "T29n1563_010:0820a19": "應俱有異熟三因。皆說功能名為作用。果異",
    "T29n1563_010:0820a20": "因故。二俱時故。所言五者。簡能作因。然能",
    "T29n1563_010:0820a21": "作因。能取果者。定唯現在。與通過現。應如同",
    "T29n1563_010:0820a22": "類。遍行二因。但非一切。有增上果。可取或",
    "T29n1563_010:0820a23": "與故此不說。如何此因唯現取果。如本論說。",
    "T29n1563_010:0820a24": "過去諸法為等無間能生二心。若出無想滅",
    "T29n1563_010:0820a25": "盡定心。由入二定心現在時取者。則應二",
    "T29n1563_010:0820a26": "定永不現前。等無間緣。取與俱故。無如是事。",
    "T29n1563_010:0820a27": "入二定心唯現在時。能取二定及出心果。然",
    "T29n1563_010:0820a28": "由二定是正所求必應先起。由此為障令出",
    "T29n1563_010:0820a29": "定心。非於入心無間即起。據與果義說過去",
    "T29n1563_010:0820b01": "生二心。此義於後當更分別。故能作因如同",
    "T29n1563_010:0820b02": "類遍行。總取未來為自增上果。然或有說。此",
    "T29n1563_010:0820b03": "能作因。取果與果俱通過現。理不應然。取果",
    "T29n1563_010:0820b04": "作用唯現有故。俱有相應與果亦爾。唯於現",
    "T29n1563_010:0820b05": "在。由此二因取果與果必俱時故。同類遍行",
    "T29n1563_010:0820b06": "二因與果通於過現。能作因中諸有果者。應",
    "T29n1563_010:0820b07": "同此說。然非一切皆容有果。故此不論。同",
    "T29n1563_010:0820b08": "遍二因。有等流果。無間生者。即現在時。於無",
    "T29n1563_010:0820b09": "間果亦取亦與。此果已生二因已滅。名已取",
    "T29n1563_010:0820b10": "與。若此二因滅至過去。其等流果方至生時。",
    "T29n1563_010:0820b11": "則此二因。於生位果。先取今與。言與果者。謂",
    "T29n1563_010:0820b12": "此諸因正與彼力令其生等。其能作因正居",
    "T29n1563_010:0820b13": "現在。彼增上果有現已生。如眼根等生眼識",
    "T29n1563_010:0820b14": "等。有無間生。如世第一法等生苦法智忍等。",
    "T29n1563_010:0820b15": "有隔越生。如順解脫分善根等生三乘菩提",
    "T29n1563_010:0820b16": "盡智等。有緣無緣善不善等。諸同類因。取",
    "T29n1563_010:0820b17": "果與果。時有同異。有四句等。如順正理廣說",
    "T29n1563_010:0820b18": "應知。異熟與果唯於過去。由異熟果。無與",
    "T29n1563_010:0820b19": "因俱。或無間故。西方諸師說五果外別有四",
    "T29n1563_010:0820b20": "果。一加行果。二安立果。三和合果。四修習",
    "T29n1563_010:0820b21": "果。此皆士用增上果攝。由是故說果唯有五。",
    "T29n1563_010:0820b22": "辯因果已復應思擇。此中何法幾因所生。應",
    "T29n1563_010:0820b23": "知此中法略有四。謂染污法異熟生法。初無",
    "T29n1563_010:0820b24": "漏法。三所餘法。餘法者何。謂除異熟餘無記",
    "T29n1563_010:0820b25": "法。除初無漏諸餘善法如是四法。頌曰。",
    "T29n1563_010:0820b26": "　染污異熟生　　餘初聖如次",
    "T29n1563_010:0820b27": "　除異熟遍二　　及同類餘生",
    "T29n1563_010:0820b28": "　此謂心心所　　餘及除相應",
    "T29n1563_010:0820b29": "論曰。諸染污法除異熟因餘五因生。由異熟",
    "T29n1563_010:0820c01": "因所生諸法非染污。故異熟生法除遍行因",
    "T29n1563_010:0820c02": "餘五因。生由遍行因所生諸法唯染污故。三",
    "T29n1563_010:0820c03": "所餘法雙除異熟遍行二因。餘四因生由所",
    "T29n1563_010:0820c04": "餘法非異熟性故。及非染污故。初無漏法及",
    "T29n1563_010:0820c05": "除同類。及言為顯。亦除異熟遍行二因。餘",
    "T29n1563_010:0820c06": "三因生。由初無漏無有前生同類法故。及是",
    "T29n1563_010:0820c07": "善故。如是四法。為說何等。應知唯說心及",
    "T29n1563_010:0820c08": "心所。若爾所餘不相應行及色四法。復幾因",
    "T29n1563_010:0820c09": "生。如心心所。除因外及除相應。應知餘法。",
    "T29n1563_010:0820c10": "從四三二。餘因所生。謂染污色。不相應行。如",
    "T29n1563_010:0820c11": "心心所除異熟因及除相應。餘四因生異熟",
    "T29n1563_010:0820c12": "生色不相應行。如心心所除遍行因及除相",
    "T29n1563_010:0820c13": "應。餘四因生三所餘色不相應行。如心心所",
    "T29n1563_010:0820c14": "雙除異熟遍行二因及除相應。餘三因生初",
    "T29n1563_010:0820c15": "無漏色不相應行。如心心所除前三因及除",
    "T29n1563_010:0820c16": "相應。餘二因生一因生法決定無有。今應思",
    "T29n1563_010:0820c17": "擇一切法中。何法能為幾因自性。謂或有法",
    "T29n1563_010:0820c18": "具足能為六因自性。次第乃至有法能為一",
    "T29n1563_010:0820c19": "因自性。此中有法具足能為六因性者。謂諸",
    "T29n1563_010:0820c20": "過現不善遍行心心所法。有法能為五因性",
    "T29n1563_010:0820c21": "者。謂諸過現不善非遍心心所法。或無記遍",
    "T29n1563_010:0820c22": "心心所法。或善有漏心心所法。或不善遍不",
    "T29n1563_010:0820c23": "相應行。有法能為四因性者。謂諸過現不善",
    "T29n1563_010:0820c24": "色法。或善有漏色心不相應行。或不善非遍",
    "T29n1563_010:0820c25": "心不相應行。或無記遍。不相應行。或無記",
    "T29n1563_010:0820c26": "非遍心心所法。或諸無漏心心所法。或諸未",
    "T29n1563_010:0820c27": "來不善善有漏心心所法。有法能為三因性",
    "T29n1563_010:0820c28": "者。謂諸過現無記色法。或無記非遍心不相",
    "T29n1563_010:0820c29": "應行。或無漏色不相應行。或未來不善及善",
    "T29n1563_010:0821a01": "有漏色心不相應行。或無記無漏心心所法。",
    "T29n1563_010:0821a02": "有法能為二因性者。謂諸未來無記無漏色",
    "T29n1563_010:0821a03": "心不相應行。有法能為一因性者。謂無為法",
    "T29n1563_010:0821a04": "無法非因有法非果。所謂虛空及非擇滅。復",
    "T29n1563_010:0821a05": "應思擇。如是六因自性相望有純有雜且能",
    "T29n1563_010:0821a06": "作因。對俱有因為順後句。謂俱有因必雜能",
    "T29n1563_010:0821a07": "作。有純能作。非俱有因。謂無為法。又能作因",
    "T29n1563_010:0821a08": "對同類因亦順後句。謂同類因必雜能作。有",
    "T29n1563_010:0821a09": "純能作。非同類因。謂未來法及無為法。又能",
    "T29n1563_010:0821a10": "作因對相應因亦順後句。謂相應因必雜能",
    "T29n1563_010:0821a11": "作。有純能作。非相應因。謂諸色法不相應行",
    "T29n1563_010:0821a12": "及無為法。又能作因對遍行因亦順後句。謂",
    "T29n1563_010:0821a13": "遍行因。必雜能作。有純能作。非遍行因謂未",
    "T29n1563_010:0821a14": "來法。過去現在非遍行法及無為法。又能作",
    "T29n1563_010:0821a15": "因對異熟因亦順後句。謂異熟因必雜能作",
    "T29n1563_010:0821a16": "有純能作非異熟因。謂無記法及無漏法。若",
    "T29n1563_010:0821a17": "俱有因對同類因為順後句。謂同類因必雜",
    "T29n1563_010:0821a18": "俱有。有純俱有非同類因。謂未來法。又俱有",
    "T29n1563_010:0821a19": "因對相應因亦順後句。謂相應因必雜俱有",
    "T29n1563_010:0821a20": "有純俱有非相應因。謂諸色法不相應行。又",
    "T29n1563_010:0821a21": "俱有因對遍行因亦順後句。謂遍行因必雜",
    "T29n1563_010:0821a22": "俱有。有純俱有非遍行因。謂未來法過去現",
    "T29n1563_010:0821a23": "在非遍行法。又俱有因對異熟因亦順後句。",
    "T29n1563_010:0821a24": "謂異熟因必雜俱有。有純俱有非異熟因。謂",
    "T29n1563_010:0821a25": "諸有為中無記無漏法。若同類因對相應因",
    "T29n1563_010:0821a26": "應作四句。第一句者。謂過去現在色不相",
    "T29n1563_010:0821a27": "應行第二句者。謂未來世心心所法。第三",
    "T29n1563_010:0821a28": "句者。謂過現世心心所法。第四句者。謂未",
    "T29n1563_010:0821a29": "來色不相應行及無為法。又同類因對遍行",
    "T29n1563_010:0821b01": "因為順後句。謂遍行因必雜同類。有純同類",
    "T29n1563_010:0821b02": "非遍行因。謂過現世非遍行法。又同類因對",
    "T29n1563_010:0821b03": "異熟因應作四句。第一句者。謂過去現在無",
    "T29n1563_010:0821b04": "記無漏法。第二句者。謂未來不善及善有漏",
    "T29n1563_010:0821b05": "法。第三句者。謂過現不善及善有漏法。第四",
    "T29n1563_010:0821b06": "句者。謂未來世無記無漏及無為法。若相應",
    "T29n1563_010:0821b07": "因對遍行因應作四句。第一句者。謂未來世",
    "T29n1563_010:0821b08": "心心所法。過現非遍心心所法。第二句者。",
    "T29n1563_010:0821b09": "謂過去現在遍不相應行。第三句者。謂過去",
    "T29n1563_010:0821b10": "現在遍心心所法。第四句者。謂諸色法未來",
    "T29n1563_010:0821b11": "一切不相應行。過現非遍不相應行。及無為",
    "T29n1563_010:0821b12": "法。又相應因對異熟因亦作四句。第一句者。",
    "T29n1563_010:0821b13": "謂無記無漏諸心心所法。第二句者。謂不善",
    "T29n1563_010:0821b14": "善有漏色不相應行。第三句者謂不善善有",
    "T29n1563_010:0821b15": "漏諸心心所法。第四句者。謂無記無漏色不",
    "T29n1563_010:0821b16": "相應行及無為法。若遍行因對異熟因應作",
    "T29n1563_010:0821b17": "四句。第一句者。謂過去現在無記遍行法。",
    "T29n1563_010:0821b18": "第二句者。謂未來不善及善有漏法。過現善",
    "T29n1563_010:0821b19": "有漏不善非遍法。第三句者。謂過去現在不",
    "T29n1563_010:0821b20": "善遍行法。第四句者。謂未來世無記無漏法。",
    "T29n1563_010:0821b21": "過現無漏無記非遍法及無為法。又應思擇",
    "T29n1563_010:0821b22": "如是六因。色非色等諸門差別。謂六因中相",
    "T29n1563_010:0821b23": "應遍行。二因非色。餘之四因通色非色。有",
    "T29n1563_010:0821b24": "見無見有對無對。應知亦爾。又六因中唯相",
    "T29n1563_010:0821b25": "應因但相應法。餘通相應不相應法。有所依",
    "T29n1563_010:0821b26": "無所依。有發悟無發悟。有行相無行相。有",
    "T29n1563_010:0821b27": "所緣無所緣。應知亦爾。又六因中遍行異熟",
    "T29n1563_010:0821b28": "二因唯有漏。餘之四因通有漏無漏。又六",
    "T29n1563_010:0821b29": "因中能作一因通有為無為。餘之五因一向",
    "T29n1563_010:0821c01": "是有為。又六因中遍行一因唯是染餘之五",
    "T29n1563_010:0821c02": "因通染及不染。有罪無罪黑白有覆無覆順",
    "T29n1563_010:0821c03": "退不順退。應知亦爾。又六因中異熟一因",
    "T29n1563_010:0821c04": "唯有異熟。餘之五因通有異熟及無異熟。又",
    "T29n1563_010:0821c05": "六因中能作一因通三世非世。俱有相應異",
    "T29n1563_010:0821c06": "熟三因皆通三世。同類遍行二因唯通過去",
    "T29n1563_010:0821c07": "現在。又六因中遍行一因不善無記。異熟一",
    "T29n1563_010:0821c08": "因通善不善。餘之四因皆通三性。又六因中",
    "T29n1563_010:0821c09": "遍行異熟通三界繫。餘之四因通三界繫及",
    "T29n1563_010:0821c10": "通不繫。又六因中遍行異熟二因。唯是非",
    "T29n1563_010:0821c11": "學非無學。餘之四因皆通三種。又六因中遍",
    "T29n1563_010:0821c12": "行一因唯見所斷。異熟一因通見修所斷。餘",
    "T29n1563_010:0821c13": "之四因通見修所斷及非所斷。又六因中能",
    "T29n1563_010:0821c14": "作一因通四諦攝及非諦攝。遍行異熟二因",
    "T29n1563_010:0821c15": "唯通苦集諦攝。餘之三因通苦集道三諦所",
    "T29n1563_010:0821c16": "攝。又六因中相應遍行唯四蘊攝。俱有同類",
    "T29n1563_010:0821c17": "異熟三因通五蘊攝。能作一因通五蘊攝及",
    "T29n1563_010:0821c18": "非蘊攝。又六因中相應遍行意法處攝。異",
    "T29n1563_010:0821c19": "熟一因色聲意法四處所攝。餘之三因十二",
    "T29n1563_010:0821c20": "處攝。又六因中遍行一因意法意識三界所",
    "T29n1563_010:0821c21": "攝相應一因通七心界法界所攝。異熟一因",
    "T29n1563_010:0821c22": "通色聲界及七心界法界所攝。餘之三因十",
    "T29n1563_010:0821c23": "八界攝。此等因果諸差別相。非一切智無能",
    "T29n1563_010:0821c24": "遍知。已隨我等覺慧所行。因果義中略辯其",
    "T29n1563_010:0821c25": "相。為重明了思擇諸緣。何謂諸緣。頌曰。",
    "T29n1563_010:0821c26": "　說有四種緣　　因緣五因性",
    "T29n1563_010:0821c27": "　等無間非後　　心心所已生",
    "T29n1563_010:0821c28": "　所緣一切法　　增上即能作",
    "T29n1563_010:0821c29": "論曰。於何處說。謂契經中如契經中說四緣",
    "T29n1563_010:0822a01": "性。謂因緣性。等無間緣性。所緣緣性。增上緣",
    "T29n1563_010:0822a02": "性。此中緣性即是四緣。如四所居即所居性",
    "T29n1563_010:0822a03": "為顯種類故說性言。意辯諸緣隨事差別。有",
    "T29n1563_010:0822a04": "無量體。然括其義無非攝入四種類中。謂一",
    "T29n1563_010:0822a05": "切緣無過此性。於六因內除能作因。所餘五",
    "T29n1563_010:0822a06": "因是因緣性。如本論說。何謂因緣。謂一切",
    "T29n1563_010:0822a07": "有為法。論既不說亦攝無為。故立五因為因",
    "T29n1563_010:0822a08": "緣性。無為何故不立因緣。此如前釋。唯無",
    "T29n1563_010:0822a09": "障住立能作因。非餘因攝。雖諸法性本有非",
    "T29n1563_010:0822a10": "無。而作用成必待因力。如諸造色體本非無。",
    "T29n1563_010:0822a11": "而功用成必因大種。因中勝者。其唯五因。如",
    "T29n1563_010:0822a12": "造色因勝者無五。非後已生心心所法。一切",
    "T29n1563_010:0822a13": "總說等無間緣謂除阿羅漢最後心心所。諸",
    "T29n1563_010:0822a14": "餘已生心心所法。無不皆是等無間緣。為簡",
    "T29n1563_010:0822a15": "未來及無為法。說已生言。為簡諸色不相",
    "T29n1563_010:0822a16": "應行說心心所。何故等無間緣唯心心所。此",
    "T29n1563_010:0822a17": "與等無間緣義相應故。此緣生法等而無間。",
    "T29n1563_010:0822a18": "依此義立等無間名。謂一相續必無同類二",
    "T29n1563_010:0822a19": "法俱生。故說名等。此緣對果無同類法中間",
    "T29n1563_010:0822a20": "為隔。故名無間。若說此果無間續生名無間",
    "T29n1563_010:0822a21": "者。出無想等心等望前應非無間。或無等法",
    "T29n1563_010:0822a22": "於中間起名等無間。是二中間無容得有等",
    "T29n1563_010:0822a23": "法生義。或前俱生心心所品。等與無間後品",
    "T29n1563_010:0822a24": "為緣。非唯同類名等無間。何故一身心心所",
    "T29n1563_010:0822a25": "法。無有同類二體俱生。等無間緣無第二故。",
    "T29n1563_010:0822a26": "何緣無二等無間緣。一一有情一心轉故。何",
    "T29n1563_010:0822a27": "緣一一但一心轉。心於餘境正馳散時。於餘",
    "T29n1563_010:0822a28": "境中不了知故。又心在定專一境時。餘境散",
    "T29n1563_010:0822a29": "心必不生故。又一相續若有多心。應無有能",
    "T29n1563_010:0822b01": "調伏心者。又若一身多心並起。為境各別",
    "T29n1563_010:0822b02": "為共相應若共相應。一境一相無差別故。俱",
    "T29n1563_010:0822b03": "起唐捐。若境各別即應染淨善惡俱生。便無",
    "T29n1563_010:0822b04": "解脫。復有至教證一有情。唯有一心相續而",
    "T29n1563_010:0822b05": "轉。謂契經說。受樂受時。彼於爾時二受俱滅。",
    "T29n1563_010:0822b06": "又契經說。心為獨行。云何定知心心所法生",
    "T29n1563_010:0822b07": "時必藉等無間緣。由契經說。及彼能生作意",
    "T29n1563_010:0822b08": "正起現見覺慧定。由覺慧為先故生。若異此",
    "T29n1563_010:0822b09": "者。何理能遮。本無有情今時欻起。諸阿羅漢",
    "T29n1563_010:0822b10": "最後心心所。何緣故說非等無間緣。由彼不",
    "T29n1563_010:0822b11": "能牽後果故。此復何故無牽果。能以於爾時",
    "T29n1563_010:0822b12": "餘緣闕故。許餘緣闕故後識不生有牽後果",
    "T29n1563_010:0822b13": "能。斯有何咎。若能牽後應如前位。心心所法",
    "T29n1563_010:0822b14": "亦能與果。若緣闕故與果義無。應由闕緣不",
    "T29n1563_010:0822b15": "能牽果。或正滅時心心所法能牽能與在正生",
    "T29n1563_010:0822b16": "位等無間法處名等無間緣。諸阿羅漢最後",
    "T29n1563_010:0822b17": "心等。於正滅位。無有正生等無間法。故不可",
    "T29n1563_010:0822b18": "說等無間緣。若爾無想及二定前。心心所法",
    "T29n1563_010:0822b19": "於正滅位正生位中無心心所。應不可說等",
    "T29n1563_010:0822b20": "無間緣。彼定當生故亦名等無間。不相應隔",
    "T29n1563_010:0822b21": "不得即生。既定當生說生無咎。同類因等取",
    "T29n1563_010:0822b22": "果無定。是故不應以彼例此。何故未來心心",
    "T29n1563_010:0822b23": "所法。全不許立等無間緣。等無間緣前後所",
    "T29n1563_010:0822b24": "顯。未來未有前後決定。若彼已有前後決定。",
    "T29n1563_010:0822b25": "修正加行則為唐捐。異熟因果雖前後定。而",
    "T29n1563_010:0822b26": "就相立不據前後。故通未來不可為例。若未",
    "T29n1563_010:0822b27": "來世無定前後。如何世尊記當時分。諸佛德",
    "T29n1563_010:0822b28": "用不可思議。因果曾當皆能現見。有說。現在",
    "T29n1563_010:0822b29": "有情身中。各有未來因果先相。佛因觀此便",
    "T29n1563_010:0822c01": "知未來。證見分明非占相智佛。於此等爾焰",
    "T29n1563_010:0822c02": "稠林。理有所因方能證見。非一切智便無所",
    "T29n1563_010:0822c03": "因。於色等境能有作用。何緣諸色不相應行。",
    "T29n1563_010:0822c04": "俱不建立等無間緣。以一身中同類並起。或",
    "T29n1563_010:0822c05": "多或少非等無間。若爾命根無二俱起。何不",
    "T29n1563_010:0822c06": "許託等無間緣。宿業力生非前命引。雖心心",
    "T29n1563_010:0822c07": "所有先業生。而託境根不可為例又不決定",
    "T29n1563_010:0822c08": "是異熟生。然毘婆沙說心心所依緣行相皆",
    "T29n1563_010:0822c09": "有拘礙。由斯故立等無間緣。色不相應無如",
    "T29n1563_010:0822c10": "是事。非唯開避建立此緣。亦據牽生立此緣",
    "T29n1563_010:0822c11": "體。故極微等雖前避後後方得生。而非此緣。",
    "T29n1563_010:0822c12": "心等相生有定不定。故知亦據有力牽生。此",
    "T29n1563_010:0822c13": "定不定如順正理。諸心心所自因力生。前無",
    "T29n1563_010:0822c14": "間滅有何作用。謂諸根境雖現和合。而無識",
    "T29n1563_010:0822c15": "等同類並生。故知前心無間滅位。有力牽後",
    "T29n1563_010:0822c16": "心等令生。色不相應無如是事。如說。云何",
    "T29n1563_010:0822c17": "心等無間法。謂心無間。餘心心所法。已生",
    "T29n1563_010:0822c18": "正生及無想定。乃至廣說。此已生言攝過現",
    "T29n1563_010:0822c19": "世。正生言攝未來生時。若爾便應第二念等。",
    "T29n1563_010:0822c20": "定及出定心。非心等無間。入心無間彼未生",
    "T29n1563_010:0822c21": "故。彼後正生時名心等無間。中間不隔等無",
    "T29n1563_010:0822c22": "間緣。故後望前亦名無間。又必當起亦名生",
    "T29n1563_010:0822c23": "時。果被取已必當生故。若爾違害見蘊論",
    "T29n1563_010:0822c24": "文。如彼問言。若法與彼法為等無間。或時此",
    "T29n1563_010:0822c25": "法與彼非等無間耶。彼即答言。若時此法未",
    "T29n1563_010:0822c26": "至已生。有何違害。等無間定要至已生。然於",
    "T29n1563_010:0822c27": "此中有二種釋。並無違害。若時此法未已",
    "T29n1563_010:0822c28": "生者。此法是何為前為後。如世第一法生苦",
    "T29n1563_010:0822c29": "法智忍為世第一法。未至已生時非與苦法",
    "T29n1563_010:0823a01": "智忍為等無間。若至已生位。為等無間耶。為",
    "T29n1563_010:0823a02": "苦法智忍。未至已生時非與世第一法為等",
    "T29n1563_010:0823a03": "無間。若至已生位為等無間耶。若執前者。有",
    "T29n1563_010:0823a04": "心位可爾。無心位如何。謂無心定。入心已",
    "T29n1563_010:0823a05": "生。不可即與第二念等。定及出心。為等無間。",
    "T29n1563_010:0823a06": "若入定心至已生位。即與彼諸法為等無間",
    "T29n1563_010:0823a07": "者。等無間緣果法被取。必無有物能礙其生。",
    "T29n1563_010:0823a08": "則彼一切皆應頓起。若入心後出心即生。是",
    "T29n1563_010:0823a09": "則二定永應不起。若執後者。苦法智忍未已",
    "T29n1563_010:0823a10": "生時。應不與彼世第一法為等無間。然必應",
    "T29n1563_010:0823a11": "許苦法智忍在正生時。即名與彼世第一法",
    "T29n1563_010:0823a12": "為等無間。此中一類許可前執。然見蘊文約",
    "T29n1563_010:0823a13": "有心位。說等無間故無前失。或言設約無心",
    "T29n1563_010:0823a14": "位辯此失亦無。謂入定心居現在位。頓取諸",
    "T29n1563_010:0823a15": "定及出心果。亦與最初剎那定果。滅入過去。",
    "T29n1563_010:0823a16": "隨後諸定。及出定心。一一生時與果非取先",
    "T29n1563_010:0823a17": "已取故。豈不一切等無間緣。無有異時。取果",
    "T29n1563_010:0823a18": "與果。此責非理。取果必頓。與果有漸。故無有",
    "T29n1563_010:0823a19": "失。但應責言。同一心果。何緣諸定及出定心。",
    "T29n1563_010:0823a20": "前後而生不俱時起。正所求者理必前生。謂",
    "T29n1563_010:0823a21": "入定心順求於定。故心無間定必前生。若爾",
    "T29n1563_010:0823a22": "何緣諸剎那定前後而起。諸剎那定俱生無",
    "T29n1563_010:0823a23": "用。故不俱生。由前加行勢力所引。故多念定",
    "T29n1563_010:0823a24": "長時續生。非多剎那定俱起用。一剎那定所",
    "T29n1563_010:0823a25": "不能為。故不頓生。猶如識等。然諸念定是等",
    "T29n1563_010:0823a26": "無間。不可說為等無間緣。若法由前心等引",
    "T29n1563_010:0823a27": "起。同一種類必不俱生。生已復能引後令起。",
    "T29n1563_010:0823a28": "可名等無間及等無間緣。諸定雖由前心等",
    "T29n1563_010:0823a29": "引。同一種類必不俱生。然其生已不能引後。",
    "T29n1563_010:0823b01": "可名等無間。非等無間緣。是故設約無心位",
    "T29n1563_010:0823b02": "辯。亦無有失。諸作是說。入二定心滅入過去。",
    "T29n1563_010:0823b03": "方能漸取第二念等定及出心。彼入定心應",
    "T29n1563_010:0823b04": "非過去。夫取果者是牽果能。諸牽果能是行",
    "T29n1563_010:0823b05": "作用。依行作用立三世別。若有作用非現在",
    "T29n1563_010:0823b06": "者。豈不便壞世別所依。諸有釋言。過去眼",
    "T29n1563_010:0823b07": "等。於色等境。無有見聞嗅甞覺等。各別作用",
    "T29n1563_010:0823b08": "故非現在。彼釋不然。應共審決眼等作用。為",
    "T29n1563_010:0823b09": "是於境見等功能為牽果用。若是於境見等",
    "T29n1563_010:0823b10": "功能。便於闇中現在眼等。未生已滅眼等何",
    "T29n1563_010:0823b11": "殊。而不說為未來過去。闇中眼等。雖無見聞",
    "T29n1563_010:0823b12": "嗅甞等用。而皆現有。牽果功能。可名作用。約",
    "T29n1563_010:0823b13": "有此用皆名現在。所餘取境與果等用。皆",
    "T29n1563_010:0823b14": "非作用但是功能。如是功能三時容有。辯三",
    "T29n1563_010:0823b15": "世處當具思擇。又過去世諸心心所。於所緣",
    "T29n1563_010:0823b16": "等不能為礙。故不能作此緣取果。復有一類",
    "T29n1563_010:0823b17": "許可後執。豈不苦法智忍在正生時。即與世",
    "T29n1563_010:0823b18": "第一法為等無間。理實應爾。然此中說等無",
    "T29n1563_010:0823b19": "間緣。要至已生此緣方立。故無有過。如是二",
    "T29n1563_010:0823b20": "釋未已生言。於我義宗並無違害。所緣緣性",
    "T29n1563_010:0823b21": "即一切法。離心心所所緣境外。決定更無餘",
    "T29n1563_010:0823b22": "法可得。以一切法是心心所生所攀附故曰",
    "T29n1563_010:0823b23": "所緣。即此所緣是心心所。發生緣故名所緣",
    "T29n1563_010:0823b24": "緣。一切法者即十二處。謂眼耳鼻舌身意識",
    "T29n1563_010:0823b25": "及相應法。隨其次第以諸色聲香味觸法為",
    "T29n1563_010:0823b26": "所緣境。六根唯是意識所緣。何緣故知。經",
    "T29n1563_010:0823b27": "言多法生意識故。又眼等根皆非五識境所",
    "T29n1563_010:0823b28": "攝故。所識所知遍諸法故。五識所緣唯實非",
    "T29n1563_010:0823b29": "假。意識所緣通於假實。諸心心所緣有非無。",
    "T29n1563_010:0823c01": "破斥餘宗如順正理。然心心所所緣境定。謂",
    "T29n1563_010:0823c02": "眼識等於所緣色。乃至意識等於所緣諸法。",
    "T29n1563_010:0823c03": "此心心所於所緣定。為處為類為約剎那。有",
    "T29n1563_010:0823c04": "說。約處。謂眼識等唯緣色處。餘隨所應各",
    "T29n1563_010:0823c05": "說自境。勿於一境。多心心所。住不生法。故",
    "T29n1563_010:0823c06": "餘非定。且眼識等於諸色中。隨遇何色即緣",
    "T29n1563_010:0823c07": "之起。若爾如何青黃等覺體不雜亂。有避此",
    "T29n1563_010:0823c08": "失說約處類。非約剎那。若爾如何青黃等覺",
    "T29n1563_010:0823c09": "體不雜亂。如是應說處類剎那三皆決定。豈",
    "T29n1563_010:0823c10": "不一境。多心心所。住不生法。此無有失。未來",
    "T29n1563_010:0823c11": "世寬豈不容受。又心心所於自所緣。前所覺",
    "T29n1563_010:0823c12": "知後能隨憶。且五識等境。意識等隨憶。五識",
    "T29n1563_010:0823c13": "等不能隨憶。前覺境一念緣故。無分別故。意",
    "T29n1563_010:0823c14": "有二種。謂染不染。隨一覺知。二能隨憶。復有",
    "T29n1563_010:0823c15": "三種。善染無記。隨一覺知。三能隨憶復有",
    "T29n1563_010:0823c16": "四種。謂善不善有覆無記。無覆無記。隨一覺",
    "T29n1563_010:0823c17": "知。四能隨憶復有五種。謂見苦所斷乃至修",
    "T29n1563_010:0823c18": "所斷。見苦見集及修所斷。隨一覺知。五能",
    "T29n1563_010:0823c19": "隨憶。見滅見道。所斷覺知。四能隨憶。各除他",
    "T29n1563_010:0823c20": "一。廣說乃至。有十二種。謂欲界四上界各三",
    "T29n1563_010:0823c21": "及學無學。欲善覺知十二隨憶。不善色善覺",
    "T29n1563_010:0823c22": "知亦爾。欲覆無覆無記覺知八能隨憶。除色",
    "T29n1563_010:0823c23": "有覆及無色三。色覆覺知。十能隨憶。除欲有",
    "T29n1563_010:0823c24": "覆無覆無記。無色界善覺知亦爾。色界無覆",
    "T29n1563_010:0823c25": "無記覺知。十能隨憶。除無色界有覆無覆。無",
    "T29n1563_010:0823c26": "色有覆無覆覺知九能隨憶。除欲有覆欲色",
    "T29n1563_010:0823c27": "無覆。有學覺知十一隨憶。除欲有覆無學覺",
    "T29n1563_010:0823c28": "知退法如學。若不退法七能隨憶。除學及除",
    "T29n1563_010:0823c29": "三界四染二十心等諸門差別。覺知隨憶如",
    "T29n1563_010:0824a01": "理應思增上緣性即能作因。以能作因。因義",
    "T29n1563_010:0824a02": "細故。無邊際故。攝一切法。若此於彼不礙令",
    "T29n1563_010:0824a03": "生。是能作因。增上緣義。對三緣義。此類最",
    "T29n1563_010:0824a04": "多。所作寔繁。故名增上。豈不增上攝法普",
    "T29n1563_010:0824a05": "周。寧復對三。言此增上。非對三體。立增上",
    "T29n1563_010:0824a06": "名。何者對三義用而立。諸緣義用互不相通。",
    "T29n1563_010:0824a07": "諸緣體性更互相雜。如增上緣義類無量。所",
    "T29n1563_010:0824a08": "作繁廣。餘三不然。故此獨摽增上緣稱。為攝",
    "T29n1563_010:0824a09": "五因。及三緣性。所不攝義。立能作因。及增上",
    "T29n1563_010:0824a10": "緣。由此二種義類最廣。故立通名。譬如行蘊。",
    "T29n1563_010:0824a11": "法界法處。法寶法歸。法念住等。有餘師說。此",
    "T29n1563_010:0824a12": "增上緣體類最多故名增上。所緣緣性雖遍",
    "T29n1563_010:0824a13": "諸法而作所緣。不通俱有。由位狹故廢增上",
    "T29n1563_010:0824a14": "名。有餘復說。所生廣故名增上緣。謂一切法。",
    "T29n1563_010:0824a15": "唯除自體。遍能生起。一切有為。如一剎那眼",
    "T29n1563_010:0824a16": "識生位。除其自性用一切法為增上緣。餘生",
    "T29n1563_010:0824a17": "亦爾。此緣體用其量無邊。如契經中。說世自",
    "T29n1563_010:0824a18": "法三增上者。止惡行善。所觀因故。立增上名。",
    "T29n1563_010:0824a19": "謂境現前煩惱將起。隨觀彼一惡止善行。於",
    "T29n1563_010:0824a20": "止行中得增上故。契經且說。增上有三。非餘",
    "T29n1563_010:0824a21": "於餘無增上義。",
    "T29n1563_010:0824a22": "說一切有部顯宗論卷第十"
}