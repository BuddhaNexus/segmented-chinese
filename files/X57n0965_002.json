{
    "X57n0965_002:0205b15": "山家緒餘集卷中",
    "X57n0965_002:0205b17": "四明沙門栢庭　善月　述",
    "X57n0965_002:0205b18": "　　教篇",
    "X57n0965_002:0205b19": "法華秘密例",
    "X57n0965_002:0205b20": "論密教者皆以法華時中秘密有無為一疑難按玄",
    "X57n0965_002:0205b21": "文曰法華是顯露非秘密則知此時必無是教也而",
    "X57n0965_002:0205b22": "釋籤有無時不徧及味味皆有之說則若通有何也",
    "X57n0965_002:0205b23": "曰是固不必疑唯暗於文相故疑乃生焉今試為決",
    "X57n0965_002:0205b24": "明先示有無之意且在昔機教未一故須此隱覆而",
    "X57n0965_002:0205c01": "赴被之至於今經機既純一教亦開顯復何用是教",
    "X57n0965_002:0205c02": "耶譬猶兵家謀策用於正戰之時實不用於既破之",
    "X57n0965_002:0205c03": "後法華如已破大陣故也玄文信矣其如文或言之",
    "X57n0965_002:0205c04": "有難者有易者因復旁搜餘文通約四義示之謂有",
    "X57n0965_002:0205c05": "言同而旨不同機密而教不密縱論而義竟無文通",
    "X57n0965_002:0205c06": "而意自局者如文曰法華是秘密付諸菩薩此言今",
    "X57n0965_002:0205c07": "經純圓純妙乃真秘之秘亦微密之即密經秘密之",
    "X57n0965_002:0205c08": "藏是已此所謂言同而旨不同也又文曰法說有密",
    "X57n0965_002:0205c09": "聞大車迹門有密聞壽量者此則約機雖密而約法",
    "X57n0965_002:0205c10": "仍顯以俱圓乘故妙樂亦云雖密而顯所謂機密而",
    "X57n0965_002:0205c11": "教不密也又釋籤曰何妨法華亦與諸教十方互為",
    "X57n0965_002:0205c12": "顯密乃至答云十方容有一席定無此因玄文三對",
    "X57n0965_002:0205c13": "示相十方此座容有此說然於義則旁其實密教正",
    "X57n0965_002:0205c14": "以一多對論況此不知彼且約初心及人天被開者",
    "X57n0965_002:0205c15": "當機後位固所知也抑聞本門無不知之矣所謂縱",
    "X57n0965_002:0205c16": "論而義竟無也若向文者言似通五味而不專五味",
    "X57n0965_002:0205c17": "雖三四味亦得言之且初文意問中止以華嚴等三",
    "X57n0965_002:0205c18": "時對難以秘密橫被而答則知此文唯徧三時通至",
    "X57n0965_002:0205c19": "般若意亦明矣其次文味味雖不定五但連上一道",
    "X57n0965_002:0205c20": "竪進之文所以難爾今詳文意上下本不相屬是應",
    "X57n0965_002:0205c21": "節釋之則無害也即自次正明下正點玄文破古復",
    "X57n0965_002:0205c22": "於味味下乃記主添破古師所以添破古者意謂今",
    "X57n0965_002:0205c23": "家不但相成破其偏失抑亦味味皆有秘密不定而",
    "X57n0965_002:0205c24": "判釋之此固非彼所知也以玄無此意故知是添破",
    "X57n0965_002:0206a01": "也是則皆有之言還歸在昔矣此所謂文通而意自",
    "X57n0965_002:0206a02": "局也夫得是四意則法華終不可以有此密教也更",
    "X57n0965_002:0206a03": "復何疑乎。",
    "X57n0965_002:0206a04": "三疊流變說",
    "X57n0965_002:0206a05": "經教法相有難而易易而難者如法華明六根功德",
    "X57n0965_002:0206a06": "有千二百八百之數文都不言數之所自然經四依",
    "X57n0965_002:0206a07": "所釋法相乃定人師無敢異論者斯不亦難而易乎",
    "X57n0965_002:0206a08": "至於楞嚴約方世宛轉流變三疊以成六根功德而",
    "X57n0965_002:0206a09": "人師反瞢其實斯不亦易而難乎甞亦求諸疏解雖",
    "X57n0965_002:0206a10": "有數家師之說(具如集解)然皆約漠而無准的至於霅川",
    "X57n0965_002:0206a11": "別解則曰佛旨難測亦未敢配其法相愚竊甞疑之",
    "X57n0965_002:0206a12": "豈有文無其實而徒示數而已抑豈隱其實而弗說",
    "X57n0965_002:0206a13": "使人自猜揣哉因披究其文細繹數四至經有謂方",
    "X57n0965_002:0206a14": "位有十流數有三於是始曉然意解乃知流變之數",
    "X57n0965_002:0206a15": "經固言之矣得非正約方位以云十世數以為三乎",
    "X57n0965_002:0206a16": "亦於餘數了無疑者是不唯得其實抑又知流變之",
    "X57n0965_002:0206a17": "旨焉乃復為之說曰三世迁移曰流十方更易曰變",
    "X57n0965_002:0206a18": "此所以成一千二百功德者在是而已何者且初一",
    "X57n0965_002:0206a19": "疊於十方則揀其六唯存四方與世相涉以立根本",
    "X57n0965_002:0206a20": "十二之數所謂三四四三宛轉十二是也望後二世",
    "X57n0965_002:0206a21": "則并屬過去至第二疊當見在世乃趣舉前十二之",
    "X57n0965_002:0206a22": "一約此一方流變言之一復為十則又成十方也一",
    "X57n0965_002:0206a23": "方既爾餘方例然乃成一百二十矣至第三疊當未",
    "X57n0965_002:0206a24": "來世亦趣舉百二十中之十約此十方復變為百例",
    "X57n0965_002:0206b01": "餘總成一千二百所謂流變三疊一十百千是也然",
    "X57n0965_002:0206b02": "則初疊揀六而存四者立本定位故也後還取餘六",
    "X57n0965_002:0206b03": "足以成十者以第二世正約流變言之故得兼餘不",
    "X57n0965_002:0206b04": "定之六但舊釋惑於初文故昧之也若必揀而弗用",
    "X57n0965_002:0206b05": "何以後文每言十方而又及四維耶所以方必變十",
    "X57n0965_002:0206b06": "者蓋方隨念移或逐物而變故方不定方一而變十",
    "X57n0965_002:0206b07": "十而變百也世必至於三者始終變極於此故也本",
    "X57n0965_002:0206b08": "示六根功德而約方世云者以根識徧攝所緣境量",
    "X57n0965_002:0206b09": "不出此故然始言六根各千二百而又克定優劣增",
    "X57n0965_002:0206b10": "減不同者蓋從根與方世言之異也夫是則今之所",
    "X57n0965_002:0206b11": "謂功德乃約妄從用而言故有千二百八百之數若",
    "X57n0965_002:0206b12": "與法華論同異者增減之數雖同功德之義全別彼",
    "X57n0965_002:0206b13": "約能嚴之德從法而言故曰以是功德莊嚴六根故",
    "X57n0965_002:0206b14": "有盈縮能等之異所以盈縮者以增減而顯互用非",
    "X57n0965_002:0206b15": "根力之有強弱故復以能等彰其無二以無二之德",
    "X57n0965_002:0206b16": "顯六根清淨則無異也又大論以六根而分強弱與",
    "X57n0965_002:0206b17": "今對根稍殊彼以眼根義強此以舌根為勝餘雖大",
    "X57n0965_002:0206b18": "同彼不論數是則彼此文義尤別而妙玄引之蓋泛",
    "X57n0965_002:0206b19": "例耳非的用也此皆經疏及玄文之意若欲委知尋",
    "X57n0965_002:0206b20": "文可了。",
    "X57n0965_002:0206b21": "得得大要論",
    "X57n0965_002:0206b22": "言有小而實大義有緩而實要者今於小宗得得之",
    "X57n0965_002:0206b23": "義亦云爾得得云者業成之謂也不知者以為是果",
    "X57n0965_002:0206b24": "何物而置之知其說者又以小緩而弗論設或論之",
    "X57n0965_002:0206c01": "罕有得其名相之實亦徒云也曾不知有大且要者",
    "X57n0965_002:0206c02": "是不可不辨夫人不能無為苟有為也非惡則善善",
    "X57n0965_002:0206c03": "惡雖殊業成之相均也凡業之興甚速而易成始微",
    "X57n0965_002:0206c04": "而終著續而不斷謂之繩成而不夫謂之種是皆業",
    "X57n0965_002:0206c05": "之相得之義也苟知惡業之如是可不畏而去乎善",
    "X57n0965_002:0206c06": "業之如是可不務而行乎此得得所以為遷善遠罪",
    "X57n0965_002:0206c07": "之策莫大至要之說也按彼小宗亦具四門得得之",
    "X57n0965_002:0206c08": "義蓋出有部故輔行云準於有部立以得得漸以後",
    "X57n0965_002:0206c09": "得得於前得故使往業能至未來於是一念業成則",
    "X57n0965_002:0206c10": "有業法有大得有小得亦云本法法得法得法俱法",
    "X57n0965_002:0206c11": "後等皆異名也通作無作善心惡心歷剎那三世論",
    "X57n0965_002:0206c12": "之委如彼文茲略不辨今姑示其所以難者二義而",
    "X57n0965_002:0206c13": "已一者得名所從二者得分大小何謂得名謂獲義",
    "X57n0965_002:0206c14": "亦成就義又得獲即成就成就即得獲互相為義也",
    "X57n0965_002:0206c15": "(義見婆娑施設等論)而重言之何也或云通約大小得言之此",
    "X57n0965_002:0206c16": "說雖通未善的意今謂以四義故乃從第三一得以",
    "X57n0965_002:0206c17": "立其名謂一念足故三數成故後得前故名義同故",
    "X57n0965_002:0206c18": "故云漸以後得得於前得即其義也況俱舍顯以第",
    "X57n0965_002:0206c19": "三名為得得若從第二則無上諸意何謂得有大小",
    "X57n0965_002:0206c20": "或約得一得二以為名或云前後以為大小或約強",
    "X57n0965_002:0206c21": "弱以說(云云)是皆先達之論未易優劣也然而得之",
    "X57n0965_002:0206c22": "大小姑是其名苟未得其實均謂未然可也要先示",
    "X57n0965_002:0206c23": "名下之實而後始得言其大小所謂實者業法得得",
    "X57n0965_002:0206c24": "之義也凡業之善惡必有因有緣或心為其因境為",
    "X57n0965_002:0207a01": "其緣或境因心緣以至具度等皆業法也亦謂業之",
    "X57n0965_002:0207a02": "方便耳若猶心念未與物合且是業法而已要心外",
    "X57n0965_002:0207a03": "假身口與彼交按乃能施為造作此所謂大得得業",
    "X57n0965_002:0207a04": "法之義也方其身口起時若非意業兼發則亦從而",
    "X57n0965_002:0207a05": "無用何大得之有苟一念有間身口尚不自運況業",
    "X57n0965_002:0207a06": "之可成此所謂小得得大得之義也故俱舍云得得",
    "X57n0965_002:0207a07": "起時成就法得此之謂也使徒有此念若非身口與",
    "X57n0965_002:0207a08": "之俱運其欲成業得乎是則身口不時成前業法亦",
    "X57n0965_002:0207a09": "能成於後念此所謂大得得小得之義故俱舍云法",
    "X57n0965_002:0207a10": "得起時成就本法及與得得良以此也說雖前後本",
    "X57n0965_002:0207a11": "非異時蓋祗一剎那有此相互相成得耳既以身口",
    "X57n0965_002:0207a12": "為大得則相彰於外以麤顯故謂之大宜也而以意",
    "X57n0965_002:0207a13": "業為小得則念蘊于內以細隱故謂之小亦宜也是",
    "X57n0965_002:0207a14": "知二得不出三業大小之義於是明矣然今示大小",
    "X57n0965_002:0207a15": "之相且以業說雖由三業得成非三以約身等成業",
    "X57n0965_002:0207a16": "假故輔行云作無作得但與形俱是故得名得非色",
    "X57n0965_002:0207a17": "心故俱舍論屬不相應行攝即其義也由是言之得",
    "X57n0965_002:0207a18": "應分二有謝不謝形俱之得則有謝業成之得則不",
    "X57n0965_002:0207a19": "亡故曰業入過去得至未來此言不謝之得也又曰",
    "X57n0965_002:0207a20": "身死得謝未來報起此言有謝之得也不作此示文",
    "X57n0965_002:0207a21": "實難明雖然論及輔行皆不彰言此說今此示之何",
    "X57n0965_002:0207a22": "以為證曰此雖出於有部乃由經部知之何者即輔",
    "X57n0965_002:0207a23": "行有曰若經部宗得既是假但云意與身口和合成",
    "X57n0965_002:0207a24": "業假立為種至未來生據此以論全是三業立名不",
    "X57n0965_002:0207b01": "同驗大小得體無異途宗計雖殊法實不異由彼得",
    "X57n0965_002:0207b02": "此豈非明文大體既明餘文可了瑣瑣疑難此不足",
    "X57n0965_002:0207b03": "言義學高明當自知耳。",
    "X57n0965_002:0207b04": "右遶議",
    "X57n0965_002:0207b05": "右遶之儀禮也蓋法出乎西竺而始乎天人致敬佛",
    "X57n0965_002:0207b06": "者之所為也此方禮典未之前聞但傳之于此垂于",
    "X57n0965_002:0207b07": "後世凡修敬而旋誦者效焉未甞一日不行也是不",
    "X57n0965_002:0207b08": "可不正者考之常儀則自東而南自西而北是謂右",
    "X57n0965_002:0207b09": "遶其必以為是而行之也抑亦非而行之歟果是耶",
    "X57n0965_002:0207b10": "且不免夫異議焉非而行之則自欺耳惡有終身常",
    "X57n0965_002:0207b11": "行之儀而容欺且非乎必求正可也抑彼謂之非而",
    "X57n0965_002:0207b12": "不能自草是益欺也所謂異儀者雖未見他文甞見",
    "X57n0965_002:0207b13": "於草庵錄之說矣其說大率不出以自我右者為是",
    "X57n0965_002:0207b14": "自佛右者為非故以右脇右袒右回詮善聖人毫髮",
    "X57n0965_002:0207b15": "右旋等為證若乃涅槃後分金棺自舉自城而右者",
    "X57n0965_002:0207b16": "譯人之誤也所以我右者地道也表柔順之德也如",
    "X57n0965_002:0207b17": "是而已其是否果何如耶曰是說也前輩大老之言",
    "X57n0965_002:0207b18": "也今安得議之亦何敢私與也請得以公言之如右",
    "X57n0965_002:0207b19": "脇右袒等通理也今之所行者蓋右之常儀亦順聖",
    "X57n0965_002:0207b20": "教者也各當其義惡得違之必也不廢通理不返常",
    "X57n0965_002:0207b21": "儀不違聖教斯可謂善矣以今論之如向三言者則",
    "X57n0965_002:0207b22": "又不過二義謂順諸己之左右施於彼之左右夫順",
    "X57n0965_002:0207b23": "諸己者既如此(如向通理之義)施於人者又如彼(如向常二儀聖教義)",
    "X57n0965_002:0207b24": "兩者言同所以則異然則今明右遶正言遶佛蓋施",
    "X57n0965_002:0207c01": "於彼之義也安得以順諸己者言之反有取於彼耶",
    "X57n0965_002:0207c02": "雖然是可謂直矣而未云盡也試因向義更詳言之",
    "X57n0965_002:0207c03": "曰順諸己者通天下而不易施於彼者隨方土之所",
    "X57n0965_002:0207c04": "尚夫惟通天下而不易則理無不同所以右袒右脇",
    "X57n0965_002:0207c05": "等皆順己之右雖出世大聖人與夫乾竺之風亦不",
    "X57n0965_002:0207c06": "外是此安得而違乎則草庵之說無非是者故曰不",
    "X57n0965_002:0207c07": "廢通理也夫惟隨方土之所尚則西竺風俗與此碩",
    "X57n0965_002:0207c08": "乖此尚左而彼尚右如右遶之義無它所尚而已矣",
    "X57n0965_002:0207c09": "所以涅槃金棺右遶必自城而右者蓋亦如來末後",
    "X57n0965_002:0207c10": "施於彼故隨方之義故知常儀有合於此而反以為",
    "X57n0965_002:0207c11": "誤可乎故曰不反常儀亦順聖教也且彼既右遶則",
    "X57n0965_002:0207c12": "此當左施正應自我之右即佛之左矣且順通理何",
    "X57n0965_002:0207c13": "不然耶但法出於彼故不得由此耳雖從右遶其於",
    "X57n0965_002:0207c14": "此方禮法亦不相違何者良以順諸己者不可施於",
    "X57n0965_002:0207c15": "人施於人者必不順於己兩者不可得兼前必酌其",
    "X57n0965_002:0207c16": "輕重之宜焉故有捨己而從人者以人而從己者今",
    "X57n0965_002:0207c17": "之右遶於佛為重是宜舍己之右從佛之右可也意",
    "X57n0965_002:0207c18": "其此方接於長者亦當如是耳由是言之則右遶之",
    "X57n0965_002:0207c19": "儀施於人不施於己故義須從人出於彼不出於此",
    "X57n0965_002:0207c20": "故法須從彼嗚呼斯言盡之矣。",
    "X57n0965_002:0207c21": "圓完修性離合論(十篇)",
    "X57n0965_002:0207c22": "初述大旨",
    "X57n0965_002:0207c23": "大圓覺體總相法門一性天然三法具足派之彌合",
    "X57n0965_002:0207c24": "混而彌分絕議絕思不合不散在性則全修成性起",
    "X57n0965_002:0208a01": "修則全性成修性無所移修常宛爾迷悟因果莫不",
    "X57n0965_002:0208a02": "咸然良以玅體無方圓詮該愽始平等一性終究竟",
    "X57n0965_002:0208a03": "三德極其中也自迷之解依解立行由修有證證分",
    "X57n0965_002:0208a04": "真似從因至果修極還源自它始終究竟在此要而",
    "X57n0965_002:0208a05": "言之不逾三諦三諦性泯法相虗玄故得體極相融",
    "X57n0965_002:0208a06": "乃有三有九文隨義變故或合或離此一家圓宗修",
    "X57n0965_002:0208a07": "性離合於是所以示也夫三諦者何天然之性德也",
    "X57n0965_002:0208a08": "又曰三諦者一之謂也以融具故舉一即三全三是",
    "X57n0965_002:0208a09": "一離三成九合九為三非相生然非相含然法性之",
    "X57n0965_002:0208a10": "體自然而然也所以舉一即三者法爾然也全三是",
    "X57n0965_002:0208a11": "一者體無異也離三成九者彰圓具也合九為三者",
    "X57n0965_002:0208a12": "從強義也夫是則一不定一一即是三三不定三三",
    "X57n0965_002:0208a13": "即是一非三非一而九而三克論其體一向無一豈",
    "X57n0965_002:0208a14": "有九三即非離非合也應於名義故亦離亦合祗是",
    "X57n0965_002:0208a15": "一體而論離合則離處常合合處常離離合義成圓",
    "X57n0965_002:0208a16": "旨斯在譬之則如大圓鏡如金剛砂如伊字如天目",
    "X57n0965_002:0208a17": "細合可知此其大略也然不取三德等而時約三諦",
    "X57n0965_002:0208a18": "示者蓋三諦乃理性之諦非迷非悟通而不別故總",
    "X57n0965_002:0208a19": "約之為離合本義則易解亦識根源若了此者思過",
    "X57n0965_002:0208a20": "半矣。",
    "X57n0965_002:0208a21": "二示修性",
    "X57n0965_002:0208a22": "然將論於離合必先示夫修性蓋修性者定實之名",
    "X57n0965_002:0208a23": "離合者通變之義通變之義不自顯故約實以明之",
    "X57n0965_002:0208a24": "即前三諦中道是性真俗為修亦俱修并性或可三",
    "X57n0965_002:0208b01": "諦是性三觀為修是則修者施為造作也性者本有",
    "X57n0965_002:0208b02": "不改也性言其理修言其事也其事則變造三千修",
    "X57n0965_002:0208b03": "中一切諸法也非三千不足以極修之致其理則本",
    "X57n0965_002:0208b04": "寂三千性中一切諸法也非三千不足以盡性之妙",
    "X57n0965_002:0208b05": "此固得其實也更寄法相以明之則境即理性三德",
    "X57n0965_002:0208b06": "等皆性也智即三德之解行即三德之觀等皆修也",
    "X57n0965_002:0208b07": "推而廣之該括始終然則三道三識等十種三法亦",
    "X57n0965_002:0208b08": "莫非是者至於圓宗大體法相凡有關於事理修性",
    "X57n0965_002:0208b09": "者皆可會通之也(云云)原其意者則的彰性具互相",
    "X57n0965_002:0208b10": "成顯也夫惟的彰性具則圓詮教旨無法非性以性",
    "X57n0965_002:0208b11": "泯修法法無作故曰若不了唯心顯體具者圓頓之",
    "X57n0965_002:0208b12": "理乃成徒施即其義也夫惟互相成顯非修無以顯",
    "X57n0965_002:0208b13": "性非性無以成修缺一不可所謂性雖本爾藉智起",
    "X57n0965_002:0208b14": "修由修照性由性發修等是也故唯二義而已雖有",
    "X57n0965_002:0208b15": "它意亦己疎矣然後應知性德有起有具修德有順",
    "X57n0965_002:0208b16": "有逆性德論具此復二義一者天然性德之性所謂",
    "X57n0965_002:0208b17": "天然之理具諸法故是也二者指修即性之性如曰",
    "X57n0965_002:0208b18": "性德祇是界如一念此內界如三法具足亦即三道",
    "X57n0965_002:0208b19": "是三德等是也由性具故全性起修則為修中諸法",
    "X57n0965_002:0208b20": "諸法雖多不出逆順圓詮論之皆全性起但全天然",
    "X57n0965_002:0208b21": "性德所起則通於逆順逆雖背性而性未甞背也若",
    "X57n0965_002:0208b22": "全指修即性論起則起唯順修故有全三諦而起三",
    "X57n0965_002:0208b23": "觀者有全妙境而起智行各論三法者有全正因一",
    "X57n0965_002:0208b24": "性而起緣了二修者有全一性而起證理起用二修",
    "X57n0965_002:0208c01": "者蓋法相有離合行位有橫竪指修有進退故也(義如",
    "X57n0965_002:0208c02": "後見)其實法無異轍又復順修故有離合逆修則不論",
    "X57n0965_002:0208c03": "也逆且論之則順修耳故知不以三道三德等為逆",
    "X57n0965_002:0208c04": "順實以偏圓教限約情智論之然此猶是修性相對",
    "X57n0965_002:0208c05": "之說未彰一合之旨尚非一合況融泯乎若夫一合",
    "X57n0965_002:0208c06": "而融泯者其位始乎圓住究極在乎妙覺故曰修性",
    "X57n0965_002:0208c07": "一合無復分張又曰達無修性唯一妙乘法界洞朗",
    "X57n0965_002:0208c08": "無所分別其泯合之謂也是則約位別明雖局分極",
    "X57n0965_002:0208c09": "約旨圓論實通六即所謂理性一合等是也泯合既",
    "X57n0965_002:0208c10": "通則修性相對之說亦應通乎始末故妙樂曰祇由",
    "X57n0965_002:0208c11": "理一是故修性相對離合豈非正以一故論離合邪",
    "X57n0965_002:0208c12": "或據一合之文乃謂離合局住前者非也豈彼之合",
    "X57n0965_002:0208c13": "非今之合耶抑今所謂離是果分張之離耶乃知昔",
    "X57n0965_002:0208c14": "人妄據之夫也。",
    "X57n0965_002:0208c15": "三申名相",
    "X57n0965_002:0208c16": "修性既彰離合之旨蘊乎其中是則離合不異修性",
    "X57n0965_002:0208c17": "也但義猶未顯故須更示之夫離合之旨雖本佛祖",
    "X57n0965_002:0208c18": "而名出荊溪故不二門云云然則言離合者何也舊",
    "X57n0965_002:0208c19": "亦多說而皆不得其正故無足評者今謂祇言三法",
    "X57n0965_002:0208c20": "是合等其義已足何勞更問然必義釋者先須知離",
    "X57n0965_002:0208c21": "合是待對之名名不必相關為義故今言離者開義",
    "X57n0965_002:0208c22": "則合在其中如曰約性恒開等合者同義則離在其",
    "X57n0965_002:0208c23": "中如曰同名正因等是不唯正離合之義抑亦得相",
    "X57n0965_002:0208c24": "關之旨當從此釋可也其相者何不出三一之所自",
    "X57n0965_002:0209a01": "起是則三一者又離合之蘊也故宜先知之所謂三",
    "X57n0965_002:0209a02": "者名也相也用也一者體也是則從名為名體從相",
    "X57n0965_002:0209a03": "為體相從用為體用所對則一耳(義見諸文茲不煩引)又凡言",
    "X57n0965_002:0209a04": "三一一有總相別相之異三有互具各具之殊如曰",
    "X57n0965_002:0209a05": "一謂涅槃三謂三德祗一涅槃而論此三此總相互",
    "X57n0965_002:0209a06": "具之三一也若趣舉一法為一為三者此別相各具",
    "X57n0965_002:0209a07": "之一三也大凡雖爾卛觀諸文例復不一今以義束",
    "X57n0965_002:0209a08": "之不出對各論乎離合凡為四例収無不盡也謂修",
    "X57n0965_002:0209a09": "性對論離修性對論合修性各論離修性各論合如",
    "X57n0965_002:0209a10": "不二門云順修對性有離有合離謂修性各三(第一句)",
    "X57n0965_002:0209a11": "合謂修二性一乃至云為對性明修故合修為二又",
    "X57n0965_002:0209a12": "妙樂云合彼性三為一法身對修方合(第二句)約性恒",
    "X57n0965_002:0209a13": "開(第三句)凡諸文有明修性各一法如一地一雨等(第四",
    "X57n0965_002:0209a14": "句)然例既非一意豈得同亦不過四義一者功能與",
    "X57n0965_002:0209a15": "奪如金錍性德緣了同名正因修二例說二者名義",
    "X57n0965_002:0209a16": "偏強如妙樂謂從強受名并束三從一(此二意即上第二句)三",
    "X57n0965_002:0209a17": "者體德圓具如涅槃云直法身等(即上初三二句是也)四者法",
    "X57n0965_002:0209a18": "相類從即各相主對起修之義(亦即第四句是也)應以四意",
    "X57n0965_002:0209a19": "顯示諸例復以四例通貫諸說則文相雖多要不出",
    "X57n0965_002:0209a20": "此惟變所適教相無方各當其義不可局論也而霅",
    "X57n0965_002:0209a21": "川專據對修方合之文以為教相定式若其對修必",
    "X57n0965_002:0209a22": "須合性者此一往得從強之義失圓具之旨亦違向",
    "X57n0965_002:0209a23": "文義其說非也或通立修性開合等四句格彼之說",
    "X57n0965_002:0209a24": "無不可者但以金錍一文為約性合對修開句少不",
    "X57n0965_002:0209b01": "便耳若得今意何必爾耶。",
    "X57n0965_002:0209b02": "四斷例意",
    "X57n0965_002:0209b03": "沈觀諸文離合法相其例匪一苟不得其統總之說",
    "X57n0965_002:0209b04": "何以條理而歸一乎然則多少例凡幾耶據昔所示",
    "X57n0965_002:0209b05": "或約廣略處中三義明者或約五義七義収者或作",
    "X57n0965_002:0209b06": "四句料揀者是皆隨文分別建義不同且不言與用",
    "X57n0965_002:0209b07": "之意與則有得有失不無優劣奪則汎而無統不見",
    "X57n0965_002:0209b08": "大體之旨況竝以光明涅槃二文定為二十七法於",
    "X57n0965_002:0209b09": "理未安其來久矣今直斷以二意曰離合大體教相",
    "X57n0965_002:0209b10": "隨宜則有通有別也所謂離合大體其唯三九法相",
    "X57n0965_002:0209b11": "非過不及得其處中何者若祇言三義如不及或增",
    "X57n0965_002:0209b12": "至於二九三九等則又過之雖涅槃有遣非之文稍",
    "X57n0965_002:0209b13": "異常途亦未必須至爾許故知九三處中明矣況離",
    "X57n0965_002:0209b14": "三成九合九為三三九祇是一而論三彰圓旨顯攝",
    "X57n0965_002:0209b15": "法義周教門常論法相大統斯得其正也然而諸文",
    "X57n0965_002:0209b16": "有所謂一三或二或六以至百千等離合多少者皆",
    "X57n0965_002:0209b17": "教相隨宜法門通變之說亦隨文用與而已(會文如次)雖",
    "X57n0965_002:0209b18": "多不同要皆不出大體之意其歸一致無惑異途也",
    "X57n0965_002:0209b19": "所以大體意者舊示凡五意謂顯圓融也揀隔別也",
    "X57n0965_002:0209b20": "消經文也成教相也泯情慮也(云云)今如略之則四",
    "X57n0965_002:0209b21": "意而已加其彰理一之義蓋修性所以離合者意彰",
    "X57n0965_002:0209b22": "諸法其理本一由本一故所以能離能合而九而三",
    "X57n0965_002:0209b23": "舉一全収融攝無外若非本一豈得圓融若此乎故",
    "X57n0965_002:0209b24": "妙樂云云略者去其揀隔別成教相之義然顯圓融",
    "X57n0965_002:0209c01": "則已揀隔別左右之稱故不須別為一意成教相則",
    "X57n0965_002:0209c02": "修性之意非謂離合也然近代宗師有以名義體三",
    "X57n0965_002:0209c03": "論離合者曰離合之名定離定合義則或離或合體",
    "X57n0965_002:0209c04": "則非離非合其說然否曰斯論甚善今有取焉然有",
    "X57n0965_002:0209c05": "可疑者二彼釋疑文云有名下之義有體上之義名",
    "X57n0965_002:0209c06": "下之義則名義相應體上之義名豈能定之乎此似",
    "X57n0965_002:0209c07": "與立義反彼說離合之義正應約名下之義何得反",
    "X57n0965_002:0209c08": "以體上義釋耶又名固不能定體體必徧應眾名而",
    "X57n0965_002:0209c09": "曰抑體豈能應其名者恐未可更試詳之。",
    "X57n0965_002:0209c10": "五會文旨",
    "X57n0965_002:0209c11": "惟其教相隨宜文義用與故有言性而不言修言修",
    "X57n0965_002:0209c12": "而不言性或修離性合修合性離或示數有多少或",
    "X57n0965_002:0209c13": "指法有開合或橫或竪進否等說布在諸文固不可",
    "X57n0965_002:0209c14": "悉疏也若不以義會而通之則文相殊散曷由歸一",
    "X57n0965_002:0209c15": "哉今率考諸文略得五義一者名義相關謂修性離",
    "X57n0965_002:0209c16": "合之言必待對相關為義自非偏教所詮未有性而",
    "X57n0965_002:0209c17": "無修修而非性等是以圓詮教旨言修必該性言性",
    "X57n0965_002:0209c18": "必該修離合例爾四明記主所謂文雖不言二修各",
    "X57n0965_002:0209c19": "三以性顯之其義合爾是也二者彰略互顯然則若",
    "X57n0965_002:0209c20": "論相關文義必俱而或不爾者互見一端耳所以祇",
    "X57n0965_002:0209c21": "由相關故得互略互略之意乃在相顯此如觀經疏",
    "X57n0965_002:0209c22": "釋體三法宗用各一等是也三者行位橫竪然觀諸",
    "X57n0965_002:0209c23": "文言性則同言修不定所以或一或二或三并六等",
    "X57n0965_002:0209c24": "一往對論約行是橫故有三觀三因之三合則為一",
    "X57n0965_002:0210a01": "離之則三約位成竪故有緣了智行之二離六合二",
    "X57n0965_002:0210a02": "也二往亦可約位是橫約行為竪又緣了亦得是橫",
    "X57n0965_002:0210a03": "智行相濟不前後故雖分橫竪實非決定四者指修",
    "X57n0965_002:0210a04": "進退若進取果後起用則因中但合為一證理離之",
    "X57n0965_002:0210a05": "則三兼用則六若退約因中自論乃開緣了之二離",
    "X57n0965_002:0210a06": "六合二如前所以爾者由因果證不證異耳五者示",
    "X57n0965_002:0210a07": "數廣略所謂略則一種廣則無量者此約諸法別論",
    "X57n0965_002:0210a08": "如十種三法等非謂離合可至爾許雖別而通三九",
    "X57n0965_002:0210a09": "之旨一也故曰一法三諦不少等即其旨也然有文",
    "X57n0965_002:0210a10": "義一一大者須別會之如涅槃玄三德遣非之文舊",
    "X57n0965_002:0210a11": "謂有二十七法今示亦九法而已然有少異常途者",
    "X57n0965_002:0210a12": "但彼順經旨彰究極玄秘之義約名融體即示之故",
    "X57n0965_002:0210a13": "次文曰三法具足名大涅槃三法即三智三智即三",
    "X57n0965_002:0210a14": "點三法即九法九法即三法等克論法義實非異途",
    "X57n0965_002:0210a15": "例如三千之數若界如互具重重無盡而圓旨已足",
    "X57n0965_002:0210a16": "不更有加今亦例爾也又如舊釋金皷姝大之文亦",
    "X57n0965_002:0210a17": "有二十七法以一一圓空鳴皆姝大故今為正之是",
    "X57n0965_002:0210a18": "亦九三法相耳文言皷體姝大即無量甚深義而論",
    "X57n0965_002:0210a19": "圓空鳴者即法身三德也由具三德故顯法身無量",
    "X57n0965_002:0210a20": "甚深以三德不離法身故故圓空鳴皆姝大也非謂",
    "X57n0965_002:0210a21": "圓姝大等各自成一三法但以結文顯則可知(云云)",
    "X57n0965_002:0210a22": "敻有修性各三之說總而例之不出三義謂文相偏",
    "X57n0965_002:0210a23": "指如離謂修性各三之文對性總說如金錍本有三",
    "X57n0965_002:0210a24": "種之文以修性而從因果如眾生心因既具三軌等",
    "X57n0965_002:0210b01": "若大體通論還歸九三而已得是諸意足會其餘文",
    "X57n0965_002:0210b02": "雖異同莫過此耳。",
    "X57n0965_002:0210b03": "六論籤釋",
    "X57n0965_002:0210b04": "原修性離合宗途所以異論者蓋出釋籤一文其文",
    "X57n0965_002:0210b05": "云云以其義既通故由來宗師約諸法相申釋不同",
    "X57n0965_002:0210b06": "始孤山法師正義以境即理性三德等文釋之則住",
    "X57n0965_002:0210b07": "前法相而已意謂此修性門正從智行二妙立故至",
    "X57n0965_002:0210b08": "四明記主指要乃約光明玄十種三法具離合兩說",
    "X57n0965_002:0210b09": "釋之此則通約一代大乘離合法相也而霅川法師",
    "X57n0965_002:0210b10": "大意乃取孤山而非四明且曰若就果上三法悟論",
    "X57n0965_002:0210b11": "復有離合之義如釋大滅度三字與因義稍別此為",
    "X57n0965_002:0210b12": "異耳(云云)今論之曰膚受之說常淺近探頤之義似",
    "X57n0965_002:0210b13": "迂闊夫淺近則易會故和者眾似迂闊則理有不可",
    "X57n0965_002:0210b14": "曉者故唱之實難是以孤山霅川之義每為末學者",
    "X57n0965_002:0210b15": "信而四明之說雖中人疑焉良在此也然彼約從妙",
    "X57n0965_002:0210b16": "立門局住前而釋者徒見文相生起一端曾不知當",
    "X57n0965_002:0210b17": "妙高深法相該攝及今十門述作等意(扶顯當見)則失之",
    "X57n0965_002:0210b18": "局矣豈以局論能盡通方哉霅川大意既同失亦如",
    "X57n0965_002:0210b19": "之縱有一二異者大體既謬亦何足云祇益矛盾耳",
    "X57n0965_002:0210b20": "今所取者亦四明而已是豈捨易而好迂哉益旨之",
    "X57n0965_002:0210b21": "所在不得不與之故焉(旨如後示)姑略言其意然此修性",
    "X57n0965_002:0210b22": "離合非直申一文一義而已乃覧一代教門諸三法",
    "X57n0965_002:0210b23": "義以為之說唯彼十種三法逆順生起頗為條理其",
    "X57n0965_002:0210b24": "義可識有合今文通貫之說故會釋之曰若得此離",
    "X57n0965_002:0210c01": "合意則不迷法相多少也草庵亦云會顯而例通者",
    "X57n0965_002:0210c02": "今有取焉又此離合直法相耳未見其所以實雖今",
    "X57n0965_002:0210c03": "玄文有境智行三及諸三法之文且非始終該括而",
    "X57n0965_002:0210c04": "修性法相不委故不取此而取諸彼也是不唯今文",
    "X57n0965_002:0210c05": "得彼之實抑亦彼文得今之義則更相表發離合顯",
    "X57n0965_002:0210c06": "然一用而兩得也豈直消釋文義而已彼不深於斯",
    "X57n0965_002:0210c07": "宗反從而攻之略有四難(云云)今汎為通之初棄親",
    "X57n0965_002:0210c08": "從疎者然文無親疏義之為近義苟合焉雖它文取",
    "X57n0965_002:0210c09": "之意略如向亦委如後也二捨因從果者何其偏耶",
    "X57n0965_002:0210c10": "如十門皆得論六即義豈唯局因十種既該逆順始",
    "X57n0965_002:0210c11": "終亦非但果故知其難非也三對位淺深者得向評",
    "X57n0965_002:0210c12": "孤山之意此難自通亦如後辨也(對位當見)四離合間雜",
    "X57n0965_002:0210c13": "者通論十種俱竝合可也如三涅槃本屬合義而記",
    "X57n0965_002:0210c14": "主又通離合釋之且例餘三法是知義不一向明矣",
    "X57n0965_002:0210c15": "然特別指六離四合而且不次者有以見記主深探",
    "X57n0965_002:0210c16": "文外之意推知義理有當然者故作此示非徒矯亂",
    "X57n0965_002:0210c17": "人自固迷舊難既非正說得行矣。",
    "X57n0965_002:0210c18": "七扶引用",
    "X57n0965_002:0210c19": "用彼釋此意雖稍明然猶未見今文部旨十門元意",
    "X57n0965_002:0210c20": "理自該攝故更扶顯方知四明用意之的然今修性",
    "X57n0965_002:0210c21": "出於十門十門即述法華部旨唯存大綱故不可以",
    "X57n0965_002:0210c22": "名相網目而釋所以申此一文亦必取夫法相綱要",
    "X57n0965_002:0210c23": "者明之故妙樂因明離合云若得此意圓教行理骨",
    "X57n0965_002:0210c24": "目自成皮膚毛彩出在眾典故知此是紀定大綱之",
    "X57n0965_002:0211a01": "教不可以網目釋之是則今以十種三法申其說者",
    "X57n0965_002:0211a02": "不唯得法相綱要亦兼與網目得之此合大部申釋",
    "X57n0965_002:0211a03": "之旨一也而此十門所以述者蓋撮十妙為觀法大",
    "X57n0965_002:0211a04": "體撮十妙即是覽迹門自他因果之法迹門諸法則",
    "X57n0965_002:0211a05": "又該一代教門使之融通入妙耳所以色心則攬諸",
    "X57n0965_002:0211a06": "諦境為總別二意乃至受潤無不皆然故宜釋今一",
    "X57n0965_002:0211a07": "門亦必覽彼一代修性法相而申釋之此合十門述",
    "X57n0965_002:0211a08": "作之意二也又不唯如是而已十門互成徧攝諸法",
    "X57n0965_002:0211a09": "故使修性一門自具如修性不二門說即云九門共",
    "X57n0965_002:0211a10": "成方了此旨然三道等文曾不說而妙樂指之豈非",
    "X57n0965_002:0211a11": "義備故也意謂若非門門互成始終理一亦何由顯",
    "X57n0965_002:0211a12": "具攝之旨故云爾也所以共成意者不出因果自他",
    "X57n0965_002:0211a13": "相為成顯故初後相攝爾是則又合九門共成之義",
    "X57n0965_002:0211a14": "三也若然者則此修性雖是一門橫竪該深理無不",
    "X57n0965_002:0211a15": "統要必得此十法釋之可也故釋籤曰三道下復明",
    "X57n0965_002:0211a16": "十條生起若望名異意同雖一一至極此據圓理理",
    "X57n0965_002:0211a17": "體不殊若據現名不無差別故此十條共為始終始",
    "X57n0965_002:0211a18": "自所化極迷終至能化入滅復一一條皆約六即若",
    "X57n0965_002:0211a19": "離若合橫竪該深此合法理該深之文四也雖然是",
    "X57n0965_002:0211a20": "猶存能申所釋之別未得所以彼此理一之義如不",
    "X57n0965_002:0211a21": "二門末既以十妙會同三法玄文復以三軌類通十",
    "X57n0965_002:0211a22": "種是則彼此理一名異意同無非法界復何彼此可",
    "X57n0965_002:0211a23": "否於其間然則記主以彼釋此者實得今類通之意",
    "X57n0965_002:0211a24": "雖不顯指今文旨則有在若然者雖以境智行三等",
    "X57n0965_002:0211b01": "釋之亦可也而特取彼者意如向說此合三法理一",
    "X57n0965_002:0211b02": "之說五也且約此五以扶引用據論得旨無不合者",
    "X57n0965_002:0211b03": "彼不以此釋而且非四明是固欲局促該深之旨以",
    "X57n0965_002:0211b04": "從淺近之見其可得乎而近有說者云以能從所則",
    "X57n0965_002:0211b05": "修性局於住前以所從能則離合徧於一切其說然",
    "X57n0965_002:0211b06": "否曰全無取焉故不敘耳若以能從所則局者一則",
    "X57n0965_002:0211b07": "失同孤山一則反抑十種三法後義可爾再研亦非",
    "X57n0965_002:0211b08": "若使從能始徧通者却顯未釋不從之前應自局耶",
    "X57n0965_002:0211b09": "今意不爾能申所釋不待相從各徧通故。",
    "X57n0965_002:0211b10": "八顯離合",
    "X57n0965_002:0211b11": "夫離合所以彰圓旨苟守文義一定之說則非也且",
    "X57n0965_002:0211b12": "圓詮教旨無孤單法無專一義故說修必全於性說",
    "X57n0965_002:0211b13": "性必具於修修極則復性性極必反修離處合合處",
    "X57n0965_002:0211b14": "離一多相即合散宛然出沒合變莫可紀極蓋亦道",
    "X57n0965_002:0211b15": "理然爾但言不并出書不盡言故或廣或略或隱或",
    "X57n0965_002:0211b16": "顯或對或各或次不次等文隨義變亦莫得而一矣",
    "X57n0965_002:0211b17": "由是記主既引彼玄發明此旨復有所謂六離四合",
    "X57n0965_002:0211b18": "之判不知者往往惑耳驚心謂徒矯亂者有之瞢不",
    "X57n0965_002:0211b19": "知所謂而妄破妄立者有之是豈知向深符圓旨不",
    "X57n0965_002:0211b20": "以文求其義而以義定其文故耶今重顯之亦略有",
    "X57n0965_002:0211b21": "五所以六離中三德三寶並果後法即解脫之三故",
    "X57n0965_002:0211b22": "是修德之極極故復性亦必自於性所謂依體起用",
    "X57n0965_002:0211b23": "是也故曰義必該性性即法身之三對解脫各三即",
    "X57n0965_002:0211b24": "離義也後二例爾(云云)三身三智竝現有位即般若",
    "X57n0965_002:0211c01": "之三故文唯約悟悟不自悟必轉迷成悟所謂自迷",
    "X57n0965_002:0211c02": "得得悟是也故曰理必通迷迷即三道乃迷中法身",
    "X57n0965_002:0211c03": "之三也三道三識竝迷染之事指事即理即法身之",
    "X57n0965_002:0211c04": "三由即理故則能轉迷成解所謂番惑為智是也故",
    "X57n0965_002:0211c05": "云必全性起修修即般若之三四合中三因別示者",
    "X57n0965_002:0211c06": "指修進退義不同故餘三三法雖因果殊而竝進取",
    "X57n0965_002:0211c07": "起用之修故共為一釋竝文義當然深符圓旨一也",
    "X57n0965_002:0211c08": "又此三德等法相偏教何甞無之所以異者性具說",
    "X57n0965_002:0211c09": "不說耳三德而不言性則成果頭橫顯三智而不言",
    "X57n0965_002:0211c10": "性則成因中別修三道之性而不具修則成三法俱",
    "X57n0965_002:0211c11": "橫並教道所說非圓詮也若直云三德三寶等是其",
    "X57n0965_002:0211c12": "修德不推原於性者何以異耶故於修德之外而又",
    "X57n0965_002:0211c13": "曰義必該性等良有以也故指要曰若各三者唯屬",
    "X57n0965_002:0211c14": "於圓以各相主對全性起修故修二性一則兼於別",
    "X57n0965_002:0211c15": "直以修二顯於性一即教道所詮此其揀異偏教二",
    "X57n0965_002:0211c16": "也苟如所明則六離之旨以義知之文則但有三皆",
    "X57n0965_002:0211c17": "修極約悟等義然修必該性悟必通迷者此以義推",
    "X57n0965_002:0211c18": "之知是修性各三爾亦由今二文顯之故也故云性",
    "X57n0965_002:0211c19": "指三障等四合之三以文知之竝有一性之言為所",
    "X57n0965_002:0211c20": "對故故以文斷之知是修二性一也三因則文義兼",
    "X57n0965_002:0211c21": "憑何者據文則三皆云性約義必一性二修以義奪",
    "X57n0965_002:0211c22": "文祇言一性以文顯義非全是修故知亦合義爾此",
    "X57n0965_002:0211c23": "其文義有所準憑三也然汎論離合若與十種三法",
    "X57n0965_002:0211c24": "間雜不次蓋一往生起次第文相消釋不同故也深",
    "X57n0965_002:0212a01": "求其旨彼此相符次第宛順作三節示之(恐惑者未了仍示圖",
    "X57n0965_002:0212a02": "于此)謂因位果位果分分極故成三別并前離後合略",
    "X57n0965_002:0212a03": "無差互何間雜之有乃知四明析理精微有如此者",
    "X57n0965_002:0212a04": "因位即三道三識屬理即本有位故最居初以約性",
    "X57n0965_002:0212a05": "故不得不離亦義之如橫既而全性起修次之三因",
    "X57n0965_002:0212a06": "乃合前三道等為正因名字已去智行為緣了此三",
    "X57n0965_002:0212a07": "不得不合亦義之如竪分果則初住三因開發成乎",
    "X57n0965_002:0212a08": "三智自行初證故離由證果有用乃合前三智為一",
    "X57n0965_002:0212a09": "所證之體望後起用故三菩提等復成合也由分分",
    "X57n0965_002:0212a10": "果極果之別故三身等則又極果之離合橫竪例上",
    "X57n0965_002:0212a11": "可知(云云)果用既顯修德既極而後三德三寶約性",
    "X57n0965_002:0212a12": "復離終竟於此是則不但次第意明抑亦離合旨顯",
    "X57n0965_002:0212a13": "斯義最的人鮮知者此其敘次相符四也又若一往",
    "X57n0965_002:0212a14": "觀諸離合文相不齊似如難會據義攝之乃條流一",
    "X57n0965_002:0212a15": "貫以其得本故也今會之以示有歸初會修性各三",
    "X57n0965_002:0212a16": "歸修六性三者各三之義乃文相偏明似六法而已",
    "X57n0965_002:0212a17": "大體總論則三德等乃解脫之三三身等乃般若之",
    "X57n0965_002:0212a18": "三三識等即法身之三宛轉互具還是九法又性指",
    "X57n0965_002:0212a19": "三障等亦其義也若會證理起用者一往離合之異",
    "X57n0965_002:0212a20": "(云云)次會三般若等者此釋就合各開之相故寄此",
    "X57n0965_002:0212a21": "等名義為便非即會前三智等歸此三因不然便見",
    "X57n0965_002:0212a22": "離合雜亂也如三菩提等自是合義如何於此又却",
    "X57n0965_002:0212a23": "離耶又會諸三法各自離合者與今六離少異如三",
    "X57n0965_002:0212a24": "德等在各論則合義離義可知今以對性總論乃成",
    "X57n0965_002:0212b01": "離義合則但為一解脫可也餘可類推雖異而同三",
    "X57n0965_002:0212b02": "法無隔其為離合亦一而已此其會攝有歸五也得",
    "X57n0965_002:0212b03": "是五意方知指要不苟然云宗四明者何為弗加意",
    "X57n0965_002:0212b04": "乎。",
    "X57n0965_002:0212b05": "九辨起修",
    "X57n0965_002:0212b06": "由法體離合應於起修亦該二義苟得向意無俟再",
    "X57n0965_002:0212b07": "論今所辨者辨於宗途所論不同耳南屏謂以性中",
    "X57n0965_002:0212b08": "性起修中性性中修起修中修皆得為全性起修義",
    "X57n0965_002:0212b09": "也約法身等名相示之(云云)廣智則異是乃全性中",
    "X57n0965_002:0212b10": "法身起為修中觀照等不然則是性起性修起修修",
    "X57n0965_002:0212b11": "性體別即義不成若在性時則二修即性全當一性",
    "X57n0965_002:0212b12": "之名一性起時唯修之外無別性體方得謂之性外",
    "X57n0965_002:0212b13": "無修修外無性約體宗用等例說云云(略彼文意如此)然則",
    "X57n0965_002:0212b14": "今論起修當何所從抑皆不取乎今准四明記主明",
    "X57n0965_002:0212b15": "起修離合文甚明白何不用之反紛紛棄本逐末耶",
    "X57n0965_002:0212b16": "如指要云若各三者唯屬於圓以各相主對全性起",
    "X57n0965_002:0212b17": "修故又曰為對等者釋前合意性既唯立正因為對",
    "X57n0965_002:0212b18": "性以成三故修但緣了也諸合三義例皆如此據此",
    "X57n0965_002:0212b19": "所明則記主之說論離則各相主對言合則一性二",
    "X57n0965_002:0212b20": "修彼各據一偏所以失耳今但扶離義則合義可知",
    "X57n0965_002:0212b21": "亦說者頗同故也如義例明三道即三德之文又如",
    "X57n0965_002:0212b22": "云性指三障等又云本有三種等豈非正合今各相",
    "X57n0965_002:0212b23": "主對義乎然約體雖離言功則合故性中三法但合",
    "X57n0965_002:0212b24": "為一法身修合准知離之與合說有前後意必同時",
    "X57n0965_002:0212c01": "故雖各相主對而旨趣常融彼不知此便致錯亂也",
    "X57n0965_002:0212c02": "因略評其失初說得離而失合離中名相是也但不",
    "X57n0965_002:0212c03": "約旨融即則離成往庭於圓說如不及宜其為廣智",
    "X57n0965_002:0212c04": "所評次說名相雖離義全似合乃成認離為合則二",
    "X57n0965_002:0212c05": "義俱非於圓說如太過然與過於圓說寧得名相之",
    "X57n0965_002:0212c06": "正則圓旨或從而可了義苟顛亂雖欲正名相得乎",
    "X57n0965_002:0212c07": "雖然若各相主對如南屏所起者其如廣智難何(云",
    "X57n0965_002:0212c08": "云)曰此惑於人久矣蓋不達修性有對有各然今言",
    "X57n0965_002:0212c09": "修性正約對論乃全性三而起修三何得以各義為",
    "X57n0965_002:0212c10": "難縱約各義亦不相違況約對論合其義尤便若如",
    "X57n0965_002:0212c11": "廣智之說乃成交互而起那云各相主對耶然別還",
    "X57n0965_002:0212c12": "自修即修性即性耶曰不然起則俱起即則俱即實",
    "X57n0965_002:0212c13": "論三體更無前後誰論同異之殊但約法相名言不",
    "X57n0965_002:0212c14": "妨義門主對爾然起修離合可得如上修必合性義",
    "X57n0965_002:0212c15": "復如何對合則妨文各合亦違義文云合彼性三為",
    "X57n0965_002:0212c16": "一法身等豈亦主對而合耶今謂從強故合正應約",
    "X57n0965_002:0212c17": "各論可也然非無對義以體則修性各以類從如經",
    "X57n0965_002:0212c18": "體揀取正約是義今意則傍諸師偏取故皆失之也。",
    "X57n0965_002:0212c19": "十判位法",
    "X57n0965_002:0212c20": "夫離合起修者法也而法必歷位位通真似因果之",
    "X57n0965_002:0212c21": "別如前十種三法置而不論姑論境智行三離合之",
    "X57n0965_002:0212c22": "義為局因耶亦通果耶(云云)據孤山則局而不通霅",
    "X57n0965_002:0212c23": "川雖通離合仍別義略如上准四明意雖此三法亦",
    "X57n0965_002:0212c24": "不局因故光明句記云云所以然者不出二義約行",
    "X57n0965_002:0213a01": "位則有通有別論法體則徧該初後如疏釋藥草喻",
    "X57n0965_002:0213a02": "文以境三對理即行三從名字至等覺智三乃當妙",
    "X57n0965_002:0213a03": "覺記釋云云豈非行位有通有別而名義常通乎況",
    "X57n0965_002:0213a04": "圓融名實未始暫虧則初後該徧也如文云云由是",
    "X57n0965_002:0213a05": "扶顯四明之說誠有憑據得失可知然前所論自不",
    "X57n0965_002:0213a06": "二門言之則離合為正通局猶旁今約境智行三而",
    "X57n0965_002:0213a07": "說則其義反是故不可混而不分由來諸師多不得",
    "X57n0965_002:0213a08": "其正且皆不通一合之文雖欲扶宗未為盡善向雖",
    "X57n0965_002:0213a09": "略示猶恐未明今賾其義得二意焉良由至初住位",
    "X57n0965_002:0213a10": "修德既著契理真證修性冥一無復能所之殊故云",
    "X57n0965_002:0213a11": "一合亦猶緣了與性一合始本一合等皆其義也如",
    "X57n0965_002:0213a12": "妙樂曰祇由理一是故修性對論離合豈非正以修",
    "X57n0965_002:0213a13": "性一故得論之耶此通意爾別意乃由疏釋如此三",
    "X57n0965_002:0213a14": "性名為一乘故釋云云意謂三性而名一乘者由一",
    "X57n0965_002:0213a15": "合故也即一乘而有三性非離而何是則雖彰一合",
    "X57n0965_002:0213a16": "之言彌顯離合之旨不為過論也又如涅槃之文是",
    "X57n0965_002:0213a17": "亦極果而論離合故知約法約義始終皆得論之四",
    "X57n0965_002:0213a18": "明之說更何疑乎然自指要絕筆逮今無慮二百年",
    "X57n0965_002:0213a19": "而申明此旨者多矣曾未聞有如今說者是果類乎",
    "X57n0965_002:0213a20": "不類乎類與不類其孰是而孰非乎是非同異當有",
    "X57n0965_002:0213a21": "通論者在非余所知也。",
    "X57n0965_002:0213a22": "性惡義(上)(示文首)",
    "X57n0965_002:0213a23": "一家圓宗既談三千則亦終窮究盡矣而於別行玄",
    "X57n0965_002:0213a24": "義又有所謂修性善惡者蓋相為表發彌顯圓具之",
    "X57n0965_002:0213b01": "旨其文曰緣了既有性德善亦有性德惡否答具問",
    "X57n0965_002:0213b02": "聞提與佛斷何等善惡答云云然則具論本該修性",
    "X57n0965_002:0213b03": "善惡而諸文凡多言性惡者以言性必攝於修言惡",
    "X57n0965_002:0213b04": "則善可知也抑性善或通性惡則唯今所示故也故",
    "X57n0965_002:0213b05": "曰忽都未聞性惡之名安能信有性德之行等是知",
    "X57n0965_002:0213b06": "性惡之言出自一家非餘宗之所有也得其旨者荊",
    "X57n0965_002:0213b07": "溪之後唯四明一人耳故所述記鈔凡明圓旨必以",
    "X57n0965_002:0213b08": "性惡為言蓋其言十有三如文曰祇一具字彌顯今",
    "X57n0965_002:0213b09": "宗(止)故得意者以此所談望於止觀不多不少又云",
    "X57n0965_002:0213b10": "若具言者本具三千為性善惡緣起三千為修善惡",
    "X57n0965_002:0213b11": "(義書文同)是則三千即性惡之通旨性惡即三千之別義",
    "X57n0965_002:0213b12": "若曉三千之事理則達善惡之修性若知性惡之融",
    "X57n0965_002:0213b13": "具則了三千之大旨蓋其理一也但彼三千正約體",
    "X57n0965_002:0213b14": "示故以理攝事事理三千皆不思議以為所顯故輔",
    "X57n0965_002:0213b15": "行云並由理具方有事用今欲修觀但觀理具等若",
    "X57n0965_002:0213b16": "乃性惡本唯約具及論斷義則兼於修性以兼修故",
    "X57n0965_002:0213b17": "帶於染情故性則不斷修有斷義以例破顯其義可",
    "X57n0965_002:0213b18": "知此一往與止觀異修雖兼情緣起理一故得四明",
    "X57n0965_002:0213b19": "又以修之善惡對緣起三千此二往則同也而自昔",
    "X57n0965_002:0213b20": "乃以修惡有斷破三千唯所顯以為配對失當者說",
    "X57n0965_002:0213b21": "者亦不一是徒見其文相而已不知其旨也以今言",
    "X57n0965_002:0213b22": "之唯其此諸乃所以為四明之說爾何者以祇一修",
    "X57n0965_002:0213b23": "惡之言而有云斷者斷其情也且以之對三千者會",
    "X57n0965_002:0213b24": "其法也會其法所以即其性此淨名所謂但除其病",
    "X57n0965_002:0213c01": "不除其法是也既已對三千矣則又顯夫斷者斷無",
    "X57n0965_002:0213c02": "所斷即情而顯理也此指要所謂約即論斷故無可",
    "X57n0965_002:0213c03": "滅等是也然何不以性惡二字自配事理則修唯屬",
    "X57n0965_002:0213c04": "情別行玄意或當於此而四明特異其說何耶曰非",
    "X57n0965_002:0213c05": "無是理特以向意成之故爾苟如所說則情理一向",
    "X57n0965_002:0213c06": "又何以見其體一耶故以異對顯其不異其旨尤深",
    "X57n0965_002:0213c07": "今復通此義者亦以見無方之說所以相顯也旨哉",
    "X57n0965_002:0213c08": "四明有如此者而人莫之知惜夫。",
    "X57n0965_002:0213c09": "性惡義(中)(論即具)",
    "X57n0965_002:0213c10": "性惡者一家之極說即具者圓宗之大旨然以其旨",
    "X57n0965_002:0213c11": "而明其說則知所謂性惡者所以彰即具而顯性德",
    "X57n0965_002:0213c12": "也而猶未見所以即具相成具性具相之旨故更論",
    "X57n0965_002:0213c13": "其大略如觀音玄義正約具義以明性惡而即義則",
    "X57n0965_002:0213c14": "略至於指要明性惡乃以即義成之故曰今家明即",
    "X57n0965_002:0213c15": "永異諸師等而具義則略通言莫非即具相成彼此",
    "X57n0965_002:0213c16": "互顯亦由文旨各有所自故即具於是偏言之所以",
    "X57n0965_002:0213c17": "性惡具義者良由性德本具諸法惡豈不具耶由具",
    "X57n0965_002:0213c18": "故能全性而起則為修中之惡既全性起理性融泯",
    "X57n0965_002:0213c19": "修豈不然所以若起若具無不即性故名性惡是則",
    "X57n0965_002:0213c20": "言具者性具於惡也言即者惡即於性也反是言之",
    "X57n0965_002:0213c21": "即具互通但從強耳是亦由具故成即由即故顯具",
    "X57n0965_002:0213c22": "具者即之本即者具之相即具兼明方曰圓旨雖彰",
    "X57n0965_002:0213c23": "二義并顯全性成修即修是性法法融泯成性德行",
    "X57n0965_002:0213c24": "圓詮之功於是著矣但性具之惡有性有相惡即於",
    "X57n0965_002:0214a01": "性或存或不存於是有兩家之論焉四明說具不唯",
    "X57n0965_002:0214a02": "具性亦具於相故曰三千皆實相相宛然及論即義",
    "X57n0965_002:0214a03": "則修既即性法法無改故曰不須斷除及翻轉也又",
    "X57n0965_002:0214a04": "曰以反本時染毒宛然皆其旨也霅川之說則異乎",
    "X57n0965_002:0214a05": "是言具則但具於性如木有火性不可求其煙焰之",
    "X57n0965_002:0214a06": "相理亦如是性中善惡元無異相論即則曰修中善",
    "X57n0965_002:0214a07": "惡達性之際亦復俱亡等(云云)因是辨論舊亦多說",
    "X57n0965_002:0214a08": "今先定其宗趣而後論以得夫要之兩家所以異者",
    "X57n0965_002:0214a09": "蓋不出修性三千反覆間耳若四明則祇一三千而",
    "X57n0965_002:0214a10": "論修性故若即若具理無異途所以言即即具而論",
    "X57n0965_002:0214a11": "即言具即即而論具夫惟即即而論具故性具三千",
    "X57n0965_002:0214a12": "不唯具性亦即事中之相也夫惟即具而論即故修",
    "X57n0965_002:0214a13": "中三千雖即理性而諸相宛然良在此也如曰祇一",
    "X57n0965_002:0214a14": "非內非外之三千隨乎觀慧趣外趣內不同以例事",
    "X57n0965_002:0214a15": "理修性亦然又曰玅玄文句皆示三千徹乎修性是",
    "X57n0965_002:0214a16": "也霅川則反是乃據修性而論三千故言性則無相",
    "X57n0965_002:0214a17": "示即則非具由是論之四明正得即具之旨而霅川",
    "X57n0965_002:0214a18": "失之霅川雖亦一往得形對之義二往則非也以形",
    "X57n0965_002:0214a19": "對義直文相而已必得即具融之方為至論凡彼所",
    "X57n0965_002:0214a20": "據諸文為難者一出於此四明非不知之但非圓旨",
    "X57n0965_002:0214a21": "正意故略不言耳。",
    "X57n0965_002:0214a22": "性惡義(下)(申餘論)",
    "X57n0965_002:0214a23": "大旨既明餘義可了尚恐末學惑於異端故復取彼",
    "X57n0965_002:0214a24": "霅川論有未決者略而申文大約不出三義曰名曰",
    "X57n0965_002:0214b01": "體曰情所謂名者彼論善惡凡有二義正據輔行別",
    "X57n0965_002:0214b02": "約四六論之其說然否曰是安得然哉且性惡既出",
    "X57n0965_002:0214b03": "圓宗宜從極說彼謂惡之際善之極者良是但極文",
    "X57n0965_002:0214b04": "別論取四六之義非也考文正明惡該九界意言若",
    "X57n0965_002:0214b05": "但三乘不明六道則性惡不徧是故云爾(云云)彼又",
    "X57n0965_002:0214b06": "不許惡名緣了及煩惱即煩惱者大凡名言有通有",
    "X57n0965_002:0214b07": "別別固善惡染淨各有主名通亦不妨有善名而名",
    "X57n0965_002:0214b08": "惡法者有染名而名淨法者如今二義是也所以惡",
    "X57n0965_002:0214b09": "法亦名緣了者蓋彼文旨當然亦顯緣了初無定法",
    "X57n0965_002:0214b10": "以之造善則為善造惡則為惡既無定法則其性本",
    "X57n0965_002:0214b11": "融以其性融故所造無非性善性惡正由名通顯之",
    "X57n0965_002:0214b12": "故也如彼曲說焉得有是哉若煩惱即煩惱者祇由",
    "X57n0965_002:0214b13": "當體即是故使名亦不轉雖皆不轉從勝為言亦得",
    "X57n0965_002:0214b14": "名為菩提涅槃是亦義當染名名於淨法故知四明",
    "X57n0965_002:0214b15": "自通二義所謂并順悉檀無不圓極是也但即菩提",
    "X57n0965_002:0214b16": "則語猶通偏即煩惱則唯自於圓故復有盡理未圓",
    "X57n0965_002:0214b17": "之論彼反其說以謂菩提攝三因實相無煩惱者是",
    "X57n0965_002:0214b18": "豈知道者之言一何疎謬乎而又以理惡理毒之名",
    "X57n0965_002:0214b19": "顯今性惡須斷者蓋不知三者其體雖一名言似同",
    "X57n0965_002:0214b20": "而詮義則異所以詮義異者性惡則唯彰理性故定",
    "X57n0965_002:0214b21": "不斷理惡則正言於惑故有斷義若乃理毒雖是所",
    "X57n0965_002:0214b22": "消苟了即性斯即能消性德之行亦莫不然所謂能",
    "X57n0965_002:0214b23": "觀觀智即無明是是也詮義如此安可混同而云性",
    "X57n0965_002:0214b24": "惡亦斷耶此特論其名耳未明其體也體者不出修",
    "X57n0965_002:0214c01": "性據彼則曰性中善惡則無相修中善惡則有相達",
    "X57n0965_002:0214c02": "性之際亦復俱亡以彼格此矢石相違何以折其是",
    "X57n0965_002:0214c03": "否曰得向即具其理自明必欲更論直示其說本有",
    "X57n0965_002:0214c04": "是性具百界否緣起名修即三諦否苟即三諦此惡",
    "X57n0965_002:0214c05": "即性也既具百界此性具相也修性相對故在性則",
    "X57n0965_002:0214c06": "全相成性在修則全性成相雖有修性偏在之言終",
    "X57n0965_002:0214c07": "不可使性相體別一有一無也若使一法從性外得",
    "X57n0965_002:0214c08": "自別而有則不得名全抑亦法成偏邪體非常住何",
    "X57n0965_002:0214c09": "名圓詮法體者耶應反詰之汝言性者此性何在若",
    "X57n0965_002:0214c10": "徧在事非相而何若事外以明則必無是理故使真",
    "X57n0965_002:0214c11": "如不變一念未生於此示具尤極宗致況復真性不",
    "X57n0965_002:0214c12": "可遠求然則性具之相雖爾復本之相如何曰祇由",
    "X57n0965_002:0214c13": "法法無非性具所以復本不可改轉雖不可改迷悟",
    "X57n0965_002:0214c14": "宛殊所以四明必曰相相宛然法法無改者良由妙",
    "X57n0965_002:0214c15": "體本不曾動故也不爾則荊溪所謂帝網依正終自",
    "X57n0965_002:0214c16": "炳然亦應非也夫名體者理也而又有情焉情亦",
    "X57n0965_002:0214c17": "名事非理具之事於是有即離具不具別而霅川一",
    "X57n0965_002:0214c18": "槩言之則曰理性本無善惡善惡屬情乃據法性太",
    "X57n0965_002:0214c19": "虗本無善惡凡夫情謂善惡相除等文執為一定",
    "X57n0965_002:0214c20": "之論殊不知此是情理形對之說故謂理性無情中",
    "X57n0965_002:0214c21": "善惡四明所謂已盡染礙之相是也豈得不具理性",
    "X57n0965_002:0214c22": "諸法乎彼又以淨名不滅癡愛等文以謂須離而云",
    "X57n0965_002:0214c23": "即者此又不善即之之義且經言不滅固有深旨而",
    "X57n0965_002:0214c24": "記法約理即而約事離者亦不無所以良恐增上慢",
    "X57n0965_002:0215a01": "者失旨於此因言是道便不離情故特救弊以理格",
    "X57n0965_002:0215a02": "事云爾若夫理性法門何離之有豈可便作定離而",
    "X57n0965_002:0215a03": "解抑不知離處即即處離其實一道也究言此旨直",
    "X57n0965_002:0215a04": "須常情不到方名極理之談無以生滅心行說實相",
    "X57n0965_002:0215a05": "法以思惟心測度如來圓覺境界其於斯理殆庶幾",
    "X57n0965_002:0215a06": "焉。",
    "X57n0965_002:0215a07": "六即義",
    "X57n0965_002:0215a08": "昔之言佛者多矣要其說不出二焉有謂太遠而耳",
    "X57n0965_002:0215a09": "心不至者有謂太近而我身即是者人情偏尚過猶",
    "X57n0965_002:0215a10": "不及然未有若吾天台一家不偏不謬從容中道約",
    "X57n0965_002:0215a11": "六即而言佛者斯得理之當論之正也故曰此六即",
    "X57n0965_002:0215a12": "義起自一家深符圓旨永無眾過暗禪者多增上慢",
    "X57n0965_002:0215a13": "文字者推功上人並由不曉六而復即何謂六即曰",
    "X57n0965_002:0215a14": "理即名字觀行相似分證究竟六皆即理故得其名",
    "X57n0965_002:0215a15": "良以圓頓所示本唯平等一性無有高下未始迷悟",
    "X57n0965_002:0215a16": "所謂在佛不增於生不減真如法界性相常然但理",
    "X57n0965_002:0215a17": "不自理要必有事事理具足方曰圓詮故約理性雖",
    "X57n0965_002:0215a18": "無迷悟而事有迷悟悟分真似因果等別故六位於",
    "X57n0965_002:0215a19": "是甄分雖分六位之殊而其所即之理恒一故在理",
    "X57n0965_002:0215a20": "曰理即在始聞曰名字即修之曰觀行即證有淺深",
    "X57n0965_002:0215a21": "曰相似曰分真證之極者曰究竟即即則不二也故",
    "X57n0965_002:0215a22": "曰理同故即事異故六六處常即即處常六譬之則",
    "X57n0965_002:0215a23": "虗空無丈尺烏飛有高下又曰爇炷則初後同相涉",
    "X57n0965_002:0215a24": "海則淺深異流即其義也仍須曉此不二之理偏圓相",
    "X57n0965_002:0215b01": "望九一對論即佛界也所以六即皆名為佛然而圓",
    "X57n0965_002:0215b02": "佛不專於佛必具十界方曰圓佛故顯則俱顯迷則",
    "X57n0965_002:0215b03": "俱迷圓論諸法皆須六即辨其初後良有以也夫是",
    "X57n0965_002:0215b04": "則一家所明六即之義深有所以略言其旨凡為五",
    "X57n0965_002:0215b05": "意一為符圓旨事理修性不可偏故二為對文字暗",
    "X57n0965_002:0215b06": "證者破疑慢二障生智信二心故三為於無始終說",
    "X57n0965_002:0215b07": "有始終無位次而立位次據一期修門彰揀濫義故",
    "X57n0965_002:0215b08": "四為圓觀諸法初後不二不二而二立因果殊故五",
    "X57n0965_002:0215b09": "為徧通一切經教凡有此義皆得約六即以明之(云",
    "X57n0965_002:0215b10": "云)亦可對前三教故明即義約圓自辨故明六義雖",
    "X57n0965_002:0215b11": "有諸文大略如此然有二三曲說貽諸口實以為正",
    "X57n0965_002:0215b12": "派尤害圓宗莫或正者如以指要所謂一家明理已",
    "X57n0965_002:0215b13": "具三千而皆性不可變約事乃論迷解真似因果有",
    "X57n0965_002:0215b14": "殊謂事異故六即事造三千理同故即即理造三千",
    "X57n0965_002:0215b15": "者或曰事異故六乃情分高下者至有過於圓說曰",
    "X57n0965_002:0215b16": "即即六即者今正之曰以事異理同而分兩種三千",
    "X57n0965_002:0215b17": "是誣四明也究其所示兩種三千祇一三千事異理",
    "X57n0965_002:0215b18": "同未始暫離何甞分對耶政使義門對當祇應兩種",
    "X57n0965_002:0215b19": "三千并對理同謂不出兩種三千之理同故故曰圓",
    "X57n0965_002:0215b20": "家明理已具三千祇此理字已該事理三千也繼而",
    "X57n0965_002:0215b21": "曰約事乃論迷解真似因果有殊始分六位之別所",
    "X57n0965_002:0215b22": "以兩種三千俱迷俱解等是亦事理俱理事理俱事",
    "X57n0965_002:0215b23": "也故以文配之曰三千在理同名無明三千果成咸",
    "X57n0965_002:0215b24": "稱常樂者約事明六也三千無改無明即明三千並",
    "X57n0965_002:0215c01": "常俱體俱用者約理明即也既以俱體俱用句屬乎",
    "X57n0965_002:0215c02": "理同則今之所對蓋明若事異故六乃情分高下者",
    "X57n0965_002:0215c03": "此尤非六即本意也且今明六即正顯六處常即即",
    "X57n0965_002:0215c04": "不妨六豈以情分而定有高下乎然則不以情分約",
    "X57n0965_002:0215c05": "何義耶曰理教當爾何必疣乎縱以義論却是約智",
    "X57n0965_002:0215c06": "而分高下也故記主曰義開六即名智淺深豈非智",
    "X57n0965_002:0215c07": "分高下乎夫以智分高下則智體常融始終不二分",
    "X57n0965_002:0215c08": "而不分故高下之情忘也若言即即六即者則顯天",
    "X57n0965_002:0215c09": "台荊溪義有所遺也今應詰之是為彰融即而言乎",
    "X57n0965_002:0215c10": "抑揀濫而言乎然六即之義既盡之矣此外復何謂",
    "X57n0965_002:0215c11": "耶是徒張名相增頭數而已反顯不善一家即義故",
    "X57n0965_002:0215c12": "也若龍井曰六即亦即非六非即離四句外可論六",
    "X57n0965_002:0215c13": "即者自是一說與向六六之義遠矣大抵說釋要有",
    "X57n0965_002:0215c14": "關鍵豈以肆言無稽為圓妙乎或曰即分能所此論",
    "X57n0965_002:0215c15": "能所乎曰義門分別斯亦可矣然約六即而論能所",
    "X57n0965_002:0215c16": "者有通有別通以六位之事為能即(迷解行證)不二之理",
    "X57n0965_002:0215c17": "為所即別則前四妄心為能即後二真智為能即亦",
    "X57n0965_002:0215c18": "可約分極論之亦可初後不分能所迷悟之際極故",
    "X57n0965_002:0215c19": "也中間四即約修以說乃得論之若圓論即體體不",
    "X57n0965_002:0215c20": "二故方名為即是則六即皆不可分也或者定謂圓",
    "X57n0965_002:0215c21": "詮教旨不分能所此得其體而失於義也若謂必分",
    "X57n0965_002:0215c22": "而不知有不分之理者此又失也孰知不分而分分",
    "X57n0965_002:0215c23": "而不分者乎。",
    "X57n0965_002:0215c24": "六即餘義",
    "X57n0965_002:0216a01": "六即之義無它難者唯四明有所謂究竟蛣蜣之說",
    "X57n0965_002:0216a02": "頗形議論號為難明蓋其說曰蛣蜣名相至究竟者",
    "X57n0965_002:0216a03": "此明(文作此名字誤又下既字文作即字之誤甚失文旨因為正之)理性具十界也",
    "X57n0965_002:0216a04": "既皆性具性必常住無非法界等又曰蛣蜣六即則",
    "X57n0965_002:0216a05": "約竪明即(妙宗文旨大同云云)斯說也言不由乎蹈襲理特示",
    "X57n0965_002:0216a06": "乎高深其為一時惑耳驚心也宜矣蓋亦甞曰解一",
    "X57n0965_002:0216a07": "千從迷一萬惑則其惑此理者常多解此理者常少",
    "X57n0965_002:0216a08": "是無足怪者逮至于今習聞其說雖不以為驚疑而",
    "X57n0965_002:0216a09": "昧者尚眾間有一二說者亦多不得其旨猶常論而",
    "X57n0965_002:0216a10": "已又何足以發明其奧旨乎故今贊者毀者彼不信",
    "X57n0965_002:0216a11": "者一皆置之是不足與謬擾論也直示其意焉耳意",
    "X57n0965_002:0216a12": "者在此而不在彼何謂也曰理性十界此也蛣蜣名",
    "X57n0965_002:0216a13": "相彼也故向文曰云云又曰以論十界皆理性故無",
    "X57n0965_002:0216a14": "非法界一一不改又曰圓家明理已具三千而皆性",
    "X57n0965_002:0216a15": "不可變等是知蛣蜣名相意在理性十界故也夫所",
    "X57n0965_002:0216a16": "謂性具十界者無別有法即今世出世間究竟果覺",
    "X57n0965_002:0216a17": "三乘六道一切假實依正色心皆理性所具亦理性",
    "X57n0965_002:0216a18": "所即一一當體無非法界法界無外不出一性性必",
    "X57n0965_002:0216a19": "常住性必不改必融攝必周徧是之謂理性十界亦",
    "X57n0965_002:0216a20": "曰事理三千始自理即終至究竟雖有迷悟真似因",
    "X57n0965_002:0216a21": "果之殊莫不即此之法即故始終不二無有增減豈",
    "X57n0965_002:0216a22": "非十界皆論六即六即皆具十界既十界則地獄色",
    "X57n0965_002:0216a23": "心皆性具矣既皆六即則蛣蜣名相至究竟矣若然",
    "X57n0965_002:0216a24": "者所謂究竟蛣蜣蛣蜣究竟理固有之不為過論也",
    "X57n0965_002:0216b01": "然而人聞圓論諸法皆辨六即則信聞三千果成咸",
    "X57n0965_002:0216b02": "稱常樂則信聞諸佛不斷性惡則信至於聞究竟蛣",
    "X57n0965_002:0216b03": "蜣則紛然疑然不信矣此所謂敬帝釋而慢憍尸迦",
    "X57n0965_002:0216b04": "甚乎不知類也又復須知一家圓說不以十界而分",
    "X57n0965_002:0216b05": "迷悟乃約情智論之所以迷則俱迷十界三千皆迷",
    "X57n0965_002:0216b06": "也悟則俱悟十界三千皆悟也克論此法界且有定",
    "X57n0965_002:0216b07": "迷定悟乎哉由是言之迷悟在人而此法未甞迷未",
    "X57n0965_002:0216b08": "甞悟也既無迷悟則無染淨無染淨故一性平等平",
    "X57n0965_002:0216b09": "等故徧攝徧攝故無礙無礙則融融則妙妙則離四",
    "X57n0965_002:0216b10": "句絕百非言語道斷心行處滅此究竟蛣蜣之說於",
    "X57n0965_002:0216b11": "是所以得也而不在彼何也以昔之論者不知出此",
    "X57n0965_002:0216b12": "乃唯彼之求纔說蛣蜣之名便向丸糞上計由是滯",
    "X57n0965_002:0216b13": "於名相拘以情見在我者尚不能虗其情於彼者又",
    "X57n0965_002:0216b14": "豈能達其道為是弊故而革之也革之云者非有二",
    "X57n0965_002:0216b15": "法之謂也遮其情而已矣其情若亡則究竟蛣蜣當",
    "X57n0965_002:0216b16": "體全是亦無彼此可得也要之祖文言必有趣不向",
    "X57n0965_002:0216b17": "言趣意外求之徒以情想分別語言文字而議其道",
    "X57n0965_002:0216b18": "者是猶適楚而北其轅豈不愈去而愈遠乎或曰南",
    "X57n0965_002:0216b19": "屏二頌發明此旨其說如何曰此據門庭規矩之論",
    "X57n0965_002:0216b20": "盡可其如遮情絕想則未敢聞命或又曰近代有言",
    "X57n0965_002:0216b21": "曰如來終日與蛣蜣同蛣蜣終日與如來異其說可",
    "X57n0965_002:0216b22": "否曰是正坐分別中若論此旨不分同異可也然則",
    "X57n0965_002:0216b23": "事異理同如何曰事異理同正不分同異若然今究",
    "X57n0965_002:0216b24": "竟蛣蜣理同耶事異耶曰苟得向意不勞此問也雖",
    "X57n0965_002:0216c01": "然其如文何文曰理性十界而又曰約竪論即何也",
    "X57n0965_002:0216c02": "曰是各據一端爾合而言之方盡其旨或者又曰究",
    "X57n0965_002:0216c03": "竟蛣蜣既聞命矣滿分蝮蠆義復云何曰彼之滿分",
    "X57n0965_002:0216c04": "既約權行是如來普現色身也此之蛣蜣既論究竟",
    "X57n0965_002:0216c05": "即佛界之性惡也然性惡本也普現色身迹也本迹",
    "X57n0965_002:0216c06": "雖殊其理同也故曰諸佛若斷性惡普現色身從何",
    "X57n0965_002:0216c07": "而立蓋其理甚明因論蛣蜣故寄或者之問於此。",
    "X57n0965_002:0216c08": "雙游義(上)(示經旨)",
    "X57n0965_002:0216c09": "大經設譬多矣而特至於雙游一喻必以義明之者",
    "X57n0965_002:0216c10": "蓋其經旨奧密疏釋高深且有關於圓宗大旨該攝",
    "X57n0965_002:0216c11": "法義之多殆未易曉自昔雖有說者如孤山旨歸義",
    "X57n0965_002:0216c12": "苑虎溪之類各陳破立議論云云然未見其條理坥",
    "X57n0965_002:0216c13": "然明白者今因得以明之考夫經文由迦葉發云何",
    "X57n0965_002:0216c14": "共聖行之問故如來答之以此云云釋斯文者舊亦",
    "X57n0965_002:0216c15": "多說皆於義未允疏主評之以謂與譬相違雙游不",
    "X57n0965_002:0216c16": "成而自立說曰云云其說不過以生死涅槃俱常無",
    "X57n0965_002:0216c17": "常謂之在下在高雙游并息繼以事理等三番與夫",
    "X57n0965_002:0216c18": "六即橫竪等結成其義終則曰此中備有凡凡共行",
    "X57n0965_002:0216c19": "等疏釋如是而已今憑疏釋以詳經旨深有由致仍",
    "X57n0965_002:0216c20": "見其與通途大乘少殊何者若通途大乘凡明圓理",
    "X57n0965_002:0216c21": "必曰生死即涅槃等言常無常則曰生死無常涅槃",
    "X57n0965_002:0216c22": "是常縱言相即亦不過曰以生死之無常即涅槃之",
    "X57n0965_002:0216c23": "常住然未見有如此文者則各當本位言之以是知",
    "X57n0965_002:0216c24": "其少殊也所以然者良以此經以談常辨性為經宗",
    "X57n0965_002:0217a01": "致故由果之常示因之常則曰聞是經已雖有煩惱",
    "X57n0965_002:0217a02": "如無煩惱何以故曉了己身有佛性故是名為常亦",
    "X57n0965_002:0217a03": "於果常示無常用則曰隨有眾生應受化處如來於",
    "X57n0965_002:0217a04": "中示現受生雖現受生而實無生所以在下在高各",
    "X57n0965_002:0217a05": "具常無常之雙游也然則在下雙游者眾生迷中流",
    "X57n0965_002:0217a06": "轉之事也在高雙游者諸佛果上勝妙之用也然果",
    "X57n0965_002:0217a07": "上常用可知而無常用者權也非實也因中無常可",
    "X57n0965_002:0217a08": "知而常用者理也非事也故荊溪曰眾生但事諸佛",
    "X57n0965_002:0217a09": "證理眾生但理諸佛得事眾生唯有迷中之事理諸",
    "X57n0965_002:0217a10": "佛具有悟中之事理迷悟雖殊理體一四明則曰但",
    "X57n0965_002:0217a11": "得無常則失常用得常用者二用雙融蓋與荊溪之",
    "X57n0965_002:0217a12": "說合也雖然此皆約分別言之若夫所謂迷悟雖殊",
    "X57n0965_002:0217a13": "事理體一則本無因果高下之異亦無無彼此各具",
    "X57n0965_002:0217a14": "互具之說也理一而已矣理一者何即今凡聖共由",
    "X57n0965_002:0217a15": "之理故曰共聖行耳又曰凡聖共行者按文上下互",
    "X57n0965_002:0217a16": "見各有三句合而明之則四句耳謂凡凡共行凡聖",
    "X57n0965_002:0217a17": "共行聖聖共行非凡非聖共行既約圓論義當六即",
    "X57n0965_002:0217a18": "對分凡聖(云云)而第四句非凡非聖者此謂理即非",
    "X57n0965_002:0217a19": "名字去內外之凡非分極之聖故也或謂此句約理",
    "X57n0965_002:0217a20": "同者非是詳之可知又此凡聖既出涅槃部旨亦可",
    "X57n0965_002:0217a21": "通約十界四教凡聖示之雖有四句要之不出凡聖",
    "X57n0965_002:0217a22": "共由此理所謂理同故即是也此其經中特以雙游",
    "X57n0965_002:0217a23": "示夫共聖行者以此由是言之凡諸圓旨建言雖殊",
    "X57n0965_002:0217a24": "其歸一揆此義最要舊窂明之唯義苑章中明高下",
    "X57n0965_002:0217b01": "一段大旨略同今有取焉學者尋之了此一義圓旨",
    "X57n0965_002:0217b02": "煥然不唯共聖行明抑亦三番之旨得矣。",
    "X57n0965_002:0217b03": "雙游義(中)(示疏釋)",
    "X57n0965_002:0217b04": "卞氏之玉再刖而不遇三獻而後售者何也以精鑑",
    "X57n0965_002:0217b05": "者少也豈唯物哉蓋法亦有之如雙游之喻經以譬",
    "X57n0965_002:0217b06": "共聖行而疏約事理中邊亡照三義釋之議者或疑",
    "X57n0965_002:0217b07": "三番文旨的何所自體用失準其義安在(云云)其有",
    "X57n0965_002:0217b08": "一說釋體用之疑乃以二諦為雙游中道為并息餘",
    "X57n0965_002:0217b09": "義例之(虎溪云是滿法師之說)今謂此說如玉之本真但未加",
    "X57n0965_002:0217b10": "琢磨不為全美耳而孤山斥之以為大有所妨是猶",
    "X57n0965_002:0217b11": "始不遇而遭刖也既而後人立以二義謂生死涅槃",
    "X57n0965_002:0217b12": "相對雙游並息相對其次義同初說(如義苑所敘)是固玉",
    "X57n0965_002:0217b13": "韞於璞也而義苑又去之不幾於再不遇而召刖乎",
    "X57n0965_002:0217b14": "雖然其玉之為玉常自若也今故得以琢而新之器",
    "X57n0965_002:0217b15": "而用之則希世之寶或有時而發焉連代之迷亦有",
    "X57n0965_002:0217b16": "時而開矣試以二義申之先究文旨次論體用究夫",
    "X57n0965_002:0217b17": "三番之釋蓋不出示二用該攝約六即為義但隨位",
    "X57n0965_002:0217b18": "別用亦不同所以在理則為理性二用在修則為諦",
    "X57n0965_002:0217b19": "觀二用在果則為亡照二用亦可亡照義通因修故",
    "X57n0965_002:0217b20": "約三番以顯六即則知二用該攝始終橫竪具足無",
    "X57n0965_002:0217b21": "缺減矣故曰事理雙游其義既成名字觀行乃至究",
    "X57n0965_002:0217b22": "竟雙游皆成夫既以事理當於理即則中邊亡照義",
    "X57n0965_002:0217b23": "當後五況名字已去莫非三觀義便故也是知三番",
    "X57n0965_002:0217b24": "之義的有所自不為苟發矣次論體用者今於舊義",
    "X57n0965_002:0217c01": "竊有取焉以雙游即用并息即體故得三番皆兼言",
    "X57n0965_002:0217c02": "之今引一文證其游息不出體用如涅槃疏云第一",
    "X57n0965_002:0217c03": "義非常非無常故無差別若二鳥雙游明其二用二",
    "X57n0965_002:0217c04": "鳥俱息明其雙寂即用而寂寂滅為樂是大涅槃又",
    "X57n0965_002:0217c05": "如觀心論疏云不二而二即雙游二而不二即中道",
    "X57n0965_002:0217c06": "此又見中邊一義兼於游息矣而事理之義既當理",
    "X57n0965_002:0217c07": "即故指上生死中常與無常并名為事乃雙游之用",
    "X57n0965_002:0217c08": "此事即理則非常非無常為並息之體惟其事即理",
    "X57n0965_002:0217c09": "故理必即事焉有即理而事不即者此事中所以常",
    "X57n0965_002:0217c10": "即無常無常即常也又復須知常住之言義應兩屬",
    "X57n0965_002:0217c11": "亦事亦理亦事者對雙非之體言也亦理者對無常",
    "X57n0965_002:0217c12": "生滅之事言也而諸文有時亦指理體而言常者即",
    "X57n0965_002:0217c13": "非無常之常蓋言偏而意圓也時人徒知事中二用",
    "X57n0965_002:0217c14": "相即語勢似同便以事理等作一槩說謂之事理雙",
    "X57n0965_002:0217c15": "游豈不悞哉然而文中灼然此云何也蓋文緊略耳",
    "X57n0965_002:0217c16": "合云即事而理之雙游也雖然其如淨名記灼然事",
    "X57n0965_002:0217c17": "暗理明而論雙游如文云云今何違之乃約體用明",
    "X57n0965_002:0217c18": "事理耶曰事理名同所以則異然彼非正文故得自",
    "X57n0965_002:0217c19": "彼文意無方而說雖以事理而論明暗約道非道以",
    "X57n0965_002:0217c20": "證雙游可也今明事理承上游息而下則宜約體用",
    "X57n0965_002:0217c21": "言之雖有他義當以今文為正豈應引彼而證此乎",
    "X57n0965_002:0217c22": "(云云)事理既爾餘二例然但中邊則約因而論以諦",
    "X57n0965_002:0217c23": "顯觀也亡照則在果而說先寂後照也故得繼以六",
    "X57n0965_002:0217c24": "即結成其義良有以也所以四明曰此之三番収二",
    "X57n0965_002:0218a01": "用盡蓋言収六即之二用盡也若直二用一亦足矣",
    "X57n0965_002:0218a02": "何待三耶故知三番深符六即各有體用則又合乎",
    "X57n0965_002:0218a03": "俱體俱用之旨也。",
    "X57n0965_002:0218a04": "雙游義(下)(示引用)",
    "X57n0965_002:0218a05": "同一文義而宗途異論者據焉豈非取舍由情各隨",
    "X57n0965_002:0218a06": "所見義或可異而理之所在不可異故是否之論必",
    "X57n0965_002:0218a07": "歸一乎至當也然自昔兩家論一宗壽量者向矣因",
    "X57n0965_002:0218a08": "辨生身尊特即不即義而霅川據尚二用之文以難",
    "X57n0965_002:0218a09": "四明曰若定以生身名相須至尊特名相者常無常",
    "X57n0965_002:0218a10": "二用如何分別洎四明解之則曰此之三番収二用",
    "X57n0965_002:0218a11": "盡若身若土若人若法一一無不具足二用二用不",
    "X57n0965_002:0218a12": "二互徧互収等又曰經意祇以生即無生無生即生",
    "X57n0965_002:0218a13": "而為二鳥不相離義豈非祇一雙游文義而兩家各",
    "X57n0965_002:0218a14": "據頓同矢石一以分別為說一以融即為旨孰得其",
    "X57n0965_002:0218a15": "正論耶曰自其所見者言之莫不自謂正說也第以",
    "X57n0965_002:0218a16": "二用之旨考之則彼無所逃其非也且事理相即法",
    "X57n0965_002:0218a17": "法莫非三諦之理以融即故當處不二此其為二用",
    "X57n0965_002:0218a18": "之旨也苟如霅川所見是合耶是不合耶融即耶分",
    "X57n0965_002:0218a19": "別耶其為得失是否當有明眼者得之固不待言也",
    "X57n0965_002:0218a20": "雖然而事理體用相即之說霅川奚甞不知但彼論",
    "X57n0965_002:0218a21": "即還歸一邊耳如曰用即體故一相尀得體即用故",
    "X57n0965_002:0218a22": "諸相宛然又曰但可事即理不可事即事如是言即",
    "X57n0965_002:0218a23": "未善其旨豈不見祖有格言即者是也體不二故方",
    "X57n0965_002:0218a24": "名為即豈有即是之體而容改轉可否耶然則善說",
    "X57n0965_002:0218b01": "即者與不即同故知霅川未達斯旨然復須知事理",
    "X57n0965_002:0218b02": "相即之言兩家建義有所不同若一往分宗則霅川",
    "X57n0965_002:0218b03": "據事即理四明得事即事約此論生身尊特即不即",
    "X57n0965_002:0218b04": "義可知(云云)二往言之霅川不唯失事即事亦不得",
    "X57n0965_002:0218b05": "事即理故若也即理必無事不即者四明雖說事即",
    "X57n0965_002:0218b06": "事其實不異事即理何者并由事即理故所以事事",
    "X57n0965_002:0218b07": "得論相即故前篇先及此義蓋為此中作張本故也",
    "X57n0965_002:0218b08": "(云云)由是四明以彼但許生身即法不即尊特故以",
    "X57n0965_002:0218b09": "通教不有生身即但空法身斥之若即圓空全無不",
    "X57n0965_002:0218b10": "即尊特之理又以常無常等例身非身作分張進退",
    "X57n0965_002:0218b11": "斥之夫常無常者必即之理也而曰劣應即法不即",
    "X57n0965_002:0218b12": "尊特豈非壽量屬於尊特身相自屬生身有分張進",
    "X57n0965_002:0218b13": "退之失乎又以經中生身即法便即尊特斥之驗知",
    "X57n0965_002:0218b14": "即法不少尊特故也略舉數端足曉得失皆由不辨",
    "X57n0965_002:0218b15": "二用即理舉體是用一一互融乃忘其所即而於用",
    "X57n0965_002:0218b16": "中強生分別豈得也哉。",
    "X57n0965_002:0218b17": "圓斷直說",
    "X57n0965_002:0218b18": "圓詮諸法體一而已理惑尚不容有異惡有約惑自",
    "X57n0965_002:0218b19": "論而頓同歷別哉是則圓論伏斷不容次第也審矣",
    "X57n0965_002:0218b20": "然而教門有所謂初信斷見二信至七信斷思等則",
    "X57n0965_002:0218b21": "又宛若次第者此難由來久矣釋者雖多然於兩端",
    "X57n0965_002:0218b22": "終成齟齬求會其歸一其致者蓋無幾今直准理依",
    "X57n0965_002:0218b23": "文斷以二言曰惑體常即偏旋受名次與不次如斯",
    "X57n0965_002:0218b24": "而已矣如曰未達請試強言之夫惑體常即則雖彰",
    "X57n0965_002:0218c01": "三惑體唯妄情所障既融約何分異雖云體一麤細",
    "X57n0965_002:0218c02": "不無始則三惑俱麤偏受見思之稱末則三惑俱細",
    "X57n0965_002:0218c03": "特彰無明之名中則不細不麤宜得無知之號此即",
    "X57n0965_002:0218c04": "所謂偏強受名也夫惟偏強受名則不二門所謂迷",
    "X57n0965_002:0218c05": "厚薄故強分三惑義開六即名智淺深名(去音)也者名",
    "X57n0965_002:0218c06": "也所以名夫智有淺深而位有高下偏強之意彰矣",
    "X57n0965_002:0218c07": "又輔行曰若從文說見思障真無明障中而文亦名",
    "X57n0965_002:0218c08": "之謂也夫惟惑體常即則又輔行所謂若從意說見",
    "X57n0965_002:0218c09": "思之外無別無明無明體性既即法性當知見思亦",
    "X57n0965_002:0218c10": "即法性下文又曰豈有塵沙在見思外豈有無明在",
    "X57n0965_002:0218c11": "二觀後三惑既即三觀必融非體何謂乎然名體之",
    "X57n0965_002:0218c12": "旨雖爾據何以知伏斷俱圓耶曰善得向意豈須此",
    "X57n0965_002:0218c13": "疑為未悉者更申言之抑荊溪不云乎如曰五品已",
    "X57n0965_002:0218c14": "能圓伏五住豈至此位但斷見思(文見輔行)政恐學者失",
    "X57n0965_002:0218c15": "旨於此故以圓伏顯之爾是則十信不止見思亦斷",
    "X57n0965_002:0218c16": "無明也此斷無明則下去猶有見思等三蓋無疑者",
    "X57n0965_002:0218c17": "(文見妙樂)豈非始終惑體常即圓伏而圓斷乎但是一往",
    "X57n0965_002:0218c18": "偏強受名故云斷見思等耳抑亦可云感體常即者",
    "X57n0965_002:0218c19": "橫也偏強受名者竪也此二相即義如橫堅此二不",
    "X57n0965_002:0218c20": "二非橫非竪也非橫非竪妙在其中即障顯德又見",
    "X57n0965_002:0218c21": "於此矣夫如是豈直圓斷名相之說乎學者宜深究",
    "X57n0965_002:0218c22": "之。",
    "X57n0965_002:0218c24": "山家緒餘集卷中"
}