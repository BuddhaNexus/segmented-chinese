{
    "T47n1980_001:0438b13": "往生禮讚偈一卷",
    "T47n1980_001:0438b15": "沙門善導集記",
    "T47n1980_001:0438b16": "勸一切眾生。願生西方極樂世界阿彌陀佛",
    "T47n1980_001:0438b17": "國。六時禮讚偈。",
    "T47n1980_001:0438b18": "謹依大經及龍樹天親。此土沙門等所造往",
    "T47n1980_001:0438b19": "生禮讚。集在一處分作六時。唯欲相續係心",
    "T47n1980_001:0438b20": "助成往益。亦願曉悟未聞。遠沾遐代耳。何者。",
    "T47n1980_001:0438b21": "第一謹依大經釋迦及十方諸佛讚歎彌陀十",
    "T47n1980_001:0438b22": "二光名。勸稱禮念定生彼國。十九拜當日沒",
    "T47n1980_001:0438b23": "時禮。第二謹依大經採集要文。以為禮讚偈。",
    "T47n1980_001:0438b24": "二十四拜當初夜時禮。第三謹依龍樹菩薩",
    "T47n1980_001:0438b25": "願往生禮讚偈。十六拜當中夜時禮。第四謹",
    "T47n1980_001:0438b26": "依天親菩薩願往生禮讚偈。二十拜當後夜",
    "T47n1980_001:0438b27": "時禮。第五謹依彥琮法師願往生禮讚偈。二",
    "T47n1980_001:0438b28": "十一拜當晨朝時禮。第六沙門善導願往生",
    "T47n1980_001:0438b29": "禮讚偈。謹依十六觀作。二十拜當午時禮。",
    "T47n1980_001:0438c01": "問曰。今欲勸人往生者。未知若為安心起行",
    "T47n1980_001:0438c02": "作業。定得往生彼國土也。答曰。必欲生彼國",
    "T47n1980_001:0438c03": "土者。如觀經說者。具三心必得往生。何等",
    "T47n1980_001:0438c04": "為三。一者至誠心。所謂身業禮拜彼佛。口業",
    "T47n1980_001:0438c05": "讚歎稱揚彼佛。意業專念觀察彼佛。凡起三",
    "T47n1980_001:0438c06": "業。必須真實。故名至誠心。二者深心。即是真",
    "T47n1980_001:0438c07": "實信心。信知自身是具足煩惱凡夫。善根薄",
    "T47n1980_001:0438c08": "少。流轉三界。不出火宅。今信知彌陀本弘誓",
    "T47n1980_001:0438c09": "願。及稱名號。下至十聲一聲等。定得往生。",
    "T47n1980_001:0438c10": "乃至一念無有疑心。故名深心。三者回向發",
    "T47n1980_001:0438c11": "願心。所作一切善根悉皆回願往生。故名回",
    "T47n1980_001:0438c12": "向發願心。具此三心必得生也。若少一心即",
    "T47n1980_001:0438c13": "不得生。如觀經具說。應知。",
    "T47n1980_001:0438c14": "又如天親淨土論云。若有願生彼國者。勸修",
    "T47n1980_001:0438c15": "五念門。五門若具定得往生。何者為五。一者",
    "T47n1980_001:0438c16": "身業禮拜門。所謂一心專至恭敬合掌。香華",
    "T47n1980_001:0438c17": "供養。禮拜阿彌陀佛。禮即專禮彼佛。畢命為",
    "T47n1980_001:0438c18": "期。不雜餘禮。故名禮拜門。二者口業讚歎門。",
    "T47n1980_001:0438c19": "所謂專意讚歎彼佛身相光明。一切聖眾身相",
    "T47n1980_001:0438c20": "光明。及彼國中一切寶莊嚴光明等。故名讚",
    "T47n1980_001:0438c21": "歎門。三者意業憶念觀察門。所謂專意念觀",
    "T47n1980_001:0438c22": "彼佛。及一切聖眾身相光明。國土莊嚴等。如",
    "T47n1980_001:0438c23": "觀經說。唯除睡時。恒憶恒念恒想恒觀此事",
    "T47n1980_001:0438c24": "等。故名觀察門。四者作願門。所謂專心。若晝",
    "T47n1980_001:0438c25": "若夜。一切時一切處。三業四威儀所作功德。",
    "T47n1980_001:0438c26": "不問初中後。皆須真實心中發願願生彼國。",
    "T47n1980_001:0438c27": "故名作願門。五者回向門。所謂專心。若自作",
    "T47n1980_001:0438c28": "善根。及一切三乘五道一一聖凡等所作善",
    "T47n1980_001:0438c29": "根。深生隨喜。如諸佛菩薩所作隨喜。我亦如",
    "T47n1980_001:0439a01": "是隨喜。以此隨喜善根及己所作善根。皆悉",
    "T47n1980_001:0439a02": "與眾生共之回向彼國。故名回向門。又到彼",
    "T47n1980_001:0439a03": "國已。得六神通。回入生死。教化眾生。徹窮後",
    "T47n1980_001:0439a04": "際。心無厭足。乃至成佛。亦名回向門。五門既",
    "T47n1980_001:0439a05": "具定得往生。一一門與上三心合。隨起業行。",
    "T47n1980_001:0439a06": "不問多少。皆名真實業也。應知。",
    "T47n1980_001:0439a07": "又勸行四修法。用策三心五念之行。速得往",
    "T47n1980_001:0439a08": "生。何者為四。一者恭敬修。所謂恭敬禮拜彼",
    "T47n1980_001:0439a09": "佛及彼一切聖眾等。故名恭敬修。畢命為期。",
    "T47n1980_001:0439a10": "誓不中止。即是長時修。二者無餘修。所謂專",
    "T47n1980_001:0439a11": "稱彼佛名。專念專想專禮專讚彼佛及一切聖",
    "T47n1980_001:0439a12": "眾等。不雜餘業。故名無餘修。畢命為期。誓不",
    "T47n1980_001:0439a13": "中止。即是長時修。三者無間修。所謂相續恭",
    "T47n1980_001:0439a14": "敬禮拜。稱名讚歎。憶念觀察。回向發願。心",
    "T47n1980_001:0439a15": "心相續不以餘業來間。故名無間修。又不以",
    "T47n1980_001:0439a16": "貪瞋煩惱來間。隨犯隨懺。不令隔念隔時隔",
    "T47n1980_001:0439a17": "日。常使清淨。亦名無間修。畢命為期。誓不",
    "T47n1980_001:0439a18": "中止。即是長時修。又菩薩已免生死。所作善",
    "T47n1980_001:0439a19": "法回求佛果。即是自利。教化眾生盡未來際。",
    "T47n1980_001:0439a20": "即是利他。然今時眾生悉為煩惱繫縛。未免",
    "T47n1980_001:0439a21": "惡道生死等苦。隨緣起行。一切善根具速回。",
    "T47n1980_001:0439a22": "願往生阿彌陀佛國。到彼國已。更無所畏。如",
    "T47n1980_001:0439a23": "上四修自然任運。自利利他無不具足。應知。",
    "T47n1980_001:0439a24": "又如文殊般若云。明一行三昧。唯勸。獨處",
    "T47n1980_001:0439a25": "空閑。捨諸亂意。係心一佛。不觀相貌。專稱名",
    "T47n1980_001:0439a26": "字。即於念中。得見彼阿彌陀佛及一切佛等。",
    "T47n1980_001:0439a27": "問曰。何故不令作觀。直遣專稱名字者。有何",
    "T47n1980_001:0439a28": "意也。答曰。乃由眾生障重。境細心麁。識颺神",
    "T47n1980_001:0439a29": "飛。觀難成就也。是以大聖悲憐。直勸專稱名",
    "T47n1980_001:0439b01": "字。正由稱名易故相續即生。問曰。既遣專稱",
    "T47n1980_001:0439b02": "一佛。何故境現即多。此豈非邪正相交一多",
    "T47n1980_001:0439b03": "雜現也。答曰。佛佛齊證。形無二別。縱使念",
    "T47n1980_001:0439b04": "一見多。乖何大道理也。",
    "T47n1980_001:0439b05": "又如觀經云。佛勸坐觀禮念等。皆須面向西",
    "T47n1980_001:0439b06": "方者最勝。如樹先傾倒必隨曲。故必有事礙。",
    "T47n1980_001:0439b07": "不及向西方。但作向西想亦得。問曰。一切",
    "T47n1980_001:0439b08": "諸佛三身同證。悲智果圓。亦應無二。隨方禮",
    "T47n1980_001:0439b09": "念。課稱一佛。亦應得生。何故偏歎西方。勸專",
    "T47n1980_001:0439b10": "禮念等。有何義也。答曰。諸佛所證平等是一。",
    "T47n1980_001:0439b11": "若以願行來收。非無因緣。然彌陀世尊本發",
    "T47n1980_001:0439b12": "深重誓願。以光明名號攝化十方。但使信心",
    "T47n1980_001:0439b13": "求念。上盡一形下至十聲一聲等。以佛願力",
    "T47n1980_001:0439b14": "易得往生。是故釋迦及以諸佛勸向西方。為",
    "T47n1980_001:0439b15": "別異耳。亦非是稱念餘佛不能除障滅罪也。",
    "T47n1980_001:0439b16": "應知。",
    "T47n1980_001:0439b17": "若能如上念念相續。畢命為期者。十即十生。",
    "T47n1980_001:0439b18": "百即百生。何以故。無外雜緣得正念故。與佛",
    "T47n1980_001:0439b19": "本願得相應故。不違教故。隨順佛語故。若欲",
    "T47n1980_001:0439b20": "捨專修雜業者。百時希得一二。千時希得三",
    "T47n1980_001:0439b21": "五。何以故。乃由雜緣亂動失正念故。與佛本",
    "T47n1980_001:0439b22": "願不相應故。與教相違故。不順佛語故。係念",
    "T47n1980_001:0439b23": "不相續故。憶想間斷故。迴願不慇重真實故。",
    "T47n1980_001:0439b24": "貪瞋諸見煩惱來間斷故。無有慚愧懺悔心",
    "T47n1980_001:0439b25": "故。懺悔有三品。一要二略三廣。如下具說。隨",
    "T47n1980_001:0439b26": "意用皆得。又不相續念報彼佛恩故。心生",
    "T47n1980_001:0439b27": "輕慢。雖作業行。常與名利相應故。人我自覆。",
    "T47n1980_001:0439b28": "不親近同行善知識故。樂近雜緣。自障障他",
    "T47n1980_001:0439b29": "往生正行故。何以故余比日自見聞諸方道",
    "T47n1980_001:0439c01": "俗。解行不同。專雜有異。但使專意作者。十即",
    "T47n1980_001:0439c02": "十生。修雜不至心者。千中無一。此二行得",
    "T47n1980_001:0439c03": "失如前已辨。仰願一切往生人等。善自思量。",
    "T47n1980_001:0439c04": "已能今身願生彼國者。行住坐臥必須勵心",
    "T47n1980_001:0439c05": "剋己。晝夜莫廢。畢命為期。上在一形似如少",
    "T47n1980_001:0439c06": "苦。前念命終後念即生彼國。長時永劫常受",
    "T47n1980_001:0439c07": "無為法樂。乃至成佛不經生死。豈非快哉。應",
    "T47n1980_001:0439c08": "知。",
    "T47n1980_001:0439c09": "第一謹依大經釋迦佛勸禮讚阿彌陀佛十二",
    "T47n1980_001:0439c10": "光名。求願往生。一十九拜當日沒時禮。取中",
    "T47n1980_001:0439c11": "下懺悔亦得。",
    "T47n1980_001:0439c12": "南無釋迦牟尼佛等一切三寶。",
    "T47n1980_001:0439c13": "我今稽首禮回願往生無量壽國。",
    "T47n1980_001:0439c14": "(此之。一佛現是今時道俗等師。言三寶者。即是福田無量。若能禮之一拜。即是念報師恩。以成己行。以斯",
    "T47n1980_001:0439c15": "一行回願往生)。",
    "T47n1980_001:0439c16": "南無十方三世盡虛空遍法界微塵剎土中一",
    "T47n1980_001:0439c17": "切三寶。",
    "T47n1980_001:0439c18": "我今稽首禮　回願往生無量壽國。",
    "T47n1980_001:0439c19": "(然十方虛空無邊。三寶無盡。若禮一拜。即是福田無量。功德無窮。能至心禮之一拜。一一佛上。一一法",
    "T47n1980_001:0439c20": "上。一一菩薩聖僧上。一一舍利上。皆得身口意業解脫分善根。來資益行者。以成己業。以斯一行迴願往生)。",
    "T47n1980_001:0439c21": "南無西方極樂世界阿彌陀佛。",
    "T47n1980_001:0439c22": "願共眾生咸歸命　故我頂禮生彼國。",
    "T47n1980_001:0439c23": "(問曰。何故號阿彌陀。答曰。彌陀經及觀經云。彼佛光明無量。照十方國。無所障礙。唯觀念佛眾生。攝取",
    "T47n1980_001:0439c24": "不捨。故名阿彌陀。彼佛壽命及其人民無量無邊阿僧祇劫。故名阿彌陀。又釋迦佛及十方佛。讚歎彌陀光",
    "T47n1980_001:0439c25": "明有十二種名。普勸眾生。稱名禮拜相續不斷者。現世得無量功德。命終之後定得往生。如無量壽經說",
    "T47n1980_001:0439c26": "云。其有眾生遇斯光者。三垢消滅。身意柔軟。歡喜踊躍。善心生焉。若在三塗勤苦之處。見此光明。無復苦",
    "T47n1980_001:0439c27": "惱。壽終之後皆蒙解脫。無量壽佛光明顯赫照耀十方。諸佛國土莫不聞焉。不但我今稱其光明。一切諸",
    "T47n1980_001:0440a01": "佛聲聞緣覺諸菩薩眾。咸共歎譽。亦復如是。若有眾生。聞其光明威神功德。日夜稱說至心不斷者。隨其",
    "T47n1980_001:0440a02": "所願得生其國。常為諸菩薩聲聞之眾所共歎譽稱其功德。佛言。我說無量壽佛光明威神巍巍殊妙。晝夜",
    "T47n1980_001:0440a03": "一劫尚不能盡。白諸行者。當知彌陀身相光明。釋迦如來一劫說不能盡者。如觀經云。一一光明遍照十方",
    "T47n1980_001:0440a04": "世界。念佛眾生攝取不捨。今既觀經有如此不思議增上勝緣攝護行者。何不相續稱觀禮念願往生。應知)。",
    "T47n1980_001:0440a05": "南無西方極樂世界無量光佛。",
    "T47n1980_001:0440a06": "　願共眾生咸歸命　　故我頂禮生彼國",
    "T47n1980_001:0440a07": "南無西方極樂世界無邊光佛。",
    "T47n1980_001:0440a08": "　願共眾生咸歸命　　故我頂禮生彼國",
    "T47n1980_001:0440a09": "南無西方極樂世界無礙光佛。",
    "T47n1980_001:0440a10": "　願共眾生咸歸命　　故我頂禮生彼國",
    "T47n1980_001:0440a11": "南無西方極樂世界無對光佛。",
    "T47n1980_001:0440a12": "　願共眾生咸歸命　　故我頂禮生彼國",
    "T47n1980_001:0440a13": "南無西方極樂世界炎王光佛。",
    "T47n1980_001:0440a14": "　願共眾生咸歸命　　故我頂禮生彼國",
    "T47n1980_001:0440a15": "南無西方極樂世界清淨光佛。",
    "T47n1980_001:0440a16": "　願共眾生咸歸命　　故我頂禮生彼國",
    "T47n1980_001:0440a17": "南無西方極樂世界歡喜光佛。",
    "T47n1980_001:0440a18": "　願共眾生咸歸命　　故我頂禮生彼國",
    "T47n1980_001:0440a19": "南無西方極樂世界智慧光佛。",
    "T47n1980_001:0440a20": "　願共眾生咸歸命　　故我頂禮生彼國",
    "T47n1980_001:0440a21": "南無西方極樂世界不斷光佛。",
    "T47n1980_001:0440a22": "　願共眾生咸歸命　　故我頂禮生彼國",
    "T47n1980_001:0440a23": "南無西方極樂世界難思光佛。",
    "T47n1980_001:0440a24": "　願共眾生咸歸命　　故我頂禮生彼國",
    "T47n1980_001:0440a25": "南無西方極樂世界無稱光佛。",
    "T47n1980_001:0440a26": "　願共眾生咸歸命　　故我頂禮生彼國",
    "T47n1980_001:0440a27": "南無西方極樂世界超日月光佛。",
    "T47n1980_001:0440a28": "　願共眾生咸歸命　　故我頂禮生彼國",
    "T47n1980_001:0440b01": "南無西方極樂世界阿彌陀佛。",
    "T47n1980_001:0440b02": "　哀愍覆護我　　令法種增長",
    "T47n1980_001:0440b03": "　此世及後生　　願佛常攝受",
    "T47n1980_001:0440b04": "　願共眾生咸歸命　　故我頂禮生彼國",
    "T47n1980_001:0440b05": "南無西方極樂世界觀世音菩薩。",
    "T47n1980_001:0440b06": "　願共眾生咸歸命　　故我頂禮生彼國",
    "T47n1980_001:0440b07": "南無西方極樂世界大勢至菩薩。",
    "T47n1980_001:0440b08": "　願共眾生咸歸命　　故我頂禮生彼國",
    "T47n1980_001:0440b09": "(此二菩薩。一切眾生臨命終時。共持華臺。授與行者。阿彌陀佛放大光明。照行者身。復與無數化佛菩薩聲",
    "T47n1980_001:0440b10": "聞大眾等。一時授手。如彈指頃即得往生為報恩故。至心禮之一拜)。",
    "T47n1980_001:0440b11": "南無西方極樂世界諸菩薩清淨大海眾。",
    "T47n1980_001:0440b12": "　願共眾生咸歸命　　故我頂禮生彼國",
    "T47n1980_001:0440b13": "(此等諸菩薩。亦隨佛來迎接行者。為報恩故。至心禮之一拜)。",
    "T47n1980_001:0440b14": "普為師僧父母及善知識法界眾生。斷除三",
    "T47n1980_001:0440b15": "障。同得往生阿彌陀佛國。歸命懺悔。",
    "T47n1980_001:0440b16": "至心懺悔。",
    "T47n1980_001:0440b17": "　南無懺悔十方佛　　願滅一切諸罪根",
    "T47n1980_001:0440b18": "　今將久近所修善　　回作自他安樂因",
    "T47n1980_001:0440b19": "　恒願一切臨終時　　勝緣勝境悉現前",
    "T47n1980_001:0440b20": "　願覩彌陀大悲主　　觀音勢至十方尊",
    "T47n1980_001:0440b21": "　仰願神光蒙授手　　乘佛本願生彼國",
    "T47n1980_001:0440b22": "懺悔回向發願已。至心歸命阿彌陀佛。",
    "T47n1980_001:0440b23": "次作梵竟。",
    "T47n1980_001:0440b24": "說偈發願。",
    "T47n1980_001:0440b25": "　禮懺諸功德　　願臨命終時",
    "T47n1980_001:0440b26": "　見無量壽佛　　無邊功德身",
    "T47n1980_001:0440b27": "　我及餘信者　　既見彼佛已",
    "T47n1980_001:0440b28": "　願得離垢眼　　往生安樂國",
    "T47n1980_001:0440c01": "　成無上菩提",
    "T47n1980_001:0440c02": "禮懺已一切恭敬。",
    "T47n1980_001:0440c03": "　歸佛得菩提　　道心恒不退",
    "T47n1980_001:0440c04": "願共諸眾生回願往生無量壽國。",
    "T47n1980_001:0440c05": "　歸法薩婆若　　得大總持門",
    "T47n1980_001:0440c06": "願共諸眾生回願往生無量壽國。",
    "T47n1980_001:0440c07": "　歸僧息諍論　　同入和合海",
    "T47n1980_001:0440c08": "願共諸眾生回願往生無量壽國。",
    "T47n1980_001:0440c09": "願諸眾生。三業清淨奉持佛教。和南一切賢",
    "T47n1980_001:0440c10": "聖。願共諸眾生。回願往生無量壽國。",
    "T47n1980_001:0440c11": "諸眾等聽說日沒無常偈。",
    "T47n1980_001:0440c12": "　人間怱怱營眾務　　不覺年命日夜去",
    "T47n1980_001:0440c13": "　如燈風中滅難期　　忙忙六道無定趣",
    "T47n1980_001:0440c14": "　未得解脫出苦海　　云何安然不驚懼",
    "T47n1980_001:0440c15": "　各聞強健有力時　　自策自勵求常住",
    "T47n1980_001:0440c16": "說此偈已更當心口發願。",
    "T47n1980_001:0440c17": "願弟子等臨命終時。心不顛倒。心不錯亂。心",
    "T47n1980_001:0440c18": "不失念。身心無諸苦痛。身心快樂如入禪定。",
    "T47n1980_001:0440c19": "聖眾現前。乘佛本願。上品往生阿彌陀佛國。",
    "T47n1980_001:0440c20": "到彼國已。得六神通。入十方界。救攝苦眾",
    "T47n1980_001:0440c21": "生。虛空法界盡。我願亦如是。發願已。至心歸",
    "T47n1980_001:0440c22": "命阿彌陀佛。",
    "T47n1980_001:0440c23": "初夜偈云。",
    "T47n1980_001:0440c24": "　煩惱深無底　　生死海無邊",
    "T47n1980_001:0440c25": "　度苦船未立　　云何樂睡眠",
    "T47n1980_001:0440c26": "　勇猛勤精進　　攝心常在禪",
    "T47n1980_001:0440c27": "中夜偈云。",
    "T47n1980_001:0440c28": "　汝等勿抱臭屍臥　　種種不淨假名人",
    "T47n1980_001:0440c29": "　如得重病箭入體　　眾苦痛集安可眠",
    "T47n1980_001:0441a01": "後夜偈云。",
    "T47n1980_001:0441a02": "　時光遷流轉　　忽至五更初",
    "T47n1980_001:0441a03": "　無常念念至　　恒與死王居",
    "T47n1980_001:0441a04": "　勸諸行道者　　勤修至無餘",
    "T47n1980_001:0441a05": "平旦偈云。",
    "T47n1980_001:0441a06": "　欲求寂滅樂　　當學沙門法",
    "T47n1980_001:0441a07": "　衣食支身命　　精麁隨眾得",
    "T47n1980_001:0441a08": "諸眾等今日晨朝各誦六念。",
    "T47n1980_001:0441a09": "日中偈云。",
    "T47n1980_001:0441a10": "　人生不精進　　喻若樹無根",
    "T47n1980_001:0441a11": "　採華置日中　　能得幾時鮮",
    "T47n1980_001:0441a12": "　人命亦如是　　無常須臾間",
    "T47n1980_001:0441a13": "　勸諸行道眾　　勤修乃至真",
    "T47n1980_001:0441a14": "第二沙門善導謹依大經採集要文。以為禮",
    "T47n1980_001:0441a15": "讚偈二十四拜當初夜時禮。懺悔同前後。",
    "T47n1980_001:0441a16": "南無至心歸命禮西方阿彌陀佛。",
    "T47n1980_001:0441a17": "　彌陀智願海　　深廣無涯底",
    "T47n1980_001:0441a18": "　聞名欲往生　　皆悉到彼國",
    "T47n1980_001:0441a19": "　願共諸眾生　　往生安樂國",
    "T47n1980_001:0441a20": "南無至心歸命禮西方阿彌陀佛。",
    "T47n1980_001:0441a21": "　於此世界中　　六十有七億",
    "T47n1980_001:0441a22": "　不退諸菩薩　　皆當得生彼",
    "T47n1980_001:0441a23": "　願共諸眾生　　往生安樂國",
    "T47n1980_001:0441a24": "南無至心歸命禮西方阿彌陀佛。",
    "T47n1980_001:0441a25": "　小行諸菩薩　　及修少福者",
    "T47n1980_001:0441a26": "　其數不可計　　皆當得生彼",
    "T47n1980_001:0441a27": "　願共諸眾生　　往生安樂國",
    "T47n1980_001:0441a28": "南無至心歸命禮西方阿彌陀佛。",
    "T47n1980_001:0441a29": "　十方佛剎中　　菩薩比丘眾",
    "T47n1980_001:0441b01": "　窮劫不可計　　皆當得生彼",
    "T47n1980_001:0441b02": "　願共諸眾生　　往生安樂國",
    "T47n1980_001:0441b03": "南無至心歸命禮西方阿彌陀佛。",
    "T47n1980_001:0441b04": "　一切諸菩薩　　各齎天妙華",
    "T47n1980_001:0441b05": "　寶香無價衣　　供養彌陀佛",
    "T47n1980_001:0441b06": "　願共諸眾生　　往生安樂國",
    "T47n1980_001:0441b07": "南無至心歸命禮西方阿彌陀佛。",
    "T47n1980_001:0441b08": "　咸然奏天樂　　暢發和雅音",
    "T47n1980_001:0441b09": "　歌歎最勝尊　　供養彌陀佛",
    "T47n1980_001:0441b10": "　願共諸眾生　　往生安樂國",
    "T47n1980_001:0441b11": "南無至心歸命禮西方阿彌陀佛。",
    "T47n1980_001:0441b12": "　慧日照世間　　消除生死雲",
    "T47n1980_001:0441b13": "　恭敬遶三匝　　稽首彌陀尊",
    "T47n1980_001:0441b14": "　願共諸眾生　　往生安樂國",
    "T47n1980_001:0441b15": "南無至心歸命禮西方阿彌陀佛。",
    "T47n1980_001:0441b16": "　見彼嚴淨土　　微妙難思議",
    "T47n1980_001:0441b17": "　因發無上心　　願我國亦然",
    "T47n1980_001:0441b18": "　願共諸眾生　　往生安樂國",
    "T47n1980_001:0441b19": "南無至心歸命禮西方阿彌陀佛。",
    "T47n1980_001:0441b20": "　應時無量尊　　動容發欣笑",
    "T47n1980_001:0441b21": "　口出無數光　　遍照十方國",
    "T47n1980_001:0441b22": "　願共諸眾生　　往生安樂國",
    "T47n1980_001:0441b23": "南無至心歸命禮西方阿彌陀佛。",
    "T47n1980_001:0441b24": "　回光圍遶身　　三匝從頂入",
    "T47n1980_001:0441b25": "　一切天人眾　　踊躍皆歡喜",
    "T47n1980_001:0441b26": "　願共諸眾生　　往生安樂國",
    "T47n1980_001:0441b27": "南無至心歸命禮西方阿彌陀佛。",
    "T47n1980_001:0441b28": "　梵聲如雷震　　八音暢妙響",
    "T47n1980_001:0441b29": "　十方來正士　　吾悉知彼願",
    "T47n1980_001:0441c01": "　願共諸眾生　　往生安樂國",
    "T47n1980_001:0441c02": "南無至心歸命禮西方阿彌陀佛。",
    "T47n1980_001:0441c03": "　至彼嚴淨國　　便速得神通",
    "T47n1980_001:0441c04": "　必於無量尊　　受記成等覺",
    "T47n1980_001:0441c05": "　願共諸眾生　　往生安樂國",
    "T47n1980_001:0441c06": "南無至心歸命禮西方阿彌陀佛。",
    "T47n1980_001:0441c07": "　奉事億如來　　飛化遍諸剎",
    "T47n1980_001:0441c08": "　恭敬歡喜去　　還到安養國",
    "T47n1980_001:0441c09": "　願共諸眾生　　往生安樂國",
    "T47n1980_001:0441c10": "南無至心歸命禮西方阿彌陀佛。",
    "T47n1980_001:0441c11": "　若人無善本　　不得聞佛名",
    "T47n1980_001:0441c12": "　憍慢弊懈怠　　難以信此法",
    "T47n1980_001:0441c13": "　願共諸眾生　　往生安樂國",
    "T47n1980_001:0441c14": "南無至心歸命禮西方阿彌陀佛。",
    "T47n1980_001:0441c15": "　宿世見諸佛　　則能信此事",
    "T47n1980_001:0441c16": "　謙敬聞奉行　　踊躍大歡喜",
    "T47n1980_001:0441c17": "　願共諸眾生　　往生安樂國",
    "T47n1980_001:0441c18": "南無至心歸命禮西方阿彌陀佛。",
    "T47n1980_001:0441c19": "　其有得聞彼　　彌陀佛名號",
    "T47n1980_001:0441c20": "　歡喜至一念　　皆當得生彼",
    "T47n1980_001:0441c21": "　願共諸眾生　　往生安樂國",
    "T47n1980_001:0441c22": "南無至心歸命禮西方阿彌陀佛。",
    "T47n1980_001:0441c23": "　設滿大千火　　直過聞佛名",
    "T47n1980_001:0441c24": "　聞名歡喜讚　　皆當得生彼",
    "T47n1980_001:0441c25": "　願共諸眾生　　往生安樂國",
    "T47n1980_001:0441c26": "南無至心歸命禮西方阿彌陀佛。",
    "T47n1980_001:0441c27": "　萬年三寶滅　　此經住百年",
    "T47n1980_001:0441c28": "　爾時聞一念　　皆當得生彼",
    "T47n1980_001:0441c29": "　願共諸眾生　　往生安樂國",
    "T47n1980_001:0442a01": "南無至心歸命禮西方阿彌陀佛。",
    "T47n1980_001:0442a02": "　佛世甚難值　　人有信慧難",
    "T47n1980_001:0442a03": "　遇聞希有法　　此復最為難",
    "T47n1980_001:0442a04": "　願共諸眾生　　往生安樂國",
    "T47n1980_001:0442a05": "南無至心歸命禮西方阿彌陀佛。",
    "T47n1980_001:0442a06": "　自信教人信　　難中轉更難",
    "T47n1980_001:0442a07": "　大悲傳普化　　真成報佛恩",
    "T47n1980_001:0442a08": "　願共諸眾生　　往生安樂國",
    "T47n1980_001:0442a09": "南無至心歸命禮西方阿彌陀佛。",
    "T47n1980_001:0442a10": "　哀愍覆護我　　令法種增長",
    "T47n1980_001:0442a11": "　此世及後生　　願佛常攝受",
    "T47n1980_001:0442a12": "　願共諸眾生　　往生安樂國",
    "T47n1980_001:0442a13": "南無至心歸命禮西方極樂世界觀世音菩",
    "T47n1980_001:0442a14": "薩。",
    "T47n1980_001:0442a15": "　願共諸眾生　　往生安樂國",
    "T47n1980_001:0442a16": "南無至心歸命禮西方極樂世界大勢至菩",
    "T47n1980_001:0442a17": "薩。",
    "T47n1980_001:0442a18": "　願共諸眾生　　往生安樂國",
    "T47n1980_001:0442a19": "南無至心歸命禮西方極樂世界諸菩薩清",
    "T47n1980_001:0442a20": "淨大海眾。",
    "T47n1980_001:0442a21": "　願共諸眾生　　往生安樂國",
    "T47n1980_001:0442a22": "普為師僧父母及善知識法界眾生。斷除三",
    "T47n1980_001:0442a23": "障。同得往生阿彌陀佛國。歸命懺悔。",
    "T47n1980_001:0442a24": "第三謹依龍樹菩薩願往生禮讚偈。一十六",
    "T47n1980_001:0442a25": "拜當中夜時禮(懺悔同前後)。",
    "T47n1980_001:0442a26": "南無至心歸命禮西方阿彌陀佛。",
    "T47n1980_001:0442a27": "　稽首天人所恭敬　　阿彌陀仙兩足尊",
    "T47n1980_001:0442a28": "　在彼微妙安樂國　　無量佛子眾圍遶",
    "T47n1980_001:0442a29": "　願共諸眾生　　往生安樂國",
    "T47n1980_001:0442b01": "南無至心歸命禮西方阿彌陀佛。",
    "T47n1980_001:0442b02": "　金色身淨如山王　　奢摩他行如象步",
    "T47n1980_001:0442b03": "　兩目淨若青蓮華　　故我頂禮彌陀尊",
    "T47n1980_001:0442b04": "　願共諸眾生　　往生安樂國",
    "T47n1980_001:0442b05": "南無至心歸命禮西方阿彌陀佛。",
    "T47n1980_001:0442b06": "　面善圓淨如滿月　　威光猶如千日月",
    "T47n1980_001:0442b07": "　聲如天鼓俱翅羅　　故我頂禮彌陀尊",
    "T47n1980_001:0442b08": "　願共諸眾生　　往生安樂國",
    "T47n1980_001:0442b09": "南無至心歸命禮西方阿彌陀佛。",
    "T47n1980_001:0442b10": "　觀音頂戴冠中住　　種種妙相寶莊嚴",
    "T47n1980_001:0442b11": "　能伏外道魔憍慢　　故我頂禮彌陀尊",
    "T47n1980_001:0442b12": "　願共諸眾生　　往生安樂國",
    "T47n1980_001:0442b13": "南無至心歸命禮西方阿彌陀佛。",
    "T47n1980_001:0442b14": "　無比無垢廣清淨　　眾德皎潔如虛空",
    "T47n1980_001:0442b15": "　所作利益得自在　　故我頂禮彌陀尊",
    "T47n1980_001:0442b16": "　願共諸眾生　　往生安樂國",
    "T47n1980_001:0442b17": "南無至心歸命禮西方阿彌陀佛。",
    "T47n1980_001:0442b18": "　十方名聞菩薩眾　　無量諸魔常讚歎",
    "T47n1980_001:0442b19": "　為諸眾生願力住　　故我頂禮彌陀尊",
    "T47n1980_001:0442b20": "　願共諸眾生　　往生安樂國",
    "T47n1980_001:0442b21": "南無至心歸命禮西方阿彌陀佛。",
    "T47n1980_001:0442b22": "　金底寶間池生華　　善根所成妙臺座",
    "T47n1980_001:0442b23": "　於彼座上如山王　　故我頂禮彌陀尊",
    "T47n1980_001:0442b24": "　願共諸眾生　　往生安樂國",
    "T47n1980_001:0442b25": "南無至心歸命禮西方阿彌陀佛。",
    "T47n1980_001:0442b26": "　十方所來諸佛子　　顯現神通至安樂",
    "T47n1980_001:0442b27": "　瞻仰尊顏常恭敬　　故我頂禮彌陀尊",
    "T47n1980_001:0442b28": "　願共諸眾生　　往生安樂國",
    "T47n1980_001:0442b29": "南無至心歸命禮西方阿彌陀佛。",
    "T47n1980_001:0442c01": "　諸有無常無我等　　亦如水月電影露",
    "T47n1980_001:0442c02": "　為眾說法無名字　　故我頂禮彌陀尊",
    "T47n1980_001:0442c03": "　願共諸眾生　　往生安樂國",
    "T47n1980_001:0442c04": "南無至心歸命禮西方阿彌陀佛。",
    "T47n1980_001:0442c05": "　彼尊佛剎無惡名　　亦無女人惡道怖",
    "T47n1980_001:0442c06": "　眾人至心敬彼尊　　故我頂禮彌陀尊",
    "T47n1980_001:0442c07": "　願共諸眾生　　往生安樂國",
    "T47n1980_001:0442c08": "南無至心歸命禮西方阿彌陀佛。",
    "T47n1980_001:0442c09": "　彼尊無量方便境　　無有諸趣惡知識",
    "T47n1980_001:0442c10": "　往生不退至菩提　　故我頂禮彌陀尊",
    "T47n1980_001:0442c11": "　願共諸眾生　　往生安樂國",
    "T47n1980_001:0442c12": "南無至心歸命禮西方阿彌陀佛。",
    "T47n1980_001:0442c13": "　我說彼尊功德事　　眾善無邊如海水",
    "T47n1980_001:0442c14": "　所獲善根清淨者　　回施眾生生彼國",
    "T47n1980_001:0442c15": "　願共諸眾生　　往生安樂國",
    "T47n1980_001:0442c16": "南無至心歸命禮西方阿彌陀佛。",
    "T47n1980_001:0442c17": "　哀愍覆護我　　令法種增長",
    "T47n1980_001:0442c18": "　此世及後生　　願佛常攝受",
    "T47n1980_001:0442c19": "　願共諸眾生　　往生安樂國",
    "T47n1980_001:0442c20": "南無至心歸命禮西方極樂世界觀世音菩薩。",
    "T47n1980_001:0442c21": "　願共諸眾生　　往生安樂國",
    "T47n1980_001:0442c22": "南無至心歸命禮西方極樂世界大勢至菩薩。",
    "T47n1980_001:0442c23": "　願共諸眾生　　往生安樂國",
    "T47n1980_001:0442c24": "南無至心歸命禮西方極樂世界諸菩薩清淨",
    "T47n1980_001:0442c25": "大海眾。",
    "T47n1980_001:0442c26": "　願共諸眾生　　往生安樂國",
    "T47n1980_001:0442c27": "普為師僧父母及善知識法界眾生。斷除三",
    "T47n1980_001:0442c28": "障。同得往生阿彌陀佛國。歸命懺悔。",
    "T47n1980_001:0442c29": "至心懺悔。",
    "T47n1980_001:0443a01": "　自從無始受身來　　恒以十惡加眾生",
    "T47n1980_001:0443a02": "　不孝父母謗三寶　　造作五逆不善業",
    "T47n1980_001:0443a03": "　以是眾罪因緣故　　妄想顛倒生纏縛",
    "T47n1980_001:0443a04": "　應受無量生死苦　　頂禮懺悔願滅除",
    "T47n1980_001:0443a05": "懺悔已至心歸命阿彌陀佛。",
    "T47n1980_001:0443a06": "至心勸請。",
    "T47n1980_001:0443a07": "　諸佛大慈無上尊　　恒以空慧照三界",
    "T47n1980_001:0443a08": "　眾生盲冥不覺知　　永沒生死大苦海",
    "T47n1980_001:0443a09": "　為拔群生離諸苦　　勸請常住轉法輪",
    "T47n1980_001:0443a10": "勸請已至心歸命阿彌陀佛。",
    "T47n1980_001:0443a11": "至心隨喜。",
    "T47n1980_001:0443a12": "　歷劫已來懷嫉妬　　我慢放逸由癡生",
    "T47n1980_001:0443a13": "　恒以瞋恚毒害火　　焚燒智慧慈善根",
    "T47n1980_001:0443a14": "　今日思惟始惺悟　　發大精進隨喜心",
    "T47n1980_001:0443a15": "隨喜已至心歸命阿彌陀佛。",
    "T47n1980_001:0443a16": "至心迴向。",
    "T47n1980_001:0443a17": "　流浪三界內　　癡愛入胎獄",
    "T47n1980_001:0443a18": "　生已歸老死　　沈沒於苦海",
    "T47n1980_001:0443a19": "　我今修此福　　回生安樂土",
    "T47n1980_001:0443a20": "迴向已至心歸命阿彌陀佛。",
    "T47n1980_001:0443a21": "至心發願。",
    "T47n1980_001:0443a22": "　願捨胎藏形　　往生安樂國",
    "T47n1980_001:0443a23": "　速見彌陀佛　　無邊功德身",
    "T47n1980_001:0443a24": "　奉覲諸如來　　賢聖亦復然",
    "T47n1980_001:0443a25": "　獲六神通力　　救攝苦眾生",
    "T47n1980_001:0443a26": "　虛空法界盡　　我願亦如是",
    "T47n1980_001:0443a27": "發願已至心歸命阿彌陀佛(餘悉同上法)。",
    "T47n1980_001:0443a28": "第四謹依天親菩薩願往生禮讚偈。二十拜",
    "T47n1980_001:0443a29": "當後夜時禮(懺悔同前後)。",
    "T47n1980_001:0443b01": "南無至心歸命禮西方阿彌陀佛。",
    "T47n1980_001:0443b02": "　世尊我一心　　歸命盡十方",
    "T47n1980_001:0443b03": "　無礙光如來　　與佛教相應",
    "T47n1980_001:0443b04": "　願共諸眾生　　往生安樂國",
    "T47n1980_001:0443b05": "南無至心歸命禮西方阿彌陀佛。",
    "T47n1980_001:0443b06": "　觀彼世界相　　勝過三界道",
    "T47n1980_001:0443b07": "　究竟如虛空　　廣大無邊際",
    "T47n1980_001:0443b08": "　願共諸眾生　　往生安樂國",
    "T47n1980_001:0443b09": "南無至心歸命禮西方阿彌陀佛。",
    "T47n1980_001:0443b10": "　正道大慈悲　　出世善根生",
    "T47n1980_001:0443b11": "　淨光明滿足　　如鏡日月輪",
    "T47n1980_001:0443b12": "　願共諸眾生　　往生安樂國",
    "T47n1980_001:0443b13": "南無至心歸命禮西方阿彌陀佛。",
    "T47n1980_001:0443b14": "　備諸珍寶性　　具足妙莊嚴",
    "T47n1980_001:0443b15": "　無垢光焰熾　　明淨曜世間",
    "T47n1980_001:0443b16": "　願共諸眾生　　往生安樂國",
    "T47n1980_001:0443b17": "南無至心歸命禮西方阿彌陀佛。",
    "T47n1980_001:0443b18": "　寶華千萬種　　彌覆池流泉",
    "T47n1980_001:0443b19": "　微風動華葉　　交錯光亂轉",
    "T47n1980_001:0443b20": "　願共諸眾生　　往生安樂國",
    "T47n1980_001:0443b21": "南無至心歸命禮西方阿彌陀佛。",
    "T47n1980_001:0443b22": "　宮殿諸樓閣　　觀十方無礙",
    "T47n1980_001:0443b23": "　雜樹異光色　　寶欄遍圍遶",
    "T47n1980_001:0443b24": "　願共諸眾生　　往生安樂國",
    "T47n1980_001:0443b25": "南無至心歸命禮西方阿彌陀佛。",
    "T47n1980_001:0443b26": "　無量寶交絡　　羅網遍虛空",
    "T47n1980_001:0443b27": "　種種鈴發響　　宣吐妙法音",
    "T47n1980_001:0443b28": "　願共諸眾生　　往生安樂國",
    "T47n1980_001:0443b29": "南無至心歸命禮西方阿彌陀佛。",
    "T47n1980_001:0443c01": "　梵音悟深遠　　微妙聞十方",
    "T47n1980_001:0443c02": "　正覺阿彌陀　　法王善住持",
    "T47n1980_001:0443c03": "　願共諸眾生　　往生安樂國",
    "T47n1980_001:0443c04": "南無至心歸命禮西方阿彌陀佛。",
    "T47n1980_001:0443c05": "　如來淨華眾　　正覺華化生",
    "T47n1980_001:0443c06": "　愛樂佛法味　　禪三昧為食",
    "T47n1980_001:0443c07": "　願共諸眾生　　往生安樂國",
    "T47n1980_001:0443c08": "南無至心歸命禮西方阿彌陀佛。",
    "T47n1980_001:0443c09": "　永離身心惱　　受樂常無間",
    "T47n1980_001:0443c10": "　大乘善根界　　等無譏嫌名",
    "T47n1980_001:0443c11": "　願共諸眾生　　往生安樂國",
    "T47n1980_001:0443c12": "南無至心歸命禮西方阿彌陀佛。",
    "T47n1980_001:0443c13": "　女人及根缺　　二乘種不生",
    "T47n1980_001:0443c14": "　眾生所願樂　　一切能滿足",
    "T47n1980_001:0443c15": "　願共諸眾生　　往生安樂國",
    "T47n1980_001:0443c16": "南無至心歸命禮西方阿彌陀佛。",
    "T47n1980_001:0443c17": "　無量大寶王　　微妙淨華臺",
    "T47n1980_001:0443c18": "　相好光一尋　　色像超群生",
    "T47n1980_001:0443c19": "　願共諸眾生　　往生安樂國",
    "T47n1980_001:0443c20": "南無至心歸命禮西方阿彌陀佛。",
    "T47n1980_001:0443c21": "　天人不動眾　　清淨智海生",
    "T47n1980_001:0443c22": "　如須彌山王　　勝妙無過者",
    "T47n1980_001:0443c23": "　願共諸眾生　　往生安樂國",
    "T47n1980_001:0443c24": "南無至心歸命禮西方阿彌陀佛。",
    "T47n1980_001:0443c25": "　天人丈夫眾　　恭敬遶瞻仰",
    "T47n1980_001:0443c26": "　雨天樂華衣　　妙香等供養",
    "T47n1980_001:0443c27": "　願共諸眾生　　往生安樂國",
    "T47n1980_001:0443c28": "南無至心歸命禮西方阿彌陀佛。",
    "T47n1980_001:0443c29": "　安樂國清淨　　常轉無垢輪",
    "T47n1980_001:0444a01": "　一念及一時　　利益諸群生",
    "T47n1980_001:0444a02": "　願共諸眾生　　往生安樂國",
    "T47n1980_001:0444a03": "南無至心歸命禮西方阿彌陀佛。",
    "T47n1980_001:0444a04": "　讚佛諸功德　　無有分別心",
    "T47n1980_001:0444a05": "　能令速滿足　　功德大寶海",
    "T47n1980_001:0444a06": "　願共諸眾生　　往生安樂國",
    "T47n1980_001:0444a07": "南無至心歸命禮西方阿彌陀佛。",
    "T47n1980_001:0444a08": "　哀愍覆護我　　令法種增長",
    "T47n1980_001:0444a09": "　此世及後生　　願佛常攝受",
    "T47n1980_001:0444a10": "　願共諸眾生　　往生安樂國",
    "T47n1980_001:0444a11": "南無至心歸命禮西方極樂世界觀世音菩薩。",
    "T47n1980_001:0444a12": "　願共諸眾生　　往生安樂國",
    "T47n1980_001:0444a13": "南無至心歸命禮西方極樂世界大勢至菩薩。",
    "T47n1980_001:0444a14": "　願共諸眾生　　往生安樂國",
    "T47n1980_001:0444a15": "南無至心歸命禮西方極樂世界諸菩薩清淨",
    "T47n1980_001:0444a16": "大海眾。",
    "T47n1980_001:0444a17": "　願共諸眾生　　往生安樂國",
    "T47n1980_001:0444a18": "普為師僧父母及善知識法界眾生。斷除三",
    "T47n1980_001:0444a19": "障。同得往生阿彌陀佛國。歸命懺悔。",
    "T47n1980_001:0444a20": "第五謹依彥琮法師願往生禮讚偈。二十一",
    "T47n1980_001:0444a21": "拜當旦起時禮(懺悔同前後)。",
    "T47n1980_001:0444a22": "南無至心歸命禮西方阿彌陀佛。",
    "T47n1980_001:0444a23": "　法藏因彌遠　　極樂果還深",
    "T47n1980_001:0444a24": "　異珍參作地　　眾寶間為林",
    "T47n1980_001:0444a25": "　華開希有色　　波揚實相音",
    "T47n1980_001:0444a26": "　何當蒙授手　　一遂往生心",
    "T47n1980_001:0444a27": "　願共諸眾生　　往生安樂國",
    "T47n1980_001:0444a28": "南無至心歸命禮西方阿彌陀佛。",
    "T47n1980_001:0444a29": "　濁世難還入　　淨土願逾深",
    "T47n1980_001:0444b01": "　金繩直界道　　珠網縵垂林",
    "T47n1980_001:0444b02": "　見色皆真色　　聞音悉法音",
    "T47n1980_001:0444b03": "　莫謂西方遠　　唯須十念心",
    "T47n1980_001:0444b04": "　願共諸眾生　　往生安樂國",
    "T47n1980_001:0444b05": "南無至心歸命禮西方阿彌陀佛。",
    "T47n1980_001:0444b06": "　已成窮理聖　　真有遍空威",
    "T47n1980_001:0444b07": "　在西時現小　　但是暫隨機",
    "T47n1980_001:0444b08": "　葉珠相映飾　　砂水共澄煇",
    "T47n1980_001:0444b09": "　欲得無生果　　彼土必須依",
    "T47n1980_001:0444b10": "　願共諸眾生　　往生安樂國",
    "T47n1980_001:0444b11": "南無至心歸命禮西方阿彌陀佛。",
    "T47n1980_001:0444b12": "　五山毫獨朗　　寶手印恒分",
    "T47n1980_001:0444b13": "　地水俱為鏡　　香華同作雲",
    "T47n1980_001:0444b14": "　業深成易往　　因淺實難聞",
    "T47n1980_001:0444b15": "　必望除疑惑　　超然獨不群",
    "T47n1980_001:0444b16": "　願共諸眾生　　往生安樂國",
    "T47n1980_001:0444b17": "南無至心歸命禮西方阿彌陀佛。",
    "T47n1980_001:0444b18": "　心帶真慈滿　　光含法界團",
    "T47n1980_001:0444b19": "　無緣能攝物　　有相定非難",
    "T47n1980_001:0444b20": "　華隨本心變　　宮移身自安",
    "T47n1980_001:0444b21": "　悕聞出世境　　須共入禪看",
    "T47n1980_001:0444b22": "　願共諸眾生　　往生安樂國",
    "T47n1980_001:0444b23": "南無至心歸命禮西方阿彌陀佛。",
    "T47n1980_001:0444b24": "　迴向漸為功　　西方路稍通",
    "T47n1980_001:0444b25": "　寶幢承厚地　　天香入遠風",
    "T47n1980_001:0444b26": "　開華重布水　　覆網細分空",
    "T47n1980_001:0444b27": "　願生何意切　　正為樂無窮",
    "T47n1980_001:0444b28": "　願共諸眾生　　往生安樂國",
    "T47n1980_001:0444b29": "南無至心歸命禮西方阿彌陀佛。",
    "T47n1980_001:0444c01": "　欲選當生處　　西方最可歸",
    "T47n1980_001:0444c02": "　間樹開重閣　　滿道布鮮衣",
    "T47n1980_001:0444c03": "　香飯隨心至　　寶殿逐身飛",
    "T47n1980_001:0444c04": "　有緣皆得入　　正自往人希",
    "T47n1980_001:0444c05": "　願共諸眾生　　往生安樂國",
    "T47n1980_001:0444c06": "南無至心歸命禮西方阿彌陀佛。",
    "T47n1980_001:0444c07": "　十劫道先成　　嚴界引群萠",
    "T47n1980_001:0444c08": "　金砂徹水照　　玉葉滿枝明",
    "T47n1980_001:0444c09": "　鳥本珠中出　　人唯華上生",
    "T47n1980_001:0444c10": "　敢請西方聖　　早晚定相迎",
    "T47n1980_001:0444c11": "　願共諸眾生　　往生安樂國",
    "T47n1980_001:0444c12": "南無至心歸命禮西方阿彌陀佛。",
    "T47n1980_001:0444c13": "　十方諸佛國　　盡是法王家",
    "T47n1980_001:0444c14": "　偏求有緣地　　冀得早無邪",
    "T47n1980_001:0444c15": "　八功如意水　　七寶自然華",
    "T47n1980_001:0444c16": "　於彼心能係　　當必往非賒",
    "T47n1980_001:0444c17": "　願共諸眾生　　往生安樂國",
    "T47n1980_001:0444c18": "南無至心歸命禮西方阿彌陀佛。",
    "T47n1980_001:0444c19": "　淨國無衰變　　一立古今然",
    "T47n1980_001:0444c20": "　光臺千寶合　　音樂八風宣",
    "T47n1980_001:0444c21": "　池多說法鳥　　空滿散華天",
    "T47n1980_001:0444c22": "　得生不畏退　　隨意既開蓮",
    "T47n1980_001:0444c23": "　願共諸眾生　　往生安樂國",
    "T47n1980_001:0444c24": "南無至心歸命禮西方阿彌陀佛。",
    "T47n1980_001:0444c25": "　坐華非一像　　聖眾亦難量",
    "T47n1980_001:0444c26": "　蓮開人獨處　　波生法自揚",
    "T47n1980_001:0444c27": "　無災由處靜　　不退為朋良",
    "T47n1980_001:0444c28": "　問彼前生輩　　來斯幾劫強",
    "T47n1980_001:0444c29": "　願共諸眾生　　往生安樂國",
    "T47n1980_001:0445a01": "南無至心歸命禮西方阿彌陀佛。",
    "T47n1980_001:0445a02": "　光舒救毘舍　　空立引韋提",
    "T47n1980_001:0445a03": "　天來香蓋捧　　人去寶衣齎",
    "T47n1980_001:0445a04": "　六時聞鳥合　　四寸踐華低",
    "T47n1980_001:0445a05": "　相看無不正　　豈復有長迷",
    "T47n1980_001:0445a06": "　願共諸眾生　　往生安樂國",
    "T47n1980_001:0445a07": "南無至心歸命禮西方阿彌陀佛。",
    "T47n1980_001:0445a08": "　普勸弘三福　　咸令滅五燒",
    "T47n1980_001:0445a09": "　發心功已至　　係念罪便消",
    "T47n1980_001:0445a10": "　鳥華珠光轉　　風好樂聲調",
    "T47n1980_001:0445a11": "　但忻行道易　　寧愁聖果遙",
    "T47n1980_001:0445a12": "　願共諸眾生　　往生安樂國",
    "T47n1980_001:0445a13": "南無至心歸命禮西方阿彌陀佛。",
    "T47n1980_001:0445a14": "　珠色仍為水　　金光即是臺",
    "T47n1980_001:0445a15": "　到時華自散　　隨願華還開",
    "T47n1980_001:0445a16": "　遊池更出沒　　飛空互往來",
    "T47n1980_001:0445a17": "　直心能向彼　　有善併須迴",
    "T47n1980_001:0445a18": "　願共諸眾生　　往生安樂國",
    "T47n1980_001:0445a19": "南無至心歸命禮西方阿彌陀佛。",
    "T47n1980_001:0445a20": "　洗心甘露水　　悅目妙華雲",
    "T47n1980_001:0445a21": "　同生機易識　　等壽量難分",
    "T47n1980_001:0445a22": "　樂多無廢道　　聲遠不妨聞",
    "T47n1980_001:0445a23": "　如何貪五濁　　安然火自焚",
    "T47n1980_001:0445a24": "　願共諸眾生　　往生安樂國",
    "T47n1980_001:0445a25": "南無至心歸命禮西方阿彌陀佛。",
    "T47n1980_001:0445a26": "　臺裹天人現　　光中侍者看",
    "T47n1980_001:0445a27": "　懸空四寶閣　　臨迴七重欄",
    "T47n1980_001:0445a28": "　疑多邊地久　　德少上生難",
    "T47n1980_001:0445a29": "　且莫論餘願　　西方已心安",
    "T47n1980_001:0445b01": "　願共諸眾生　　往生安樂國",
    "T47n1980_001:0445b02": "南無至心歸命禮西方阿彌陀佛。",
    "T47n1980_001:0445b03": "　六根常合道　　三塗永絕名",
    "T47n1980_001:0445b04": "　念頃遊方遍　　還時得忍成",
    "T47n1980_001:0445b05": "　地平無極廣　　風長是處清",
    "T47n1980_001:0445b06": "　寄言有心輩　　共出一苦城",
    "T47n1980_001:0445b07": "　願共諸眾生　　往生安樂國",
    "T47n1980_001:0445b08": "南無至心歸命禮西方阿彌陀佛。",
    "T47n1980_001:0445b09": "　哀愍覆護我　　令法種增長",
    "T47n1980_001:0445b10": "　此世及後生　　願佛常攝受",
    "T47n1980_001:0445b11": "　願共諸眾生　　往生安樂國",
    "T47n1980_001:0445b12": "南無至心歸命禮西方極樂世界觀世音菩薩。",
    "T47n1980_001:0445b13": "　千輪明足下　　五道現光中",
    "T47n1980_001:0445b14": "　悲引恒無絕　　人歸亦未窮",
    "T47n1980_001:0445b15": "　口宣猶在定　　心靜更飛通",
    "T47n1980_001:0445b16": "　聞名皆願往　　日發幾華叢",
    "T47n1980_001:0445b17": "　願共諸眾生　　往生安樂國",
    "T47n1980_001:0445b18": "南無至心歸命禮西方極樂世界大勢至菩薩。",
    "T47n1980_001:0445b19": "　慧力標無上　　身光備有緣",
    "T47n1980_001:0445b20": "　動搖諸寶國　　持座一金蓮",
    "T47n1980_001:0445b21": "　鳥群非實鳥　　天類豈真天",
    "T47n1980_001:0445b22": "　須知求妙樂　　會是戒香全",
    "T47n1980_001:0445b23": "　願共諸眾生　　往生安樂國",
    "T47n1980_001:0445b24": "南無至心歸命禮西方極樂世界諸菩薩清淨",
    "T47n1980_001:0445b25": "大海眾。",
    "T47n1980_001:0445b26": "　願共諸眾生　　往生安樂國",
    "T47n1980_001:0445b27": "普為師僧父母及善知識法界眾生。斷除三",
    "T47n1980_001:0445b28": "障。同得往生阿彌陀佛國。歸命懺悔。",
    "T47n1980_001:0445b29": "第六沙門善導願往生禮讚偈。謹依十六觀",
    "T47n1980_001:0445c01": "作。二十拜當日中時禮(懺悔同前後)。",
    "T47n1980_001:0445c02": "南無至心歸命禮西方阿彌陀佛。",
    "T47n1980_001:0445c03": "　觀彼彌陀極樂界　　廣大寬平眾寶成",
    "T47n1980_001:0445c04": "　四十八願莊嚴起　　超諸佛剎最為精",
    "T47n1980_001:0445c05": "　本國他方大海眾　　窮劫算數不知名",
    "T47n1980_001:0445c06": "　普勸歸西同彼會　　恒沙三昧自然成",
    "T47n1980_001:0445c07": "　願共諸眾生　　往生安樂國",
    "T47n1980_001:0445c08": "南無至心歸命禮西方阿彌陀佛。",
    "T47n1980_001:0445c09": "　地下莊嚴七寶幢　　無量無邊無數億",
    "T47n1980_001:0445c10": "　八方八面百寶成　　見彼無生自然悟",
    "T47n1980_001:0445c11": "　無生寶國永為常　　一一寶流無數光",
    "T47n1980_001:0445c12": "　行者傾心常對目　　騰神踊躍入西方",
    "T47n1980_001:0445c13": "　願共諸眾生　　往生安樂國",
    "T47n1980_001:0445c14": "南無至心歸命禮西方阿彌陀佛。",
    "T47n1980_001:0445c15": "　地上莊嚴轉無極　　金繩界道非工匠",
    "T47n1980_001:0445c16": "　彌陀願智巧莊嚴　　菩薩人天散華上",
    "T47n1980_001:0445c17": "　寶地寶色寶光飛　　一一光成無數臺",
    "T47n1980_001:0445c18": "　臺中寶樓千萬億　　臺側百億寶幢圍",
    "T47n1980_001:0445c19": "　願共諸眾生　　往生安樂國",
    "T47n1980_001:0445c20": "南無至心歸命禮西方阿彌陀佛。",
    "T47n1980_001:0445c21": "　一一臺上虛空中　　莊嚴寶樂亦無窮",
    "T47n1980_001:0445c22": "　八種清風尋光出　　隨時鼓樂應機音",
    "T47n1980_001:0445c23": "　機音正受稍為難　　行住坐臥攝心觀",
    "T47n1980_001:0445c24": "　唯除睡時常憶念　　三昧無為即涅槃",
    "T47n1980_001:0445c25": "　願共諸眾生　　往生安樂國",
    "T47n1980_001:0445c26": "南無至心歸命禮西方阿彌陀佛。",
    "T47n1980_001:0445c27": "　寶國寶林諸寶樹　　寶華寶葉寶根莖",
    "T47n1980_001:0445c28": "　或以千寶分林異　　或有百寶共成行",
    "T47n1980_001:0445c29": "　行行相當葉相次　　色各不同光亦然",
    "T47n1980_001:0446a01": "　等量齊高三十萬　　枝條相觸說無生",
    "T47n1980_001:0446a02": "　願共諸眾生　　往生安樂國",
    "T47n1980_001:0446a03": "南無至心歸命禮西方阿彌陀佛。",
    "T47n1980_001:0446a04": "　七重羅網七重宮　　綺互回光相映發",
    "T47n1980_001:0446a05": "　化天童子皆充滿　　瓔珞輝光超日月",
    "T47n1980_001:0446a06": "　行行寶葉色千般　　華敷等若旋金輪",
    "T47n1980_001:0446a07": "　果變光成眾寶蓋　　塵沙佛剎現無邊",
    "T47n1980_001:0446a08": "　願共諸眾生　　往生安樂國",
    "T47n1980_001:0446a09": "南無至心歸命禮西方阿彌陀佛。",
    "T47n1980_001:0446a10": "　寶池寶岸寶金沙　　寶渠寶葉寶蓮華",
    "T47n1980_001:0446a11": "　十二由旬皆正等　　寶羅寶網寶欄巡",
    "T47n1980_001:0446a12": "　德水分流尋寶樹　　聞波覩樂證恬怕",
    "T47n1980_001:0446a13": "　寄言有緣同行者　　努力翻迷還本家",
    "T47n1980_001:0446a14": "　願共諸眾生　　往生安樂國",
    "T47n1980_001:0446a15": "南無至心歸命禮西方阿彌陀佛。",
    "T47n1980_001:0446a16": "　一一金繩界道上　　寶樂寶樓千萬億",
    "T47n1980_001:0446a17": "　諸天童子散香華　　他方菩薩如雲集",
    "T47n1980_001:0446a18": "　無量無邊無能計　　稽首彌陀恭敬立",
    "T47n1980_001:0446a19": "　風鈴樹響遍虛空　　歎說三尊無有極",
    "T47n1980_001:0446a20": "　願共諸眾生　　往生安樂國",
    "T47n1980_001:0446a21": "南無至心歸命禮西方阿彌陀佛。",
    "T47n1980_001:0446a22": "　彌陀本願華王座　　一切眾寶以為成",
    "T47n1980_001:0446a23": "　臺上四幢帳寶縵　　彌陀獨坐顯真形",
    "T47n1980_001:0446a24": "　真形光明遍法界　　蒙光觸者心不退",
    "T47n1980_001:0446a25": "　晝夜六時專想念　　終時快樂如三昧",
    "T47n1980_001:0446a26": "　願共諸眾生　　往生安樂國",
    "T47n1980_001:0446a27": "南無至心歸命禮西方阿彌陀佛。",
    "T47n1980_001:0446a28": "　彌陀身心遍法界　　影現眾生心想中",
    "T47n1980_001:0446b01": "　是故勸汝常觀察　　依心起想表真容",
    "T47n1980_001:0446b02": "　真容寶像臨華座　　心開見彼國莊嚴",
    "T47n1980_001:0446b03": "　寶樹三尊華遍滿　　風鈴樂響與文同",
    "T47n1980_001:0446b04": "　願共諸眾生　　往生安樂國",
    "T47n1980_001:0446b05": "南無至心歸命禮西方阿彌陀佛。",
    "T47n1980_001:0446b06": "　彌陀身色如金山　　相好光明照十方",
    "T47n1980_001:0446b07": "　唯有念佛蒙光攝　　當如本願最為強",
    "T47n1980_001:0446b08": "　六方如來舒舌證　　專稱名號至西方",
    "T47n1980_001:0446b09": "　到彼華開聞妙法　　十地願行自然彰",
    "T47n1980_001:0446b10": "　願共諸眾生　　往生安樂國",
    "T47n1980_001:0446b11": "南無至心歸命禮西方阿彌陀佛。",
    "T47n1980_001:0446b12": "　觀音菩薩大慈悲　　已得善提捨不證",
    "T47n1980_001:0446b13": "　一切五道內身中　　六時觀察三輪應",
    "T47n1980_001:0446b14": "　應現身光紫金色　　相好威儀轉無極",
    "T47n1980_001:0446b15": "　恒舒百億光王手　　普攝有緣歸本國",
    "T47n1980_001:0446b16": "　願共諸眾生　　往生安樂國",
    "T47n1980_001:0446b17": "南無至心歸命禮西方阿彌陀佛。",
    "T47n1980_001:0446b18": "　勢至菩薩難思議　　威光普照無邊際",
    "T47n1980_001:0446b19": "　有緣眾生蒙光觸　　增長智慧超三界",
    "T47n1980_001:0446b20": "　法界傾搖如轉蓬　　化佛雲集滿虛空",
    "T47n1980_001:0446b21": "　普勸有緣常憶念　　永絕胞胎證六通",
    "T47n1980_001:0446b22": "　願共諸眾生　　往生安樂國",
    "T47n1980_001:0446b23": "南無至心歸命禮西方阿彌陀佛。",
    "T47n1980_001:0446b24": "　正坐跏趺入三昧　　想心乘念至西方",
    "T47n1980_001:0446b25": "　覩見彌陀極樂界　　地上虛空七寶莊",
    "T47n1980_001:0446b26": "　彌陀身量極無邊　　重勸眾生觀小身",
    "T47n1980_001:0446b27": "　丈六八尺隨機現　　圓光化佛等前真",
    "T47n1980_001:0446b28": "　願共諸眾生　　往生安樂國",
    "T47n1980_001:0446b29": "南無至心歸命禮西方阿彌陀佛。",
    "T47n1980_001:0446c01": "　上輩上行上根人　　求生淨土斷貪瞋",
    "T47n1980_001:0446c02": "　就行差別分三品　　五門相續助三因",
    "T47n1980_001:0446c03": "　一日七日專精進　　畢命乘臺出六塵",
    "T47n1980_001:0446c04": "　慶哉難逢今得遇　　永證無為法性身",
    "T47n1980_001:0446c05": "　願共諸眾生　　往生安樂國",
    "T47n1980_001:0446c06": "南無至心歸命禮西方阿彌陀佛。",
    "T47n1980_001:0446c07": "　中輩中行中根人　　一日齋戒處金蓮",
    "T47n1980_001:0446c08": "　孝養父母教迴向　　為說四方快樂因",
    "T47n1980_001:0446c09": "　佛與聲聞眾來取　　直到彌陀華座邊",
    "T47n1980_001:0446c10": "　百寶華籠經七日　　三品蓮開證小身",
    "T47n1980_001:0446c11": "　願共諸眾生　　往生安樂國",
    "T47n1980_001:0446c12": "南無至心歸命禮西方阿彌陀佛。",
    "T47n1980_001:0446c13": "　下輩下行下根人　　十惡五逆等貪瞋",
    "T47n1980_001:0446c14": "　四重偷僧謗正法　　未曾慚愧悔前愆",
    "T47n1980_001:0446c15": "　終時苦相如雲集　　地獄猛火罪人前",
    "T47n1980_001:0446c16": "　忽遇往生善知識　　急勸專稱彼佛名",
    "T47n1980_001:0446c17": "　化佛菩薩尋聲到　　一念傾心入寶蓮",
    "T47n1980_001:0446c18": "　三華障重開多劫　　于時始發菩提因",
    "T47n1980_001:0446c19": "　願共諸眾生　　往生安樂國",
    "T47n1980_001:0446c20": "南無至心歸命禮西方阿彌陀佛。",
    "T47n1980_001:0446c21": "　彌陀佛國能所感　　西方極樂難思議",
    "T47n1980_001:0446c22": "　渴聞般若絕思漿　　念食無生即斷飢",
    "T47n1980_001:0446c23": "　一切莊嚴皆說法　　無心領納自然知",
    "T47n1980_001:0446c24": "　七覺華池隨意入　　八背凝神會一枝",
    "T47n1980_001:0446c25": "　無量菩薩為同學　　性海如來盡是師",
    "T47n1980_001:0446c26": "　彌陀心水沐身頂　　觀音勢至與衣被",
    "T47n1980_001:0446c27": "　歘爾騰空遊法界　　須臾授記號無為",
    "T47n1980_001:0446c28": "　如此逍遙無極處　　吾今不去待何時",
    "T47n1980_001:0446c29": "　願共諸眾生　　往生安樂國",
    "T47n1980_001:0447a01": "南無至心歸命禮西方阿彌陀佛。",
    "T47n1980_001:0447a02": "　哀愍覆護我　　令法種增長",
    "T47n1980_001:0447a03": "　此世及後生　　願佛常攝受",
    "T47n1980_001:0447a04": "　願共諸眾生　　往生安樂國",
    "T47n1980_001:0447a05": "南無至心歸命禮西方極樂世界觀音勢至諸",
    "T47n1980_001:0447a06": "菩薩清淨大海眾。",
    "T47n1980_001:0447a07": "　願共諸眾生　　往生安樂國",
    "T47n1980_001:0447a08": "普為師僧父母及善知識法界眾生。斷除三",
    "T47n1980_001:0447a09": "障。同得往生阿彌陀佛國。歸命懺悔。上二品",
    "T47n1980_001:0447a10": "懺悔發願等同前。須要中要取初。須略中略",
    "T47n1980_001:0447a11": "取中。須廣中廣取下。其廣者。就實有心願生",
    "T47n1980_001:0447a12": "者而勸。或對四眾。或對十方佛。或對舍利尊",
    "T47n1980_001:0447a13": "像大眾。或對一人。若獨自等。又向十方盡虛",
    "T47n1980_001:0447a14": "空三寶。及盡眾生界等。具向發露懺悔。懺悔",
    "T47n1980_001:0447a15": "有三品。上中下。上品懺悔者。身毛孔中血流。",
    "T47n1980_001:0447a16": "眼中血出者。名上品懺悔。中品懺悔者。遍身",
    "T47n1980_001:0447a17": "熱汗從毛孔出。眼中血流者。名中品懺悔。下",
    "T47n1980_001:0447a18": "品懺悔者。遍身徹熱。眼中淚出者。名下品懺",
    "T47n1980_001:0447a19": "悔。此等三品雖有差別。即是久種解脫分善",
    "T47n1980_001:0447a20": "根人。致使今生敬法重人。不惜身命。乃至小",
    "T47n1980_001:0447a21": "罪若懺。即能徹法徹髓。能如此懺者。不問久",
    "T47n1980_001:0447a22": "近。所有重障頓皆滅盡。若不如此。縱使日夜",
    "T47n1980_001:0447a23": "十二時急走。眾是無益。若不作者。應知雖",
    "T47n1980_001:0447a24": "不能流淚流血等。但能真心徹到者。即與上",
    "T47n1980_001:0447a25": "同。",
    "T47n1980_001:0447a26": "敬白。十方諸佛。十二部經。諸大菩薩。一切",
    "T47n1980_001:0447a27": "賢聖。及一切天龍八部。法界眾生。現前大眾",
    "T47n1980_001:0447a28": "等。證知我。發露懺悔。從無始已來乃至今",
    "T47n1980_001:0447a29": "身。殺害一切三寶師僧父母六親眷屬善知",
    "T47n1980_001:0447b01": "識法界眾生。不可知數。偷盜一切三寶師僧",
    "T47n1980_001:0447b02": "父母六親眷屬善知識法界眾生物。不可知",
    "T47n1980_001:0447b03": "數。於一切三寶師僧父母六親眷屬善知識",
    "T47n1980_001:0447b04": "法界眾生上起邪心。不可知數。妄語欺誑一",
    "T47n1980_001:0447b05": "切三寶師僧父母六親眷屬善知識法界眾",
    "T47n1980_001:0447b06": "生。不可知數。綺語調[口*(上/下)]一切三寶師僧父母",
    "T47n1980_001:0447b07": "六親眷屬善知識法界眾生。不可知數。惡口",
    "T47n1980_001:0447b08": "罵辱誹謗毀呰一切三寶師僧父母六親眷屬",
    "T47n1980_001:0447b09": "善知識法界眾生。不可知數。兩舌鬪亂破壞",
    "T47n1980_001:0447b10": "一切三寶師僧父母六親眷屬善知識法界眾",
    "T47n1980_001:0447b11": "生。不可知數。或破五戒八戒十戒十善戒二",
    "T47n1980_001:0447b12": "百五十戒五百戒菩薩三聚戒十無盡戒乃至",
    "T47n1980_001:0447b13": "一切戒及一切威儀戒等。自作教他見作隨",
    "T47n1980_001:0447b14": "喜。不可知數。如是等眾罪亦如十方大地無",
    "T47n1980_001:0447b15": "邊微塵無數。我等作罪亦復無數。虛空無邊。",
    "T47n1980_001:0447b16": "我等作罪亦復無邊。方便無邊。我等作罪亦",
    "T47n1980_001:0447b17": "復無邊。法性無邊。我等作罪亦復無邊。法界",
    "T47n1980_001:0447b18": "無邊。我等作罪亦復無邊。眾生無邊我等劫",
    "T47n1980_001:0447b19": "奪殺害亦復無邊。三寶無邊。我等侵損劫奪",
    "T47n1980_001:0447b20": "殺害亦復無邊。戒品無邊。我等毀犯亦復無",
    "T47n1980_001:0447b21": "邊。如是等罪。上至諸菩薩。下至聲聞緣覺。所",
    "T47n1980_001:0447b22": "不能知。唯佛與佛乃能知我罪之多少。今於",
    "T47n1980_001:0447b23": "三寶前法界眾生前。發露懺悔。不敢覆藏。唯",
    "T47n1980_001:0447b24": "願十方三寶法界眾生。受我懺悔。憶我清淨。",
    "T47n1980_001:0447b25": "始從今日。願共法界眾生。捨邪歸正。發菩提",
    "T47n1980_001:0447b26": "心。慈心相向。佛眼相看。菩提眷屬。作真善",
    "T47n1980_001:0447b27": "知識。同生阿彌陀佛國。乃至成佛。如是等罪",
    "T47n1980_001:0447b28": "永斷相續。更不敢作。懺悔已。至心歸命阿彌",
    "T47n1980_001:0447b29": "陀佛(廣懺竟)。",
    "T47n1980_001:0447c01": "若入觀及睡眠時。應發此願。若坐若立。一心",
    "T47n1980_001:0447c02": "合掌。正面向西。十聲稱阿彌陀佛觀音勢至",
    "T47n1980_001:0447c03": "諸菩薩清淨大海眾竟。弟子(某甲)現是生死凡",
    "T47n1980_001:0447c04": "夫。罪障深重。淪六道苦不可具云。今日遇",
    "T47n1980_001:0447c05": "善知識。得聞彌陀本願名號。一心稱念求願",
    "T47n1980_001:0447c06": "往生。願佛慈悲不捨本弘誓願攝受。弟子不",
    "T47n1980_001:0447c07": "識彌陀佛身相光明。願佛慈悲示現弟子身",
    "T47n1980_001:0447c08": "相觀音勢至諸菩薩等。及彼世界清淨莊嚴",
    "T47n1980_001:0447c09": "光明等相。道此語已。一心正念。即隨意入觀",
    "T47n1980_001:0447c10": "及睡。或有正發願時即得見之。或有睡眠時",
    "T47n1980_001:0447c11": "得見。除不至心。此願比來大有現驗。",
    "T47n1980_001:0447c12": "問曰。稱念禮觀阿彌陀佛。現世有何功德利",
    "T47n1980_001:0447c13": "益。答曰。若稱阿彌陀佛一聲。即能除滅八十",
    "T47n1980_001:0447c14": "億劫生死重罪。禮念已下亦如是。十往生經",
    "T47n1980_001:0447c15": "云。若有眾生。念阿彌陀佛願往生者。彼佛即",
    "T47n1980_001:0447c16": "遣二十五菩薩擁護行者。若行若坐。若住若",
    "T47n1980_001:0447c17": "臥。若晝若夜。一切時一切處。不令惡鬼惡神",
    "T47n1980_001:0447c18": "得其便也。又如觀經云。若稱禮念阿彌陀佛。",
    "T47n1980_001:0447c19": "願往生彼國者。彼佛即遣無數化佛無數化",
    "T47n1980_001:0447c20": "觀音勢至菩薩護念行者。復與前二十五菩",
    "T47n1980_001:0447c21": "薩等。百重千重圍遶行者。不問行住坐臥一",
    "T47n1980_001:0447c22": "切時處若晝若夜。常不離行者。今既有斯勝",
    "T47n1980_001:0447c23": "益。可憑。願諸行者各須至心求往。又如無量",
    "T47n1980_001:0447c24": "壽經云。若我成佛。十方眾生稱我名號。下至",
    "T47n1980_001:0447c25": "十聲。若不生者。不取正覺。彼佛今現在世成",
    "T47n1980_001:0447c26": "佛。當知本誓重願不虛。眾生稱念必得往生。",
    "T47n1980_001:0447c27": "又如彌陀經云。若有眾生。聞說阿彌陀佛。即",
    "T47n1980_001:0447c28": "應執持名號。若一日若二日。乃至七日。一心",
    "T47n1980_001:0447c29": "稱佛不亂。命欲終時。阿彌陀佛與諸聖眾現",
    "T47n1980_001:0448a01": "在其前。此人終時心不顛倒。即得往生彼國。",
    "T47n1980_001:0448a02": "佛告舍利弗。我見是利故說是言。若有眾生",
    "T47n1980_001:0448a03": "聞是說者。應當發願願生彼國。次下說云。東",
    "T47n1980_001:0448a04": "方如恒河沙等諸佛。南西北方及上下。一一",
    "T47n1980_001:0448a05": "方如恒河沙等諸佛。各於本國出其舌相。遍",
    "T47n1980_001:0448a06": "覆三千大千世界。說誠實言。汝等眾生皆應",
    "T47n1980_001:0448a07": "信是一切諸佛所護念經。云何名護念。若有",
    "T47n1980_001:0448a08": "眾生。稱念阿彌陀佛若七日及一日。下至十",
    "T47n1980_001:0448a09": "聲。乃至一聲一念等。必得往生。證誠此事。",
    "T47n1980_001:0448a10": "故名護念經。次下文云。若稱佛往生者。常為",
    "T47n1980_001:0448a11": "六方恒河沙等諸佛之所護念。故名護念經。",
    "T47n1980_001:0448a12": "今既有此增上誓願。可憑。諸佛子等何不勵",
    "T47n1980_001:0448a13": "意去也。",
    "T47n1980_001:0448a14": "往生禮讚偈"
}