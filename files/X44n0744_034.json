{
    "X44n0744_034:0657c07": "四分律名義標釋卷第三十四",
    "X44n0744_034:0657c08": "明　廣州沙門釋　弘贊在犙　輯",
    "X44n0744_034:0657c09": "　　新安沙門釋　弘麗羅峰　校",
    "X44n0744_034:0657c10": "莊校堂屋",
    "X44n0744_034:0657c11": "時六羣比丘。為世尊以男女形像文繡莊校堂屋。",
    "X44n0744_034:0657c12": "佛言。不應爾。聽用餘雜色禽獸文者。雜事云。給孤",
    "X44n0744_034:0657c13": "長者施園之後。作如是念。若不彩畫便不端嚴。佛",
    "X44n0744_034:0657c14": "若許者。我欲莊飾。即往白佛。佛言。隨意當畫。即集",
    "X44n0744_034:0657c15": "諸彩色。并喚畫工。令畫寺中。不知當畫何物。復往",
    "X44n0744_034:0657c16": "問佛。佛言。長者於門兩頰。應作執杖藥叉。次傍一",
    "X44n0744_034:0657c17": "面。作大神通變。又於一面畫作五趣生死之輪。簷",
    "X44n0744_034:0657c18": "下畫本生事。佛殿門傍。畫持鬘藥叉。於講堂。處畫",
    "X44n0744_034:0657c19": "老宿苾芻。宣揚法要。於食堂處。畫持餅藥叉。於庫",
    "X44n0744_034:0657c20": "門傍。畫執寶藥叉。安水堂處。龍持水瓶。著妙瓔珞。",
    "X44n0744_034:0657c21": "浴室火堂。依天使者經法式畫之。并畫少多地獄",
    "X44n0744_034:0657c22": "變。於瞻病堂。畫如來像。躬自看病。大小行處。畫作",
    "X44n0744_034:0657c23": "死屍。形容可畏。若於房內。應畫白骨髑髏。是時長",
    "X44n0744_034:0657c24": "者。從佛聞已。禮足而去。依教畫飾。根本律。因大目",
    "X44n0744_034:0658a01": "乾連。於時時中。常往五趣。慈愍觀察。見諸有情。備",
    "X44n0744_034:0658a02": "受苦惱。於四眾中。具說由事。由此諸人雲集。來聽",
    "X44n0744_034:0658a03": "法要。諠囂。世尊知而故問。阿難具陳上事。爾時世",
    "X44n0744_034:0658a04": "尊。告阿難陀。非一切時處。常有大目乾連。如是之",
    "X44n0744_034:0658a05": "輩。頗亦難得。是故我今敕諸苾芻。於寺門屋下。畫",
    "X44n0744_034:0658a06": "生死輪。時諸苾芻。不知畫法。世尊告曰。應隨大小",
    "X44n0744_034:0658a07": "圓作輪形。處中安轂。次安五輻。表五趣之相。當轂",
    "X44n0744_034:0658a08": "之下。畫捺落迦。於其二邊。畫傍生。餓鬼。次於其上。",
    "X44n0744_034:0658a09": "可畫人天。於人趣中。應作四洲。東毗提訶。南贍部",
    "X44n0744_034:0658a10": "洲。西瞿陀尼。北拘盧洲。於其轂處。作圓白色。中畫",
    "X44n0744_034:0658a11": "佛像。於佛像前。應畫三種形。初作鴿形。表多貪染。",
    "X44n0744_034:0658a12": "次作蛇形。表多瞋恚。後作豬形。表多愚癡。於其輞",
    "X44n0744_034:0658a13": "處。應作溉灌輪像。多安水罐。畫作有情生死之像。",
    "X44n0744_034:0658a14": "生者於罐中出頭。死者於罐中出足。於五趣處。各",
    "X44n0744_034:0658a15": "像其形。周圓復畫十二緣生。生滅之相。所謂無明",
    "X44n0744_034:0658a16": "緣行。乃至老死。無明支。應作羅剎像。行支。應作瓦",
    "X44n0744_034:0658a17": "輪像。識支。應作獼猴像。名色支。應作乘船人像。六",
    "X44n0744_034:0658a18": "處支。應作六根像。觸支。應作男女相摩觸像。受支。",
    "X44n0744_034:0658a19": "應作男女受苦樂像。愛支。應作女人抱男女像。取",
    "X44n0744_034:0658a20": "支。應作丈夫持瓶取水像。有支。應作大梵天像。生",
    "X44n0744_034:0658a21": "支。應作女人誕孕像。老支。應作男女衰老像。病支。",
    "X44n0744_034:0658a22": "應作男女帶病像。死支。應作輿死人像。憂。應作男",
    "X44n0744_034:0658a23": "女憂慼像。悲。應作男女啼哭像。苦。應作男女受苦",
    "X44n0744_034:0658a24": "之像。惱。應作男子挽難調馲駝像。於其輪上。應作",
    "X44n0744_034:0658b01": "無常大鬼。髼髮。張口。長舒兩臂。抱生死輪。於鬼頭",
    "X44n0744_034:0658b02": "兩畔。書二伽陀曰。",
    "X44n0744_034:0658b03": "　汝當求出離　　於佛教勤修　　降伏生死軍",
    "X44n0744_034:0658b04": "　如象摧草舍",
    "X44n0744_034:0658b05": "　於此法律中　　常修不放逸　　能竭煩惱海",
    "X44n0744_034:0658b06": "　當盡苦邊際",
    "X44n0744_034:0658b07": "次於無常鬼上。應作白圓壇。以表涅槃圓淨之像。",
    "X44n0744_034:0658b08": "時諸苾芻奉教而作。有諸敬信人等。觀畫輪像。問",
    "X44n0744_034:0658b09": "諸苾芻。此輪欲表何事。苾芻不解答示。世尊告曰。",
    "X44n0744_034:0658b10": "應差知解苾芻。於門屋下坐。為來往諸人。指示生",
    "X44n0744_034:0658b11": "死輪轉因緣。隨問應答。此是五趣生死之輪。所謂",
    "X44n0744_034:0658b12": "捺洛迦。傍生。餓鬼。人。天。趣別。此捺洛迦有情。昔於",
    "X44n0744_034:0658b13": "十惡業道。以極重心。數作不息。由彼業力。今受斯",
    "X44n0744_034:0658b14": "斬斫碎身等苦。此傍生趣。昔由造作十惡業道。以",
    "X44n0744_034:0658b15": "輕微心。數作不息。由彼業力。今受斯負重相食等",
    "X44n0744_034:0658b16": "苦。此餓鬼趣。昔由慳惜己物。不肯惠施。見他施時。",
    "X44n0744_034:0658b17": "便為遮止。於三寶處。父母親族。無分布心。數習不",
    "X44n0744_034:0658b18": "已。由彼業力。今受斯饑渴燒然等苦。此之天趣。昔",
    "X44n0744_034:0658b19": "由以殷重心。修十善業。敬信三寶。受持禁戒。由彼",
    "X44n0744_034:0658b20": "業力。今得生天。受勝妙樂。此之人趣。昔於十善業",
    "X44n0744_034:0658b21": "道。以輕微心。而數修習。由彼業力。今得人身。受處",
    "X44n0744_034:0658b22": "中樂。而有馳求活命等苦。如是隨彼前人樂聞。依",
    "X44n0744_034:0658b23": "經廣為宣說。此不繁述(可於入寺門東邊。作停水堂。室中闇黑。應安窻膈。地",
    "X44n0744_034:0658b24": "上有泥。應以磚砌。并洩水令出。應安門扇并安鈕扂。貯水瓶瓨。安木牀上。若無木牀。應以磚築。瓨以物支。",
    "X44n0744_034:0658c01": "勿令傾側。水瓶不淨。應時時洗)。",
    "X44n0744_034:0658c02": "那棃林",
    "X44n0744_034:0658c03": "那棃。是人名也。或云那棃槃聚落。或云那雉。尼陀",
    "X44n0744_034:0658c04": "那云。釋迦住處。那雉商人聚落。根本律云。販葦聚",
    "X44n0744_034:0658c05": "落。或彼商人販葦。因以為名也。母經云。林中寺名",
    "X44n0744_034:0658c06": "幽蘭精舍。",
    "X44n0744_034:0658c07": "四舊比丘",
    "X44n0744_034:0658c08": "一名阿溼鞞(此云馬宿)。二名不那婆娑(此云滿宿)。三名般陀。",
    "X44n0744_034:0658c09": "亦名智慧。或云慈地。四名樓醯那(此云黃赤)。",
    "X44n0744_034:0658c10": "　　●律藏卷第五十一",
    "X44n0744_034:0658c11": "重閣",
    "X44n0744_034:0658c12": "佛言。若作極上大好房重閣堂。聽十二年經營。餘",
    "X44n0744_034:0658c13": "者隨大小量宜。六年內覆成。餘小者。隨事量宜。雜",
    "X44n0744_034:0658c14": "事云。造苾芻寺僧房。應作五層。佛殿應作七層。門",
    "X44n0744_034:0658c15": "樓七層。若造苾芻尼寺房。應三層。佛殿五層。門樓",
    "X44n0744_034:0658c16": "五層。苾芻不知云何昇上。佛言。可於門側角頭。作",
    "X44n0744_034:0658c17": "曲道而上。有三種道。謂石。木。土。下層安石。中層用",
    "X44n0744_034:0658c18": "土。上層以木。尋夫西國造寺。元與此方不同。僧伽",
    "X44n0744_034:0658c19": "藍式。頗極奇製。隅樓四起。層臺重閣。榱梠棟梁。奇",
    "X44n0744_034:0658c20": "妙彫鏤。戶牖垣牆。圖畫眾彩。覆以磚墼。泥以石灰。",
    "X44n0744_034:0658c21": "壁基堅置。階陛尤固。天雨不滯。水漬難入。自餘所",
    "X44n0744_034:0658c22": "製。諸部律文。亦各互出。欲圖其式。卒難彚釋。今按",
    "X44n0744_034:0658c23": "求法高僧傳圖。中天竺。摩竭陀國。那爛陀寺樣製。",
    "X44n0744_034:0658c24": "彼云。其寺乃是古王室利鑠羯羅昳底(唐言吉祥帝日)。為",
    "X44n0744_034:0659a01": "北天苾芻曷羅社槃社所造。此寺初基纔餘方堵。",
    "X44n0744_034:0659a02": "其後代國王。苗裔相承。造製宏壯。則贍部洲中。當",
    "X44n0744_034:0659a03": "今無以加也。軌模不可具述。但且略敘區寰耳。然",
    "X44n0744_034:0659a04": "其寺形。略方如域。四面直簷。長廊遍帀。皆是塼室。",
    "X44n0744_034:0659a05": "重疊三層。層高丈餘。橫梁板闐。本無椽瓦。用塼平",
    "X44n0744_034:0659a06": "覆。寺皆正直。隨意旋往。其房後壁。即為外面也。疊",
    "X44n0744_034:0659a07": "塼峻高三四丈。上作人頭。高共人等。其僧房也。面",
    "X44n0744_034:0659a08": "有九焉。一一房中。可方丈許。後面通牕戶向簷矣。",
    "X44n0744_034:0659a09": "其門既高。惟安一扇。皆相瞻望。不許安簾。出外平",
    "X44n0744_034:0659a10": "觀。四面皆覩。互相檢察。寧容片私。於一角頭。作閣",
    "X44n0744_034:0659a11": "道還往。寺上四角。各為塼堂。多聞大德而住於此。",
    "X44n0744_034:0659a12": "寺門西向。飛閣凌虗。雕刻奇形。妙盡工飾。其門乃",
    "X44n0744_034:0659a13": "與房相連。元不別作。但前出兩步。齊安四柱。其門",
    "X44n0744_034:0659a14": "雖非過大。實乃裝架彌堅。每至食時。重關返閉。既",
    "X44n0744_034:0659a15": "是聖教。意在防私。寺內之地。方三十步許。皆以塼",
    "X44n0744_034:0659a16": "砌。小者或十步。或五步耳。凡所覆屋。脊上簷前。房",
    "X44n0744_034:0659a17": "內之地。並用塼糏。如桃棗大。和雜粘泥。以杵平築。",
    "X44n0744_034:0659a18": "周壃石灰。雜以麻筋并油。及麻滓爛皮之屬。浸漬",
    "X44n0744_034:0659a19": "多日。泥於塼地之上。覆以青草。經三數日。看其欲",
    "X44n0744_034:0659a20": "乾。重以滑石。揩拭。拂赤土汁。或丹朱之類。後以油",
    "X44n0744_034:0659a21": "塗。鮮澄若鏡。其堂殿階陛。悉皆如此。一作已後。縱",
    "X44n0744_034:0659a22": "人踐蹋。動經一二十載。曾不圮坼。不同石灰。水沾",
    "X44n0744_034:0659a23": "便脫。於寺東面。取房或一。或三。用安尊像。或可即",
    "X44n0744_034:0659a24": "於此面前出多少。別起臺觀。為佛殿矣。於寺西面。",
    "X44n0744_034:0659b01": "大院之外。方列大窣覩波。及諸制底。數乃盈百。聖",
    "X44n0744_034:0659b02": "跡相連。不可稱說。金寶瑩飾。實成希有(云云)。雖復",
    "X44n0744_034:0659b03": "言陳寺樣。終恐在事還迷。為此畫出其圖。冀令目",
    "X44n0744_034:0659b04": "擊無滯。如能奏請。依樣造之。即王舍支那。理成無",
    "X44n0744_034:0659b05": "別。凡觀寺樣者。須面西看之。欲使西出其門。方得",
    "X44n0744_034:0659b06": "真勢。於門南畔。可二十步。有窣覩波。高百餘尺。是",
    "X44n0744_034:0659b07": "世尊昔日。夏三月安居處。梵名慕攞健陀俱胝。唐",
    "X44n0744_034:0659b08": "云根本香殿矣。門北畔五十步許。復有大窣覩波。",
    "X44n0744_034:0659b09": "更高於此。是幼日王所造。皆並塼作。裝飾精妙。金",
    "X44n0744_034:0659b10": "牀寶地。供養希有。中有如來轉法輪像。次此西南。",
    "X44n0744_034:0659b11": "有小制底。高一丈餘。是婆羅門執雀請問處(唐言雀離",
    "X44n0744_034:0659b12": "浮圖即是也)。根本香殿西。有佛齒木樹(本非楊柳)。其次西畔。",
    "X44n0744_034:0659b13": "有其戒壇。方可大尺一丈餘(壇式。如說戒犍度中出)。壇東殿",
    "X44n0744_034:0659b14": "角。有佛經行之基。疊塼為之。寬可二肘。長十四五",
    "X44n0744_034:0659b15": "肘。高可二肘餘。上乃石灰素作蓮華開勢。高可二",
    "X44n0744_034:0659b16": "肘。濶一尺許。有十四五。表佛足跡。此寺則南望王",
    "X44n0744_034:0659b17": "城。纔三十里。鷲峰竹苑。皆在城傍。西南向大覺寺",
    "X44n0744_034:0659b18": "(寺在金剛座側)。正南尊足山(即鷄足山)。並可七驛。北向薜舍離。",
    "X44n0744_034:0659b19": "乃二十五驛。西瞻鹿苑。二十餘驛。東向耽摩立底",
    "X44n0744_034:0659b20": "國。有六七十驛。即是海口昇舶歸唐之處(此國是東天竺",
    "X44n0744_034:0659b21": "境)。此寺內僧眾。有三千五百人。屬寺村莊。二百一",
    "X44n0744_034:0659b22": "所。並是積代君王。給其人戶。永充供養。其間僧徒",
    "X44n0744_034:0659b23": "綱軌。出納之儀。此不繁述(梵云室利那爛陀莫訶毗訶羅。此言吉祥施無",
    "X44n0744_034:0659b24": "厭大住處也。施無厭。是龍名。寺南菴沒羅林中有池。其龍名施無厭。傍建立寺。因取為稱。是昔如來修菩",
    "X44n0744_034:0659c01": "薩行。為大國王。建都於此。悲愍眾生。好樂周給。美其德號。名施無厭。由是伽藍。因以為稱。寺地本是菴沒",
    "X44n0744_034:0659c02": "羅林也)。",
    "X44n0744_034:0659c03": "補缺",
    "X44n0744_034:0659c04": "缺。丘月切。音闕。破也。虧也。毀也。雜寶藏經云。昔有",
    "X44n0744_034:0659c05": "婆羅門。相一比丘。知後七日。必當命終。時此比丘。",
    "X44n0744_034:0659c06": "因入僧坊。見壁有孔。即便團泥。而補塞之。緣此福",
    "X44n0744_034:0659c07": "故。增其壽命。得過七日。婆羅門見。怪其所以。而問",
    "X44n0744_034:0659c08": "之言。汝修何福。比丘答言。我無所修。唯於昨日入",
    "X44n0744_034:0659c09": "僧坊中。見壁有孔補治。婆羅門歎言。是僧福田。最",
    "X44n0744_034:0659c10": "為深重。能使應死比丘。續命延壽。",
    "X44n0744_034:0659c11": "營事比丘",
    "X44n0744_034:0659c12": "寶梁經云。佛告迦葉。我聽二種比丘。得營眾事。何",
    "X44n0744_034:0659c13": "等為二。一能持淨戒。二畏於後世。喻如金剛。復有",
    "X44n0744_034:0659c14": "二種。一識知業報。二有諸慚愧。及以悔心。復有二",
    "X44n0744_034:0659c15": "種。一阿羅漢。二能修八背捨者。如是二種比丘。我",
    "X44n0744_034:0659c16": "聽營事。自無瘡疣。能護他人意。以此事難。故語迦",
    "X44n0744_034:0659c17": "葉。於佛法中。種種出家。種種性。種種心。種種解脫。",
    "X44n0744_034:0659c18": "種種斷結。或有阿蘭若。或有乞食。或有樂住山林。",
    "X44n0744_034:0659c19": "或有樂近聚落。清淨持戒。或有能離四扼。或有勤",
    "X44n0744_034:0659c20": "修多聞。或有辯說諸法。或有善持戒律。或有善持",
    "X44n0744_034:0659c21": "毗尼儀式。或有遊諸城邑聚落。為人說法。有如是",
    "X44n0744_034:0659c22": "等諸比丘僧。營事比丘。善取如是諸人心相。又營",
    "X44n0744_034:0659c23": "事比丘。若生瞋心。於持戒大德人所。以自在故。驅",
    "X44n0744_034:0659c24": "令役使。故墮地獄。若得為人。作奴僕。為主苦役。人",
    "X44n0744_034:0660a01": "所鞭打。又營事比丘。以自在故。更作重制。過僧常",
    "X44n0744_034:0660a02": "限。謫罰比丘。非時令作。以此不善根故。墮於多釘",
    "X44n0744_034:0660a03": "小地獄中。生此中已。以百千釘。釘挓其身。其身熾",
    "X44n0744_034:0660a04": "然。如大火聚。又營事比丘。於持戒有大德所。以重",
    "X44n0744_034:0660a05": "事怖之。以瞋心語故。生地獄中。其所得舌。長五百",
    "X44n0744_034:0660a06": "由旬。以百千釘而釘其舌。一一釘中。出大火焰。又",
    "X44n0744_034:0660a07": "營事比丘。數得僧物。慳惜藏舉。或非時與僧。或復",
    "X44n0744_034:0660a08": "難與。或困苦語。或少與。或不與。或有與者。或不與",
    "X44n0744_034:0660a09": "者。以此不善根故。有穢惡餓鬼。常食糞丸。此人命",
    "X44n0744_034:0660a10": "終。當生其中。於百千歲。常不得食。或時食變為糞",
    "X44n0744_034:0660a11": "屎。或作膿血。是故迦葉。營事比丘。寧自啗身肉。終",
    "X44n0744_034:0660a12": "不襍用三寶之物。作衣鉢飲食。故經云。彼營事比",
    "X44n0744_034:0660a13": "丘。應當分別常住僧物。不得與招提僧。招提僧物。",
    "X44n0744_034:0660a14": "不得與常住僧。常住僧物。招提僧物。不應與佛物",
    "X44n0744_034:0660a15": "襍共。若常住僧物多。而招提僧有所須者。營事比",
    "X44n0744_034:0660a16": "丘。應集僧行籌索欲。僧和合者。應以常住僧物。分",
    "X44n0744_034:0660a17": "與招提僧。若如來塔。或有所須。若欲敗壞者。若常",
    "X44n0744_034:0660a18": "住僧。若招提僧物多者。營事比丘應集行籌索欲。",
    "X44n0744_034:0660a19": "作如是言。是佛塔壞。今有所須。此常住僧物。招提",
    "X44n0744_034:0660a20": "僧物多。大德僧聽。若僧時到。僧忍聽。若僧不惜所",
    "X44n0744_034:0660a21": "得施物。若常住僧物。招提僧物。我今持用修治佛",
    "X44n0744_034:0660a22": "塔(此中羯磨當依律作)。若僧不和合。營事比丘應勸化在家",
    "X44n0744_034:0660a23": "人求索財物。修治佛塔。若佛物多者。不得分與常",
    "X44n0744_034:0660a24": "住招提僧。何以故。於此物中。應生世尊想。佛所有",
    "X44n0744_034:0660b01": "物。乃至一線。皆是施主信心施佛。是故諸天世人。",
    "X44n0744_034:0660b02": "於此物中。生佛塔想。而況寶物。若於佛塔中。寧令",
    "X44n0744_034:0660b03": "風吹雨爛破盡。不應以此衣物。貿易寶物。何以故。",
    "X44n0744_034:0660b04": "如來塔物。無人能與作價者。又佛無所須故。如是",
    "X44n0744_034:0660b05": "營事人者。三寶之物。不應令襍。以自襍用。得大苦",
    "X44n0744_034:0660b06": "報。若受一劫。若過一劫。以侵三寶物故。母經云。若",
    "X44n0744_034:0660b07": "比丘為在家人作師。教化作福田者。有五事不得。",
    "X44n0744_034:0660b08": "一不應依此檀越舍止住。二不應繫心貪其利養。",
    "X44n0744_034:0660b09": "三不應為檀越總說法。示教利喜。應別教轉修餘",
    "X44n0744_034:0660b10": "法。餘法者。布施持戒。受八齋法。如是一一說之。四",
    "X44n0744_034:0660b11": "不得與在家人戲樂。共相娛樂。五不得繫心常欲",
    "X44n0744_034:0660b12": "相見。復有五事不得。一若檀越未親舊處。不得強",
    "X44n0744_034:0660b13": "作舊意而往。二復不得求其形勢。料理檀越家業。",
    "X44n0744_034:0660b14": "三不得私共檀越竊語。四不中語檀越良時吉日。",
    "X44n0744_034:0660b15": "祠祀鬼神。五不得於親舊檀越處過度所求。比丘",
    "X44n0744_034:0660b16": "應成就五法。常為檀越尊重恭敬。何者為五。一者",
    "X44n0744_034:0660b17": "非親舊處。不應往返。二不自求形勢。料理檀越家",
    "X44n0744_034:0660b18": "業。三不共檀越竊言。令他家中生疑。四不教檀越",
    "X44n0744_034:0660b19": "良時吉日祠祀鬼神。五不過度所求(招提。此言四方)。",
    "X44n0744_034:0660b20": "五法",
    "X44n0744_034:0660b21": "五法如律文出。律云。有五法應差。為僧分粥。分小",
    "X44n0744_034:0660b22": "食。分佉闍尼。差請會。敷臥具。分臥具。分浴衣。分衣。",
    "X44n0744_034:0660b23": "可取可與。差比丘使。差沙彌使。根本部。總差十二",
    "X44n0744_034:0660b24": "種人。一差分房人。二分飯人。三分粥人。四分餅果",
    "X44n0744_034:0660c01": "人。五分諸有雜物人。六藏器物人。七藏衣人。八分",
    "X44n0744_034:0660c02": "衣人。九藏雨衣人。十分雨衣人。十一雜驅使人。十",
    "X44n0744_034:0660c03": "二看檢房舍人。目得迦云。佛告諸苾芻。汝等當知。",
    "X44n0744_034:0660c04": "我今聽許。應合免者。不應差作知僧事人。諸苾芻",
    "X44n0744_034:0660c05": "不知誰是合免之人。世尊告曰。解經解律解論者。",
    "X44n0744_034:0660c06": "此等應免。時六眾苾芻。纔讀誦得三兩品經。遂便",
    "X44n0744_034:0660c07": "自說。我是持經者。我亦合免知僧事人。以緣白佛。",
    "X44n0744_034:0660c08": "佛言。通持經部。方免知事。復有但持一兩波羅市",
    "X44n0744_034:0660c09": "迦。遂便自說。我是持律者。亦應免我。世尊告曰。遍",
    "X44n0744_034:0660c10": "持律部。方免知事。復有唯讀一二小論。遂便自說。",
    "X44n0744_034:0660c11": "我是持論者。亦應放我。佛言。總持論部。方免眾使。",
    "X44n0744_034:0660c12": "　　○雜揵度法",
    "X44n0744_034:0660c13": "梵云騫陀迦。此言雜揵度。所謂雜者。事不同條。法",
    "X44n0744_034:0660c14": "非一類。如散錦華。隨紋敷美。自非法王。於法自在。",
    "X44n0744_034:0660c15": "孰能啟斯妙則。隨真順俗。事理互彰。世出世間。而",
    "X44n0744_034:0660c16": "無滯礙焉。在昔僧伽親奉。皆趣無為。人天恭仰。咸",
    "X44n0744_034:0660c17": "蒙善益。唯茲末季澆漓。人欣構謬。忽法王之正軌。",
    "X44n0744_034:0660c18": "言為瑣屑。取己情之譌風。云是通途。致使世尊言",
    "X44n0744_034:0660c19": "教。漸成湮滅。沙門儀範。竟符庸俗。嗚呼。其有衛持",
    "X44n0744_034:0660c20": "正法者。覩之能無痛心者哉。願諸同志。共鼓遺風。",
    "X44n0744_034:0660c21": "救正法之將頹。毗尼之淪墜也。",
    "X44n0744_034:0660c22": "迦羅鉢",
    "X44n0744_034:0660c23": "佛言。聽持迦羅鉢。舍羅鉢。即黑鉢。赤鉢也。餘如捨",
    "X44n0744_034:0660c24": "墮篇釋。",
    "X44n0744_034:0661a01": "作把",
    "X44n0744_034:0661a02": "把。必駕切。音覇。謂刀把斧把之類也。正音補雅切",
    "X44n0744_034:0661a03": "巴上聲。說文云。把握也。執持也。單手執之為把。",
    "X44n0744_034:0661a04": "承髮器",
    "X44n0744_034:0661a05": "律聽織竹作。若屈木為棬。以樹皮鞔之。若十種衣",
    "X44n0744_034:0661a06": "中。一一衣聽作承髮器。雜事云。不應於三衣隨披",
    "X44n0744_034:0661a07": "其一。而剃鬚髮。然應別畜剃髮之衣。應披此衣。而",
    "X44n0744_034:0661a08": "除鬚髮。若貧人難得。應用僧脚欹遮身。而剃除髮。",
    "X44n0744_034:0661a09": "剃髮了時。宜應洗浴。若老病氣力衰微。或求水難",
    "X44n0744_034:0661a10": "得。應洗五肢。謂頭。及手足。梵云鷄舍鉢喇底揭喇",
    "X44n0744_034:0661a11": "呵。此言剃髮衣(即縵衣是)。",
    "X44n0744_034:0661a12": "剪爪",
    "X44n0744_034:0661a13": "律云。聽諸比丘皮次剪爪。不知長幾許應剪。佛言",
    "X44n0744_034:0661a14": "極長如一麥應剪(皮次者。即離皮也)。尼陀那云。佛言。僧伽",
    "X44n0744_034:0661a15": "淨地。若棄爪甲。得惡作罪。涅槃經云。惡比丘相。頭",
    "X44n0744_034:0661a16": "鬚爪髮。悉皆長利。是破戒之相。增一阿含經云。沙",
    "X44n0744_034:0661a17": "門出家有五毀辱之法。云何為五。一者髮長。二者",
    "X44n0744_034:0661a18": "爪長。三者衣裳垢圿。四者不知時宜。五者多有所",
    "X44n0744_034:0661a19": "論。所以然者。多有論說比丘。復有五事。云何為五。",
    "X44n0744_034:0661a20": "一者人不信言。二者不受其教。三者人所不喜見。",
    "X44n0744_034:0661a21": "四者妄言。五者鬬亂彼此。是謂多論說之人有此",
    "X44n0744_034:0661a22": "五事。比丘當除此五。而無邪想。如是諸比丘。當作",
    "X44n0744_034:0661a23": "是學。",
    "X44n0744_034:0661a24": "撚髭",
    "X44n0744_034:0661b01": "撚。乃珍切。音涊。字林云。揑捺也。通俗文云。以手指",
    "X44n0744_034:0661b02": "揑曰撚。髭音咨。口上毛曰髭。在下曰鬚。在頰曰髯。",
    "X44n0744_034:0661b03": "令翹",
    "X44n0744_034:0661b04": "祁堯切。音喬。廣雅云。翹舉也。又翹翹秀起貌。",
    "X44n0744_034:0661b05": "畫眼瞼",
    "X44n0744_034:0661b06": "瞼。居掩切。音檢。謂目外上下皮也。西國俗士。以畫",
    "X44n0744_034:0661b07": "瞼為嚴好。若波羅門。則面上三畫。以為裝飾也。",
    "X44n0744_034:0661b08": "耳[耳*垂]",
    "X44n0744_034:0661b09": "都果切。音朵。耳[耳*垂]也。",
    "X44n0744_034:0661b10": "脚玔。",
    "X44n0744_034:0661b11": "玔。昌戰切。音釧。玉環也。或以銅鐵等作。若作釧。釧。",
    "X44n0744_034:0661b12": "臂鐶也。",
    "X44n0744_034:0661b13": "指印",
    "X44n0744_034:0661b14": "謂以寶物作其印文。飾於指環之上。以嚴其指也。",
    "X44n0744_034:0661b15": "六師",
    "X44n0744_034:0661b16": "如受戒犍度中釋。",
    "X44n0744_034:0661b17": "賓頭盧",
    "X44n0744_034:0661b18": "此翻不動。是字也。姓婆羅墮。或云婆羅墮誓。或云",
    "X44n0744_034:0661b19": "突羅闍。皆譯人傳梵音。有其輕重也。此翻捷疾。亦",
    "X44n0744_034:0661b20": "翻利根。又云重幢。天竺波羅門。凡有十八大姓。此",
    "X44n0744_034:0661b21": "居其一。尊者本是拘閃彌國人。彼之先祖。世為輔",
    "X44n0744_034:0661b22": "相。聰明智達。常為國師。為優陀延王說法經云。輔",
    "X44n0744_034:0661b23": "相子名賓頭盧突羅闍。姿容豐美。世所希有。聰明",
    "X44n0744_034:0661b24": "智慧。博聞廣識。仁慈汎愛。志存濟苦。勸化國民。盡",
    "X44n0744_034:0661c01": "修十善。信樂三寶。出家學道。得具足果。云云。其後",
    "X44n0744_034:0661c02": "因為樹提長者現神足。取栴檀鉢。佛即以無數方",
    "X44n0744_034:0661c03": "便呵責。賓頭盧。汝所為非。所不應為。云何為弊木",
    "X44n0744_034:0661c04": "鉢。於白衣前現神足。從今盡形擯汝。不得住閻浮",
    "X44n0744_034:0661c05": "提。於是賓頭盧。如佛教敕。往西牛貨洲。教化四眾。",
    "X44n0744_034:0661c06": "廣宣佛法。閻浮提四部弟子。思見賓頭盧。白佛。佛",
    "X44n0744_034:0661c07": "聽還座。以現神足故。不聽涅槃。敕令為末法四部",
    "X44n0744_034:0661c08": "眾作福田。久住應供。護持佛教。乃至慈氏下生。聽",
    "X44n0744_034:0661c09": "入泥洹。其亦自誓。三天下有請悉赴。故請賓頭盧",
    "X44n0744_034:0661c10": "經云。天竺國。凡優婆塞。國王。長者。共設一切會。常",
    "X44n0744_034:0661c11": "請賓頭盧頗羅墮誓阿羅漢。請時於靜處燒香禮",
    "X44n0744_034:0661c12": "拜。向天竺摩棃山。至心稱名言。大德賓頭盧頗羅",
    "X44n0744_034:0661c13": "墮誓。受佛教敕。為末法人作福田。願受我請。於此",
    "X44n0744_034:0661c14": "處食。若新作屋舍。亦應請之言。願受我請。於此舍",
    "X44n0744_034:0661c15": "牀敷上宿。若普請眾僧澡浴時。應請之言。願受我",
    "X44n0744_034:0661c16": "請。於此洗浴。及未明前。具香湯。淨水。澡豆。楊枝。香",
    "X44n0744_034:0661c17": "油。調適冷暖。如人浴法。開戶請入。然後閉戶。如人",
    "X44n0744_034:0661c18": "浴訖頃。眾僧乃入。凡會食。澡浴。要須一切請僧。至",
    "X44n0744_034:0661c19": "心求解脫。不疑。不昧。信心清淨。然後可屈。近世有",
    "X44n0744_034:0661c20": "一長者。聞說賓頭盧阿羅漢。受佛教敕。為末法作",
    "X44n0744_034:0661c21": "福田。即如法施設大會。至心請賓頭盧。氍毹下。徧",
    "X44n0744_034:0661c22": "布華。欲以驗之。大會食訖。發氍毹華。皆萎黃。懊惱",
    "X44n0744_034:0661c23": "自責。不知過所從來。更復精竭。審問法師。重設大",
    "X44n0744_034:0661c24": "會。如前布華。亦復皆萎。復更傾竭。盡家財產。復作",
    "X44n0744_034:0662a01": "大會。猶亦如前。懊惱自責。更請百餘法師。求請所",
    "X44n0744_034:0662a02": "失。懺謝罪過。始向上座一人年老。四布悔其愆咎。",
    "X44n0744_034:0662a03": "上座告之。汝三會請我。我皆受請。汝自使奴門中",
    "X44n0744_034:0662a04": "見遮。以我年老衣服弊壞。謂是被擯[泳永+(隸木+士)]渧沙門。不",
    "X44n0744_034:0662a05": "宜見前。我以汝請。欲強入。汝奴以杖打我頭破。額",
    "X44n0744_034:0662a06": "右角瘡是。第二會亦來。復不見前。我又欲強入。復",
    "X44n0744_034:0662a07": "打我頭。額中瘡是。第三會亦來。如前被打。額左角",
    "X44n0744_034:0662a08": "瘡是。皆汝自為之。何所懊惋。言已。不現。長者乃知",
    "X44n0744_034:0662a09": "是賓頭盧。自爾已來。諸人設福。皆不敢復遮門。若",
    "X44n0744_034:0662a10": "得賓頭盧來。其座華。即不萎。若新立房舍牀榻。欲",
    "X44n0744_034:0662a11": "請之時。皆當香湯灑地。燃香油燈。新牀新褥。褥上",
    "X44n0744_034:0662a12": "奮錦敷之。以白練覆綿上。初夜如法請之閉房。慎",
    "X44n0744_034:0662a13": "勿輕慢闚看。皆各至心。信其必來。精誠感徹。無不",
    "X44n0744_034:0662a14": "至也。來則褥上現有臥處。浴室亦現用湯水處。受",
    "X44n0744_034:0662a15": "大會請時。或在上座。或在中座。或在下座。現作隨",
    "X44n0744_034:0662a16": "處僧形。人求其異。終不可得。去後見座華不萎。乃",
    "X44n0744_034:0662a17": "知之也。如上經說。若欲請者。可預前七日。或三日。",
    "X44n0744_034:0662a18": "一日已來。發虔誠心。先須掃灑靜處。安置牀座。洗",
    "X44n0744_034:0662a19": "浴潔身。燒上名香。懸繒旛蓋。散眾襍華。手執香爐。",
    "X44n0744_034:0662a20": "盡誠敬請。如經啟白。降屈聖儀。來臨處座。但其座",
    "X44n0744_034:0662a21": "上。不得綵畫。錦綺。金銀雜飾。布華置上。雖是羅漢。",
    "X44n0744_034:0662a22": "然共凡僧同受二百五十別解脫戒。所以不受雜",
    "X44n0744_034:0662a23": "綵金銀等物。牀座亦不得越過尺六。及高處安置",
    "X44n0744_034:0662a24": "(若供養法身則種種雜飾寶器無拘)。復不得塑作形像在座安置。儻",
    "X44n0744_034:0662b01": "報身來時。妨於坐故。豈可推却塑像而坐也。寺家",
    "X44n0744_034:0662b02": "欲塑。可立別室安座。如法供養。即得。若有人施聖",
    "X44n0744_034:0662b03": "僧錢。還入聖僧用。將置盂鉢。匙箸。銅椀。手巾好盤",
    "X44n0744_034:0662b04": "器皿等。朱書題記。不得雜用。今時齋曾。所供聖僧。",
    "X44n0744_034:0662b05": "多不殷重。必若虔心。無不感赴。西國寺法及俗人",
    "X44n0744_034:0662b06": "舍。以空靜上處。為聖僧造立房堂。隨於四時。冬夏",
    "X44n0744_034:0662b07": "之氣。安物供養。事事具足。如奉尊師。以聖僧賓頭",
    "X44n0744_034:0662b08": "盧尊現在。不般涅槃故也(或云賓頭盧。是優填國人)。",
    "X44n0744_034:0662b09": "師子吼",
    "X44n0744_034:0662b10": "佛記賓頭盧。師子吼最為第一。阿育王經云。佛弟",
    "X44n0744_034:0662b11": "子中。有能師子吼。此為第一。具德經云。說法之音。",
    "X44n0744_034:0662b12": "如師子吼。賓度羅跋囉墮舍苾芻是。分別功德論",
    "X44n0744_034:0662b13": "云。降伏外道。最為第一。增一阿含經云。降伏外道。",
    "X44n0744_034:0662b14": "履行正法。所謂賓頭盧比丘是。",
    "X44n0744_034:0662b15": "憂禪城",
    "X44n0744_034:0662b16": "亦云慰禪國。此國及王。如上衣揵度中釋。",
    "X44n0744_034:0662b17": "梵施",
    "X44n0744_034:0662b18": "梵。是西音。施乃此方之言。合名淨施。",
    "X44n0744_034:0662b19": "富羅那",
    "X44n0744_034:0662b20": "亦云富蘭那。此富羅那。棃師達多。二長者。是波斯",
    "X44n0744_034:0662b21": "匿王大臣。如三十事中釋。",
    "X44n0744_034:0662b22": "廣博",
    "X44n0744_034:0662b23": "博。伯各切。邦入聲。大也。舍衛國。有一別處。其地平",
    "X44n0744_034:0662b24": "正廣博。世尊於此現神足變化。降伏外道。雜事律",
    "X44n0744_034:0662c01": "云。時勝光王(波斯匿王)。勸請世尊曰。唯願慈悲。降伏外",
    "X44n0744_034:0662c02": "道。慶悅人天。令信心者。歡喜踊躍。其不信者。滅罪",
    "X44n0744_034:0662c03": "惡源。如是再三勸請世尊。佛告大王。佛有五事。必",
    "X44n0744_034:0662c04": "定須作。云何為五。一者未曾發心有情。令彼發起",
    "X44n0744_034:0662c05": "無上大菩提心。二者久植善根。法王太子灌頂授",
    "X44n0744_034:0662c06": "記。三者於父母所。令見真諦。四者於室羅伐(即舍衛城)。",
    "X44n0744_034:0662c07": "現大神通。五者但是因佛受化眾生。悉皆度脫。爾",
    "X44n0744_034:0662c08": "時世尊。復作是念。古昔諸佛。皆於何處現大神通。",
    "X44n0744_034:0662c09": "見在室羅伐城(云云)。",
    "X44n0744_034:0662c10": "師子高座",
    "X44n0744_034:0662c11": "此中七寶師子高座。是佛神力自然而有。然諸經",
    "X44n0744_034:0662c12": "中。但佛所坐之處。皆云師子座。智度論問曰。何以",
    "X44n0744_034:0662c13": "名師子座。為佛化作師子。為實師子來。為金銀木",
    "X44n0744_034:0662c14": "石作師子耶。又師子非善獸故。佛所不須。亦無因",
    "X44n0744_034:0662c15": "緣故不應來。答曰。是號名師子。非實師子也。佛為",
    "X44n0744_034:0662c16": "人中師子。佛所坐處。若牀。若地。皆名師子座如今",
    "X44n0744_034:0662c17": "者國王坐處。亦名師子座。人稱國王亦名人師子。",
    "X44n0744_034:0662c18": "又如師子四足獸中。獨步無畏。能伏一切。佛亦如",
    "X44n0744_034:0662c19": "是。於九十六種道中。一切降伏無畏。故名人師子。",
    "X44n0744_034:0662c20": "分別功德論云。經所以喻師子座者。師子獸中之",
    "X44n0744_034:0662c21": "王。常居高地。不處卑下。故喻高座也。又取其無畏",
    "X44n0744_034:0662c22": "故。曰無畏座也。",
    "X44n0744_034:0662c23": "枎疏",
    "X44n0744_034:0662c24": "疏。山徂切。音梳。枎疏枝葉盛也。漢書音義曰。枎疏",
    "X44n0744_034:0663a01": "分布也。說文曰。枎疏四布也。",
    "X44n0744_034:0663a02": "鳧雁",
    "X44n0744_034:0663a03": "鳧。逢夫切。音符。水鳥鴨。背上有文。青色。卑脚。短喙。",
    "X44n0744_034:0663a04": "所謂鳧鴨也。",
    "X44n0744_034:0663a05": "黿龜",
    "X44n0744_034:0663a06": "黿。魚袁切。音元。三蒼解云。似鼈。而大也。有云以鼈",
    "X44n0744_034:0663a07": "為雌。[元/?]鳴鼈應。本草云。係鼈之最大者。形似守宮。",
    "X44n0744_034:0663a08": "而長一二丈。背尾俱有鱗甲。善攻埼岸。夜則鳴吼。",
    "X44n0744_034:0663a09": "舟人甚畏之。老者亦能為魅。卵大如鷄鴨子。一產",
    "X44n0744_034:0663a10": "一二百枚。爾雅翼云。[元/?]鼈之大者。濶或至一二丈。",
    "X44n0744_034:0663a11": "天地之初。介潭生先龍。先龍生玄[元/?]。玄黿生靈龜。",
    "X44n0744_034:0663a12": "靈龜生庶龜。凡介者生于庶龜。然則[元/?]。介蟲之元",
    "X44n0744_034:0663a13": "也。雖有此論。未必然也。",
    "X44n0744_034:0663a14": "堅靭",
    "X44n0744_034:0663a15": "靭。同韌。而震切。音刃。古作肕。堅柔曰肕。謂堅柔難",
    "X44n0744_034:0663a16": "斷者。管子曰。筋肕而骨強。是也。",
    "X44n0744_034:0663a17": "叢林",
    "X44n0744_034:0663a18": "梵語貧陀婆那。此云叢林。叢。徂紅切。族平聲。草木",
    "X44n0744_034:0663a19": "叢生貌。說文云。聚也。別作藂非。",
    "X44n0744_034:0663a20": "斯尼",
    "X44n0744_034:0663a21": "斯尼。是露形外道之總名。非謂一人之稱也。或云",
    "X44n0744_034:0663a22": "仙尼。此言有軍。波棃子者。波棃是其母名也。波斯",
    "X44n0744_034:0663a23": "婆闍伽者。亦云波斯波羅闍。或云輸麗。此其字也。",
    "X44n0744_034:0663a24": "是人謬與如來共角神力。全無所術。慚羞負恥。自",
    "X44n0744_034:0663b01": "以大石繫頸。投於深淵。舍利弗問經云。舍利弗白",
    "X44n0744_034:0663b02": "佛言。云何如來常言不殺眾生。乃至蟻子。而以臘",
    "X44n0744_034:0663b03": "月八日。於舍衛國。長水河邊。與輸麗外道角術。先",
    "X44n0744_034:0663b04": "逼以神力。令墮負處。其生慚羞。投水自盡。眼視沈",
    "X44n0744_034:0663b05": "沒。而不拯救。亦不殺乎。方復告眾言。輸麗持此惡",
    "X44n0744_034:0663b06": "法惑亂眾生。前世善熟。滅此惡身。轉生善見。不亦",
    "X44n0744_034:0663b07": "快乎。我諸弟子。當於此日。設清淨浴。洗浣身垢。念",
    "X44n0744_034:0663b08": "除倒見。身若清淨。心亦清淨。似結使人。無有慈悲。",
    "X44n0744_034:0663b09": "佛言。大智。汝能為諸未通達者。問斯誠要。輸麗外",
    "X44n0744_034:0663b10": "道。於無量世中。積習邪見。誓障正法。往昔燈明佛",
    "X44n0744_034:0663b11": "時。我行菩薩道。過一村落。人多癘病。死者縱橫。我",
    "X44n0744_034:0663b12": "採眾藥。隨宜救濟。皆得除愈。其中一人名日不戴。",
    "X44n0744_034:0663b13": "是梵志學。自負多能。不肯信服。臨欲終時。方復求",
    "X44n0744_034:0663b14": "我。我語之云。汝先可治。與藥不取。今將氣盡。方復",
    "X44n0744_034:0663b15": "有求。如汝即時非藥能治。不戴曰。我今不能復判",
    "X44n0744_034:0663b16": "優劣。願未來世。共決勝負。我若負者。當殺身求生",
    "X44n0744_034:0663b17": "為汝弟子。汝若不如。為我走使。時我報云。善哉善",
    "X44n0744_034:0663b18": "哉。故今生此土與我相值。臨終善熟。共契所會。發",
    "X44n0744_034:0663b19": "言失據。恥其眷屬。投水自害。身雖死亡。心發善故。",
    "X44n0744_034:0663b20": "生我法中。有勝進故。我不救也。餘如涅槃經廣明",
    "X44n0744_034:0663b21": "(癘音例。疾疫。四時氣不和之疾也)。",
    "X44n0744_034:0663b22": "第八日",
    "X44n0744_034:0663b23": "是臘月初八日也。譬喻經云。佛以臘月八日。神通",
    "X44n0744_034:0663b24": "降伏六師。六師不如。投水而死。仍廣說法。度諸外",
    "X44n0744_034:0663c01": "道。外道伏化。白佛言。佛以法水洗我心垢。我今請",
    "X44n0744_034:0663c02": "僧洗浴。以除身穢。仍為常緣也。今時臘月八日。設",
    "X44n0744_034:0663c03": "淨香湯。以洗僧者。即此緣也(從初一日。至十五日。名如來現大神變月)。",
    "X44n0744_034:0663c04": "須彌頂",
    "X44n0744_034:0663c05": "是三十三天住處。乃欲界第二天。如前釋。",
    "X44n0744_034:0663c06": "梵天",
    "X44n0744_034:0663c07": "梵者。淨也。色界四禪。總名淨天。今佛示現神足。身",
    "X44n0744_034:0663c08": "至梵天。此當初禪之梵天也(詳如前釋)。",
    "X44n0744_034:0663c09": "六反十八動震",
    "X44n0744_034:0663c10": "六反者。一動。二起。三涌。四震。五吼。六擊。動起涌三",
    "X44n0744_034:0663c11": "種是形。震吼擊三種是聲。於此形聲中。各舉一種。",
    "X44n0744_034:0663c12": "故言動震。於六反中。復各有三相。遂成十八動震",
    "X44n0744_034:0663c13": "之相也。動者。搖颺不安之謂。動有三相。一方獨動",
    "X44n0744_034:0663c14": "名動。四方俱動名遍動。八方齊動名普遍動。起者。",
    "X44n0744_034:0663c15": "自下漸高之謂。起有三相。一方獨起名起。四方俱",
    "X44n0744_034:0663c16": "起名遍起。八方齊起名普遍起。涌者。忽然騰舉之",
    "X44n0744_034:0663c17": "謂。涌有三相。一方獨涌名涌。四方俱涌名遍涌。八",
    "X44n0744_034:0663c18": "方齊涌名普遍涌。震者。隱隱出聲之謂。震有三相。",
    "X44n0744_034:0663c19": "一方獨震名震。四方俱震名遍震。八方齊震名普",
    "X44n0744_034:0663c20": "遍震。吼者。雄聲猛烈之謂。吼有三相。一方獨吼名",
    "X44n0744_034:0663c21": "吼。四方俱吼名遍吼。八方齊吼名普遍吼。擊者。砰",
    "X44n0744_034:0663c22": "磕發響之謂。擊有三相。一方獨擊名擊。四方俱擊",
    "X44n0744_034:0663c23": "名遍擊。八方齊擊名普遍擊。是為六反十八動震",
    "X44n0744_034:0663c24": "也。",
    "X44n0744_034:0664a01": "輪轂",
    "X44n0744_034:0664a02": "古祿切。音谷。車轂輻所湊也。謂三十輻共一轂。轂",
    "X44n0744_034:0664a03": "者。居輪之正中。而為輻之所湊也。",
    "X44n0744_034:0664a04": "晃曜",
    "X44n0744_034:0664a05": "晃。戶廣切。黃上聲。暉也。光也。寬明也。所謂光明照",
    "X44n0744_034:0664a06": "曜也。",
    "X44n0744_034:0664a07": "三千大千",
    "X44n0744_034:0664a08": "三千大千國土者。總為一娑婆世界也。以一日月",
    "X44n0744_034:0664a09": "周行四天下。光明所照。是為一世界(即一國土)。如是千",
    "X44n0744_034:0664a10": "世界中。有千日月。千須彌山王。四千天下。四千大",
    "X44n0744_034:0664a11": "海。四千惡道。千閻羅王。千四天王。千忉利天。至千",
    "X44n0744_034:0664a12": "梵天。是為小千世界(謂一千國土。如一貫錢也)。爾所小千。千世",
    "X44n0744_034:0664a13": "界。是為中千世界(謂千個小千國土。如千貫錢也)。爾所中千。千世",
    "X44n0744_034:0664a14": "界。是為大千世界(謂千個中千國土。如千千貫錢)。以三次言之。故",
    "X44n0744_034:0664a15": "云三千大千。其中須彌。四洲日月。乃至梵天。各有",
    "X44n0744_034:0664a16": "萬億。總名一三千大千世界。通號曰娑婆。皆一如",
    "X44n0744_034:0664a17": "來垂化之境也(詳如三十事中四天下句釋)。",
    "X44n0744_034:0664a18": "利益眾生",
    "X44n0744_034:0664a19": "此是古昔王名。今之白淨王是也。賢愚經云。名施",
    "X44n0744_034:0664a20": "陀尼彌。",
    "X44n0744_034:0664a21": "慧事",
    "X44n0744_034:0664a22": "是上古王夫人字。今摩耶夫人是也。經云。名須梨",
    "X44n0744_034:0664a23": "頗羅。",
    "X44n0744_034:0664a24": "慧燈",
    "X44n0744_034:0664b01": "即上古王之太子。後繼王位。廣行檀施。勸修十善。",
    "X44n0744_034:0664b02": "此是世尊往昔行菩薩道。為大國王也。經云那波",
    "X44n0744_034:0664b03": "羅滿。此言慧光。燈即光義(此句應次鬼子母句後。今以易見故。編在前也)。",
    "X44n0744_034:0664b04": "鬼子母",
    "X44n0744_034:0664b05": "此是過去世時鬼子母。若今鬼子母者。昔王舍城",
    "X44n0744_034:0664b06": "內山邊。有一藥叉神居止。名曰娑多。擁護王臣民",
    "X44n0744_034:0664b07": "眾。常無饑儉。於自類族。娶妻未久。遂生一女。容貌",
    "X44n0744_034:0664b08": "端嚴。見者愛樂。諸藥叉眾。咸皆歡慶。因即立字名",
    "X44n0744_034:0664b09": "曰歡喜。年漸長大。時有北方健陀羅國。半遮羅藥",
    "X44n0744_034:0664b10": "叉子。名半支迦。娶歡喜為妻。由彼前身。發惡邪願。",
    "X44n0744_034:0664b11": "習氣力故。語其夫曰。我意欲得王舍城中。現在人",
    "X44n0744_034:0664b12": "眾。所生男女。皆取食之。夫遮不許。彼心不允。懷瞋",
    "X44n0744_034:0664b13": "且默。後乃次第而生五百子。最小者。名曰愛兒。恃",
    "X44n0744_034:0664b14": "子豪強。欲行非法。夫頻勸誨。竟不受言。便於王舍",
    "X44n0744_034:0664b15": "城中。所生男女。次第取而食之。人民痛惱。不知何",
    "X44n0744_034:0664b16": "所災橫。王聞驚怪。問卜。乃知藥叉所作。即辦飲食",
    "X44n0744_034:0664b17": "處處祭祀。而災不除。時護城神。於夢中告諸人曰。",
    "X44n0744_034:0664b18": "汝等男女。咸被歡喜藥叉之所食噉。宜往世尊處。",
    "X44n0744_034:0664b19": "所有災苦。佛當調伏。諸人報神曰。此既取我男女",
    "X44n0744_034:0664b20": "充食。則是惡賊藥叉。何名歡喜。因此諸人皆喚為",
    "X44n0744_034:0664b21": "訶梨底藥叉女(經云。訶利帝南。今言鬼子母。即是也)。王舍城人。聞是",
    "X44n0744_034:0664b22": "事已。皆往佛所。頂禮佛足。白言。世尊。此藥叉女。長",
    "X44n0744_034:0664b23": "夜作不饒益。我等所生男女。咸盜充食。唯願世尊。",
    "X44n0744_034:0664b24": "憐愍我等。為作調伏。爾時世尊。默然受請。以鉢覆",
    "X44n0744_034:0664c01": "其愛兒。彼藥叉女。不見愛兒。搥胸悲泣。處處尋覓。",
    "X44n0744_034:0664c02": "巡歷城邑諸山河池。四洲地獄。多聞天宮。須彌山",
    "X44n0744_034:0664c03": "頂。皆覓不見。遂哀告多聞天王。天王報曰。宜可速",
    "X44n0744_034:0664c04": "往世尊所。而作歸向。令汝得見。彼聞歡喜。至世尊",
    "X44n0744_034:0664c05": "所。頂禮佛足。白言。世尊。我久離別小子愛兒。唯願",
    "X44n0744_034:0664c06": "慈悲。令我得見。佛言。汝有幾子。答曰。有五百兒。佛",
    "X44n0744_034:0664c07": "言。五百子中。一子若無。有何所苦。答曰。世尊。我若",
    "X44n0744_034:0664c08": "今日不見愛兒。必吐熱血而取命終。佛言。五百子",
    "X44n0744_034:0664c09": "中。不見一兒。受如是苦。况他一子。汝偷取食。此苦",
    "X44n0744_034:0664c10": "如何。答言。此苦倍多於我。佛言。汝既審知愛別離",
    "X44n0744_034:0664c11": "苦。云何食他男女耶。答言。唯願世尊。示誨於我。佛",
    "X44n0744_034:0664c12": "言。可受我戒。王舍城中。現在人眾。皆施無畏。若能",
    "X44n0744_034:0664c13": "如是。得見愛兒。答言。世尊。我從今已去。依佛教敕。",
    "X44n0744_034:0664c14": "皆施無畏。時佛令彼得見愛兒。於時訶梨底歸依",
    "X44n0744_034:0664c15": "如來。請受禁戒。城中人眾。皆得安樂。離諸憂惱。既",
    "X44n0744_034:0664c16": "受戒已。無所食噉。佛令苾芻眾。每於食時。行末設",
    "X44n0744_034:0664c17": "食一盤。呼其名字。并諸兒子。皆令飽食。復付囑令",
    "X44n0744_034:0664c18": "於贍部洲中。僧尼住處。佛法未滅已來。常當晝夜",
    "X44n0744_034:0664c19": "勤心擁護。勿使衰損。得安樂住。時諸苾芻。請世尊",
    "X44n0744_034:0664c20": "曰。訶梨底母。先作何業。生五百兒。吸人精氣。食王",
    "X44n0744_034:0664c21": "舍城人。所生男女。佛言。乃往過去。時世無佛。唯一",
    "X44n0744_034:0664c22": "獨覺出現人間。時王舍城中。為大節會。有五百人。",
    "X44n0744_034:0664c23": "各各嚴身。持諸飲食。音樂共詣芳園。路逢見一懷",
    "X44n0744_034:0664c24": "娠牧牛女人。持酪漿瓶。諸人告言。可來舞蹈。共為",
    "X44n0744_034:0665a01": "歡樂。便共舞蹈。由此疲頓。遂即墮胎。諸人向園。女",
    "X44n0744_034:0665a02": "懷憂住。便以酪漿。買得五百菴沒羅果。時彼獨覺",
    "X44n0744_034:0665a03": "前來。女見頂禮雙足。持果奉施。投身於地。合掌發",
    "X44n0744_034:0665a04": "願。我今於此真實福田。所施功德。願我當來。生王",
    "X44n0744_034:0665a05": "舍城。此城中人。所生男女。我皆取食。時彼牧牛女",
    "X44n0744_034:0665a06": "者。今訶梨底藥叉女是。由昔奉施獨覺五百菴沒",
    "X44n0744_034:0665a07": "羅果。發惡願故。今生王舍城。作藥叉女。生五百子。",
    "X44n0744_034:0665a08": "吸人精氣。食噉城中所有男女(出根本律。詳在彼文。此不備錄)。",
    "X44n0744_034:0665a09": "綜練",
    "X44n0744_034:0665a10": "綜。作弄切。宗去聲。習之也。練亦作鍊。精曰練也。謂",
    "X44n0744_034:0665a11": "善習眾藝。儀法精熟。故曰綜練也。",
    "X44n0744_034:0665a13": "四分律名義標釋卷第三十四"
}