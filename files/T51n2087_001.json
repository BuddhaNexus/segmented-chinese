{
    "T51n2087_001:0867b13": "大唐西域記序",
    "T51n2087_001:0867b15": "竊以穹儀方載之廣，蘊識懷靈之異，《談天》無",
    "T51n2087_001:0867b16": "以究其極，《括地》詎足辯其原？是知方志所未",
    "T51n2087_001:0867b17": "傳，聲教所不暨者，豈可勝道哉！詳夫天竺之",
    "T51n2087_001:0867b18": "為國也，其來尚矣。聖賢以之疊軫，仁義於焉",
    "T51n2087_001:0867b19": "成俗。然事絕於曩代，壤隔於中土，《山經》莫之",
    "T51n2087_001:0867b20": "紀，《王會》所不書。博望鑿空，徒寘懷於印竹；",
    "T51n2087_001:0867b21": "昆明道閉，謬肆力於神池。遂使瑞表恒星，欝",
    "T51n2087_001:0867b22": "玄妙於千載；夢彰佩日，祕神光於萬里。暨",
    "T51n2087_001:0867b23": "於蔡愔訪道、摩騰入洛，經藏石室，未盡龍",
    "T51n2087_001:0867b24": "宮之奧，像畫涼臺，寧極鷲峯之美。自茲厥",
    "T51n2087_001:0867b25": "後，時政多虞。閹竪乘權，潰東京而鼎峙；母后",
    "T51n2087_001:0867b26": "成釁，剪中朝而幅裂。憲章泯於函、雒，烽燧警",
    "T51n2087_001:0867b27": "於關塞，四郊因而多壘，況茲邦之絕遠哉！然",
    "T51n2087_001:0867b28": "而釣奇之客，希世間至。頗存記注，寧盡物",
    "T51n2087_001:0867b29": "土之宜；徒採《神經》，未極真如之旨。有隋一",
    "T51n2087_001:0867c01": "統，寔務恢疆，尚且睠西海而咨嗟，望東雒",
    "T51n2087_001:0867c02": "而杼軸。揚旌玉門之表，信亦多人；利涉[葸十+夕]",
    "T51n2087_001:0867c03": "嶺之源，蓋無足紀。曷能指雪山而長騖，望龍",
    "T51n2087_001:0867c04": "池而一息者哉！良由德不被物，威不及遠。我",
    "T51n2087_001:0867c05": "大唐之有天下也，闢寰宇而創帝圖，掃攙",
    "T51n2087_001:0867c06": "搶而清天步。功侔造化，明等照臨。人荷再生，",
    "T51n2087_001:0867c07": "肉骨豺狼之吻；家蒙錫壽，還魂鬼蜮之墟。",
    "T51n2087_001:0867c08": "總異類於[葶丁+呆]街，掩遐荒於輿地。苑十洲而池",
    "T51n2087_001:0867c09": "環海，小五帝而鄙上皇。法師幼漸法門，慨祇",
    "T51n2087_001:0867c10": "園之莫履；長懷真迹，仰鹿野而翹心。褰裳淨",
    "T51n2087_001:0867c11": "境，實惟素蓄。會淳風之西偃，屬候律之東",
    "T51n2087_001:0867c12": "歸，以貞觀三年，杖錫遵路。資皇靈而抵殊俗，",
    "T51n2087_001:0867c13": "冐重險其若夷；假冥助而踐畏塗，幾必危而",
    "T51n2087_001:0867c14": "已濟。暄寒驟徙，展轉方達。言尋真相，見不",
    "T51n2087_001:0867c15": "見於空有之間；博考精微，聞不聞於生滅之",
    "T51n2087_001:0867c16": "際。廓群疑於性海，啟妙覺於迷津。於是隱括",
    "T51n2087_001:0867c17": "眾經，無片言而不盡；傍稽聖迹，無一物而不",
    "T51n2087_001:0867c18": "窺。周流多載，方始旋返。十九年正月，屆于長",
    "T51n2087_001:0867c19": "安。所獲經論六百五十七部，有詔譯焉。親踐",
    "T51n2087_001:0867c20": "者一百一十國，傳聞者二十八國。或事見於",
    "T51n2087_001:0867c21": "前典，或名始於今代。莫不餐和飲澤，頓顙",
    "T51n2087_001:0867c22": "而知歸；請吏革音，梯山而奉贐。歡闕庭而",
    "T51n2087_001:0867c23": "相抃，襲冠帶而成群。爾其物產風土之差，",
    "T51n2087_001:0867c24": "習俗山川之異。遠則稽之於國典，近則詳之",
    "T51n2087_001:0867c25": "於故老，邈矣殊方，依然在目。無勞握槧，已",
    "T51n2087_001:0867c26": "詳油素。名為「大唐西域記」，一帙，十二卷。竊惟",
    "T51n2087_001:0867c27": "書事記言，固已緝於微婉；瑣詞小道，冀有補",
    "T51n2087_001:0867c28": "於遺闕。祕書著作佐郎敬播序之云爾。",
    "T51n2087_001:0868a02": "大唐西域記敘",
    "T51n2087_001:0868a04": "尚書左僕射燕國公張說製",
    "T51n2087_001:0868a05": "若夫玉毫流照，甘露灑于大千；金鏡揚",
    "T51n2087_001:0868a06": "暉，薰風被于有截。故知示現三界，粵稱",
    "T51n2087_001:0868a07": "天下之尊；光宅四表，式標域中之大。是以",
    "T51n2087_001:0868a08": "慧日淪影，像化之跡東歸；帝猷宏闡，大章",
    "T51n2087_001:0868a09": "之步西極。有慈恩道場三藏法師，諱玄奘，俗",
    "T51n2087_001:0868a10": "姓陳氏，其先頴川人也。帝軒提象，控華渚",
    "T51n2087_001:0868a11": "而開源；大舜賓門，基歷山而聳構。三恪",
    "T51n2087_001:0868a12": "照于姬載，六奇光于漢祀。書奏而承朗月，",
    "T51n2087_001:0868a13": "遊道而聚德星。縱壑駢鱗，培風齊翼。世濟",
    "T51n2087_001:0868a14": "之美，欝為景胄。法師籍慶誕生，含和降德，",
    "T51n2087_001:0868a15": "結根深而[卄/(仁二+(公/几))]茂，道源浚而靈長。奇開之歲，霞",
    "T51n2087_001:0868a16": "軒月舉；聚沙之年，蘭薰桂馥。洎乎成立，藝",
    "T51n2087_001:0868a17": "殫墳素。九皐載響，五府交辟。以夫早悟",
    "T51n2087_001:0868a18": "真假，夙照慈慧，鏡真筌而延佇，顧生涯",
    "T51n2087_001:0868a19": "而永息。而朱紱紫纓，誠有界之徽網；寶車",
    "T51n2087_001:0868a20": "丹枕，寔出世之津途。由是擯落塵滓，言歸",
    "T51n2087_001:0868a21": "閑曠。令兄長捷法師，釋門之棟[榦木+禾]者也。擅龍",
    "T51n2087_001:0868a22": "象于身世，挺鶖鷺于當年。朝野挹其風猷，",
    "T51n2087_001:0868a23": "中外羨其聲彩。既而情深友愛，道睦天倫。",
    "T51n2087_001:0868a24": "法師服勤請益，分陰靡棄。業光上首，擢秀",
    "T51n2087_001:0868a25": "檀林；德契中庸，騰芬蘭室。抗策平道，包",
    "T51n2087_001:0868a26": "九部而吞夢；鼓枻玄津，俯四韋而小魯。",
    "T51n2087_001:0868a27": "自茲遍遊談肆，載移涼燠。功既成矣，能亦",
    "T51n2087_001:0868a28": "畢矣。至于泰初日月，燭曜靈臺；子雲鞶悅，",
    "T51n2087_001:0868a29": "發揮神府。于是金文暫啟，佇秋駕而雲趨；",
    "T51n2087_001:0868b01": "玉柄纔撝，披霧市而波屬。若會斵輪之旨，",
    "T51n2087_001:0868b02": "猶知拜瑟之微。以瀉瓶之多聞，泛虛舟而",
    "T51n2087_001:0868b03": "獨遠。迺于轘轅之地，先摧鍱腹之誇；并",
    "T51n2087_001:0868b04": "絡之鄉，遽表浮桮之異。遠邇宗挹，為之語",
    "T51n2087_001:0868b05": "曰：「昔聞荀氏八龍，今見陳門雙驥。」汝、頴多",
    "T51n2087_001:0868b06": "奇士，誠哉此言。法師自幼迄長，遊心玄",
    "T51n2087_001:0868b07": "理。名流先達，部執交馳，趨末忘本，摭華",
    "T51n2087_001:0868b08": "捐實，遂有南北異學，是非紛糾。永言于",
    "T51n2087_001:0868b09": "此，良用憮然。或恐傳譯踳駁，未能筌究，欲",
    "T51n2087_001:0868b10": "窮香象之文，將罄龍宮之目。以絕倫之",
    "T51n2087_001:0868b11": "德，屬會昌之期，杖錫拂衣，第如遐境。于",
    "T51n2087_001:0868b12": "是背玄灞而延望，指葱山而矯迹。川陸綿",
    "T51n2087_001:0868b13": "長，備甞艱險。陋博望之非遠，嗤法顯之為",
    "T51n2087_001:0868b14": "局。遊踐之處，畢究方言，鐫求幽賾，妙窮津",
    "T51n2087_001:0868b15": "會。于是詞發雌黃，飛英天竺；文傳貝葉，聿",
    "T51n2087_001:0868b16": "歸振旦。太宗文皇帝金輪纂御，寶位居尊。",
    "T51n2087_001:0868b17": "載佇風徽，召見青蒲之上；廼睠通識，前膝",
    "T51n2087_001:0868b18": "黃屋之間。手詔綢繆，中使繼路。俯摛睿思，",
    "T51n2087_001:0868b19": "乃製《三藏聖教序》，凡七百八十言。今上昔在",
    "T51n2087_001:0868b20": "春闈，裁《述聖記》，凡五百七十九言。啟玄妙",
    "T51n2087_001:0868b21": "之津，書揄揚之旨。蓋非道映鷄林，譽光",
    "T51n2087_001:0868b22": "鷲嶽，豈能緬降神藻，以旌時秀。奉　詔翻",
    "T51n2087_001:0868b23": "譯梵本，凡六百五十七部。具覽遐方異俗，",
    "T51n2087_001:0868b24": "絕壤殊風，土著之宜，人備之序，正朔所暨，",
    "T51n2087_001:0868b25": "聲教所單，著《大唐西域記》，勒成一十二",
    "T51n2087_001:0868b26": "卷。編錄典奧，綜覈明審，立言不朽，其在",
    "T51n2087_001:0868b27": "茲焉。",
    "T51n2087_001:0868c03": "大唐西域記卷第一(三十四國)",
    "T51n2087_001:0868c05": "三藏法師玄奘奉　詔譯",
    "T51n2087_001:0868c06": "大總持寺沙門辯機撰",
    "T51n2087_001:0868c07": "阿耆尼國屈支國",
    "T51n2087_001:0868c08": "跋祿迦國笯(奴故反)赤建國",
    "T51n2087_001:0868c09": "赭時國[怡台+巿](敷發反)捍國",
    "T51n2087_001:0868c10": "窣(蘇沒反)堵利瑟那國颯秣建國",
    "T51n2087_001:0868c11": "弭秣賀國劫布呾那國",
    "T51n2087_001:0868c12": "屈霜(去聲)爾伽國喝捍國",
    "T51n2087_001:0868c13": "捕喝國伐地國",
    "T51n2087_001:0868c14": "貨利習彌伽國羯霜(去聲)那國",
    "T51n2087_001:0868c15": "呾蜜國赤鄂衍那國",
    "T51n2087_001:0868c16": "忽露摩國愉(色俱反)漫國",
    "T51n2087_001:0868c17": "鞠和衍那國鑊沙國",
    "T51n2087_001:0868c18": "珂咄羅國拘謎(莫閉反)陀國",
    "T51n2087_001:0868c19": "縛伽浪國紇露悉泯健國",
    "T51n2087_001:0868c20": "忽懍國縛喝國",
    "T51n2087_001:0868c21": "銳秣陀國胡寔健國",
    "T51n2087_001:0868c22": "呾剌健國揭職國",
    "T51n2087_001:0868c23": "梵衍那國迦畢試國",
    "T51n2087_001:0868c24": "歷選皇猷，遐觀帝錄，庖犧出震之初，軒轅",
    "T51n2087_001:0869a01": "垂衣之始，所以司牧黎元，所以疆畫分",
    "T51n2087_001:0869a02": "野。暨乎唐堯之受天運，光格四表，虞舜之",
    "T51n2087_001:0869a03": "納地圖，德流九土。自茲已降，空傳書事",
    "T51n2087_001:0869a04": "之冊，逖聽前修，徒聞記言之史。豈若時逢",
    "T51n2087_001:0869a05": "有道，運屬無為者歟。我",
    "T51n2087_001:0869a06": "大唐御極則天，乘時握紀，一六合而光",
    "T51n2087_001:0869a07": "宅，四三皇而照臨。玄化滂流，祥風遐扇，同",
    "T51n2087_001:0869a08": "乾坤之覆載，齊風雨之鼓潤。與夫東夷入",
    "T51n2087_001:0869a09": "貢，西戎即敘，創業垂統，撥亂反正，固以",
    "T51n2087_001:0869a10": "跨越前王，囊括先代。同文共軌，至治神",
    "T51n2087_001:0869a11": "功，非載記無以贊大猷，非昭宣何以光",
    "T51n2087_001:0869a12": "盛業。玄奘輒隨遊至，舉其風土，雖未考",
    "T51n2087_001:0869a13": "方辯俗，信已越五踰三。含生之疇，咸被",
    "T51n2087_001:0869a14": "凱澤；能言之類，莫不稱功。越自天府，暨諸",
    "T51n2087_001:0869a15": "天竺，幽荒異俗，絕域殊邦，咸承正朔，俱霑",
    "T51n2087_001:0869a16": "聲教。贊武功之績，諷成口實；美文德之盛，",
    "T51n2087_001:0869a17": "欝為稱首。詳觀載籍，所未甞聞；緬惟圖",
    "T51n2087_001:0869a18": "牒，誠無與二。不有所敘，何記化洽？今據",
    "T51n2087_001:0869a19": "聞見，於是載述。",
    "T51n2087_001:0869a20": "然則索訶世界(舊曰娑婆世界，又曰娑訶世界，皆訛也)，三千大千",
    "T51n2087_001:0869a21": "國土，為一佛之化攝也。今一日月所照",
    "T51n2087_001:0869a22": "臨四天下者，據三千大千世界之中，諸佛",
    "T51n2087_001:0869a23": "世尊皆此垂化，現生現滅，導聖導凡。蘇",
    "T51n2087_001:0869a24": "迷盧山(唐言妙高山。舊曰須彌，又曰須彌，婁皆訛略也)，四寶合成，在",
    "T51n2087_001:0869a25": "大海中，據金輪上，日月之所照迴，諸天之",
    "T51n2087_001:0869a26": "所遊舍。七山七海，環峙環列；山間海水，具",
    "T51n2087_001:0869a27": "八功德。七金山外，乃鹹海也。海中可居者，",
    "T51n2087_001:0869a28": "大略有四洲焉。東毘提訶洲(舊曰弗婆提，又曰弗于逮，訛也)，",
    "T51n2087_001:0869a29": "南贍部洲(舊曰閻浮提洲，又曰剡浮洲，訛也)，西瞿陀尼洲(舊曰瞿耶",
    "T51n2087_001:0869b01": "尼，又曰的伽尼，訛也)，北拘盧洲(舊曰欝單越，又曰鳩樓。訛也)。金",
    "T51n2087_001:0869b02": "輪王乃化被四天下，銀輪王則政隔北拘盧，",
    "T51n2087_001:0869b03": "銅輪王除北拘盧及西瞿陀尼，鐵輪王則",
    "T51n2087_001:0869b04": "唯贍部洲。夫輪王者，將即大位，隨福所",
    "T51n2087_001:0869b05": "感，有大輪寶，浮空來應，感有金、銀、銅、鐵之",
    "T51n2087_001:0869b06": "異，境乃四、三、二、一之差，因其先瑞，即以為",
    "T51n2087_001:0869b07": "號。則贍部洲之中地者，阿那婆答多池也",
    "T51n2087_001:0869b08": "(唐言無熱惱。舊曰阿耨達池，訛也)。在香山之南，大雪山之北，周",
    "T51n2087_001:0869b09": "八百里矣。金、銀、瑠璃、頗胝，飾其岸焉。金沙",
    "T51n2087_001:0869b10": "彌漫，清波皎鏡。八地菩薩以願力故，化",
    "T51n2087_001:0869b11": "為龍王，於中潛宅。出清冷水，給贍部洲。",
    "T51n2087_001:0869b12": "是以池東面銀牛口流出殑(巨勝反)伽河(舊曰",
    "T51n2087_001:0869b13": "恒河，又曰恒伽，訛也)，繞池一匝，入東南海；池南面金象",
    "T51n2087_001:0869b14": "口流出信度河(舊曰辛頭河，訛也)，繞池一匝，入西南",
    "T51n2087_001:0869b15": "海；池西面瑠璃馬口流出縛芻河(舊曰博叉河，訛也)，",
    "T51n2087_001:0869b16": "繞池一匝，入西北海；池北面頗胝師子口",
    "T51n2087_001:0869b17": "流出徙多河(舊曰私陀河，訛也)，繞池一匝，入東北",
    "T51n2087_001:0869b18": "海，或曰潛流地下，出積石山，即徙多河之",
    "T51n2087_001:0869b19": "流，為中國之河源云。",
    "T51n2087_001:0869b20": "時無輪王應運，贍部洲地有四主焉。南象",
    "T51n2087_001:0869b21": "主則暑濕宜象，西寶主乃臨海盈寶，",
    "T51n2087_001:0869b22": "北馬主寒勁宜馬，東人主和暢多人。故象",
    "T51n2087_001:0869b23": "主之國躁烈篤學，特閑異術，服則橫巾右袒，",
    "T51n2087_001:0869b24": "首則中髻四垂，族類邑居，室宇重閣。寶主",
    "T51n2087_001:0869b25": "之鄉，無禮義，重財賄，短製左衽，斷髮長",
    "T51n2087_001:0869b26": "髭，有城郭之居，務殖貨之利。馬主之俗，天",
    "T51n2087_001:0869b27": "資獷暴，情忍殺戮，毳帳穹廬，鳥居逐牧。人主",
    "T51n2087_001:0869b28": "之地，風俗機惠，仁義照明，冠帶右衽，車服",
    "T51n2087_001:0869b29": "有序，安土重遷，務資有類。三主之俗，東方",
    "T51n2087_001:0869c01": "為上，其居室則東闢其戶，旦日則東向以",
    "T51n2087_001:0869c02": "拜。人主之地，南面為尊。方俗殊風，斯其大",
    "T51n2087_001:0869c03": "概。至於君臣上下之禮，憲章文軌之儀，人主",
    "T51n2087_001:0869c04": "之地，無以加也。清心釋累之訓，出離生死",
    "T51n2087_001:0869c05": "之教，象主之國，其理優矣。斯皆著之經誥，",
    "T51n2087_001:0869c06": "問諸土俗，博關今古，詳考見聞。然則佛",
    "T51n2087_001:0869c07": "興西方，法流東國，通譯音訛，方言語謬，",
    "T51n2087_001:0869c08": "音訛則義失，語謬則理乖。故曰：「必也正名乎」，",
    "T51n2087_001:0869c09": "貴無乖謬矣。夫人有剛柔異性，言音不",
    "T51n2087_001:0869c10": "同，斯則繫風土之氣，亦習俗之致也。若其",
    "T51n2087_001:0869c11": "山川物產之異，風俗性類之差，則人主之地，",
    "T51n2087_001:0869c12": "國史詳焉；馬主之俗，寶主之鄉，史誥備載，可",
    "T51n2087_001:0869c13": "略言矣。至於象主之國，前古未詳，或書",
    "T51n2087_001:0869c14": "地多暑濕，或載俗好仁慈，頗存方志，莫能",
    "T51n2087_001:0869c15": "詳舉，豈道有行藏之致，固世有推移之運",
    "T51n2087_001:0869c16": "矣。是知候律以歸化，飲澤而來賓，越重",
    "T51n2087_001:0869c17": "險而款玉門，貢方奇而拜絳闕者，蓋難",
    "T51n2087_001:0869c18": "得而言焉。由是之故，訪道遠遊，請益之隙，",
    "T51n2087_001:0869c19": "存記風土。黑嶺已來。莫非胡俗。雖戎人同",
    "T51n2087_001:0869c20": "貫，而族類群分，畫界封疆，大率土著。建城",
    "T51n2087_001:0869c21": "郭，務殖田畜；性重財賄，俗輕仁義；嫁娶",
    "T51n2087_001:0869c22": "無禮，尊卑無次；婦言是用，男位居下。死則",
    "T51n2087_001:0869c23": "焚骸，喪期無數；釐面截耳，斷髮裂裳，屠",
    "T51n2087_001:0869c24": "殺群畜，祀祭幽魂。吉乃素服，凶則皂衣。同風",
    "T51n2087_001:0870a01": "類俗，略舉條貫；異政殊制，隨地別敘。印度風",
    "T51n2087_001:0870a02": "俗，語在後記。出高昌故地，自近者始，曰阿",
    "T51n2087_001:0870a03": "耆尼國(舊曰烏耆)。",
    "T51n2087_001:0870a04": "阿耆尼國，東西六百餘里，南北四百餘里。國",
    "T51n2087_001:0870a05": "大都城周六七里。四面據山，道險易守。泉",
    "T51n2087_001:0870a06": "流交帶，引水為田。土宜穈、黍、宿麥、香棗、",
    "T51n2087_001:0870a07": "蒲萄、梨、柰諸菓。氣序和暢，風俗質直。文字",
    "T51n2087_001:0870a08": "取則印度，微有繒絹。服飾氈褐，斷髮",
    "T51n2087_001:0870a09": "無巾。貨用金錢、銀錢、小銅錢。王，其國人也，",
    "T51n2087_001:0870a10": "勇而寡略，好自稱伐，國無綱紀，法不整",
    "T51n2087_001:0870a11": "肅。伽藍十餘所，僧徒二千餘人，習學小乘教",
    "T51n2087_001:0870a12": "說一切有部，經教律儀，既遵印度，諸習學",
    "T51n2087_001:0870a13": "者，即其文而翫之。戒行律儀，潔清勤勵。然",
    "T51n2087_001:0870a14": "食雜三淨，滯於漸教矣。從此西南行二百",
    "T51n2087_001:0870a15": "餘里，踰一小山，越二大河，西得平川，行",
    "T51n2087_001:0870a16": "七百餘里，至屈(居勿反)支國(舊曰龜茲)。",
    "T51n2087_001:0870a17": "屈支國，東西千餘里，南北六百餘里。國大都",
    "T51n2087_001:0870a18": "城周十七八里，宜穈、麥，有粳稻，出蒲萄、",
    "T51n2087_001:0870a19": "石榴，多梨、柰、桃、杏。土產黃金、銅、鐵、鉛、錫。氣",
    "T51n2087_001:0870a20": "序和，風俗質。文字取則印度，粗有改變。管",
    "T51n2087_001:0870a21": "絃伎樂，特善諸國。服飾錦褐，斷髮巾帽。貨",
    "T51n2087_001:0870a22": "用金錢、銀錢、小銅錢。王，屈支種也，智謀",
    "T51n2087_001:0870a23": "寡昧，迫於強臣。其俗生子以木押頭，欲",
    "T51n2087_001:0870a24": "其遍遞也。伽藍百餘所，僧徒五千餘人，習",
    "T51n2087_001:0870a25": "學小乘教說一切有部。經教律儀，取則印度，",
    "T51n2087_001:0870a26": "其習讀者，即本文矣。尚拘漸教，食雜三淨。",
    "T51n2087_001:0870a27": "潔清耽翫，人以功競。國東境城北天祠前，",
    "T51n2087_001:0870a28": "有大龍池。諸龍易形，交合牝馬，遂生龍",
    "T51n2087_001:0870a29": "駒，[怡台+龍]戾難馭。龍駒之子，方乃馴駕，所以此",
    "T51n2087_001:0870b01": "國多出善馬。聞諸先志曰：近代有王，號",
    "T51n2087_001:0870b02": "曰金花，政教明察，感龍馭乘。王欲終沒，鞭",
    "T51n2087_001:0870b03": "觸其耳，因即潛隱，以至于今。城中無井，",
    "T51n2087_001:0870b04": "取彼池水。龍變為人，與諸婦會，生子驍",
    "T51n2087_001:0870b05": "勇，走及奔馬；如是漸染，人皆龍種，恃力作",
    "T51n2087_001:0870b06": "威，不恭王命。王乃引搆突厥，殺此城人，少",
    "T51n2087_001:0870b07": "長俱戮，略無噍類。城今荒蕪，人煙斷絕。",
    "T51n2087_001:0870b08": "荒城北四十餘里，接山阿，隔一河水，有二",
    "T51n2087_001:0870b09": "伽藍，同名照怙釐，而東西隨稱。佛像莊飾，",
    "T51n2087_001:0870b10": "殆越人工。僧徒清齋，誠為勤勵。東照怙",
    "T51n2087_001:0870b11": "釐佛堂中有玉石，面廣二尺餘，色帶黃白，",
    "T51n2087_001:0870b12": "狀如海蛤。其上有佛足履之迹，長尺有八",
    "T51n2087_001:0870b13": "寸，廣餘六寸矣。或有齋日，照燭光明。大",
    "T51n2087_001:0870b14": "城西門外，路左右各有立佛像，高九十餘尺。",
    "T51n2087_001:0870b15": "於此像前，建五年一大會處。每歲秋分數",
    "T51n2087_001:0870b16": "十日間，舉國僧徒皆來會集。上自君王，下",
    "T51n2087_001:0870b17": "至士、庶，捐廢俗務，奉持齋戒，受經聽法，",
    "T51n2087_001:0870b18": "渴日忘疲。諸僧伽藍莊嚴佛像，瑩以珍寶，",
    "T51n2087_001:0870b19": "飾之錦綺，載諸輦輿，謂之行像，動以千數，",
    "T51n2087_001:0870b20": "雲集會所。常以月十五日、晦日，國王、大臣",
    "T51n2087_001:0870b21": "謀議國事，訪及高僧，然後宣布。",
    "T51n2087_001:0870b22": "會場西北渡河，至阿奢理貳伽藍(唐言奇特)。庭",
    "T51n2087_001:0870b23": "宇顯敞，佛像工飾。僧徒肅穆，精勤匪怠，並",
    "T51n2087_001:0870b24": "是耆艾宿德，碩學高才，遠方俊彥，慕義至",
    "T51n2087_001:0870b25": "止。國王、大臣、士、庶、豪右，四事供養，久而彌",
    "T51n2087_001:0870b26": "敬。聞諸先志曰：昔此國先王，崇敬三寶，",
    "T51n2087_001:0870b27": "將欲遊方，觀禮聖迹，乃命母弟，攝知留事。",
    "T51n2087_001:0870b28": "其弟受命，竊自割勢，防未萌也。封之金函，",
    "T51n2087_001:0870b29": "持以上王。王曰：「斯何謂也？」對曰：「迴駕之日，",
    "T51n2087_001:0870c01": "乃可開發。」即付執事，隨軍掌護。王之還也，",
    "T51n2087_001:0870c02": "果有搆禍者，曰：「王令監國，婬亂中宮。」王聞",
    "T51n2087_001:0870c03": "震怒，欲置嚴刑。弟曰：「不敢逃責，願開金函。」",
    "T51n2087_001:0870c04": "王遂發而視之，乃斷勢也。曰：「斯何異物？欲",
    "T51n2087_001:0870c05": "何發明？」對曰：「王昔遊方，命知留事，懼有讒",
    "T51n2087_001:0870c06": "禍，割勢自明。今果有徵，願垂照覽。」王深驚",
    "T51n2087_001:0870c07": "異，情愛彌隆，出入後庭，無所禁礙。王弟於",
    "T51n2087_001:0870c08": "後，行遇一夫，擁五百牛，欲事形腐。見而",
    "T51n2087_001:0870c09": "惟念，引類增懷：「我今形虧，豈非宿業？」即以",
    "T51n2087_001:0870c10": "財寶，贖此群牛。以慈善力，男形漸具。以形",
    "T51n2087_001:0870c11": "具故，遂不入宮。王怪而問之，乃陳其始末。",
    "T51n2087_001:0870c12": "王以為奇特也，遂建伽藍，式旌美迹，傳芳",
    "T51n2087_001:0870c13": "後葉。從此西行六百餘里，經小沙磧，至",
    "T51n2087_001:0870c14": "跋祿迦國(舊謂姑黑，又曰亟黑)。",
    "T51n2087_001:0870c15": "跋祿迦國，東西六百餘里，南北三百餘里。",
    "T51n2087_001:0870c16": "國大都城周五六里。土宜氣序，人性風俗，文",
    "T51n2087_001:0870c17": "字法則同屈支國，語言少異。細氈細褐，隣國",
    "T51n2087_001:0870c18": "所重。伽藍數十所，僧徒千餘人，習學小乘",
    "T51n2087_001:0870c19": "教說一切有部。",
    "T51n2087_001:0870c20": "國西北行三百餘里，度石磧，至凌山。此則葱",
    "T51n2087_001:0870c21": "嶺北原，水多東流矣。山谷積雪，春夏合凍，",
    "T51n2087_001:0870c22": "雖時消泮，尋復結氷。經途險阻，寒風慘烈。",
    "T51n2087_001:0870c23": "多暴龍難，凌犯行人。由此路者，不得赭",
    "T51n2087_001:0870c24": "衣持瓠，大聲叫喚。微有違犯，災禍目覩。",
    "T51n2087_001:0871a01": "暴風奮發，飛沙雨石，遇者喪沒，難以全生。",
    "T51n2087_001:0871a02": "山行四百餘里，至大清池(或名熱海，又謂鹹海)。周千餘",
    "T51n2087_001:0871a03": "里，東西長，南北狹。四面負山，眾流交湊，色",
    "T51n2087_001:0871a04": "帶青黑，味兼鹹苦，洪濤浩汗，驚波汩淴。",
    "T51n2087_001:0871a05": "龍魚雜處，靈怪間起，所以往來行旅，禱以祈",
    "T51n2087_001:0871a06": "福，水族雖多，莫敢漁捕。清池西北行五百",
    "T51n2087_001:0871a07": "餘里，至素葉水城。城周六七里，諸國商胡雜",
    "T51n2087_001:0871a08": "居也。土宜糜、麥、蒲萄，林樹稀疎。氣序風",
    "T51n2087_001:0871a09": "寒，人衣氈褐。素葉已西數十孤城，城皆立",
    "T51n2087_001:0871a10": "長，雖不相稟命，然皆役屬突厥。自素葉",
    "T51n2087_001:0871a11": "水城，至羯霜那國，地名窣利，人亦謂焉。文",
    "T51n2087_001:0871a12": "字語言，即隨稱矣。字源簡略，本二十餘言，轉",
    "T51n2087_001:0871a13": "而相生，其流浸廣，粗有書記，竪讀其文，遞",
    "T51n2087_001:0871a14": "相傳授，師資無替。服氈褐，衣皮[疊*毛]，裳服褊",
    "T51n2087_001:0871a15": "急。齊髮露頂，或總剪剃，繒綵絡額，形容偉",
    "T51n2087_001:0871a16": "大，志性恇怯，風俗澆訛，多行詭詐，大抵貪",
    "T51n2087_001:0871a17": "求，父子計利，財多為貴，良賤無差。雖富巨",
    "T51n2087_001:0871a18": "萬，服食麁弊。力田逐利者雜半矣。",
    "T51n2087_001:0871a19": "素葉城西行四百餘里，至千泉。千泉者，地方",
    "T51n2087_001:0871a20": "二百餘里，南面雪山，三陲平陸。水土沃潤，",
    "T51n2087_001:0871a21": "林樹扶疎，暮春之月，雜花若綺。泉池千所，故",
    "T51n2087_001:0871a22": "以名焉。突厥可汗每來避暑。中有群鹿，多",
    "T51n2087_001:0871a23": "飾鈴鐶，馴狎於人，不甚驚走。可汗愛賞，下",
    "T51n2087_001:0871a24": "命群屬，敢加殺害，有誅無赦。故此群鹿，得",
    "T51n2087_001:0871a25": "終其壽。千泉西行百四五十里，至呾邏私",
    "T51n2087_001:0871a26": "城。城周八九里，諸國商胡雜居也。土宜氣",
    "T51n2087_001:0871a27": "序，大同素葉。南行十餘里，有小孤城，三百餘",
    "T51n2087_001:0871a28": "戶，本中國人也，昔為突厥所掠，後遂鳩集",
    "T51n2087_001:0871a29": "同國，共保此城，於中宅居。衣服去就，遂同",
    "T51n2087_001:0871b01": "突厥；言辭儀範，猶存本國。從此西南行二百",
    "T51n2087_001:0871b02": "餘里，至白水城。城周六七里。土地所產，",
    "T51n2087_001:0871b03": "風氣所宜，逾勝呾邏私。西南行二百餘里，至",
    "T51n2087_001:0871b04": "恭御城。城周五六里。原隰膏腴，樹林蓊欝。從",
    "T51n2087_001:0871b05": "此南行四五十里，至笯(奴故反)赤建國。",
    "T51n2087_001:0871b06": "笯赤建國，周千餘里。地沃壤，備稼穡，草木欝",
    "T51n2087_001:0871b07": "茂，華果繁盛，多蒲萄，亦所貴也。城邑百數，",
    "T51n2087_001:0871b08": "各別君長，進止往來，不相稟命。雖則畫野",
    "T51n2087_001:0871b09": "區分，總稱笯赤建國。從此西行二百餘里，至",
    "T51n2087_001:0871b10": "赭時國(唐言石國)。",
    "T51n2087_001:0871b11": "赭時國，周千餘里。西臨葉河。東西狹、南北",
    "T51n2087_001:0871b12": "長。土宜氣序，同笯赤建國。城邑數十，各別君",
    "T51n2087_001:0871b13": "長，既無總主，役屬突厥。從此東南千餘里，",
    "T51n2087_001:0871b14": "至[怡台+巿](敷發反)捍國。",
    "T51n2087_001:0871b15": "[怡台+巿]捍國，周四千餘里，山周四境。土地膏腴，",
    "T51n2087_001:0871b16": "稼穡滋盛，多花菓，宜羊馬。氣序風寒，人性",
    "T51n2087_001:0871b17": "剛勇，語異諸國，形貌醜弊。自數十年，無",
    "T51n2087_001:0871b18": "大君長，酋豪力競，不相賓伏，依川據險，",
    "T51n2087_001:0871b19": "畫野分都。從此西行千餘里，至窣堵利瑟",
    "T51n2087_001:0871b20": "那國。",
    "T51n2087_001:0871b21": "窣堵利瑟那國，周千四、五百里。東臨葉河。葉",
    "T51n2087_001:0871b22": "河出葱嶺北原，西北而流，浩汗渾濁汩淴漂",
    "T51n2087_001:0871b23": "急。土宜風俗，同赭時國。自有王，附突厥。",
    "T51n2087_001:0871b24": "從此西北入大沙磧，絕無水草。途路彌",
    "T51n2087_001:0871b25": "漫，疆境難測，望大山，尋遺骨，以知所",
    "T51n2087_001:0871b26": "指，以記經途。行五百餘里，至颯秣建國",
    "T51n2087_001:0871b27": "(唐言康國)。",
    "T51n2087_001:0871b28": "颯秣建國，周千六七百里，東西長，南北狹。國",
    "T51n2087_001:0871b29": "大都城周二十餘里，極險固，多居人。異方寶",
    "T51n2087_001:0871c01": "貨，多聚此國。土地沃壤，稼穡備植，林樹蓊",
    "T51n2087_001:0871c02": "欝，花菓滋茂，多出善馬。機巧之技，特工諸",
    "T51n2087_001:0871c03": "國。氣序和暢，風俗猛烈。凡諸胡國，此為其中，",
    "T51n2087_001:0871c04": "進止威儀，近遠取則。其王豪勇，隣國承命。兵",
    "T51n2087_001:0871c05": "馬強盛，多諸赭羯。赭羯之人，其性勇烈，視",
    "T51n2087_001:0871c06": "死如歸，戰無前敵。從此東南至弭秣賀國",
    "T51n2087_001:0871c07": "(唐言米國)。",
    "T51n2087_001:0871c08": "弭秣賀國，周四五百里。據川中，東西狹，南",
    "T51n2087_001:0871c09": "北長。土宜風俗，同颯秣建國。從此北至劫布",
    "T51n2087_001:0871c10": "呾那國(唐言曹國)。",
    "T51n2087_001:0871c11": "劫布呾那國，周千四五百里，東西長，南北狹。",
    "T51n2087_001:0871c12": "土宜風俗，同颯秣建國。從此國西三百餘",
    "T51n2087_001:0871c13": "里，至屈(居勿反)霜(去聲)爾迦國(唐言何國)。",
    "T51n2087_001:0871c14": "屈霜爾迦國，周千四五百里，東西狹，南北長。",
    "T51n2087_001:0871c15": "土宜風俗，同颯秣建國。從此國西二百餘",
    "T51n2087_001:0871c16": "里，至喝捍國(唐言東安國)。",
    "T51n2087_001:0871c17": "喝捍國，周千餘里。土宜風俗，同颯秣建國。",
    "T51n2087_001:0871c18": "從此國西四百餘里，至捕喝國(唐言守安國)。",
    "T51n2087_001:0871c19": "捕喝國，周千六七百里，東西長，南北狹。土宜",
    "T51n2087_001:0871c20": "風俗，同颯秣建國。從此國西四百餘里，至",
    "T51n2087_001:0871c21": "伐地國(唐言西安國)。",
    "T51n2087_001:0871c22": "伐地國，周四百餘里，土宜風俗，同颯秣建國。",
    "T51n2087_001:0871c23": "從此西南五百餘里，至貨利習彌伽國。",
    "T51n2087_001:0871c24": "貨利習彌伽國，順縛芻河兩岸，東西二三十",
    "T51n2087_001:0871c25": "里，南北五百餘里。土宜風俗，同伐地國，語言",
    "T51n2087_001:0871c26": "少異。從颯秣建國西南行三百餘里，至羯",
    "T51n2087_001:0871c27": "霜(去聲)那國(唐言史國)。",
    "T51n2087_001:0871c28": "羯霜那國，周千四五百里。土宜風俗，同颯",
    "T51n2087_001:0871c29": "秣建國。從此西南行二百餘里，入山。山",
    "T51n2087_001:0872a01": "路崎嶇，谿徑危險，既絕人里，又少水草。東",
    "T51n2087_001:0872a02": "南山行三百餘里，入鐵門。鐵門者，左右帶",
    "T51n2087_001:0872a03": "山，山極峭峻，雖有狹徑，加之險阻，兩傍石",
    "T51n2087_001:0872a04": "壁，其色如鐵。既設門扉，又以鐵鋦，多有",
    "T51n2087_001:0872a05": "鐵鈴，懸諸戶扇，因其險固，遂以為名。出",
    "T51n2087_001:0872a06": "鐵門，至覩貨邏國(舊曰吐火羅國，訛也)。其地南北千餘",
    "T51n2087_001:0872a07": "里，東西三千餘里。東阨葱嶺，西接波剌斯，",
    "T51n2087_001:0872a08": "南大雪山，北據鐵門，縛芻大河中境西流。自",
    "T51n2087_001:0872a09": "數百年，王族絕嗣，酋豪力競，各擅君長，",
    "T51n2087_001:0872a10": "依川據險，分為二十七國。雖畫野區分，",
    "T51n2087_001:0872a11": "總役屬突厥。氣序既溫，疾疫亦眾。冬末春初，",
    "T51n2087_001:0872a12": "霖雨相繼。故此境已南，濫波已北，其國風土，",
    "T51n2087_001:0872a13": "並多溫疾。而諸僧徒以十二月十六日入",
    "T51n2087_001:0872a14": "安居，三月十五日解安居，斯乃據其多雨，",
    "T51n2087_001:0872a15": "亦是設教隨時也。其俗則志性恇怯；容貌",
    "T51n2087_001:0872a16": "鄙陋，粗知信義，不甚欺詐。語言去就，稍異",
    "T51n2087_001:0872a17": "諸國。字源二十五言，轉而相生，用之備物，",
    "T51n2087_001:0872a18": "書以橫讀，自左向右，文記漸多，逾廣窣利。",
    "T51n2087_001:0872a19": "多衣[疊*毛]，少服褐。貨用金、銀等錢，模樣異",
    "T51n2087_001:0872a20": "於諸國。順縛芻河北下流至呾蜜國。",
    "T51n2087_001:0872a21": "呾蜜國，東西六百餘里，南北四百餘里。國",
    "T51n2087_001:0872a22": "大都城周二十餘里。東西長，南北狹。伽藍十",
    "T51n2087_001:0872a23": "餘所，僧徒千餘人。諸窣堵波，即舊所謂浮",
    "T51n2087_001:0872a24": "圖也，又曰鍮婆，又曰塔婆，又曰私鍮簸，",
    "T51n2087_001:0872a25": "又曰藪斗波，皆訛也。及佛尊像，多神異，有",
    "T51n2087_001:0872a26": "靈鑒。東至赤鄂衍那國。",
    "T51n2087_001:0872a27": "赤鄂衍那國，東西四百餘里，南北五百餘里。",
    "T51n2087_001:0872a28": "國大都城周十餘里。伽藍五所，僧徒尠少。",
    "T51n2087_001:0872a29": "東至忽露摩國。",
    "T51n2087_001:0872b01": "忽露摩國，東西百餘里，南北三百餘里。國",
    "T51n2087_001:0872b02": "大都城周十餘里。其王奚素突厥也。伽藍二",
    "T51n2087_001:0872b03": "所，僧徒百餘人。東至愉(朔俱反)漫國。",
    "T51n2087_001:0872b04": "愉漫國，東西四百餘里，南北百餘里。國大都",
    "T51n2087_001:0872b05": "城周十六七里。其王奚素突厥也。伽藍二",
    "T51n2087_001:0872b06": "所，僧徒寡少。西南臨縛芻河，至鞠和衍那",
    "T51n2087_001:0872b07": "國。",
    "T51n2087_001:0872b08": "鞠和衍那國，東西二百餘里，南北三百餘",
    "T51n2087_001:0872b09": "里。國大都城周十餘里。伽藍三所，僧徒百餘",
    "T51n2087_001:0872b10": "人。東至鑊沙國。",
    "T51n2087_001:0872b11": "鑊沙國，東西三百餘里，南北五百餘里。國大",
    "T51n2087_001:0872b12": "都城周十六七里。東至珂咄羅國。",
    "T51n2087_001:0872b13": "珂咄羅國，東西千餘里，南北千餘里。國大",
    "T51n2087_001:0872b14": "都城周二十餘里。東接葱嶺，至拘謎(莫閉反)",
    "T51n2087_001:0872b15": "陀國。",
    "T51n2087_001:0872b16": "拘謎陀國，東西二千餘里，南北二百餘里。",
    "T51n2087_001:0872b17": "據大葱嶺中。國大都城周二十餘里。西南隣",
    "T51n2087_001:0872b18": "縛芻河，南接尸棄尼國。南渡縛芻河，至達",
    "T51n2087_001:0872b19": "摩悉鐵帝國、鉢鐸創那國、淫薄健國、屈浪拏",
    "T51n2087_001:0872b20": "國、呬(火利反)摩呾羅國、鉢利曷國、訖栗瑟摩",
    "T51n2087_001:0872b21": "國、曷邏胡國、阿利尼國、瞢健國。自活國東",
    "T51n2087_001:0872b22": "南至闊悉多國、安呾羅縛國，事在迴記。",
    "T51n2087_001:0872b23": "活國西南至縛伽浪國。",
    "T51n2087_001:0872b24": "縛伽浪國，東西五十餘里，南北二百餘里。國",
    "T51n2087_001:0872b25": "大都城周十餘里。南至紇露悉泯健國。",
    "T51n2087_001:0872b26": "紇露悉泯健國，周千餘里。國大都城周十四",
    "T51n2087_001:0872b27": "五里。西北至忽懍國。",
    "T51n2087_001:0872b28": "忽懍國，周八百餘里。國大都城周五六里。",
    "T51n2087_001:0872b29": "伽藍十餘所，僧徒五百餘人。西至縛喝國。",
    "T51n2087_001:0872c01": "縛喝國，東西八百餘里，南北四百餘里。北臨",
    "T51n2087_001:0872c02": "縛芻河。國大都城周二十餘里，人皆謂之小",
    "T51n2087_001:0872c03": "王舍城也。其城雖固，居人甚少。土地所產，物",
    "T51n2087_001:0872c04": "類尤多，水陸諸花，難以備舉。伽藍百有餘",
    "T51n2087_001:0872c05": "所，僧徒三千餘人，並皆習學小乘法教。城",
    "T51n2087_001:0872c06": "外西南有納縛(唐言新)僧伽藍，此國先王之所",
    "T51n2087_001:0872c07": "建也。大雪山北作論諸師，唯此伽藍美業",
    "T51n2087_001:0872c08": "不替。其佛像則瑩以名珍，堂宇乃飾之奇",
    "T51n2087_001:0872c09": "寶。故諸國君長，利之以攻劫。此伽藍素有毘",
    "T51n2087_001:0872c10": "沙門天像，靈鑒可恃，冥加守衛。近突厥葉",
    "T51n2087_001:0872c11": "護可汗子肆葉護可汗，傾其部落，率其戎",
    "T51n2087_001:0872c12": "旅，奄襲伽藍，欲圖珍寶。去此不遠，屯",
    "T51n2087_001:0872c13": "軍野次，其夜夢見毘沙門天曰：「汝有何力，",
    "T51n2087_001:0872c14": "敢壞伽藍？」因以長戟，貫徹胸背。可汗驚",
    "T51n2087_001:0872c15": "悟，便苦心痛，遂告群屬所夢咎徵，馳請眾",
    "T51n2087_001:0872c16": "僧，方申懺謝，未及返命，已從殞歿。伽藍",
    "T51n2087_001:0872c17": "內南佛堂中有佛澡罐，量可斗餘；雜色炫",
    "T51n2087_001:0872c18": "燿，金石難名。又有佛牙，其長寸餘，廣八九",
    "T51n2087_001:0872c19": "分，色黃白，質光淨。又有佛掃帚，迦奢草作",
    "T51n2087_001:0872c20": "也，長餘二尺，圍可七寸，其把以雜寶飾",
    "T51n2087_001:0872c21": "之。凡此三物，每至六齋，法俗咸會，陳設供",
    "T51n2087_001:0872c22": "養，至誠所感，或放光明。",
    "T51n2087_001:0872c23": "伽藍北有窣堵波，高二百餘尺，金剛泥塗，",
    "T51n2087_001:0872c24": "眾寶廁飾。中有舍利，時燭靈光。",
    "T51n2087_001:0872c25": "伽藍西南有一精廬，建立已來，多歷年所。遠",
    "T51n2087_001:0872c26": "方輻湊，高才類聚，證四果者，難以詳舉。故",
    "T51n2087_001:0872c27": "諸羅漢將入涅槃，示現神通，眾所知識，乃",
    "T51n2087_001:0872c28": "有建立，諸窣堵波基跡相隣，數百餘矣。雖",
    "T51n2087_001:0872c29": "證聖果，終無神變，蓋亦千計，不樹封記。",
    "T51n2087_001:0873a01": "今僧徒百餘人，夙夜匪懈，凡聖難測。",
    "T51n2087_001:0873a02": "大城西北五十餘里至提謂城，城北四十餘",
    "T51n2087_001:0873a03": "里有波利城。城中各有一窣堵波，高餘三",
    "T51n2087_001:0873a04": "丈。昔者如來初證佛果，起菩提樹，方詣鹿",
    "T51n2087_001:0873a05": "園。時二長者遇被威光，隨其行路之資，",
    "T51n2087_001:0873a06": "遂獻[麩夫+少]蜜，世尊為說人天之福，最初得聞五",
    "T51n2087_001:0873a07": "戒十善也。既聞法誨，請所供養，如來遂",
    "T51n2087_001:0873a08": "授其髮、爪焉。二長者將還本國，請禮敬之",
    "T51n2087_001:0873a09": "儀式。如來以僧伽胝(舊曰僧祇梨，訛也)，方疊布下，",
    "T51n2087_001:0873a10": "次欝多羅僧，次僧却崎(舊曰僧祇支，訛也)，又覆鉢，竪",
    "T51n2087_001:0873a11": "錫杖，如是次第，為窣堵波。二人承命，各還",
    "T51n2087_001:0873a12": "其城，擬儀聖旨，式修崇建，斯則釋迦法中",
    "T51n2087_001:0873a13": "最初窣堵波也。",
    "T51n2087_001:0873a14": "城西七十餘里有窣堵波，高餘二丈，昔迦",
    "T51n2087_001:0873a15": "葉波佛時之所建也。從大城西南入雪山",
    "T51n2087_001:0873a16": "阿，至銳秣陀國。",
    "T51n2087_001:0873a17": "銳秣陀國，東西五六十里，南北百餘里。國",
    "T51n2087_001:0873a18": "大都城周十餘里。西南至胡寔健國。",
    "T51n2087_001:0873a19": "胡寔健國，東西五百餘里，南北千餘里。國",
    "T51n2087_001:0873a20": "大都城。周二十餘里。多山川，出善馬。西北",
    "T51n2087_001:0873a21": "至呾剌健國。",
    "T51n2087_001:0873a22": "呾剌健國，東西五百餘里，南北五六十里。國",
    "T51n2087_001:0873a23": "大都城周十餘里。西接波剌斯國界。從縛喝",
    "T51n2087_001:0873a24": "國南行百餘里，至揭職國。",
    "T51n2087_001:0873a25": "揭職國，東西五百餘里，南北三百餘里。國",
    "T51n2087_001:0873a26": "大都城周四五里，土地磽确陵阜連屬。少",
    "T51n2087_001:0873a27": "花果，多菽、麥。氣序寒烈，風俗剛猛。伽藍十餘",
    "T51n2087_001:0873a28": "所，僧徒三百餘人，並學小乘教說一切有部。",
    "T51n2087_001:0873a29": "東南入大雪山，山谷高深，峯巖危險，風雪相",
    "T51n2087_001:0873b01": "繼，盛夏合凍，積雪彌谷，蹊徑難涉。山神",
    "T51n2087_001:0873b02": "鬼魅，暴縱妖祟，群盜橫行，殺害為務。行六",
    "T51n2087_001:0873b03": "百餘里，出都貨邏國境，至梵衍那國。",
    "T51n2087_001:0873b04": "梵衍那國，東西二千餘里，南北三百餘里，在",
    "T51n2087_001:0873b05": "雪山之中也。人依山谷，逐勢邑居。國大",
    "T51n2087_001:0873b06": "都城據崖跨谷，長六七里，北背高巖，有宿",
    "T51n2087_001:0873b07": "麥，少花果，宜畜牧，多羊馬。氣序寒烈，風俗",
    "T51n2087_001:0873b08": "剛獷，多衣皮褐，亦其所宜。文字、風教，貨幣之",
    "T51n2087_001:0873b09": "用，同都貨邏國。語言少異，儀貌大同。淳信",
    "T51n2087_001:0873b10": "之心，特甚隣國。上自三寶，下至百神，莫不",
    "T51n2087_001:0873b11": "輸誠，竭心宗敬。商估往來者，天神現徵祥，",
    "T51n2087_001:0873b12": "示祟變，求福德。伽藍數十所，僧徒數千人，",
    "T51n2087_001:0873b13": "宗學小乘說出世部。王城東北山阿有立佛",
    "T51n2087_001:0873b14": "石像，高百四五十尺，金色晃曜，寶飾煥爛。",
    "T51n2087_001:0873b15": "東有伽藍，此國先王之所建也。伽藍東有",
    "T51n2087_001:0873b16": "鍮石釋迦佛立像，高百餘尺，分身別鑄，總合",
    "T51n2087_001:0873b17": "成立。",
    "T51n2087_001:0873b18": "城東二三里伽藍中有佛入涅槃臥像，長千",
    "T51n2087_001:0873b19": "餘尺。其王每此設無遮大會，上自妻子，下",
    "T51n2087_001:0873b20": "至國珍，府庫既傾，復以身施，群官僚佐就",
    "T51n2087_001:0873b21": "僧酬贖，若此者以為所務矣。",
    "T51n2087_001:0873b22": "臥像伽藍東南行二百餘里，度大雪山，東至",
    "T51n2087_001:0873b23": "小川澤，泉池澄鏡，林樹青葱。有僧伽藍，中",
    "T51n2087_001:0873b24": "有佛齒及劫初時獨覺齒，長餘五寸，廣減",
    "T51n2087_001:0873b25": "四寸；復有金輪王齒，長三寸，廣二寸；商諾迦",
    "T51n2087_001:0873b26": "縛娑(舊曰商那和修，訛也)大阿羅漢所持鐵鉢，量可八九",
    "T51n2087_001:0873b27": "升。凡三賢聖遺物，並以黃金緘封。又有",
    "T51n2087_001:0873b28": "商諾迦縛娑九條僧伽胝衣，絳赤色，設諾迦",
    "T51n2087_001:0873b29": "草皮之所績成也。商諾迦縛娑者，阿難弟",
    "T51n2087_001:0873c01": "子也，在先身中，以設諾迦草衣，於解安居",
    "T51n2087_001:0873c02": "日，持施眾僧。承茲福力，於五百身中陰、生",
    "T51n2087_001:0873c03": "陰，恒服此衣。以最後身，從胎俱出，身既漸",
    "T51n2087_001:0873c04": "長，衣亦隨廣；及阿難之度出家也，其衣變",
    "T51n2087_001:0873c05": "為法服；及受具戒，更變為九條僧伽胝。",
    "T51n2087_001:0873c06": "將證寂滅，入邊際定，發智願力，留此袈",
    "T51n2087_001:0873c07": "裟，盡釋迦遺法。法盡之後，方乃變壞。今已少",
    "T51n2087_001:0873c08": "損，信有徵矣。從此東行入雪山，踰越黑",
    "T51n2087_001:0873c09": "嶺，至迦畢試國。",
    "T51n2087_001:0873c10": "迦畢試國，周四千餘里，北背雪山，三陲黑",
    "T51n2087_001:0873c11": "嶺。國大都城周十餘里。宜穀、麥、多果、木，出",
    "T51n2087_001:0873c12": "善馬、欝金香。異方奇貨，多聚此國。氣序風寒，",
    "T51n2087_001:0873c13": "人性暴獷，言辭鄙[卄/執/衣]，婚姻雜亂。文字大同",
    "T51n2087_001:0873c14": "覩貨邏國。習俗、語言、風教頗異。服用毛[疊*毛]，衣",
    "T51n2087_001:0873c15": "兼皮褐。貨用金錢、銀錢及小銅錢，規矩模樣",
    "T51n2087_001:0873c16": "異於諸國。王，剎利種也，有智略，性勇烈，威",
    "T51n2087_001:0873c17": "懾隣境，統十餘國。愛育百姓，敬崇三寶，歲",
    "T51n2087_001:0873c18": "造丈八尺銀佛像，兼設無遮大會，周給貧",
    "T51n2087_001:0873c19": "窶，惠施鰥寡。伽藍百餘所，僧徒六千餘人，",
    "T51n2087_001:0873c20": "並多習學大乘法教。窣堵波、僧伽藍崇高弘",
    "T51n2087_001:0873c21": "敞，廣博嚴淨。天祠數十所，異道千餘人，或露",
    "T51n2087_001:0873c22": "形，或塗灰，連絡髑髏，以為冠鬘。",
    "T51n2087_001:0873c23": "大城東三四里北山下有大伽藍，僧徒三",
    "T51n2087_001:0873c24": "百餘人，並學小乘法教。聞諸先志曰：昔健",
    "T51n2087_001:0873c25": "馱邏國迦膩色迦王威被隣國，化洽遠方，",
    "T51n2087_001:0873c26": "治兵廣地，至葱嶺東，河西蕃維畏威送質。",
    "T51n2087_001:0873c27": "迦膩色迦王既得質子，特加禮命，寒暑改",
    "T51n2087_001:0873c28": "館，冬居印度諸國，夏還迦畢試國，春、秋止",
    "T51n2087_001:0873c29": "健馱邏國。故質子三時住處，各建伽藍；今",
    "T51n2087_001:0874a01": "此伽藍即夏居之所建也。故諸屋壁，圖畫質",
    "T51n2087_001:0874a02": "子，容貌服飾，頗同中夏。其後得還本國，",
    "T51n2087_001:0874a03": "心存故居，雖阻山川，不替供養。故今僧",
    "T51n2087_001:0874a04": "眾，每至入安居、解安居，大興法會，為諸",
    "T51n2087_001:0874a05": "質子祈福樹善，相繼不絕，以至于今。",
    "T51n2087_001:0874a06": "伽藍佛院東門南大神王像右足下，坎地藏",
    "T51n2087_001:0874a07": "寶，質子之所藏也。故其銘曰：「伽藍朽壞，取",
    "T51n2087_001:0874a08": "以修治。」近有邊王，貪婪凶暴，聞此伽藍多",
    "T51n2087_001:0874a09": "藏珍寶，驅逐僧徒。方事發掘，神王冠中鸚",
    "T51n2087_001:0874a10": "鵡鳥像乃奮羽驚鳴，地為震動，王及軍人",
    "T51n2087_001:0874a11": "辟易僵仆，久而得起，謝咎以歸。",
    "T51n2087_001:0874a12": "伽藍北嶺上有數石室，質子習定之處也。其",
    "T51n2087_001:0874a13": "中多藏雜寶，其側有銘，藥叉守衛。有欲開",
    "T51n2087_001:0874a14": "發取中寶者，此藥叉神變現異形，或作師",
    "T51n2087_001:0874a15": "子，或作蟒蛇、猛獸、毒虫，殊形震怒，以故無",
    "T51n2087_001:0874a16": "人敢得攻發。石室西二三里大山嶺上有觀",
    "T51n2087_001:0874a17": "自在菩薩像，有人至誠願見者，菩薩從其",
    "T51n2087_001:0874a18": "像中出妙色身，安慰行者。",
    "T51n2087_001:0874a19": "大城東南三十餘里至曷邏怙羅僧伽藍，傍",
    "T51n2087_001:0874a20": "有窣堵波，高百餘尺，或至齋日，時燭光",
    "T51n2087_001:0874a21": "明。覆鉢勢上石隙間流出黑香油，靜夜中",
    "T51n2087_001:0874a22": "時聞音樂之聲。聞諸先志曰：昔此國大",
    "T51n2087_001:0874a23": "臣遏邏怙邏之所建也。功既成已，於夜夢",
    "T51n2087_001:0874a24": "中有人告曰：「汝所建立窣堵波未有舍",
    "T51n2087_001:0874a25": "利，明旦有獻上者，宜從王請。」旦入朝進請",
    "T51n2087_001:0874a26": "曰：「不量庸昧，敢有願求。」王曰：「夫何所欲？」",
    "T51n2087_001:0874a27": "對曰：「今有先獻者，願垂恩賜。」王曰：「然。」遏",
    "T51n2087_001:0874a28": "邏怙羅佇立宮門，瞻望所至。俄有一人",
    "T51n2087_001:0874a29": "持舍利瓶，大臣問曰：「欲何獻上？」曰：「佛舍利。」",
    "T51n2087_001:0874b01": "大臣曰：「吾為爾守，宜先白王。」遏邏怙羅",
    "T51n2087_001:0874b02": "恐王珍貴舍利，追悔前恩，疾往伽藍，登窣",
    "T51n2087_001:0874b03": "堵波，至誠所感，其石覆鉢自開，安置舍利，",
    "T51n2087_001:0874b04": "已而疾出，尚拘衣襟。王使逐之，石已掩矣。",
    "T51n2087_001:0874b05": "故其隙間，流黑香油。",
    "T51n2087_001:0874b06": "城南四十餘里至霫(胥立反)蔽多伐剌祠城。",
    "T51n2087_001:0874b07": "凡地大震，山崖崩墜，周此城界，無所動",
    "T51n2087_001:0874b08": "搖。",
    "T51n2087_001:0874b09": "霫蔽多伐剌祠城南三十餘里，至阿路猱",
    "T51n2087_001:0874b10": "(奴高反)山，崖嶺峭峻，巖谷杳冥。其峯每歲增",
    "T51n2087_001:0874b11": "高數百尺，與漕矩吒國[禾*芻](士句反，下同)那呬羅",
    "T51n2087_001:0874b12": "山髣髴相望，便即崩墜。聞諸土俗曰：初，[禾*芻]",
    "T51n2087_001:0874b13": "那天神自遠而至，欲止此山。山神震怒，搖",
    "T51n2087_001:0874b14": "蕩谿谷。天神曰：「不欲相舍，故此傾動。少垂",
    "T51n2087_001:0874b15": "賓主，當盈財寶。吾今往漕矩吒國[禾*芻]那呬",
    "T51n2087_001:0874b16": "羅山，每歲至我受國王、大臣祀獻之時，宜",
    "T51n2087_001:0874b17": "相屬望。」故阿路猱山增高既已，尋即崩",
    "T51n2087_001:0874b18": "墜。",
    "T51n2087_001:0874b19": "王城西北二百餘里至大雪山。山頂有池，請",
    "T51n2087_001:0874b20": "雨祈晴，隨求果願。聞諸先志曰：昔健馱",
    "T51n2087_001:0874b21": "邏國有阿羅漢，常受此池龍王供養。每至",
    "T51n2087_001:0874b22": "中食，以神通力，并坐繩床，凌虛而往。侍者",
    "T51n2087_001:0874b23": "沙彌密於繩床之下，攀援潛隱，而阿羅漢時",
    "T51n2087_001:0874b24": "至便往，至龍宮乃見沙彌，龍王因請留食。",
    "T51n2087_001:0874b25": "龍王以天甘露飯阿羅漢，以人間味而饌",
    "T51n2087_001:0874b26": "沙彌。阿羅漢飯食已訖，便為龍王說諸法",
    "T51n2087_001:0874b27": "要。沙彌如常為師滌器，器有餘粒，駭其香",
    "T51n2087_001:0874b28": "味，即起惡願，恨師忿龍：「願諸福力，於今悉",
    "T51n2087_001:0874b29": "現，斷此龍命，我自為王。」沙彌發是願時，龍",
    "T51n2087_001:0874c01": "王已覺頭痛矣。羅漢說法誨喻，龍王謝咎",
    "T51n2087_001:0874c02": "責躬；沙彌懷忿，未從誨謝。既還伽藍，至",
    "T51n2087_001:0874c03": "誠發願，福力所致，是夜命終，為大龍王，威",
    "T51n2087_001:0874c04": "猛奮發，遂來入池，殺龍王，居龍宮，有其部",
    "T51n2087_001:0874c05": "屬，總其統命。以宿願故，興暴風雨，摧拔樹",
    "T51n2087_001:0874c06": "木，欲壞伽藍。時迦膩色迦王怪而發問，其",
    "T51n2087_001:0874c07": "阿羅漢具以白王。王即為龍於雪山下立",
    "T51n2087_001:0874c08": "僧伽藍，建窣堵波，高百餘尺。龍懷宿忿，遂",
    "T51n2087_001:0874c09": "發風雨。王以弘濟為心，龍乘瞋毒作",
    "T51n2087_001:0874c10": "暴，僧伽藍、窣堵波六壞七成。迦膩色迦王",
    "T51n2087_001:0874c11": "恥功不成，欲填龍池，毀其居室，即興兵",
    "T51n2087_001:0874c12": "眾，至雪山下。時彼龍王深懷震懼，變作老",
    "T51n2087_001:0874c13": "婆羅門，叩王象而諫曰：「大王宿殖善本，多",
    "T51n2087_001:0874c14": "種勝因，得為人王，無思不服。今日何故",
    "T51n2087_001:0874c15": "與龍交爭？夫龍者，畜也，卑下惡類，然有大",
    "T51n2087_001:0874c16": "威，不可力競。乘雲馭風，蹈虛履水，非人",
    "T51n2087_001:0874c17": "力所制，豈王心所怒哉？王今舉國興兵，與",
    "T51n2087_001:0874c18": "一龍鬪，勝則王無伏遠之威，敗則王有非",
    "T51n2087_001:0874c19": "敵之恥。為王計者，宜可歸兵。」迦膩色迦王",
    "T51n2087_001:0874c20": "未之從也。龍即還池，聲震雷動，暴風拔木，",
    "T51n2087_001:0874c21": "沙石如雨，雲霧晦冥，軍馬驚駭。王乃歸命",
    "T51n2087_001:0874c22": "三寶，請求加護，曰：「宿殖多福，得為人王，威",
    "T51n2087_001:0874c23": "懾強敵，統贍部洲，今為龍畜所屈，誠乃我",
    "T51n2087_001:0874c24": "之薄福也。願諸福力，於今現前。」即於兩肩",
    "T51n2087_001:0874c25": "起大煙焰，龍退風靜，霧卷雲開。王令軍眾",
    "T51n2087_001:0874c26": "人擔一石，用填龍池。龍王還作婆羅門，重",
    "T51n2087_001:0874c27": "請王曰：「我是彼池龍王，懼威歸命，唯王悲",
    "T51n2087_001:0874c28": "愍，赦其前過。王以含育，覆燾生靈，如何",
    "T51n2087_001:0874c29": "於我獨加惡害？王若殺我，我之與王，俱墮",
    "T51n2087_001:0875a01": "惡道，王有斷命之罪，我懷怨讎之心，業報",
    "T51n2087_001:0875a02": "皎然，善惡明矣。」王遂與龍明設要契，後更有",
    "T51n2087_001:0875a03": "犯，必不相赦。龍曰：「我以惡業，受身為龍，",
    "T51n2087_001:0875a04": "龍性猛惡，不能自持，瞋心或起，當忘所制。",
    "T51n2087_001:0875a05": "王今更立伽藍，不敢摧毀。每遣一人候望",
    "T51n2087_001:0875a06": "山嶺，黑雲若起，急擊揵槌，我聞其聲，惡心",
    "T51n2087_001:0875a07": "當息。」其王於是更修伽藍，建窣堵波，候望",
    "T51n2087_001:0875a08": "雲氣，於今不絕。聞諸先志曰：窣堵波中",
    "T51n2087_001:0875a09": "有如來骨肉舍利，可一升餘，神變之事，難",
    "T51n2087_001:0875a10": "以詳述。一時中窣堵波內忽有煙起，少間",
    "T51n2087_001:0875a11": "便出猛焰，時人謂窣堵波已從火燼，瞻仰",
    "T51n2087_001:0875a12": "良久，火滅煙消，乃見舍利如白珠幡，循環",
    "T51n2087_001:0875a13": "表柱，宛轉而上，升高雲際，縈旋而下。",
    "T51n2087_001:0875a14": "王城西北大河南岸舊王伽藍內，有釋迦菩",
    "T51n2087_001:0875a15": "薩弱齡齠齓，長餘一寸。其伽藍東南有一",
    "T51n2087_001:0875a16": "伽藍，亦名舊王，有如來頂骨一片，面廣寸",
    "T51n2087_001:0875a17": "餘，其色黃白，髮孔分明。又有如來髮，髮色青",
    "T51n2087_001:0875a18": "紺，螺旋右縈，引長尺餘，卷可半寸。凡此三",
    "T51n2087_001:0875a19": "事，每至六齋，王及大臣散花供養。",
    "T51n2087_001:0875a20": "頂骨伽藍西南有舊王妃伽藍，中有金銅窣",
    "T51n2087_001:0875a21": "堵波，高百餘尺。聞諸土俗曰：其窣堵波中",
    "T51n2087_001:0875a22": "有佛舍利升餘，每月十五日，其夜便放圓光，",
    "T51n2087_001:0875a23": "燭燿露盤，聯暉達曙，其光漸斂，入窣堵波。",
    "T51n2087_001:0875a24": "城西南有比羅娑洛山(唐言象堅)。山神作象形，故",
    "T51n2087_001:0875a25": "曰象堅也。昔如來在世，象堅神奉請世尊",
    "T51n2087_001:0875a26": "及千二百大阿羅漢，山巔有大盤石，如來即",
    "T51n2087_001:0875a27": "之，受神供養。其後無憂王即盤石上起窣",
    "T51n2087_001:0875a28": "堵波，高百餘尺，今人謂之象堅窣堵波也。",
    "T51n2087_001:0875a29": "亦云中有如來舍利，可一升餘。",
    "T51n2087_001:0875b01": "象堅窣堵波北山巖下有一龍泉，是如來受",
    "T51n2087_001:0875b02": "神飯已，及阿羅漢於中漱口嚼楊枝，因即",
    "T51n2087_001:0875b03": "種根，今為茂林。後人於此建立伽藍，名",
    "T51n2087_001:0875b04": "鞞鐸佉(唐言嚼楊枝)。自此東行六百餘里，山谷",
    "T51n2087_001:0875b05": "接連，峯巖峭峻，越黑嶺，入北印度境，至濫",
    "T51n2087_001:0875b06": "波國(北印度境)。",
    "T51n2087_001:0875b07": "大唐西域記卷第一"
}