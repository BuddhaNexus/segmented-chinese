{
    "X70n1396_001:0579b06": " 天台無見覩禪師語錄序",
    "X70n1396_001:0579b08": "宗門嫡派。祇論真贋。不論隱顯。真得正法眼。常作人",
    "X70n1396_001:0579b09": "天師者。雖埋踪剷影。而千載精光自然迸現。玉潤山",
    "X70n1396_001:0579b10": "輝。珠藏川媚。神物呵護。不可得而埋沒也。達磨西來。",
    "X70n1396_001:0579b11": "至曹溪祖而別為五。臨濟正傳。至無準範而別為二。",
    "X70n1396_001:0579b12": "斷橋倫與雪巖欽。其雙鵰竝擊。兩驥偕馳者也。後來",
    "X70n1396_001:0579b13": "一翔一集。一躍一潛。總在大機大用。不可思議中。擔",
    "X70n1396_001:0579b14": "當佛祖慧命。豈假聲施烜赫。與世法角門庭哉。無見",
    "X70n1396_001:0579b15": "覩和尚。為斷橋嫡骨嫡髓兒孫。而介菴進和尚。則無",
    "X70n1396_001:0579b16": "見之十三世墮地獅孫也。此錄自元丁酉。歷明迄今",
    "X70n1396_001:0579b17": "丁酉。恰三百年。而嚮來藏之名山。傳之其人者。忽從",
    "X70n1396_001:0579b18": "龍宮海藏推出。俾金明介和尚得拂拭而光大之。亦",
    "X70n1396_001:0579b19": "大奇特因緣矣。天台自智者大師。以至大寂高菴諸",
    "X70n1396_001:0579b20": "名宿。卓杖華頂。響振諸方。而無見和尚乃能於高寒",
    "X70n1396_001:0579b21": "孤僻之地。展一坐具。閱盡四十春秋。足跡不離戶限。",
    "X70n1396_001:0579b22": "而道價洋溢。奔走歸依。拈提開示。悉從一毛頭現寶",
    "X70n1396_001:0579b23": "王剎。微塵裏轉大法輪。稱性而談。機鋒聳峻。視世間",
    "X70n1396_001:0579b24": "語言文字逼塞虗空者。何啻千里萬里哉。紀實讚頌。",
    "X70n1396_001:0579c01": "具在金華黃晉卿學士序。國清曇噩大師塔銘。雙徑",
    "X70n1396_001:0579c02": "元叟端禪師跋中。足當千秋攷證也。順治丁酉季龝",
    "X70n1396_001:0579c03": "中澣日。國子司業前戊辰二甲進士。虞部郎副廷尉。",
    "X70n1396_001:0579c04": "曹溪弟子福徵[橘矛+隹]李道一居士埽菴譚貞默槃談撰。",
    "X70n1396_001:0579c10": " 無見覩禪師語錄序",
    "X70n1396_001:0579c12": "天台之華頂峯有大比丘居焉。曰無見覩禪師。禪師",
    "X70n1396_001:0579c13": "之道。上承臨濟之正傳者也。盖自菩提達磨以摩訶",
    "X70n1396_001:0579c14": "迦業所得無上正法。至于東土。直接上根。其後支分",
    "X70n1396_001:0579c15": "為二。而心印獨傳於曹溪。派別為五。而宗風大振於",
    "X70n1396_001:0579c16": "臨濟。其得人之眾。莫臨濟一宗為盛焉。七傳至於楊",
    "X70n1396_001:0579c17": "岐白雲五祖圓悟。誠所謂不立一法。根源直截。使人",
    "X70n1396_001:0579c18": "明心見性以成佛者矣。悟之傳有虎丘隆公大慧杲",
    "X70n1396_001:0579c19": "公。皆卓然樹立教道於故宋南渡之初。東南禪門之",
    "X70n1396_001:0579c20": "盛。遂冠絕於一時。而隆之傳為應菴華公密菴傑公",
    "X70n1396_001:0579c21": "破菴先公及無準範公。凡四世。範公之傳則有斷橋",
    "X70n1396_001:0579c22": "倫公雪岩欽公。當宋之季年。宗開耆宿相繼遷謝。而",
    "X70n1396_001:0579c23": "二公獨唱道東南。以振揚宗風為己任。可謂禪門之",
    "X70n1396_001:0579c24": "柱石矣。倫公之傳為方山寶公。而禪師則得法於寶",
    "X70n1396_001:0580a01": "公。故其門庭嚴峻。機關警捷。無忝於乃祖。其居華頂",
    "X70n1396_001:0580a02": "四十寒暑。苦行堅守。足跡未甞下山。不起于座。而道",
    "X70n1396_001:0580a03": "價之重。傾動遠邇。此其為道。豈非有光于臨濟之正",
    "X70n1396_001:0580a04": "傳者耶。初欽公之傳為高峯妙公中峯本公。而妙公",
    "X70n1396_001:0580a05": "晏坐天目山。設死關以待學者。終其身亦不下山。其",
    "X70n1396_001:0580a06": "與禪師實法門叔侄行。故其為道若出一揆。入　國",
    "X70n1396_001:0580a07": "朝以來。能使臨濟之法復大振於東南者。本公及禪",
    "X70n1396_001:0580a08": "師而已。可謂盛哉。禪師沒既久。弟子道昌集其語錄",
    "X70n1396_001:0580a09": "將刊梓以行。來請予為序。予於禪師之道。其微奧高",
    "X70n1396_001:0580a10": "遠者。誠非所能知。輙述其源流之所自。書于首簡。庶",
    "X70n1396_001:0580a11": "使覧者目擊而道存。則思過半矣。至正十七年歲在",
    "X70n1396_001:0580a12": "丁酉二月甲子。中奉大夫前翰林侍講學士知　制",
    "X70n1396_001:0580a13": "誥同修國史同知　經筵事黃溍撰。",
    "X70n1396_001:0580a16": " 與譚祭酒書",
    "X70n1396_001:0580a18": "無見和尚語錄。得其殘蠧之餘。輯為二卷梓行。俾",
    "X70n1396_001:0580a19": "閱者非徒追配古德。益見祖大。坐華頂四十年。足",
    "X70n1396_001:0580a20": "不越閫。而道風彌播。傾動寰宇。元主賜號終其山。",
    "X70n1396_001:0580a21": "于中應機垂示。開鑿眼目之奧旨。進不敢私。特揭",
    "X70n1396_001:0580a22": "出以公諸天下。煩居士送入楞嚴經坊。以便請看。",
    "X70n1396_001:0580a23": "幸甚。",
    "X70n1396_001:0580b04": "無見和尚語錄目錄",
    "X70n1396_001:0580b05": "序文(黃文獻公撰)",
    "X70n1396_001:0580b06": "卷上",
    "X70n1396_001:0580b07": "示眾小參法語頌古",
    "X70n1396_001:0580b08": "真贊",
    "X70n1396_001:0580b09": "卷下",
    "X70n1396_001:0580b10": "偈頌山居詩題跋",
    "X70n1396_001:0580b11": "臨終遺誡辭世偈",
    "X70n1396_001:0580b12": "附",
    "X70n1396_001:0580b13": "塔銘(國清曇噩撰)跋",
    "X70n1396_001:0580b18": "妙明真覺無見覩和尚住華頂善興",
    "X70n1396_001:0580b19": "禪寺語錄卷上",
    "X70n1396_001:0580b21": "處州福林禪院嗣法門人智度等編",
    "X70n1396_001:0580b22": "嘉興金明寺第十三代孫悟進重梓",
    "X70n1396_001:0580b23": "示眾風泠泠。日杲杲。薝蔔花開滿路香。池塘一夜生",
    "X70n1396_001:0580b24": "春草。堪悲堪咲老瞿曇。四十九年說不到。阿呵呵。拍",
    "X70n1396_001:0580c01": "禪床下座。",
    "X70n1396_001:0580c02": "示眾。若論此事。三世諸佛。一大藏教。詮註不及。天下",
    "X70n1396_001:0580c03": "老和尚。拈提不起。直饒有傾湫之辨。倒嶽之機。一點",
    "X70n1396_001:0580c04": "也用不著。諸仁者。饑則喫飯。困則打眠。熱則乘凉。寒",
    "X70n1396_001:0580c05": "則向火。一一天真。一一明妙。何得蹋步向前。論禪論",
    "X70n1396_001:0580c06": "道。誤將魚目為珠。錯認橘皮作火。不見道。大機須透",
    "X70n1396_001:0580c07": "徹。大用須直截。不識東家孔丘翁。却向他邦尋禮樂。",
    "X70n1396_001:0580c08": "卓拄杖云。錯。復舉龐居士問馬大師。不與萬法為侶",
    "X70n1396_001:0580c09": "者是什麼人。馬祖云。待汝一口吸盡西江水。却向汝",
    "X70n1396_001:0580c10": "道。士有省。師頌云。一口吸盡西江水。鷓鴣啼在深花",
    "X70n1396_001:0580c11": "裏。縱饒直下便承當。何啻白雲千萬里。曳拄杖下座。",
    "X70n1396_001:0580c12": "小參。臨濟入門便喝。德山入門便棒。亂世英雄。雪老",
    "X70n1396_001:0580c13": "低頭歸菴。麻谷携鋤入園。太平奸賊。所以道。句中不",
    "X70n1396_001:0580c14": "停意。意中不停句。意句不同倫。且作麼生會。直饒向",
    "X70n1396_001:0580c15": "劍刃上翻身。氷稜上走馬。也是無風匝匝之波。不見",
    "X70n1396_001:0580c16": "雲門道。盡乾坤大地。無絲毫過患。猶是轉句。不見一",
    "X70n1396_001:0580c17": "法。始是半提。更須知有全提底。且作麼生是全提底。",
    "X70n1396_001:0580c18": "擊拂子云。自出洞來無敵手。得饒人處且饒人。復舉",
    "X70n1396_001:0580c19": "臨濟聞德山示眾云。道得也三十棒。道不得也三十",
    "X70n1396_001:0580c20": "棒。濟令侍者去問。為什麼道得也三十棒。道不得也",
    "X70n1396_001:0580c21": "三十棒。他若打你。接住送一送。看他如何。侍者至彼",
    "X70n1396_001:0580c22": "理前問。德山便打。侍者接住送一送。德山便歸方丈。",
    "X70n1396_001:0580c23": "侍者回舉似臨濟。濟云。我從來疑著者漢。雖然如是。",
    "X70n1396_001:0580c24": "汝還見德山麼。侍者擬議。濟便打。師云。千鈞之弩。豈",
    "X70n1396_001:0581a01": "為鼷鼠發機。奔流度刃。疾燄過風。則不無二老。仔細",
    "X70n1396_001:0581a02": "撿點將來。三十棒只合自喫。何故。將頭不猛。累及三",
    "X70n1396_001:0581a03": "軍。擊拂子下座。",
    "X70n1396_001:0581a04": "小參過去諸如來。斯門已成就。夢裏求形。水中捉月。",
    "X70n1396_001:0581a05": "現在諸菩薩。今各入圓明。浦得老鼠。打破油甕。未來",
    "X70n1396_001:0581a06": "修學人。當依如是法。彼自無瘡。勿傷之也。無計較中",
    "X70n1396_001:0581a07": "翻成計較。無途轍中翻成途轍。殊不知。屠坊酒肆全",
    "X70n1396_001:0581a08": "彰古佛家風。閙市紅塵顯出祖師巴鼻。若也舉一明",
    "X70n1396_001:0581a09": "三。目機銖兩。何啻白雲萬里。嗄。華開華落任風吹。自",
    "X70n1396_001:0581a10": "有清香滿天地。復舉雪峯示眾云。三世諸佛向火燄",
    "X70n1396_001:0581a11": "上轉大法輪。玄沙云。近日官令稍嚴。峯云。作麼生。沙",
    "X70n1396_001:0581a12": "云。不許攙行奪市。雪峰不覺吐舌。雲門云。火燄為三",
    "X70n1396_001:0581a13": "世諸佛說法。三世諸佛立地聽。師云。雪峰父子。將謂",
    "X70n1396_001:0581a14": "播揚大教。殊不知。馳騁機解。衒耀見聞。雲門忍俊不",
    "X70n1396_001:0581a15": "禁。道個火燄為三世諸佛說法。且道畢竟說什麼法。",
    "X70n1396_001:0581a16": "離婁明未徹。師曠聽非聰。便下座。",
    "X70n1396_001:0581a17": "白雲度參問。西來密意未審如何。師云。待娑羅峰點",
    "X70n1396_001:0581a18": "頭即向汝道。度以手搖曳擬答。師便喝。度云。娑羅峰",
    "X70n1396_001:0581a19": "頂。白浪滔天。花開芒種後。葉落立秋前。師云。我家無",
    "X70n1396_001:0581a20": "殘羮剩飯也。度云。此非殘羮剩飯而何。師頷之。",
    "X70n1396_001:0581a21": "法語",
    "X70n1396_001:0581a22": "示徐提點",
    "X70n1396_001:0581a23": "信是道元功德母。長養一切諸善根。先聖曲垂方便。",
    "X70n1396_001:0581a24": "出一言半句。無非應病與藥。又何甞以實法繫綴於",
    "X70n1396_001:0581b01": "人。迷則千差萬別。悟則事同一家。葢因積劫以來。無",
    "X70n1396_001:0581b02": "明煩惱所覆。不能洞徹見源。豈可汩沒塵勞。虗喪光",
    "X70n1396_001:0581b03": "陰。一念稍有差別。墮在三惡道中。其時追悔嗟臍無",
    "X70n1396_001:0581b04": "及矣。古之有志於道者。巖居穴處。草衣木食。遇聲遇",
    "X70n1396_001:0581b05": "色。如石上栽花。見名見利。似眼中著屑。今人多為聰",
    "X70n1396_001:0581b06": "明利智所使。廣學多聞。以資談柄。如蠶作繭自纏自",
    "X70n1396_001:0581b07": "縳。不能忘其筌蹄。誠可憐憫。呆菴提點。篤志此道。棄",
    "X70n1396_001:0581b08": "名利如弊屣。甘淡薄如頭陀。噫。天下無二道。聖人無",
    "X70n1396_001:0581b09": "二心。豈可自暴自棄。甘受輪轉。須是盡底放下世緣。",
    "X70n1396_001:0581b10": "頓忘人我。猛著精彩。密密參究。自然與道相應。李遵",
    "X70n1396_001:0581b11": "勗云。參禪須是鐵漢。著手心頭便判。直取無上菩提。",
    "X70n1396_001:0581b12": "一切是非莫管。",
    "X70n1396_001:0581b13": "示蕭元帥",
    "X70n1396_001:0581b14": "無上妙道。人人本具。葢因積劫以來妄想執著。未能",
    "X70n1396_001:0581b15": "頓明本地風光。大力量人。當用真實工夫。舉古人話",
    "X70n1396_001:0581b16": "頭。於一切處。密密提撕。心心無間。驀然打破疑情。始",
    "X70n1396_001:0581b17": "有自由分。若是半疑半信。卒難搆得。正如關羽於百",
    "X70n1396_001:0581b18": "萬軍中取顏良首相似。不畏前境。決勝千里。豈不快",
    "X70n1396_001:0581b19": "哉。今時士大夫。沒溺文字語言。不下真實工夫。若欲",
    "X70n1396_001:0581b20": "洞徹生死根源。當如實而參。如實而悟。便可與佛祖",
    "X70n1396_001:0581b21": "把手共行。示現宰官身而為說法矣。",
    "X70n1396_001:0581b22": "示蒯朝奉",
    "X70n1396_001:0581b23": "我佛世尊。為一切眾生作大醫王。經云。我如良醫知",
    "X70n1396_001:0581b24": "病說藥。服與不服非醫咎也。一大藏教五千四十八",
    "X70n1396_001:0581c01": "卷。皆治世藥方也。將謂應病與藥。殊不知。藥多病甚。",
    "X70n1396_001:0581c02": "後代祖師。不能與之除去病源。却於灸瘢瘡上。重加",
    "X70n1396_001:0581c03": "艾炷。或云。直指人心見性成佛。或云即心即佛。非心",
    "X70n1396_001:0581c04": "非佛。或擬議便喝。或開口便打。根性不等。用藥非一。",
    "X70n1396_001:0581c05": "消則成醍醐。不消成毒藥。病去藥存。是亦病也。玄沙",
    "X70n1396_001:0581c06": "示眾云。汝等盡道接物利生。忽遇三種病人作麼生",
    "X70n1396_001:0581c07": "接。患盲者。拈槌豎拂他又不見。患聾者。語言三昧他",
    "X70n1396_001:0581c08": "又不聞。患啞者。教他說又說不得。若接此三種人不",
    "X70n1396_001:0581c09": "得。佛法無靈驗。有僧請益雲門。門云汝禮拜著。僧拜",
    "X70n1396_001:0581c10": "起。門以拄杖挃。僧退後。汝不是患盲麼。門又喚僧近",
    "X70n1396_001:0581c11": "前。汝不是患聾麼。門云還會麼。僧云不會。門云汝不",
    "X70n1396_001:0581c12": "是患啞麼。其僧言下契悟。雲門大師慣用此藥。要且",
    "X70n1396_001:0581c13": "只能殺人不能活人。何故。上等醫人非藥為藥。中等",
    "X70n1396_001:0581c14": "醫人以藥為藥。下等醫人藥成非藥。且道。阿魏因甚",
    "X70n1396_001:0581c15": "麼無真。水銀因甚麼無假。甘草得恁麼甜。黃連得恁",
    "X70n1396_001:0581c16": "麼苦。若是具眼道流。不向舌根薦取。臚塘桂山先生",
    "X70n1396_001:0581c17": "素蘊儒業。又得盧扁之妙。常以濟物為懷。特承遠訪。",
    "X70n1396_001:0581c18": "扣問入道之要。直欲洞徹生死根源。因舉五祖演和",
    "X70n1396_001:0581c19": "尚云。釋迦彌勒猶是他奴。且道他是阿誰。但於二六",
    "X70n1396_001:0581c20": "時中。密密參究。久久純熟。驀然噴地一下。如病得汗。",
    "X70n1396_001:0581c21": "豈不快哉。",
    "X70n1396_001:0581c22": "示直翁徐居士",
    "X70n1396_001:0581c23": "長夏獲以同居岩間松下。一語一默喜不自勝。且道",
    "X70n1396_001:0581c24": "與古人夏中不聞正因兩字。是同是別。請直翁下一",
    "X70n1396_001:0582a01": "轉語。機先著眼。未是俊流。昔汾陽昭禪師參七十餘",
    "X70n1396_001:0582a02": "員善知識。後見首山問百丈卷席意旨如何。山云龍",
    "X70n1396_001:0582a03": "袖拂開全體現。汾陽又問師意如何。山云象王行處",
    "X70n1396_001:0582a04": "絕狐踪。汾陽於此大悟。禮拜起云。萬古碧潭空界月。",
    "X70n1396_001:0582a05": "再三撈摝始應知。傍有僧云。汝見甚麼道理。便乃自",
    "X70n1396_001:0582a06": "肯。汾陽云。正是我放身捨命處。看他古人終不肯自",
    "X70n1396_001:0582a07": "小結果。參禪縱有所省。若不見人。謂之癡禪。悟迹不",
    "X70n1396_001:0582a08": "除。翻成籠檻。一切處為之禁制。坐在勝妙界中。前輩",
    "X70n1396_001:0582a09": "謂之鶻臭布衫。最難卸却。更宜審諦。第一不得向黑",
    "X70n1396_001:0582a10": "山下鬼窟裏作活計。第二不得向急水上打毬子。四",
    "X70n1396_001:0582a11": "威儀內。急切用工。驀然拶破面門。元來只是舊時人。",
    "X70n1396_001:0582a12": "更無絲毫為障為碍。言多道遠。勉之。",
    "X70n1396_001:0582a13": "示覺空菴主",
    "X70n1396_001:0582a14": "覺所覺空。空覺極圓。聞所聞盡。盡聞不住。恁麼見得。",
    "X70n1396_001:0582a15": "早涉途程。不見道。情存聖量。猶涉客塵。己見未忘。還",
    "X70n1396_001:0582a16": "同滲漏。豈可論心論性。講禪講道。以當宗乘。古之有",
    "X70n1396_001:0582a17": "志於道者。名利不干懷。財寶不為念。大忘人世。草衣",
    "X70n1396_001:0582a18": "木食。以實參實悟為期。若是口裏水漉漉地。惟增業",
    "X70n1396_001:0582a19": "識耳。檢點將來。成得甚麼邊事。聰明不敵生死。乾慧",
    "X70n1396_001:0582a20": "豈免輪迴。圜通菴主篤志於道。真末世光明幢也。但",
    "X70n1396_001:0582a21": "聰敏太過。坐在勝妙界中。見聞不脫。如水中月。一日",
    "X70n1396_001:0582a22": "需語為警策。吁。白雲山頂相見了也。圓通菴中相見",
    "X70n1396_001:0582a23": "了也。更有甚麼相孤負處。又欲拈禿筆塗白紙耶。",
    "X70n1396_001:0582a24": "示玳禪人",
    "X70n1396_001:0582b01": "昔日雪峰多苦行。不辭九到與三登。幡然有意思前",
    "X70n1396_001:0582b02": "古。一策春風下碧層。三山玳禪人同住峰頂。將欲遍",
    "X70n1396_001:0582b03": "參。出紙求語。古德云。識得拄杖子。一生參學事畢。且",
    "X70n1396_001:0582b04": "道。這個是拄杖子。那個是參學事。若也道得。未具參",
    "X70n1396_001:0582b05": "學眼在。若道不得。亦未具參學眼在。",
    "X70n1396_001:0582b06": "示尼無瑕",
    "X70n1396_001:0582b07": "昔大慧和尚會中。玅聰禪人。幼年打硬修行。曾在徑",
    "X70n1396_001:0582b08": "山度夏。一日大慧上堂。舉石頭示藥山。恁麼也不得。",
    "X70n1396_001:0582b09": "不恁麼也不得。恁麼不恁麼總不得。妙總於此有省。",
    "X70n1396_001:0582b10": "大慧舉岩頭打渡逢婆子話詰之。妙總頌云。一葉扁",
    "X70n1396_001:0582b11": "舟泛渺茫。呈橈舞棹別宮商。雲山海月俱拋却。嬴得",
    "X70n1396_001:0582b12": "莊周蝶夢長。看他得底人。著著自有出身之路。豈肯",
    "X70n1396_001:0582b13": "死於語下乎。靖山禪士。孜孜為道。遠扣峰頂。袖紙乞",
    "X70n1396_001:0582b14": "語。況余藏拙深雲。初未曾與人道個不字。憫其情切。",
    "X70n1396_001:0582b15": "因書妙總見大慧因緣。果能如實而參到大安樂之",
    "X70n1396_001:0582b16": "地。雖百千妙總。亦在下風矣。就書一偈以勉。清標不",
    "X70n1396_001:0582b17": "讓末山尼。純淨無瑕亦未奇。噴地一聲真慶快。英雄",
    "X70n1396_001:0582b18": "真個丈夫兒。",
    "X70n1396_001:0582b19": "示自省新戒",
    "X70n1396_001:0582b20": "高菴和尚云。父母養汝身。師友成汝志。無饑寒之迫。",
    "X70n1396_001:0582b21": "無征役之勞。於此不精進成辦道業。他日何面目見",
    "X70n1396_001:0582b22": "父母師友乎。此語可與日月爭光。盖出家非圖清閒",
    "X70n1396_001:0582b23": "取快活也。難行能行。難學能學。難忍能忍。難捨能捨。",
    "X70n1396_001:0582b24": "於一切處。舉古人話頭。密密參究。以悟為則。又不得",
    "X70n1396_001:0582c01": "將心待悟。四恩難報。信施難消。時光迅速。慎勿虗度。",
    "X70n1396_001:0582c02": "示道昌禪人",
    "X70n1396_001:0582c03": "古人正因出家。正因行脚。為生死不明。為斷煩惱。出",
    "X70n1396_001:0582c04": "三界。續佛慧命。非求安逸也。非求溫飽也。非求蝸角",
    "X70n1396_001:0582c05": "利名也。遠塵離俗。超越淤泥。山林岩穴。一心精進。成",
    "X70n1396_001:0582c06": "辦道業。開善謙禪師示眾云。思量分別決定不是。見",
    "X70n1396_001:0582c07": "聞覺知決定不是。行住坐臥決定不是。問答語言決",
    "X70n1396_001:0582c08": "定不是。且絕此四個路頭。却提起趙州個無字。自然",
    "X70n1396_001:0582c09": "管取呵呵咲去。與夫浮辭濫說不伴矣。勉之。",
    "X70n1396_001:0582c10": "示宗本新戒",
    "X70n1396_001:0582c11": "古悳云。養子不須教。落賺自然會。其可教者。語言糟",
    "X70n1396_001:0582c12": "粕耳。治心須求妙悟。其玅悟之心。在乎勇猛精進。拶",
    "X70n1396_001:0582c13": "透向上關棙子。實不在語言文字也。縱有明師密授。",
    "X70n1396_001:0582c14": "不如心之自得。故曰得之於心。觸物遇緣。不謀而應。",
    "X70n1396_001:0582c15": "雖然。猶恐坐在勝妙界中。更須百尺竿頭進步得大",
    "X70n1396_001:0582c16": "自在可也。不得大愚辭歸宗欲往諸方學五味禪去。",
    "X70n1396_001:0582c17": "宗云。我者裏有一味禪。為甚不學。愚云如何是和尚",
    "X70n1396_001:0582c18": "一味禪。宗便打。愚云嗄。我會也。我會也。宗又打。看他",
    "X70n1396_001:0582c19": "古人門風高峻。手段惡辣。與夫婆婆和和者。何啻天",
    "X70n1396_001:0582c20": "淵之隔。且道。大愚畢竟會個甚麼。者裏道得也三十",
    "X70n1396_001:0582c21": "棒。道不得也三十棒。得汝異日歸來。肋下拔本。",
    "X70n1396_001:0582c22": "示徒妙理參方",
    "X70n1396_001:0582c23": "黃龍禪師云。父嚴則子敬。今日之規訓。後日之模範",
    "X70n1396_001:0582c24": "也。嫗之煦之。春夏所以生育也。霜之雪之。秋冬所以",
    "X70n1396_001:0583a01": "成熟也。吾欲無言可乎。出家當以戒行為先。戒是正",
    "X70n1396_001:0583a02": "順解脫之本。戒為入道之門。若無戒行。善根不生。佛",
    "X70n1396_001:0583a03": "祖明言。可不慎哉。但於一切處一切時。舉古人話頭。",
    "X70n1396_001:0583a04": "密密參究。驀然噴地一下。始有少分相應。庶不孤出",
    "X70n1396_001:0583a05": "家行脚之本志。因書偈以勉。教理精通驢繫橛。祖關",
    "X70n1396_001:0583a06": "透徹鳥棲蘆。二途不涉超諸見。方稱出家大丈夫。",
    "X70n1396_001:0583a07": "示仁禪人",
    "X70n1396_001:0583a08": "參禪學道。要在志之堅確。把做無緊得緊一件事。痛",
    "X70n1396_001:0583a09": "加煅煉。驀然萬仞崖頭撒手。放身捨命一番始得。若",
    "X70n1396_001:0583a10": "是顢顢頇頇。今日三明日四。虗喪光陰。大不濟事。不",
    "X70n1396_001:0583a11": "見玄沙云。我立地待汝搆取。如今不搆取。更待何時。",
    "X70n1396_001:0583a12": "毋得自輕而退屈。古德云。昨夜文殊普贒起佛見法",
    "X70n1396_001:0583a13": "見。各與三十拄杖。貶向二鐵圍山。噫。切忌認驢鞍橋。",
    "X70n1396_001:0583a14": "作阿爺下頷。",
    "X70n1396_001:0583a15": "示顯禪人",
    "X70n1396_001:0583a16": "古云。道本無言。因言顯道。又云。語不離窠臼。焉能出",
    "X70n1396_001:0583a17": "葢纏。大丈夫如倚天長劍。凜乎不可干犯。始有自由",
    "X70n1396_001:0583a18": "分。祖師方便。如大火聚。近之則喪身失命。若是思而",
    "X70n1396_001:0583a19": "解。慮而知。則千里萬里矣。蒲田顯禪人欲瞻禮補陀。",
    "X70n1396_001:0583a20": "出紙求語。吁。同堂喫飯。同牀打睡。問訊起居。俯仰折",
    "X70n1396_001:0583a21": "旋。一一天真。有甚麼相孤負處。因書四句以勉之。頭",
    "X70n1396_001:0583a22": "頭物物顯真常。即是圓通徧十方。四萬八千峰頂上。",
    "X70n1396_001:0583a23": "寒梅樹樹噴清香。",
    "X70n1396_001:0583a24": "是身壽命。如駒過隙。奚暇閒情。妄為雜事。果於二六",
    "X70n1396_001:0583b01": "時中。閙裏底靜中明。靜裏底閙中薦。驀然噴地一下。",
    "X70n1396_001:0583b02": "則參學事畢矣。",
    "X70n1396_001:0583b03": "頌古",
    "X70n1396_001:0583b04": "世尊拈花",
    "X70n1396_001:0583b05": "禾黍不陽艶。競栽桃李春。翻令力耕者。半作賣花人。",
    "X70n1396_001:0583b06": "那吒太子",
    "X70n1396_001:0583b07": "廓清五蘊吞十方。平分風月已乖張。陽春雪曲知音",
    "X70n1396_001:0583b08": "少。打瓦鑽龜謾度量。",
    "X70n1396_001:0583b09": "達磨門人各言所得",
    "X70n1396_001:0583b10": "甜瓜生苦瓠。美棗多荊棘。利旁固有刀。貪人還自賊。",
    "X70n1396_001:0583b11": "六祖風幡",
    "X70n1396_001:0583b12": "不是風幡不是心。紫荊樹上結林檎。高山流水尋常",
    "X70n1396_001:0583b13": "事。不是子期誰賞音。",
    "X70n1396_001:0583b14": "百丈野狐",
    "X70n1396_001:0583b15": "不落不昧強名模。那個男兒是丈夫。夜靜虗堂人寂",
    "X70n1396_001:0583b16": "寂。一輪明月照平湖。",
    "X70n1396_001:0583b17": "南泉斬猫",
    "X70n1396_001:0583b18": "狸奴提起太生獰。擬議停機隨見坑。最好一刀分兩",
    "X70n1396_001:0583b19": "段。免教千古競頭爭。",
    "X70n1396_001:0583b20": "頭戴草鞋便出去。趙州何事太匇匇。沾衣欲濕杏花",
    "X70n1396_001:0583b21": "雨。吹面不寒楊柳風。",
    "X70n1396_001:0583b22": "不是心不是佛不是物",
    "X70n1396_001:0583b23": "頂門竪亞摩醯眼。肘後斜懸奪命符。堪咲東村王大",
    "X70n1396_001:0583b24": "姐。却來壁上畵葫蘆。",
    "X70n1396_001:0583c01": "陸亘大夫問南泉天地與我同根",
    "X70n1396_001:0583c02": "天地同根物同體。尋言逐句太糢糊。牡丹花發如春",
    "X70n1396_001:0583c03": "夢。會得依然在半途。",
    "X70n1396_001:0583c04": "庭前栢樹子",
    "X70n1396_001:0583c05": "謾將庭栢示來僧。見得分明未十成。偏愛暮雲歸未",
    "X70n1396_001:0583c06": "合。遠山無限碧層層。",
    "X70n1396_001:0583c07": "僧問投子。和尚住此山有何境界。子云丫角",
    "X70n1396_001:0583c08": "女子白頭絲",
    "X70n1396_001:0583c09": "丫角女子白頭絲。四海禪流知不知。一旦風雷化龍",
    "X70n1396_001:0583c10": "去。刻舟求劒太愚癡。",
    "X70n1396_001:0583c11": "趙州狗子佛性",
    "X70n1396_001:0583c12": "狗子佛性。秉劒行令。擬議停機。喪身失命。",
    "X70n1396_001:0583c13": "溈山與仰山摘茶",
    "X70n1396_001:0583c14": "子形不見只聞聲。體用全彰撼樹鳴。黃鶯枝上千般",
    "X70n1396_001:0583c15": "語。不是謳歌不是經。",
    "X70n1396_001:0583c16": "趙州青州布衫",
    "X70n1396_001:0583c17": "無絃琴別曲。穴鼻針穿線。西風一陣來。落葉兩三片。",
    "X70n1396_001:0583c18": "僧問法眼如何是曹源一滴水。眼云是曹源",
    "X70n1396_001:0583c19": "一滴水。韶國師於言下大悟",
    "X70n1396_001:0583c20": "曹源一滴混涇清。打碎焦磚連底冰。鸚鵡故鄉歸不",
    "X70n1396_001:0583c21": "得。大都言語太分明。",
    "X70n1396_001:0583c22": "僧問首山如何是佛",
    "X70n1396_001:0583c23": "新婦騎驢阿家牽。太虗空中生閃電。笊篱無柄摝春",
    "X70n1396_001:0583c24": "風。撼動落花飛片片。",
    "X70n1396_001:0584a01": "五祖示眾釋迦彌勒猶是他奴。且道他是阿",
    "X70n1396_001:0584a02": "誰。便下座",
    "X70n1396_001:0584a03": "雨洗淡紅桃蕚嫩。風吹淺碧柳絲輕。縱饒曠劫生前",
    "X70n1396_001:0584a04": "會。也是空花醫眼睛。",
    "X70n1396_001:0584a05": "俱胝竪指",
    "X70n1396_001:0584a06": "一生受用不盡底。單單嚇得小孩兒。金華峰頂團團",
    "X70n1396_001:0584a07": "月。仔細看來似舊時。",
    "X70n1396_001:0584a08": "僧問首山。學人到寶山空手回時如何。山云",
    "X70n1396_001:0584a09": "家家門前火把子",
    "X70n1396_001:0584a10": "家家門前火把子。也是盲人撞瞎虎。畵棟朝飛南浦",
    "X70n1396_001:0584a11": "雲。朱簾暮捲西山雨。",
    "X70n1396_001:0584a12": "德山托鉢",
    "X70n1396_001:0584a13": "紅蓼汀洲一笛風。暮雲滅盡水吞空。可憐無限深秋",
    "X70n1396_001:0584a14": "意。祇在沙鷗冷眼中。",
    "X70n1396_001:0584a15": "黃龍三關",
    "X70n1396_001:0584a16": "我手何似佛手。人前剛要揚家醜。雨打梨花蛺蝶飛。",
    "X70n1396_001:0584a17": "風吹柳絮毛毬走。",
    "X70n1396_001:0584a18": "我脚何似驢脚。瘥病不假驢駝藥。堪咲靈山老古錐。",
    "X70n1396_001:0584a19": "無端拋下個木杓。",
    "X70n1396_001:0584a20": "人人有個生緣。三個猢猻夜簸錢。風送水聲來枕畔。",
    "X70n1396_001:0584a21": "月移松影到床前。",
    "X70n1396_001:0584a22": "僧問石頭徹禪師。如何是教外別傳一句。徹",
    "X70n1396_001:0584a23": "云東村王老夜燒錢",
    "X70n1396_001:0584a24": "東村王老夜燒錢。脫殻烏龜飛上天。盡道草生芒種",
    "X70n1396_001:0584b01": "後。誰知葉落立秋前。",
    "X70n1396_001:0584b02": "犀牛扇子",
    "X70n1396_001:0584b03": "國師無故索犀牛。侍者連忙呈破扇。聾人不聽天上",
    "X70n1396_001:0584b04": "雷。却向雲中看閃電。",
    "X70n1396_001:0584b05": "良遂參麻谷",
    "X70n1396_001:0584b06": "上門上戶苦辛參。携钁入園亦未甘。十二本經幾賺",
    "X70n1396_001:0584b07": "却。誰知又被谷師瞞。",
    "X70n1396_001:0584b08": "石頭馳書",
    "X70n1396_001:0584b09": "寧可永劫受沈淪。不從諸聖求解脫。南嶽峰頭太險",
    "X70n1396_001:0584b10": "生。上天下地一隻鶴。",
    "X70n1396_001:0584b11": "女子出定",
    "X70n1396_001:0584b12": "青山不動勢崔嵬。百鳥逢春晝夜啼。公子不知時節",
    "X70n1396_001:0584b13": "換。玉鞭揚起過山西。",
    "X70n1396_001:0584b14": "馬祖踏倒水潦",
    "X70n1396_001:0584b15": "一脚踏倒太無情。秋月寒潭徹底清。試問慣諳途路",
    "X70n1396_001:0584b16": "者。長安去此幾多程。",
    "X70n1396_001:0584b17": "青原參六祖",
    "X70n1396_001:0584b18": "聖諦不為何堦級。風吹不入雨不濕。縱饒脫體便承",
    "X70n1396_001:0584b19": "當。也是餬餅裏覔汁。",
    "X70n1396_001:0584b20": "長慶問靈雲如何是佛法大意。答云驢事未",
    "X70n1396_001:0584b21": "了馬事到來",
    "X70n1396_001:0584b22": "驢事未了馬事來。喜得陽春大地回。唯有嶺梅先漏",
    "X70n1396_001:0584b23": "泄。一枝獨向雪中開。",
    "X70n1396_001:0584b24": "僧問石霜如何是和尚深深處。霜云無鬚鎻",
    "X70n1396_001:0584c01": "子兩頭搖",
    "X70n1396_001:0584c02": "無鬚鎻子兩頭搖。六月雲深雪未消。萬仞峰頭獨足",
    "X70n1396_001:0584c03": "立。不妨提起活人刀。",
    "X70n1396_001:0584c04": "馬祖問野鴨",
    "X70n1396_001:0584c05": "飄然野鴨過長空。逐浪隨波不見蹤。忽爾鼻頭知痛",
    "X70n1396_001:0584c06": "癢。大雄峰頂喪家風。",
    "X70n1396_001:0584c07": "臨濟囑三聖",
    "X70n1396_001:0584c08": "瞎驢滅却正法眼。當頭切忌錯商量。天荒地老無人",
    "X70n1396_001:0584c09": "會。優鉢羅華遍界香。",
    "X70n1396_001:0584c10": "百丈再參",
    "X70n1396_001:0584c11": "振威一喝。虗空釘橛。三日耳聾。弄巧成拙。",
    "X70n1396_001:0584c12": "僧問百丈如何是奇特事",
    "X70n1396_001:0584c13": "獨坐大雄峰。烟雲千萬重。鳥啼花自咲。何處不春風。",
    "X70n1396_001:0584c14": "趙州訪二菴主",
    "X70n1396_001:0584c15": "柳色拖藍重。桃花爛熳紅。遊人看不足。分付與東風。",
    "X70n1396_001:0584c16": "真贊",
    "X70n1396_001:0584c17": "出山相",
    "X70n1396_001:0584c18": "六年苦行。一麻一麥。餓得面皮黃。凍得眼睛白。夜半",
    "X70n1396_001:0584c19": "覩明星。無端揚醜惡。累及後代兒孫。個個無繩自縛。",
    "X70n1396_001:0584c20": "髼頭跣足出山來。一任天下人貶剝。",
    "X70n1396_001:0584c21": "觀音大士",
    "X70n1396_001:0584c22": "寶月光中。慈悲相好。白水粼粼。綠楊裊裊。普與眾生",
    "X70n1396_001:0584c23": "除熱惱。無煩惱處討煩惱。",
    "X70n1396_001:0584c24": "善財",
    "X70n1396_001:0585a01": "百城烟水無知識。辛苦參尋去復來。是處春山春水",
    "X70n1396_001:0585a02": "綠。不勞彈指閣門開。",
    "X70n1396_001:0585a03": "達磨祖師",
    "X70n1396_001:0585a04": "直指人心。見性成佛。誑謼閭閻。未有了日。一華五葉",
    "X70n1396_001:0585a05": "成狼籍。",
    "X70n1396_001:0585a06": "折蘆渡江。平地荊棘。心不負人。面無慚色。",
    "X70n1396_001:0585a07": "寒山",
    "X70n1396_001:0585a08": "心似秋月。話作兩橛。石壁題詩。弄巧成拙。",
    "X70n1396_001:0585a09": "拾得",
    "X70n1396_001:0585a10": "捱墨作戲。無可不可。閭丘老人。當面錯過。",
    "X70n1396_001:0585a11": "三教圖",
    "X70n1396_001:0585a12": "視不見我。瞻之在前。法身無為。不墮諸數。會得三家",
    "X70n1396_001:0585a13": "村裏事。隨機權變開門戶。陳年葛藤齊剗却。杲杲日",
    "X70n1396_001:0585a14": "輪正卓午。",
    "X70n1396_001:0585a15": "馬大師",
    "X70n1396_001:0585a16": "即心即佛。揚聲止響。非心非佛。露柱抽骨。出八十餘",
    "X70n1396_001:0585a17": "員知識。個個口裏水漉漉。誰云踏殺天下人。六六元",
    "X70n1396_001:0585a18": "來三十六。",
    "X70n1396_001:0585a19": "韶國師",
    "X70n1396_001:0585a20": "心外無法。滿目青山。冬瓜直儱侗。瓠子曲灣灣。枯曹",
    "X70n1396_001:0585a21": "源一滴之水。破清凉惟識之關。隨機應用顯綱宗。承",
    "X70n1396_001:0585a22": "言滯句管窺斑。四萬八千峯頂上。一輪秋月對慈顏。",
    "X70n1396_001:0585a23": "無準和尚",
    "X70n1396_001:0585a24": "者個[仁二+董]儂。果難名模。非但藞苴。且是惡辣。誰知正法",
    "X70n1396_001:0585b01": "眼藏。向這瞎驢滅却。落賺後代兒孫。敲打虗空鳴嚗",
    "X70n1396_001:0585b02": "嚗。咄。",
    "X70n1396_001:0585b03": "斷橋和尚",
    "X70n1396_001:0585b04": "南山白額虎。踞地大哮吼。虗空弄爪牙。佛祖皆罔措。",
    "X70n1396_001:0585b05": "陳年莧菜根。毒氣多遍布。破家散宅者。競撾塗毒鼓。",
    "X70n1396_001:0585b06": "松山風撼碧濤寒。眼裏聞聲為舉似。",
    "X70n1396_001:0585b07": "自讚",
    "X70n1396_001:0585b08": "窄菴首座請",
    "X70n1396_001:0585b09": "髼頭破衲。百醜千拙。種荳不生苗。栽蔬根倒茁。勿逢",
    "X70n1396_001:0585b10": "穿耳客。機先還漏泄。眉間掛劍時。對面成途轍。窄則",
    "X70n1396_001:0585b11": "遍寥沉。寬則不容針。寒山撫掌咲呵呵。老倒豐干太",
    "X70n1396_001:0585b12": "饒舌。",
    "X70n1396_001:0585b13": "錦江模書記請",
    "X70n1396_001:0585b14": "真形無形。真相無相。不依本分。打模畵樣。捩轉鐵面",
    "X70n1396_001:0585b15": "皮。虗空敲作響。看你這般伎倆。宜乎貶向錦江之上。",
    "X70n1396_001:0585b16": "無文綺藏主請",
    "X70n1396_001:0585b17": "一樹青松。一輪明月。佛法下衰。出這妖孽。妄言綺語。",
    "X70n1396_001:0585b18": "話作兩橛。髼頭破衲坐磐陀。誰知弄巧翻成拙。明眼",
    "X70n1396_001:0585b19": "人前咲不徹。",
    "X70n1396_001:0585b20": "昌禪人請",
    "X70n1396_001:0585b21": "覿面相呈。更無回互。振威一喝。千聖罔措。青山滿目",
    "X70n1396_001:0585b22": "無今古。",
    "X70n1396_001:0585b23": "海會寺印空長老請",
    "X70n1396_001:0585b24": "萬峯頂走馬。大海中輥毬。面目如親薦。鐵船水上浮。",
    "X70n1396_001:0585c01": "壽寮元請",
    "X70n1396_001:0585c02": "髼頭破衲一村僧。火種刀耕住碧層。年老成魔無足",
    "X70n1396_001:0585c03": "恠。呵風罵雨得人憎。",
    "X70n1396_001:0585c04": "范居士請",
    "X70n1396_001:0585c05": "描也描不成。畵也畵不就。拈起黑漆竹篦。直得移星",
    "X70n1396_001:0585c06": "換斗。堪悲堪咲老維摩。一點酬人太多口。",
    "X70n1396_001:0585c07": "有道潘學士請",
    "X70n1396_001:0585c08": "以我為隱乎。吾無隱乎爾。面目太分明。認著還不是。",
    "X70n1396_001:0585c09": "阿呵呵。囉囉哩。楖栗橫肩不顧人。月明又渡坦溪水。",
    "X70n1396_001:0585c10": "心海湧首座請",
    "X70n1396_001:0585c11": "長松樹下。坐磐陀石。這般伎倆。對面不識。當陽一喝。",
    "X70n1396_001:0585c12": "太虗霹靂。波翻浪涌未為奇。生鐵蒺藜當面擲。",
    "X70n1396_001:0585c13": "遠禪人請",
    "X70n1396_001:0585c14": "耳朵兩片皮。鼻孔向下垂。一一皆明妙。覿面莫遲疑。",
    "X70n1396_001:0585c15": "長松樹頂月光輝。",
    "X70n1396_001:0585c16": "自省新戒請",
    "X70n1396_001:0585c17": "父子不傳之妙。豈可打模畵樣。若是跨竈兒孫。終不",
    "X70n1396_001:0585c18": "如盲摸象。不見臨濟參黃蘗。臨機進前劈口掌。者裏",
    "X70n1396_001:0585c19": "酌然能猛省。鼻孔元來搭唇上。",
    "X70n1396_001:0585c20": "道源新戒請",
    "X70n1396_001:0585c21": "形直影端。源深流長。描摹逼真。也只尋常。若是克家",
    "X70n1396_001:0585c22": "種草。當陽掀倒禪床。本來面目無遮覆。颯颯松風為",
    "X70n1396_001:0585c23": "舉揚。",
    "X70n1396_001:0585c24": "朴侍者請",
    "X70n1396_001:0586a01": "身從無相中受生。猶如幻出諸形像。大朴未分。形名",
    "X70n1396_001:0586a02": "未兆。早是起模畵樣。又豈可夢裏求形。水中捉月耶。",
    "X70n1396_001:0586a03": "咄。",
    "X70n1396_001:0586a04": "顯禪人請",
    "X70n1396_001:0586a05": "通身無影像。徧界絕行蹤。面目如親薦。長松撼碧空。",
    "X70n1396_001:0586a07": "妙明真覺無見覩和尚住華頂善興禪寺語錄卷上"
}