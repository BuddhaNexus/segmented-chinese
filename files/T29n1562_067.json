{
    "T29n1562_067:0706a20": "阿毘達磨順正理論卷第六十七",
    "T29n1562_067:0706a22": "尊者眾賢造",
    "T29n1562_067:0706a23": "三藏法師玄奘奉　詔譯",
    "T29n1562_067:0706a24": "辯聖賢品第六之十一",
    "T29n1562_067:0706a25": "如說沙門及沙門果。何謂沙門性。此果體是",
    "T29n1562_067:0706a26": "何。果位差別總有幾種。頌曰。",
    "T29n1562_067:0706a27": "　淨道沙門性　　有為無為果",
    "T29n1562_067:0706a28": "　此有八十九　　解脫道及滅",
    "T29n1562_067:0706a29": "論曰。言沙門者。能永息除諸界趣生生死魑",
    "T29n1562_067:0706b01": "魅。或能勤勵息諸過失。令永寂靜故名沙門。",
    "T29n1562_067:0706b02": "如薄伽梵自作是釋。以能勤勞息除。種種惡",
    "T29n1562_067:0706b03": "不善法雜染過失。廣說乃至。故名沙門。沙門",
    "T29n1562_067:0706b04": "所有名沙門性。此即沙門所修熏法。熏是排",
    "T29n1562_067:0706b05": "遣生臭惑義。即以無漏聖道為體非世俗道。",
    "T29n1562_067:0706b06": "以能無餘究竟靜息諸過失故。由此異生雖",
    "T29n1562_067:0706b07": "能已斷無所有處染而非真沙門。以諸過失",
    "T29n1562_067:0706b08": "尚有餘故。暫時靜息非究竟故。既無漏道是",
    "T29n1562_067:0706b09": "沙門性。通以有為無為為果。故沙門果體通",
    "T29n1562_067:0706b10": "有為無為。此果佛說總有四種。謂初預流後",
    "T29n1562_067:0706b11": "阿羅漢。道類智品。是謂有為預流果體。見斷",
    "T29n1562_067:0706b12": "法斷。是謂無為預流果體。道類智品或離欲",
    "T29n1562_067:0706b13": "界第六。無漏解脫道品。是謂有為一來果體。",
    "T29n1562_067:0706b14": "見斷法斷。及欲界繫修所斷中前六品斷。是",
    "T29n1562_067:0706b15": "謂無為一來果體。道類智品。或離欲界第九",
    "T29n1562_067:0706b16": "無漏解脫道品。是謂有為不還果體。見斷法",
    "T29n1562_067:0706b17": "斷欲修斷斷。是謂無為不還果體。盡智無生",
    "T29n1562_067:0706b18": "智無學正見品。是謂有為阿羅漢果體。三界",
    "T29n1562_067:0706b19": "見修所斷法斷。是謂無為阿羅漢果體。然薄",
    "T29n1562_067:0706b20": "伽梵於契經中。但說無為沙門果體。如說云",
    "T29n1562_067:0706b21": "何名預流果。謂斷三結。乃至云何阿羅漢果。",
    "T29n1562_067:0706b22": "謂已永斷貪瞋癡等。豈不不還果已許永斷",
    "T29n1562_067:0706b23": "瞋。此亦無違釋義別故。此中意說。淨除一切",
    "T29n1562_067:0706b24": "煩惱垢者。斷名永斷非尚有餘。煩惱垢者少",
    "T29n1562_067:0706b25": "無餘斷得永斷名。然餘處說遍知。云何謂永",
    "T29n1562_067:0706b26": "斷貪。乃至廣說。此中意說。若一切種及一",
    "T29n1562_067:0706b27": "切斷即名永斷。一切種者謂斷自性。及斷能",
    "T29n1562_067:0706b28": "緣即名永斷。唯見苦斷諸法斷位見苦斷法。",
    "T29n1562_067:0706b29": "已斷自性未斷能緣。見集斷法已斷能緣。未",
    "T29n1562_067:0706c01": "斷自性非永斷故未名遍知。言一切者。謂見",
    "T29n1562_067:0706c02": "滅斷等十一惑中。隨一部永斷。由此具顯有",
    "T29n1562_067:0706c03": "九遍知。及顯異生斷非遍知所攝。譬喻者說",
    "T29n1562_067:0706c04": "沙門果體。唯是無為由教理故。教如前說今",
    "T29n1562_067:0706c05": "當辯理。以諸有為是可壞故。不可保信沙門",
    "T29n1562_067:0706c06": "果體。是可保信故唯無為。且教不然准前釋",
    "T29n1562_067:0706c07": "故。謂前處處已作是釋。非彼所引有餘意經。",
    "T29n1562_067:0706c08": "可能證成勝義理趣。契經雖言預流果體謂",
    "T29n1562_067:0706c09": "斷三結。而不言唯如四修定中現法樂住。定",
    "T29n1562_067:0706c10": "謂經說此是初靜慮。然實此定理亦通餘。故",
    "T29n1562_067:0706c11": "不言唯顯有別意。此經亦爾不應固執。若謂",
    "T29n1562_067:0706c12": "有餘經說現法樂住通四靜慮。此不爾者。理",
    "T29n1562_067:0706c13": "亦不然與彼同故。謂餘經說六法永斷。名為",
    "T29n1562_067:0706c14": "預流豈唯三結。又預流者。理實亦應有邊執",
    "T29n1562_067:0706c15": "見及貪等。斷此非預流果無別證因。由此",
    "T29n1562_067:0706c16": "彼所言不令生喜。故非由此所引契經。證唯",
    "T29n1562_067:0706c17": "無為是沙門果。理亦非理。若無顛倒智望無",
    "T29n1562_067:0706c18": "為法最可保信故。謂觀行者如實智生。能自",
    "T29n1562_067:0706c19": "了知我生盡等。雖是可壞法而極可保信。以",
    "T29n1562_067:0706c20": "能顯了無倒義故。由此定知四沙門果。其體",
    "T29n1562_067:0706c21": "通攝有為無為。復有至教證沙門果亦通有",
    "T29n1562_067:0706c22": "為。如契經說。根到彼岸為緣顯了。果到彼",
    "T29n1562_067:0706c23": "岸果到彼岸為緣顯了。補特伽羅亦到彼岸。",
    "T29n1562_067:0706c24": "唯依有為法立補特伽羅。補特伽羅由果顯",
    "T29n1562_067:0706c25": "了。故知果體亦通有為。然譬喻宗理最不可",
    "T29n1562_067:0706c26": "依。無為立補特伽羅。彼執無為無有體故。",
    "T29n1562_067:0706c27": "不應無體法為立假者因。謂彼執無為唯不",
    "T29n1562_067:0706c28": "轉為相。故不可依託立補特伽羅。若謂但依",
    "T29n1562_067:0706c29": "彼得建立。得是道故必是有為。由此應知依",
    "T29n1562_067:0707a01": "向果道。建立八種補特伽羅。補特伽羅既依",
    "T29n1562_067:0707a02": "道立。道體通向果果豈唯無為。又設劬勞求",
    "T29n1562_067:0707a03": "得名果。果位攝道既是所求。如何可言彼道",
    "T29n1562_067:0707a04": "非果。如何知道亦是所求。以契經中有伽他",
    "T29n1562_067:0707a05": "說。",
    "T29n1562_067:0707a06": "　智人居靜室　　勇猛諦思惟",
    "T29n1562_067:0707a07": "　求八解三明　　證慢掉盡故",
    "T29n1562_067:0707a08": "又契經言。無相心定以解為果。解體即是盡",
    "T29n1562_067:0707a09": "無生智。定即沙門此即顯成。阿毘達磨說沙",
    "T29n1562_067:0707a10": "門果體。通有為無為。理教顯然不可傾動。然",
    "T29n1562_067:0707a11": "經但說果是無為。以此無為唯是果故。謂諸",
    "T29n1562_067:0707a12": "擇滅唯沙門果。道通沙門故略不說。或以無",
    "T29n1562_067:0707a13": "為法是果非有果。道通二種故略不說。或無",
    "T29n1562_067:0707a14": "為法離有為過。為令欣樂是故偏說。或此唯",
    "T29n1562_067:0707a15": "說無為果。經是有餘言不應封執。謂此唯說",
    "T29n1562_067:0707a16": "三結斷等。不遍說餘煩惱斷故。如契經說。心",
    "T29n1562_067:0707a17": "速迴轉精進能證無上菩提。超段食想越諸",
    "T29n1562_067:0707a18": "色想。沒有對想非餘不然。應知此經亦復如",
    "T29n1562_067:0707a19": "是。如由別意唯說無為為沙門果。亦由別意",
    "T29n1562_067:0707a20": "說沙門果唯有四種。若廢別意直論法相。即",
    "T29n1562_067:0707a21": "沙門果有八十九。皆解脫道擇滅為性。謂為",
    "T29n1562_067:0707a22": "永斷三界煩惱。有八十九無間道起。見道所",
    "T29n1562_067:0707a23": "攝其數有八。法類智忍各有四故。修道所攝",
    "T29n1562_067:0707a24": "有八十一。九地各九無間道故。此八十九唯",
    "T29n1562_067:0707a25": "沙門性。此沙門性無間所生。八十九解脫道",
    "T29n1562_067:0707a26": "亦有為沙門果。是彼等流士用果故。即諸無",
    "T29n1562_067:0707a27": "間所斷惑斷。八十九諸擇滅。唯無為沙門果。",
    "T29n1562_067:0707a28": "是彼離繫士用果故。彼能斷此得障得故。豈",
    "T29n1562_067:0707a29": "不沙門性。亦攝解脫道諸無間道。亦彼等流",
    "T29n1562_067:0707b01": "士用果故。應無間道亦是有為沙門果攝。不",
    "T29n1562_067:0707b02": "爾且非諸無間道。一切皆是解脫道果。雖有",
    "T29n1562_067:0707b03": "是者。而但可言。無間道力解脫道起。彼力能",
    "T29n1562_067:0707b04": "斷此起障故。彼道無間此必生故。非解脫道",
    "T29n1562_067:0707b05": "力引無間道起。此不能斷彼起障故。非此無",
    "T29n1562_067:0707b06": "間彼必生故。謂雖亦有無間而生而不皆然。",
    "T29n1562_067:0707b07": "及非此力謂有餘時餘加行力所引起故。或",
    "T29n1562_067:0707b08": "有畢竟不復生故無相類失。何故契經說。沙",
    "T29n1562_067:0707b09": "門果非八十九唯說四耶。豈不已言經有別",
    "T29n1562_067:0707b10": "意。有何別意。且有釋言唯四位中。諸觀行者",
    "T29n1562_067:0707b11": "分明歡悅覺慧生故。謂唯四位極可信非餘。",
    "T29n1562_067:0707b12": "設有退失未死還得故。有餘復言。唯此四位。",
    "T29n1562_067:0707b13": "如次能越惡趣彼因。人天趣生所顯示故。唯",
    "T29n1562_067:0707b14": "上中品貪等勢力。往惡趣生非下品故。或有",
    "T29n1562_067:0707b15": "本有二。謂欲界有頂二越有頂。二越欲界。",
    "T29n1562_067:0707b16": "故唯立四為沙門果。或諸煩惱總有二類。一",
    "T29n1562_067:0707b17": "者無記。二者不善。初越二種後越無記。一來",
    "T29n1562_067:0707b18": "不還唯越不善。以惡難越故唯立四。有餘師",
    "T29n1562_067:0707b19": "言。非薄伽梵於八十九不現證知。然唯說四",
    "T29n1562_067:0707b20": "沙門果者。頌曰。",
    "T29n1562_067:0707b21": "　五因立四果　　捨曾得勝道",
    "T29n1562_067:0707b22": "　集斷得八智　　頓修十六行",
    "T29n1562_067:0707b23": "論曰。若斷道位具足五因。佛於經中建立彼",
    "T29n1562_067:0707b24": "斷。及與斷得俱時而生。淨解脫道為沙門果。",
    "T29n1562_067:0707b25": "言五因者。一捨曾道。謂捨先得果向道故。二",
    "T29n1562_067:0707b26": "得勝道。謂得果攝殊勝道故。三總集斷。謂一",
    "T29n1562_067:0707b27": "果得總得先來所得斷故。四得八智。謂一時",
    "T29n1562_067:0707b28": "中總得四法四類智故。五能頓修十六行相。",
    "T29n1562_067:0707b29": "謂能頓修非常等故。住四果位皆具五因。餘",
    "T29n1562_067:0707c01": "位不然故唯說四。若唯淨道是沙門性。有漏",
    "T29n1562_067:0707c02": "道力所得二果。如何亦是沙門果攝。頌曰。",
    "T29n1562_067:0707c03": "　世道所得斷　　聖所得雜故",
    "T29n1562_067:0707c04": "　無漏得持故　　亦名沙門果",
    "T29n1562_067:0707c05": "論曰。且無漏道所得擇滅。沙門果攝其理極",
    "T29n1562_067:0707c06": "成。得二果時諸世俗道。所得擇滅體數甚少。",
    "T29n1562_067:0707c07": "與多聖道所得擇滅。總一得得共成一果。是",
    "T29n1562_067:0707c08": "故於此以少從多。俱說名為沙門果體。謂世",
    "T29n1562_067:0707c09": "俗道得二果時。此果非唯以世俗道。所得擇",
    "T29n1562_067:0707c10": "滅為斷果性。兼以見道所得擇滅。於中相雜",
    "T29n1562_067:0707c11": "總成一果。同一果道得所得故。由此契經言。",
    "T29n1562_067:0707c12": "云何一來果。謂斷三結薄貪瞋癡。云何不還",
    "T29n1562_067:0707c13": "果。謂斷五下結故。世俗道所得擇滅。與無",
    "T29n1562_067:0707c14": "漏道所得雜故。以少從多名沙門果。又世俗",
    "T29n1562_067:0707c15": "道所得擇滅。無漏斷得所任持故。由此力所",
    "T29n1562_067:0707c16": "持退不命終故。無漏斷得印所印故。亦得名",
    "T29n1562_067:0707c17": "為沙門果體。如故人物王印所印。不復名為",
    "T29n1562_067:0707c18": "能集者物。此亦應爾故亦名沙門果。有餘師",
    "T29n1562_067:0707c19": "說。此滅當為金剛喻定。真沙門果故亦得立",
    "T29n1562_067:0707c20": "沙門果名。此滅雖非彼離繫果。是彼士用果",
    "T29n1562_067:0707c21": "名彼果無失。有餘復說。由此無為因沙門性",
    "T29n1562_067:0707c22": "增上力得。是故亦應名沙門果。以世俗道斷",
    "T29n1562_067:0707c23": "煩惱時。亦修治彼沙門性故。此中上座作如",
    "T29n1562_067:0707c24": "是言。理必應無已見諦者。用世俗道斷煩惱",
    "T29n1562_067:0707c25": "義。由彼能見一切有境。皆如炎猛熱鐵丸故。",
    "T29n1562_067:0707c26": "許世俗道觀上地法。起靜妙等欣行覺故。由",
    "T29n1562_067:0707c27": "此諸聖理必不應。以有攝法出離諸有。有餘",
    "T29n1562_067:0707c28": "復說。如有少年憙自嚴身耽欲樂淨。彼頸被",
    "T29n1562_067:0707c29": "繫狗蛇人屍膖爛虫蛆。臭穢難忍深生羞恥",
    "T29n1562_067:0708a01": "厭惡纏心。未若眾聖厭惡諸有。而說緣有靜",
    "T29n1562_067:0708a02": "等想生。如是所言不令生喜。故聖於有如無",
    "T29n1562_067:0708a03": "想定此非真過。所以者何。且彼如何許諸聖",
    "T29n1562_067:0708a04": "者。見諸有境如熱鐵丸。於有境中已斷樂倒。",
    "T29n1562_067:0708a05": "而於有漏行生此是樂覺。為欲生樂求樂緣",
    "T29n1562_067:0708a06": "故。又彼如何許諸聖者。厭諸有境劇厭三屍。",
    "T29n1562_067:0708a07": "於有境中已斷淨倒。而於有漏行生此是淨",
    "T29n1562_067:0708a08": "想。於極臭處如爛糞泥。女人死屍好習近故。",
    "T29n1562_067:0708a09": "由此彼難非真過失。若謂聖者求諸樂緣。",
    "T29n1562_067:0708a10": "習近女時由失正念。於斷惑位正念現前。是",
    "T29n1562_067:0708a11": "故不應引之為例。此亦非理違所說故。謂彼",
    "T29n1562_067:0708a12": "所言違如是說。聖如所見無別異行。又諸聖",
    "T29n1562_067:0708a13": "者安住正念。雖見諸行體皆是苦。而於其中",
    "T29n1562_067:0708a14": "亦生樂覺。如契經說。受樂受時如實了知",
    "T29n1562_067:0708a15": "受於樂受。若謂聖者暫時覺樂餘亦應然。於",
    "T29n1562_067:0708a16": "上地境亦暫時觀為靜等故。非聖觀有猶如",
    "T29n1562_067:0708a17": "涅槃。發起畢竟靜妙離想。但思上境少靜等",
    "T29n1562_067:0708a18": "相。厭離下地麁動等法。世尊亦說以有出有。",
    "T29n1562_067:0708a19": "如說聖者以色出欲無色出色。恐謂無能出",
    "T29n1562_067:0708a20": "無色者。故佛重說諸有所作。諸有所思滅皆",
    "T29n1562_067:0708a21": "能出。又我宗說諸有聖者。以世俗道離下染",
    "T29n1562_067:0708a22": "時。以上世定為首觀察起靜等覺。非以上生",
    "T29n1562_067:0708a23": "寧可責言。如何聖者於諸有境起靜等覺。聖",
    "T29n1562_067:0708a24": "厭有生非有德故。又有至教證諸聖者。於世",
    "T29n1562_067:0708a25": "定中起靜等覺。如契經說。具壽舍利子。速往",
    "T29n1562_067:0708a26": "盲林入滅受想定。從定起已高聲唱言。此滅",
    "T29n1562_067:0708a27": "涅槃甚樂甚靜。謂彼尊者於此滅定覺樂靜",
    "T29n1562_067:0708a28": "故。便於涅槃起甚快樂甚寂靜覺故。從定起",
    "T29n1562_067:0708a29": "高聲唱言。此滅涅槃甚樂甚靜。謂滅定中滅",
    "T29n1562_067:0708b01": "少流轉。尚有如是樂靜二相。況涅槃中流轉",
    "T29n1562_067:0708b02": "總滅。或即滅定假說涅槃。以樂及靜分相似",
    "T29n1562_067:0708b03": "故。又佛亦說此定甚妙。謂薄伽梵說滅定已",
    "T29n1562_067:0708b04": "復言。此妙過六輕安。以滅定體有妙性故。",
    "T29n1562_067:0708b05": "可以對餘挍量勝劣。又漸損減契經中言。如",
    "T29n1562_067:0708b06": "是四種寂靜解脫。超一切色無色所收。我說",
    "T29n1562_067:0708b07": "苾芻修彼定者。從彼定起必應唱言。如是定",
    "T29n1562_067:0708b08": "中極為寂靜。故不可說唯有頂地。善有漏定",
    "T29n1562_067:0708b09": "寂靜非餘。若謂不應緣暫靜等。起靜等想便",
    "T29n1562_067:0708b10": "能斷惑。此亦不然。待下地法上地便是畢竟",
    "T29n1562_067:0708b11": "靜故。謂初靜慮待欲界法。無或寂靜不寂靜",
    "T29n1562_067:0708b12": "義。豈可說言厭欲界法觀初靜慮。為靜等時",
    "T29n1562_067:0708b13": "非畢竟故障離欲染。又既見有自地善心。能",
    "T29n1562_067:0708b14": "暫思惟自地不淨。雖為自地煩惱所縛。而亦",
    "T29n1562_067:0708b15": "能令煩惱不起。如何觀下災橫所逼。觀上永",
    "T29n1562_067:0708b16": "脫下地災橫非下所縛。勝定現前而不。能斷",
    "T29n1562_067:0708b17": "下地惑得。故汝不應不生歡喜。然愚夫類於",
    "T29n1562_067:0708b18": "無想天。執為真實究竟出離。於無想定方能",
    "T29n1562_067:0708b19": "發起。聖者於彼不執出離。故無想定聖者不",
    "T29n1562_067:0708b20": "起。更以餘想不能起故。由此彼喻於證無能。",
    "T29n1562_067:0708b21": "是故極成有學聖者。以世俗道亦能斷惑。有",
    "T29n1562_067:0708b22": "作是說。以契經中說四沙門果漸次而得故。",
    "T29n1562_067:0708b23": "知諸異生無實斷惑。此不應理。以彼經中約",
    "T29n1562_067:0708b24": "次第者密意說故。由此即彼契經中說。且有",
    "T29n1562_067:0708b25": "一類於諸行中。如理思惟。乃至廣說。理必應",
    "T29n1562_067:0708b26": "爾。以餘經說得四定者入見諦故。不可纔遇",
    "T29n1562_067:0708b27": "義缺減經。便興固執撥餘聖教。以諸聖教有",
    "T29n1562_067:0708b28": "多差別。無一經中具眾義故。謂諸聖教略有",
    "T29n1562_067:0708b29": "二種。於義有了有不了故。又無所待有所待",
    "T29n1562_067:0708c01": "故。又說世俗勝義諦故。又總相說別相說故。",
    "T29n1562_067:0708c02": "又隨自意他意說故。又屬法相屬法教故。如",
    "T29n1562_067:0708c03": "是等類有無量門。有契經中雖有所說。非離",
    "T29n1562_067:0708c04": "餘說義可顯了。且如經說於諸行中。如理思",
    "T29n1562_067:0708c05": "惟義猶未了。何等為行行有多種。謂契經說",
    "T29n1562_067:0708c06": "無明緣行。又契經說。入息出息尋伺想思名",
    "T29n1562_067:0708c07": "身等行。又契經說。欲等名行即八斷行。又契",
    "T29n1562_067:0708c08": "經說。諸行非常即有漏法。又契經說。一切行",
    "T29n1562_067:0708c09": "無常此經意說一切有為法。又說壽行此即",
    "T29n1562_067:0708c10": "命根。如是等行有無量種。於諸行境如理思",
    "T29n1562_067:0708c11": "惟。為欲界繫為色無色。為三界繫為無漏攝。",
    "T29n1562_067:0708c12": "為在何地分位。如何此如理言。為顯何義如",
    "T29n1562_067:0708c13": "何生起。何故名世復以何緣名為第一。何故",
    "T29n1562_067:0708c14": "所緣以行聲說。於能緣上說作意聲。以思惟",
    "T29n1562_067:0708c15": "名自作意故。如是等類皆可推徵。故聖教中",
    "T29n1562_067:0708c16": "必應有處。具釋諸法自性名等。以薄伽梵為",
    "T29n1562_067:0708c17": "欲攝益所化有情。觀處觀時觀根性等。種種",
    "T29n1562_067:0708c18": "差別隨應為說爾所法門。非一經中見有具",
    "T29n1562_067:0708c19": "說。故離欲說義難顯了故不應說。以契經中",
    "T29n1562_067:0708c20": "說四沙門果漸次而得故。知諸異生無實斷",
    "T29n1562_067:0708c21": "惑。如是已說依世俗道。斷修所斷得二果時。",
    "T29n1562_067:0708c22": "所得擇滅名沙門果。然沙門果酬沙門性。此",
    "T29n1562_067:0708c23": "沙門性如前已說。即此復有差別名耶。亦有",
    "T29n1562_067:0708c24": "云何。頌曰。",
    "T29n1562_067:0708c25": "　所說沙門性　　亦名婆羅門",
    "T29n1562_067:0708c26": "　亦名為梵輪　　真梵所轉故",
    "T29n1562_067:0708c27": "　於中唯見道　　說名為法輪",
    "T29n1562_067:0708c28": "　由速等似輪　　或具輻等故",
    "T29n1562_067:0708c29": "論曰。依世俗理則諸沙門異婆羅門。如契經",
    "T29n1562_067:0709a01": "說。應施沙門婆羅門等。依勝義理則諸沙門",
    "T29n1562_067:0709a02": "即婆羅門。如契經說。此初沙門乃至第四。在",
    "T29n1562_067:0709a03": "正法外無真沙門及婆羅門。乃至廣說。以能",
    "T29n1562_067:0709a04": "遣除惡不善法。與勤止息相極相似。故沙門",
    "T29n1562_067:0709a05": "體即婆羅門。如說能遣除惡不善法。廣說乃",
    "T29n1562_067:0709a06": "至。故名婆羅門。即婆羅門性亦名為梵輪。是",
    "T29n1562_067:0709a07": "真梵王力所轉故。佛與無上梵德相應。是故",
    "T29n1562_067:0709a08": "世尊獨應名梵。由契經說佛亦名梵。亦名寂",
    "T29n1562_067:0709a09": "靜。亦名清涼。寂默冲虛蕭然名梵。佛具此德",
    "T29n1562_067:0709a10": "故立梵名。既自覺悟為令他覺。轉此授彼故",
    "T29n1562_067:0709a11": "名梵輪。即梵輪中唯依見道。世尊有處說名",
    "T29n1562_067:0709a12": "法輪。以阿若多憍陳那等五苾芻眾。見道生",
    "T29n1562_067:0709a13": "時地空天神即傳宣告。世尊已轉正法輪故。",
    "T29n1562_067:0709a14": "如何見道說名為輪。以速行等似世輪故。如",
    "T29n1562_067:0709a15": "聖王輪旋環不息。速行捨取能伏未伏。鎮壓",
    "T29n1562_067:0709a16": "已伏上下迴轉。見道亦爾故名法輪。謂聖王",
    "T29n1562_067:0709a17": "輪旋環不息。見道亦爾無中歇故。如聖王輪",
    "T29n1562_067:0709a18": "行用速疾。見道亦爾各一念故。如聖王輪取",
    "T29n1562_067:0709a19": "前捨後。見道亦爾捨苦等境取集等故。此則",
    "T29n1562_067:0709a20": "顯示見四聖諦。必不俱時如聖王輪。降伏未",
    "T29n1562_067:0709a21": "伏鎮壓已伏。見道亦爾能見未見能斷未斷。",
    "T29n1562_067:0709a22": "已見斷者無迷退故。如聖王輪上下迴轉。見",
    "T29n1562_067:0709a23": "道亦爾觀上苦等已觀下苦等故。由此見道",
    "T29n1562_067:0709a24": "獨名法輪。尊者妙音作如是說。如世間輪有",
    "T29n1562_067:0709a25": "輻轂輞。八支聖道似彼名輪。謂正見正思惟",
    "T29n1562_067:0709a26": "正勤正念。似世輪輻。正語正業正命似轂。正",
    "T29n1562_067:0709a27": "定似輞故名法輪。毘婆沙師本意總說。一切",
    "T29n1562_067:0709a28": "聖道皆名法輪。以說三轉三道攝故。於他相",
    "T29n1562_067:0709a29": "續見道生時。已至轉初故名已轉。然唯見道",
    "T29n1562_067:0709b01": "是法輪初故說法輪。唯是見道諸天神類。即",
    "T29n1562_067:0709b02": "就最初言轉法輪不依二道。然諸師多說見",
    "T29n1562_067:0709b03": "道名法輪。以地空天神唯依此說故。曾無說",
    "T29n1562_067:0709b04": "三道皆名法輪故。唯見道具前所說輪義故。",
    "T29n1562_067:0709b05": "雖諸見道皆名法輪。而憍陳那身中先轉故。",
    "T29n1562_067:0709b06": "經說彼見道生時名轉法輪非餘不轉。憍陳",
    "T29n1562_067:0709b07": "那等見道生時。說名世尊轉法輪者。意顯彼",
    "T29n1562_067:0709b08": "等得轉法輪。本由世尊故推在佛。令所化者",
    "T29n1562_067:0709b09": "生尊重故。如是則說如來法輪。轉至他身故",
    "T29n1562_067:0709b10": "名為轉。若異此者天神應說。菩提樹下佛轉",
    "T29n1562_067:0709b11": "法輪。不應唱言世尊今在。婆羅痆斯國轉無",
    "T29n1562_067:0709b12": "上法輪。故轉授他此中名轉。有說此教名為",
    "T29n1562_067:0709b13": "法輪。轉至他身令解義故。此但方便非真法",
    "T29n1562_067:0709b14": "輪。如餘雜染無勝能故。此中思擇四沙門果。",
    "T29n1562_067:0709b15": "何沙門果依何界得。頌曰。",
    "T29n1562_067:0709b16": "　三依欲後三　　由上無見道",
    "T29n1562_067:0709b17": "　無間無緣下　　無厭及經故",
    "T29n1562_067:0709b18": "論曰。前三果但依欲界身。得阿羅漢果依三",
    "T29n1562_067:0709b19": "界身。前之二果未離欲故非依上得。理且可",
    "T29n1562_067:0709b20": "然。第三云何非依上得。已離欲者亦可得故。",
    "T29n1562_067:0709b21": "由理教故。且理云何。依上界身無見道故。非",
    "T29n1562_067:0709b22": "離見道已離欲者。可有超證不還果義。何緣",
    "T29n1562_067:0709b23": "上界身必不起見道。且依無色無容聽聞無",
    "T29n1562_067:0709b24": "我教故。離聞此教必定無容入見道故。又彼",
    "T29n1562_067:0709b25": "界生不緣下故。見道先緣欲界苦故。由此無",
    "T29n1562_067:0709b26": "色非見道依。依色界身無勝厭故。非離勝厭",
    "T29n1562_067:0709b27": "能入見道。謂欲界中有諸苦受。為生少樂多",
    "T29n1562_067:0709b28": "藉劬勞。人天中生壽量短促。乏財多病親友",
    "T29n1562_067:0709b29": "乖離。違境既多厭心增勝。若生色界與此相",
    "T29n1562_067:0709c01": "違。謂彼異生耽勝定樂。長壽無病無貧無離。",
    "T29n1562_067:0709c02": "違境既無厭心微劣。非厭微劣能入見道。能",
    "T29n1562_067:0709c03": "引見道勝厭無故。依色界身不起見道。不應",
    "T29n1562_067:0709c04": "言彼都無有厭。以生彼者現有厭故。如契經",
    "T29n1562_067:0709c05": "說。勿怖大仙彼焰必無來近此理。燒梵宮已",
    "T29n1562_067:0709c06": "於彼當滅。此中怖聲唯目厭體。又於餘處有",
    "T29n1562_067:0709c07": "伽他言。",
    "T29n1562_067:0709c08": "　聞有長壽天　　具妙色令譽",
    "T29n1562_067:0709c09": "　而心懷怖厭　　如鹿對師子",
    "T29n1562_067:0709c10": "此怖厭言顯怖即厭。即於彼處顯此義言。為",
    "T29n1562_067:0709c11": "厭所纏心處於厭。如契經說。為著所纏心處",
    "T29n1562_067:0709c12": "於著。此亦如是先未了相。為厭所纏彼心為",
    "T29n1562_067:0709c13": "厭所隨縛故。後已了相雖處厭中。而不為厭",
    "T29n1562_067:0709c14": "之所隨縛。是謂此中怖厭別義。實怖與厭相",
    "T29n1562_067:0709c15": "差別者。謂矚彼相恐為衰損。心生驚怯故名",
    "T29n1562_067:0709c16": "為怖。若觀彼相心不欣欲。情樂棄捨故名為",
    "T29n1562_067:0709c17": "厭。欲界具二上界唯一。又此二體差別云何。",
    "T29n1562_067:0709c18": "不審察為先心驚掉名怖。若審察為先心不",
    "T29n1562_067:0709c19": "樂名厭。或引愚癡心怯。名怖。若引棄捨心",
    "T29n1562_067:0709c20": "背名厭。有餘師說。恐為衰損心欲捐捨是名",
    "T29n1562_067:0709c21": "為怖。欲捐捨故於彼境中。心不生欣是名為",
    "T29n1562_067:0709c22": "厭。今觀此經所說怖者。是恐自害被損壞",
    "T29n1562_067:0709c23": "義。世間亦見有如是言。但擲器來勿怖其破。",
    "T29n1562_067:0709c24": "由此理證上界無見道。教復云何。由契經說",
    "T29n1562_067:0709c25": "故。經言有五補特伽羅。此處通達彼處究竟。",
    "T29n1562_067:0709c26": "所謂中般乃至上流。此通達言唯目見道。是",
    "T29n1562_067:0709c27": "證圓寂初方便故。經既不言彼處通達。故知",
    "T29n1562_067:0709c28": "見道上界定無。已說學位預流果等有多差",
    "T29n1562_067:0709c29": "別。為阿羅漢亦有多種差別相耶。亦有云何。",
    "T29n1562_067:0710a01": "頌曰。",
    "T29n1562_067:0710a02": "　阿羅漢有六　　謂退至不動",
    "T29n1562_067:0710a03": "　前五信解生　　總名時解脫",
    "T29n1562_067:0710a04": "　後不時解脫　　此從見至生",
    "T29n1562_067:0710a05": "論曰。於契經中說阿羅漢。由種性異故有六",
    "T29n1562_067:0710a06": "種。一者退法。二者思法。三者護法。四安住",
    "T29n1562_067:0710a07": "法。五堪達法。六不動法。然餘經說無學有九。",
    "T29n1562_067:0710a08": "謂初退法後俱解脫。彼不退法此不動攝。彼",
    "T29n1562_067:0710a09": "二解脫通此六攝。故阿毘達磨唯說有六種。",
    "T29n1562_067:0710a10": "言退法者。謂彼獲得如是類根。安住此根與",
    "T29n1562_067:0710a11": "退緣會便退所得。無退緣者便般涅槃。或有",
    "T29n1562_067:0710a12": "精勤進得勝性。說彼修集此種性時。謂有",
    "T29n1562_067:0710a13": "一類由他緣力。方於佛法至誠歸趣。彼極少",
    "T29n1562_067:0710a14": "時取少分相。便乘速進奢摩他力。所持慧光",
    "T29n1562_067:0710a15": "入無學地。於無學地趣入相中。彼先不能審",
    "T29n1562_067:0710a16": "諦取故。無有恒時尊重行故。信樂寂止背勝",
    "T29n1562_067:0710a17": "觀故。與順退法相隨順故。數失正念遠於道",
    "T29n1562_067:0710a18": "器。所獲勝德容數退失。如於聖教習誦究竟。",
    "T29n1562_067:0710a19": "由遇散亂病逸等緣。於習誦文不能記憶名",
    "T29n1562_067:0710a20": "為退失先所習誦。由此譬喻應知退法。言思",
    "T29n1562_067:0710a21": "法者。謂有獲得如是類根。安住此根能於諸",
    "T29n1562_067:0710a22": "欲極多厭惡。由斯厭惡起自害思。或此類根",
    "T29n1562_067:0710a23": "雖性昧鈍。而多緣力之所集成。於加行中念",
    "T29n1562_067:0710a24": "力堅固。多住厭觀少有欣情。恒作是思勿遇",
    "T29n1562_067:0710a25": "病等。便於正念有所忘失。於加行中致有慢",
    "T29n1562_067:0710a26": "緩。由加行慢緩令我有退失。由斯籌慮起自",
    "T29n1562_067:0710a27": "害思。或由艱辛方逮勝位。觀諸財寶追求貯",
    "T29n1562_067:0710a28": "積。守護受用咽棄等時。無不引生種種苦惱。",
    "T29n1562_067:0710a29": "彼審觀已由此苦緣。身命雖存都無勝用。又",
    "T29n1562_067:0710b01": "觀身器是糞穢車。避危就安攝養無益。猶如",
    "T29n1562_067:0710b02": "牢獄丘塚穢屍。愛樂此身豈名智者。由斯觀",
    "T29n1562_067:0710b03": "解起自害思。復有餘師作如是說。彼類法爾",
    "T29n1562_067:0710b04": "稟斯種性。不顧身命耽求解脫。執刀自擬用",
    "T29n1562_067:0710b05": "以勵心。如說以刀扣於自頸。由斯勵己心得",
    "T29n1562_067:0710b06": "解脫。此類名為思法種性。言護法者。謂有",
    "T29n1562_067:0710b07": "一類。恒於時愛心解脫中。繫念現前專精防",
    "T29n1562_067:0710b08": "護。彼作是念。我且未能修習練根。達安住法",
    "T29n1562_067:0710b09": "但於時愛心解脫中。能不放逸精勤防護。如",
    "T29n1562_067:0710b10": "是種類名為護法。安住法者。謂離勝退緣雖",
    "T29n1562_067:0710b11": "不自防。而亦能不退。離勝加行亦不練根。多",
    "T29n1562_067:0710b12": "住處中故名安住。有餘師說。彼所獲德非劣",
    "T29n1562_067:0710b13": "非勝故名安住。堪達法者。謂性堪能好修練",
    "T29n1562_067:0710b14": "根速達不動。有餘師說。彼性能得一切功德",
    "T29n1562_067:0710b15": "故名堪達。然非一切功德之器。不動法者。謂",
    "T29n1562_067:0710b16": "有一類根性殊勝於行自在。於斷煩惱隨煩",
    "T29n1562_067:0710b17": "惱中得方便智。不為一切隨順退法之所傾",
    "T29n1562_067:0710b18": "動具無生智。性不怯弱獲得第一安隱住處。",
    "T29n1562_067:0710b19": "內分力強勝觀行攝。於一切義慇重委解。已",
    "T29n1562_067:0710b20": "能善取漏盡地相。不護所證故名不動。有",
    "T29n1562_067:0710b21": "餘復釋此六異相。謂六種性先學位中。初",
    "T29n1562_067:0710b22": "二闕恒時及尊重加行。然至無學思法少勤。",
    "T29n1562_067:0710b23": "護法唯有恒時加行。安住唯有尊重加行。堪",
    "T29n1562_067:0710b24": "達具二而是鈍根。不動具二而是利根。有作",
    "T29n1562_067:0710b25": "是言。退法必退乃至堪達必達不動。若不爾",
    "T29n1562_067:0710b26": "者立名唐捐。彼執欲界具足有六。色無色界",
    "T29n1562_067:0710b27": "中唯安住不動。彼無退失自害自防。及修練",
    "T29n1562_067:0710b28": "根。故唯有二理實無定。然退應果唯從先來",
    "T29n1562_067:0710b29": "退種性退。乃至達不動唯堪達所能。立退",
    "T29n1562_067:0710c01": "等名約容有說。故六阿羅漢通三界皆有。六",
    "T29n1562_067:0710c02": "中前五從信解生。即此名為時愛心解脫。以",
    "T29n1562_067:0710c03": "一切時愛心解脫。故亦說名為時解脫者。謂",
    "T29n1562_067:0710c04": "待時處補特伽羅。資具等合時方得解脫故。",
    "T29n1562_067:0710c05": "以所依止功能薄劣。要待勝時方解脫故。或",
    "T29n1562_067:0710c06": "復一切勝定現前。要待勝時是此時義。離繫",
    "T29n1562_067:0710c07": "縛故名為解脫。此即待時及解脫義。略初",
    "T29n1562_067:0710c08": "言故如言酥瓶。不動法性說名為後。即此",
    "T29n1562_067:0710c09": "名為不動心解脫。彼心解脫非惑所動故。亦",
    "T29n1562_067:0710c10": "說名為不時解脫。以不待時得解脫故。或復",
    "T29n1562_067:0710c11": "勝定隨處隨時。隨所遇緣隨欲便起。離繫縛",
    "T29n1562_067:0710c12": "故名為解脫。即不待時及解脫義。有餘釋此",
    "T29n1562_067:0710c13": "二差別言。以於暫時得解脫故名時解脫。後",
    "T29n1562_067:0710c14": "容退故以能畢竟得解脫。故名不時解脫。後",
    "T29n1562_067:0710c15": "無容退故此從學位見至性生。如是所明六",
    "T29n1562_067:0710c16": "阿羅漢所有種性。為是先有為後方得。不定",
    "T29n1562_067:0710c17": "云何。頌曰。",
    "T29n1562_067:0710c18": "　有是先種性　　有後練根得",
    "T29n1562_067:0710c19": "論曰。退法種性。必是先有思法等五。亦有後",
    "T29n1562_067:0710c20": "得。謂有先來是思法性乃至不動。有先退",
    "T29n1562_067:0710c21": "法練根成思。至不動等多種差別。如理應思。",
    "T29n1562_067:0710c22": "說一切有部順正理論卷第六十七"
}