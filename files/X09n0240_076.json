{
    "X09n0240_076:0255c11": "大方廣佛華嚴經綱要卷第七十六",
    "X09n0240_076:0255c12": "于闐國三藏沙門實叉難陀　譯經",
    "X09n0240_076:0255c13": "清涼山大華嚴寺沙門澄觀　疏義",
    "X09n0240_076:0255c14": "明匡山法雲寺憨山沙門德清提挈",
    "X09n0240_076:0255c15": "入法界品第三十九之十七",
    "X09n0240_076:0255c16": "自下大文第二從摩耶下有十一人。明會緣入實",
    "X09n0240_076:0255c17": "相。謂會前諸位差別之緣。令歸一實法界。生於佛",
    "X09n0240_076:0255c18": "果。如摩耶生佛。故次明之。然人雖十一。約法唯九。",
    "X09n0240_076:0255c19": "約會為十。初一為總。餘九為別。故摩耶得智幻法",
    "X09n0240_076:0255c20": "門。末後亦得幻住。始終相會。該於中間。總別圓融。",
    "X09n0240_076:0255c21": "歸實無二故。意表諸佛出興。及菩薩修行一往所",
    "X09n0240_076:0255c22": "說種種法門。始終唯一如幻智解脫。種種幻緣。不",
    "X09n0240_076:0255c23": "離一真法界故。此等覺極位。會前幻緣入實法界。",
    "X09n0240_076:0255c24": "總不出摩耶一大願智幻解脫。末後德生善友亦",
    "X09n0240_076:0256a01": "證幻住解脫。意顯成佛始終一幻場耳。以十地因",
    "X09n0240_076:0256a02": "圓。乃入等覺。位極理窮。故善財見摩耶等覺善友。",
    "X09n0240_076:0256a03": "亦不易見。故有城神羅剎等先導。以表此位勝進。",
    "X09n0240_076:0256a04": "即摩耶一解脫門。以攝前五位因果。乃成等覺之",
    "X09n0240_076:0256a05": "行。義最深玄。當以觀智融通。乃會其要。",
    "X09n0240_076:0256a06": "爾時善財童子。一心欲詣摩耶夫人所。即時獲得觀",
    "X09n0240_076:0256a07": "佛境界智。作如是念。是善知識遠離世間住無所住。",
    "X09n0240_076:0256a08": "超過六處離一切著。知無礙道。具淨法身。以如幻業",
    "X09n0240_076:0256a09": "而現化身。以如幻智而觀世間。以如幻願而持佛身。",
    "X09n0240_076:0256a10": "隨意生身。無生滅身。無來去身。非虗實身。不變壞身。",
    "X09n0240_076:0256a11": "無起盡身。所有諸相皆一相身。離二邊身。無依處身。",
    "X09n0240_076:0256a12": "無窮盡身。離諸分別如影現身。知如夢身。了如像身。",
    "X09n0240_076:0256a13": "如淨日身。普於十方而化現身。住於三世無變異身。",
    "X09n0240_076:0256a14": "非身心身。猶如虗空所行無礙。超諸世眼。唯是普賢",
    "X09n0240_076:0256a15": "淨目所見。如是之人我今云何而得親近承事供養。",
    "X09n0240_076:0256a16": "與其同住。觀其狀貌。聽其音聲。思其語言。受其教誨。",
    "X09n0240_076:0256a17": "作是念已。有主城神名曰寶眼。眷屬圍繞。於虗空中",
    "X09n0240_076:0256a18": "而現其身。種種妙物以為嚴飾。手持無量眾色寶華",
    "X09n0240_076:0256a19": "以散善財。作如是言。善男子。應守護心城。謂不貪一",
    "X09n0240_076:0256a20": "切生死境界。應莊嚴心城。謂專意趣求如來十力。應",
    "X09n0240_076:0256a21": "淨治心城謂畢竟斷除慳嫉諂誑。應清涼心城謂思",
    "X09n0240_076:0256a22": "惟一切諸法實性。應增長心城謂成辦一切助道之",
    "X09n0240_076:0256a23": "法。應嚴飾心城謂造立諸禪解脫宮殿。應照耀心城",
    "X09n0240_076:0256a24": "謂普入一切諸佛道場聽受般若波羅蜜法。應增益",
    "X09n0240_076:0256b01": "心城謂普攝一切佛方便道。應堅固心城謂恒勤修",
    "X09n0240_076:0256b02": "習普賢行願。應防護心城謂常專禦扞惡友魔軍。應",
    "X09n0240_076:0256b03": "廓徹心城謂開引一切佛智光明。應善補心城謂聽",
    "X09n0240_076:0256b04": "受一切佛所說法。應扶助心城謂深信一切佛功德",
    "X09n0240_076:0256b05": "海。應廣大心城謂大慈普及一切世間。應善覆心城",
    "X09n0240_076:0256b06": "謂集眾善法以覆其上。應寬廣心城謂大悲哀愍一",
    "X09n0240_076:0256b07": "切眾生。應開心城門謂悉捨所有隨應給施。應密護",
    "X09n0240_076:0256b08": "心城謂防諸惡欲不令得入。應嚴肅心城謂逐諸惡",
    "X09n0240_076:0256b09": "法不令其住。應決定心城謂集一切智助道之法恒",
    "X09n0240_076:0256b10": "無退轉。應安立心城謂正念三世一切如來所有境",
    "X09n0240_076:0256b11": "界。應瑩徹心城謂明達一切佛正法輪修多羅中所",
    "X09n0240_076:0256b12": "有法門種種緣起。應部分心城謂普曉示一切眾生",
    "X09n0240_076:0256b13": "皆令得見薩婆若道。應住持心城謂發一切三世如",
    "X09n0240_076:0256b14": "來諸大願海。應富貴心城謂集一切周徧法界大福",
    "X09n0240_076:0256b15": "德聚。應令心城明了謂普知眾生根欲等法。應令心",
    "X09n0240_076:0256b16": "城自在謂普攝一切十方法界。應令心城清淨謂正",
    "X09n0240_076:0256b17": "念一切諸佛如來。應知心城自性。謂知一切法皆無",
    "X09n0240_076:0256b18": "有性。應知心城如幻。謂以一切智了諸法性。佛子。菩",
    "X09n0240_076:0256b19": "薩摩訶薩若能如是淨修心城則能積集一切善法。",
    "X09n0240_076:0256b20": "何以故。蠲除一切諸障難故。所謂見佛障。聞法障。供",
    "X09n0240_076:0256b21": "養如來障。攝諸眾生障。淨佛國土障。善男子。菩薩摩",
    "X09n0240_076:0256b22": "訶薩以離如是諸障難故。若發希求善知識心。不用",
    "X09n0240_076:0256b23": "功力則便得見。乃至究竟必當成佛。爾時有身眾神",
    "X09n0240_076:0256b24": "名蓮華法德。及妙華光明無量諸神。前後圍繞。從道",
    "X09n0240_076:0256c01": "場出住虗空中。於善財前以妙音聲種種稱歎摩耶",
    "X09n0240_076:0256c02": "夫人。從其耳璫放無量色相光明網。普照無邊諸佛",
    "X09n0240_076:0256c03": "世界。令善財見十方國土一切諸佛。其光明網右繞",
    "X09n0240_076:0256c04": "世間經一帀已。然後還來入善財頂。乃至徧入身諸",
    "X09n0240_076:0256c05": "毛孔。善財即得淨光明眼。永離一切愚癡闇故。得離",
    "X09n0240_076:0256c06": "翳眼。能了一切眾生性故。得離垢眼能觀一切法性",
    "X09n0240_076:0256c07": "門故。得淨慧眼能觀一切佛國性故。得毗盧遮那眼",
    "X09n0240_076:0256c08": "見佛法身故。得普光明眼見佛平等不思議身故。得",
    "X09n0240_076:0256c09": "無礙光眼觀察一切剎海成壞故。得普照眼見十方",
    "X09n0240_076:0256c10": "佛起大方便轉正法輪故。得普境界眼見無量佛以",
    "X09n0240_076:0256c11": "自在力調伏眾生故。得普見眼覩一切剎諸佛出興",
    "X09n0240_076:0256c12": "故。時有守護菩薩法堂羅剎鬼王。名曰善眼。與其眷",
    "X09n0240_076:0256c13": "屬萬羅剎俱。於虗空中以眾妙華散善財上。作如是",
    "X09n0240_076:0256c14": "言。善男子。菩薩成就十法。則得親近諸善知識。何等",
    "X09n0240_076:0256c15": "為十。所謂其心清淨離諸諂誑。大悲平等普攝眾生。",
    "X09n0240_076:0256c16": "知諸眾生無有真實。趣一切智心不退轉。以信解力",
    "X09n0240_076:0256c17": "普入一切諸佛道場。得淨慧眼了諸法性。大慈平等",
    "X09n0240_076:0256c18": "普覆眾生。以智光明廓諸妄境。以甘露雨滌生死執。",
    "X09n0240_076:0256c19": "以廣大眼徹鑒諸法。心常隨順諸善知識。是為十。復",
    "X09n0240_076:0256c20": "次佛子。菩薩成就十種三昧門則常現見諸善知識。",
    "X09n0240_076:0256c21": "何等為十。所謂法空清淨輪三昧。觀察十方海三昧。",
    "X09n0240_076:0256c22": "於一切境界不捨離不缺減三昧。普見一切佛出興",
    "X09n0240_076:0256c23": "三昧。集一切功德藏三昧。心恒不捨善知識三昧。常",
    "X09n0240_076:0256c24": "見一切善知識生諸佛功德三昧。常不離一切善知",
    "X09n0240_076:0257a01": "識三昧。常供養一切善知識三昧。常於一切善知識",
    "X09n0240_076:0257a02": "所無過失三昧。佛子。菩薩成就此十三昧門。常得親",
    "X09n0240_076:0257a03": "近諸善知識。又得善知識轉一切佛法輪三昧。得此",
    "X09n0240_076:0257a04": "三昧已。悉知諸佛體性平等。處處值遇諸善知識。說",
    "X09n0240_076:0257a05": "是語時。善財童子仰視空中而答之言。善哉善哉。汝",
    "X09n0240_076:0257a06": "為哀愍攝受我故。方便教我見善知識。願為我說。云",
    "X09n0240_076:0257a07": "何往詣善知識所。於何方處城邑聚落求善知識。羅",
    "X09n0240_076:0257a08": "剎答言。善男子。汝應普禮十方求善知識。正念思惟",
    "X09n0240_076:0257a09": "一切境界求善知識。勇猛自在徧遊十方求善知識。",
    "X09n0240_076:0257a10": "觀身觀心如夢如影求善知識。",
    "X09n0240_076:0257a11": "此下摩耶夫人寄等覺善友。梵語摩耶此云天后。",
    "X09n0240_076:0257a12": "然此一位。因行之極。將入果海。故寄佛母。能生佛",
    "X09n0240_076:0257a13": "故。故會前五位之因。通歸一實故。善財亦能會前",
    "X09n0240_076:0257a14": "所參知識。所證法門。融為一味已行。故至此未見",
    "X09n0240_076:0257a15": "摩耶。即得觀佛境界。故作是念。是善知識遠離世",
    "X09n0240_076:0257a16": "間。住無所住。乃至以如幻智願而持佛身。是則已",
    "X09n0240_076:0257a17": "能暗合摩耶願智幻門。故見十七種身。且云唯是",
    "X09n0240_076:0257a18": "普賢淨目所見。則已入佛境界超前諸解脫矣。此",
    "X09n0240_076:0257a19": "十七種身乃後天后所現。故善財云。如是之人我",
    "X09n0240_076:0257a20": "今云何而得親近供養受其教誨耶。此蓋言其難",
    "X09n0240_076:0257a21": "得見也。善財作是念已。時有主城神名曰寶眼。於",
    "X09n0240_076:0257a22": "虗空中。以種種寶華散善財上。因告之曰。善男子。",
    "X09n0240_076:0257a23": "應守護心城。已下有三十門。教善財見善知識之",
    "X09n0240_076:0257a24": "方便。此即表入等覺之勝進故。前十二門明十度。",
    "X09n0240_076:0257b01": "意顯無一事一塵非成佛法門。言心城者。謂此心",
    "X09n0240_076:0257b02": "乃正覺法王所居。萬德所聚。以成佛不出此心。故",
    "X09n0240_076:0257b03": "守護等為妙行也。以十度乃十地所修故。次應扶",
    "X09n0240_076:0257b04": "助心城下有十一門。明十地十種勝行。次應住持",
    "X09n0240_076:0257b05": "心城下有七門。明福智圓滿。次若能如是淨修心",
    "X09n0240_076:0257b06": "城。至乃至究竟必當成佛。結讚成益。共有二十八",
    "X09n0240_076:0257b07": "行經。意明會眾行而歸一心。乃成佛之要。故為等",
    "X09n0240_076:0257b08": "覺勝進行也。次有身眾神名蓮華法德。從道場出。",
    "X09n0240_076:0257b09": "住虗空中。以妙音聲讚天后德。又放無量色相光。",
    "X09n0240_076:0257b10": "普照無邊諸佛世界。令善財見十方佛。還入善財",
    "X09n0240_076:0257b11": "頂。乃至遍入身諸毛孔。此身眾神。先以光加善財。",
    "X09n0240_076:0257b12": "密授法界。此表極位。智境甚深。誠不易入。故須假",
    "X09n0240_076:0257b13": "神力加持攝受乃能入之。故善財因光圓徧毛孔",
    "X09n0240_076:0257b14": "則頓得智眼圓明。故即得淨光明眼等十種眼。乃",
    "X09n0240_076:0257b15": "至得普見眼覩一切佛剎諸佛出興故。此仗加持",
    "X09n0240_076:0257b16": "之力。即能見佛境界也。然此十眼不但見法身。亦",
    "X09n0240_076:0257b17": "見不思議十身無礙之佛身矣。善財既蒙二神指",
    "X09n0240_076:0257b18": "教加持。雖能見佛境界猶易。而見此善知識尤難。",
    "X09n0240_076:0257b19": "何以故。以是生佛之母故。故次下有守護法堂之",
    "X09n0240_076:0257b20": "羅剎。於虗空中。教善財以見善友之方。應以十一",
    "X09n0240_076:0257b21": "種心為本。十心之文有七行半經。既教十一種已。",
    "X09n0240_076:0257b22": "又示以十種三昧為見知識之要。然必須三昧乃",
    "X09n0240_076:0257b23": "能見者。以此知識以法界為身。十方一切諸佛從",
    "X09n0240_076:0257b24": "之出生。殊非散心可見。故教以十種三昧深心。得",
    "X09n0240_076:0257c01": "此三昧。則悉知諸佛體性平等。如此方能處處見",
    "X09n0240_076:0257c02": "善知識。若入此三昧。圓證法界。則觸目對境窮盡",
    "X09n0240_076:0257c03": "法源。則一切處皆善知識矣。羅剎說是語時。善財",
    "X09n0240_076:0257c04": "仰空而答之曰。既蒙哀愍攝受方便教我。願為我",
    "X09n0240_076:0257c05": "說何方何處求善知識耶。羅剎告言。善男子。汝應",
    "X09n0240_076:0257c06": "普禮十方求善知識。此即掃其南求之心矣。又云。",
    "X09n0240_076:0257c07": "正念思惟一切境界求善知識。此已掃其一往於",
    "X09n0240_076:0257c08": "諸知識所證之法矣。又云。勇猛自在遍遊十方求",
    "X09n0240_076:0257c09": "善知識。此則掃其區區一機一境求善知識之見",
    "X09n0240_076:0257c10": "矣。上三已泯所求之人與法也。次云觀身觀心如",
    "X09n0240_076:0257c11": "夢如影求善知識。此則泯其能求之人及存有所",
    "X09n0240_076:0257c12": "得法之見也。如此人法雙亡。自他俱泯。平等如如。",
    "X09n0240_076:0257c13": "則自然入平等法界。掃蹤絕跡之教。盡歸於羅剎",
    "X09n0240_076:0257c14": "一言之下矣。然羅剎乃惡鬼。而能示入法界之妙",
    "X09n0240_076:0257c15": "行。又何生死之法。非法界之妙用乎。善財一往參",
    "X09n0240_076:0257c16": "求萃極於此。又何必求天后乎。然善財已證至此。",
    "X09n0240_076:0257c17": "而天后所現者。正是智幻法門耳。",
    "X09n0240_076:0257c18": "爾時善財受行其教。即時覩見大寶蓮華從地涌出。",
    "X09n0240_076:0257c19": "金剛為莖。妙寶為藏。摩尼為葉。光明寶王以為其臺。",
    "X09n0240_076:0257c20": "眾寶色香以為其鬚。無數寶網彌覆其上。於其臺上",
    "X09n0240_076:0257c21": "有一樓觀。名普納十方法界藏。奇妙嚴飾。金剛為地。",
    "X09n0240_076:0257c22": "千柱行列。一切皆以摩尼寶成。閻浮檀金以為其壁。",
    "X09n0240_076:0257c23": "眾寶瓔珞四面垂下。階陛欄楯周帀莊嚴。其樓觀中",
    "X09n0240_076:0257c24": "有如意寶蓮華之座。種種眾寶以為嚴飾。妙寶欄楯",
    "X09n0240_076:0258a01": "寶衣間列。寶帳寶網以覆其上。眾寶繒旛周帀垂下。",
    "X09n0240_076:0258a02": "微風徐動光流響發。寶華幢中雨眾妙華。寶鈴鐸中",
    "X09n0240_076:0258a03": "出美音聲。寶戶牖間垂諸瓔珞。摩尼身中流出香水。",
    "X09n0240_076:0258a04": "寶象口中出蓮華網。寶師子口吐妙香雲。梵形寶輪",
    "X09n0240_076:0258a05": "出隨樂音。金剛寶鈴出諸菩薩大願之音。寶月幢中",
    "X09n0240_076:0258a06": "出佛化形。淨藏寶王現三世佛受生次第。日藏摩尼",
    "X09n0240_076:0258a07": "放大光明徧照十方一切佛剎。摩尼寶王放一切佛",
    "X09n0240_076:0258a08": "圓滿光明。毗盧遮那摩尼寶王興供養雲。供養一切",
    "X09n0240_076:0258a09": "諸佛如來。如意珠王念念示現普賢神變充滿法界。",
    "X09n0240_076:0258a10": "須彌寶王出天宮殿。天諸婇女種種妙音歌讚如來",
    "X09n0240_076:0258a11": "不可思議微妙功德。爾時善財見如是座。復有無量",
    "X09n0240_076:0258a12": "眾座圍繞。摩耶夫人在彼座上。於一切眾生前現淨",
    "X09n0240_076:0258a13": "色身。所謂超三界色身。已出一切諸有趣故。隨心樂",
    "X09n0240_076:0258a14": "色身。於一切世間無所著故。普周徧色身等於一切",
    "X09n0240_076:0258a15": "眾生數故。無等比色身令一切眾生滅倒見故。無量",
    "X09n0240_076:0258a16": "種色身隨眾生心種種現故。無邊相色身普現種種",
    "X09n0240_076:0258a17": "諸形相故。普對現色身以大自在而示現故。化一切",
    "X09n0240_076:0258a18": "色身隨其所應而現前故。恒示現色身盡眾生界而",
    "X09n0240_076:0258a19": "無盡故。無去色身於一切趣無所滅故。無來色身於",
    "X09n0240_076:0258a20": "諸世間無所出故。不出色身無生起故。不滅色身離",
    "X09n0240_076:0258a21": "語言故。非實色身得如實故。非虗色身隨世現故。無",
    "X09n0240_076:0258a22": "動色身生滅永離故。不壞色身法性不壞故。無相色",
    "X09n0240_076:0258a23": "身言語道斷故。一相色身無相為相故。如像色身隨",
    "X09n0240_076:0258a24": "心應現故。如幻色身幻智所生故。如燄色身但想所",
    "X09n0240_076:0258b01": "持故。如影色身隨願現生故。如夢色身隨心而現故。",
    "X09n0240_076:0258b02": "法界色身性淨如空故。大悲色身常護眾生故。無礙",
    "X09n0240_076:0258b03": "色身念念周徧法界故。無邊色身普淨一切眾生故。",
    "X09n0240_076:0258b04": "無量色身超出一切語言故。無住色身願度一切世",
    "X09n0240_076:0258b05": "間故。無處色身恒化眾生不斷故。無生色身幻願所",
    "X09n0240_076:0258b06": "成故。無勝色身超諸世間故。如實色身定心所現故。",
    "X09n0240_076:0258b07": "不生色身隨眾生業而出現故。如意珠色身普滿一",
    "X09n0240_076:0258b08": "切眾生願故。無分別色身但隨眾生分別起故。離分",
    "X09n0240_076:0258b09": "別色身一切眾生不能知故。無盡色身盡諸眾生生",
    "X09n0240_076:0258b10": "死際故。清淨色身同於如來無分別故。如是身者非",
    "X09n0240_076:0258b11": "色。所有色相如影像故。非受。世間苦受究竟滅故。非",
    "X09n0240_076:0258b12": "想。但隨眾生想所現故。非行。依如幻業而成就故。離",
    "X09n0240_076:0258b13": "識。菩薩願智空無性故。一切眾生語言斷故。已得成",
    "X09n0240_076:0258b14": "就寂滅身故。爾時善財童子。又見摩耶夫人隨諸眾",
    "X09n0240_076:0258b15": "生心之所樂。現超過一切世間色身。所謂或現超過",
    "X09n0240_076:0258b16": "他化自在天女身。乃至超過四大天王天女身。或現",
    "X09n0240_076:0258b17": "超過龍女身。乃至超過人女身。現如是等無量色身。",
    "X09n0240_076:0258b18": "饒益眾生集一切智助道之法。行於平等檀波羅蜜。",
    "X09n0240_076:0258b19": "大悲普覆一切世間。出生如來無量功德。修習增長",
    "X09n0240_076:0258b20": "一切智心。觀察思惟諸法實性。獲深忍海。具眾定門。",
    "X09n0240_076:0258b21": "住於平等三昧境界。得如來定圓滿光明。消竭眾生",
    "X09n0240_076:0258b22": "煩惱巨海。心常正定未常動亂。恒轉清淨不退法輪。",
    "X09n0240_076:0258b23": "善能了知一切佛法。恒以智慧觀法實相。見諸如來",
    "X09n0240_076:0258b24": "心無厭足。知三世佛出興次第。見佛三昧常現在前。",
    "X09n0240_076:0258c01": "了達如來出現於世無量無數諸清淨道。行於諸佛",
    "X09n0240_076:0258c02": "虗空境界普攝眾生。各隨其心教化成就。入佛無量",
    "X09n0240_076:0258c03": "清淨法身。成就大願淨諸佛剎。究竟調伏一切眾生。",
    "X09n0240_076:0258c04": "心恒徧入諸佛境界。出生菩薩自在神力。已得法身",
    "X09n0240_076:0258c05": "清淨無染而恒示現無量色身。摧一切魔力。成大善",
    "X09n0240_076:0258c06": "根力。出生正法力。具足諸佛力。得諸菩薩自在之力。",
    "X09n0240_076:0258c07": "速疾增長一切智力。得佛智光普照一切。悉知無量",
    "X09n0240_076:0258c08": "眾生心海。根性欲解種種差別。其身普徧十方剎海。",
    "X09n0240_076:0258c09": "悉知諸剎成壞之相。以廣大眼見十方海。以周徧智",
    "X09n0240_076:0258c10": "知三世海。身普成事一切佛海。心恒納受一切法海。",
    "X09n0240_076:0258c11": "修習一切如來功德。出生一切菩薩智慧。常樂觀察",
    "X09n0240_076:0258c12": "一切菩薩。從初發心乃至成就所行之道。常勤守護",
    "X09n0240_076:0258c13": "一切眾生。常樂稱揚諸佛功德。願為一切菩薩之母。",
    "X09n0240_076:0258c14": "爾時善財童子。見摩耶夫人現如是等閻浮提微塵",
    "X09n0240_076:0258c15": "數諸方便門。既見是已。如摩耶夫人所現身數。善財",
    "X09n0240_076:0258c16": "亦現作爾許身。於一切處摩耶之前恭敬禮拜。即時",
    "X09n0240_076:0258c17": "證得無量無數諸三昧門。分別觀察修行證入。從三",
    "X09n0240_076:0258c18": "昧起右繞摩耶并其眷屬。合掌而立。白言。大聖。文殊",
    "X09n0240_076:0258c19": "師利菩薩教我發阿耨多羅三藐三菩提心。求善知",
    "X09n0240_076:0258c20": "識親近供養。我於一一善知識所皆往承事無空過",
    "X09n0240_076:0258c21": "者。漸來至此。願為我說菩薩云何學菩薩行而得成",
    "X09n0240_076:0258c22": "就。答言。佛子。我以成就菩薩大願智幻解脫門。是故",
    "X09n0240_076:0258c23": "常為諸菩薩母。佛子。如我於此閻浮提中迦毗羅城",
    "X09n0240_076:0258c24": "淨飯王家。右脇而生悉達太子。現不思議自在神變。",
    "X09n0240_076:0259a01": "如是乃至盡此世界海所有一切毗盧遮那如來。皆",
    "X09n0240_076:0259a02": "入我身。示現誕生自在神變。又善男子。我於淨飯王",
    "X09n0240_076:0259a03": "宮。菩薩將欲下生之時。見菩薩身一一毛孔咸放光",
    "X09n0240_076:0259a04": "明。名一切如來受生功德輪。一一毛孔皆現不可說",
    "X09n0240_076:0259a05": "不可說佛剎微塵數菩薩受生莊嚴。彼諸光明皆悉",
    "X09n0240_076:0259a06": "普照一切世界。照世界已來入我頂乃至一切諸毛",
    "X09n0240_076:0259a07": "孔中。又彼光中普現一切菩薩名號受生神變。宮殿",
    "X09n0240_076:0259a08": "眷屬五欲自娛。又見出家往詣道場成等正覺。坐師",
    "X09n0240_076:0259a09": "子座。菩薩圍繞。諸王供養。為諸大眾轉正法輪。又見",
    "X09n0240_076:0259a10": "如來往昔修行菩薩道時。於諸佛所恭敬供養。發菩",
    "X09n0240_076:0259a11": "提心。淨佛國土。念念示現無量化身。充徧十方一切",
    "X09n0240_076:0259a12": "世界。乃至最後入般涅槃。如是等事靡不皆見。又善",
    "X09n0240_076:0259a13": "男子。彼妙光明入我身時。我身形量雖不踰本。然其",
    "X09n0240_076:0259a14": "實已超諸世間。所以者何。我身爾時量同虗空。悉能",
    "X09n0240_076:0259a15": "容受十方菩薩受生莊嚴諸宮殿故。爾時菩薩從兜",
    "X09n0240_076:0259a16": "率天將降神時。有十佛剎微塵數諸菩薩。皆與菩薩",
    "X09n0240_076:0259a17": "同願。同行。同善根。同莊嚴。同解脫。同智慧。諸地諸力。",
    "X09n0240_076:0259a18": "法身色身。乃至普賢神通行願悉皆同等。如是菩薩",
    "X09n0240_076:0259a19": "前後圍繞。又有八萬諸龍王等一切世主。乘其宮殿",
    "X09n0240_076:0259a20": "俱來供養。菩薩爾時以神通力。與諸菩薩普現一切",
    "X09n0240_076:0259a21": "兜率天宮。一一宮中。悉現十方一切世界閻浮提內",
    "X09n0240_076:0259a22": "受生影像。方便教化無量眾生。令諸菩薩離諸懈怠",
    "X09n0240_076:0259a23": "無所執著。又以神力放大光明普照世間。破諸黑闇",
    "X09n0240_076:0259a24": "滅諸苦惱。令諸眾生皆識宿世所有業行永出惡道。",
    "X09n0240_076:0259b01": "又為救護一切眾生。普現其前作諸神變。現如是等",
    "X09n0240_076:0259b02": "諸奇特事。與眷屬俱來入我身。彼諸菩薩於我腹中",
    "X09n0240_076:0259b03": "遊行自在。或以三千大千世界而為一步。或以不可",
    "X09n0240_076:0259b04": "說不可說佛剎微塵數世界而為一步。又念念中。十",
    "X09n0240_076:0259b05": "方不可說不可說一切世界諸如來所菩薩眾會。及",
    "X09n0240_076:0259b06": "四天王天。三十三天。乃至色界諸梵天王。欲見菩薩",
    "X09n0240_076:0259b07": "處胎神變恭敬供養聽受正法。皆入我身。雖我腹中。",
    "X09n0240_076:0259b08": "悉能容受如是眾會。而身不廣大。亦不迫窄。其諸菩",
    "X09n0240_076:0259b09": "薩各見自處眾會道場。清淨嚴飾。善男子。如此四天",
    "X09n0240_076:0259b10": "下閻浮提中菩薩受生我為其母。三千大千世界百",
    "X09n0240_076:0259b11": "億四天下閻浮提中悉亦如是。然我此身本來無二。",
    "X09n0240_076:0259b12": "非一處住。非多處住。何以故。以修菩薩大願智幻莊",
    "X09n0240_076:0259b13": "嚴解脫門故。善男子。如今世尊我為其母。往昔所有",
    "X09n0240_076:0259b14": "無量諸佛悉亦如是而為其母。善男子。我昔曾作蓮",
    "X09n0240_076:0259b15": "華池神。時有菩薩於蓮華藏忽然化生。我即捧持瞻",
    "X09n0240_076:0259b16": "侍養育。一切世間皆共號我為菩薩母。又我昔為菩",
    "X09n0240_076:0259b17": "提場神時。有菩薩於我懷中忽然化生。世亦號我為",
    "X09n0240_076:0259b18": "菩薩母。善男子。有無量最後身菩薩。於此世界種種",
    "X09n0240_076:0259b19": "方便示現受生。我皆為母。善男子。如此世界賢劫之",
    "X09n0240_076:0259b20": "中過去世時拘留孫佛。拘那含牟尼佛。迦葉佛。及今",
    "X09n0240_076:0259b21": "世尊釋迦牟尼佛現受生時。我為其母。未來世中彌",
    "X09n0240_076:0259b22": "勒菩薩從兜率天將降神時放大光明普照法界。示",
    "X09n0240_076:0259b23": "現一切諸菩薩眾受生神變。乃於人間生大族家。調",
    "X09n0240_076:0259b24": "伏眾生。我於彼時亦為其母。如是次第有師子佛。法",
    "X09n0240_076:0259c01": "幢佛。善眼佛。淨華佛。華德佛。提舍佛。弗沙佛。善意佛。",
    "X09n0240_076:0259c02": "金剛佛。離垢佛。月光佛。持炬佛。名稱佛。金剛楯佛。清",
    "X09n0240_076:0259c03": "淨義佛。紺身佛。到彼岸佛。寶燄山佛。持明佛。蓮華德",
    "X09n0240_076:0259c04": "佛。名稱佛。無量功德佛。最勝燈佛。莊嚴身佛。善威儀",
    "X09n0240_076:0259c05": "佛。慈德佛。無住佛。大威光佛。無邊音佛。勝冤敵佛。離",
    "X09n0240_076:0259c06": "疑惑佛。清淨佛。大光佛。淨心佛。雲德佛。莊嚴頂髻佛。",
    "X09n0240_076:0259c07": "樹王佛。寶璫佛。海慧佛。妙寶佛。華冠佛。滿願佛。大自",
    "X09n0240_076:0259c08": "在佛。妙德王佛。最尊勝佛。栴檀雲佛。紺眼佛。勝慧佛。",
    "X09n0240_076:0259c09": "觀察慧佛。熾盛王佛。堅固慧佛。自在名佛。師子王佛。",
    "X09n0240_076:0259c10": "自在佛。最勝頂佛。金剛智山佛。妙德藏佛。寶網嚴身",
    "X09n0240_076:0259c11": "佛。善慧佛。自在天佛。大天王佛。無依德佛。善施佛。燄",
    "X09n0240_076:0259c12": "慧佛。水天佛。得上味佛。出生無上功德佛。仙人侍衛",
    "X09n0240_076:0259c13": "佛。隨世語言佛。功德自在幢佛。光幢佛。觀身佛。妙身",
    "X09n0240_076:0259c14": "佛。香燄佛。金剛寶嚴佛。喜眼佛。離欲佛。高大身佛。財",
    "X09n0240_076:0259c15": "天佛。無上天佛。順寂滅佛。智覺佛。滅貪佛。大燄王佛。",
    "X09n0240_076:0259c16": "寂諸有佛。毗舍佉天佛。金剛山佛。智燄德佛。安隱佛。",
    "X09n0240_076:0259c17": "師子出現佛。圓滿清淨佛。清淨賢佛。第一義佛。百光",
    "X09n0240_076:0259c18": "明佛。最增上佛。深自在佛。大地王佛。莊嚴王佛。解脫",
    "X09n0240_076:0259c19": "佛。妙音佛。殊勝佛。自在佛。無上醫王佛。功德月佛。無",
    "X09n0240_076:0259c20": "礙光佛。功德聚佛。月現佛。日天佛。出諸有佛。勇猛名",
    "X09n0240_076:0259c21": "稱佛。光明門佛。娑羅王佛。最勝佛。藥王佛。寶勝佛。金",
    "X09n0240_076:0259c22": "剛慧佛。無能勝佛。無能暎蔽佛。眾會王佛。大名稱佛。",
    "X09n0240_076:0259c23": "敏持佛。無量光佛。大願光佛。法自在不虗佛。不退地",
    "X09n0240_076:0259c24": "佛。淨天佛。善天佛。堅固苦行佛。一切善友佛。解脫音",
    "X09n0240_076:0260a01": "佛。遊戲王佛。滅邪曲佛。薝蔔淨光佛。具眾德佛。最勝",
    "X09n0240_076:0260a02": "月佛。執明炬佛。殊妙身佛。不可說佛。最清淨佛。友安",
    "X09n0240_076:0260a03": "眾生佛。無量光佛。無畏音佛。水天德佛。不動慧光佛。",
    "X09n0240_076:0260a04": "華勝佛。月燄佛。不退慧佛。離愛佛。無著慧佛。集功德",
    "X09n0240_076:0260a05": "蘊佛。滅惡趣佛。普散華佛。師子吼佛。第一義佛。無礙",
    "X09n0240_076:0260a06": "見佛。破他軍佛。不著相佛。離分別海佛。端嚴海佛。須",
    "X09n0240_076:0260a07": "彌山佛。無著智佛。無邊座佛。清淨住佛。隨師行佛。最",
    "X09n0240_076:0260a08": "上施佛。常月佛。饒益王佛。不動聚佛。普攝受佛。饒益",
    "X09n0240_076:0260a09": "慧佛。持壽佛。無滅佛。具足名稱佛。大威力佛。種種色",
    "X09n0240_076:0260a10": "相佛。無相慧佛。不動天佛。妙德難思佛。滿月佛。解脫",
    "X09n0240_076:0260a11": "月佛。無上王佛。希有身佛。梵供養佛。不瞬佛。順先古",
    "X09n0240_076:0260a12": "佛。最勝業佛。順法智佛。無勝天佛。不思議功德光佛。",
    "X09n0240_076:0260a13": "隨法行佛。無量賢佛。普隨順自在佛。最尊天佛。如是",
    "X09n0240_076:0260a14": "乃至樓至如來。在賢劫中於此三千大千世界當成",
    "X09n0240_076:0260a15": "佛者。悉為其母。如於此三千大千世界如是。於此世",
    "X09n0240_076:0260a16": "界海十方無量諸世界一切劫中諸有修行普賢行",
    "X09n0240_076:0260a17": "願為化一切諸眾生者。我自見身悉為其母。爾時善",
    "X09n0240_076:0260a18": "財童子白摩耶夫人言。大聖。得此解脫。經今幾時。答",
    "X09n0240_076:0260a19": "言。善男子。乃往古世過不可思議非最後身菩薩神",
    "X09n0240_076:0260a20": "通道眼所知劫數。爾時有劫名淨光。世界名須彌德。",
    "X09n0240_076:0260a21": "雖有諸山五趣雜居。然其國土眾寶所成。清淨莊嚴",
    "X09n0240_076:0260a22": "無諸穢惡。有千億四天下。有一四天下名師子幢。於",
    "X09n0240_076:0260a23": "中有八十億王城。有一王城名自在幢。有轉輪王名",
    "X09n0240_076:0260a24": "大威德。彼王城北有一道場名滿月光明。其道場神",
    "X09n0240_076:0260b01": "名曰慈德。時有菩薩名離垢幢。坐於道場將成正覺。",
    "X09n0240_076:0260b02": "有一惡魔名金色光。與其眷屬無量眾俱至菩薩所。",
    "X09n0240_076:0260b03": "彼大威德轉輪聖王。已得菩薩神通自在。化作兵眾",
    "X09n0240_076:0260b04": "其數倍多。圍繞道場。諸魔惶怖悉自奔散。故彼菩薩",
    "X09n0240_076:0260b05": "得成阿耨多羅三藐三菩提。時道場神見是事已。歡",
    "X09n0240_076:0260b06": "喜無量。便於彼王而生子想。頂禮佛足作是願言。此",
    "X09n0240_076:0260b07": "轉輪王在在生處乃至成佛。願我常得與其為母。作",
    "X09n0240_076:0260b08": "是願已。於此道場復曾供養十那由他佛。善男子。於",
    "X09n0240_076:0260b09": "汝意云何。彼道場神豈異人乎。我身是也。轉輪王者",
    "X09n0240_076:0260b10": "今世尊毗盧遮那是。我從於彼發願已來。此佛世尊",
    "X09n0240_076:0260b11": "於十方剎一切諸趣處處受生。種諸善根修菩薩行。",
    "X09n0240_076:0260b12": "教化成就一切眾生。乃至示現住最後身。念念普於",
    "X09n0240_076:0260b13": "一切世界示現菩薩受生神變。常為我子。我常為母。",
    "X09n0240_076:0260b14": "善男子。過去現在十方世界無量諸佛將成佛時。皆",
    "X09n0240_076:0260b15": "於臍中放大光明來照我身。及我所住宮殿屋宅。彼",
    "X09n0240_076:0260b16": "最後生我悉為母。善男子。我唯知此菩薩大願智幻",
    "X09n0240_076:0260b17": "解脫門。如諸菩薩摩訶薩具大悲藏。教化眾生常無",
    "X09n0240_076:0260b18": "厭足。以自在力一一毛孔示現無量諸佛神變。我今",
    "X09n0240_076:0260b19": "云何能知能說彼功德行。善男子。於此世界三十三",
    "X09n0240_076:0260b20": "天有王名正念。其王有女名天主光。汝詣彼問菩薩",
    "X09n0240_076:0260b21": "云何學菩薩行修菩薩道。時善財童子敬受其教。頭",
    "X09n0240_076:0260b22": "面作禮繞無數帀。戀慕瞻仰却行而退。",
    "X09n0240_076:0260b23": "爾時善財已受上三神之教。將見天后。而未見其",
    "X09n0240_076:0260b24": "人。乃先見大寶蓮華從地湧出。此華與前十定品",
    "X09n0240_076:0260c01": "中所現同。蓋等覺菩薩將成正覺。必先有大寶蓮",
    "X09n0240_076:0260c02": "華湧出。以為前相。有十六行餘經。明蓮華妙寶莊",
    "X09n0240_076:0260c03": "嚴之相。此表所證法界性淨無染。從地湧者。以表",
    "X09n0240_076:0260c04": "性淨萬行之因圓。從法性地而出現故。此乃依報",
    "X09n0240_076:0260c05": "後見天后在蓮華座上而坐。有無量眾圍繞。在彼",
    "X09n0240_076:0260c06": "座上於一切眾生前現淨色身。如此則摩耶非一",
    "X09n0240_076:0260c07": "身矣。當於何身見之耶。羅剎之言有徵矣。次所謂",
    "X09n0240_076:0260c08": "超三界色身已下有四十種身。有二十七行餘經。",
    "X09n0240_076:0260c09": "其實所現之身萬類難思。此略舉耳。次下云。行於",
    "X09n0240_076:0260c10": "平等檀波羅蜜等。其明身業。有十九行半經。先明",
    "X09n0240_076:0260c11": "六度之行。次修習一切如來下明二嚴之行。結云",
    "X09n0240_076:0260c12": "為一切菩薩之母。示其本行。次下爾時善財見摩",
    "X09n0240_076:0260c13": "耶夫人所現種種身。善財亦現爾許身。於一切處",
    "X09n0240_076:0260c14": "摩耶前。恭敬禮拜。此羅剎之言又徵矣。善財不唯",
    "X09n0240_076:0260c15": "現爾許身。亦即證得無量三昧。從三昧起。乃繞摩",
    "X09n0240_076:0260c16": "耶合掌而立。乃諮問所以。白言大聖。文殊師利菩",
    "X09n0240_076:0260c17": "薩教我發菩提心。求善知識。漸來至此。願為我說",
    "X09n0240_076:0260c18": "學菩薩行。而得成就。摩耶答言。佛子。我已成就菩",
    "X09n0240_076:0260c19": "薩大願智幻解脫門。此正授法界。下顯用云。由此",
    "X09n0240_076:0260c20": "解脫。是故我常為菩薩母。如我於此閻浮提中迦",
    "X09n0240_076:0260c21": "毗羅城淨飯王家而生悉達太子所現神變。乃至",
    "X09n0240_076:0260c22": "盡此世界海。毗盧遮那如來。皆入我身。示現神變。",
    "X09n0240_076:0260c23": "我於淨飯王宮。菩薩將欲出生之時。身諸毛孔咸",
    "X09n0240_076:0260c24": "放光明。光中普現一切菩薩受生神變。及見出家",
    "X09n0240_076:0261a01": "八相成道。轉正法輪。及往昔修行。乃至入般涅槃。",
    "X09n0240_076:0261a02": "靡不皆見。彼菩薩光明入我身時。我身即同虗空。",
    "X09n0240_076:0261a03": "悉能容受十方菩薩受生宮殿。此上有十六行半",
    "X09n0240_076:0261a04": "經。敘身能容剎海菩薩受生難思議境界。謂身不",
    "X09n0240_076:0261a05": "大而容十方無盡法界。次下正明釋迦入胎自在",
    "X09n0240_076:0261a06": "之相。云爾時菩薩從兜率天將降神時。有十佛剎",
    "X09n0240_076:0261a07": "微塵數同願同行菩薩。及八部世主宮殿等神變",
    "X09n0240_076:0261a08": "之事。俱來入我腹中。遊行自在。或以三千大千世",
    "X09n0240_076:0261a09": "界而為一步。或以不可說佛剎微塵數世界而為",
    "X09n0240_076:0261a10": "一步。又念念中十方不可說世界諸如來菩薩諸",
    "X09n0240_076:0261a11": "天海會道場皆入我身。而我腹中悉能容受。亦不",
    "X09n0240_076:0261a12": "迫窄。如此四天下閻浮提中菩薩受生我為其母。",
    "X09n0240_076:0261a13": "三千大千世界閻浮提悉亦如是。結云。皆以大願",
    "X09n0240_076:0261a14": "智幻莊嚴解脫門故。此上有三十七行半經。敘菩",
    "X09n0240_076:0261a15": "薩受生摩耶腹中廣大之事。以明大願智幻解脫",
    "X09n0240_076:0261a16": "之業用。次下取摩耶不獨今為佛母。即往昔無量",
    "X09n0240_076:0261a17": "諸佛我皆為母。如此賢劫之中。過去三佛。及釋迦",
    "X09n0240_076:0261a18": "我為其母。即未來彌勒。乃至千佛。我自見身悉為",
    "X09n0240_076:0261a19": "其母。如是有五十行餘經。敘為其母。總之十方三",
    "X09n0240_076:0261a20": "世一切諸佛皆為其母。故結云。世界海十方無量",
    "X09n0240_076:0261a21": "諸世界。凡有諸佛皆為其母。此皆乘大願智幻解",
    "X09n0240_076:0261a22": "脫之大用也。爾時善財童子。聞上所說。乃白摩耶",
    "X09n0240_076:0261a23": "夫人言。大聖。得此解脫經今幾時。此窮法界根源",
    "X09n0240_076:0261a24": "也。摩耶答言。乃往古世過唯佛眼所知劫數。爾時",
    "X09n0240_076:0261b01": "有劫名淨光。有世界名須彌德。時四天下有一王",
    "X09n0240_076:0261b02": "城。有轉輪王名大威德。彼王城北有一道場。其道",
    "X09n0240_076:0261b03": "場神名曰慈德。時有菩薩名離垢幢。坐於道場將",
    "X09n0240_076:0261b04": "成正覺。時有一惡魔。與無量眾俱至菩薩所。欲興",
    "X09n0240_076:0261b05": "破害。時大威德轉輪王。已得神通。化作兵眾。圍繞",
    "X09n0240_076:0261b06": "道場。諸魔惶怖悉自奔散。故彼菩薩得成菩提。時",
    "X09n0240_076:0261b07": "道場神見是事已。歡喜無量。便於彼王而生子想。",
    "X09n0240_076:0261b08": "作是願言。此轉輪王在在生處。乃至成佛。我願為",
    "X09n0240_076:0261b09": "母。作是願已。於此道場復曾供養十那由他佛。善",
    "X09n0240_076:0261b10": "男子。彼道場神我身是也。彼轉輪王今毗盧遮那",
    "X09n0240_076:0261b11": "是。我從發願已來。此佛世尊。於十方剎處處受生",
    "X09n0240_076:0261b12": "常為我子。我常為母。善男子。過去現在十方世界",
    "X09n0240_076:0261b13": "無量諸佛將成佛時。皆於臍中放光來照我身。最",
    "X09n0240_076:0261b14": "後生身我悉為母。此上敘法界根源。有二十二行",
    "X09n0240_076:0261b15": "經。謂前來為佛生時之母。乃是願母。此明為佛成",
    "X09n0240_076:0261b16": "道時母。即是智母。足見一念願力窮劫不昧也。下",
    "X09n0240_076:0261b17": "謙己推勝云。善男子。我唯知此菩薩大願智幻解",
    "X09n0240_076:0261b18": "脫而已。如諸佛子具大悲藏。教化眾生。常無厭足。",
    "X09n0240_076:0261b19": "乃至一一毛孔示現無量諸佛神變。我何能知。乃",
    "X09n0240_076:0261b20": "指後友云。此世界有三十三天。有王名正念。有女",
    "X09n0240_076:0261b21": "名天主光。汝可往問。當為汝說。時善財頂禮。却行",
    "X09n0240_076:0261b22": "而退。",
    "X09n0240_076:0261b23": "遂往天宮見彼天女。禮足圍繞合掌前住。白言聖者。",
    "X09n0240_076:0261b24": "我已先發阿耨多羅三藐三菩提心。而未知菩薩云",
    "X09n0240_076:0261c01": "何學菩薩行。云何修菩薩道。我聞聖者善能誘誨。願",
    "X09n0240_076:0261c02": "為我說。天女答言。善男子。我得菩薩解脫名無礙念",
    "X09n0240_076:0261c03": "清淨莊嚴。善男子。我以此解脫力憶念過去有最勝",
    "X09n0240_076:0261c04": "劫名青蓮華。我於彼劫中供養恒河沙數諸佛如來。",
    "X09n0240_076:0261c05": "彼諸如來從初出家。我皆瞻奉守護供養。造僧伽藍",
    "X09n0240_076:0261c06": "營辦什物。又彼諸佛從為菩薩住母胎時。誕生之時。",
    "X09n0240_076:0261c07": "行七步時。大師子吼時。住童子位在宮中時。向菩提",
    "X09n0240_076:0261c08": "樹成正覺時。轉正法輪現佛神變。教化調伏眾生之",
    "X09n0240_076:0261c09": "時。如是一切諸所作事。從初發心乃至法盡。我皆明",
    "X09n0240_076:0261c10": "憶無有遺餘。常現在前念持不忘。又憶過去劫名善",
    "X09n0240_076:0261c11": "地。我於彼供養十恒河沙數諸佛如來。又過去劫名",
    "X09n0240_076:0261c12": "為妙德。我於彼供養一佛世界微塵數諸佛如來。又",
    "X09n0240_076:0261c13": "劫名無所得。我於彼供養八十四億百千那由他諸",
    "X09n0240_076:0261c14": "佛如來。又劫名善光。我於彼供養閻浮提微塵數諸",
    "X09n0240_076:0261c15": "佛如來。又劫名無量光。我於彼供養二十恒河沙數",
    "X09n0240_076:0261c16": "諸佛如來。又劫名最勝德。我於彼養一恒河沙數諸",
    "X09n0240_076:0261c17": "佛如來。又劫名善悲。我於彼供養八十恒河沙數諸",
    "X09n0240_076:0261c18": "佛如來。又劫名勝遊。我於彼供養六十恒河沙數諸",
    "X09n0240_076:0261c19": "佛如來。又劫名妙月。我於彼供養七十恒河沙數諸",
    "X09n0240_076:0261c20": "佛如來。善男子。如是憶念恒河沙劫。我常不捨諸佛",
    "X09n0240_076:0261c21": "如來應正等覺。從彼一切諸如來所。聞此無礙念清",
    "X09n0240_076:0261c22": "淨莊嚴菩薩解脫。受持修行恒不忘失。如是先劫所",
    "X09n0240_076:0261c23": "有如來。從初菩薩乃至法盡一切所作。我以淨嚴解",
    "X09n0240_076:0261c24": "脫之力。皆隨憶念明了現前。持而順行曾無懈廢。善",
    "X09n0240_076:0262a01": "男子。我唯知此無礙念清淨解脫。如諸菩薩摩訶薩",
    "X09n0240_076:0262a02": "出生死夜朗然明徹。永離癡冥未嘗惛寐。心無諸蓋",
    "X09n0240_076:0262a03": "身行輕安。於諸法性清淨覺了。成就十力開悟羣生。",
    "X09n0240_076:0262a04": "而我云何能知能說彼功德行。善男子。迦毗羅城有",
    "X09n0240_076:0262a05": "童子師名曰徧友。行詣彼問菩薩云何學菩薩行修",
    "X09n0240_076:0262a06": "菩薩道。時善財童子。以聞法故歡喜踊躍。不思議善",
    "X09n0240_076:0262a07": "根自然增廣。頂禮其足。繞無數帀。辭退而去。",
    "X09n0240_076:0262a08": "第二善財受摩耶教。直往天宮。參天主光。言天主",
    "X09n0240_076:0262a09": "光者。謂悲智勝用光淨自在。破暗義故。故法門名",
    "X09n0240_076:0262a10": "無礙清淨念。初一句即依教趣求。見天主光下即",
    "X09n0240_076:0262a11": "見敬諮問。陳已發心。問修菩薩行。天主答言。我得",
    "X09n0240_076:0262a12": "菩薩解脫名無礙念清淨莊嚴。此正示法界。言無",
    "X09n0240_076:0262a13": "礙等者。謂以一念無礙智。普觀三世無不明現。而",
    "X09n0240_076:0262a14": "無去來今為無礙念。不離異念為清淨念。念佛功",
    "X09n0240_076:0262a15": "德有益悲智。故曰莊嚴。然善財所參知識。最初德",
    "X09n0240_076:0262a16": "雲。即示以念佛法門。是則所歷知識所授法門皆",
    "X09n0240_076:0262a17": "入佛境界之方便。及十地因終。所入等覺乃生佛",
    "X09n0240_076:0262a18": "之母。雖則明證佛由己成。尚有出生不無去來之",
    "X09n0240_076:0262a19": "相。但存出沒去來之見。則念不清淨。今天主明見",
    "X09n0240_076:0262a20": "過恒河沙劫微塵數佛。我皆供養承事。所受法門",
    "X09n0240_076:0262a21": "乃至盡法界一切所作。我皆隨順憶念明了現前。",
    "X09n0240_076:0262a22": "持而順行。如是則佛身常住不滅。時無古今去來。",
    "X09n0240_076:0262a23": "分明了了。現前不昧。此為真實念佛法門。故為無",
    "X09n0240_076:0262a24": "礙念清淨莊嚴解脫。是總會念佛之成功。故此善",
    "X09n0240_076:0262b01": "友法門當等覺初心。為成佛之妙行也。所述憶念",
    "X09n0240_076:0262b02": "多劫多佛。有二十二行經。則已示法門之業用。乃",
    "X09n0240_076:0262b03": "謙己推勝云。我唯知此無礙念清淨解脫而已。如",
    "X09n0240_076:0262b04": "諸菩薩出生死夜朗然明徹。永離痴冥。未嘗惛寐。",
    "X09n0240_076:0262b05": "乃至於諸法性清淨覺了。此示離念清淨朗然大",
    "X09n0240_076:0262b06": "覺之地。我何能知。乃指後友云。迦毗羅城有童子",
    "X09n0240_076:0262b07": "之師名曰徧友。汝可往問。當為汝說。時善財童子",
    "X09n0240_076:0262b08": "以聞法故。不思議善根自然增廣。頂禮瞻仰。辭退",
    "X09n0240_076:0262b09": "而去。",
    "X09n0240_076:0262b10": "從天宮下漸向彼城。至徧友所禮足圍繞。合掌恭敬",
    "X09n0240_076:0262b11": "於一面立。白言聖者。我已先發阿耨多羅三藐三菩",
    "X09n0240_076:0262b12": "提心。而未知菩薩云何學菩薩行。云何修菩薩道。我",
    "X09n0240_076:0262b13": "聞聖者善能誘誨。願為我說。徧友答言。善男子。此有",
    "X09n0240_076:0262b14": "童子名善知眾藝。學菩薩字智。汝可問之。當為汝說。",
    "X09n0240_076:0262b15": "爾時善財即至其所。頭頂禮敬。於一面立。白言聖者。",
    "X09n0240_076:0262b16": "我已先發阿耨多羅三藐三菩提心。而未知菩薩云",
    "X09n0240_076:0262b17": "何學菩薩行。云何修菩薩道。我聞聖者善能誘誨。願",
    "X09n0240_076:0262b18": "為我說。時彼童子告善財言。善男子。我得菩薩解脫",
    "X09n0240_076:0262b19": "名善知眾藝。我恒唱持此之字母。",
    "X09n0240_076:0262b20": "第三善財聞天主教。增廣善根。漸向迦毗羅城至",
    "X09n0240_076:0262b21": "徧友所。見敬諮問。陳已發心。請問修菩薩行。徧友",
    "X09n0240_076:0262b22": "答言。此有童子名善知眾藝。學菩薩字智。汝可往",
    "X09n0240_076:0262b23": "問。徧友為童子師者楞伽云。宗通自修行。說通示",
    "X09n0240_076:0262b24": "童蒙。故此善友為童子師。意表等覺已前一往法",
    "X09n0240_076:0262c01": "門未離言語文字相故。徧友不說者。意表言語道",
    "X09n0240_076:0262c02": "斷說本無說故。然自不說而又指眾藝說者。意表",
    "X09n0240_076:0262c03": "雖復不依言語道亦復不著無言說故。故下眾藝",
    "X09n0240_076:0262c04": "所說四十二字。皆入般若波羅蜜門。正顯了悟言",
    "X09n0240_076:0262c05": "說。皆不可得。意在離言方入果海。意雖果海離言。",
    "X09n0240_076:0262c06": "要因言以入故也。此義疏未發明。但云徧友不說。",
    "X09n0240_076:0262c07": "略有四義。一與眾藝法門同故。二法有所付顯流",
    "X09n0240_076:0262c08": "通故。三表一切法門體無二故。四表無所得方為",
    "X09n0240_076:0262c09": "得故。四雖正義以當文字師。義應含有故。疏稱眾",
    "X09n0240_076:0262c10": "藝為幻智字母善知識。時彼童子告善財言。我得",
    "X09n0240_076:0262c11": "菩薩解脫。名善知眾藝。言知眾藝者。不但字母。謂",
    "X09n0240_076:0262c12": "世間一切語言資生業等。皆順正法。而與實相不",
    "X09n0240_076:0262c13": "相違背。此即正授法界。下顯業用云。我恒唱持此",
    "X09n0240_076:0262c14": "之字母。謂字母乃眾藝之勝。書說之本故。然四十",
    "X09n0240_076:0262c15": "二字。皆言入般若波羅蜜門者。以從字入於無相",
    "X09n0240_076:0262c16": "之門。字義為門。以語能顯義故。故毗盧經中。皆言",
    "X09n0240_076:0262c17": "不可得智。無所得。即般若故。又文殊五字經云。受",
    "X09n0240_076:0262c18": "持此陀羅尼。即入一切法平等。速得成就摩訶般",
    "X09n0240_076:0262c19": "若。纔誦一遍。如持八萬四千法藏。向下具引疏文",
    "X09n0240_076:0262c20": "釋之。以備觀覽。",
    "X09n0240_076:0262c21": "唱阿字時。入般若波羅蜜門。名以菩薩威力入無差",
    "X09n0240_076:0262c22": "別境界。",
    "X09n0240_076:0262c23": "一阿字者。是無生義。以無生之理。統該萬法。故云",
    "X09n0240_076:0262c24": "無差別。而菩薩得此無生。則能達諸法空。斷一切",
    "X09n0240_076:0263a01": "障。故云威力。",
    "X09n0240_076:0263a02": "唱多字時。入般若波羅蜜門。名無邊差別門。",
    "X09n0240_076:0263a03": "二多字者。彼五字經當囉字。是清淨無染離垢義。",
    "X09n0240_076:0263a04": "今云多者。毗盧經釋多云如如解脫。金剛頂云。如",
    "X09n0240_076:0263a05": "如不可得故。謂如即無邊差別故。如不可得。囉多",
    "X09n0240_076:0263a06": "二字。字形相近。聲相濫故。今順多釋。",
    "X09n0240_076:0263a07": "唱波字時。入般若波羅蜜門名普照法界。",
    "X09n0240_076:0263a08": "三波字者。五字經云。亦無第一義諦。諸法平等。謂",
    "X09n0240_076:0263a09": "真俗雙亡是真法界。諸法平等即是普照。",
    "X09n0240_076:0263a10": "唱者字時。入般若波羅蜜門名普輪斷差別。",
    "X09n0240_076:0263a11": "四者字者謂諸法無有諸行。謂諸行既空。故徧摧",
    "X09n0240_076:0263a12": "差別。",
    "X09n0240_076:0263a13": "唱那字時。入般若波羅蜜門名得無依無上。",
    "X09n0240_076:0263a14": "五那字者。謂諸法無有性相。言說文字皆不可得。",
    "X09n0240_076:0263a15": "謂性相雙亡故無所依。能所雙亡是謂無上。此上",
    "X09n0240_076:0263a16": "五字即文殊五字心呪。結歸觀心云。汝知是要當",
    "X09n0240_076:0263a17": "觀是心本來清淨。無染無著。離我我所分別之相。",
    "X09n0240_076:0263a18": "唱邏字時。入般若波羅蜜門名離依止無垢。",
    "X09n0240_076:0263a19": "六邏字者。悟一切法離世間故。愛支因緣永不現",
    "X09n0240_076:0263a20": "故。離世故無依。愛不現故無垢。",
    "X09n0240_076:0263a21": "唱柁(音輕呼)字時。入般若波羅蜜門名不退轉方便。",
    "X09n0240_076:0263a22": "七柁字者。悟一切法調伏寂靜。真如平等無分別",
    "X09n0240_076:0263a23": "故。方為不退轉方便。",
    "X09n0240_076:0263a24": "唱婆字時。入般若波羅蜜門名金剛場。",
    "X09n0240_076:0263b01": "八婆字者。悟一切法離縛解故方入金剛。",
    "X09n0240_076:0263b02": "唱荼字時。入般若波羅蜜門名曰普輪。",
    "X09n0240_076:0263b03": "九荼字者。悟一切法離熱矯穢。得清涼故。是普摧",
    "X09n0240_076:0263b04": "義。",
    "X09n0240_076:0263b05": "唱沙字時。入般若波羅蜜門名為海藏。",
    "X09n0240_076:0263b06": "十沙字者。悟一切法無罣礙故如海含像。",
    "X09n0240_076:0263b07": "唱嚩字時。入般若波羅蜜門名普生安住。",
    "X09n0240_076:0263b08": "十一嚩字者。悟一切法言語道斷。故能徧安住。",
    "X09n0240_076:0263b09": "唱哆字時。入般若波羅蜜門名圓滿光。",
    "X09n0240_076:0263b10": "十二哆字者。悟一切法真不動故。不動則圓滿發",
    "X09n0240_076:0263b11": "光。",
    "X09n0240_076:0263b12": "唱也字時。入般若波羅蜜門名差別積聚。",
    "X09n0240_076:0263b13": "十三也字者。悟一切法真實不生故。則諸乘差別",
    "X09n0240_076:0263b14": "積聚皆不可得。",
    "X09n0240_076:0263b15": "唱瑟吒字時。入般若波羅蜜門名普光明息煩惱。",
    "X09n0240_076:0263b16": "十四瑟吒字者。悟一切法制伏任持相不可得。普",
    "X09n0240_076:0263b17": "光明即能制伏。任持煩惱即所制伏。息即伏義。",
    "X09n0240_076:0263b18": "唱迦字時。入般若波羅蜜門名無差別雲。",
    "X09n0240_076:0263b19": "十五迦字者悟一切法作者不可得。則作業如雲。",
    "X09n0240_076:0263b20": "皆無差別。",
    "X09n0240_076:0263b21": "唱娑字時。入般若波羅蜜門名降霔大雨。",
    "X09n0240_076:0263b22": "十六娑字者。悟一切法即得平等。性不可得。",
    "X09n0240_076:0263b23": "唱麼字時入般若波羅蜜門名大流湍激眾峰齊峙。",
    "X09n0240_076:0263b24": "十七麼字者。悟一切法我所性不可得。大流等者。",
    "X09n0240_076:0263c01": "謂我慢則生死長流。湍馳奔激。我慢高舉。若眾峰",
    "X09n0240_076:0263c02": "齊峙。皆我所執故。",
    "X09n0240_076:0263c03": "唱伽字時。入般若波羅蜜門名普安立。",
    "X09n0240_076:0263c04": "十八伽字者。即悟一切法行取性不可得。言安立",
    "X09n0240_076:0263c05": "者。以行取故而能安立。",
    "X09n0240_076:0263c06": "唱他字時。入般若波羅蜜門名真如平等藏。",
    "X09n0240_076:0263c07": "十九他字者。即是悟一切法處所性不可得。以真",
    "X09n0240_076:0263c08": "如平等。是一切法所依處所故。",
    "X09n0240_076:0263c09": "唱社字時。入般若波羅蜜門名入世間海清淨。",
    "X09n0240_076:0263c10": "二十社字者。即悟一切法能所生起不可得。以有",
    "X09n0240_076:0263c11": "能有所是世間海故。",
    "X09n0240_076:0263c12": "唱鎻字時。入般若波羅蜜門名念一切佛莊嚴。",
    "X09n0240_076:0263c13": "二十一鎻字者。即悟安隱性不可得。以念佛莊嚴",
    "X09n0240_076:0263c14": "最安隱故。",
    "X09n0240_076:0263c15": "唱柁字時。入般若波羅蜜門名觀察簡擇一切法聚。",
    "X09n0240_076:0263c16": "二十二柁字者。別譯為馱字。即悟一切法能持界",
    "X09n0240_076:0263c17": "性不可得。以簡法聚。即能持界性故。",
    "X09n0240_076:0263c18": "唱奢字時。入般若波羅蜜門名隨順一切佛教輪光",
    "X09n0240_076:0263c19": "明。",
    "X09n0240_076:0263c20": "二十三奢字者。即悟一切法寂靜性不可得。以寂",
    "X09n0240_076:0263c21": "靜別順佛教故。",
    "X09n0240_076:0263c22": "唱佉字時。入般若波羅蜜門名修因地智慧藏。",
    "X09n0240_076:0263c23": "二十四佉字者。即悟一切法如虗空性不可得。以",
    "X09n0240_076:0263c24": "智慧如空。故能含藏。",
    "X09n0240_076:0264a01": "唱叉字時。入般若波羅蜜門名息諸業海藏。",
    "X09n0240_076:0264a02": "二十五叉字者。即悟一切法盡性不可得。謂業海",
    "X09n0240_076:0264a03": "深廣。無不包含。故名為藏。",
    "X09n0240_076:0264a04": "唱娑哆字時。入般若波羅蜜門名蠲諸惑障開淨光",
    "X09n0240_076:0264a05": "明。",
    "X09n0240_076:0264a06": "二十六娑哆字者。即悟一切法任持處非處。令不",
    "X09n0240_076:0264a07": "動性不可得。以惑障為非處。開淨光明為其處。此",
    "X09n0240_076:0264a08": "以離障真空。為如實處。",
    "X09n0240_076:0264a09": "唱壤字時。入般若波羅蜜門名作世間智慧門。",
    "X09n0240_076:0264a10": "二十七壤字者。別譯為孃字謂即悟一切法能知",
    "X09n0240_076:0264a11": "性不可得。能知為智慧。所知為門。",
    "X09n0240_076:0264a12": "唱曷攞哆字時。入般若波羅蜜門名生死境界智慧",
    "X09n0240_076:0264a13": "輪。",
    "X09n0240_076:0264a14": "二十八曷攞哆字者。即悟一切法執著義性不可",
    "X09n0240_076:0264a15": "得。謂執著為生死境。義即智慧輪。以執著生死。是",
    "X09n0240_076:0264a16": "智慧所觀境。",
    "X09n0240_076:0264a17": "唱婆字時。入般若波羅蜜門名一切智宮殿圓滿莊",
    "X09n0240_076:0264a18": "嚴。",
    "X09n0240_076:0264a19": "二十九婆字者。即悟一切法可破壞性不可得。圓",
    "X09n0240_076:0264a20": "滿之言。不空譯為道場。謂宮殿道場莊嚴從緣故",
    "X09n0240_076:0264a21": "可破壞。即非莊嚴故不可得。",
    "X09n0240_076:0264a22": "唱車字時。入般若波羅蜜門名修行方便藏各別圓",
    "X09n0240_076:0264a23": "滿。",
    "X09n0240_076:0264a24": "三十車字者。別譯為縒。即悟一切法欲樂覆性不",
    "X09n0240_076:0264b01": "可得。既方便隨喜樂。故各別圓滿。則覆性不可得。",
    "X09n0240_076:0264b02": "唱娑麼字時。入般若波羅蜜門名隨十方現見諸佛。",
    "X09n0240_076:0264b03": "三十一娑麼字者。即悟一切法可憶念性不可得。",
    "X09n0240_076:0264b04": "唱訶婆字時。入般若波羅蜜門名觀察一切無緣眾",
    "X09n0240_076:0264b05": "生。方便攝受令出生無礙力。",
    "X09n0240_076:0264b06": "三十二訶婆字者。別譯為訶嚩。即悟一切法可呼",
    "X09n0240_076:0264b07": "召性不可得。謂無緣召令有緣故。",
    "X09n0240_076:0264b08": "唱縒字時。入般若波羅蜜門名修行趣入一切功德",
    "X09n0240_076:0264b09": "海。",
    "X09n0240_076:0264b10": "三十三縒字者。即悟一切法勇徤性不可得。以勇",
    "X09n0240_076:0264b11": "徤方能修入功德。",
    "X09n0240_076:0264b12": "唱伽字時。入般若波羅蜜門名一切法雲堅固海藏。",
    "X09n0240_076:0264b13": "三十四伽字者。即悟一切法厚平等性不可得。謂",
    "X09n0240_076:0264b14": "如地之厚。平等能持。亦能含藏如海平等。能持能",
    "X09n0240_076:0264b15": "包。雲雨說法。以不可得。故能持能含。",
    "X09n0240_076:0264b16": "唱吒字時。入般若波羅蜜門名隨願普見十方諸佛。",
    "X09n0240_076:0264b17": "三十五吒字者。別譯為姹字。即悟一切法積集性",
    "X09n0240_076:0264b18": "不可得。謂積集念佛故能普見。",
    "X09n0240_076:0264b19": "唱拏字時。入般若波羅蜜門名觀察字輪。有無盡諸",
    "X09n0240_076:0264b20": "億字。",
    "X09n0240_076:0264b21": "三十六拏字者。即悟一切法離諸喧諍。無往無來",
    "X09n0240_076:0264b22": "行住坐臥性不可得。謂以常觀字輪。謂眾生空法",
    "X09n0240_076:0264b23": "空故。",
    "X09n0240_076:0264b24": "唱娑頗字時。入般若波羅門名化眾生究竟處。",
    "X09n0240_076:0264c01": "三十七娑頗字者。別譯但云頗。即悟一切法徧滿",
    "X09n0240_076:0264c02": "果報不可得。謂化眾生究竟。方為徧滿果報。因果",
    "X09n0240_076:0264c03": "俱空。方為圓滿。",
    "X09n0240_076:0264c04": "唱娑迦字時。入般若波羅蜜門名廣大藏無礙辯光",
    "X09n0240_076:0264c05": "明輪徧照。",
    "X09n0240_076:0264c06": "三十八娑迦字者。別譯為塞迦。悟一切法積聚蘊",
    "X09n0240_076:0264c07": "性不可得。謂蘊積為廣大藏。無礙光輪所積蘊也。",
    "X09n0240_076:0264c08": "唱也娑字時。入般若波羅蜜門名宣說一切佛法境",
    "X09n0240_076:0264c09": "界。",
    "X09n0240_076:0264c10": "三十九也娑字者。即悟一切法衰老性相不可得。",
    "X09n0240_076:0264c11": "謂衰老性即佛法境界。",
    "X09n0240_076:0264c12": "唱室者字時。入般若波羅蜜門名於一切眾生界法",
    "X09n0240_076:0264c13": "雷徧吼。",
    "X09n0240_076:0264c14": "四十室者字者。別譯為室左。即悟一切法聚積足",
    "X09n0240_076:0264c15": "跡不可得。謂聚集即一切眾生。法雷即是足跡。足",
    "X09n0240_076:0264c16": "即能行。因行有跡。跡為所行。法雷徧吼。即行法也。",
    "X09n0240_076:0264c17": "唱佗字時。入般若波羅蜜門名以無我法開曉眾生。",
    "X09n0240_076:0264c18": "四十一佗字者。即悟一切法相驅迫性不可得。謂",
    "X09n0240_076:0264c19": "以無我曉之。即為驅迫令至彼岸。若約表位。此當",
    "X09n0240_076:0264c20": "等覺法身欲滿。始本欲齊。故亡二岸。",
    "X09n0240_076:0264c21": "唱陀字時。入般若波羅蜜門名一切法輪差別藏。",
    "X09n0240_076:0264c22": "四十二陀字者。即悟一切法究竟處不可得。言差",
    "X09n0240_076:0264c23": "別藏者。謂此究竟處含藏一切法輪。亦是一切法",
    "X09n0240_076:0264c24": "輪歸極之處。約表位當妙覺。是一切法究竟邊際。",
    "X09n0240_076:0265a01": "盡其處所。以無所得故得菩提故也。上皆疏義。",
    "X09n0240_076:0265a02": "補義云。上之字母。皆言入般若波羅蜜門。而等覺",
    "X09n0240_076:0265a03": "位善友說此字母法門者。意在離文字相。離心緣",
    "X09n0240_076:0265a04": "相。乃至離一切相乃能入妙。證一法界心之源也。",
    "X09n0240_076:0265a05": "何以明之。謂字母者。乃言語文字之本也。以我娑",
    "X09n0240_076:0265a06": "婆以言語音聞而為教體。不但佛法。即一切世間",
    "X09n0240_076:0265a07": "出世間法。凡有詮表。皆是言語文字。然此文字。蓋",
    "X09n0240_076:0265a08": "從一真法界所流故。故十法界凡聖之法。種種語",
    "X09n0240_076:0265a09": "言。總不出此四十二字為母。即今華嚴所演無盡",
    "X09n0240_076:0265a10": "法界。四十二位行布圓融因果法門總不出語音",
    "X09n0240_076:0265a11": "音聲所表。故以四十二字。總攝四十二位法門。然",
    "X09n0240_076:0265a12": "果海離言。要離言乃可證入。故善財參至因位已",
    "X09n0240_076:0265a13": "極。必要忘言頓證。故此四十二字。一一皆云入般",
    "X09n0240_076:0265a14": "若波羅蜜門。然此般若究竟。為佛根本果智。疏引",
    "X09n0240_076:0265a15": "二經釋入般若。皆以不可得釋之。以不可得乃得",
    "X09n0240_076:0265a16": "菩提。是為入法界之究竟歸極之處。以唱此字母。",
    "X09n0240_076:0265a17": "乃是引入般若之門。非是字為般若也。法界重玄",
    "X09n0240_076:0265a18": "之義妙極於此。有志大法門者請深觀之。",
    "X09n0240_076:0265a19": "善男子。我唱如是字母時。此四十二般若波羅蜜門",
    "X09n0240_076:0265a20": "為首。入無量無數般若波羅蜜門。善男子。我唯知此",
    "X09n0240_076:0265a21": "善知眾藝菩薩解脫。如諸菩薩摩訶薩能於一切世",
    "X09n0240_076:0265a22": "出世間善巧之法。以智通達到於彼岸。殊方異藝咸",
    "X09n0240_076:0265a23": "綜無遺。文字算數蘊其深解。醫方呪術善療眾病。有",
    "X09n0240_076:0265a24": "諸眾生鬼魅所持。怨憎呪詛。惡星變怪。死屍奔逐。顛",
    "X09n0240_076:0265b01": "癎羸瘦。種種諸疾。咸能救之使得痊愈。又善別知金",
    "X09n0240_076:0265b02": "玉珠貝。珊瑚瑠璃。摩尼硨磲。雞薩羅等一切寶藏出",
    "X09n0240_076:0265b03": "生之處。品類不同。價直多少。村營鄉邑大小都城。宮",
    "X09n0240_076:0265b04": "殿園苑。巖泉藪澤。凡是一切人眾所居。菩薩咸能隨",
    "X09n0240_076:0265b05": "方攝護。又善觀察天文地理。人相吉凶。鳥獸音聲。雲",
    "X09n0240_076:0265b06": "霞氣候。年糓豐儉。國土安危。如是世間所有技藝。莫",
    "X09n0240_076:0265b07": "能該練盡其源本。又能分別出世之法。正名辯義。觀",
    "X09n0240_076:0265b08": "察體相。隨順修行。智入其中。無疑無礙。無愚暗。無頑",
    "X09n0240_076:0265b09": "鈍。無憂惱。無沉沒。無不現證。而我云何能知能說彼",
    "X09n0240_076:0265b10": "功德行。善男子。此摩竭提國有一聚落。彼中有城名",
    "X09n0240_076:0265b11": "婆呾那。有優婆夷號曰賢勝。汝詣彼問菩薩云何學",
    "X09n0240_076:0265b12": "菩薩行修菩薩道。時善財童子。頭面敬禮知藝之足。",
    "X09n0240_076:0265b13": "繞無數帀。戀仰辭去。",
    "X09n0240_076:0265b14": "眾藝為善財唱如是字母時。乃云此四十二般。若",
    "X09n0240_076:0265b15": "波羅蜜門為首。入無量無數波羅蜜門。謂表四十",
    "X09n0240_076:0265b16": "二位。諸位圓融。明初阿具後諸字一一法門。以法",
    "X09n0240_076:0265b17": "門無量。故文字亦無量。一一不可得。故般若門亦",
    "X09n0240_076:0265b18": "無量無數。法門結證於此。乃謙推云。我唯知此善",
    "X09n0240_076:0265b19": "知眾藝解脫而已。如諸菩薩於一切世間善巧之",
    "X09n0240_076:0265b20": "法。以智通達到於彼岸。乃至殊方異藝世間所有",
    "X09n0240_076:0265b21": "技藝莫不該練盡其本源。出世間法。正名辯義。無",
    "X09n0240_076:0265b22": "不現證等。我何能知。乃指後友云。此摩竭提國有",
    "X09n0240_076:0265b23": "一聚落。有城名婆呾那。彼有優婆夷名曰賢勝。汝",
    "X09n0240_076:0265b24": "可往問。當為汝說。時善財童子。戀仰辭去。",
    "X09n0240_076:0265c01": "向聚落城至賢勝所。禮足圍繞合掌恭敬。於一面立。",
    "X09n0240_076:0265c02": "白言聖者。我已先發阿耨多羅三藐三菩提心。而未",
    "X09n0240_076:0265c03": "知菩薩云學菩薩行。云何修菩薩道。我聞聖者善能",
    "X09n0240_076:0265c04": "誘誨。願為我說。賢勝答言。善男子。我得菩薩解脫名",
    "X09n0240_076:0265c05": "無依處道場。既自開解復為人說。又得無盡三昧。非",
    "X09n0240_076:0265c06": "彼三昧法有盡無盡。以能出生一切智性眼無盡故。",
    "X09n0240_076:0265c07": "又能出生一切智性耳無盡故。又能出生一切智性",
    "X09n0240_076:0265c08": "鼻無盡故。又能出生一切智性舌無盡故。又能出生",
    "X09n0240_076:0265c09": "一切智性身無盡故。又能出生一切智性意無盡故。",
    "X09n0240_076:0265c10": "又能出生一切智性功德波濤無盡故。又能出生一",
    "X09n0240_076:0265c11": "切智性智慧光明無盡故。又能出生一切智性速疾",
    "X09n0240_076:0265c12": "神通無盡故。善男子。我唯知此無依處道場解脫。如",
    "X09n0240_076:0265c13": "諸菩薩摩訶薩一切無著功德行。而我云何盡能知",
    "X09n0240_076:0265c14": "說。善男子。南方有城名為沃田。彼有長者名堅固解",
    "X09n0240_076:0265c15": "脫。汝可往問菩薩云何學菩薩行修菩薩道。爾時善",
    "X09n0240_076:0265c16": "財禮賢勝足。繞無數帀。戀慕瞻仰。辭退南行。",
    "X09n0240_076:0265c17": "第四善財受眾藝教。往參賢勝優婆夷。為幻智無",
    "X09n0240_076:0265c18": "依善友。至已見敬。陳已發心。諮問法要。時賢勝答",
    "X09n0240_076:0265c19": "言。我得菩薩解脫。名無依處道場。既自開解復為",
    "X09n0240_076:0265c20": "他說。此正授法界。明初得解脫。後得三昧。云名法",
    "X09n0240_076:0265c21": "有盡無盡。言無依處道場者。言內外無依。即是道",
    "X09n0240_076:0265c22": "場。賢首云。梵語那阿賴耶曼茶囉。那者此云無。阿",
    "X09n0240_076:0265c23": "賴耶此云依處。曼茶囉此云道場。圓場也。謂無阿",
    "X09n0240_076:0265c24": "賴耶染分依處。而有淨分圓場出生勝德無盡。即",
    "X09n0240_076:0266a01": "轉依究竟。顯德無盡。故次云有盡無盡三昧者。謂",
    "X09n0240_076:0266a02": "一真法界雙超染淨。故云有盡。即空如來藏。依此",
    "X09n0240_076:0266a03": "出生無盡功德。即不空如來藏。要心無依。契於本",
    "X09n0240_076:0266a04": "空。方見不空具性功德。故云出生智性。故眼等六",
    "X09n0240_076:0266a05": "用。息妄顯出發大智用。故云出生智慧光明神通",
    "X09n0240_076:0266a06": "無盡。此轉依極證。故云得無盡三昧。此已授法界。",
    "X09n0240_076:0266a07": "乃謙推云。我唯知此無依處道場解脫而已。如諸",
    "X09n0240_076:0266a08": "菩薩一切無著行功德。我何能知。指後友云。南方",
    "X09n0240_076:0266a09": "有城名為沃田。彼有長者名堅固解脫。汝可往問。",
    "X09n0240_076:0266a10": "當為汝說。時善財童子。戀慕瞻仰。辭退南行。",
    "X09n0240_076:0266a11": "到於彼城詣長者所。禮足圍繞。合掌恭敬於一面立。",
    "X09n0240_076:0266a12": "白言聖者。我已先發阿耨多羅三藐三菩提心。而未",
    "X09n0240_076:0266a13": "知菩薩云何學菩薩行。云何修菩薩道。我聞聖者善",
    "X09n0240_076:0266a14": "能誘誨。願為我說。長者答言。善男子。我得菩薩解脫",
    "X09n0240_076:0266a15": "名無著念清淨莊嚴。我自得是解脫已來。於十方佛",
    "X09n0240_076:0266a16": "所。勤求正法無有休息。善男子。我唯知此無著念淨",
    "X09n0240_076:0266a17": "莊嚴解脫。如諸菩薩摩訶薩獲無所畏大師子吼。安",
    "X09n0240_076:0266a18": "住廣大福智之聚。而我云何能知能說彼功德行。善",
    "X09n0240_076:0266a19": "男子。即此城中有一長者名為妙月。其長者宅常有",
    "X09n0240_076:0266a20": "光明。汝詣彼問。菩薩云何學菩薩行修菩薩道。時善",
    "X09n0240_076:0266a21": "財童子。禮堅固足。繞無數帀。辭退而行。",
    "X09n0240_076:0266a22": "第五堅固長者。為幻智無著善友。沃田南天竺近",
    "X09n0240_076:0266a23": "水沃潤故。顯無念空水能滋長故。長者名堅固者。",
    "X09n0240_076:0266a24": "無著清淨。惑不能動即解脫故。善財見已致敬。陳",
    "X09n0240_076:0266b01": "已發心。諮問法要。長者答言。我得菩薩解脫名無",
    "X09n0240_076:0266b02": "著念清淨莊嚴。無著約境。離所知故。無念約心。心",
    "X09n0240_076:0266b03": "體離念故。無煩惱。二障永盡。故曰清淨。淨則能嚴",
    "X09n0240_076:0266b04": "法身。我得是解脫已來。於十方佛所。勤求正法無",
    "X09n0240_076:0266b05": "有休息。我唯知此解脫而已。如諸菩薩能師子吼",
    "X09n0240_076:0266b06": "安住廣大福聚。我何能知。即此城中有長者名為",
    "X09n0240_076:0266b07": "妙月。汝可往問。當為汝說。善財敬禮。辭退而行。",
    "X09n0240_076:0266b08": "向妙月所禮足圍繞。合掌恭敬於一面立。白言聖者。",
    "X09n0240_076:0266b09": "我已先發阿耨多羅三藐三菩提心。而未知菩薩云",
    "X09n0240_076:0266b10": "何學菩薩行。云何修菩薩道。我聞聖者善能誘誨。願",
    "X09n0240_076:0266b11": "為我說。妙月答言。善男子。我得菩薩解脫名淨智光",
    "X09n0240_076:0266b12": "明。善男子。我唯知此智光解脫。如諸菩薩摩訶薩證",
    "X09n0240_076:0266b13": "得無量解脫法門。而我云何能知能說彼功德行。善",
    "X09n0240_076:0266b14": "男子。於此南方有城名出生。彼有長者名無勝軍。汝",
    "X09n0240_076:0266b15": "詣彼問。菩薩云何學菩薩行修菩薩道。是時善財禮",
    "X09n0240_076:0266b16": "妙月足。繞無數帀。戀仰辭去。",
    "X09n0240_076:0266b17": "第六妙月長者。為幻智智光善友。真智廓妄名為",
    "X09n0240_076:0266b18": "淨智。後智照法名為智光。能淨能光。若秋空片月。",
    "X09n0240_076:0266b19": "故名妙月。善財見已。陳已發心。請問法要。妙月答",
    "X09n0240_076:0266b20": "言。我得菩薩解脫名淨智光。我唯得此解脫而已。",
    "X09n0240_076:0266b21": "如諸菩薩得無量解脫。我何能知。於此南方有城",
    "X09n0240_076:0266b22": "名出生。彼有長者名無勝軍。汝可往問。善財禮妙",
    "X09n0240_076:0266b23": "月足。戀仰辭去。",
    "X09n0240_076:0266b24": "漸向彼城。至長者所。禮足圍繞。合掌恭敬於一面立。",
    "X09n0240_076:0266c01": "白言聖者。我已先發阿耨多羅三藐三菩提心。而未",
    "X09n0240_076:0266c02": "知菩薩云何學菩薩行。云何修菩薩道。我聞聖者善",
    "X09n0240_076:0266c03": "能誘誨。願為我說。長者答言。善男子。我得菩薩解脫",
    "X09n0240_076:0266c04": "名無盡相。我以證此菩薩解脫。見無量佛得無盡藏。",
    "X09n0240_076:0266c05": "善男子。我唯知此無盡相解脫。如諸菩薩摩訶薩得",
    "X09n0240_076:0266c06": "無限智無礙辯才。而我云何能知能說彼功德行。善",
    "X09n0240_076:0266c07": "男子。於此城南有一聚落名之為法。彼聚落中有婆",
    "X09n0240_076:0266c08": "羅門名最寂靜。汝詣彼問。菩薩云何學菩薩行修菩",
    "X09n0240_076:0266c09": "薩道。時善財童子。禮無勝軍足。繞無數帀。戀仰辭去。",
    "X09n0240_076:0266c10": "第七無勝軍長者。為幻智無盡相善友。善財見已。",
    "X09n0240_076:0266c11": "陳已發心。敬問法要。長者答言。我得菩薩解脫名",
    "X09n0240_076:0266c12": "無盡。此正示法門。法門之名即所成德無窮盡故。",
    "X09n0240_076:0266c13": "我以證此解脫。見無量佛。得無盡藏。此以用釋名。",
    "X09n0240_076:0266c14": "得無盡藏謂聞諸妙法。若佛若法皆無有盡。既見",
    "X09n0240_076:0266c15": "佛得法無盡。故無能勝。眾德所聚從喻如軍。亦能",
    "X09n0240_076:0266c16": "普勝諸魔軍故。皆從體出。故城名出生。已示法門",
    "X09n0240_076:0266c17": "業用。乃謙推云。我唯知此解脫而已。如諸菩薩無",
    "X09n0240_076:0266c18": "礙辯才。我何能說。於此城南有一聚落。彼有婆羅",
    "X09n0240_076:0266c19": "門名最寂靜。汝可往問。當為汝說。善財敬禮戀仰",
    "X09n0240_076:0266c20": "辭去。",
    "X09n0240_076:0266c21": "漸次南行詣彼聚落見最寂靜。禮足圍繞。合掌恭敬",
    "X09n0240_076:0266c22": "於一面立。白言聖者。我已先發阿耨多羅三藐三菩",
    "X09n0240_076:0266c23": "提心。而未知菩薩云何學菩薩行。云何修菩薩道。我",
    "X09n0240_076:0266c24": "聞聖者善能誘誨。願為我說。婆羅門答言。善男子。我",
    "X09n0240_076:0267a01": "得菩薩解脫名誠願語。過去現在未來菩薩以是語",
    "X09n0240_076:0267a02": "故。乃至於阿耨多羅三藐三菩提無有退轉。無已退。",
    "X09n0240_076:0267a03": "無現退。無當退。善男子。我以住於誠願語故。隨意所",
    "X09n0240_076:0267a04": "作莫不成滿。善男子。我唯知此誠語解脫。如諸菩薩",
    "X09n0240_076:0267a05": "摩訶薩。與誠願語行止無違。言必以誠未曾虗妄。無",
    "X09n0240_076:0267a06": "量功德因之出生。而我云何能知能說。善男子。於此",
    "X09n0240_076:0267a07": "南方有城名妙意華門。彼有童子名曰德生。復有童",
    "X09n0240_076:0267a08": "女名為有德。汝詣彼問。菩薩云何學菩薩行修菩薩",
    "X09n0240_076:0267a09": "道。時善財童子。於法尊重。禮婆羅門足。繞無數帀。戀",
    "X09n0240_076:0267a10": "仰辭去。",
    "X09n0240_076:0267a11": "第八最寂靜婆羅門。為幻智誠願語善友。善財見",
    "X09n0240_076:0267a12": "最寂靜。陳已發心。諮問法要。婆羅門答言。我得菩",
    "X09n0240_076:0267a13": "薩解脫。名誠願語。此正示法門。然標願語者。一謂",
    "X09n0240_076:0267a14": "始終無妄故。是從初發心立弘誓言。必如言行。不",
    "X09n0240_076:0267a15": "乖先語故。二隨行不虗故。然此位善友。當等覺後",
    "X09n0240_076:0267a16": "心。而獨證誠願語解脫者。誠者無妄也。以最初發",
    "X09n0240_076:0267a17": "心一念願至成佛。決定到此不虗。此願無妄也。以",
    "X09n0240_076:0267a18": "願成佛一語既出。決定踐言而行。直至成佛不退。",
    "X09n0240_076:0267a19": "亦不中道而止。亦不得少為足。此語無妄。由願語",
    "X09n0240_076:0267a20": "無妄故。歷多劫。直至究竟。故此位獨標得此解脫。",
    "X09n0240_076:0267a21": "故四重戒。以不妄語與殺盜婬等。豈淺淺哉。以虗",
    "X09n0240_076:0267a22": "妄言息。故云寂靜。寂靜即為淨行。故以婆羅門寄",
    "X09n0240_076:0267a23": "之。故示其用云。過去現在未來以是語故乃至得",
    "X09n0240_076:0267a24": "無上菩提。無有退轉。以住誠願語故。隨意所作。莫",
    "X09n0240_076:0267b01": "不成滿。是為大用。乃謙推云。我唯得誠願語解脫",
    "X09n0240_076:0267b02": "而已。如諸菩薩言必以誠。出生無量功德。我何能",
    "X09n0240_076:0267b03": "知。於此南方有城名妙意華門。彼有童子名曰德",
    "X09n0240_076:0267b04": "生。復有童女名為有德。汝可往問。當為汝說。善財",
    "X09n0240_076:0267b05": "作禮。戀仰辭去。",
    "X09n0240_076:0267b07": "大方廣佛華嚴經綱要卷第七十六"
}