{
    "X67n1303_001:0267c06": " 林泉老人評唱投子丹霞頌古總序",
    "X67n1303_001:0267c08": "古今拈頌不為之少。藂林戶知之者惟四家而已。竊",
    "X67n1303_001:0267c09": "窺先覺利物之心。假以古人公案誘進群迷。故設筌",
    "X67n1303_001:0267c10": "[(ㄇ@(企止))/弟]令速獲魚兔於覺海性苑矣。政如達磨西來不立",
    "X67n1303_001:0267c11": "文字而不離文字者耶。近參隨衲子殃及林泉。向空",
    "X67n1303_001:0267c12": "谷中剛要傳聲。於虗堂內強來習聽。以無說之說而",
    "X67n1303_001:0267c13": "說其說。便不聞之聞而聞乎聞。非敢與佛果萬松聯",
    "X67n1303_001:0267c14": "罅並騖於世且傍隣舍。試效嚬者歟。至元乙酉中元",
    "X67n1303_001:0267c15": "日。林泉老衲為聦彥明泉無竭說。",
    "X67n1303_001:0267c16": "古塘居士陸應陽書",
    "X67n1303_001:0267c20": "空谷集目錄",
    "X67n1303_001:0267c21": "卷一",
    "X67n1303_001:0267c22": "一青原堦級(參學)二非但曹溪(槌拂)",
    "X67n1303_001:0267c23": "三雲巖遊山(刀劒)四道吾深深(禮拜)",
    "X67n1303_001:0267c24": "五巖參藥山(五味)六夾山船子(舟楫)",
    "X67n1303_001:0268a01": "七我國宴然(勘辨)八僧問石霜(器用)",
    "X67n1303_001:0268a02": "九洞山祖意(祖教)十夾山答佛(佛祖)",
    "X67n1303_001:0268a03": "十一萬戶俱開(門戶)十二九峰丹青(真像)",
    "X67n1303_001:0268a04": "十三韶山是非(風雲)十四梁山祖意(祖教)",
    "X67n1303_001:0268a05": "十五龍牙烏龜(祖教)十六靈雲桃花(花果)",
    "X67n1303_001:0268a06": "十七國師塔樣(帝王)十八吸盡西江(水火)",
    "X67n1303_001:0268a07": "卷二",
    "X67n1303_001:0268a08": "十九僧問長沙(佛祖)二十雲巖南泉(姓名)",
    "X67n1303_001:0268a09": "二十一趙州喫茶(茶湯)二十二大隨烏龜(龜魚)",
    "X67n1303_001:0268a10": "二十三南泉斬猫(猫犬)二十四雲居居山(住山)",
    "X67n1303_001:0268a11": "二十五丹霞燒佛(佛像)二十六雞棲鳳巢(菴居)",
    "X67n1303_001:0268a12": "二十七踈山答佛(佛祖)二十八歸根得旨(對機)",
    "X67n1303_001:0268a13": "二十九問夾山境(人境)三十曹山出世(佛祖)",
    "X67n1303_001:0268a14": "三十一無隱身處(參學)三十二風穴古曲(琴棊)",
    "X67n1303_001:0268a15": "三十三投子劫火(水火)",
    "X67n1303_001:0268a16": "卷三",
    "X67n1303_001:0268a17": "三十四米胡問悟(悟道)三十五鏡清有言(偃息)",
    "X67n1303_001:0268a18": "三十六雲門明教(餬餅)三十七雲居六戶(門戶)",
    "X67n1303_001:0268a19": "三十八風穴黃龍(對機)三十九雪峰南際(禮拜)",
    "X67n1303_001:0268a20": "四十大士不起(帝王)四十一首山親切(歲時)",
    "X67n1303_001:0268a21": "四十二雲門胡餅(餬餅)四十三親傳底事(姓名)",
    "X67n1303_001:0268a22": "四十四板齒生毛(祖教)四十五問法身寶",
    "X67n1303_001:0268a23": "四十六日裏看山(祖教)四十七龍宿鳳巢(蔬菜)",
    "X67n1303_001:0268a24": "四十八巴陵鷄鴨(祖教)四十九投子凡聖(佛祖)",
    "X67n1303_001:0268b01": "五十問趙州道(大道)五十一仰山山河(器用)",
    "X67n1303_001:0268b02": "卷四",
    "X67n1303_001:0268b03": "五十二首山菩提(橋路)五十三巖頭片帆(舟楫)",
    "X67n1303_001:0268b04": "五十四風穴塵鹿(牛鹿)五十五投子三身(說法)",
    "X67n1303_001:0268b05": "五十六曹溪意旨(祖教)五十七雪峰長蕖(人境)",
    "X67n1303_001:0268b06": "五十八廣教冀州(參學)五十九風穴皮裘(參學)",
    "X67n1303_001:0268b07": "六十僧問首山(參學)六十一首山此經(經教)",
    "X67n1303_001:0268b08": "六十二趙橫高坡(佛祖)六十三九峰龜毛(祖教)",
    "X67n1303_001:0268b09": "六十四臨濟吹毛(刀劒)六十五大隨證龜(香燈)",
    "X67n1303_001:0268b10": "六十六瑞巖不出六十七交殊成勞(肢體)",
    "X67n1303_001:0268b11": "六十八上藍市廛(參學)六十九洛浦藏教(經教)",
    "X67n1303_001:0268b12": "卷五",
    "X67n1303_001:0268b13": "七十芭蕉法身(法身)七十一芭蕉好惡(遷化)",
    "X67n1303_001:0268b14": "七十二天彭當戶(佛祖)七十三禾山打皷(法器)",
    "X67n1303_001:0268b15": "七十四黃連聲前(對機)七十五資福圓相(圓相)",
    "X67n1303_001:0268b16": "七十六崇福寬廓(對機)七十七梁山道場(琴棊)",
    "X67n1303_001:0268b17": "七十八百丈奇特(住山)七十九歷村煎茶(茶湯)",
    "X67n1303_001:0268b18": "八十文殊九曲(問法)八十一雪峰典座(糧食)",
    "X67n1303_001:0268b19": "八十二德山上堂(棒喝)八十三興化軍旗(骨董)",
    "X67n1303_001:0268b20": "八十四長慶不疑(肢體)八十五洞山莖茆(遷匕)",
    "X67n1303_001:0268b21": "八十六國師侍者(侍者)",
    "X67n1303_001:0268b22": "卷六",
    "X67n1303_001:0268b23": "八十七幽棲上堂(法器)八十八答麻三斤(佛祖)",
    "X67n1303_001:0268b24": "八十九北斗藏身(法身)九十五鳳樓前(大道)",
    "X67n1303_001:0268c01": "九十一仰山插鍬(田地)九十二法眼慧超(佛祖)",
    "X67n1303_001:0268c02": "九十三趙州勘婆(尼女)九十四多子塔前(塔廟)",
    "X67n1303_001:0268c03": "九十五大陽玄旨(骨董)九十六德山上堂(佛祖)",
    "X67n1303_001:0268c04": "九十七投子月圓(日月)九十八芭蕉拄杖(杖笠)",
    "X67n1303_001:0268c05": "九十九浮山繡毬(法屬)一百浮山骨堆(祖教)",
    "X67n1303_001:0268c07": "目錄(終)",
    "X67n1303_001:0268c11": "林泉老人評唱投子青和尚頌古空",
    "X67n1303_001:0268c12": "谷集卷一",
    "X67n1303_001:0268c14": "後學性一閱",
    "X67n1303_001:0268c15": "生生道人梓",
    "X67n1303_001:0268c16": "第一則青原堦級",
    "X67n1303_001:0268c17": "示眾云。大忘人世。何必三思。擊碎疑團。那消一句。不",
    "X67n1303_001:0268c18": "滯玄關。縱橫得妙者。是甚麼人。",
    "X67n1303_001:0268c19": "舉思和尚問六祖大師。當何所務即得不落堦級",
    "X67n1303_001:0268c20": "(但能行好事。何必問前程)。祖云。汝曾作甚麼來(劈腹剜心)。思云聖諦",
    "X67n1303_001:0268c21": "亦不為(還丹一粒。點鐵成金)。祖云落何堦級(為垂一隻手。不惜兩莖眉)。思",
    "X67n1303_001:0268c22": "云。聖諦尚不為。落何堦級(迷時三界有。悟後十方空)。祖云。如是",
    "X67n1303_001:0268c23": "如是(怜兒不覺醜)。汝善護持。吾當有偈(願聞法要)。心地含諸",
    "X67n1303_001:0268c24": "種(總在裏許)。普雨悉皆萌(諸法從緣生)。頓悟花情已(並不生枝引蔓。)",
    "X67n1303_001:0269a01": "菩提果自成(須知甜向苦中來)。",
    "X67n1303_001:0269a02": "師云。修行漸次今古皆然。利鈍根機固難齊等。始自",
    "X67n1303_001:0269a03": "見．修．無學。至暖．頂．忍．世．等妙二覺。皆不出建化玄門",
    "X67n1303_001:0269a04": "復應圓機。盡情吐露道。成就慧身不由他悟。初發心",
    "X67n1303_001:0269a05": "時即證菩提。子細點撿將來。也只道得一半。至若如",
    "X67n1303_001:0269a06": "來不出世亦無有涅盤。始是八成。只如十成一句合",
    "X67n1303_001:0269a07": "作麼生道。多口衲僧難舉似。無言童子善敷揚。南嶽",
    "X67n1303_001:0269a08": "讓和尚甞謂馬大師曰。汝學心地法門如下種子。我",
    "X67n1303_001:0269a09": "說法要譬彼天澤。汝緣合故當見其道。況此種子人",
    "X67n1303_001:0269a10": "人具有箇箇不無。慎勿辜負己靈埋沒家寶。得坐披",
    "X67n1303_001:0269a11": "衣向後自看。雖是林泉口淺。汝等諸人不得氣高糨",
    "X67n1303_001:0269a12": "大。或見不見。更須審問投子始得。頌曰。",
    "X67n1303_001:0269a13": "無見頂露雲攢急(覷著即瞎)。劫外靈枝不帶春(三光不照處。別",
    "X67n1303_001:0269a14": "有好思量)。那邊不坐空王殿(無漏國中留不住)。爭肯耘田向日",
    "X67n1303_001:0269a15": "輪(月華影裏見應難)。",
    "X67n1303_001:0269a16": "師舉花嚴經云。譬如虗空遍至一切色非色處。非至",
    "X67n1303_001:0269a17": "非不至。何以故。虗空無身故。如來身亦復如是。遍一",
    "X67n1303_001:0269a18": "切處。遍一切眾生。遍一切法。遍一切國土。何以故。如",
    "X67n1303_001:0269a19": "來身無身故。為眾生故示現其身。只如無見頂露。合",
    "X67n1303_001:0269a20": "作麼生摸索。若也迷雲靄靄昏霧蒙蒙。急著眼處轉",
    "X67n1303_001:0269a21": "沒交涉。況空劫前時不藉意根靈枝自秀。那待陽和",
    "X67n1303_001:0269a22": "而品第者邪。是他本來沒面目漢。離得失情量。出升",
    "X67n1303_001:0269a23": "沉窠臼。聖凡莫測次序難拘。不妨洒洒落落妥妥帖",
    "X67n1303_001:0269a24": "帖。雖然如是。未免南泉道威音王佛猶是王老師兒",
    "X67n1303_001:0269b01": "孫。何也。自古輪王全意氣。不彰寶印自然尊。",
    "X67n1303_001:0269b02": "第二則非但曹溪",
    "X67n1303_001:0269b03": "示眾云。別老少。辨妍媸。難謾藻鑑。計輕重。較低昂。無",
    "X67n1303_001:0269b04": "出星衡。既知左眼半斤。想見右眼八兩。怕伊不信。試",
    "X67n1303_001:0269b05": "故詳看。",
    "X67n1303_001:0269b06": "舉石頭到思和尚處(跋涉不易)。思問從甚麼處來(從苗辨地)。",
    "X67n1303_001:0269b07": "頭云曹溪來(多虗不如少實)。思乃竪起拂子云。曹溪還有",
    "X67n1303_001:0269b08": "這箇麼(行說好話)。頭云。非但曹溪。西天亦無(當面諱却)。思云",
    "X67n1303_001:0269b09": "子莫到西天來麼(赶賊莫赶上)。頭云若到則有也(甜苽徹蒂",
    "X67n1303_001:0269b10": "甜)。思云未在更道(抑逼殺人)。頭云。莫全靠某甲。和尚也",
    "X67n1303_001:0269b11": "須道一半(讓則有餘)。思云。不辭向汝道。恐後無人承當",
    "X67n1303_001:0269b12": "(暗裏抽橫骨。明中坐舌頭)。",
    "X67n1303_001:0269b13": "師云。南嶽石頭希遷禪師為沙彌時。六祖將示滅。問",
    "X67n1303_001:0269b14": "曰。和尚百年後。希遷未審依附何人。祖曰尋思去。及",
    "X67n1303_001:0269b15": "祖順世。遷每於靜處端坐寂若忘生。第一座問云。汝",
    "X67n1303_001:0269b16": "師已逝。空坐奚為。曰。我稟遺誡。故尋思耳。云。汝有師",
    "X67n1303_001:0269b17": "兄思和尚。今住吉州青原。汝因緣在彼。師言甚直。汝",
    "X67n1303_001:0269b18": "自迷耳。遷聞語便禮辭祖龕直詣思處參禮。遂問汝",
    "X67n1303_001:0269b19": "從甚麼處來。曰曹溪來。思竪起拂子云。曹溪還有這",
    "X67n1303_001:0269b20": "箇麼。雖是懸羊頭賣狗肉。賴遇當行。諕他不過。被他",
    "X67n1303_001:0269b21": "只道箇非但曹溪西天亦無。此所謂語忌十成。機貴",
    "X67n1303_001:0269b22": "迴互。向萬丈懸崖便與一推。道子莫到西天來麼。亦",
    "X67n1303_001:0269b23": "可賞他手親眼辨。道若到則有也。見事不解交。又道",
    "X67n1303_001:0269b24": "未在更道。所以石頭將計就計。道莫全靠某甲和尚",
    "X67n1303_001:0269c01": "也須道一半。見不分勝敗。故以甜言美語念合飢人。",
    "X67n1303_001:0269c02": "咦。古人心如明鏡。機似走珠。能於問答之際將世法",
    "X67n1303_001:0269c03": "佛法打成一片。此豈非冥契佛理者歟。師於唐天寶",
    "X67n1303_001:0269c04": "初荐之衡山南寺。寺之東有石狀如臺。乃結庵其上。",
    "X67n1303_001:0269c05": "因是號石頭和尚焉。有僧曾問如何是解脫。曰誰縛",
    "X67n1303_001:0269c06": "汝。問如何是淨土。曰誰垢汝。問如何是涅盤。曰誰將",
    "X67n1303_001:0269c07": "生死與汝。觀此開發後學。直截根源。言無枝葉。為曹",
    "X67n1303_001:0269c08": "洞一宗之祖。理當然也。所著參同契有云。當明中有",
    "X67n1303_001:0269c09": "暗。勿以暗相遇。當暗中有明。勿以明相覩。石頭老漢",
    "X67n1303_001:0269c10": "雖是半遮半露。後代雲仍到此看。作麼生向當。頌曰。",
    "X67n1303_001:0269c11": "白雲藏王鳳(不教人見轉風流)。紅日照無寥(別是一壺天)。隱隱",
    "X67n1303_001:0269c12": "星攢處(仰望不及)。無私鎮九霄(高高標不出)。",
    "X67n1303_001:0269c13": "師云。若論此事。如丹鳳冲霄不留其跡。其由性空寥",
    "X67n1303_001:0269c14": "廓慧日精明。照五蘊之皆空。使萬緣之俱泯。直得星",
    "X67n1303_001:0269c15": "攢碧落。月浸丹墀。翡翠簾垂。燭香人靜。當此之際。那",
    "X67n1303_001:0269c16": "容喘息。寧許窺窬。密室不通風。玄門難措足。雖然如",
    "X67n1303_001:0269c17": "是。一點靈明通宇宙。那拘西竺與曹溪。",
    "X67n1303_001:0269c18": "第三則雲巖遊山",
    "X67n1303_001:0269c19": "示眾云。同行既無踈伴。便宜豈出當家。不消眼見耳",
    "X67n1303_001:0269c20": "聞。較得隨聲逐色。且道為人手段在甚麼處。",
    "X67n1303_001:0269c21": "舉藥山與雲巖遊山(行到水窮處。坐看雲起時)。腰間刀響(幾箇是知",
    "X67n1303_001:0269c22": "音)。巖云甚麼物作聲(口是禍之門)。山便抽刀驀口作斫",
    "X67n1303_001:0269c23": "勢(為人不惜兩莖眉)。",
    "X67n1303_001:0269c24": "師云。澧州藥山惟儼禪師嗣石頭。上堂曰。祖師只教",
    "X67n1303_001:0270a01": "保護。若貪嗔癡起來。切須防禁。莫教掁觸。是你欲知",
    "X67n1303_001:0270a02": "枯木石頭却須擔荷。實無枝葉可得。雖然如此。更宜",
    "X67n1303_001:0270a03": "自看。不得絕言語。我今為你說這箇語。顯無語底他",
    "X67n1303_001:0270a04": "那箇本來無耳目等貌。因與雲巖遊山。腰間刀響。巖",
    "X67n1303_001:0270a05": "問師。師抽刀驀口作斫勢。後洞山舉來示眾道。看他",
    "X67n1303_001:0270a06": "藥山橫身為這箇事。今時人欲明向上事。須體得此",
    "X67n1303_001:0270a07": "意始得。林泉子。細看來。要汝諸人二六時中念茲在",
    "X67n1303_001:0270a08": "茲。不遺時不失候。見到說到用到。妙叶兼帶。非取口",
    "X67n1303_001:0270a09": "辦。若你不信。試看投子獎孤邈樂來喝采聲。頌曰。",
    "X67n1303_001:0270a10": "大鵬無伴過天池(常獨行。常獨步)。師子將兒絕後隨(百獸潛蹤。",
    "X67n1303_001:0270a11": "實難比擬)。崑崙觸犯歸行路(惜取草鞋好)。一吼吞雲萬像馳",
    "X67n1303_001:0270a12": "(方知思大口。曾不覷人情)。",
    "X67n1303_001:0270a13": "師云。北冥有魚。其名為鯤。鯤之大。不知其幾千里也。",
    "X67n1303_001:0270a14": "化而為鳥。其名為鵬。鵬之背。不知其幾千里也。怒而",
    "X67n1303_001:0270a15": "飛。其翼若垂天之雲。是鳥也。海運將徙南冥。南冥者",
    "X67n1303_001:0270a16": "天池也。諸有智者以喻得解。欲使脫白衲子性海汪",
    "X67n1303_001:0270a17": "洋。飛鳴自在。不被三界火宅之所拘縛。不被六塵妄",
    "X67n1303_001:0270a18": "境之所繫絆。故藥山老漢以養子之緣。盡情為濟。直",
    "X67n1303_001:0270a19": "得崑崙之丘亦尋歸計。不見道。青山常舉足。白日不",
    "X67n1303_001:0270a20": "移輪。正當此時。合作麼生委悉。咄。雖是抽刀難入鞘。",
    "X67n1303_001:0270a21": "莫教辜負老文殊。",
    "X67n1303_001:0270a22": "第四則道吾深深",
    "X67n1303_001:0270a23": "示眾云。索隱鈎深以輕勞重。覿面相呈不辭陪奉。為",
    "X67n1303_001:0270a24": "復是妙用神通。為復是神通妙用。具眼者辨看。",
    "X67n1303_001:0270b01": "舉僧問道吾。如何是和尚深深處(非智可知。非識可識)。吾下",
    "X67n1303_001:0270b02": "禪床作女人拜云。謝子遠來。無可祗待(感承厚意)。",
    "X67n1303_001:0270b03": "師云。初祖達磨大士曰。吾本來茲土。傳法救迷情。一",
    "X67n1303_001:0270b04": "花開五葉。結果自然成。至曹溪六祖之下分而為二。",
    "X67n1303_001:0270b05": "一曰南嶽讓。二曰青原思。讓之已下復分為二。曰溈",
    "X67n1303_001:0270b06": "仰。曰臨濟。思之已下亦分為三。曰曹洞。曰雲門。曰法",
    "X67n1303_001:0270b07": "眼。曹溪一派今分為五。此應一花五葉之懸讖也。大",
    "X67n1303_001:0270b08": "抵所傳之法本無有異。為各立門庭施設不同。此女",
    "X67n1303_001:0270b09": "人拜者乃溈仰之機用也。彼宗有九十七種圓相。復",
    "X67n1303_001:0270b10": "以六門總攝。一曰圓相。二曰義海。三曰暗機。四曰多",
    "X67n1303_001:0270b11": "字學。五曰意語。六曰默論。今道吾答處。暗機默論。覿",
    "X67n1303_001:0270b12": "面相呈。深奧玄關。兩手分付。休云窅漠閴爾難窺。正",
    "X67n1303_001:0270b13": "眼觀來已成漏逗。既被傍人覷破。賞伊即是。罰伊即",
    "X67n1303_001:0270b14": "是。是他投子自知下落。頌曰。",
    "X67n1303_001:0270b15": "驪龍海臥瑞雲高(徹底無依解轉身)。四望歸宗萬派潮(盡從",
    "X67n1303_001:0270b16": "這裏流出)。木人來問西宮事(不得妄傳消息)。迴惠東園一顆桃",
    "X67n1303_001:0270b17": "(斂手贈時蒙厚意。箇中滋味幾人知)。",
    "X67n1303_001:0270b18": "師云。雲從龍。風從虎。物理相須了無違阻。直須向高",
    "X67n1303_001:0270b19": "高山頂立。管要鼻孔遼天。深深海底行。[貝*青]取脚跟點",
    "X67n1303_001:0270b20": "地。非止六戶不掩。更能四衢無蹤。若解恁麼。何淺深",
    "X67n1303_001:0270b21": "之可計度者也。既恁諸緣屏息。何慮萬派不潮。任四",
    "X67n1303_001:0270b22": "遠之遐瞻。儘一宗之自附。雖則重圍禁殿視聽應難。",
    "X67n1303_001:0270b23": "木女石人頗傳音耗。儻許絲綸稍降。何妨曲為今時。",
    "X67n1303_001:0270b24": "既蒙吐膽傾心。休又迷頭認影。還會麼。望月佳人祝",
    "X67n1303_001:0270c01": "願時。羅裙簌簌幾人知。劉郎去後春無主。菓熟香飄",
    "X67n1303_001:0270c02": "贈與誰。",
    "X67n1303_001:0270c03": "第五則巖參藥山",
    "X67n1303_001:0270c04": "示眾云。從苗辨地。因語識人。及盡今時。始得成立。自",
    "X67n1303_001:0270c05": "淺至深。合作麼生探拔。",
    "X67n1303_001:0270c06": "舉雲巖初參藥山(師則一禮。法則遍求)。山問甚麼處來(不可不問)。",
    "X67n1303_001:0270c07": "云百丈來(多虛不如少實)。曰百丈有何言句(深窮妙理)。云有時",
    "X67n1303_001:0270c08": "道一句子百味具足(更索添鹽着醋)。曰。鹹即鹹味。淡即淡",
    "X67n1303_001:0270c09": "味。不鹹不淡是常味。作麼生是百味具足底句(請和",
    "X67n1303_001:0270c10": "尚試咂啖看)。曰爭奈目前生死何(拍大姪子。諕小孩兒)。云目前無",
    "X67n1303_001:0270c11": "生死(赤諱白誺)。曰。二十年在百丈。俗氣也不除(生擒活捉)。又",
    "X67n1303_001:0270c12": "問海兄更說甚麼法(細辨根源)。云有時道三句外省去。",
    "X67n1303_001:0270c13": "六句外會取(用許多作麼)。曰三千里外且喜沒交涉(長蛇",
    "X67n1303_001:0270c14": "陣前弓梢撲地)。又問更說甚麼法(水浸麻繩一匝匝緊)。云有時上堂",
    "X67n1303_001:0270c15": "了。大眾下堂次。復召大眾(披沙揀金)。眾回首(滿堂都是杜禪和)。",
    "X67n1303_001:0270c16": "乃曰是甚麼(千聖亦不識)。山曰何不早恁麼道(忙家不會。會家",
    "X67n1303_001:0270c17": "不忙)。巖於言下有省(方信蒲團不是天)。",
    "X67n1303_001:0270c18": "師云。潭州雲巖曇晟禪師依百丈海二十年。因緣不",
    "X67n1303_001:0270c19": "契。後造藥山。山如前問。巖如前答。至末後是甚麼處。",
    "X67n1303_001:0270c20": "山曰何不早恁麼道。今日因子得見海兄。巖於言下",
    "X67n1303_001:0270c21": "頓省。便禮拜。方信道無多子省力些兒。便是據百味",
    "X67n1303_001:0270c22": "具足的句。未免黏牙著齒。三句六句外。語太晒廉纖。",
    "X67n1303_001:0270c23": "所以藥山飜覆不許。此蓋投機不妙濁智流轉之過",
    "X67n1303_001:0270c24": "也。三句者。百丈大智曰。夫教語皆以三句相連。初中",
    "X67n1303_001:0271a01": "後善。初直須教渠發善心。中破善心。後始明善心。菩",
    "X67n1303_001:0271a02": "薩非菩薩是名菩薩。法非法非非法。總與麼也。若只",
    "X67n1303_001:0271a03": "說一句。令人入地獄。若三句一時說。渠自入地獄。不",
    "X67n1303_001:0271a04": "干教主事。故古大宗師說法。皆依佛祖法式。不知者",
    "X67n1303_001:0271a05": "以為苟然語。如無著所釋金剛般若是此意也。六句",
    "X67n1303_001:0271a06": "者。語底。默底。不語底。不默底。總是。總不是。勸君不用",
    "X67n1303_001:0271a07": "分明語。語得分明出轉難。本要河清海晏。剛來簸土",
    "X67n1303_001:0271a08": "揚塵。爭免點罰道二十年俗氣也不除。及三千里外",
    "X67n1303_001:0271a09": "且喜沒交涉。直得辭窮理盡。有口難言。故以百丈不",
    "X67n1303_001:0271a10": "傳之妙末後通傳。道是甚麼方愜他意。可笑藥山解",
    "X67n1303_001:0271a11": "將別人拳頭與伊搵地。雖嗔不早道。其奈雲巖不負",
    "X67n1303_001:0271a12": "藥山點化。於斯契悟。還端的麼。暗中樹影從君辨。水",
    "X67n1303_001:0271a13": "底魚蹤任彼分。若非投子不能見徹。頌曰。",
    "X67n1303_001:0271a14": "行盡千山路轉高(莫捋有限趂無窮)。肯歸方憶舊雲房(熟境",
    "X67n1303_001:0271a15": "難忘處。隄防落大功)。貪尋古調單于曲(若將耳聽終難會)。暨蹉胡家",
    "X67n1303_001:0271a16": "一韻長(眼裏聞聲方得知)。",
    "X67n1303_001:0271a17": "師云。善財南詢遍參知識至德雲比丘處。遍歷嵓巒",
    "X67n1303_001:0271a18": "不能得面。七日後向別峰相見。獲大解脫法門。何況",
    "X67n1303_001:0271a19": "雲巖依棲百丈如許多年。不蒙印證。故登山驀嶺不",
    "X67n1303_001:0271a20": "憚崎嶇。既入叢林投他保社再四再三。甘受曲折。忽",
    "X67n1303_001:0271a21": "然一念迴光。豁爾便同本得。只是舊時行底路。逢人",
    "X67n1303_001:0271a22": "說著便誵訛。單于者。虜語。言廣大也。虜人謂撑犁孤",
    "X67n1303_001:0271a23": "塗者單于也。撑犁此云天。孤塗此云子。謂天子廣大",
    "X67n1303_001:0271a24": "也。撑(丈庚)單(音禪)。胡家者。當作胡笳。笳笛之類也。吹之為",
    "X67n1303_001:0271b01": "曲。漢李陵答蘇武書云。胡笳互動牧馬悲鳴。今借此",
    "X67n1303_001:0271b02": "況吾道。新豐云。胡笳曲子不墮五音。韻出青霄任君",
    "X67n1303_001:0271b03": "吹唱是也。惑者指世尊梵國為胡家。豈不大謬妄乎。",
    "X67n1303_001:0271b04": "直須向是甚麼處休去歇去一念萬年去。免使妄情",
    "X67n1303_001:0271b05": "繫綴。業識牽纏。背親向疎。外好裏弱。何也。從今休被",
    "X67n1303_001:0271b06": "閑言語。掉弄花唇取次謾。",
    "X67n1303_001:0271b07": "第六則夾山船子",
    "X67n1303_001:0271b08": "示眾云。上無片瓦遮頭。下無寸土立足。以月鈎雲餌",
    "X67n1303_001:0271b09": "用釣清津。假桂棹蘭篙追尋錦鯉。只如搖頭擺尾來",
    "X67n1303_001:0271b10": "時。合作麼生收攝。",
    "X67n1303_001:0271b11": "舉夾山參船子(不是冤家不聚頭)。船子問。垂絲千尺。意在",
    "X67n1303_001:0271b12": "深潭。離鈎三寸。子何不道(低聾低聲)。師擬開口(鷂過新羅)。子",
    "X67n1303_001:0271b13": "便打師落水(便下霹靂手)。纔出又打云道道(老婆心切)。師擬",
    "X67n1303_001:0271b14": "開口(轉見不堪)。子又打(牢看掣電機)。山豁然大悟。乃點頭三",
    "X67n1303_001:0271b15": "下(棒頭出孝子。不枉古今傳)。子云。竿頭絲線從君弄。不犯清波",
    "X67n1303_001:0271b16": "意自殊(果能先打後商量)。山遂進問。拋綸擲釣。師意如何。",
    "X67n1303_001:0271b17": "(夜深不向蘆灣宿逈出中間與兩頭)子云絲懸淥水浮定有無之意",
    "X67n1303_001:0271b18": "速道速道(再三撈摝不恡慈悲)。山云。語帶玄而無路。舌頭談",
    "X67n1303_001:0271b19": "而不談(終日口喃喃。未甞說一字)。子云。釣盡江波。金鱗始遇(不忘",
    "X67n1303_001:0271b20": "今日志。果有稱心時)。山乃揜耳(臨溪不必重來洗。好惡爭如總不聞)。子云如是",
    "X67n1303_001:0271b21": "如是(真不掩偽。曲不藏直)。",
    "X67n1303_001:0271b22": "師云。秀州華亭船子德誠禪師。節操高邈。度量不群。",
    "X67n1303_001:0271b23": "自印心於藥山。與道吾雲巖為同道交。洎離藥山。乃",
    "X67n1303_001:0271b24": "謂二同志曰。公等應各據一方建立藥山宗旨。予率",
    "X67n1303_001:0271c01": "性踈野。唯好山水。樂情自遣無所能也。他後知我所",
    "X67n1303_001:0271c02": "止之處。若遇靈利座主。指一人來。或堪彫琢。將授生",
    "X67n1303_001:0271c03": "平所得以報先師之恩。遂分携至秀州華亭。泛一小",
    "X67n1303_001:0271c04": "舟隨緣度日。以接四時往來之者。時人莫知其高蹈。",
    "X67n1303_001:0271c05": "因號船子和尚。一日泊船岸邊閑坐。有官人問。如何",
    "X67n1303_001:0271c06": "是和尚日用事。師竪起橈子曰會麼。人云不會。曰。棹",
    "X67n1303_001:0271c07": "撥清波。金鱗罕遇。道吾後到京口。遇夾山上堂。僧問",
    "X67n1303_001:0271c08": "如何是法身。曰法身無相。云如何是法眼。曰法眼無",
    "X67n1303_001:0271c09": "瑕。道吾不覺失笑。山便下座請問道吾。某甲適來祗",
    "X67n1303_001:0271c10": "對這僧話。必有不是。致令上座失笑。望上座不恡慈",
    "X67n1303_001:0271c11": "悲。吾云。和尚一等是出世。未有師在。山曰。某甲甚處",
    "X67n1303_001:0271c12": "不是。望為說破。吾云。某甲終不說。請往華亭船子處",
    "X67n1303_001:0271c13": "去。曰此人如何。云。此人上無片瓦。下無卓錐。若去當",
    "X67n1303_001:0271c14": "易服而往。山乃散眾束裝直造華亭。船子纔見便問。",
    "X67n1303_001:0271c15": "大德住甚麼寺。曰。寺則不住。住則不似。云不似似箇",
    "X67n1303_001:0271c16": "甚麼。曰不是目前法。云甚麼處學得來。云非耳目之",
    "X67n1303_001:0271c17": "所到。云。一句合頭語。萬劫繫驢橛。覺範云。今之師授",
    "X67n1303_001:0271c18": "弟子。有則始終言有。無則始終言無。何止萬劫驢橛",
    "X67n1303_001:0271c19": "而已哉。曹山曰。末法時代人多乾慧。若要辨驗真偽。",
    "X67n1303_001:0271c20": "有三種滲漏。一見滲漏。機不離位。墮在毒海。二情滲",
    "X67n1303_001:0271c21": "漏。情存向背。見處偏枯。三語滲漏。究妙失宗。機昧終",
    "X67n1303_001:0271c22": "始。濁智流轉。立此滲漏未必不為中此疾者之所設",
    "X67n1303_001:0271c23": "也。次以垂絲千尺意在深潭之問。放沒面皮。痛下毒",
    "X67n1303_001:0271c24": "手。兩次被打。方始瞥地。既知痛痒。展轉相酬。俱無縫",
    "X67n1303_001:0272a01": "罅。故以金鱗始遇之語滿口許他。遂囑曰。汝向去直",
    "X67n1303_001:0272a02": "須藏身處沒蹤跡。沒蹤跡處莫藏身。吾三十年在藥",
    "X67n1303_001:0272a03": "山只明斯事。汝今既得。他後莫住城隍聚落。但向深",
    "X67n1303_001:0272a04": "山裏钁頭邊覓取一箇半箇接續。無令斷絕。山乃辭",
    "X67n1303_001:0272a05": "行。頻頻回頋。子遂喚闍黎。山乃回首。子竪起橈子曰。",
    "X67n1303_001:0272a06": "汝將謂別有。乃覆舡入水而逝。浮定有無者。通玄淨",
    "X67n1303_001:0272a07": "禪師劫外錄判辨云。浮定者釣魚之標準也。用木為",
    "X67n1303_001:0272a08": "之。浮于水面。下懸鈎餌。以浮沉而定魚之有無。故以",
    "X67n1303_001:0272a09": "為名焉。揜(烏敢)。嗚呼。勝默祖翁甞訓學徒曰傳法當如",
    "X67n1303_001:0272a10": "舡子。求法當如二祖。今之師資苟或不爾。焉能以荷",
    "X67n1303_001:0272a11": "如來大法者歟。若然。則何慮祖道而不興邪。幸遇投",
    "X67n1303_001:0272a12": "子發揚先覺之志。為世梯航。頌曰。",
    "X67n1303_001:0272a13": "泛舟駕嶮三十春(不入驚人浪。難逢稱意魚)。擊處竿頭活死人",
    "X67n1303_001:0272a14": "(老作家手段終別)。夾嶺桂分千古韻(遠近皆聞)。朗江山翠萬重",
    "X67n1303_001:0272a15": "新(觀之不足)。",
    "X67n1303_001:0272a16": "師云。吾佛世尊於苦海波心無明浪裏駕般若慈航。",
    "X67n1303_001:0272a17": "總萬行而為六度。令一切眾生離生死此岸。達涅盤",
    "X67n1303_001:0272a18": "彼岸。又云。汝等比丘知我說法如筏喻者。法尚應捨。",
    "X67n1303_001:0272a19": "何況非法。不意像季以來。而有船子剡木為舟。隨流",
    "X67n1303_001:0272a20": "得妙。切切孜孜學爺做處。亦恐群靈漂沉生死。直截",
    "X67n1303_001:0272a21": "根源。替佛指示。甞有頌云。三十年來坐釣臺。鈎頭往",
    "X67n1303_001:0272a22": "往得黃能。金鱗不遇空勞力。收取絲綸歸去來。千尺",
    "X67n1303_001:0272a23": "絲綸直下垂。一波纔動萬波隨。夜靜水寒魚不食。滿",
    "X67n1303_001:0272a24": "船空載月明歸。三十年來海上游。水清魚現不吞鈎。",
    "X67n1303_001:0272b01": "釣竿斫盡重栽竹。不計功程得便休。既遇夾山。盡情",
    "X67n1303_001:0272b02": "分付。直至而今。聲光赫揚。何止朗江山翠萬重而已",
    "X67n1303_001:0272b03": "哉。還知麼。四海五湖分派處。難將有限計無窮。",
    "X67n1303_001:0272b04": "第七則我國宴然",
    "X67n1303_001:0272b05": "示眾云。四目不昧。六賊歸降。干戈叢裏曾見太平年。",
    "X67n1303_001:0272b06": "糞埽堆頭得獲清淨土。豈信從來本具。那知靡假他",
    "X67n1303_001:0272b07": "求。忙裏偷閑。若為話會。",
    "X67n1303_001:0272b08": "舉藥山問高沙彌云。我聞長安甚鬧(不可承虗接響)。彌云",
    "X67n1303_001:0272b09": "我國晏然(本自安寧)。山忻然曰子從看經得。從請益得",
    "X67n1303_001:0272b10": "(漫天布網)。彌云不從看經得。亦不從請益得(脫塵離俗)。山云",
    "X67n1303_001:0272b11": "大有人不看經不請益。為甚麼不得(但有纖毫即是塵)。彌",
    "X67n1303_001:0272b12": "云。不道不得。自是他不肯承當(且救得一半)。",
    "X67n1303_001:0272b13": "澧州高沙彌初參藥山。山問甚處來。云南嶽來。曰何",
    "X67n1303_001:0272b14": "處去。云江陵受戒去。曰受戒圖甚麼。云圖免生死。曰",
    "X67n1303_001:0272b15": "有一人不受戒亦無生死可免。汝還知否。云恁麼則",
    "X67n1303_001:0272b16": "佛戒何用。曰這沙彌猶挂唇齒在。彌禮拜而退。道吾",
    "X67n1303_001:0272b17": "來侍立。山曰。適來有箇跛脚沙彌。却有些子氣息。吾",
    "X67n1303_001:0272b18": "曰。未可全信。更須勘過始得。至晚。山上堂召曰。早來",
    "X67n1303_001:0272b19": "沙彌在甚麼處。彌出眾立。山問。我聞長安甚閙。你還",
    "X67n1303_001:0272b20": "知不。彌云我國晏然。法眼別云。見誰說藥山見彌祗",
    "X67n1303_001:0272b21": "對甚有來由。又問汝從看經得請益得。彌總不落他",
    "X67n1303_001:0272b22": "圈圚。道不從看經得亦不從請益得。山見牢籠不住。",
    "X67n1303_001:0272b23": "別用一條生機活路。又羅織道。大有人不看經不請",
    "X67n1303_001:0272b24": "益。為甚麼不得。彌渾身手眼。不許絆翻道。不道不得",
    "X67n1303_001:0272c01": "自是他不肯承當。藥山於此車不橫推理無曲斷。回",
    "X67n1303_001:0272c02": "頋道吾雲巖曰。不信道。林泉云。可謂是出群須是英",
    "X67n1303_001:0272c03": "靈漢。敵勝還他師子兒。若也於斯見徹。方信道在欲",
    "X67n1303_001:0272c04": "而無欲。居塵不染塵。百花叢裏過。一葉不沾身。儻能",
    "X67n1303_001:0272c05": "喧靜俱忘。必解正偏兼到。正當此時。合作麼生裁斷。",
    "X67n1303_001:0272c06": "頌曰。",
    "X67n1303_001:0272c07": "興亡雲去與雲來(千自由百自在)。渠無國土絕塵埃(已是撒沙",
    "X67n1303_001:0272c08": "撒土)。須彌頂上無根草(不從栽種得)。不受春風花自開(遍界",
    "X67n1303_001:0272c09": "發清香)。",
    "X67n1303_001:0272c10": "師舉王黃華云。世事雲千變。浮生夢一場。此雖一時",
    "X67n1303_001:0272c11": "遣興述懷。深有理焉。果能言行相應。心口無二。於斯",
    "X67n1303_001:0272c12": "覷透。不被萬境所謾。何得失是非榮枯成敗而可桎",
    "X67n1303_001:0272c13": "梏者邪。風穴垂語云。若立一塵。家國興盛。野老顰蹙。",
    "X67n1303_001:0272c14": "不立一塵。家國喪亡。野老安貼。於立不立處一時坐",
    "X67n1303_001:0272c15": "斷。何興亡而可存哉。此皆性空之剩物。道眼之浮華。",
    "X67n1303_001:0272c16": "雖來去無蹤。奈昏蒙成瞖。直得純清絕點。蕩無纖毫。",
    "X67n1303_001:0272c17": "向不響山中合沒足石人。於須彌頂上採無根瑞草。",
    "X67n1303_001:0272c18": "想不假春風馨香遍界。請具眼禪和試來賞玩。還見",
    "X67n1303_001:0272c19": "麼。靈苗生有地。大悟不存師。",
    "X67n1303_001:0272c20": "第八則僧問石霜",
    "X67n1303_001:0272c21": "示眾云。萬丈海須見其底。千尺井必達其源。唯斯一",
    "X67n1303_001:0272c22": "事妙密難明。忽遇箇頂門具眼腦後見腮的衲僧。合",
    "X67n1303_001:0272c23": "作麼生指示。",
    "X67n1303_001:0272c24": "舉僧問石霜。如何是和尚深深處(你有眼麼)。霜云無鬚",
    "X67n1303_001:0273a01": "鎻子兩頭搖(徒勞摸索)。",
    "X67n1303_001:0273a02": "師云。潭州石霜慶諸禪師。廬陵新淦陳氏子。依洪井",
    "X67n1303_001:0273a03": "西山紹鑾禪師落髮。詣洛下學毗尼教。雖知聽制。終",
    "X67n1303_001:0273a04": "為漸宗。回抵溈山因充米頭。問答愜意。至晚上堂曰。",
    "X67n1303_001:0273a05": "大眾米裏有虫。諸人好看。後參道吾。問如何是觸目",
    "X67n1303_001:0273a06": "菩提。吾喚沙彌。彌應喏。吾云添淨瓶水著。良久却問",
    "X67n1303_001:0273a07": "師。汝適來問甚麼。師擬舉。吾便起去。師於此有省。吾",
    "X67n1303_001:0273a08": "將順世垂語曰。我心中有一物。久而為患。誰能為我",
    "X67n1303_001:0273a09": "除之。師云。心物俱非。除之益患。吾曰賢哉賢哉。後避",
    "X67n1303_001:0273a10": "世混俗于瀏陽陶家坊。朝遊夕處。人莫能識。後因答",
    "X67n1303_001:0273a11": "洞山秋初夏末萬里無寸草處去。云出門便是草之",
    "X67n1303_001:0273a12": "語。深蒙稱許。享大因緣。開法後僧問。真身還出世也",
    "X67n1303_001:0273a13": "無。云不出世。曰爭奈真身何。云瑠璃缾子口。此恰與",
    "X67n1303_001:0273a14": "無鬚鎻子兩頭搖的眼腦雙生來相似。非唯難弟難",
    "X67n1303_001:0273a15": "兄。況乃無彼無此。瑠璃缾口則且置。只如此鎻將何",
    "X67n1303_001:0273a16": "料理。是他投子自有同勘鑰匙。頌曰。",
    "X67n1303_001:0273a17": "三更月落兩山明(清光何處無)。古道程遙苔滿生(幾人能履",
    "X67n1303_001:0273a18": "踐。)金鎻搖時無手犯(誰敢動着)。碧波心月兔常行(莫亂走)。",
    "X67n1303_001:0273a19": "師舉洞山頌偏正五位首篇云。正中偏。三更初夜月",
    "X67n1303_001:0273a20": "明前。莫恠相逢不相識。隱隱猶懷舊日嫌。且道舊日",
    "X67n1303_001:0273a21": "嫌甚。今日嫌甚。迷悟到頭俱莫戀。眼中金屑自難留。",
    "X67n1303_001:0273a22": "唐耿偉詩云。返照入閭巷。愁來與誰語。古道無人行。",
    "X67n1303_001:0273a23": "秋風動禾黍。詩具六義。曰風賦比興雅頌。用比興連",
    "X67n1303_001:0273a24": "類以喻至道。嗟此塵中無人綿歷。唯餘禾黍而已。故",
    "X67n1303_001:0273b01": "華嚴經云。世法即佛法。佛法即世法。休於世間法中",
    "X67n1303_001:0273b02": "分別佛法。莫於佛法中分別世間法。方信道。會得途",
    "X67n1303_001:0273b03": "中受用。不會則世諦流布。其斯之謂歟。況金鎻搖時",
    "X67n1303_001:0273b04": "非智者難明。徒勞識浪飜波漫浸蟾宮。玉兔雖能[跳兆+孛]",
    "X67n1303_001:0273b05": "跳。枉費精神。何故。須信轉身無異路。沒蹤跡處莫藏",
    "X67n1303_001:0273b06": "身。",
    "X67n1303_001:0273b07": "第九則洞山祖意",
    "X67n1303_001:0273b08": "示眾云。語忌十成。機貴回互。雖是掬水不漏。焉知一",
    "X67n1303_001:0273b09": "滴難存。外邊雖是撒乾。就裏渾頭沒腦。還知問答有",
    "X67n1303_001:0273b10": "淹潤處麼。",
    "X67n1303_001:0273b11": "舉僧問洞山。如何是祖師西來意(祖意不西來。西來無祖意)。山",
    "X67n1303_001:0273b12": "云待洞水逆流即向汝道(雖知韞匵深藏。爭免漏薑達菜)。",
    "X67n1303_001:0273b13": "師云。筠州洞山悟本良价禪師。幼歲從師念般若心",
    "X67n1303_001:0273b14": "經。至無眼耳鼻舌身意處。忽以手捫面問師曰。某甲",
    "X67n1303_001:0273b15": "有眼耳鼻舌。何故言無。師駭然異之云。吾非汝師。即",
    "X67n1303_001:0273b16": "指往五洩山禮默禪師披剃。年二十一詣嵩山具戒。",
    "X67n1303_001:0273b17": "遊方首謁南泉。值馬祖諱辰修齋。泉問眾曰。來日設",
    "X67n1303_001:0273b18": "齋。未審馬祖還來不。眾皆無對。師出對曰待有伴即",
    "X67n1303_001:0273b19": "來。泉曰。此子雖後生。甚堪彫琢。云和尚莫壓良為賤。",
    "X67n1303_001:0273b20": "次參溈山。屢蒙賞鑒。次依雲巖。受秘傳之道。唐大中",
    "X67n1303_001:0273b21": "末。於新豐山接引學徒。厥後盛化豫章高安。之洞山。",
    "X67n1303_001:0273b22": "權開五位。善接三根。大闡一音。廣弘萬品。橫抽寶劒",
    "X67n1303_001:0273b23": "剪諸見之稠林。妙叶弘通截萬端之穿鑿。又得曹山",
    "X67n1303_001:0273b24": "深明的旨。妙唱嘉猷。道合君臣。正偏回互。由是洞山",
    "X67n1303_001:0273c01": "玄風播于天下。諸方宗匠咸推尊之。故名曹洞宗。立",
    "X67n1303_001:0273c02": "此一宗。自師而為始也。這僧既號通方衲子。不免深",
    "X67n1303_001:0273c03": "窮西祖不傳之妙。故來發問。殊不知未開口時早蹉",
    "X67n1303_001:0273c04": "過了也。只如洞山恁麼答。是與他道不與他道。伶利",
    "X67n1303_001:0273c05": "漢舉著便知下落。何必分星擘兩。只管忉忉。龐居士",
    "X67n1303_001:0273c06": "謂靈照曰。明明百草頭。明明祖師意。照云。老老大大",
    "X67n1303_001:0273c07": "作這箇語話。士曰汝又作麼生。照云。明明百草頭。明",
    "X67n1303_001:0273c08": "明祖師意。士乃笑。若也於斯薦得。非唯有逆水之波。",
    "X67n1303_001:0273c09": "許汝有滔天之浪。其或未然。且向灘下接取。頌曰。",
    "X67n1303_001:0273c10": "古源無水月何生(靈光獨燿。逈脫根塵)。滿岸西流一派分(盡從",
    "X67n1303_001:0273c11": "這裏流出)。葱嶺罷詢熊耳夢(莫寐語)。雪庭休話少林春(誰敢",
    "X67n1303_001:0273c12": "多言恃語)。",
    "X67n1303_001:0273c13": "師舉古本金光明經偈云。佛真法身猶若虗空。應物",
    "X67n1303_001:0273c14": "現形如水中月。雖則古源無水。須知正派潛流。休云",
    "X67n1303_001:0273c15": "皓月何生。那委清光普應。既滿岸自西而分。必匝地",
    "X67n1303_001:0273c16": "從東而遍。菩提達磨始傳法於天竺。後接物於支那。",
    "X67n1303_001:0273c17": "梁大通元年九月二十一日至廣州。十月初一日至",
    "X67n1303_001:0273c18": "金陵。見武帝不契。十九日出金陵。十一月二十三日",
    "X67n1303_001:0273c19": "至魏洛陽。應讖居少林。面壁九年。遇二祖求法。立雪",
    "X67n1303_001:0273c20": "斷臂。安心已竟。併傳衣法。往禹門千聖寺。化後般若",
    "X67n1303_001:0273c21": "多羅。七十二年梁武帝作大師碑云。以梁大同二年",
    "X67n1303_001:0273c22": "歲次丙辰十二月五日終於洛州禹門之側。壽一百",
    "X67n1303_001:0273c23": "五十歲。塟于熊耳山吳坂。東魏天平三年也。元象元",
    "X67n1303_001:0273c24": "年有使宋雲自西域回。見達摩大師于葱嶺。隻履西",
    "X67n1303_001:0274a01": "還。以聞。帝令啟壙。唯見空棺隻履存焉。雖則生死涅",
    "X67n1303_001:0274a02": "盤猶如昨夢。何妨立雪庭中重整嫰桂。陽和而已哉。",
    "X67n1303_001:0274a03": "咦。自從接活無根樹。五葉聯芳直至今。",
    "X67n1303_001:0274a04": "第十則夾山答佛",
    "X67n1303_001:0274a05": "示眾云。色見聲求無非是妄。忘情離念未足為真。不",
    "X67n1303_001:0274a06": "須認影迷頭。休更迷頭認影。具眼禪和應合審細。",
    "X67n1303_001:0274a07": "舉僧問夾山如何是佛(不禮拜更待何時)。山曰此間無賓",
    "X67n1303_001:0274a08": "主(休於言下覓。莫向句中求)。僧云尋常與甚麼人對談(一句隨他語。千",
    "X67n1303_001:0274a09": "山走衲僧)。山曰文殊與吾携水去。普賢猶未折花來(採汲",
    "X67n1303_001:0274a10": "不虗施。幾人窺得破)。",
    "X67n1303_001:0274a11": "師云。澧州夾山善會禪師。自幼祝髮。年滿受具。聽習",
    "X67n1303_001:0274a12": "經論。該煉三學。出住潤州鶴林。因道吾勸發。往見舡",
    "X67n1303_001:0274a13": "子。由是師資道契。微朕不留。恭稟遺命。遁世忘機。尋",
    "X67n1303_001:0274a14": "以學者交湊。廬室星布。曉夕參依。咸通庚寅海眾卜",
    "X67n1303_001:0274a15": "於夾山。遂成蘭若。自是聲名燀赫。道德光揚。開發人",
    "X67n1303_001:0274a16": "天。模鑄生佛。不存意路而大闡玄風。這僧以覺自覺",
    "X67n1303_001:0274a17": "他覺行圓滿之問。故來探拔。是他大方之家。豈與汝",
    "X67n1303_001:0274a18": "干戈相待。欵欵地只道箇此間無賓主。惹得教他意",
    "X67n1303_001:0274a19": "路上追尋。情關內走作。又問尋常與甚麼人對談。不",
    "X67n1303_001:0274a20": "識紅綿套索碧玉穽坑。抵死謾生。黏皮著骨。不得脫",
    "X67n1303_001:0274a21": "洒自由。所以夾山奉箇文殊與吾携水去。普賢猶未",
    "X67n1303_001:0274a22": "折花來。若據恁麼道。是有賓主無賓主。咄。曾遊花下",
    "X67n1303_001:0274a23": "路。要見洞中天。幸遇投子老師一覰覰透。頌曰。",
    "X67n1303_001:0274a24": "親言言處幾人知(徒勞屈指從頭數)。今古無儔類莫齊(世出",
    "X67n1303_001:0274b01": "世間尊。從來難比並)。玉馬雪行歸半夜(徧處不逢)。羚羊挂角月沉",
    "X67n1303_001:0274b02": "西(玄中不失)。",
    "X67n1303_001:0274b03": "師云。祇為分明極。飜令所得遲。將心用心。轉見病深。",
    "X67n1303_001:0274b04": "本欲直截要會。誰知顛倒迂迴。非止此日無有知者。",
    "X67n1303_001:0274b05": "自古及今未逢一人。一體同觀與佛並化。當此之際。",
    "X67n1303_001:0274b06": "人多左科背聽逐句尋言。僧問趙州。如何是玄中玄。",
    "X67n1303_001:0274b07": "州曰汝玄來多少時邪。云玄之久矣。州曰。闍黎。若不",
    "X67n1303_001:0274b08": "遇老僧。幾被玄殺。且道這僧背聽趙州背聽。林泉道。",
    "X67n1303_001:0274b09": "會得則途中受用。不會則世諦流布。汝等諸人聞林",
    "X67n1303_001:0274b10": "泉恁麼道。慎勿左科背聽。更須子細參詳。玉馬雪行。",
    "X67n1303_001:0274b11": "羚羊挂角。沒蹤跡。斷消息。夜半月沉時請來相見。遂",
    "X67n1303_001:0274b12": "以手摸面云。猫。",
    "X67n1303_001:0274b13": "第十一則萬戶俱開",
    "X67n1303_001:0274b14": "示眾云。大音希聲。大器晚成。雖是停機佇思。未必不",
    "X67n1303_001:0274b15": "是作家。若解剪惑裁疑。到了須逢明鑒。十成一句。試",
    "X67n1303_001:0274b16": "請舉看。",
    "X67n1303_001:0274b17": "舉雲蓋和尚問石霜。萬戶俱閉即不問。萬戶俱開",
    "X67n1303_001:0274b18": "時如何(將身直入裏頭看)。霜云堂中事作麼生(外方誰敢論量)。蓋",
    "X67n1303_001:0274b19": "無對(恰如歪嘴漢吹螺)。經半年方道得語云。無人接得渠",
    "X67n1303_001:0274b20": "(已犯功勳)。霜云。道則大晒道。只道得八成(半肯半不肯)。蓋云",
    "X67n1303_001:0274b21": "和尚又如何(〔清〕知恁麼來)。霜云無人識得渠(詩爭二字新)。",
    "X67n1303_001:0274b22": "師云。潭州雲蓋山志元禪師。遊方時問雲居曰。志元",
    "X67n1303_001:0274b23": "不奈何時如何。居曰祇為闍黎功業不到。師不禮拜。",
    "X67n1303_001:0274b24": "直造石霜。亦如前問。霜曰。但非闍黎。老僧亦不柰何。",
    "X67n1303_001:0274c01": "師云和尚為甚不奈何。曰。老僧若奈何。拈過汝不奈",
    "X67n1303_001:0274c02": "何。師便禮拜請入室。後石霜上堂。僧問萬戶俱閉則",
    "X67n1303_001:0274c03": "不問。萬戶俱開時如何。曰堂中事作麼生。僧半年方",
    "X67n1303_001:0274c04": "道得云無人接得渠。曰道則太晒道只道得八成。云",
    "X67n1303_001:0274c05": "和尚又如何。曰無人識得渠。師知乃禮拜請石霜道。",
    "X67n1303_001:0274c06": "霜不與道。師云若不道打和尚去也。霜曰無人識得",
    "X67n1303_001:0274c07": "渠。師於言下有省。翠巖芝云。先行不到。末後太過。林",
    "X67n1303_001:0274c08": "泉道。走的走殺。坐的坐殺。祖燈錄中本僧問石霜。非",
    "X67n1303_001:0274c09": "雲蓋問也。此頌古中作雲蓋問。想當時一期編錄之",
    "X67n1303_001:0274c10": "不審也。因辨於斯。學者可委。蓋因聞石霜赤心片片。",
    "X67n1303_001:0274c11": "招撥這僧。故放鵰把焰。赫傍石霜要與他說。若不言",
    "X67n1303_001:0274c12": "下有省。險做兇徒惡黨。還會麼。雖是惡心招善報。更",
    "X67n1303_001:0274c13": "看投子與宣揚。頌曰。",
    "X67n1303_001:0274c14": "古殿巖開月鎻松(半遮半掩。稍似參差)。霜凝雪露韻無窮(遠觀",
    "X67n1303_001:0274c15": "有色。近聽無聲)。星前人臥千峰室(農夫何事睡猶濃)。佛祖無因識",
    "X67n1303_001:0274c16": "得渠(貴人難見面。何必謾咨嗟)。",
    "X67n1303_001:0274c17": "師云。空劫威音外。壺天不夜時。巖花開步帳。松月騁",
    "X67n1303_001:0274c18": "芳姿。馥郁通三界。嬋娟映四維。遊人雖悵望。那許暫",
    "X67n1303_001:0274c19": "時窺。雖是霜凝雪露。須忘一色之功。直教霧斂風停。",
    "X67n1303_001:0274c20": "妙叶三玄之旨。七星光彩莫可窺窬。了無前後差殊。",
    "X67n1303_001:0274c21": "不有古今間斷。於千峰影裏萬壑聲中。就籌室枕石",
    "X67n1303_001:0274c22": "眠雲。任昨夢吟風嘯月。本來面目瞻仰無由。未質形",
    "X67n1303_001:0274c23": "名豈容知識。便恁麼會時如何休。百尺竿頭須進步。",
    "X67n1303_001:0274c24": "十方世界露全身。",
    "X67n1303_001:0275a01": "第十二則九峰丹青",
    "X67n1303_001:0275a02": "示眾云。日出連山。盡力只畫得一半。月圓當戶。爭教",
    "X67n1303_001:0275a03": "汝寫到十分。未下筆時却較些子。還有打得此草者",
    "X67n1303_001:0275a04": "麼。試拈出看。",
    "X67n1303_001:0275a05": "舉僧問九峰。一筆丹青為甚麼邈志公真不得(無你",
    "X67n1303_001:0275a06": "下手處)。峰云僧繇却許志公(無用處成真用處)。僧云未審僧",
    "X67n1303_001:0275a07": "繇甚麼人證據(明月清風共我)。峯云烏龜稽首須彌柱(不是",
    "X67n1303_001:0275a08": "同風人不知)。",
    "X67n1303_001:0275a09": "師云。筠州九峰道虔禪師。雖徧經法席。而受印于石",
    "X67n1303_001:0275a10": "霜。開化九峰。玄徒尤盛。僧問。教中有言。三光緣就始",
    "X67n1303_001:0275a11": "成其見。三光未就還成見否。曰。緣有差殊。見無虧損。",
    "X67n1303_001:0275a12": "云。既無虧損。暗中為甚麼不見物。曰。雖不見物。寧無",
    "X67n1303_001:0275a13": "見暗。云離却三緣如何是真見。曰匝地日頭黑似漆。",
    "X67n1303_001:0275a14": "僧問。一筆丹青為甚麼邈志公真不得。金陵寶誌禪",
    "X67n1303_001:0275a15": "師。姓朱氏。金城人。晉末真興元年己未歲生。幼出家",
    "X67n1303_001:0275a16": "止京道林寺。禮僧儉為師。修習禪業。出處無常。飲啖",
    "X67n1303_001:0275a17": "不節。髮長數寸。常跣足行。執一錫杖。頭挂剪刀及尺",
    "X67n1303_001:0275a18": "鏡。懸一二尺帛子。齊祖建元中稍露神迹。或數日不",
    "X67n1303_001:0275a19": "食無飢容。與人言始若難曉。及應甚明。多為讖記。京",
    "X67n1303_001:0275a20": "都士庶咸供事之。後至梁天鑒年中。深蒙帝重。乃應",
    "X67n1303_001:0275a21": "化賢聖之一也。為多神異。聖凡不測。故設此問。僧繇",
    "X67n1303_001:0275a22": "却許誌公者。張僧繇。吳人也。天鑒中官歷右將軍吳",
    "X67n1303_001:0275a23": "興太守。以丹青馳譽于時。方梁武帝以諸王居外。每",
    "X67n1303_001:0275a24": "想見其面目。即遣僧繇乘傳寫之。持歸對之。如見其",
    "X67n1303_001:0275b01": "人。此蓋常情可測可知。非類誌公本來面目無下手",
    "X67n1303_001:0275b02": "處。焉知未舉筆前脫體奪真。只是罕逢明鑒。要識誌",
    "X67n1303_001:0275b03": "公麼。烏龜稽首須彌柱。投子分明頌與伊。頌曰。",
    "X67n1303_001:0275b04": "荊山美玉卞人尋(還具眼麼)。至寶無瑕絕見因(誰敢正覰)。鐵",
    "X67n1303_001:0275b05": "牛帶子踏滄海(非思量處)。撞月石龜長羽鱗(識情離測)。",
    "X67n1303_001:0275b06": "師舉寶藏論云。天地之內。宇宙之間。中有一寶。秘在",
    "X67n1303_001:0275b07": "形山。林泉道。視之莫見。取之莫得。璨璨乎哉。溫溫如",
    "X67n1303_001:0275b08": "也。極小同大。忘絕境界。極大同小。不見邊表。明之者",
    "X67n1303_001:0275b09": "亘古今而受用不盡。昧之者守朝暮而窮困難甘。非",
    "X67n1303_001:0275b10": "止荊山。卞人尋覔。楚人卞和獻玉於楚厲王。王曰石",
    "X67n1303_001:0275b11": "也。遣使刖一足。及武王即位。和又獻之。武王復怒。又",
    "X67n1303_001:0275b12": "刖一足。至楚文王立。和抱璞哭於荊山之下。文王召",
    "X67n1303_001:0275b13": "而謂曰。刖足者何怨乎。曰不怨刖足。而怨真玉以為",
    "X67n1303_001:0275b14": "凡石。忠事以為慢事。是以哭之。文王乃使工剖石。乃",
    "X67n1303_001:0275b15": "真玉也。文王歎曰。哀哉。二先君易刖其足。難剖於石。",
    "X67n1303_001:0275b16": "今果是璧。乃國寶也。見韓子。以喻至道人莫能窺。非",
    "X67n1303_001:0275b17": "言說可及。非情量可酌。故使鐵牛帶子[跳兆+孛]跳滄溟。撞",
    "X67n1303_001:0275b18": "月石龜任生毛羽。還達此理麼。無說說中無說說。都",
    "X67n1303_001:0275b19": "教收攝付全提。",
    "X67n1303_001:0275b20": "第十三則韶山是非",
    "X67n1303_001:0275b21": "示眾云。許由洗耳。巢父牽牛。拂迹成痕。欲隱彌露。只",
    "X67n1303_001:0275b22": "此現成公案。不消勘辨緣由。不涉思惟。試看決斷。",
    "X67n1303_001:0275b23": "舉僧問韶山。是非不到處還有句也無(低聲低聲)。山云",
    "X67n1303_001:0275b24": "有(放伊一線許商量)。僧云是甚麼句(闍黎不是不將來)。山云一片",
    "X67n1303_001:0275c01": "白雲不露醜(老僧不是不拈出)。",
    "X67n1303_001:0275c02": "師云。洛京韶山寰普禪師。嗣夾山。僧問如何是韶山",
    "X67n1303_001:0275c03": "境。曰。古今猿鳥呌。翠色薄烟籠。云如何是境中人。曰",
    "X67n1303_001:0275c04": "退後看。遵布衲訪師。在山下相見。遵問。韶山路向甚",
    "X67n1303_001:0275c05": "麼處去。師以指曰。嗚。那青青黯黯處去。遵近前把住",
    "X67n1303_001:0275c06": "云。久響韶山。莫便是否。曰。是即是。闍黎有甚事。云。擬",
    "X67n1303_001:0275c07": "伸一問。師還答否。曰。看君不是金牙作。爭解彎弓射",
    "X67n1303_001:0275c08": "尉遲。云。鳳凰直入煙霄去。誰怕林間野雀兒。曰。當軒",
    "X67n1303_001:0275c09": "畵皷從君擊。試展家風似老僧。云。一句逈超千聖外。",
    "X67n1303_001:0275c10": "松蘿不與月輪齊。曰。饒君直出威音外。猶較韶山半",
    "X67n1303_001:0275c11": "月程。云過在甚麼處。曰倜儻之詞人皆知有。曰。恁麼",
    "X67n1303_001:0275c12": "則真玉泥中異。不撥萬機塵。曰魯般門下徒施巧妙。",
    "X67n1303_001:0275c13": "云。學人即恁麼。未審師意如何。曰。玉女夜拋梭。織錦",
    "X67n1303_001:0275c14": "於西舍。云莫便是和尚家風也無。曰。耕夫製玉漏。不",
    "X67n1303_001:0275c15": "是行家作。云。此猶是文言。如何是和尚家風。曰。橫身",
    "X67n1303_001:0275c16": "當宇宙。誰是出頭人。遵無語。師遂同歸山。纔人事了。",
    "X67n1303_001:0275c17": "師召近前曰。闍黎有衝天之氣。老僧有入地之謀。闍",
    "X67n1303_001:0275c18": "黎橫吞大海。老僧背負須彌。闍黎按劒上來。老僧亞",
    "X67n1303_001:0275c19": "鎗相待。向上一路速道速道。云。明鏡當臺。請師一鑒。",
    "X67n1303_001:0275c20": "曰不鑑。云為甚麼不鑑。曰。水淺無魚。徒勞下釣。遵無",
    "X67n1303_001:0275c21": "對。師便打。林泉道。此上神通非同小小。韶山老漢慣",
    "X67n1303_001:0275c22": "臨大敵那怯殘兵。而況這僧將閑是閑非有句無句",
    "X67n1303_001:0275c23": "枉來印拍。被他著一片白雲欵欵揜住。何也。莫把是",
    "X67n1303_001:0275c24": "非來辨我。浮生穿鑿不相關。其餘意味分付投子。頌",
    "X67n1303_001:0276a01": "曰。",
    "X67n1303_001:0276a02": "白雲不到中峰頂(無心曾出岫。舒卷任隨風)。滿目煙蘿景象殊",
    "X67n1303_001:0276a03": "(高低休便兩般看)。一句曲寒千古調(韻出青霄。任君吹唱)。萬重青碧",
    "X67n1303_001:0276a04": "月來初(松嵓排突屼。桂魄任嬋娟)。",
    "X67n1303_001:0276a05": "師云。青山白雲父。白雲青山兒。白雲終日倚。青山總",
    "X67n1303_001:0276a06": "不知。不知的事汝還知否。地藏當年曾漏泄。不須迤",
    "X67n1303_001:0276a07": "[這言+里]走天涯。煙蘿滿目景象雖殊。心月孤圓性空寥廓。",
    "X67n1303_001:0276a08": "縱有萬別千差。其奈一了百當。雪竇云。三界無法何",
    "X67n1303_001:0276a09": "處求心。白雲為蓋流泉作琴。一曲兩曲無人會。雨過",
    "X67n1303_001:0276a10": "夜塘秋水深。若向這裏領略得下。伯牙與子期不是",
    "X67n1303_001:0276a11": "閑相識。如或不然。高山流水知音少。枉奏瑤琴徽外",
    "X67n1303_001:0276a12": "聲。只如萬壑千山盤青疊翠。緊繫芒鞋如何履踐。待",
    "X67n1303_001:0276a13": "月來時與汝相見。",
    "X67n1303_001:0276a14": "第十四則梁山祖意",
    "X67n1303_001:0276a15": "示眾云。開口道著。舉步踏著。拈在面前。無人能識。搜",
    "X67n1303_001:0276a16": "遠不搜近。宜假不宜真。擔千負計處。還敢商量麼。",
    "X67n1303_001:0276a17": "舉僧問梁山。如何是祖師西來意(頭頭不昧。物物全彰)。山云",
    "X67n1303_001:0276a18": "莫亂道(閉口牢藏舌。安身第一方)。",
    "X67n1303_001:0276a19": "師云。祖意教意本自無殊。真心妄心亦不有異。為根",
    "X67n1303_001:0276a20": "機不等優劣強分。既說淺深當言頓漸。列門庭。開戶",
    "X67n1303_001:0276a21": "牖。說在駿馬之前。建法幢。立宗旨。獨步劫空之後。曹",
    "X67n1303_001:0276a22": "山曰。洞上宗假五位君臣偏正。言者不欲犯中。故臣",
    "X67n1303_001:0276a23": "稱君。不敢指斥言是也。欲明宗要。為作偈曰。學者先",
    "X67n1303_001:0276a24": "須識自宗。莫將真際雜頑空。妙明體淨如傷觸。力在",
    "X67n1303_001:0276b01": "逢緣不借中。出語直教燒不著。潛行須與古人同。無",
    "X67n1303_001:0276b02": "身有事超岐路。無事無身落始終。復作五相○偈曰。",
    "X67n1303_001:0276b03": "白衣須拜相。此事未為奇。積代簪纓者。休言落魄時。",
    "X67n1303_001:0276b04": "○偈曰。子時當正位。明暗在君臣。未離兜率界。烏雞",
    "X67n1303_001:0276b05": "雪上行。○偈曰。焰裏寒冰結。楊花九月飛。泥牛吼水",
    "X67n1303_001:0276b06": "面。木馬逐風嘶。○偈曰。王宮初降日。玉兔不能離。未",
    "X67n1303_001:0276b07": "得無功旨。人天何太遲。○偈曰。混然藏理事。朕兆卒",
    "X67n1303_001:0276b08": "難明。威音王未曉。彌勒豈惺惺。此頌略分宗趣。西來",
    "X67n1303_001:0276b09": "祖意豈止一途。派列岐分。應機施設。非刻舟記劍。膠",
    "X67n1303_001:0276b10": "柱調絃而已哉。梁山答處直截指示。欲使言前薦得。",
    "X67n1303_001:0276b11": "句外知歸。開口動舌堪作甚麼。未審如何即是。不如",
    "X67n1303_001:0276b12": "緘口退却與道相應。雖然如是。更須問過監察始得。",
    "X67n1303_001:0276b13": "頌曰。",
    "X67n1303_001:0276b14": "國令嚴嚴擬者危(禍不入慎家之門)。毫釐纔動鐵輪隨(言出",
    "X67n1303_001:0276b15": "思入)。心萌口應三千里(料棹沒交涉)。齒露言來苦怨誰(應須",
    "X67n1303_001:0276b16": "克己)。",
    "X67n1303_001:0276b17": "師云。當頭諱字寰中禁。誰敢依稀犯聖顏。把斷要津。",
    "X67n1303_001:0276b18": "那許汝嘲三攞四。全提正令。豈容伊撥萬輪千。直得",
    "X67n1303_001:0276b19": "慘悚戢翼內秘外嚴。不見僧問臨濟。如何是吹毛劒。",
    "X67n1303_001:0276b20": "濟云禍事禍事。僧禮拜。濟便打。林泉道。賞罰甚分明。",
    "X67n1303_001:0276b21": "若是當時毫釐有差。便見天地懸隔。寧免鐵輪隨來",
    "X67n1303_001:0276b22": "抑逼。金輪王王四天下。銀輪三。銅輪二。鐵輪一。林泉",
    "X67n1303_001:0276b23": "道。若能了一。萬事決畢。四種輪王。隨業受報。各具輪",
    "X67n1303_001:0276b24": "寶。摧伏怨敵。雖心萌口應。其奈參差齒露。言時固多",
    "X67n1303_001:0276c01": "利害。何也。但能不觸當今諱。也勝前朝斷舌才。",
    "X67n1303_001:0276c02": "第十五則龍牙烏龜",
    "X67n1303_001:0276c03": "示眾云。把住時放行。維摩一默語如雷。放行時把住。",
    "X67n1303_001:0276c04": "言滿天下無口過。不動唇皮。要通意路。合作麼生舉。",
    "X67n1303_001:0276c05": "還有道得者麼。",
    "X67n1303_001:0276c06": "舉僧問龍牙。如何是祖師西來意(朝看雲片片。暮聽水潺潺)。牙",
    "X67n1303_001:0276c07": "云待石烏龜解語即向汝道(謝師茶話)。",
    "X67n1303_001:0276c08": "師云。潭州龍牙山居遁禪師。因參翠微乃問。學人自",
    "X67n1303_001:0276c09": "到和尚法席一箇餘月。不蒙一法示誨。意在於何。微",
    "X67n1303_001:0276c10": "曰嫌甚麼。師又問洞山。山曰爭恠得老僧。法眼別云。",
    "X67n1303_001:0276c11": "祖師來也。林泉道。和尚莫眼花。雲峰齊云。此三尊宿",
    "X67n1303_001:0276c12": "還有親疎也無。若有。那箇親。若無。親疎眼在甚麼處。",
    "X67n1303_001:0276c13": "林泉道。依舊眉毛下。又僧問。十二時中如何著力。師",
    "X67n1303_001:0276c14": "曰如無手人行拳始得。林泉道。照[(厂@((既旡)日+口))*頁]鼻凹。又問。終日",
    "X67n1303_001:0276c15": "區區如何頓息。師曰如孝子喪却父母始得。東禪齊",
    "X67n1303_001:0276c16": "云。眾中道如喪父母。有何閑暇。恁麼會還息得人疑",
    "X67n1303_001:0276c17": "情麼。除此外。且作麼生會龍牙意。林泉道。慣曾為旅",
    "X67n1303_001:0276c18": "偏憐客。自己貪杯惜醉人。若知醉裏醒醒。除問投子",
    "X67n1303_001:0276c19": "和尚。頌曰。",
    "X67n1303_001:0276c20": "石龜語話是誰聞(徒勞側耳)。無耳髑髏夜聽深(不得妄傳消息)。",
    "X67n1303_001:0276c21": "天曉便藏無影樹(根非生下土)。太陽雖照不能尋(葉不墜秋",
    "X67n1303_001:0276c22": "風)。",
    "X67n1303_001:0276c23": "師云。知音不在頻頻舉。達者須知暗裏驚。玄中銘云。",
    "X67n1303_001:0276c24": "龍吟枯木。異響難聞。木馬嘶時。何人道聽。洞山問雲",
    "X67n1303_001:0277a01": "巖。無情說法。甚麼人得聞。巖曰無情得聞。云和尚聞",
    "X67n1303_001:0277a02": "否。曰。我若聞。汝即不聞吾說法也。云某甲為甚麼不",
    "X67n1303_001:0277a03": "聞。巖遂竪起拂子曰還聞麼。云不聞。曰。我說法。汝尚",
    "X67n1303_001:0277a04": "不聞。彌陀經云。水鳥樹林悉皆念佛念法。山於此有",
    "X67n1303_001:0277a05": "省。乃述偈曰。也大奇。也大奇。無情說法不思議。若將",
    "X67n1303_001:0277a06": "耳聽終難會。眼裏聞聲方得知。僧問香嚴。如何是道。",
    "X67n1303_001:0277a07": "曰枯木裏龍吟。云如何是道中人。曰髑髏裏眼睛。僧",
    "X67n1303_001:0277a08": "不領乃問石霜。如何是枯木裏龍吟。曰猶帶喜在。云",
    "X67n1303_001:0277a09": "如何是髑髏裏眼睛。曰猶帶識在。又不領乃問曹山。",
    "X67n1303_001:0277a10": "如何是枯木裏龍吟。曰血脉不斷。云如何是髑髏裏",
    "X67n1303_001:0277a11": "眼睛。曰乾不盡。云未審還有得聞者麼。曰盡大地未",
    "X67n1303_001:0277a12": "有一人不聞。云未審枯木龍吟是何章句。曰。不知是",
    "X67n1303_001:0277a13": "何章句。聞者皆喪。遂示偈云。枯木龍吟真見道。髑髏",
    "X67n1303_001:0277a14": "無識眼初明。喜識盡時消息盡。當人那辨濁中清。曹",
    "X67n1303_001:0277a15": "洞父子節拍相隨。白雪陽春幾人能和。胡笳不犯宮",
    "X67n1303_001:0277a16": "商曲。玉笛同將劫外吹。無影樹頭花笑日。半明半暗",
    "X67n1303_001:0277a17": "幾人知。具眼禪人固宜子細。",
    "X67n1303_001:0277a18": "第十六則靈雲桃花",
    "X67n1303_001:0277a19": "示眾云。劉郎栽後綴葉聯芳。王母摘時收因結果。莫",
    "X67n1303_001:0277a20": "有閑來賞玩就路還家者麼。",
    "X67n1303_001:0277a21": "舉靈雲見桃花悟道(眼中撥却黃金屑。覷透威音未兆時)。",
    "X67n1303_001:0277a22": "師云。福州靈雲志勤禪師。依大溈。因見桃花忽然大",
    "X67n1303_001:0277a23": "悟。以偈呈曰。三十年來尋劒客。幾回葉落又抽枝。自",
    "X67n1303_001:0277a24": "從一見桃花後。直至而今更不疑。溈曰。從緣入者。永",
    "X67n1303_001:0277b01": "無退失。汝善護持。玄沙云。諦當甚諦當。敢保老兄未",
    "X67n1303_001:0277b02": "徹在。雲曰師兄還徹也未。林泉道。將為狐鬚赤。更有",
    "X67n1303_001:0277b03": "赤鬚狐。且道靈雲見桃花。端的悟箇甚麼。有底道因",
    "X67n1303_001:0277b04": "逢桃李樹。憶得故園春。有底道色即是空空即是色。",
    "X67n1303_001:0277b05": "三千里外且喜沒交涉。雪竇云。本無迷悟數如麻。獨",
    "X67n1303_001:0277b06": "許靈雲是作家。林泉至此稱賞不已。非唯見諦明白。",
    "X67n1303_001:0277b07": "堪與後人為龜為鑑。覺範頌云。靈雲一見不再見。紅",
    "X67n1303_001:0277b08": "白枝枝不著花。尀耐釣魚舡上客。却來平地摝魚蝦。",
    "X67n1303_001:0277b09": "可謂路見不平拔劒相助。更有為渠雪屈的麼。試看",
    "X67n1303_001:0277b10": "投子如何評論。頌曰。",
    "X67n1303_001:0277b11": "山前桃發故園春(年年相似。歲歲一般)。花綻紅枝省此身(不因",
    "X67n1303_001:0277b12": "不由。[宋木+取]有來由)。證據謝君傍著力(面上夾竹桃花)。笑顏雖展意生",
    "X67n1303_001:0277b13": "瞋(肚裏侵天荊棘)。煙鎻綠楊鶯囀緩(春三二月無閑口。說盡東君造化心)。雨",
    "X67n1303_001:0277b14": "侵石笋倚空鄰(掃月吟風看怎生)。金烏放去無消息(線斷風箏",
    "X67n1303_001:0277b15": "怎似伊)。木馬嘶聲過漢秦(不勞乘八駿。捕影與追風)。",
    "X67n1303_001:0277b16": "師云。陰陽無曲徇。節令不相饒。春分之後萬木皆萌。",
    "X67n1303_001:0277b17": "匝地普天無非春色。何止山前而已哉。不見道。密移",
    "X67n1303_001:0277b18": "一步六門曉。無限風光大地春。正如心地蘊養包含",
    "X67n1303_001:0277b19": "善惡種子。一日善惡業熟發起現行。若於因花。空實",
    "X67n1303_001:0277b20": "可辨。見忘執謝。頓悟真常。何佛果而不趣菩提者邪。",
    "X67n1303_001:0277b21": "當此之際。方知此身而不虗設。不意玄沙一手擡一",
    "X67n1303_001:0277b22": "手搦。暗度神鋒。回戈倒刺。誰想靈雲慣臨大敵。詐敗",
    "X67n1303_001:0277b23": "佯輸。惡來善應。道師兄還徹也麼。恰似梵志飜著韈。",
    "X67n1303_001:0277b24": "人皆謂是錯。寧可刺你眼。不可隱我脚。僧問洛浦。眾",
    "X67n1303_001:0277c01": "手淘金誰是得者。曰拳中舊寶豈假披沙。云恁麼則",
    "X67n1303_001:0277c02": "展手不逢也。曰莫將鶴唳擬當鶯啼。又僧問。如何是",
    "X67n1303_001:0277c03": "佛法大意。曰。雪覆孤峰峰不白。雨滴石筍笋須生。林",
    "X67n1303_001:0277c04": "泉恁麼舉來。雖是向鼻孔裏點眼。肐膝上畵眉。且要",
    "X67n1303_001:0277c05": "諸人稍知下落。休待金烏西墜。木馬跑哮。聲逾漢秦。",
    "X67n1303_001:0277c06": "徒勞釆聽。何也。不解無中能唱出。枉教清韻出青霄。",
    "X67n1303_001:0277c07": "第十七則國師塔樣",
    "X67n1303_001:0277c08": "示眾云。預備不虞。待覔箇信心檀越。隨緣赴感。令修",
    "X67n1303_001:0277c09": "座出格浮圖。見義勇為。當仁不讓者知是何人。還理",
    "X67n1303_001:0277c10": "會得麼。",
    "X67n1303_001:0277c11": "舉肅宗帝問忠國師。百年後所須何物(聖鑑不錯)。云與",
    "X67n1303_001:0277c12": "老僧作箇無縫塔(揀難的道)。曰請師塔樣(作家君王。天然有在。)師",
    "X67n1303_001:0277c13": "良久云陛下還會麼(覿面相呈。兩手分付)。曰不會(因邪打正)。云吾",
    "X67n1303_001:0277c14": "有付法躭源。却諳此事。請召問之(祖禰不了。殃及兒孫)。",
    "X67n1303_001:0277c15": "師云。南陽慧忠國師者。越州諸暨人。自受曹溪六祖",
    "X67n1303_001:0277c16": "心印之後。居南陽白崖山黨子谷。四十餘祀不下山。",
    "X67n1303_001:0277c17": "道行聞于帝里。肅宗上元二年勑中使孫朝進賷詔",
    "X67n1303_001:0277c18": "徵赴京。待以師禮。初居千福寺西禪院。及代帝臨御。",
    "X67n1303_001:0277c19": "復迎止光宅精藍。十有六載。隨機說法。時有西天大",
    "X67n1303_001:0277c20": "耳三藏到京。云得他心通。肅宗命師驗之。三藏纔見",
    "X67n1303_001:0277c21": "師。便禮拜立于右邊。師問曰汝得他心通那。云不敢。",
    "X67n1303_001:0277c22": "曰汝道老僧即今在甚麼處。云。和尚是一國之師。何",
    "X67n1303_001:0277c23": "得向西川看競渡舡。良久再問。老僧即今在甚麼處。",
    "X67n1303_001:0277c24": "云。和尚是一國之師。何得在天津橋上看弄猢猻。師",
    "X67n1303_001:0278a01": "復問。汝道老僧在甚麼處。藏罔測。師叱曰。這野狐精。",
    "X67n1303_001:0278a02": "他心通在甚麼處也。藏無對。可惜明眼人前一場漏",
    "X67n1303_001:0278a03": "逗。師化緣將畢。乃辭帝。帝曰。師滅度後所須何物。若",
    "X67n1303_001:0278a04": "非聖慈寬厚。爭肯如此相待。師亦不負天恩。向臨行",
    "X67n1303_001:0278a05": "之際盡力提撕道。與老僧作箇無縫塔。殊不知未開",
    "X67n1303_001:0278a06": "口時已早七花八裂了也。帝雖道不會。就中却[宋木+取]親",
    "X67n1303_001:0278a07": "切。不見石頭和尚道。衲帔蒙頭萬事休。此時山僧都",
    "X67n1303_001:0278a08": "不會。師既付囑令問躭源。後果詔問。源良久曰。聖上",
    "X67n1303_001:0278a09": "會麼。帝曰不會。源述偈曰。湘之南。潭之北。中有黃金",
    "X67n1303_001:0278a10": "充一國。無影樹下合同船。琉璃殿上無知識。林泉道。",
    "X67n1303_001:0278a11": "拱密威嚴。決難正視。雖是官不容針。何礙私通車馬。",
    "X67n1303_001:0278a12": "放伊一線。試請商量。頌曰。",
    "X67n1303_001:0278a13": "古塔涌聖迷(天眼龍睛不可窺)。雲籠龍鳳失(非思量處幾人知)。香",
    "X67n1303_001:0278a14": "風半夜沉(沒蹤跡。斷消息)。寶殿無知識(誰敢依稀犯聖顏)。",
    "X67n1303_001:0278a15": "師云。第二十二祖摩拏羅尊者。年三十遇婆修祖師",
    "X67n1303_001:0278a16": "出家傳法。至中印土。彼國王名得度。即瞿曇種族。歸",
    "X67n1303_001:0278a17": "依佛乘。勤行修進。一日於行道處現一小塔。欲取供",
    "X67n1303_001:0278a18": "養。眾莫能舉。即大會梵行禪觀呪術等三眾。欲問所",
    "X67n1303_001:0278a19": "疑。時尊者亦赴此會。是三眾皆莫能辨。時尊者即為",
    "X67n1303_001:0278a20": "王廣說塔因。此之出現乃王福力之所致也。王聞是",
    "X67n1303_001:0278a21": "說乃曰。至聖難逢。世樂非久。付位於太子。投祖出家。",
    "X67n1303_001:0278a22": "七日證果。尊者深加慰誨。國師塔樣。非作者之不知。",
    "X67n1303_001:0278a23": "竪窮三際。橫遍十方。亘古亘今。無成無壞。非止勢磨",
    "X67n1303_001:0278a24": "星斗。其由威聳雲煙。丹鳳金龍莫能依附。既德風之",
    "X67n1303_001:0278b01": "偃草。何香譽之不傳。任曉夜之升沉。儘春秋之改變。",
    "X67n1303_001:0278b02": "四臣不昧。一性圓明。於寶殿欲現心王。令玉燭永調",
    "X67n1303_001:0278b03": "我國。恁麼觀來。有知識那無知識。噓。相識滿天下。知",
    "X67n1303_001:0278b04": "心有幾人。從頭曾遍數。無箇似雙親。",
    "X67n1303_001:0278b05": "第十八則吸盡西江",
    "X67n1303_001:0278b06": "示眾云。指空畵空。敢道卒難對副。依實具實且恁胡",
    "X67n1303_001:0278b07": "亂安排。本非覿面相謾。就裏慈悲太甚。還有冷眼傍",
    "X67n1303_001:0278b08": "觀窺破者麼。",
    "X67n1303_001:0278b09": "舉龐居士問馬大師。不與萬法為侶者是甚麼人",
    "X67n1303_001:0278b10": "(千聖亦不識)。師云。待汝一口吸盡西江水。即向汝道(口雖",
    "X67n1303_001:0278b11": "硬似鐵。心更軟如綿)。",
    "X67n1303_001:0278b12": "師云。襄州居士龐蘊者。衡州衡陽縣人也。字道玄。世",
    "X67n1303_001:0278b13": "本儒業。少悟塵勞。志求真諦。唐貞元初謁石頭。乃問",
    "X67n1303_001:0278b14": "不與萬法為侶者是甚麼人。頭以手掩其口。豁然有",
    "X67n1303_001:0278b15": "省。後與丹霞為友。一日石頭問曰。子見老僧以來。日",
    "X67n1303_001:0278b16": "用事作麼生。士曰。若問日用事。即無開口處。乃呈偈",
    "X67n1303_001:0278b17": "曰。日用事無別。唯吾自偶諧。頭頭非取捨。處處沒張",
    "X67n1303_001:0278b18": "乖。朱紫誰為號。丘山絕點埃。神通并妙用。運水及搬",
    "X67n1303_001:0278b19": "柴。頭然之曰。子以緇邪素邪。云願從所慕。遂不剃染。",
    "X67n1303_001:0278b20": "後參馬祖問曰。不與萬法為侶者是甚麼人。祖曰待",
    "X67n1303_001:0278b21": "汝一口吸盡西江水即向汝道。士於言下頓領玄旨。",
    "X67n1303_001:0278b22": "乃留駐參承二載。有偈曰。有男不婚。有女不嫁。大家",
    "X67n1303_001:0278b23": "團圝頭。共說無生話。自爾機辯迅捷。諸方嚮之。居士",
    "X67n1303_001:0278b24": "問處。將無做有。要辨形容。大師答處。雖塞辭源。潛通",
    "X67n1303_001:0278c01": "意脉。方信道。明中雖不遺涓滴。暗裏洪波浪接天。男",
    "X67n1303_001:0278c02": "婚女嫁則且置。只如堂中二親還曾奉重也無。頌曰。",
    "X67n1303_001:0278c03": "父母曠來別(一日思憶一傷心)。得奉當竭力(理合如斯)。木人半",
    "X67n1303_001:0278c04": "夜言(低聲低聲)。莫使外人識(若教容易見。便作等閑看)。",
    "X67n1303_001:0278c05": "師云。僧問藥山。學人擬歸鄉時如何。師曰汝父母徧",
    "X67n1303_001:0278c06": "身紅爛。臥在荊棘林中。汝歸何所。云恁麼則不歸去",
    "X67n1303_001:0278c07": "也。曰汝却須歸去。汝若歸鄉。我示汝箇休粮方子。云",
    "X67n1303_001:0278c08": "便請。曰二時上堂不得咬破一粒米。此不遺時失候",
    "X67n1303_001:0278c09": "奉重竭力之式也。雖知親親之親。而豈知非親之至",
    "X67n1303_001:0278c10": "親者歟。第八祖佛陁難提尊者行化至提伽國毗舍",
    "X67n1303_001:0278c11": "羅家。見舍上有白光。謂其徒曰。此家有聖人。口無言",
    "X67n1303_001:0278c12": "說。直大乘器。不行四衢知觸穢耳。言訖長者出。禮問",
    "X67n1303_001:0278c13": "何所須。祖曰我求侍者。長者曰我有一字名伏馱密",
    "X67n1303_001:0278c14": "多。年已五十。口未甞言。足未曾履。祖曰。如汝所說。真",
    "X67n1303_001:0278c15": "吾弟子。伏馱聞之遽起禮拜。而說偈曰。父母非我親。",
    "X67n1303_001:0278c16": "誰是最親者。諸佛非我道。誰是最道者。祖以偈答曰。",
    "X67n1303_001:0278c17": "汝言與心親。父母非可比。汝行與道合。諸佛心即是。",
    "X67n1303_001:0278c18": "外求有相佛。與汝不相似。欲識汝本心。非合亦非離。",
    "X67n1303_001:0278c19": "馱聞偈已便行七步。祖曰。此子昔曾值佛。悲願廣大。",
    "X67n1303_001:0278c20": "愛情難捨。故不言不履耳。遂令出家。復繼祖位。若也",
    "X67n1303_001:0278c21": "於斯薦得。父母不離方寸。何勞曠劫相尋。木人既解",
    "X67n1303_001:0278c22": "傳言。寧免外人知識。還具這般眼麼。擬心若蹉一絲",
    "X67n1303_001:0278c23": "頭。對面忽成千萬里。",
    "X67n1303_001:0278c24": "林泉老人評唱投子青和尚頌古空谷集卷一"
}