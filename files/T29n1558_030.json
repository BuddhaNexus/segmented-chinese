{
    "T29n1558_030:0155a21": "阿毘達磨俱舍論卷第三十",
    "T29n1558_030:0155a23": "尊者世親造",
    "T29n1558_030:0155a24": "三藏法師玄奘奉 詔譯",
    "T29n1558_030:0155a25": "破執我品第九之二",
    "T29n1558_030:0155a26": "[0155a26] 若唯五取蘊名補特伽羅。何故世尊作如是",
    "T29n1558_030:0155a27": "說。吾今為汝說諸重擔取捨重擔荷重擔",
    "T29n1558_030:0155a28": "者。何緣於此佛不應說。不應重擔即名能",
    "T29n1558_030:0155a29": "荷。所以者何。曾未見故。不可說事亦不應",
    "T29n1558_030:0155b01": "說。所以者何。亦未見故。又取重擔應非蘊",
    "T29n1558_030:0155b02": "攝重擔自取曾未見故。然經說愛名取擔",
    "T29n1558_030:0155b03": "者。既即蘊。攝。荷者應然。即於諸蘊立數取",
    "T29n1558_030:0155b04": "趣。然恐謂此補特伽羅是不可說常住實有。",
    "T29n1558_030:0155b05": "故此經後佛自釋言。但隨世俗說此具壽",
    "T29n1558_030:0155b06": "有如是名。乃至廣說。如上所引人經文句。",
    "T29n1558_030:0155b07": "為令了此補特伽羅可說無常非實有性。",
    "T29n1558_030:0155b08": "即五取蘊自相逼害得重擔名。前前剎那引",
    "T29n1558_030:0155b09": "後後故名為荷者。故非實有補特伽羅。補",
    "T29n1558_030:0155b10": "特伽羅定應實有。以契經說諸有撥無化",
    "T29n1558_030:0155b11": "生有情邪見攝故。誰言無有化生有情如",
    "T29n1558_030:0155b12": "佛所言我說有故。謂蘊相續能往後世不",
    "T29n1558_030:0155b13": "由胎卵濕名化生有情。撥此為無故邪見",
    "T29n1558_030:0155b14": "攝。化生諸蘊理實有故。又許此邪見謗補特",
    "T29n1558_030:0155b15": "伽羅。汝等應言。是何所斷。見修所斷。理並不",
    "T29n1558_030:0155b16": "然。補特伽羅非諦攝故。邪見不應修所斷",
    "T29n1558_030:0155b17": "故。若謂經說有一補特伽羅生在世間應",
    "T29n1558_030:0155b18": "非蘊者。亦不應理。此於總中假說一故。",
    "T29n1558_030:0155b19": "如世間說一麻一米一聚一言。或補特伽羅",
    "T29n1558_030:0155b20": "應許有為攝。以契經說生世間故。非此言",
    "T29n1558_030:0155b21": "生如蘊新起。依何義說生在世間。依此",
    "T29n1558_030:0155b22": "今時取別蘊義。如世間說能祠者生記論",
    "T29n1558_030:0155b23": "者生取明論故。又如世說有苾芻生有",
    "T29n1558_030:0155b24": "外道生。取儀式故。或如世說有老者生有",
    "T29n1558_030:0155b25": "病者生。取別位故。佛已遮故此救不成。如",
    "T29n1558_030:0155b26": "勝義空契經中說。有業有異熟。作者不可",
    "T29n1558_030:0155b27": "得。謂能捨此蘊及能續餘蘊。唯除法假。",
    "T29n1558_030:0155b28": "故佛已遮。頗勒具那契經亦說。我終不說",
    "T29n1558_030:0155b29": "有能取者。故定無一補特伽羅能於世間",
    "T29n1558_030:0155c01": "取捨諸蘊。又汝所引祠者等生。其體是何而",
    "T29n1558_030:0155c02": "能喻此。若執是我彼不極成。若心心所彼",
    "T29n1558_030:0155c03": "念念滅新新生故取捨不成。若許是身亦",
    "T29n1558_030:0155c04": "如心等。又如明等與身有異。蘊亦應異",
    "T29n1558_030:0155c05": "補特伽羅。老病二身各與前別。數論轉變如",
    "T29n1558_030:0155c06": "前已遣。故彼所引為喻不成。又許蘊生非",
    "T29n1558_030:0155c07": "數取趣則定許此異蘊及常。又此唯一。蘊",
    "T29n1558_030:0155c08": "體有五。寧不說此與蘊有異。大種有四造",
    "T29n1558_030:0155c09": "色唯一。寧言造色不異大種。是彼宗過。何",
    "T29n1558_030:0155c10": "謂彼宗。諸計造色即大種論。設如彼見應",
    "T29n1558_030:0155c11": "作是質。如諸造色即四大種亦應即五蘊",
    "T29n1558_030:0155c12": "立補特伽羅。若補特伽羅即諸蘊者。世尊何",
    "T29n1558_030:0155c13": "不記命者即身。觀能問者阿世耶故。問者",
    "T29n1558_030:0155c14": "執一內用士夫體實非虛名為命者。依此",
    "T29n1558_030:0155c15": "問佛與身一異。此都無故一異不成。如何",
    "T29n1558_030:0155c16": "與身可記一異。如不可記龜毛[革*卬]軟。",
    "T29n1558_030:0155c17": "古昔諸師已解斯結。昔有大德名曰龍軍。",
    "T29n1558_030:0155c18": "三明六通具八解脫。于時有一畢&#x96A3;陀王。",
    "T29n1558_030:0155c19": "至大德所作如是說。我今來意欲請所疑。",
    "T29n1558_030:0155c20": "然諸沙門性好多語。尊能直答。我當請問。",
    "T29n1558_030:0155c21": "大德受請。王即問言。命者與身為一為異。",
    "T29n1558_030:0155c22": "大德答言。此不應記。王言。豈不先有要耶。",
    "T29n1558_030:0155c23": "今何異言不答所問。大德質曰。我欲問疑。",
    "T29n1558_030:0155c24": "然諸國王性好多語。王能直答。我當發問。王",
    "T29n1558_030:0155c25": "便受教。大德問言。大王宮中諸菴羅樹所生",
    "T29n1558_030:0155c26": "果味為酢為甘。王言。宮中本無此樹。大德",
    "T29n1558_030:0155c27": "復責。先無要耶。今何異言不答所問。王言。",
    "T29n1558_030:0155c28": "宮內此樹既無。寧可答言果味甘酢。大德",
    "T29n1558_030:0155c29": "誨曰。命者亦無。如何可言與身一異。佛何",
    "T29n1558_030:0156a01": "不說命者都無。亦觀問者阿世耶故。問者",
    "T29n1558_030:0156a02": "或於諸蘊相續謂為命者。依之發問。世尊",
    "T29n1558_030:0156a03": "若答命者都無。彼墮邪見故佛不說。彼未",
    "T29n1558_030:0156a04": "能了緣起理故。非受正法器。不為說假",
    "T29n1558_030:0156a05": "有。理必應爾。世尊說故。如世尊告阿難陀",
    "T29n1558_030:0156a06": "言。有姓筏蹉出家外道。來至我所作是問",
    "T29n1558_030:0156a07": "言。我於世間為有非有。我不為記。所以者",
    "T29n1558_030:0156a08": "何。若記為有違法真理。以一切法皆無我",
    "T29n1558_030:0156a09": "故。若記為無增彼愚惑。彼便謂我先有今",
    "T29n1558_030:0156a10": "無。對執有愚此愚更甚。謂執有我則墮常",
    "T29n1558_030:0156a11": "邊。若執無我便墮斷邊。此二輕重如經廣",
    "T29n1558_030:0156a12": "說。依如是義故有頌曰。",
    "T29n1558_030:0156a13": " 觀為見所傷  及壞諸善業",
    "T29n1558_030:0156a14": " 故佛說正法  如牝虎銜子",
    "T29n1558_030:0156a15": " 執真我為有  則為見牙傷",
    "T29n1558_030:0156a16": " 撥俗我為無  便壞善業子",
    "T29n1558_030:0156a17": "[0156a17] 復說頌曰。",
    "T29n1558_030:0156a18": " 由實命者無  佛不言一異",
    "T29n1558_030:0156a19": " 恐撥無假我  亦不說都無",
    "T29n1558_030:0156a20": " 謂蘊相續中  有業果命者",
    "T29n1558_030:0156a21": " 若說無命者  彼撥此為無",
    "T29n1558_030:0156a22": " 不說諸蘊中  有假名命者",
    "T29n1558_030:0156a23": " 由觀發問者  無力解真空",
    "T29n1558_030:0156a24": " 如是觀筏蹉  意樂差別故",
    "T29n1558_030:0156a25": " 彼問有無我  佛不答有無",
    "T29n1558_030:0156a26": "[0156a26] 何緣不記世間常等。亦觀問者阿世耶故。",
    "T29n1558_030:0156a27": "問者若執我為世間。我體都無故。四記皆非",
    "T29n1558_030:0156a28": "理。若執生死皆名世間。佛四種記亦皆非",
    "T29n1558_030:0156a29": "理。謂若常者無得涅槃。若是非常便自斷",
    "T29n1558_030:0156b01": "滅不由功力咸得涅槃。若說為常亦非常",
    "T29n1558_030:0156b02": "者定應一分無得涅槃。一分有情自證圓",
    "T29n1558_030:0156b03": "寂。若記非常非非常者則非得涅槃。非不",
    "T29n1558_030:0156b04": "得涅槃。決定相違便成戲論。然依聖道可",
    "T29n1558_030:0156b05": "般涅槃。故四定記皆不應理。如離繫子問",
    "T29n1558_030:0156b06": "雀死生。佛知彼心不為定記。有邊等四亦",
    "T29n1558_030:0156b07": "不記者。以同常等皆有失故。寧知此四義",
    "T29n1558_030:0156b08": "同常等。以有外道名嗢底迦。先問世間有",
    "T29n1558_030:0156b09": "邊等四。復設方便矯問世尊。為諸世間皆",
    "T29n1558_030:0156b10": "由聖道能得出離為一分耶。尊者阿難因",
    "T29n1558_030:0156b11": "告彼曰。汝以此事已問世尊。今復何緣改",
    "T29n1558_030:0156b12": "名重問。故知後四義與前同。復以何緣世",
    "T29n1558_030:0156b13": "尊不記如來死後有等四耶。亦觀問者阿",
    "T29n1558_030:0156b14": "世耶故。問者妄計已解脫我名為如來而",
    "T29n1558_030:0156b15": "發問故。今應詰問計有我者。佛何緣記有",
    "T29n1558_030:0156b16": "現補特伽羅不記如來死後亦有。彼言恐",
    "T29n1558_030:0156b17": "有墮常失故。若爾何緣佛記慈氏汝於來",
    "T29n1558_030:0156b18": "世當得作佛。及記弟子身壞命終某甲今時",
    "T29n1558_030:0156b19": "已生某處。此豈非有墮常過失。若佛先見",
    "T29n1558_030:0156b20": "補特伽羅彼涅槃已便不復見以不知故",
    "T29n1558_030:0156b21": "不記有者則撥大師具一切智。或應許不",
    "T29n1558_030:0156b22": "記由我體都無。若謂世尊見而不說則有",
    "T29n1558_030:0156b23": "離蘊及常住過。若見非見俱不可說則應漸",
    "T29n1558_030:0156b24": "言不可說佛是一切智。非一切智。若謂實",
    "T29n1558_030:0156b25": "有補特伽羅。以契經言諦故住故定執無",
    "T29n1558_030:0156b26": "我者墮惡見處故。此不成證。彼經亦說定",
    "T29n1558_030:0156b27": "執有我者墮惡見處故。阿毘達磨諸論師",
    "T29n1558_030:0156b28": "言。執我有無俱邊見攝。如次墮在常斷邊",
    "T29n1558_030:0156b29": "故。彼師所說深為應理。以執有我則墮常",
    "T29n1558_030:0156c01": "邊。若執無我便墮斷邊。前筏蹉經分明說",
    "T29n1558_030:0156c02": "故。若定無有補特伽羅為說阿誰流轉",
    "T29n1558_030:0156c03": "生死。不應生死自流轉故。然薄伽梵於契",
    "T29n1558_030:0156c04": "經中。說諸有情無明所覆貪愛所繫馳流",
    "T29n1558_030:0156c05": "生死故應定有補特伽羅。此復如何流轉",
    "T29n1558_030:0156c06": "生死。由捨前蘊取後蘊故。如是義宗前已",
    "T29n1558_030:0156c07": "徵遣。如燎原火雖剎那滅而由相續說",
    "T29n1558_030:0156c08": "有流轉。如是蘊聚假說有情。愛取為緣流",
    "T29n1558_030:0156c09": "轉生死。若唯有蘊。何故世尊作如是說。今",
    "T29n1558_030:0156c10": "我於昔為世導師名為妙眼。此說何咎。蘊",
    "T29n1558_030:0156c11": "各異故。若爾是何物。謂補特伽羅。昔我即今",
    "T29n1558_030:0156c12": "體應常住。故說今我昔為師言。顯昔與今",
    "T29n1558_030:0156c13": "是一相續。如言此火曾燒彼事。若謂決定",
    "T29n1558_030:0156c14": "有真實我則應唯佛能明了觀。觀已應生",
    "T29n1558_030:0156c15": "堅固我執。從斯我執我所執生。從此應生",
    "T29n1558_030:0156c16": "我我所愛。故薄伽梵作如是言。若執有我",
    "T29n1558_030:0156c17": "便執我所。執我所故。於諸蘊中便復發生",
    "T29n1558_030:0156c18": "我我所愛。薩迦耶見我愛所縛則為謗佛。",
    "T29n1558_030:0156c19": "去解脫遠。若謂於我不起我愛。此言無",
    "T29n1558_030:0156c20": "義。所以者何。於非我中橫計為我。容起",
    "T29n1558_030:0156c21": "我愛。非實我中。如是所言無理為證。故彼",
    "T29n1558_030:0156c22": "於佛真聖教中無有因緣起見瘡皰。如是",
    "T29n1558_030:0156c23": "一類執有不可說補特伽羅。復有一類總",
    "T29n1558_030:0156c24": "撥一切法體皆非有。外道執有別真我性。",
    "T29n1558_030:0156c25": "此等一切見不如理。皆不能免無解脫過。",
    "T29n1558_030:0156c26": "若一切類我體都無。剎那滅心於曾所受久",
    "T29n1558_030:0156c27": "相似境何能憶知。如是憶知從相續內念",
    "T29n1558_030:0156c28": "境想類心差別生。且初憶念為從何等心",
    "T29n1558_030:0156c29": "差別無間生。從有緣彼作意相似相屬想",
    "T29n1558_030:0157a01": "等不為依止差別愁憂散亂等緣損壞功",
    "T29n1558_030:0157a02": "德心差別起。雖有如是作意等緣。若無",
    "T29n1558_030:0157a03": "彼類心差別者則無堪能修此憶念。雖有",
    "T29n1558_030:0157a04": "彼類心差別因若無如是緣亦無能修理。",
    "T29n1558_030:0157a05": "要具二種方可能修。諸憶念生但由於此。",
    "T29n1558_030:0157a06": "不見離此有功能故。如何異心見後異心",
    "T29n1558_030:0157a07": "能憶。非天授心曾所見境後祠授心有憶念",
    "T29n1558_030:0157a08": "理。此難非理。不相屬故。謂彼二心互不相",
    "T29n1558_030:0157a09": "屬。非如一相續有因果性故。我等不言異",
    "T29n1558_030:0157a10": "心見境異心能憶。相續一故。然從過去緣彼",
    "T29n1558_030:0157a11": "境心引起今時能憶念識。謂如前說。相續",
    "T29n1558_030:0157a12": "轉變差別力故。生念何失。由此憶念力有",
    "T29n1558_030:0157a13": "後記知生。我體既無孰為能憶。能憶是何義。",
    "T29n1558_030:0157a14": "由念能取境。此取境豈異念。雖不異念",
    "T29n1558_030:0157a15": "但由作者。作者即是前說念因。謂彼類心差",
    "T29n1558_030:0157a16": "別。然世間所言制怛羅能憶。此於蘊相續",
    "T29n1558_030:0157a17": "立制怛羅名。從先見心後憶念起。依如是",
    "T29n1558_030:0157a18": "理說彼能憶。我體若無是誰之念。為依何",
    "T29n1558_030:0157a19": "義說第六聲。此第六聲依屬主義。如何物",
    "T29n1558_030:0157a20": "屬何主。此如牛等屬制怛羅。彼如何為牛",
    "T29n1558_030:0157a21": "主。謂依彼彼所乘所搆所役等中彼得自",
    "T29n1558_030:0157a22": "在。欲於何所驅役於念。而勤方便尋求念",
    "T29n1558_030:0157a23": "主。於所念境。驅役於念。役念為何。謂令",
    "T29n1558_030:0157a24": "念起。奇哉自在起無理言。寧為此生而驅",
    "T29n1558_030:0157a25": "役此。又我於念如何驅役。為令念起。為令",
    "T29n1558_030:0157a26": "念行。念無行故但應念起。則因名主。果",
    "T29n1558_030:0157a27": "名能屬。由因增上令果得生。故因名主。",
    "T29n1558_030:0157a28": "果於生時是因所有故名能屬。即生念因",
    "T29n1558_030:0157a29": "足為念主。何勞立我為念主耶。即諸行聚",
    "T29n1558_030:0157b01": "一類相續。世共施設制怛羅牛。立制怛羅",
    "T29n1558_030:0157b02": "名為牛主。是牛相續於異方生變異生因",
    "T29n1558_030:0157b03": "故名為主。此中無一實制怛羅亦無實牛。",
    "T29n1558_030:0157b04": "但假施設。故言牛主。亦不離因。憶念既爾。",
    "T29n1558_030:0157b05": "記知亦然。如辯憶知熟為能了誰之識等",
    "T29n1558_030:0157b06": "亦應例釋。且識因緣與前別者。謂根境等。",
    "T29n1558_030:0157b07": "如應當知。有作是言。決定有我。事用必待",
    "T29n1558_030:0157b08": "事用者故。謂諸事用待事用者。如天授行",
    "T29n1558_030:0157b09": "必待天授。行是事用。天授名者。如是識等",
    "T29n1558_030:0157b10": "所有事用。必待所依能了等者。今應詰彼。",
    "T29n1558_030:0157b11": "天授謂何。若是實我此如先破。若假士夫體",
    "T29n1558_030:0157b12": "非一物。於諸行相續假立此名故。如天授",
    "T29n1558_030:0157b13": "能行識能了亦爾。依何理說天授能行。謂",
    "T29n1558_030:0157b14": "於剎那生滅諸行不異相續立天授名。愚夫",
    "T29n1558_030:0157b15": "於中執為一體。為自相續異處生因。異處",
    "T29n1558_030:0157b16": "生名行。因即名行者。依此理說天授能行。",
    "T29n1558_030:0157b17": "如焰及聲異處相續。世依此說焰聲能行。",
    "T29n1558_030:0157b18": "如是天授身能為識因故。世間亦謂天授",
    "T29n1558_030:0157b19": "能了。然諸聖者為順世間言說理故。亦作",
    "T29n1558_030:0157b20": "是說。經說諸識能了所緣。識於所緣為何",
    "T29n1558_030:0157b21": "所作。都無所作但以境生。如果酬因。雖",
    "T29n1558_030:0157b22": "無所作而似因起說名酬因。如是識生雖",
    "T29n1558_030:0157b23": "無所作而似境故說名了境。如何似境。",
    "T29n1558_030:0157b24": "謂帶彼相。是故諸識雖亦託根生不名了",
    "T29n1558_030:0157b25": "根。但名為了境。或識於境相續生時。前識",
    "T29n1558_030:0157b26": "為因引後識起說識能了亦無有失。世",
    "T29n1558_030:0157b27": "間於因說作者故。如世間說鍾鼓能鳴。或",
    "T29n1558_030:0157b28": "如燈能行識能了亦爾。為依何理說燈能",
    "T29n1558_030:0157b29": "行。焰相續中假立燈號。燈於異處相續生",
    "T29n1558_030:0157c01": "時。說為燈行。無別行者。如是心相續假立",
    "T29n1558_030:0157c02": "識名。於異境生時說名能了。或如色有色",
    "T29n1558_030:0157c03": "生色住。此中無別有生住者。說識能了理",
    "T29n1558_030:0157c04": "亦應然。若後識生從識非我。何緣從識不",
    "T29n1558_030:0157c05": "恒似前。及不定次生如芽莖葉等。有為皆",
    "T29n1558_030:0157c06": "有住異相故。謂諸有為自性法爾微細相續",
    "T29n1558_030:0157c07": "後必異前。若異此者縱意入定。身心相續",
    "T29n1558_030:0157c08": "相似而生。後念與初無差別故。不應最後",
    "T29n1558_030:0157c09": "念自然從定出。諸心相續亦有定次。若此心",
    "T29n1558_030:0157c10": "次彼心應生。於此心後彼必生故。亦有少",
    "T29n1558_030:0157c11": "分行相等心方能相生。種性別故。如女心",
    "T29n1558_030:0157c12": "無間起嚴污身心。或起彼夫彼子心等。後時",
    "T29n1558_030:0157c13": "從此諸心相續轉變差別還生女心。如是",
    "T29n1558_030:0157c14": "女心於後所起嚴污心等有生功能。異此",
    "T29n1558_030:0157c15": "無功能。由種性別故。女心無間容起多",
    "T29n1558_030:0157c16": "心。然多心中若先數起。明了近起。先起非餘。",
    "T29n1558_030:0157c17": "由如是心修力強故。唯除將起位身外緣",
    "T29n1558_030:0157c18": "差別。諸有修力最強盛者。寧不恒時生於",
    "T29n1558_030:0157c19": "自果。由此心有住異相故。此住異相於別",
    "T29n1558_030:0157c20": "修果相續生中最隨順故。諸心品類次第相",
    "T29n1558_030:0157c21": "生因緣方隅我已略說。委悉了達唯在世尊。",
    "T29n1558_030:0157c22": "一切法中智自在故。依如是義故。有頌言。",
    "T29n1558_030:0157c23": " 於一孔雀輪  一切種因相",
    "T29n1558_030:0157c24": " 非餘智境界  唯一切智知",
    "T29n1558_030:0157c25": "[0157c25] 色差別因尚為難了。況心心所諸無色法因",
    "T29n1558_030:0157c26": "緣差別可易了知。一類外道作如是執。諸",
    "T29n1558_030:0157c27": "心生時皆從於我。前之二難於彼最切。若諸",
    "T29n1558_030:0157c28": "心生皆從我者。何緣後識不恒似前。及不",
    "T29n1558_030:0157c29": "定次生如芽莖葉等。若謂由待意合差別",
    "T29n1558_030:0158a01": "有異識生理定不然。我與餘合非極成故。",
    "T29n1558_030:0158a02": "又二物合有分限故。謂彼自類釋合相言",
    "T29n1558_030:0158a03": "非至為先後至名合。我與意合應有分限。",
    "T29n1558_030:0158a04": "意移轉故我應移轉。或應與意俱有壞滅。",
    "T29n1558_030:0158a05": "若謂一分合理定不然。於一我體中無別",
    "T29n1558_030:0158a06": "分故。設許有合我體既常。意無別異。合寧",
    "T29n1558_030:0158a07": "有別。若待別學為難亦同。謂覺因何得",
    "T29n1558_030:0158a08": "有差別。若待行別我意合者則應但心待",
    "T29n1558_030:0158a09": "行差別能生異識。何用我為。我於識生都",
    "T29n1558_030:0158a10": "無有用。而言諸識皆從我生。如藥事成能",
    "T29n1558_030:0158a11": "除痼疾誑醫矯說普莎訶言。若謂此二由",
    "T29n1558_030:0158a12": "我故有此但有言無理為證。若謂此二我",
    "T29n1558_030:0158a13": "為所依如誰與誰為所依義。非心與行",
    "T29n1558_030:0158a14": "如畫如果我為能持如壁如器。如是便",
    "T29n1558_030:0158a15": "有更相礙失。及有或時別住失故。非如",
    "T29n1558_030:0158a16": "壁器我為彼依。若爾如何。此但如地能為",
    "T29n1558_030:0158a17": "香等四物所依。彼如是言證成無我。故我於",
    "T29n1558_030:0158a18": "此深生喜慰。如世間地不離香等。我亦",
    "T29n1558_030:0158a19": "應爾。非離心行。誰能了地離於香等。但",
    "T29n1558_030:0158a20": "於香等聚集差別。世俗流布立以地名。我亦",
    "T29n1558_030:0158a21": "應然。但於心等諸蘊差別。假立我名。若離",
    "T29n1558_030:0158a22": "香等無別有地如何說言地有香等。為顯",
    "T29n1558_030:0158a23": "地體有香等別。故即於地說有香等。令他",
    "T29n1558_030:0158a24": "了達是此非餘。如世間言木像身等。又若",
    "T29n1558_030:0158a25": "有我待行差別。何不俱時生一切智。若時",
    "T29n1558_030:0158a26": "此行功用最強。此能遮餘令不生果。寧從",
    "T29n1558_030:0158a27": "強者果不恒生。答此如前修力道理許行",
    "T29n1558_030:0158a28": "非常漸變異故。若爾計我則為唐捐。行力",
    "T29n1558_030:0158a29": "令心差別生故。彼行此修體無異故。必定",
    "T29n1558_030:0158b01": "應信我體實有以有念等德句義故。德必",
    "T29n1558_030:0158b02": "依止實句義故。念等依餘理不成故。此證",
    "T29n1558_030:0158b03": "非理。不極成故。謂說念等德句義攝體皆",
    "T29n1558_030:0158b04": "非實義不極成。許有別體皆名實故。經說",
    "T29n1558_030:0158b05": "六實物名沙門果故。彼依實我理亦不成。",
    "T29n1558_030:0158b06": "依義如前已遮遣故。由此所立但有虛言。",
    "T29n1558_030:0158b07": "若我實無為何造業。為我當受苦樂果故。",
    "T29n1558_030:0158b08": "我體是何。謂我執境。何名我執境。謂諸蘊相",
    "T29n1558_030:0158b09": "續。云何知然。貪愛彼故。與白等覺同處起",
    "T29n1558_030:0158b10": "故。謂世有言。我白我黑。我老我少。我瘦",
    "T29n1558_030:0158b11": "我肥。現見世間緣白等覺與計我執同處",
    "T29n1558_030:0158b12": "而生。非所計我有此差別。故知我執但緣",
    "T29n1558_030:0158b13": "諸蘊。以身於我有防護恩。故亦於身假說",
    "T29n1558_030:0158b14": "為我。如言臣等即是我身。於有恩中實假",
    "T29n1558_030:0158b15": "說我。而諸我執所取不然。若許緣身亦起",
    "T29n1558_030:0158b16": "我執。寧無我執緣他身起。他與我執不相",
    "T29n1558_030:0158b17": "屬故。謂若身若心與我執相屬。此我執起",
    "T29n1558_030:0158b18": "緣彼非餘。無始時來如是習故。相屬謂何。",
    "T29n1558_030:0158b19": "謂因起性。若無我體誰之我執。此前已釋。",
    "T29n1558_030:0158b20": "寧復重來。謂我於前已作是說。為依何義",
    "T29n1558_030:0158b21": "說第六聲。乃至辨因為果所屬。若爾我執",
    "T29n1558_030:0158b22": "以何為因。謂無始來我執熏習。緣自相",
    "T29n1558_030:0158b23": "續有垢染心。我體若無誰有苦樂。若依於",
    "T29n1558_030:0158b24": "此有苦樂生。即說名為此有苦樂。如林有",
    "T29n1558_030:0158b25": "果及樹有花。苦樂依何。謂內六處。隨其所",
    "T29n1558_030:0158b26": "起說為彼依。若我實無誰能作業誰能受",
    "T29n1558_030:0158b27": "果。作受何義。作謂能作。受謂受者。此但易",
    "T29n1558_030:0158b28": "名。未顯其義。辯法相者釋此相言。能自",
    "T29n1558_030:0158b29": "在為名為作者。能領業果得受者名。現見",
    "T29n1558_030:0158c01": "世間。於此事業若得自在名為能作。如見",
    "T29n1558_030:0158c02": "天授於浴食行得自在故名浴等者。此中",
    "T29n1558_030:0158c03": "汝等說何天授。若說實我喻不極成。說蘊",
    "T29n1558_030:0158c04": "便非自在作者。業有三種謂身語意。且起",
    "T29n1558_030:0158c05": "身業必依身心。身心各依自因緣轉。因緣",
    "T29n1558_030:0158c06": "展轉依自因緣。於中無一自在起者。一切",
    "T29n1558_030:0158c07": "有為屬因緣故。汝所執我不待因緣亦無",
    "T29n1558_030:0158c08": "所作。故非自在。由此彼說能自在為名作",
    "T29n1558_030:0158c09": "者。相求不可得。然於諸法生因緣中。若有",
    "T29n1558_030:0158c10": "勝用假名作者。非所執我見有少用故定",
    "T29n1558_030:0158c11": "不應名為作者能生身業勝因者何。謂從",
    "T29n1558_030:0158c12": "憶念引生樂欲。樂欲生尋伺。尋伺生勤勇。",
    "T29n1558_030:0158c13": "勤勇生風。風起身業。汝所執我此中何用。",
    "T29n1558_030:0158c14": "故於身業我非作者。語意業起類此應思。",
    "T29n1558_030:0158c15": "我復云何能領業果。若謂於果我能了別。",
    "T29n1558_030:0158c16": "此定不然。我於了別都無有用。於前分",
    "T29n1558_030:0158c17": "別生識因中已遮遣故。若實無我。如何不",
    "T29n1558_030:0158c18": "依諸非情處罪福生長。彼非愛等所依止",
    "T29n1558_030:0158c19": "故。唯內六處是彼所依。我非彼依如前已",
    "T29n1558_030:0158c20": "說。若實無我業已滅壞。云何復能生未來",
    "T29n1558_030:0158c21": "果。設有實我業已滅壞。復云何能生未來",
    "T29n1558_030:0158c22": "果。從依止我法非法生。如誰依誰。此前",
    "T29n1558_030:0158c23": "已破。故法非法不應依我。然聖教中不作",
    "T29n1558_030:0158c24": "是說。從已壞業未來果生。若爾從何。從業",
    "T29n1558_030:0158c25": "相續轉變差別。如種生果。如世間說果從",
    "T29n1558_030:0158c26": "種生。然果不隨已壞種起。亦非從種無",
    "T29n1558_030:0158c27": "間即生。若爾從何。從種相續轉變差別果",
    "T29n1558_030:0158c28": "方得生。謂種次生芽莖葉等。花為最後方",
    "T29n1558_030:0158c29": "引果生。若爾何言從種生果。由種展轉引",
    "T29n1558_030:0159a01": "起花中生果功能故作是說。若此花內生果",
    "T29n1558_030:0159a02": "功能非種為先所引起者。所生果相應與",
    "T29n1558_030:0159a03": "種別。如是雖言從業生果。而非從彼已",
    "T29n1558_030:0159a04": "壞業生。亦非從業無間生果。但從業相續",
    "T29n1558_030:0159a05": "轉變差別生。何名相續轉變差別。謂業為",
    "T29n1558_030:0159a06": "先後色心起中無間斷名為相續。即此相",
    "T29n1558_030:0159a07": "續後後剎那異前前生名為轉變。即此轉",
    "T29n1558_030:0159a08": "變於最後時有勝功能無間生果勝餘轉",
    "T29n1558_030:0159a09": "變故名差別。如有取識正命終時雖帶眾",
    "T29n1558_030:0159a10": "多感後有業所引熏習。而重近起數習所",
    "T29n1558_030:0159a11": "引明了非餘。如有頌言。",
    "T29n1558_030:0159a12": " 業極重近起  數習先所作",
    "T29n1558_030:0159a13": " 前前前後熟  輪轉於生死",
    "T29n1558_030:0159a14": "[0159a14] 於此義中有差別者。異熟因所引與異熟",
    "T29n1558_030:0159a15": "果功能。與異熟果已即便謝滅。同類因所",
    "T29n1558_030:0159a16": "引與等流果功能。若染污者對治起時即便",
    "T29n1558_030:0159a17": "謝滅。不染污者般涅槃時方永謝滅。以色心",
    "T29n1558_030:0159a18": "相續爾時永滅故。何緣異熟果。不能招異",
    "T29n1558_030:0159a19": "熟如從種果有別果生。且非譬喻是法皆",
    "T29n1558_030:0159a20": "等。然從種果無別果生。若爾從何。生於後",
    "T29n1558_030:0159a21": "果從後熟變差別所生。謂於後時即前種",
    "T29n1558_030:0159a22": "果遇水土等諸熟變緣。便能引生熟變差別。",
    "T29n1558_030:0159a23": "正生芽位方得種名。未熟變時從當名說。",
    "T29n1558_030:0159a24": "或似種故世說為種。此亦如是。即前異熟",
    "T29n1558_030:0159a25": "遇聞正邪等諸起善惡緣便能引生諸善",
    "T29n1558_030:0159a26": "有漏及諸不善有異熟心。從此引生相續轉",
    "T29n1558_030:0159a27": "變展轉能引轉變差別。從此差別後異熟",
    "T29n1558_030:0159a28": "生。非從餘生。故喻同法。或由別法類此",
    "T29n1558_030:0159a29": "可知。如拘櫞花塗紫礦汁。相續轉變差別為",
    "T29n1558_030:0159b01": "因。後果生時瓤便色赤。從此赤色更不生",
    "T29n1558_030:0159b02": "餘。如是應知。從業異熟更不能引餘異",
    "T29n1558_030:0159b03": "熟生。前來且隨自覺慧境於諸業果略顯",
    "T29n1558_030:0159b04": "&#x9E81;相。其間異類差別功能諸業所熏相續轉",
    "T29n1558_030:0159b05": "變至彼彼位彼彼果生。唯佛證知非餘境",
    "T29n1558_030:0159b06": "界。依如是義故。有頌言。",
    "T29n1558_030:0159b07": " 此業此熏習  至此時與果",
    "T29n1558_030:0159b08": " 一切種定理  離佛無能知",
    "T29n1558_030:0159b09": " 已善說此淨因道  謂佛至言真法性",
    "T29n1558_030:0159b10": " 應捨闇盲諸外執  惡見所為求慧眼",
    "T29n1558_030:0159b11": " 此涅槃宮一廣道  千聖所遊無我性",
    "T29n1558_030:0159b12": " 諸佛日言光所照  雖開殊眼不能&#x89A9;",
    "T29n1558_030:0159b13": " 於此方隅已略說  為開智者慧毒門",
    "T29n1558_030:0159b14": " 庶各隨己力堪能  遍悟所知成勝業"
}