{
    "T35n1735_048:0865b04": "大方廣佛華嚴經疏卷第四十八",
    "T35n1735_048:0865b06": "唐清涼山大華嚴寺沙門澄觀撰",
    "T35n1735_048:0865b07": "如來十身相海品第三十四(已下入第四十八經)",
    "T35n1735_048:0865b08": "初來意者。前品總明果法。此品別顯相德。",
    "T35n1735_048:0865b09": "近答前品身問。遠答普光眼等六根。非唯",
    "T35n1735_048:0865b10": "眼等遍於法界。而各具多相用難思議故。",
    "T35n1735_048:0865b11": "二釋名者。如來十身標人顯德。言相海者。",
    "T35n1735_048:0865b12": "依人顯相。如來十身並如前釋。福報奇狀",
    "T35n1735_048:0865b13": "炳著名相。相德深廣故稱為海。故文云有",
    "T35n1735_048:0865b14": "十蓮華藏微塵數相。相體廣矣。一一用遍。",
    "T35n1735_048:0865b15": "相用廣矣。一一難思。互相融入。體用深矣。若",
    "T35n1735_048:0865b16": "此之相唯屬圓教。標以十身。故觀佛三昧",
    "T35n1735_048:0865b17": "海經。辯相有三類。一略中略說。有三十二",
    "T35n1735_048:0865b18": "相。二略說八萬四千相。三廣說有無量相。",
    "T35n1735_048:0865b19": "如雜華經中。為普賢賢首等說。雜華即此",
    "T35n1735_048:0865b20": "經異名。三中初通權小示同於人。端正不",
    "T35n1735_048:0865b21": "亂故。次唯大乘菩薩。修八萬四千波羅蜜",
    "T35n1735_048:0865b22": "故。後唯一乘。一乘修無盡行故。又初化次",
    "T35n1735_048:0865b23": "報。後屬十身。十身之相海依主釋也。又初凡",
    "T35n1735_048:0865b24": "聖同見。次唯地上。後唯圓機。然通五位。若",
    "T35n1735_048:0865b25": "語其體初以形色。次即定慧。後以無盡法",
    "T35n1735_048:0865b26": "界。若語其因後通純雜。如初會說。故一一",
    "T35n1735_048:0865b27": "相果皆周法界。前二相因如瑜伽智度等論。",
    "T35n1735_048:0865b28": "涅槃大集等經。廣如章說。三宗趣者。顯無",
    "T35n1735_048:0865b29": "盡相海為宗。令修無盡之行。顯成為趣。",
    "T35n1735_048:0865c01": "後正釋文。文有三別。第一誡聽許說。二正",
    "T35n1735_048:0865c02": "陳相狀。三結略顯廣。今初。所以普賢說",
    "T35n1735_048:0865c03": "者。相海普周故。令行普行獲普相故。普賢",
    "T35n1735_048:0865c04": "本是會主。前說已窮。此便說故。或前品末經",
    "T35n1735_048:0865c05": "來未盡。更應別答國土等問故。第二佛子",
    "T35n1735_048:0865c06": "如來頂上下正陳相狀。略舉九十七相。文通",
    "T35n1735_048:0865c07": "有五。一依處。二列名。三體嚴。四業用。五",
    "T35n1735_048:0865c08": "結數。或略不具。至文當知。或加成益業",
    "T35n1735_048:0865c09": "用中攝。然名依體用以立。皆以體用釋名。",
    "T35n1735_048:0865c10": "或單從體用。或雙從二。隨文思之。或名與",
    "T35n1735_048:0865c11": "體用。義不相似者。則是文略義含耳。細論",
    "T35n1735_048:0865c12": "一相各依一處。則為九十七段。經自標次。",
    "T35n1735_048:0865c13": "今以類例相從。依十九處即為十九段。始",
    "T35n1735_048:0865c14": "自於頂終至於足。斯即順觀相海。今初。依",
    "T35n1735_048:0865c15": "頂中三。初約處總標次。其中下別列名相。",
    "T35n1735_048:0865c16": "後佛子下總結為嚴。今初。寶莊嚴者通顯",
    "T35n1735_048:0865c17": "體嚴。事寶則云皆摩尼等為莊嚴故。亦顯",
    "T35n1735_048:0865c18": "智寶。圓淨嚴故。一一相中。皆有事理二嚴",
    "T35n1735_048:0865c19": "隨宜解釋。大人相者大人之相故。二別列",
    "T35n1735_048:0865c20": "中三十二相。文各唯四。以依處一種已總",
    "T35n1735_048:0865c21": "標故。此處獨有三十二者。理實應多為顯",
    "T35n1735_048:0865c22": "圓融。一即一切故。一頂中便具權教三十二",
    "T35n1735_048:0865c23": "數。若爾餘何不然。顯頂尊勝故。善生經云。",
    "T35n1735_048:0865c24": "一切世間福。不及如來一毛功德。一切毛",
    "T35n1735_048:0865c25": "功德不及一好功德。一切好功德不及一",
    "T35n1735_048:0865c26": "相。一切相不及白毫。白毫復不及無見頂",
    "T35n1735_048:0865c27": "相。故知勝也。此約相好相對明之。若約人",
    "T35n1735_048:0865c28": "具有好為勝故。相伏於人好勝諸天。故",
    "T35n1735_048:0865c29": "餘處說好為微細。第一相中四者。一列名。",
    "T35n1735_048:0866a01": "名從用立。二一切妙寶下體嚴。三一一下業",
    "T35n1735_048:0866a02": "用。四是為一者結數。他皆倣此。二中以摩",
    "T35n1735_048:0866a03": "尼下體嚴。即釋光明義。其光下業用釋佛眼",
    "T35n1735_048:0866a04": "義。佛眼無不照故。餘並準思。毫相放光如",
    "T35n1735_048:0866a05": "現相品說。雲義亦如初會。八中嚴內摩尼",
    "T35n1735_048:0866a06": "名意故不同如意。十一中。如是皆從下辨",
    "T35n1735_048:0866a07": "業用因。亦業用攝。十四用中。云四菩薩行",
    "T35n1735_048:0866a08": "者。瑜伽菩薩地云。一切菩薩略有四行。一波",
    "T35n1735_048:0866a09": "羅蜜行。二菩提分法行。三神通行。四成熟",
    "T35n1735_048:0866a10": "有情行。十九云具足千輪者。梵本云具千",
    "T35n1735_048:0866a11": "輻輪也。二十一。示身智二光。俱顯智慧。二",
    "T35n1735_048:0866a12": "十六中莊嚴云如來淨眼為莊嚴者。此通十",
    "T35n1735_048:0866a13": "眼。光照下顯業用。亦通身智二光。淨眼及",
    "T35n1735_048:0866a14": "光釋前普照。現於嚴具是上輪義。即法輪",
    "T35n1735_048:0866a15": "故。從二十七至三十一。並略無莊嚴。亦由",
    "T35n1735_048:0866a16": "名中已含有故。三十二。先名。次最處下體",
    "T35n1735_048:0866a17": "嚴。此居頂極特顯別處。故云處中。則知所",
    "T35n1735_048:0866a18": "餘皆繞此相。略不明耳。漸次隆起者。正顯",
    "T35n1735_048:0866a19": "其相。智論第五云。如來頂有骨髻如拳。觀",
    "T35n1735_048:0866a20": "佛三昧經云如合拳。即隆起之相也。第二眉",
    "T35n1735_048:0866a21": "間有一相。自下並有依處故。文皆有五。初",
    "T35n1735_048:0866a22": "依處。二顯名。三摩尼下體嚴。謂此相若收。則",
    "T35n1735_048:0866a23": "右旋如覆瑠璃椀。若展則具十楞。有大光",
    "T35n1735_048:0866a24": "明。嚴唯一寶光具多色。中表皆空即是洞徹。",
    "T35n1735_048:0866a25": "四其光下業用。復出已下即是法光。故此光",
    "T35n1735_048:0866a26": "名從用而立。五結數可知。第三眼。第四鼻。",
    "T35n1735_048:0866a27": "各有一相。第五舌有四相。初一即舌廣長",
    "T35n1735_048:0866a28": "相。於體嚴中。宿善成者。此舉因嚴。偏此說",
    "T35n1735_048:0866a29": "因者。令讚演一乘故。其舌長廣即語其體。",
    "T35n1735_048:0866b01": "福德人至鼻。權佛至髮際。餘大乘中明現",
    "T35n1735_048:0866b02": "神足。方至梵世。或覆三千。今直語體便覆",
    "T35n1735_048:0866b03": "一切。後如來下辨其業用。演法釋音聲。現",
    "T35n1735_048:0866b04": "佛釋影像。二舌掌之相。掌謂近根。其光下",
    "T35n1735_048:0866b05": "顯業用。光照諸剎令應度者無俟觀破。",
    "T35n1735_048:0866b06": "摶聚自曉。但合塵成。何性之有。後二同在",
    "T35n1735_048:0866b07": "舌端。或居左右。或在上下。觀文業用。但有",
    "T35n1735_048:0866b08": "展卷不同。前則卷佛海於舌端。後則展諸",
    "T35n1735_048:0866b09": "佛於法界。第六上齶一相。上齶既有。下亦",
    "T35n1735_048:0866b10": "宜然。或是梵本脫漏。第七牙有四相。謂左右",
    "T35n1735_048:0866b11": "上下。四大牙故。故佛涅槃四牙不碎。輔頰",
    "T35n1735_048:0866b12": "也。亦云頰車骨也。二右輔上牙名彌慮",
    "T35n1735_048:0866b13": "者。顯妙高故。四中有法乳等三。同一演法",
    "T35n1735_048:0866b14": "約資法身名乳。照了萬境稱燈。令其圓",
    "T35n1735_048:0866b15": "淨為實。即演三德涅槃之法。亦成三德涅",
    "T35n1735_048:0866b16": "槃之益也。第八齒有一相。第九脣有一相。",
    "T35n1735_048:0866b17": "上二各應分出上下。放閻浮下體嚴。以脣",
    "T35n1735_048:0866b18": "色赤好。如日初出紅蓮葉故。後照于下業",
    "T35n1735_048:0866b19": "用。第十頸有一相。第十一肩有五相。右二",
    "T35n1735_048:0866b20": "左三或亦脫也。第十二胸有十一相。初一",
    "T35n1735_048:0866b21": "當中。左右各五。今初卍字正翻為吉祥海",
    "T35n1735_048:0866b22": "雲。以依形立名故。先標形相。應迴安名下",
    "T35n1735_048:0866b23": "以屬體攝無違。前後左右可知。第十三手",
    "T35n1735_048:0866b24": "有十三相分三。初九直語手相。右五左四",
    "T35n1735_048:0866b25": "者。或左脫一。或表右常用故。而前肩則右",
    "T35n1735_048:0866b26": "二左三相通正等。右中六十六。云成變化",
    "T35n1735_048:0866b27": "網者。光化為網也。左中七十二。云因陀羅",
    "T35n1735_048:0866b28": "網為嚴者。即是網鞔之相。互涉入故。次二",
    "T35n1735_048:0866b29": "左右指可知。後二左右掌。皆有千輪者。輪",
    "T35n1735_048:0866c01": "轂輻輞三事具足。自然成就不待人功。第",
    "T35n1735_048:0866c02": "十四陰藏一相。猶如馬王。第十五坐處二相。",
    "T35n1735_048:0866c03": "第十六髀有二相。左云隨順安住者。髀多",
    "T35n1735_048:0866c04": "行動故。須多寶隨順而嚴。第十七腨有三",
    "T35n1735_048:0866c05": "相。第三膊毛通於二腨。若準晉經直云毛",
    "T35n1735_048:0866c06": "端。則通身一切毛也。義應如昔。則處成十",
    "T35n1735_048:0866c07": "九。第十八足有十三相。通分為七。初足下",
    "T35n1735_048:0866c08": "一相略無左右。而晉經足趺之後。別有足下",
    "T35n1735_048:0866c09": "千輻輪相。此必合有故。後品明足下輪相。",
    "T35n1735_048:0866c10": "名普照王。今經千輪之言。乃在指間。或以",
    "T35n1735_048:0866c11": "常明易知指間有異故舉之耳。名安住者。",
    "T35n1735_048:0866c12": "以足下安平一切著地不容針故。二足上",
    "T35n1735_048:0866c13": "三足指間。四足跟五足趺。六足四周。因陀羅",
    "T35n1735_048:0866c14": "尼羅者。此云帝青。七足指端。上六各左右為",
    "T35n1735_048:0866c15": "二。文顯可知。上來略列九十七相。次第數",
    "T35n1735_048:0866c16": "名譯者安置。既不說盡。豈不盈百。足下闕",
    "T35n1735_048:0866c17": "一脣齶不開。設合此二六根皆辨耳。何獨",
    "T35n1735_048:0866c18": "闕如。若加兩耳及足下一。則圓百數以顯",
    "T35n1735_048:0866c19": "無盡。豈不妙哉。況此中所列。於三十二尚",
    "T35n1735_048:0866c20": "有未盡。豈普賢力不及百耶。晉經有遺但",
    "T35n1735_048:0866c21": "九十四。亦無次第之數故。知九十七數不",
    "T35n1735_048:0866c22": "在生情配屬諸法。第三佛子下結略顯廣。",
    "T35n1735_048:0866c23": "別說難周故須結略。非略能盡故須顯",
    "T35n1735_048:0866c24": "廣。一華藏塵相已無邊。況十華藏則無盡無",
    "T35n1735_048:0866c25": "盡。非普眼者。安能覩歟。既三十二相權實不",
    "T35n1735_048:0866c26": "同。互有互無故不會釋。",
    "T35n1735_048:0866c27": "如來隨好光明功德品第三十五",
    "T35n1735_048:0866c28": "初來意者。前品明相。此品辨好。相好雖殊。",
    "T35n1735_048:0866c29": "俱用嚴身。以答前身及眼等兼自在問。好",
    "T35n1735_048:0867a01": "依相有。德劣於相故次明之。劣德之用用",
    "T35n1735_048:0867a02": "成頓益。翻顯大相德難思矣。二釋名者。如",
    "T35n1735_048:0867a03": "來標人表德。隨好等顯德依人。隨好是體",
    "T35n1735_048:0867a04": "隨逐大相。益姿好故。光明者用。功德者德。",
    "T35n1735_048:0867a05": "謂從好發光。光能益物。顯好之德故以為",
    "T35n1735_048:0867a06": "名。如來之隨好等。亦如來有隨好等。通二",
    "T35n1735_048:0867a07": "釋也。三宗趣者。明好勝德為宗。令物敬",
    "T35n1735_048:0867a08": "修為趣。次釋文中二。先略。後廣。略中二。先",
    "T35n1735_048:0867a09": "標果好。二佛子我為下舉因對顯。今初。佛",
    "T35n1735_048:0867a10": "自說者。有二意故。一僧祇因終。此品果極",
    "T35n1735_048:0867a11": "故。二皆佛說。二好用劣相而用難思。恐物",
    "T35n1735_048:0867a12": "不信故佛自說。告寶手者。亦有二義。一說",
    "T35n1735_048:0867a13": "手隨好。彼主此門故。二令當寶重起信手",
    "T35n1735_048:0867a14": "故。有隨好者總相舉也。即足下好與後名",
    "T35n1735_048:0867a15": "同故。德用周備故云圓滿。攝益自在最勝名",
    "T35n1735_048:0867a16": "王。光名熾盛者。如日具德。由此復能攝",
    "T35n1735_048:0867a17": "諸眷屬。百萬等顯多。復云七者。淨七支修",
    "T35n1735_048:0867a18": "七覺。照七地故第二舉因對顯者。為顯勝",
    "T35n1735_048:0867a19": "故。此有數重。一以相德深廣言不能備。故",
    "T35n1735_048:0867a20": "置之說好。二好德復多。以三十二相既有",
    "T35n1735_048:0867a21": "八十隨好。十蓮華藏之相好彌多矣。且舉其",
    "T35n1735_048:0867a22": "一。三一中置勝但說劣者故明足下。四足",
    "T35n1735_048:0867a23": "下一好。復有多光但說一光。五果位一光",
    "T35n1735_048:0867a24": "亦不可說。故寄因顯因光成益。三重頓圓。",
    "T35n1735_048:0867a25": "況果一光。如是展轉。況於諸相。況復總說",
    "T35n1735_048:0867a26": "如來諸德。果海絕言亦斯義矣。文中二。先光",
    "T35n1735_048:0867a27": "照分齊。即前圓滿好中放光故。不別標放",
    "T35n1735_048:0867a28": "處。而非前光好具多光故。後彼世界下光",
    "T35n1735_048:0867a29": "所成益。於中二。先令離苦淨宿善益。後",
    "T35n1735_048:0867b01": "從彼命下轉報生天得聞法益。於中初示",
    "T35n1735_048:0867b02": "宿因。謂昔近善友必聞普法。成金剛種。心",
    "T35n1735_048:0867b03": "不放逸顯曾修行。種諸善根通見聞等。次毘",
    "T35n1735_048:0867b04": "盧下顯其現緣。後於彼下結因屬果。文從",
    "T35n1735_048:0867b05": "略故結屬生天。理實息苦及淨眼等。皆由",
    "T35n1735_048:0867b06": "此因緣也。是知佛光等照。不種善因無斯",
    "T35n1735_048:0867b07": "勝益。何以一光頓成斯益。無盡功德之所",
    "T35n1735_048:0867b08": "顯故。純盡法界之所流故。非如權教八十",
    "T35n1735_048:0867b09": "隨好。但嚴於形生信而已。此中略無墮獄",
    "T35n1735_048:0867b10": "之因。謂雖修乘戒行寬故。第二佛子菩薩足",
    "T35n1735_048:0867b11": "下廣辨。但廣於因果難說故。文中亦二。先",
    "T35n1735_048:0867b12": "廣淨宿善益。後既生天下廣聞法益。今初。",
    "T35n1735_048:0867b13": "摧下惡趣之苦。放足下輪光。四十光者。表",
    "T35n1735_048:0867b14": "四十位無不照故。中有一者置廣說略。能",
    "T35n1735_048:0867b15": "照已下分齊過前。隨諸已下淨惑成德故。",
    "T35n1735_048:0867b16": "前光受清淨等名。以重況輕舉阿毘耳。第",
    "T35n1735_048:0867b17": "二廣聞法中長分為六。一略標勸誨。二爾",
    "T35n1735_048:0867b18": "時諸天子下聞已生疑。三是時天鼓下總示",
    "T35n1735_048:0867b19": "所因。四諸天子如說下正明勸教。五時諸",
    "T35n1735_048:0867b20": "天子聞是音下依勸詣佛。六說是法時下見",
    "T35n1735_048:0867b21": "聞益深。前三可知。四中有四。一以己喻佛",
    "T35n1735_048:0867b22": "無我無來。二諸天子譬如汝下。以他喻己",
    "T35n1735_048:0867b23": "顯來即無來。文有三喻。並顯可知。然惡業",
    "T35n1735_048:0867b24": "善根是來因緣。因緣無性故來即無來。非先",
    "T35n1735_048:0867b25": "有法在十方中從彼來也。故因緣者即是",
    "T35n1735_048:0867b26": "智慧。智慧之法本非因緣。云何念言有何",
    "T35n1735_048:0867b27": "因緣。三諸天子譬如億那由下。以己況佛難",
    "T35n1735_048:0867b28": "思之境。合中舉手隨好者。別舉顯勝。上救",
    "T35n1735_048:0867b29": "下趣故舉足光。今約現通故說手也。四諸",
    "T35n1735_048:0867c01": "天子汝當下。正勸往詣誡不應留。於中",
    "T35n1735_048:0867c02": "二。先總誡勸。後著五欲下廣釋。於中亦二。",
    "T35n1735_048:0867c03": "先釋前誡。有法喻合。後諸天子下釋勸。於",
    "T35n1735_048:0867c04": "中。有六。一順釋。為報恩故。二諸天子其有",
    "T35n1735_048:0867c05": "下反釋。三諸天子汝等下示其恩相。四汝等",
    "T35n1735_048:0867c06": "今者下勸往增善。五諸天子如我天鼓非男",
    "T35n1735_048:0867c07": "非女下。示法令修。謂說二空。非男女喻以",
    "T35n1735_048:0867c08": "顯人空。不生滅喻以顯法空。六汝等若能下",
    "T35n1735_048:0867c09": "勸修成益。言無依印者。既解悟無生。則",
    "T35n1735_048:0867c10": "能所雙絕。儻然靡據故曰無依。以斯智印",
    "T35n1735_048:0867c11": "印定萬法。不收不攝任心自安。故稱三昧。",
    "T35n1735_048:0867c12": "第五依勸詣佛中分五。一獻供不遇。二時",
    "T35n1735_048:0867c13": "有下聞其所在。三時諸天下觀見下生。四諸",
    "T35n1735_048:0867c14": "天子眾下發心欲往。五時天鼓中出聲告下。",
    "T35n1735_048:0867c15": "教見佛儀。於中二。先教識受生令捨曲",
    "T35n1735_048:0867c16": "見。後教發心悔過令其必見。今初由前不",
    "T35n1735_048:0867c17": "遇。後覩下生不離有無。情存彼此故示",
    "T35n1735_048:0867c18": "體用。顯無生現生。文中有法喻合。法中先",
    "T35n1735_048:0867c19": "誡其曲見。後但以下示其正見。是知佛化",
    "T35n1735_048:0867c20": "所生非歿生也。二諸天子如我下喻。三菩薩",
    "T35n1735_048:0867c21": "下合。於中先明法身無生遍而叵見。後而",
    "T35n1735_048:0867c22": "能下應無不生。即處處皆有。有感此中亦",
    "T35n1735_048:0867c23": "見。何須更下閻浮。離分別下顯應生之德。",
    "T35n1735_048:0867c24": "拂其諸見以無分別智而生。非謂有選",
    "T35n1735_048:0867c25": "生處。雖處王宮而無憍慢。諸天圍遶而無",
    "T35n1735_048:0867c26": "染著。第二諸天子汝等應發下。教發心悔",
    "T35n1735_048:0867c27": "過中三。先標教悔。次徵問其方。後如法",
    "T35n1735_048:0867c28": "正教。夫欲悔過須識逆順十心。謂先識",
    "T35n1735_048:0867c29": "十種順生死心。以為所治。一妄計人我",
    "T35n1735_048:0868a01": "起於身見。二內具煩惱外遇惡緣。我心隆",
    "T35n1735_048:0868a02": "盛。三內外既具滅善心事。不喜他善。四縱",
    "T35n1735_048:0868a03": "恣三業無惡不為。五事雖不廣惡心遍布。",
    "T35n1735_048:0868a04": "六惡心相續晝夜不斷。七覆諱過失不欲",
    "T35n1735_048:0868a05": "人知。八虜扈抵突不畏惡道。九無慚無愧不",
    "T35n1735_048:0868a06": "懼凡聖。十撥無因果作一闡提。次起十種",
    "T35n1735_048:0868a07": "逆生死心。從後翻破。一明信因果。二自愧",
    "T35n1735_048:0868a08": "剋責。三怖畏惡道。四不覆瑕疵。五斷相續",
    "T35n1735_048:0868a09": "心。六發菩提心。七修功補過。八隨喜他善。",
    "T35n1735_048:0868a10": "九念十方佛。十觀罪性空。今此三段文皆具",
    "T35n1735_048:0868a11": "有。而為次不同。向以起心之次第。此以勝",
    "T35n1735_048:0868a12": "劣言故。今初標教誨中。文有四節。治其六",
    "T35n1735_048:0868a13": "失。一發菩提心為懺所依。以是行本攝眾",
    "T35n1735_048:0868a14": "德故。首而明之。翻昔惡心遍布自妄",
    "T35n1735_048:0868a15": "危人。今悲覆法界廣利有情。二淨治下令",
    "T35n1735_048:0868a16": "淨三業為能懺體。淨治其意是意止行。住",
    "T35n1735_048:0868a17": "善威儀義通止作。謂當發露不覆瑕疵。及",
    "T35n1735_048:0868a18": "斷相續心。翻前六七。三悔除一切下令懺",
    "T35n1735_048:0868a19": "四障。即所滅之非謂惑業苦。業報二障約因",
    "T35n1735_048:0868a20": "果分異。既懺報障則怖畏惡道。以翻不",
    "T35n1735_048:0868a21": "畏。天子新從彼來故不廣明。於煩惱中利",
    "T35n1735_048:0868a22": "鈍分二。邪見斷善最可畏故。別明見障。又",
    "T35n1735_048:0868a23": "障所知。亦見障故。餘如別說。四以盡法下。",
    "T35n1735_048:0868a24": "運心普遍令無不盡。由昔起過既遍諸境。",
    "T35n1735_048:0868a25": "今悔昔非故普運三業等眾生界。一一佛",
    "T35n1735_048:0868a26": "前及眾生前。皆發露懺悔。既人天凡聖皆對",
    "T35n1735_048:0868a27": "懺悔。則自愧剋責翻無慚愧。由意遍運令",
    "T35n1735_048:0868a28": "身口遍。頭即頂禮兼身為總。五輪著地。",
    "T35n1735_048:0868a29": "此言遍者為以何遍故。下次言善三業遍",
    "T35n1735_048:0868b01": "此即修功補過。翻縱恣三業。第二時諸天",
    "T35n1735_048:0868b02": "子下徵問其方。上言猶略。餘義未盡故次徵",
    "T35n1735_048:0868b03": "之。第三爾時天鼓下如法正教。正教觀罪",
    "T35n1735_048:0868b04": "性空。兼顯妄計我人撥無因果。外遇惡緣。",
    "T35n1735_048:0868b05": "而文分二。先明發聲之因。後諸天子下正",
    "T35n1735_048:0868b06": "說教誨。於中分五。一別觀業空。二總觀四",
    "T35n1735_048:0868b07": "障。三別觀見惑。四對業觀報。五總結懺益。",
    "T35n1735_048:0868b08": "今初。業為報因。三障首故。非先有體從十",
    "T35n1735_048:0868b09": "方來。正顯空義。但從顛倒生。釋空所以。",
    "T35n1735_048:0868b10": "由業障海從妄想生故無自性。令此空慧",
    "T35n1735_048:0868b11": "與心相應。則決定無疑。能如是知即名菩",
    "T35n1735_048:0868b12": "薩。第二諸天子如我天鼓下總觀四障。即天",
    "T35n1735_048:0868b13": "鼓說法。無說喻。以喻俗有真無。先喻中初",
    "T35n1735_048:0868b14": "舉所治。謂業報二障。後說行等五。即是能",
    "T35n1735_048:0868b15": "治。謂行善止惡。喜他安他住定。後諸佛下",
    "T35n1735_048:0868b16": "合。於中先隨俗說有。言我我所者即是見",
    "T35n1735_048:0868b17": "障。說貪恚癡即煩惱障。後而實下勝義實無。",
    "T35n1735_048:0868b18": "有無二文三障影略。既無我所翻破第一妄",
    "T35n1735_048:0868b19": "計人我。第三譬如我聲下別破見惑。見惑深",
    "T35n1735_048:0868b20": "險故廣破之。文有三喻。一鼓無生滅隨聞",
    "T35n1735_048:0868b21": "喻。喻業雖無生隨修感報。謂向觀業空為",
    "T35n1735_048:0868b22": "遣執有。若謂為空諸佛不化故。今顯非",
    "T35n1735_048:0868b23": "斷無。翻破撥無因果。二聲無去來喻。喻歸",
    "T35n1735_048:0868b24": "中道。定有即常定無則斷。俱亦是二故。雙",
    "T35n1735_048:0868b25": "破二見顯離斷常。文中先喻。諸天子若有",
    "T35n1735_048:0868b26": "下合。若有可來即常。去而不來則斷故。",
    "T35n1735_048:0868b27": "雖空不斷。雖有不常。三鼓聲隨心喻。喻佛",
    "T35n1735_048:0868b28": "由心見。遣其心外定執。懺主令其真念十",
    "T35n1735_048:0868b29": "方諸佛。翻破外遇惡緣。第四如玻瓈下對",
    "T35n1735_048:0868c01": "業觀報。文有二喻。一鏡像體虛喻。喻雖有",
    "T35n1735_048:0868c02": "而無。謂鏡像依鏡現。像非去來。報從業生。",
    "T35n1735_048:0868c03": "何有來去。二幻師惑眼喻。喻業招報雖無",
    "T35n1735_048:0868c04": "而有。又業亦如幻。又幻非又無。即中道矣。",
    "T35n1735_048:0868c05": "第五若如是下。總結懺益可知。第六見聞",
    "T35n1735_048:0868c06": "益深。中二。先明餘眾益。以三昧力聲普聞",
    "T35n1735_048:0868c07": "故。後爾時下正辨當機益。於中二。先一重",
    "T35n1735_048:0868c08": "益。後其諸香雲下展轉益。前中亦二。先得法",
    "T35n1735_048:0868c09": "益。後以眾生下見佛益。今初。皆有故字。",
    "T35n1735_048:0868c10": "義似牒前為因則見佛為益。而前來未有",
    "T35n1735_048:0868c11": "得十地等處。為何所牒。是以晉經皆無",
    "T35n1735_048:0868c12": "故字。應言聞說普賢廣大迴向。故便得十",
    "T35n1735_048:0868c13": "地獲諸力莊嚴三昧。上句得位。下句成行。",
    "T35n1735_048:0868c14": "分得十力為莊嚴故。二明見佛益中三。一",
    "T35n1735_048:0868c15": "明見因。二即見下正明見佛。三爾時下敬心",
    "T35n1735_048:0868c16": "興供。言以上者。上來持華詣佛。猶未散",
    "T35n1735_048:0868c17": "故。毛孔出華者。已得地位故。華在最初。故",
    "T35n1735_048:0868c18": "略舉之。上所持中有香蓋等故。下見香見",
    "T35n1735_048:0868c19": "蓋並皆成益。第二展轉益中二。一聞香益。",
    "T35n1735_048:0868c20": "二見蓋益。並依前供成。今初。有法喻合。法",
    "T35n1735_048:0868c21": "中由脫障故。得解脫樂故。喻四禪無八災",
    "T35n1735_048:0868c22": "患。若有下合。由滅障故得淨善根。是為益",
    "T35n1735_048:0868c23": "相。文中先顯所滅。即八萬四千。古有二釋。",
    "T35n1735_048:0868c24": "一云眾生煩惱根本有十。然一惑力復各有",
    "T35n1735_048:0868c25": "十。即為一百。計應分為九品。今但上品重",
    "T35n1735_048:0868c26": "故開為三品。中下輕故各為一品。合為五",
    "T35n1735_048:0868c27": "百。復於內外境起。謂自五塵為內。以他五",
    "T35n1735_048:0868c28": "塵為外。一一各五百。即為五千。別迷四",
    "T35n1735_048:0868c29": "諦則成二萬。并本一千則有二萬一千。",
    "T35n1735_048:0869a01": "依三毒等分成八萬四千。經文自具二。有",
    "T35n1735_048:0869a02": "云。以十惡為本。展轉相成。一一各十故",
    "T35n1735_048:0869a03": "成一百。迷自他五塵。為一千。正迷十諦法",
    "T35n1735_048:0869a04": "門。謂四諦三諦。二諦一諦。或迷說成諦等十",
    "T35n1735_048:0869a05": "諦。或迷十善故成一萬。然迷十諦空有不",
    "T35n1735_048:0869a06": "同。分成二萬。或迷十善二諦。亦分二萬。",
    "T35n1735_048:0869a07": "并本一千。餘如經辨。然二皆有理任情去",
    "T35n1735_048:0869a08": "取。更有異釋。如賢劫經等非今經意。後了",
    "T35n1735_048:0869a09": "知下能滅。謂了惑本虛居然不生故。晉經",
    "T35n1735_048:0869a10": "云。此諸煩惱皆悉除滅。除滅故清淨。惑亡智",
    "T35n1735_048:0869a11": "顯。即自在光明善根成就。言香幢雲者。即",
    "T35n1735_048:0869a12": "九地善根至下當明。第二若有眾生見其蓋",
    "T35n1735_048:0869a13": "下。明見蓋益。於中二。先正明得益。二佛子",
    "T35n1735_048:0869a14": "菩薩住此下。明攝化轉益。今初。準晉經云。",
    "T35n1735_048:0869a15": "種一恒河沙轉輪聖王所植善根。所謂白淨",
    "T35n1735_048:0869a16": "寶網輪王等。是則多箇輪王。非一輪王之",
    "T35n1735_048:0869a17": "多善也。梵本亦然。而言清淨金網者。準瓔",
    "T35n1735_048:0869a18": "珞上卷。金輪在十迴向。初地已上皆是瑠",
    "T35n1735_048:0869a19": "璃輪。而增寶數為別。是知舊譯為寶網者。",
    "T35n1735_048:0869a20": "勝金網也。故彼經云。歡喜地百寶瓔珞七寶",
    "T35n1735_048:0869a21": "相輪。四天王一萬子為眷屬。百法身為百佛",
    "T35n1735_048:0869a22": "國土中。化十方天下。已後略無化之分齊。",
    "T35n1735_048:0869a23": "寶數一一增至第七地。十三寶相輪。八地但",
    "T35n1735_048:0869a24": "云大應寶相輪。九地云白雲寶相輪。十地",
    "T35n1735_048:0869a25": "云百萬神通寶光瓔珞無畏珠寶相輪。若順",
    "T35n1735_048:0869a26": "晉經。白淨之言。則是九地。即前香幢雲自在",
    "T35n1735_048:0869a27": "光明。若然彼但是所等。則金網無失。若取",
    "T35n1735_048:0869a28": "十地為清淨金網。正當十地以無畏珠",
    "T35n1735_048:0869a29": "為清淨義。又攝化分齊。與上第十地攝報",
    "T35n1735_048:0869b01": "果同。則證十地明矣。故下此王放光遇者。",
    "T35n1735_048:0869b02": "亦登十地。言一恒沙者。謂從九地已還乃",
    "T35n1735_048:0869b03": "至十住銅輪。以此十地所化分齊。比前如",
    "T35n1735_048:0869b04": "恒沙矣。故晉經云寶網輪王等。等取前也。",
    "T35n1735_048:0869b05": "第二攝化轉益中二。先明得位益。後佛子如",
    "T35n1735_048:0869b06": "得初禪下成德益。今初。有法喻合。法中直",
    "T35n1735_048:0869b07": "明攝化分齊。已如前釋。喻中初化無間斷。",
    "T35n1735_048:0869b08": "喻上法中教化眾生。後若有聞名必生其",
    "T35n1735_048:0869b09": "國。喻下合中遇斯光明獲十地位。後合中。初",
    "T35n1735_048:0869b10": "句總合。準晉經亦復如是下。欠放曼陀羅自",
    "T35n1735_048:0869b11": "在光明之言。今經影在後喻合中。若直云得",
    "T35n1735_048:0869b12": "遇斯光。前文無放光處。為何遇耶。言得",
    "T35n1735_048:0869b13": "十地者。此品總有三重。皆得十地故名展",
    "T35n1735_048:0869b14": "轉益。一諸天子聞鼓說法得十地。二此天",
    "T35n1735_048:0869b15": "子毛孔出華蓋雲。見者得輪王位。即是十",
    "T35n1735_048:0869b16": "地。三輪王放光。遇者復得十地。此三位皆齊",
    "T35n1735_048:0869b17": "等同時頓成。各塵數多類。總是一隨好中一",
    "T35n1735_048:0869b18": "光之力。餘光好等彌更難說。言以先修",
    "T35n1735_048:0869b19": "行善根力者。顯頓益之因。因聞普法修普",
    "T35n1735_048:0869b20": "善故。第二成德益中先喻。後菩薩下合。喻意",
    "T35n1735_048:0869b21": "云。欲界修得色定。以欲界眼見色界境。喻",
    "T35n1735_048:0869b22": "菩薩頓證未轉凡身見十地境。以法力故。",
    "T35n1735_048:0869b23": "是則三祇可一念而屆者。明一攝一切故。",
    "T35n1735_048:0869b24": "塵劫不窮一位者。明一切攝一故。如是遲",
    "T35n1735_048:0869b25": "速自在。是此圓教非餘宗也。二合中初正明",
    "T35n1735_048:0869b26": "得益。後佛子假使下顯境分齊。今初。言得",
    "T35n1735_048:0869b27": "菩薩第十地者。猶是牒前合中。以德依地",
    "T35n1735_048:0869b28": "成所以重牒。不然則成兩度放光各得十",
    "T35n1735_048:0869b29": "地。言成就如是清淨肉眼者。謂上諸德十",
    "T35n1735_048:0869c01": "眼。皆依凡身肉眼而成故就結之。後顯境",
    "T35n1735_048:0869c02": "分齊者。即顯肉眼境界廣大。肉眼尚爾。餘",
    "T35n1735_048:0869c03": "眼玄妙不可說也。文中三。初假設譬喻。以",
    "T35n1735_048:0869c04": "顯境多。次正明能見。後結德有歸。今初分",
    "T35n1735_048:0869c05": "三。初明一重廣大。二寶手於汝意下問答顯",
    "T35n1735_048:0869c06": "廣。三寶手設復下。復積前數重顯廣大。第",
    "T35n1735_048:0869c07": "二如是一切下正明能見。先見前廣剎之塵。",
    "T35n1735_048:0869c08": "肉眼能見已是超勝。況一念耶。次亦見下",
    "T35n1735_048:0869c09": "明見多佛。後如玻瓈下明見之相。無心",
    "T35n1735_048:0869c10": "無來去故。第三寶手如是下。結德有歸",
    "T35n1735_048:0869c11": "歸輪王善。差別因果竟。此品之末。經來未",
    "T35n1735_048:0869c12": "盡。",
    "T35n1735_048:0869c13": "普賢行品第三十六(已下入第四十九經)",
    "T35n1735_048:0869c14": "初來意者。先通後別。通謂二品明出現因果。",
    "T35n1735_048:0869c15": "故次來也。亦名平等因果。謂會前差別因。",
    "T35n1735_048:0869c16": "成此普賢之圓因。會差別果。成性起出現",
    "T35n1735_048:0869c17": "之果。又前約修生。此約修顯故。若爾何以",
    "T35n1735_048:0869c18": "更無別問。復何以差別果終。而無瑞證。平",
    "T35n1735_048:0869c19": "等因竟便有瑞耶。即以此義顯是會前。若",
    "T35n1735_048:0869c20": "更別問便有隔絕。欲會前故不以瑞隔。普",
    "T35n1735_048:0869c21": "法希奇因果各瑞。又前應有瑞。經來未盡。",
    "T35n1735_048:0869c22": "故所以無耳。別謂此品先因後果。義次第故。",
    "T35n1735_048:0869c23": "亦遠答前第二會初所行問。及不思議品念",
    "T35n1735_048:0869c24": "請本願問故。前雖已答。下二深妙故重明",
    "T35n1735_048:0869c25": "之。亦猶相海隨好。而妙中之妙。古德別為",
    "T35n1735_048:0869c26": "一段因果。二釋名者。初通顯二品義名。依",
    "T35n1735_048:0869c27": "性起修依性起用。差別相盡因果體均。故",
    "T35n1735_048:0869c28": "云平等因果。又因是果因。量周法界。果是",
    "T35n1735_048:0869c29": "果果。境界如空。因果俱盡未來利樂含識",
    "T35n1735_048:0870a01": "故名出現。別則品名普賢。即標人顯法。明",
    "T35n1735_048:0870a02": "此行法非次第法。行者顯法非人。品明所",
    "T35n1735_048:0870a03": "行非說人體。德周法界為普。至順調善曰",
    "T35n1735_048:0870a04": "賢。依性造修曰行。然普賢行。諸經多有其",
    "T35n1735_048:0870a05": "名。品中雖廣。今略顯十義以表無盡。一所",
    "T35n1735_048:0870a06": "求普。謂要求證一切如來平等所證故。二",
    "T35n1735_048:0870a07": "所化普。一毛端處有多眾生皆化盡故。三所",
    "T35n1735_048:0870a08": "斷普。無有一惑而不斷故。四所行事行普。",
    "T35n1735_048:0870a09": "無有一行而不行故。五所行理行普。即上",
    "T35n1735_048:0870a10": "事行。皆徹理源性具足故。六無礙行普。上",
    "T35n1735_048:0870a11": "二交徹故。七融通行普。隨一一行融攝無",
    "T35n1735_048:0870a12": "盡故。八所起用普。用無不能無不周故。九",
    "T35n1735_048:0870a13": "所行處普。上之八門。遍帝網剎而修行故。",
    "T35n1735_048:0870a14": "十所行時普。窮三際時念劫圓融。無竟",
    "T35n1735_048:0870a15": "期故。上之十行參而不雜。涉入重重故。善",
    "T35n1735_048:0870a16": "財入普賢一毛。所得法門。過諸善友不可",
    "T35n1735_048:0870a17": "說倍。又上十行通收為二。若位後普賢。則",
    "T35n1735_048:0870a18": "得果不捨因。徹窮來際為普賢行。以人",
    "T35n1735_048:0870a19": "彰法則普賢之行。若位前位中普賢。則以",
    "T35n1735_048:0870a20": "德成人。但修普行即曰普賢。亦則普賢即",
    "T35n1735_048:0870a21": "行。但從行名故。若獨位後普賢。則普賢之行",
    "T35n1735_048:0870a22": "無施下位。廣釋普賢如初會辨。三宗趣者。",
    "T35n1735_048:0870a23": "亦先通後別。通以二品明平等因果為宗。",
    "T35n1735_048:0870a24": "會前差別為趣。別以此品明平等圓因為",
    "T35n1735_048:0870a25": "宗。成平等果無二為趣。釋文中二。此品辨",
    "T35n1735_048:0870a26": "因。後品明果。前中亦二。先長行直明。後以",
    "T35n1735_048:0870a27": "偈重顯。前中又二。先正說。後瑞證。今初亦",
    "T35n1735_048:0870a28": "二。先明說因。後佛子我不見下正陳今義。",
    "T35n1735_048:0870a29": "前中亦二。先標前少說。後徵釋所由。今初。",
    "T35n1735_048:0870b01": "普賢說者。以人表法故。言如向者。一近指",
    "T35n1735_048:0870b02": "向前隨好一品。為於障重地獄眾生。略",
    "T35n1735_048:0870b03": "說隨好少分用故。廣說難思。二通指前所",
    "T35n1735_048:0870b04": "說之果為少分境。果海絕言故。三遠通差",
    "T35n1735_048:0870b05": "別因果。雖有圓融之義。以五位漸次因果",
    "T35n1735_048:0870b06": "殊分。逐機就病未盡法源故名少分。則",
    "T35n1735_048:0870b07": "顯下平等因果。逐法性說。因果圓融。名廣",
    "T35n1735_048:0870b08": "大說。二徵釋中。徵意云。何以前名少說。釋",
    "T35n1735_048:0870b09": "文二意。一者成上。諸佛世尊所以出世者。",
    "T35n1735_048:0870b10": "以眾生有無明等十過。未宜廣說故。先",
    "T35n1735_048:0870b11": "明差別等。二者生後。謂眾生既過滋多障累",
    "T35n1735_048:0870b12": "無盡。則一治一切治。一現一切現。眾生無",
    "T35n1735_048:0870b13": "盡。因果亦窮未來際。前之所隨由未盡",
    "T35n1735_048:0870b14": "故。言十過者。一者無明。二作惡行。晉經",
    "T35n1735_048:0870b15": "名諸纏。則亦是惑。此二為總。次六皆無明。",
    "T35n1735_048:0870b16": "三計我我所。四著身見故。六地云世間受",
    "T35n1735_048:0870b17": "身皆由著我。五三倒四倒等不能決斷。六",
    "T35n1735_048:0870b18": "乖僻正理。七遍計分別。八結縛常隨。九",
    "T35n1735_048:0870b19": "隨生死流義通業苦。因流果流故。十遠如",
    "T35n1735_048:0870b20": "來道行邪徑故。此結成其失。結縛等名如",
    "T35n1735_048:0870b21": "常所辨。第二正陳普賢行中二。先明所治",
    "T35n1735_048:0870b22": "廣多。後是故諸菩薩下能治深妙。今初。既",
    "T35n1735_048:0870b23": "一惑成百萬障。則一障一切障義則惑惑皆",
    "T35n1735_048:0870b24": "然。今從重說文中三。初標次徵釋後結成。",
    "T35n1735_048:0870b25": "今初。總標瞋最重。除瞋之外。更遍推求無",
    "T35n1735_048:0870b26": "有一惡如瞋之重故。晉經云。起一瞋心",
    "T35n1735_048:0870b27": "一切惡中無過此惡。決定毘尼經云。菩薩",
    "T35n1735_048:0870b28": "寧起百千貪心。不起一瞋。以違害大悲",
    "T35n1735_048:0870b29": "莫過此故。菩薩善戒亦同此說。言於他菩",
    "T35n1735_048:0870c01": "薩者。若於菩薩起瞋其過尤重。以令菩薩",
    "T35n1735_048:0870c02": "廢大行故。是以大般若中。天魔見諸菩薩",
    "T35n1735_048:0870c03": "互相是非過常大喜。二何以下徵釋。釋中",
    "T35n1735_048:0870c04": "二。一總顯。二何等下徵列。標雖百萬略列",
    "T35n1735_048:0870c05": "百門。古人寄位分五。初障十信行。二不樂",
    "T35n1735_048:0870c06": "佛法下障十住行。三不得菩薩諸根下。障",
    "T35n1735_048:0870c07": "十行之行。四樂誹謗一切下障十向行。五",
    "T35n1735_048:0870c08": "不樂與菩薩同住下障十地行。言口如瘂羊",
    "T35n1735_048:0870c09": "障者。此是耳根障。以生邊地不聞法。",
    "T35n1735_048:0870c10": "是故口無所說。舌根之障。次下自明。昔結",
    "T35n1735_048:0870c11": "云。菩薩萬行不過此五。起一瞋心一切頓",
    "T35n1735_048:0870c12": "障。此釋非不有理。如賊心求法。豈獨障於",
    "T35n1735_048:0870c13": "地耶。是知通障一切信尚不起況後位耶。",
    "T35n1735_048:0870c14": "又所障法界如帝網重重。能障同所亦皆無",
    "T35n1735_048:0870c15": "盡。故知百萬猶是略明。三佛子若菩薩下結",
    "T35n1735_048:0870c16": "成可知。第二能治深妙中二。先正顯。後",
    "T35n1735_048:0870c17": "結勸。今初。文有六位。位各十行。初一始修。",
    "T35n1735_048:0870c18": "後五成益故。後五段展轉依初。是為初即",
    "T35n1735_048:0870c19": "攝後。一治一切治也。說有前後得即一時。",
    "T35n1735_048:0870c20": "今初分二。先標舉勸修。後何等下徵列及",
    "T35n1735_048:0870c21": "結。於中十法攝為五對。辨五種修。初二約",
    "T35n1735_048:0870c22": "人明謙敬修。敬上愛下故。次二約法明真",
    "T35n1735_048:0870c23": "正修。順教知事故。次二約心行明廣大修。",
    "T35n1735_048:0870c24": "樂大行堅大心故。次二約智明增勝修。內",
    "T35n1735_048:0870c25": "入果智外起勝辨故。後二約悲願明長時",
    "T35n1735_048:0870c26": "修。眾生無盡悲化不疲。世界無邊願住不著",
    "T35n1735_048:0870c27": "故。第二清淨者。依前正修行。時成離染",
    "T35n1735_048:0870c28": "故。文中二。初躡前起後。後徵數列名。下",
    "T35n1735_048:0870c29": "皆倣此。例中十句次第。從前十句而成。",
    "T35n1735_048:0871a01": "一由不捨眾生故達深法淨。以眾生皆有",
    "T35n1735_048:0871a02": "佛性即妄而真。為深法故。二由敬上故能",
    "T35n1735_048:0871a03": "近。三由不謗故能護。四由知無盡故了如",
    "T35n1735_048:0871a04": "空。五由菩薩行不離法界故深入。六知菩",
    "T35n1735_048:0871a05": "提心等虛空故無邊。七觀察菩薩皆同此",
    "T35n1735_048:0871a06": "觀能入佛力。故名為根。八精修不懈故不",
    "T35n1735_048:0871a07": "著劫數。九由化無厭故。觀三世眾生化未",
    "T35n1735_048:0871a08": "化等。十由願住世界能修一切佛法。第三",
    "T35n1735_048:0871a09": "廣大智者。垢染既拂本智自明。稱性相知故",
    "T35n1735_048:0871a10": "云廣大。亦從前十及次十而成。然有開合",
    "T35n1735_048:0871a11": "恐煩不配。說者隨宜。第四普入者。事隋",
    "T35n1735_048:0871a12": "理融本來即入。智了法爾無境不通故。身心",
    "T35n1735_048:0871a13": "皆入。亦從前三生可以意得。非根者。境識",
    "T35n1735_048:0871a14": "及理皆非根也。第五勝妙心者。由前知法",
    "T35n1735_048:0871a15": "本融。則事理無礙。應機成益名勝妙心。從",
    "T35n1735_048:0871a16": "前四生亦可意得。第六善巧智者。由上事",
    "T35n1735_048:0871a17": "理無礙。今則權實決斷名善巧智。有十一",
    "T35n1735_048:0871a18": "句。後二合一餘皆如次。從前十成。一即言",
    "T35n1735_048:0871a19": "亡言為甚深。二無依故廣大。三如依空生",
    "T35n1735_048:0871a20": "色故能說種種。四住無二邊故證平等。五",
    "T35n1735_048:0871a21": "了種智深密故了差別。六無差全同。七若",
    "T35n1735_048:0871a22": "無疑惑則佛法莊嚴。八以平等成一方便。",
    "T35n1735_048:0871a23": "九三世法約差別門為無量方便。十由住",
    "T35n1735_048:0871a24": "佛力得知佛無邊自力不退。從前十既",
    "T35n1735_048:0871a25": "爾。從前四段亦然。如是展轉不離始修故。",
    "T35n1735_048:0871a26": "隨一法具一切矣。第二佛子菩薩下結勸。",
    "T35n1735_048:0871a27": "一行能具一切行故疾得菩提。大文第二",
    "T35n1735_048:0871a28": "爾時佛下。證成中二。一現瑞證。於中先此界。",
    "T35n1735_048:0871a29": "後如此下結通。二爾時至十方下。諸菩薩證。",
    "T35n1735_048:0871b01": "亦先此土。後如此下。結通。言授記深法者。",
    "T35n1735_048:0871b02": "少用功力疾得菩提故。同名普賢者。皆",
    "T35n1735_048:0871b03": "有此行故。普勝界者。依此普法最為勝故。",
    "T35n1735_048:0871b04": "普幢自在者。此行成果高出無礙故。第二以",
    "T35n1735_048:0871b05": "偈重顯中二。先敘述。後正頌。今初亦二。先",
    "T35n1735_048:0871b06": "說儀。後欲開下說意。此有十偈中並具文",
    "T35n1735_048:0871b07": "顯可知。第二正頌中。百二十一頌分二。前",
    "T35n1735_048:0871b08": "二十四頌顯說分齊。餘皆正辨普賢行相。",
    "T35n1735_048:0871b09": "此是伽陀與前長行。綺互共顯普賢之行。",
    "T35n1735_048:0871b10": "前是略明十法展轉相生。此則廣顯諸門略",
    "T35n1735_048:0871b11": "無展轉。又前多顯體此多辨用。前中二。",
    "T35n1735_048:0871b12": "初一誡聽許說。餘正示分齊。於中二。前",
    "T35n1735_048:0871b13": "九頌許說過去菩薩行。後於一賢劫下。許",
    "T35n1735_048:0871b14": "說三世佛菩薩行。於中二。前三偈舉說時",
    "T35n1735_048:0871b15": "處。前二時後一處。後十一偈明所說行。於",
    "T35n1735_048:0871b16": "中前四諸佛出世行。即普賢行故名因果圓",
    "T35n1735_048:0871b17": "融。後七菩薩三輪願智行即普賢行。第二於",
    "T35n1735_048:0871b18": "一微塵下。正顯普賢行九十七頌分二。初",
    "T35n1735_048:0871b19": "六十七明即悲大智行。後未安者下。三十",
    "T35n1735_048:0871b20": "頌。即智大悲行。今初。有十種行。一初五頌",
    "T35n1735_048:0871b21": "明善入帝網行。二十七頌深入時處微細行。",
    "T35n1735_048:0871b22": "三世界及如來下。三頌。明了佛心祕密行。前",
    "T35n1735_048:0871b23": "一偈半攝前起後。後一偈半正顯難了能",
    "T35n1735_048:0871b24": "了。四十偈了三世佛攝化行。五出生下。二",
    "T35n1735_048:0871b25": "偈六根無礙行。六有三偈如化無方行。七",
    "T35n1735_048:0871b26": "諸佛甚深下。十頌。三世間自在行。此中玄妙",
    "T35n1735_048:0871b27": "宜審思之。八六頌別明智正覺世間自在",
    "T35n1735_048:0871b28": "行。九如來法身藏下。五頌。非身示身行。法身",
    "T35n1735_048:0871b29": "藏者。即前藏身普賢菩薩自體。遍言亦同此",
    "T35n1735_048:0871c01": "也。十有六頌非量示量行。第二即智之悲",
    "T35n1735_048:0871c02": "行中。亦有十行。一初四偈無住攝化行。二",
    "T35n1735_048:0871c03": "有四偈非身現身行。三一頌分布舍利行。四",
    "T35n1735_048:0871c04": "二頌知佛大心行。五三頌法輪深入行。六無",
    "T35n1735_048:0871c05": "量無邊下。五頌了知根器行。七三頌了世業",
    "T35n1735_048:0871c06": "惑行。八五頌了達根境無礙行。九一頌知四",
    "T35n1735_048:0871c07": "種說法行。而剎說等者略有三義。一約通",
    "T35n1735_048:0871c08": "力。二約融通。一說一切說故。三約顯理。",
    "T35n1735_048:0871c09": "是說菩薩觸境皆了知故。則觸類成教如",
    "T35n1735_048:0871c10": "香飯等。十末後二頌三世攝化行。平等因",
    "T35n1735_048:0871c11": "竟。",
    "T35n1735_048:0871c12": "大方廣佛華嚴經疏卷第四十八"
}