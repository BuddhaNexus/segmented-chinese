{
    "X40n0719_009:0414a08": "重治毗尼事義集要卷第九",
    "X40n0719_009:0414a10": "古吳蕅益沙門　智旭　彚釋",
    "X40n0719_009:0414a11": "○六十八惡見不捨戒。大乘犯重。是謗法故。",
    "X40n0719_009:0414a12": "若比丘。作如是說。我知佛所說法。行婬欲非障道法。",
    "X40n0719_009:0414a13": "彼比丘諫此比丘言。大德莫作是語。莫謗世尊。謗世",
    "X40n0719_009:0414a14": "尊者不善。世尊不作是語。世尊無數方便。說犯婬欲",
    "X40n0719_009:0414a15": "是障道法。彼比丘諫此比丘時。堅持不捨。彼比丘乃",
    "X40n0719_009:0414a16": "至三諫。捨此事故。若再三諫。捨者善。不捨者。波逸提。",
    "X40n0719_009:0414a17": "緣　阿梨吒比丘生是惡見。諸比丘諫而不捨。白",
    "X40n0719_009:0414a18": "佛。佛令僧為作訶諫白四羯磨。而結此戒。",
    "X40n0719_009:0414a19": "相　三羯磨竟。波逸提。遮彼莫捨者。突吉羅。比丘",
    "X40n0719_009:0414a20": "尼波逸提。餘三眾突吉羅。五分律云。一比丘屏",
    "X40n0719_009:0414a21": "處諫捨者。一突吉羅。多比丘往諫捨者。二突吉羅。",
    "X40n0719_009:0414a22": "僧往諫捨者。三突吉羅。白竟捨者。四突吉羅。一羯",
    "X40n0719_009:0414a23": "磨竟捨者。五突吉羅。二羯磨竟捨。或三羯磨未竟",
    "X40n0719_009:0414a24": "捨者。六突吉羅。三羯磨竟。若捨若不捨。波逸提。",
    "X40n0719_009:0414b01": "證　大般若經云。若染色欲。於生梵天尚能為障。",
    "X40n0719_009:0414b02": "况得無上正等菩提。是故菩薩斷欲出家。能得無",
    "X40n0719_009:0414b03": "上菩提。非不斷者。菩薩摩訶薩於五欲中。深生",
    "X40n0719_009:0414b04": "厭患。不為五欲過失所染。以無量門訶毀諸欲。欲",
    "X40n0719_009:0414b05": "為熾火。燒身心故。欲為穢惡。染自他故。欲為魁膾。",
    "X40n0719_009:0414b06": "於去來今常為害故。欲為怨敵。長夜伺求作衰損",
    "X40n0719_009:0414b07": "故。欲如草炬。欲如苦果。欲如利劒。欲如火聚。欲如",
    "X40n0719_009:0414b08": "毒器。欲如幻惑。欲如闇井。欲如詐親旃陀羅等。舍",
    "X40n0719_009:0414b09": "利子。諸菩薩摩訶薩。以如是等。無量過門。訶毀諸",
    "X40n0719_009:0414b10": "欲。",
    "X40n0719_009:0414b11": "○六十九黨惡見人戒。大乘同制。",
    "X40n0719_009:0414b12": "若比丘。知如是語人。未作法。如是邪見而不捨。供給",
    "X40n0719_009:0414b13": "所須。共同羯磨止宿言語者。波逸提。",
    "X40n0719_009:0414b14": "緣　阿梨吒不捨惡見。諸比丘白佛。佛令僧作惡",
    "X40n0719_009:0414b15": "見不捨舉。白四羯磨。時六羣供給所須等。故制。",
    "X40n0719_009:0414b16": "釋　未作法者。被舉未解。不捨者。僧訶諫而不捨。",
    "X40n0719_009:0414b17": "所須有二。一者法。教修增上戒。增上意。增上智。學",
    "X40n0719_009:0414b18": "問。誦經。二者財。供給四事。同羯磨者。同說戒。",
    "X40n0719_009:0414b19": "相　比丘尼波逸提(若隨順被舉比丘三諫不捨。波羅夷)。不犯者。不",
    "X40n0719_009:0414b20": "知有是語人。及病倒持縛命難等。五分律云。共",
    "X40n0719_009:0414b21": "語語語波逸提。共坐。坐坐波逸提。共宿。宿宿波逸",
    "X40n0719_009:0414b22": "提。共事。事事波逸提。雖捨惡見。僧未解羯磨。亦波",
    "X40n0719_009:0414b23": "逸提。若作惡見。僧未羯磨。突吉羅。若不知。及不如",
    "X40n0719_009:0414b24": "法羯磨。不犯。十誦律云。若教他法。若從受法。若",
    "X40n0719_009:0414c01": "與他財。若取他財。若共宿。一切波逸提。根本律",
    "X40n0719_009:0414c02": "云。若彼身病。看侍無犯。或共同居。令捨惡見。亦無",
    "X40n0719_009:0414c03": "犯。",
    "X40n0719_009:0414c04": "○七十畜被擯沙彌戒。大乘同制。",
    "X40n0719_009:0414c05": "若比丘。知沙彌作如是言。我從佛聞法。若行婬欲。非",
    "X40n0719_009:0414c06": "障道法。彼比丘諫此沙彌如是言。汝莫誹謗世尊。謗",
    "X40n0719_009:0414c07": "世尊者不善。世尊不作是語。沙彌。世尊無數方便。說",
    "X40n0719_009:0414c08": "婬欲是障道法。彼比丘諫此沙彌時。堅持不捨。彼比",
    "X40n0719_009:0414c09": "丘應乃再三訶諫。令捨此事故。乃至三諫而捨者善。",
    "X40n0719_009:0414c10": "不捨者。彼比丘應語彼沙彌言。汝自今以去。不得言",
    "X40n0719_009:0414c11": "佛是我世尊。不得隨逐餘比丘。如諸沙彌。得與餘比",
    "X40n0719_009:0414c12": "丘二三宿。汝今無是事。汝出去。滅去。不應住此。若比",
    "X40n0719_009:0414c13": "丘。知如是眾中被擯沙彌。而誘將畜養共止宿者。波",
    "X40n0719_009:0414c14": "逸提。",
    "X40n0719_009:0414c15": "緣　跋難陀有二沙彌。作是惡見。佛勅比丘為作",
    "X40n0719_009:0414c16": "訶諫白四羯磨。三諫不捨。乃令僧作滅擯白四羯",
    "X40n0719_009:0414c17": "磨。六羣知僧滅擯。而誘將畜養共止宿。故制。",
    "X40n0719_009:0414c18": "相　若自畜。若與人。若自誘。若教人。若共宿。盡波",
    "X40n0719_009:0414c19": "逸提。比丘尼波逸提。不犯者。不知是被擯。乃至命",
    "X40n0719_009:0414c20": "難等。根本律云。若令彼捨惡見。雖權攝受。無犯。",
    "X40n0719_009:0414c21": "附　律攝云。凡不見罪等被捨置人。共為受用。皆",
    "X40n0719_009:0414c22": "得惡作。僧祇律云。若有人為二師所嫌。餘比丘",
    "X40n0719_009:0414c23": "不得誘引言。我與汝四事。汝當在我邊住。受經。誦",
    "X40n0719_009:0414c24": "經。若觀彼人。必當捨戒就俗者。得誘取已。當教言。",
    "X40n0719_009:0415a01": "汝當知二師恩甚重難報。汝應還彼自下住。",
    "X40n0719_009:0415a02": "○七十一拒諫難問戒。大乘同制。",
    "X40n0719_009:0415a03": "若比丘。餘比丘如法諫時。如是語。我今不學此戒。當",
    "X40n0719_009:0415a04": "難問餘智慧持律比丘者。波逸提。若為知為學故。應",
    "X40n0719_009:0415a05": "難問。",
    "X40n0719_009:0415a06": "緣　起自闡陀比丘。故制。",
    "X40n0719_009:0415a07": "相　比丘尼波逸提。餘三眾突吉羅。不犯者。諫者",
    "X40n0719_009:0415a08": "癡。",
    "X40n0719_009:0415a09": "○七十二輕訶說戒戒。此是性罪。大乘同制。",
    "X40n0719_009:0415a10": "若比丘。說戒時作是語。大德。何用說是雜碎戒為。說",
    "X40n0719_009:0415a11": "是戒時。令人惱愧懷疑。輕訶戒故。波逸提。",
    "X40n0719_009:0415a12": "緣　眾比丘誦正法毗尼。六羣恐其通利。數舉我",
    "X40n0719_009:0415a13": "罪。往語之言。若欲誦者。當誦四事及十三事。餘不",
    "X40n0719_009:0415a14": "應誦(云云)餘比丘察知其意欲滅法。白佛結戒",
    "X40n0719_009:0415a15": "相。毀呰阿毗曇及餘契經。突吉羅。比丘尼波逸",
    "X40n0719_009:0415a16": "提(沙彌等毀所受戒等。亦突吉羅)。不犯者。語令病瘥乃誦。語令先",
    "X40n0719_009:0415a17": "求果證。不為滅法。五分律云。若欲令人遠離毗",
    "X40n0719_009:0415a18": "尼。不讀不誦。而毀呰者。波逸提。若欲令波羅提木",
    "X40n0719_009:0415a19": "叉不得久住。而毀呰者。偷蘭遮。毀呰經亦如是毀",
    "X40n0719_009:0415a20": "呰餘四眾及在家二眾戒。突吉羅。比丘尼毀呰二",
    "X40n0719_009:0415a21": "部戒。波逸提。毀餘五眾戒。突吉羅。若恐新受戒人",
    "X40n0719_009:0415a22": "生疑廢退心。教未可誦戒。不犯。",
    "X40n0719_009:0415a23": "證　薩婆多論云。何以訶戒經罪重。餘經罪輕。以",
    "X40n0719_009:0415a24": "戒是佛法之平地。萬善由之生。又一切佛弟子。皆",
    "X40n0719_009:0415b01": "依而住。若無戒則無所依。又入佛法之初門。若無",
    "X40n0719_009:0415b02": "戒者。無由入泥洹城。又是佛法之瓔珞。莊嚴佛法。",
    "X40n0719_009:0415b03": "是故訶毀罪重。善見律云。若學毗尼者有五德。",
    "X40n0719_009:0415b04": "一身自護戒。二能斷他疑。三入眾無畏。四能伏怨。",
    "X40n0719_009:0415b05": "家。五令正法久住。下至五比丘解律在世。能令正",
    "X40n0719_009:0415b06": "法久住。若中天竺佛法滅。邊地有五人受戒。滿十",
    "X40n0719_009:0415b07": "人。往中天竺。得與人具足戒。是名令正法久住。如",
    "X40n0719_009:0415b08": "是乃至二十人。得出罪。是名令正法久住。又持律",
    "X40n0719_009:0415b09": "有六德。一者守領波羅提木叉。二者知布薩。三者",
    "X40n0719_009:0415b10": "知自恣。四者知授人具足戒。五者受人依止。六者",
    "X40n0719_009:0415b11": "得畜沙彌。若不解律。但知修多羅阿毗曇。不得度",
    "X40n0719_009:0415b12": "沙彌。受人依止。以律師持律故。佛法住世五千歲。",
    "X40n0719_009:0415b13": "○七十三無知戒。大乘同學。",
    "X40n0719_009:0415b14": "若比丘。說戒時。作如是語。我今始知此法。戒經所載。",
    "X40n0719_009:0415b15": "半月半月說。戒經來。餘比丘。知是比丘若二若三說",
    "X40n0719_009:0415b16": "戒中坐。何況多。彼比丘無知無解。若犯罪。應如法治",
    "X40n0719_009:0415b17": "更重增無知罪。語言。長老。汝無利。不善得。汝說戒時。",
    "X40n0719_009:0415b18": "不用心念。不一心攝耳聽法。彼無知故。波逸提。",
    "X40n0719_009:0415b19": "緣　六羣中一人自知罪障。恐清淨比丘舉發。先",
    "X40n0719_009:0415b20": "往語言。我今始知(云云)諸比丘察知其故。白佛結",
    "X40n0719_009:0415b21": "戒。",
    "X40n0719_009:0415b22": "相　若不與彼罪者。突吉羅。比丘尼波逸提(沙彌等不",
    "X40n0719_009:0415b23": "知自所受戒。突吉羅)。不犯者。未曾聞說戒。今始聞。若未曾聞",
    "X40n0719_009:0415b24": "廣說。今始聞。乃至錯說等。僧祇律云。受具足已。",
    "X40n0719_009:0415c01": "應誦二部毗尼。若不能者。當誦一部。乃至若復不",
    "X40n0719_009:0415c02": "能。當誦初篇戒及偈。布薩時。應廣說五篇。乃至若",
    "X40n0719_009:0415c03": "復不能。當說初篇及偈。餘者僧常聞。不誦者。越毗",
    "X40n0719_009:0415c04": "尼罪。僧中應使誦利者說。餘人專心聽。不得坐禪",
    "X40n0719_009:0415c05": "及作餘業。若於四事乃至七滅諍法。中間隨不聽。",
    "X40n0719_009:0415c06": "隨得越毗尼罪。一切不聽。波逸提。此罪不得趣向",
    "X40n0719_009:0415c07": "人悔。當眾中持戒有威德人。所敬難者。於前悔。前",
    "X40n0719_009:0415c08": "人應訶言。長老。汝失善利。半月說波羅提木叉時。",
    "X40n0719_009:0415c09": "汝不尊重。不一心念。不攝耳聽法。訶已。波逸提悔",
    "X40n0719_009:0415c10": "過。",
    "X40n0719_009:0415c11": "○七十四違反羯磨戒。大乘同學。",
    "X40n0719_009:0415c12": "若比丘。共同羯磨已。後如是言。諸比丘隨親厚以眾",
    "X40n0719_009:0415c13": "僧物與者。波逸提。",
    "X40n0719_009:0415c14": "緣　沓婆摩羅子知僧事。設會布施不得住。衣服",
    "X40n0719_009:0415c15": "破壞。眾僧白二羯磨。以衣與之。六羣亦在眾中。後",
    "X40n0719_009:0415c16": "乃更作是語。故制。",
    "X40n0719_009:0415c17": "相　比丘尼波逸提(沙彌等不得同羯磨。若私譏議。亦突吉羅)。不犯者。",
    "X40n0719_009:0415c18": "其事實爾。薩婆多論云。凡僧中執勞苦人。若大",
    "X40n0719_009:0415c19": "德。其貧匱者。僧和合與。盡得與之。但言不應與。盡",
    "X40n0719_009:0415c20": "犯。",
    "X40n0719_009:0415c21": "○七十五不與欲戒。大乘同學。",
    "X40n0719_009:0415c22": "若比丘。眾僧斷事未竟。不與欲而起去。波逸提。",
    "X40n0719_009:0415c23": "緣　眾比丘集一處論法毗尼。六羣疑為我等作",
    "X40n0719_009:0415c24": "羯磨。從座起去。眾僧止而不住。故制。",
    "X40n0719_009:0416a01": "釋　事者。十八破僧事。法非法乃至說不說。",
    "X40n0719_009:0416a02": "相　出戶外。波逸提。一足在戶外等。突吉羅。比丘",
    "X40n0719_009:0416a03": "尼波逸提。不犯者。有僧事塔事瞻病事。與欲而去。",
    "X40n0719_009:0416a04": "若口噤不能與欲。及非法羯磨等。僧祇律云。若",
    "X40n0719_009:0416a05": "大小便。須臾還。不廢僧事。無罪。若說法。說毗尼。聽",
    "X40n0719_009:0416a06": "多比丘誦經。聽他受經。聽他誦經。盡應白去。不白",
    "X40n0719_009:0416a07": "去者越毗尼罪。若誦經者。止誦作餘語。去者無罪。",
    "X40n0719_009:0416a08": "五分律云。若屋下羯磨。隨幾過出。一一出。波逸",
    "X40n0719_009:0416a09": "提。若露地羯磨。出去僧面一尋。波逸提。若神通人。",
    "X40n0719_009:0416a10": "離地四指。波逸提。若僧不羯磨斷事。出去。突吉羅。",
    "X40n0719_009:0416a11": "若私房斷事。來而去。突吉羅。若僧不羯磨斷事。及",
    "X40n0719_009:0416a12": "私房斷事。沙彌得在其中。起去。突吉羅。式叉摩那",
    "X40n0719_009:0416a13": "沙彌尼亦如是。",
    "X40n0719_009:0416a14": "○七十六與欲後悔戒。大乘比丘同學。",
    "X40n0719_009:0416a15": "若比丘。與欲已。後悔者。波逸提。",
    "X40n0719_009:0416a16": "緣　六羣中有犯事者。恐僧彈舉。於一切時。六人",
    "X40n0719_009:0416a17": "相隨不離。僧不得與作羯磨。後於作衣時喚之。報",
    "X40n0719_009:0416a18": "言。作衣不得往。僧言。若不得來。可令一二比丘持",
    "X40n0719_009:0416a19": "欲來。即令一比丘來。僧即與此比丘作羯磨。此比",
    "X40n0719_009:0416a20": "丘還。六群悔言。彼作羯磨者。非為羯磨。羯磨不成。",
    "X40n0719_009:0416a21": "我以彼事故與欲。不以此事。諸比丘嫌責。白佛結",
    "X40n0719_009:0416a22": "戒。",
    "X40n0719_009:0416a23": "相　比丘尼波逸提。不犯者。實非羯磨。五分律",
    "X40n0719_009:0416a24": "云。僧不作羯磨斷事。後訶。突吉羅。",
    "X40n0719_009:0416b01": "○七十七屏聽諍後語戒。此是性罪。大乘同制。",
    "X40n0719_009:0416b02": "若比丘。比丘共鬬諍已。聽此語向彼說。波逸提。",
    "X40n0719_009:0416b03": "緣　起自六群比丘。故制。",
    "X40n0719_009:0416b04": "釋　聽者屏聽。",
    "X40n0719_009:0416b05": "相　往而聞。波逸提。不聞。突吉羅。欲往不往。及一",
    "X40n0719_009:0416b06": "切處二人共語。不以彈指謦咳驚之。盡突吉羅。比",
    "X40n0719_009:0416b07": "丘尼波逸提。餘三眾突吉羅。不犯者。為破非法羯",
    "X40n0719_009:0416b08": "磨及無利益事。五分律云。默聽餘四眾語。突吉",
    "X40n0719_009:0416b09": "羅。十誦律云。為和合故往聽。不犯。善見律云。",
    "X40n0719_009:0416b10": "往去。步步突吉羅。至聞處。波逸提。為欲自改。往聽。",
    "X40n0719_009:0416b11": "不犯。僧祇律云。二比丘在堂裏私語。若比丘欲",
    "X40n0719_009:0416b12": "入。應彈指動脚作聲。若前人默然者。應還出。若故",
    "X40n0719_009:0416b13": "語不止者。入無罪。一比丘先在堂內坐。二比丘私",
    "X40n0719_009:0416b14": "語從外來。先坐者應作聲。若彼默然者。堂內比丘",
    "X40n0719_009:0416b15": "應出。前後行亦爾。若比丘。共餘比丘鬬諍。結恨。作",
    "X40n0719_009:0416b16": "是罵詈。我要當殺此惡人。比丘聞已。得語彼。好自",
    "X40n0719_009:0416b17": "警備。我聞有惡聲。若有客比丘作是言。我等當盜",
    "X40n0719_009:0416b18": "某庫藏某塔物某僧淨廚某人衣鉢。知事人聞已。",
    "X40n0719_009:0416b19": "默然應還。僧中唱言。諸大德。某庫藏某塔物某僧",
    "X40n0719_009:0416b20": "淨廚某人衣鉢。當警備。我聞惡聲。使前人知。若比",
    "X40n0719_009:0416b21": "丘多有弟子。日暮竊按行諸房。知如法不。若聞說",
    "X40n0719_009:0416b22": "世俗語。不得便入訶責。待自來然後誨責。若聞論",
    "X40n0719_009:0416b23": "經說義問答。不得便入讚歎。待自來然後讚美。",
    "X40n0719_009:0416b24": "○七十八瞋打比丘戒。大乘同制。若為相報。犯輕。",
    "X40n0719_009:0416c01": "若無端起恚。及忿恨增上。不受彼懺者。犯重。",
    "X40n0719_009:0416c02": "若比丘。嗔恚故不喜。打比丘者。波逸提。",
    "X40n0719_009:0416c03": "緣　六群中有一人。瞋打十七羣比丘。被打人高",
    "X40n0719_009:0416c04": "聲喚言莫爾。比房聞之。白佛結戒。",
    "X40n0719_009:0416c05": "相　手石杖等打。皆波逸提。比丘尼波逸提。餘三",
    "X40n0719_009:0416c06": "眾突吉羅。不犯者。病須椎打。噎須椎脊。觸令聞語。",
    "X40n0719_009:0416c07": "及誤觸等。薩婆多論云。打得戒沙彌(即與學沙彌也)。盲",
    "X40n0719_009:0416c08": "瞎聾瘂。波利婆沙摩那埵比丘。悉波逸提(失雙目名盲。失",
    "X40n0719_009:0416c09": "一目為瞎。先有盲瞎聾瘂病者。不得受比丘戒。已受具戒而得此病。仍是比丘故也)。摩得",
    "X40n0719_009:0416c10": "勒伽云。打三種人。突吉羅。謂賊住(不得戒)。本不和合",
    "X40n0719_009:0416c11": "(受五法者)。本犯戒(犯四重禁失比丘性)。若以把沙把豆等物擲眾",
    "X40n0719_009:0416c12": "比丘。隨所著。隨得爾所波逸提。不著。突吉羅。五",
    "X40n0719_009:0416c13": "分律云。打餘四眾乃至畜生。突吉羅。僧祇律云。",
    "X40n0719_009:0416c14": "若惡象馬牛羊猪狗等來。不得打。得捉杖木瓦石",
    "X40n0719_009:0416c15": "等打地作恐怖相。若畜生來入塔寺。觸突形像。壞",
    "X40n0719_009:0416c16": "華果樹。亦得以杖木瓦石打地。恐怖令去。",
    "X40n0719_009:0416c17": "○七十九瞋搏比丘戒。大乘輕重同上說。",
    "X40n0719_009:0416c18": "若比丘。瞋恚不喜。以手搏比丘者。波逸提。",
    "X40n0719_009:0416c19": "緣　亦起自前人。故制。",
    "X40n0719_009:0416c20": "相　比丘尼等同上。不犯者。他欲打。舉手遮。遮一",
    "X40n0719_009:0416c21": "切難。舉手招喚誤觸等。十誦律云。以手脚掌向",
    "X40n0719_009:0416c22": "他波逸提。舉餘身分向他。突吉羅。五分律云。手",
    "X40n0719_009:0416c23": "擬及。波逸提。不及。突吉羅。",
    "X40n0719_009:0416c24": "○八十無根僧殘瞋謗戒。大乘同制。向同法者說",
    "X40n0719_009:0417a01": "犯輕。若向外人說。犯重。",
    "X40n0719_009:0417a02": "若比丘。瞋恚故。以無根僧伽婆尸沙謗者。波逸提。",
    "X40n0719_009:0417a03": "緣　亦起自前人。故制。",
    "X40n0719_009:0417a04": "釋　三根如僧殘法中說。",
    "X40n0719_009:0417a05": "相　了了不了了同前。比丘尼等同前。不犯者。說",
    "X40n0719_009:0417a06": "實令改等。",
    "X40n0719_009:0417a07": "○八十一輙入宮閾戒。大乘同制。末世尤所當慎。",
    "X40n0719_009:0417a08": "設令喚請。亦不應輒入。若具大神力。威德。不犯。",
    "X40n0719_009:0417a09": "若比丘。剎利水澆頭王種。王未出。未藏寶而入。若過",
    "X40n0719_009:0417a10": "宮門閾者。波逸提(西國紹王位時。取四海水以灌其頂。故名水澆頭王種。即灌頂王也)。",
    "X40n0719_009:0417a11": "緣　末利夫人。勸波斯匿王既得信樂。聽諸比丘",
    "X40n0719_009:0417a12": "入出宮閤。無有障礙。迦留陀夷入宮。王與夫人晝",
    "X40n0719_009:0417a13": "日共眠。遙見尊者。即起披衣。以所披衣拂座令坐。",
    "X40n0719_009:0417a14": "夫人失衣露形。慚愧而蹲。尊者還僧伽藍語諸比",
    "X40n0719_009:0417a15": "丘。比丘嫌責。白佛結戒。",
    "X40n0719_009:0417a16": "釋　王未出者。王未出。采女未還本處。薩婆多",
    "X40n0719_009:0417a17": "論云。王者。聚落主已上也。",
    "X40n0719_009:0417a18": "相　比丘尼波逸提。餘三眾突吉羅。不犯者。王已",
    "X40n0719_009:0417a19": "出。已藏寶。有所奏白。若被請喚。及被執等。律攝",
    "X40n0719_009:0417a20": "云。入王宮有十過失。一宮人有娠。便疑苾芻行不",
    "X40n0719_009:0417a21": "淨行。二宮中失物。三密言出外。四王子有損。五王",
    "X40n0719_009:0417a22": "身有損。六舉大臣。七黜國相。八國人苦害。九往征",
    "X40n0719_009:0417a23": "餘國。十輒聚軍師。如是等事。咸疑苾芻。",
    "X40n0719_009:0417a24": "○八十二捉寶物戒。此是遮罪。大乘為眾生故。不",
    "X40n0719_009:0417b01": "問處所。但酌機緣。",
    "X40n0719_009:0417b02": "若比丘。若寶。及寶莊飾。自捉。若教人捉。除僧伽藍中。",
    "X40n0719_009:0417b03": "及寄宿處。波逸提。若比丘。在僧伽藍中。若寄宿處。捉",
    "X40n0719_009:0417b04": "寶。若以寶莊飾。自捉。教人捉。當作是意。若有主識者",
    "X40n0719_009:0417b05": "當取。作如是因緣。非餘。",
    "X40n0719_009:0417b06": "緣　有外道居士。路行忘千兩金囊。眾比丘見而",
    "X40n0719_009:0417b07": "持去。以待識者。居士趨還。即出與之。反以為少。訟",
    "X40n0719_009:0417b08": "於波斯匿王。王鞠知其詐。罰其家財盡沒入官。故",
    "X40n0719_009:0417b09": "制。除僧伽藍者。毗舍佉母。脫身瓔珞置樹下。往見",
    "X40n0719_009:0417b10": "世尊。心存於法。忘取還家。比丘白佛。故聽取舉。寄",
    "X40n0719_009:0417b11": "宿處者。比丘行無住處村。寄宿巧師舍。巧師以金",
    "X40n0719_009:0417b12": "銀置舍內而去。比丘為守護故。竟夜不眠。還以白",
    "X40n0719_009:0417b13": "佛故聽收舉。",
    "X40n0719_009:0417b14": "釋　根本律云。寶。謂七寶。寶類者。謂諸兵器弓刀",
    "X40n0719_009:0417b15": "之屬。及音樂具。鼓笛之流。",
    "X40n0719_009:0417b16": "相　如上寶物。自捉。教人捉。當識囊器相。識裹相。",
    "X40n0719_009:0417b17": "識繫相。應解囊器。看知幾連綴幾未連綴。幾方幾",
    "X40n0719_009:0417b18": "圓。幾故幾新。若有求索者。應問汝物何似。若相應。",
    "X40n0719_009:0417b19": "應還。若不相應。語言。我不見如是物。若有二人俱",
    "X40n0719_009:0417b20": "來索。亦如是問答。若二人語俱相應。應持物著前",
    "X40n0719_009:0417b21": "語言。是汝等物。各取。若不爾。盡突吉羅。比丘尼波",
    "X40n0719_009:0417b22": "逸提。不犯者。若供養塔寺莊嚴具。為堅牢故收舉。",
    "X40n0719_009:0417b23": "十誦律云。捉偽珠。突吉羅。人間金銀寶地牀",
    "X40n0719_009:0417b24": "器比丘不應行坐用。天上金銀寶地牀器。比丘應",
    "X40n0719_009:0417c01": "行坐用。根本雜事云。不應於寶器中食。或往天",
    "X40n0719_009:0417c02": "上。或至龍宮。無餘雜器者。設金寶器。亦應取食。",
    "X40n0719_009:0417c03": "證　律攝云。佛在鷲峰。詣城乞食。遇大雨。水蕩崖",
    "X40n0719_009:0417c04": "崩有伏藏現。告阿難陀。汝應觀此是大害毒。阿難",
    "X40n0719_009:0417c05": "言。世尊。實是可畏毒。有一採根果人。聞而往觀見",
    "X40n0719_009:0417c06": "是伏藏。念言。願此害蛇。恒螫於我父母妻子眷屬。",
    "X40n0719_009:0417c07": "亦不辭痛。遂盡持歸。隨意受用。未生怨王見其富",
    "X40n0719_009:0417c08": "盛遣使往問。汝於何處得王伏藏。報言不得。捉以",
    "X40n0719_009:0417c09": "送王。王自問之。亦云不得。王即准法繫其眷屬將",
    "X40n0719_009:0417c10": "付屠人。彼人悲泣。隨屠者去。高聲大喚。阿難陀。此",
    "X40n0719_009:0417c11": "是害毒。此是害毒。將刑有言。法須返奏。王便喚返",
    "X40n0719_009:0417c12": "問之。彼人具答昔緣。王時初信佛法。不覺流淚。告",
    "X40n0719_009:0417c13": "曰。汝緣世尊。獲斯珍寶。罪雖合死。我今釋汝。并及",
    "X40n0719_009:0417c14": "眷屬。應將此物供養佛僧。既蒙釋免。遂辦上供。奉",
    "X40n0719_009:0417c15": "請佛僧。佛為說法。便獲初果。緣斯不聽比丘捉寶。",
    "X40n0719_009:0417c16": "附　僧祇律云。比丘見寶物。若無人識者。應停至",
    "X40n0719_009:0417c17": "三月已。塔園中得者。即作塔用。僧園中得者。當作",
    "X40n0719_009:0417c18": "四方僧用。若故壞僧房塔院欲更修治。堀地得",
    "X40n0719_009:0417c19": "寶藏者。淨人不可信。應白王。王若須。應與。若施。應",
    "X40n0719_009:0417c20": "用。設己用。王知索者。應乞塔物僧物還。有淨人可",
    "X40n0719_009:0417c21": "信。得取停至三年已。用作塔事僧事如上。若寶藏",
    "X40n0719_009:0417c22": "上有鐵券姓名。亦應如實答。作新僧房等得物亦",
    "X40n0719_009:0417c23": "爾。",
    "X40n0719_009:0417c24": "○八十三非時入聚落戒。大乘同學。",
    "X40n0719_009:0418a01": "若比丘。非時入聚落不囑比丘者。波逸提。",
    "X40n0719_009:0418a02": "緣　跋難陀非時入村。與居士樗蒱。居士不勝。以",
    "X40n0719_009:0418a03": "慳嫉故。便言。比丘晨朝入村。為乞食故。非時入村。",
    "X40n0719_009:0418a04": "為何事耶。故制。或有僧事塔事瞻病事等。聽囑餘",
    "X40n0719_009:0418a05": "比丘而去。若獨處一房。當囑授比房。",
    "X40n0719_009:0418a06": "釋　非時者。從中後至明相未出。",
    "X40n0719_009:0418a07": "相　入村門。波逸提。一脚入村。及共期不去等。突",
    "X40n0719_009:0418a08": "吉羅。比丘尼波逸提。餘三眾突吉羅。不犯者。道由",
    "X40n0719_009:0418a09": "村過。有所啟白。若為喚。若受請。乃至命難等。十",
    "X40n0719_009:0418a10": "誦律云。餘比丘者。謂眼所見。若白已入聚落。還所",
    "X40n0719_009:0418a11": "住處。即以先白復至聚落。波逸提。若不白入聚落。",
    "X40n0719_009:0418a12": "隨所經過大小巷。隨得爾所突吉羅。隨入白衣家。",
    "X40n0719_009:0418a13": "一一波逸提。若八難中一一難起。不犯。僧祇律",
    "X40n0719_009:0418a14": "云。二比丘在阿練若住。欲俱行。展轉相白。若一人",
    "X40n0719_009:0418a15": "說己行。後人復欲行。應白餘比丘。若無餘比丘。應",
    "X40n0719_009:0418a16": "作是念。若道中。若門。若聚落邊。見比丘當白。白已",
    "X40n0719_009:0418a17": "然後入。摩得勒伽云。若無比丘。應白餘四眾。",
    "X40n0719_009:0418a18": "○八十四作高牀戒。大乘同學。",
    "X40n0719_009:0418a19": "若比丘。作繩牀木牀。足應高如來八指。除入陛孔上",
    "X40n0719_009:0418a20": "截竟。若過者。波逸提。",
    "X40n0719_009:0418a21": "緣　迦留陀夷敷高好牀座。世尊訶責結戒。",
    "X40n0719_009:0418a22": "釋　律攝云。佛八指者。中人一肘。薩婆多論云。",
    "X40n0719_009:0418a23": "八指者。一指二寸也。",
    "X40n0719_009:0418a24": "相　自作。教他作。成。盡波逸提。不成。盡突吉羅。為",
    "X40n0719_009:0418b01": "他作。成不成。盡突吉羅。比丘尼波逸提。餘三眾突",
    "X40n0719_009:0418b02": "吉羅。不犯者。他施。己成者。截而用之。第三分云。",
    "X40n0719_009:0418b03": "除寶牀。餘在白衣舍應坐。十誦律云。應截己悔",
    "X40n0719_009:0418b04": "過。若未截。僧應勅令截。不勅不聽。盡突吉羅。五",
    "X40n0719_009:0418b05": "分律云。得高牀施。應作是念。此牀不如法。我當更",
    "X40n0719_009:0418b06": "截。不作是念受。波逸提。僧祇律云。若自作。終日",
    "X40n0719_009:0418b07": "坐上。一波逸提。起已還坐。一一坐波逸提。他牀而",
    "X40n0719_009:0418b08": "坐上。越毗尼罪。若客比丘來。次第付得過量牀。應",
    "X40n0719_009:0418b09": "語知事言。借我鋸來。問作何等。答言。此牀過量。欲",
    "X40n0719_009:0418b10": "截令如法。若言。莫截。檀越見或不喜。若不久住。鑿",
    "X40n0719_009:0418b11": "地埋脚齊量止。若久住。應齊埋處。木筒盛脚。勿使",
    "X40n0719_009:0418b12": "壞。若檀越家坐牀脚高。不得懸脚坐。應索承机。或",
    "X40n0719_009:0418b13": "索塼木承足。若福德舍中牀高。坐者無犯(福德舍。即施一",
    "X40n0719_009:0418b14": "食處)。",
    "X40n0719_009:0418b15": "○八十五兜羅綿貯褥戒。大乘同學。",
    "X40n0719_009:0418b16": "若比丘。作兜羅綿貯繩牀木牀大小褥。成者。波逸提。",
    "X40n0719_009:0418b17": "緣　六羣作此。居士嫌其無愧無慈。故制。",
    "X40n0719_009:0418b18": "釋　兜羅綿者。白楊樹華。楊柳華。蒱臺華(並易生蟲)。大",
    "X40n0719_009:0418b19": "褥。為坐臥故。小褥。為坐故。",
    "X40n0719_009:0418b20": "相　犯輕重同上。比丘尼等同上。不犯者。若鳩羅",
    "X40n0719_009:0418b21": "耶草。文若草。娑婆草。若以毳劫貝碎弊物。五分",
    "X40n0719_009:0418b22": "律云。若坐。坐坐波逸提。若臥。臥臥波逸提。若他與",
    "X40n0719_009:0418b23": "受。波逸提。要先棄然後悔過。若不爾。罪益深。十",
    "X40n0719_009:0418b24": "誦律云。擿破却之。然後悔過。若未破。僧應勅令破。",
    "X40n0719_009:0418c01": "僧祇律云。若貯枕。枕頭支足。越毗尼罪。若病。無",
    "X40n0719_009:0418c02": "罪。",
    "X40n0719_009:0418c03": "○八十六作骨牙角針筒戒。大乘同學。",
    "X40n0719_009:0418c04": "若比丘。作骨牙角針筒。刳刮成者。波逸提。",
    "X40n0719_009:0418c05": "緣　羅閱城有信樂工師。為比丘作骨牙角針筒。",
    "X40n0719_009:0418c06": "廢家事業。無復衣食。世人言其求福得殃。故制。",
    "X40n0719_009:0418c07": "相　犯輕重如上。餘四眾突吉羅。不犯者。鐵。銅。鉛。",
    "X40n0719_009:0418c08": "錫。白臘。竹。木。[竺二+韋]。舍羅草。用作針筒。十誦律云。應",
    "X40n0719_009:0418c09": "破已悔過。若未破。僧應勅令破。",
    "X40n0719_009:0418c10": "○八十七過量作坐具戒。大乘同學。",
    "X40n0719_009:0418c11": "若比丘。作尼師壇。當應量作。是中量者。長佛二磔手。",
    "X40n0719_009:0418c12": "廣一磔手半。更增廣長各半磔手。若過。截竟。波逸提。",
    "X40n0719_009:0418c13": "緣　佛見僧臥具不淨所汙。聽諸比丘為障身障",
    "X40n0719_009:0418c14": "衣障臥具故。作尼師壇。六羣便作廣大尼師壇。故",
    "X40n0719_009:0418c15": "制。迦留陀夷體大不能坐。向佛所從來道邊。手挽",
    "X40n0719_009:0418c16": "尼師壇。欲令廣大。佛乃聽更增廣長各半磔手。",
    "X40n0719_009:0418c17": "釋　僧祇律云。如來磔手。二尺四寸(此約小尺。若約大尺。可二",
    "X40n0719_009:0418c18": "尺許)。",
    "X40n0719_009:0418c19": "相　犯輕重如上。餘四眾突吉羅。不犯者。若得已",
    "X40n0719_009:0418c20": "成者。裁割如量。或疊作兩重。十誦律云。應截斷",
    "X40n0719_009:0418c21": "已悔過。若未截。僧應勅令截。",
    "X40n0719_009:0418c22": "○八十八過量作覆瘡衣戒。大乘同學。",
    "X40n0719_009:0418c23": "若比丘。作覆瘡衣。當應量作。是中量者。長佛四磔手。",
    "X40n0719_009:0418c24": "廣二磔手。裁竟過者。波逸提。",
    "X40n0719_009:0419a01": "緣　比丘患癰瘡疥。膿血汙身衣臥具。佛聽作細",
    "X40n0719_009:0419a02": "耎衣覆瘡上。著涅槃僧。若至白衣家請坐。應語言。",
    "X40n0719_009:0419a03": "我有患。若言但坐。當褰上涅槃僧。以此衣覆瘡而",
    "X40n0719_009:0419a04": "坐。時六羣便多作廣長覆瘡衣。故制。",
    "X40n0719_009:0419a05": "相　犯不犯同上。餘四眾突吉羅。十誦律云。乃",
    "X40n0719_009:0419a06": "至瘡差後十日。若過是畜。波逸提(應同。長衣犯捨墮也)。應截",
    "X40n0719_009:0419a07": "己悔過。若未截。僧應勅令截。",
    "X40n0719_009:0419a08": "○八十九過量作雨浴衣戒。大乘同學。",
    "X40n0719_009:0419a09": "若比丘。作雨浴衣。應量作。是中量者。長佛六磔手。廣",
    "X40n0719_009:0419a10": "二磔手半。過者裁竟。波逸提。",
    "X40n0719_009:0419a11": "緣　亦起自六羣。故制。",
    "X40n0719_009:0419a12": "相　比丘尼浴衣過量。波逸提。十誦律云。應截",
    "X40n0719_009:0419a13": "斷已悔過。若未割截。僧應勅令割截。",
    "X40n0719_009:0419a14": "○九十等佛衣量戒。大乘同學。",
    "X40n0719_009:0419a15": "若比丘。與如來等量作衣。或過量作者。波逸提。是中",
    "X40n0719_009:0419a16": "如來衣量者。長佛十磔手。廣六磔手。是謂如來衣量。",
    "X40n0719_009:0419a17": "緣　尊者難陀短佛四指。諸比丘遙見。皆謂是佛。",
    "X40n0719_009:0419a18": "即起奉迎。至乃知是難陀。諸比丘皆懷慚愧。難陀",
    "X40n0719_009:0419a19": "亦懷慚愧。佛制難陀著黑衣。時六羣比丘。與如來",
    "X40n0719_009:0419a20": "等量作衣。或過量作。故制。",
    "X40n0719_009:0419a21": "相　犯不犯同前。餘四眾突吉羅。僧祇律云。當",
    "X40n0719_009:0419a22": "隨自身量。僧伽梨有三種。上者長五肘。廣三肘。中",
    "X40n0719_009:0419a23": "者長五肘一不舒手。廣三肘一不舒手。下者長四",
    "X40n0719_009:0419a24": "肘半。廣三肘一不舒手。鬱多羅僧亦爾。安陀會上",
    "X40n0719_009:0419b01": "中二種亦爾。下者長四肘半。廣二肘二不舒手。",
    "X40n0719_009:0419b02": "律攝云。若減此量。不得本罪。若過五肘已上。皆得",
    "X40n0719_009:0419b03": "惡作。十誦律云。應截己悔過。若未截。僧應勅令",
    "X40n0719_009:0419b04": "截。",
    "X40n0719_009:0419b05": "○三結問。",
    "X40n0719_009:0419b06": "諸大德。我已說九十波逸提法。今問諸大德。是中清",
    "X40n0719_009:0419b07": "淨不(三說)。諸大德是中清淨。默然故。是事如是持。",
    "X40n0719_009:0419b08": "附　迴僧物與餘人戒。大乘同學。",
    "X40n0719_009:0419b09": "五分律云。若比丘。知檀越欲與僧物。迴與餘人。波",
    "X40n0719_009:0419b10": "逸提。難陀跋難陀。以佛制戒不得迴僧物入己。即",
    "X40n0719_009:0419b11": "更互迴以相與。故制(僧祇律中。亦有此戒。斷宜依此判罪也)。",
    "X40n0719_009:0419b12": "五。九十波逸提法竟。",
    "X40n0719_009:0419b13": "○六。四悔過法三。初總標。二別列。三結問。",
    "X40n0719_009:0419b14": "○初總標。",
    "X40n0719_009:0419b15": "諸大德。是四波羅提提舍尼法。半月半月說。戒經中",
    "X40n0719_009:0419b16": "來。",
    "X40n0719_009:0419b17": "釋　律攝云。謂於住處現在苾芻。皆須一一別對",
    "X40n0719_009:0419b18": "陳說。不同餘罪故受別名。又犯罪已。即須陳說。不",
    "X40n0719_009:0419b19": "得停息。亦異餘罪。",
    "X40n0719_009:0419b20": "○二別列四。初受非親尼食戒(至)。四恐處受食戒。",
    "X40n0719_009:0419b21": "○初受非親尼食戒。大乘但觀可受不可受。不問",
    "X40n0719_009:0419b22": "親里非親里。然在末世。特宜與尼疎絕為是。",
    "X40n0719_009:0419b23": "若比丘。入村中。從非親里比丘尼。若無病。自手取食",
    "X40n0719_009:0419b24": "食者。是比丘。應向餘比丘悔過言。大德。我犯可訶法。",
    "X40n0719_009:0419c01": "所不應為。我今向大德悔過。是法名悔過法。",
    "X40n0719_009:0419c02": "緣　舍衛城時世穀貴。乞求難得。蓮華色比丘尼",
    "X40n0719_009:0419c03": "乞食所得。輙持與比丘。後一長者乘車覲王。尼因",
    "X40n0719_009:0419c04": "避道墮深泥中。掩地而臥。長者慈愍。勅人扶出。問",
    "X40n0719_009:0419c05": "知其故。嫌責比丘不知義讓。故制。",
    "X40n0719_009:0419c06": "釋　僧祇律云。病者。不謂小小病。謂疥癩黃爛瘡",
    "X40n0719_009:0419c07": "痍癰痤。人所惡賤。",
    "X40n0719_009:0419c08": "相　不病而自手受食食。咽咽波羅提提舍尼。沙",
    "X40n0719_009:0419c09": "彌突吉羅。不犯者。若親里。若有病。若置地與。若使",
    "X40n0719_009:0419c10": "人與。若在僧伽藍中與。若在村外與。若在尼寺與。",
    "X40n0719_009:0419c11": "五分律云。若比丘在村外。尼在村內。若比丘在",
    "X40n0719_009:0419c12": "村內。尼在村外。若比丘在空。尼在地。若比丘在地。",
    "X40n0719_009:0419c13": "尼在空。如是受食。皆突吉羅。",
    "X40n0719_009:0419c14": "○二不止尼代索食戒。大乘同學。",
    "X40n0719_009:0419c15": "若比丘。至白衣家內食。是中有比丘尼。指示與某甲",
    "X40n0719_009:0419c16": "羮。與某甲飯。比丘應語彼比丘尼如是言。大姊且止。",
    "X40n0719_009:0419c17": "須比丘食竟。若無一比丘語彼比丘尼如是言。大姊",
    "X40n0719_009:0419c18": "且止。須比丘食竟者。是比丘應悔過言。大德。我犯可",
    "X40n0719_009:0419c19": "訶法。所不應為。我今向諸大德悔過。是法名悔過法。",
    "X40n0719_009:0419c20": "緣　六羣比丘。與眾比丘在白衣家食。六羣尼為",
    "X40n0719_009:0419c21": "六羣索羮飯。乃越次與。令中間比丘不得食。故制。",
    "X40n0719_009:0419c22": "相　沙彌突吉羅。不犯者。尼自為檀越。檀越令尼",
    "X40n0719_009:0419c23": "處分。不故作偏與。五分律云。餘二女眾教益食。",
    "X40n0719_009:0419c24": "不語言小却者。突吉羅。比丘教益食。不平等。突吉",
    "X40n0719_009:0420a01": "羅。",
    "X40n0719_009:0420a02": "○三學家受食戒。大乘比丘同學。",
    "X40n0719_009:0420a03": "若先作學家羯磨。若比丘。於如是學家。先不請。無病。",
    "X40n0719_009:0420a04": "自手受食食。是比丘應向餘比丘悔過言。我犯可訶",
    "X40n0719_009:0420a05": "法。所不應為。我今向大德悔過。是法名悔過法。",
    "X40n0719_009:0420a06": "緣　羅閱城有居士家。夫婦俱得信樂。於諸比丘。",
    "X40n0719_009:0420a07": "無所愛惜。常與飯食及諸供養。遂至貧窮。衣食乏",
    "X40n0719_009:0420a08": "盡。比居譏之。佛令僧作學家羯磨。而結此戒。",
    "X40n0719_009:0420a09": "釋　律攝云。學家者。謂預流果。一來果。不還果。",
    "X40n0719_009:0420a10": "相　比丘尼突吉羅。後彼學家財物還多。從僧乞",
    "X40n0719_009:0420a11": "解學家羯磨。佛聽僧與彼解。不犯者。先受請。有病。",
    "X40n0719_009:0420a12": "置地與。使人與。已作解羯磨。五分律云。若婦是",
    "X40n0719_009:0420a13": "聖。夫是凡。或夫是聖。婦是凡。皆不應與作學家羯",
    "X40n0719_009:0420a14": "磨。若夫婦俱是聖。無慳貪心。財物竭盡。乃與作學",
    "X40n0719_009:0420a15": "家羯磨。若僧有園田。應與令知。使畢常限。餘以自",
    "X40n0719_009:0420a16": "供。若無園田。僧坊異供養時。令其家作。使得遺餘。",
    "X40n0719_009:0420a17": "若復無此。乞食得已。就其家食。與以所餘。若不能",
    "X40n0719_009:0420a18": "爾。應將至僧坊。給其房舍臥具。次第與食。非時漿",
    "X40n0719_009:0420a19": "飲。皆悉與之。有可分衣。亦應與分。彼學家婦女。諸",
    "X40n0719_009:0420a20": "尼亦應如是料理。十誦律云。若居士財損減不",
    "X40n0719_009:0420a21": "增長。若乞不乞。不應捨學家羯磨。若財物增長。乞",
    "X40n0719_009:0420a22": "不乞。皆應與捨。若不增不減。乞應捨。不乞不應捨。",
    "X40n0719_009:0420a23": "○四恐處受食戒。大乘同學。",
    "X40n0719_009:0420a24": "若比丘。在阿蘭若逈遠有疑恐怖處。若比丘。在如是",
    "X40n0719_009:0420b01": "阿蘭若處住。先不語檀越。若僧伽藍外不受食。在僧",
    "X40n0719_009:0420b02": "伽藍內。無病。自手受食食者。應向餘比丘悔過言。大",
    "X40n0719_009:0420b03": "德。我犯可訶法。所不應為。我今向大德悔過。是法名",
    "X40n0719_009:0420b04": "悔過法。",
    "X40n0719_009:0420b05": "緣　諸婦女持飲食詣僧伽藍中供養。盜賊聞之。",
    "X40n0719_009:0420b06": "於道路嬈觸。諸比丘白佛。佛言。自今應語諸婦女",
    "X40n0719_009:0420b07": "莫出。道路有賊恐怖。若已出城。應語言。莫至僧伽",
    "X40n0719_009:0420b08": "藍中。道路有賊恐怖。乃結此戒。",
    "X40n0719_009:0420b09": "相　沙彌突吉羅。不犯者。若先語檀越。若有病。若",
    "X40n0719_009:0420b10": "置地與。若教人與。五分律云。若軍行經過與食。",
    "X40n0719_009:0420b11": "若賊自持食與。不犯。",
    "X40n0719_009:0420b12": "○三結問。",
    "X40n0719_009:0420b13": "諸大德。我已說四波羅提提舍尼法。今問諸大德。是",
    "X40n0719_009:0420b14": "中清淨不(三說)。諸大德是中清淨。默然故。是事如是持。",
    "X40n0719_009:0420b15": "六。四悔過法竟。",
    "X40n0719_009:0420b16": "○七。眾學法三。初總標。二別列。三結問。",
    "X40n0719_009:0420b17": "○初總標。藏中一一皆云式叉迦羅尼也。",
    "X40n0719_009:0420b18": "諸大德。是眾學戒法。半月半月說。戒經中來。",
    "X40n0719_009:0420b19": "律攝云。此眾學法。總為八例。一著衣服事。二入村",
    "X40n0719_009:0420b20": "事。三坐起事。四食噉事。五護鉢事。六說法事。七便",
    "X40n0719_009:0420b21": "利事。八觀望事(佛塔諸條。諸部每缺。故不在例也)。",
    "X40n0719_009:0420b22": "○二別列。此眾學法。諸部開合廣略不同。或百十",
    "X40n0719_009:0420b23": "以外。或五十以內。蓋是行護威儀。不與上四篇",
    "X40n0719_009:0420b24": "同。故無定數。唯四分律。准有百事。今但於每戒",
    "X40n0719_009:0420c01": "之下。注其數目。不復列科。但於初事之中。出其",
    "X40n0719_009:0420c02": "因緣。餘悉從略。乃至釋義罪相等。更不復標。皆",
    "X40n0719_009:0420c03": "可思得。然此百事。大乘悉皆同學。護眾生故。倍",
    "X40n0719_009:0420c04": "應嚴淨。除是住首楞嚴三昧。示現逆行。在所不",
    "X40n0719_009:0420c05": "論。其或未然。不矜細行。終累大德。幸深思之。",
    "X40n0719_009:0420c06": "當齊整著涅槃僧。應當學(一)。",
    "X40n0719_009:0420c07": "緣　起自六羣比丘。居士譏嫌似國王大臣長者",
    "X40n0719_009:0420c08": "居士。似節會戲笑俳說人。故制(已下緣起。大約多同)。",
    "X40n0719_009:0420c09": "釋　不齊整者。繫帶臍下。高褰齊膝。垂前一角如",
    "X40n0719_009:0420c10": "象鼻。垂前二角如多羅樹葉。繞腰襵皺。",
    "X40n0719_009:0420c11": "相　若故作。犯應懺突吉羅(隨機羯磨云。應請一懺主)。若不故",
    "X40n0719_009:0420c12": "作。突吉羅(隨機羯磨云。但自責心)。餘四眾突吉羅(以下多同。若不同者。",
    "X40n0719_009:0420c13": "隨事更明)不犯者。臍中生瘡故下著。脚[跳兆+專]有瘡故高著。",
    "X40n0719_009:0420c14": "若僧伽藍內。村外。作時。道行時。五分律云。若不",
    "X40n0719_009:0420c15": "解不問而作此著。突吉羅。若解不慎而作此著。突",
    "X40n0719_009:0420c16": "吉羅。若解。輕戒輕人而作此著。波逸提。比丘尼亦",
    "X40n0719_009:0420c17": "爾。",
    "X40n0719_009:0420c18": "辯　問。著衣不齊整等戒。皆云僧伽藍內及村外",
    "X40n0719_009:0420c19": "不犯。然人之嚴慎。全在平時。既僧坊中。肆態已成。",
    "X40n0719_009:0420c20": "至入村時。寧無陋相。今悉開許。其義云何。答。寺內",
    "X40n0719_009:0420c21": "村外。非謂可作肆態。但或有因緣。不得齊整。情猶",
    "X40n0719_009:0420c22": "可恕。入村必宜護惜譏嫌。令生信樂。故結罪也。",
    "X40n0719_009:0420c23": "附　根本雜事云。苾芻熱時。於自房內。但著下裙",
    "X40n0719_009:0420c24": "及僧脚崎。隨情讀誦說法作衣等。四威儀悉皆無",
    "X40n0719_009:0421a01": "犯。",
    "X40n0719_009:0421a02": "當齊整著三衣。應當學(二)。",
    "X40n0719_009:0421a03": "不齊整者。下垂過肘露脇。高著過脚[跳兆+專]上。下垂一",
    "X40n0719_009:0421a04": "角。垂前兩角後褰高。細襵已安緣。不犯者。肩臂有",
    "X40n0719_009:0421a05": "瘡故下著。餘同前。舍利弗問經云。修供養時應",
    "X40n0719_009:0421a06": "偏袒以便作事。作福田時。應覆兩肩。現田文相。云",
    "X40n0719_009:0421a07": "何修供養。如見佛時。問訊師僧時。應拂牀。掃地。卷",
    "X40n0719_009:0421a08": "衣裳。乃至移種種供養。云何作福田時。應請。乞食。",
    "X40n0719_009:0421a09": "坐禪。誦經。經行樹下。人見端嚴。有可觀也。",
    "X40n0719_009:0421a10": "不得反抄衣入白衣舍。應當學(三)。",
    "X40n0719_009:0421a11": "或左右反抄衣著肩上也。不犯者。脇肋邊有瘡。",
    "X40n0719_009:0421a12": "不得反抄衣入白衣舍坐。應當學(四)。",
    "X40n0719_009:0421a13": "不得衣纏頸入白衣舍。應當學(五)。",
    "X40n0719_009:0421a14": "總捉衣兩角著左右肩上也。不犯者。肩臂有瘡。",
    "X40n0719_009:0421a15": "不得衣纏頸入白衣舍坐。應當學(六)。",
    "X40n0719_009:0421a16": "不得覆頭入白衣舍。應當學(七)。",
    "X40n0719_009:0421a17": "若以樹葉。若以碎段物。若衣覆頭。不犯者。或患寒。",
    "X40n0719_009:0421a18": "或頭上生瘡。或命難梵行難。",
    "X40n0719_009:0421a19": "不得覆頭入白衣舍坐。應當學(八)。",
    "X40n0719_009:0421a20": "不得跳行入白衣舍。應當學(九)。",
    "X40n0719_009:0421a21": "雙脚跳也。不犯者。若為人所打。若有惡獸。若有棘",
    "X40n0719_009:0421a22": "刺。或渡渠。或渡坑塹。或渡泥。",
    "X40n0719_009:0421a23": "不得跳行入白衣舍坐。應當學(十)。",
    "X40n0719_009:0421a24": "不得白衣舍內蹲坐。應當學(十一)。",
    "X40n0719_009:0421b01": "蹲坐者。若在地。若在牀上。尻不至地。不犯者。或尻",
    "X40n0719_009:0421b02": "邊生瘡。若有所與。若禮。若懺悔。若受教誡。僧祇",
    "X40n0719_009:0421b03": "律云。不得抱膝坐。交脚坐。",
    "X40n0719_009:0421b04": "不得叉腰行入白衣舍。應當學(十二)。",
    "X40n0719_009:0421b05": "不犯者。脇下生瘡。若僧伽藍內等。",
    "X40n0719_009:0421b06": "不得手叉腰入白衣舍坐。應當學(十三)。",
    "X40n0719_009:0421b07": "手叉腰匡肘妨比座。十誦律云。不得掌扶頰坐。",
    "X40n0719_009:0421b08": "不得搖身行入白衣舍。應當學(十四)。",
    "X40n0719_009:0421b09": "搖身者。左右戾身趨行。比丘尼波逸提。不犯者。或",
    "X40n0719_009:0421b10": "有如是病。或為人所打。迴戾身避杖。或惡象師子",
    "X40n0719_009:0421b11": "等所觸。或逢擔棘刺人。如是事戾身避。或渡坑渠",
    "X40n0719_009:0421b12": "泥水處。於中搖身過。或時著衣。迴身看衣齊整。",
    "X40n0719_009:0421b13": "不得搖身行入白衣舍坐。應當學(十五)。",
    "X40n0719_009:0421b14": "不得掉臂行入白衣舍。應當學(十六)。",
    "X40n0719_009:0421b15": "垂臂前却也。不犯者。伴行不及。以手招喚。餘同上。",
    "X40n0719_009:0421b16": "僧祇律云。若欲呼人。不得雙舉手。當以一手招。",
    "X40n0719_009:0421b17": "不得掉臂行入白衣舍坐。應當學(十七)。",
    "X40n0719_009:0421b18": "僧祗律云。不得動手足坐家內。",
    "X40n0719_009:0421b19": "好覆身入白衣舍。應當學(十八)。",
    "X40n0719_009:0421b20": "不好覆者。處處露現。不犯者。被縛。或風吹衣離體。",
    "X40n0719_009:0421b21": "僧祇律云。安陀會當用緻物作。若疎者。當二重三",
    "X40n0719_009:0421b22": "重作。若安陀會疎者。鬱多羅僧當用緻物作。若鬱",
    "X40n0719_009:0421b23": "多羅僧疎者。僧伽梨當用緻物。若僧伽梨疎者。鬱",
    "X40n0719_009:0421b24": "多羅僧當用緻物。問。今相傳云。佛制三衣。俱用",
    "X40n0719_009:0421c01": "粗麻布。何耶。答。比丘三衣。所以禦寒障暑。據律備",
    "X40n0719_009:0421c02": "開。共有十種。所謂劫貝衣。芻摩衣等。安有但用粗",
    "X40n0719_009:0421c03": "疎麻布之說。止因世尊初出家時。既脫珍御。樹神",
    "X40n0719_009:0421c04": "獻一麻衣。而此麻衣。乃百年前辟支佛之所留。極",
    "X40n0719_009:0421c05": "為精細。亦非粗疎。後代展轉訛傳。失於考訂。故有",
    "X40n0719_009:0421c06": "此語耳。今雖此方別有隨常衣服。不必兩重三重",
    "X40n0719_009:0421c07": "亦可。然謂止許麻布。不許用棉布者。實非律文。",
    "X40n0719_009:0421c08": "好覆身白衣舍坐。應當學(十九)。",
    "X40n0719_009:0421c09": "不得左右顧視行入白衣舍。應當學(二十)。",
    "X40n0719_009:0421c10": "不犯者。仰瞻日時。或命難梵行難。左右處處求方",
    "X40n0719_009:0421c11": "便道欲逃走。僧祇律云。諦視行時。不得如馬低",
    "X40n0719_009:0421c12": "頭行。當平視行。防惡象牛馬。當如擔輦人行。不得",
    "X40n0719_009:0421c13": "東西視瞻。若欲看時。迴身向所看處。律攝云。不",
    "X40n0719_009:0421c14": "高視者。舉目視前一踰伽地。踰伽量者。長四肘也。",
    "X40n0719_009:0421c15": "不得左右顧視白衣舍坐。應當學(二十一)。",
    "X40n0719_009:0421c16": "根本律云。未請坐。不應輙坐。不應不善觀察而坐。",
    "X40n0719_009:0421c17": "靜默入白衣舍。應當學(二十二)。",
    "X40n0719_009:0421c18": "不靜默者。高聲大喚。不犯者。彼聾不聞聲。",
    "X40n0719_009:0421c19": "靜默白衣舍坐。應當學(二十三)。",
    "X40n0719_009:0421c20": "不得戲笑行入白衣舍。應當學(二十四)。",
    "X40n0719_009:0421c21": "露齒笑也。不犯者。或脣痛不覆齒。或念法歡喜而",
    "X40n0719_009:0421c22": "笑。僧祇律云。若有可笑事。不得出齗現齒大笑。",
    "X40n0719_009:0421c23": "應忍之。起無常苦空無我想死想。復不止者。當以",
    "X40n0719_009:0421c24": "衣角掩口。摩得勒伽云。欠時不遮口。突吉羅。",
    "X40n0719_009:0422a01": "不得戲笑白衣舍坐。應當學(二十五)。",
    "X40n0719_009:0422a02": "用意受食。應當學(二十六)。",
    "X40n0719_009:0422a03": "不用意者。捐棄羮飯。不犯者。鉢小故飯墮案上。",
    "X40n0719_009:0422a04": "五分律云。一心受食者。左手一心持鉢。右手扶緣。",
    "X40n0719_009:0422a05": "當平鉢受食。應當學(二十七)。",
    "X40n0719_009:0422a06": "不平鉢者。溢滿也。不犯者。或時鉢小故還墮案上。",
    "X40n0719_009:0422a07": "平鉢受羮。應當學(二十八)。",
    "X40n0719_009:0422a08": "六羣受飯過多。不容受羮。故制。",
    "X40n0719_009:0422a09": "羮飯等食。應當學(二十九)。",
    "X40n0719_009:0422a10": "不等者。羮未至。飯已盡。飯未至羮已盡。不犯者。或",
    "X40n0719_009:0422a11": "時正須羮不須飯。或時正須飯不須羮。或日時欲",
    "X40n0719_009:0422a12": "過。或命難梵行難疾疾食。",
    "X40n0719_009:0422a13": "以次食。應當學(三十)。",
    "X40n0719_009:0422a14": "不次者。鉢中處處取食食。不犯者。或飯熱。挑取冷",
    "X40n0719_009:0422a15": "處。或日時欲過等。十誦律云。不得鉢中擇好食。",
    "X40n0719_009:0422a16": "不得挑鉢中而食。廣當學(三十一)。",
    "X40n0719_009:0422a17": "置四邊。挑中央至鉢底。不犯者。患食熱。開令冷。或",
    "X40n0719_009:0422a18": "日時欲過。五分律云。不曲指收鉢食。不嗅食食。",
    "X40n0719_009:0422a19": "若比丘不病。不得自為己索羮飯。應當學(三十二)。",
    "X40n0719_009:0422a20": "如饑餓時故。不犯者。若病自索。若為他。他為己索。",
    "X40n0719_009:0422a21": "不得以飯覆羮更望得。應當學(三十三)。",
    "X40n0719_009:0422a22": "不得視比座鉢中。應當學(三十四)。",
    "X40n0719_009:0422a23": "視者。視誰多誰少。不犯者。比座眼闇。為看得食不",
    "X40n0719_009:0422a24": "得食。淨不淨等。",
    "X40n0719_009:0422b01": "當繫鉢想食。應當學(三十五)。",
    "X40n0719_009:0422b02": "不繫鉢想者。左右顧視也。不犯者。或為眼闇比座",
    "X40n0719_009:0422b03": "瞻看。或看日時等。",
    "X40n0719_009:0422b04": "不得大摶飯食。應當學(三十六)。",
    "X40n0719_009:0422b05": "口不容受也。不犯者。日時欲過。命難等疾疾食。",
    "X40n0719_009:0422b06": "僧祇律云。不得大。不得小。如婬女兩粒三粒而食。",
    "X40n0719_009:0422b07": "當可口食。",
    "X40n0719_009:0422b08": "不得大張口待飯食。應當學(三十七)。",
    "X40n0719_009:0422b09": "不犯同上。",
    "X40n0719_009:0422b10": "不得舍飯語。應當學(三十八)。",
    "X40n0719_009:0422b11": "不犯者。噎而索水。命難等作聲食。僧祇律云。二",
    "X40n0719_009:0422b12": "師上座喚。若咽未盡。能使聲不異者。得應。若不能",
    "X40n0719_009:0422b13": "者。咽已乃應。若前人嫌者。答言。我口中有食。故不",
    "X40n0719_009:0422b14": "即應。五分律云。益食時。聽言須不須。不嫌訶食。",
    "X40n0719_009:0422b15": "不得摶飯遙擲口中。應當學(三十九)。",
    "X40n0719_009:0422b16": "不犯者。被繫縛。",
    "X40n0719_009:0422b17": "不得遺落飯食。應當學(四十)。",
    "X40n0719_009:0422b18": "半入口。半在手也。不犯者。噉薄餅燋飯瓜甘蔗等。",
    "X40n0719_009:0422b19": "不得頰食食。應當學(四十一)。",
    "X40n0719_009:0422b20": "故作大滿口。令兩頰鼓起也。不犯者。日時欲過等。",
    "X40n0719_009:0422b21": "不得嚼飯作聲食。應當學(四十二)。",
    "X40n0719_009:0422b22": "不犯者。嚼乾餅及燋飯瓜果等。十誦律云。啜粥",
    "X40n0719_009:0422b23": "不得作聲。噉根莖等勿令大作聲。僧祇律云。不",
    "X40n0719_009:0422b24": "得全吞食。使嗗嗗作聲。若咽喉病。無罪。",
    "X40n0719_009:0422c01": "不得大噏飯食。應當學(四十三)。",
    "X40n0719_009:0422c02": "張口遙呼噏也。不犯者。若口痛。若食羮酪漿等。",
    "X40n0719_009:0422c03": "不得舌舐食。應當學(四十四)。",
    "X40n0719_009:0422c04": "不犯者。或被縛。或手有垢。僧祇律云。不得舐手",
    "X40n0719_009:0422c05": "食。若酥油等著手。當就鉢緣上摡聚一處。然後取",
    "X40n0719_009:0422c06": "食。不得[口*數]指食。若蜜及鹽等著指頭。得[口*數]無罪。",
    "X40n0719_009:0422c07": "不得振手食。應當學(四十五)。",
    "X40n0719_009:0422c08": "不犯者。或食中有草有蟲。或手有不淨。欲振去之。",
    "X40n0719_009:0422c09": "不得手把散飯食。應當學(四十六)。",
    "X40n0719_009:0422c10": "散飯者。散棄飯也。不犯如上說。十誦律云。食墮",
    "X40n0719_009:0422c11": "所受草葉上者。應食。若有土者。吹土却而食。或有",
    "X40n0719_009:0422c12": "多土著者。水洗得食。",
    "X40n0719_009:0422c13": "不得汙手捉飲器。應當學(四十七)。",
    "X40n0719_009:0422c14": "有膩飯著手也。不犯者。草上受。葉上受洗手受。",
    "X40n0719_009:0422c15": "不得洗鉢水棄白衣舍內。應當學(四十八)。",
    "X40n0719_009:0422c16": "不犯者。澡槃承取水持棄外。十誦律云。問主人",
    "X40n0719_009:0422c17": "棄。不犯。根本律云。不得以殘食置鉢水中。僧",
    "X40n0719_009:0422c18": "祇律云。食時當稱腹而取。不得多受。若淨人卒多",
    "X40n0719_009:0422c19": "與者。未噉時應減與比座。若比座不取。應與沙彌",
    "X40n0719_009:0422c20": "及園民。洗鉢時不得一粒瀉棄地。若有者。應聚著",
    "X40n0719_009:0422c21": "板上葉上。若細粒。若[麩夫+少]。不可聚者。無罪。",
    "X40n0719_009:0422c23": "重治毗尼事義集要卷第九"
}