{
    "T52n2103_022:0252c03": "廣弘明集卷第二十二",
    "T52n2103_022:0252c05": "大唐西明寺沙門釋道宣撰",
    "T52n2103_022:0252c06": "法義篇第四之五",
    "T52n2103_022:0252c07": "眾生佛不相異義(南齊沈約字休文)六道相續作佛",
    "T52n2103_022:0252c08": "義(沈約)因緣義(沈約)形神義(沈約)神",
    "T52n2103_022:0252c09": "不滅義(沈約)難范縝神滅義(沈約)因緣",
    "T52n2103_022:0252c10": "無性論陳沙門真觀(并朱世卿自然論)北齊",
    "T52n2103_022:0252c11": "三部一切經願文(魏收)周藏經願文(王褒)",
    "T52n2103_022:0252c12": "寶臺經藏願文(隋煬帝)三藏聖教序(并表請謝答太",
    "T52n2103_022:0252c13": "宗文帝)述三藏聖教序(并謝答今上)述註般若",
    "T52n2103_022:0252c14": "經序(唐褚亮)金剛般若經集註序(司元大夫李儼)與",
    "T52n2103_022:0252c15": "翻經諸僧書(并答)太常博士柳宣",
    "T52n2103_022:0252c16": "佛知不異眾生知義沈休文",
    "T52n2103_022:0252c17": "佛者覺也。覺者知也。凡夫之與佛地。立善知",
    "T52n2103_022:0252c18": "惡未始不同也。但佛地所知者得善之正路。",
    "T52n2103_022:0252c19": "凡夫所知者失善之邪路。凡夫得正路之知",
    "T52n2103_022:0252c20": "與佛之知不異也。正謂以所善非善故失正",
    "T52n2103_022:0252c21": "路耳。故知凡夫之知與佛之知不異。由於所",
    "T52n2103_022:0252c22": "知之事異知不異也。凡夫之所知不謂所知",
    "T52n2103_022:0252c23": "非善。在於求善而至於不善。若積此求善之",
    "T52n2103_022:0252c24": "心。會得歸善之路。或得路則至于佛也。此",
    "T52n2103_022:0252c25": "眾生之為佛性。寔在其知性常傳也。",
    "T52n2103_022:0252c26": "六道相續作佛義沈約",
    "T52n2103_022:0252c27": "一切種智與五道六趣眾生。共有受知之分。",
    "T52n2103_022:0253a01": "無分異也。問曰。受知非知耶。答曰。非也。問",
    "T52n2103_022:0253a02": "此以何為體。答曰。相續不滅是也。相續不滅",
    "T52n2103_022:0253a03": "所以能受知。若今生陶練之功漸積。則來果",
    "T52n2103_022:0253a04": "所識之理轉精。轉精之知。來應以至於佛而",
    "T52n2103_022:0253a05": "不斷不絕也。若今生無明則來果所識轉闇。",
    "T52n2103_022:0253a06": "轉闇之知。亦來應以至於六趣也。受知之具",
    "T52n2103_022:0253a07": "隨緣受知。知之美惡不關此受知之具也。問",
    "T52n2103_022:0253a08": "曰。知非知既聞命矣。受知受知自是相續不",
    "T52n2103_022:0253a09": "滅。知自然因緣中來。與此受知之具從理而",
    "T52n2103_022:0253a10": "相關。答曰。有此相續不滅自然因果中來。有",
    "T52n2103_022:0253a11": "因有果。何得無善無惡乎。",
    "T52n2103_022:0253a12": "因緣義沈約",
    "T52n2103_022:0253a13": "凡含靈之性。莫不樂生。求生之路參差不一。",
    "T52n2103_022:0253a14": "一爾流遷塗徑各異。一念之間眾緣互起。一",
    "T52n2103_022:0253a15": "因一果內有差忒。好生之性萬品斯同。自然",
    "T52n2103_022:0253a16": "所稟非由緣立。固知樂生非因緣。因緣非樂。",
    "T52n2103_022:0253a17": "生也雖復俱宅形骸而各是一物。一念既召",
    "T52n2103_022:0253a18": "眾緣。眾緣各隨念起。善惡二念誠有不同。俱",
    "T52n2103_022:0253a19": "資外助事由一揆。譬諸非水非土穀牙不生。",
    "T52n2103_022:0253a20": "因緣性識其本既異。因果不惑雖則必然。善",
    "T52n2103_022:0253a21": "惡獨起亦有受礙。雖云獨起。起便成因。內因",
    "T52n2103_022:0253a22": "外緣寔由乎此。",
    "T52n2103_022:0253a23": "論形神沈約",
    "T52n2103_022:0253a24": "凡人一念之時。七尺不復關所念之地。凡人",
    "T52n2103_022:0253a25": "一念。聖人則無念不盡。聖人無已。七尺本自",
    "T52n2103_022:0253a26": "若空。以若空之七尺。總無不盡之万念。故",
    "T52n2103_022:0253a27": "能與凡夫異也。凡人一念忘彼七尺之時。則",
    "T52n2103_022:0253a28": "目廢於視足廢於踐。當其忘目忘足。與夫無",
    "T52n2103_022:0253a29": "目無足亦何以異哉。凡人之暫無本實有無",
    "T52n2103_022:0253b01": "未轉瞬有已隨之。念與形乖則暫忘。念與心",
    "T52n2103_022:0253b02": "謝則復合。念在七尺之一處則他處。與異人",
    "T52n2103_022:0253b03": "同則與非我不異。但凡人之暫無其無甚促。",
    "T52n2103_022:0253b04": "聖人長無其無甚遠。凡之與聖其路本同。一",
    "T52n2103_022:0253b05": "念而暫忘則是凡品。萬念而都忘則是大聖。",
    "T52n2103_022:0253b06": "以此為言則形神幾乎。或人疑因果相主毫",
    "T52n2103_022:0253b07": "分不差。善惡之來皆有定業。而六度所修",
    "T52n2103_022:0253b08": "咸資力致。若修此力致復有前因。因熟果成",
    "T52n2103_022:0253b09": "自相感召。則力致之功不復得立。六度所修",
    "T52n2103_022:0253b10": "幾於廢矣。釋迦邁九劫勇猛所成。勇猛之因",
    "T52n2103_022:0253b11": "定於無始。本不資九。安得稱起。余以為因",
    "T52n2103_022:0253b12": "果情照本是二物。先有情照却有因果。情照",
    "T52n2103_022:0253b13": "既動而因果隨之。未有情照因果何託。因識",
    "T52n2103_022:0253b14": "二塗用合本異。其本既異厥體不同。情照別",
    "T52n2103_022:0253b15": "起於理非礙。六度九劫差不足疑也。",
    "T52n2103_022:0253b16": "神不滅論沈約",
    "T52n2103_022:0253b17": "含生之類識鑒相懸。等級參差千累萬沓。昆",
    "T52n2103_022:0253b18": "蟲則不逮飛禽。飛禽則不逮犬馬。昺明昭著",
    "T52n2103_022:0253b19": "不得謂之不然。又人品以上賢愚殊性。不相",
    "T52n2103_022:0253b20": "窺涉不相曉解。燕北越南未足云匹。其愚者",
    "T52n2103_022:0253b21": "則不辯菽麥。悖者則不知愛敬。自斯以上",
    "T52n2103_022:0253b22": "性識漸弘。班固九品曾未概其萬一。何者賢",
    "T52n2103_022:0253b23": "之與愚。蓋由知與不知也。愚者所知則少。賢",
    "T52n2103_022:0253b24": "者所知則多。而萬物交加。群方緬曠。情性曉",
    "T52n2103_022:0253b25": "昧。理趣深玄。由其塗求其理。既有曉昧之異。",
    "T52n2103_022:0253b26": "遂成高下之差。自此相傾品級彌峻。窮其原",
    "T52n2103_022:0253b27": "本盡其宗極。互相推仰應有所窮。其路既窮",
    "T52n2103_022:0253b28": "無微不盡。又不得謂不然也。且五情各有分",
    "T52n2103_022:0253b29": "域。耳目各有司存。心運則形忘。目用則耳廢。",
    "T52n2103_022:0253c01": "何則情靈淺弱心慮雜擾。一念而兼無由可",
    "T52n2103_022:0253c02": "至。既不能兼紛糺遞襲。一念未成他端互起。",
    "T52n2103_022:0253c03": "互起眾端復同前不相兼之由。由於淺惑。惑",
    "T52n2103_022:0253c04": "淺為病。病於滯有。不淺不惑出於兼忘。以",
    "T52n2103_022:0253c05": "此兼忘得此兼照。自凡夫至于正覺。始惑於",
    "T52n2103_022:0253c06": "不惑。不兼至能兼。又不得謂不然也。又昆",
    "T52n2103_022:0253c07": "蟲夭促含靈靡二。或朝生夕殞。或不識春秋。",
    "T52n2103_022:0253c08": "自斯而進脩短不一。既有其短豈得無長。虛",
    "T52n2103_022:0253c09": "用損年善攝增壽。善而又善焉得無之。又不",
    "T52n2103_022:0253c10": "得謂之不然也。生既可夭則壽不可無夭。",
    "T52n2103_022:0253c11": "夭既無矣則生不可極。形神之別斯既然矣。",
    "T52n2103_022:0253c12": "然形既可養神寧獨異。神妙形麁較然有",
    "T52n2103_022:0253c13": "辯。養形可至不朽。養神安得有窮。養神不",
    "T52n2103_022:0253c14": "窮。不生不滅。始末相校豈無其人。自凡及聖",
    "T52n2103_022:0253c15": "含靈義等。但事有精麁。故人有凡聖。聖既長",
    "T52n2103_022:0253c16": "存在凡獨滅。本同末異義不兼通。大聖貽訓",
    "T52n2103_022:0253c17": "豈惑斯哉。",
    "T52n2103_022:0253c18": "難范縝神滅論沈約",
    "T52n2103_022:0253c19": "來論云。形即是神。神即是形。又云。人體是",
    "T52n2103_022:0253c20": "一。故神不得二。若如雅論此二物不得相離。",
    "T52n2103_022:0253c21": "則七竅百體無處非神矣。七竅之用既異。百",
    "T52n2103_022:0253c22": "體所營不一。神亦隨事而應。則其名亦應隨",
    "T52n2103_022:0253c23": "事而改。神者對形之名。而形中之形各有其",
    "T52n2103_022:0253c24": "用。則應神中之神。亦應各有其名矣。今舉形",
    "T52n2103_022:0253c25": "則有四支百體之異屈申聽受之別。各有其",
    "T52n2103_022:0253c26": "名。各有其用。言神惟有一名而用分百體。",
    "T52n2103_022:0253c27": "此深所未了也。若形與神對。片不可差。何則",
    "T52n2103_022:0253c28": "形之名多。神之名寡也。",
    "T52n2103_022:0253c29": "若如來論。七尺之神神則無處非形。形則無",
    "T52n2103_022:0254a01": "處非神矣。刀則惟刃是利。非刃則不受利",
    "T52n2103_022:0254a02": "名。故刃是舉體之稱。利是一處之目。刀之",
    "T52n2103_022:0254a03": "與利既不同矣。形之與神豈可妄合耶。",
    "T52n2103_022:0254a04": "又昔日之刀今鑄為劍。劍利即是刀利。而刀",
    "T52n2103_022:0254a05": "形非劍形。於利之用弗改。而質之形已移。與",
    "T52n2103_022:0254a06": "夫前生為甲後生為丙。天人之道或異。往識",
    "T52n2103_022:0254a07": "之神猶傳。與夫劍之為刀刀之為劍。有何異",
    "T52n2103_022:0254a08": "哉。",
    "T52n2103_022:0254a09": "又一刀之質分為二刀形。形已分矣。而各有",
    "T52n2103_022:0254a10": "其利。今取一牛之身而割之為兩。則飲齕之",
    "T52n2103_022:0254a11": "生即謝。任重之用不分。又何得以刀之與利",
    "T52n2103_022:0254a12": "譬形之與神耶。來論謂。刀之與利即形之有",
    "T52n2103_022:0254a13": "神。刀則舉體是一利。形則舉體是一神。神用",
    "T52n2103_022:0254a14": "於體則有耳目手足之別。手之用不為足用。",
    "T52n2103_022:0254a15": "耳之用不為眼用。而利之為用無所不可。亦",
    "T52n2103_022:0254a16": "可斷蛟蛇。亦可截鴻雁。非一處偏。可割東陵",
    "T52n2103_022:0254a17": "之瓜。一處偏。可割南山之竹。",
    "T52n2103_022:0254a18": "若謂利之為用亦可得分。則足可以執物。眼",
    "T52n2103_022:0254a19": "可以聽聲矣。若謂刀背亦有利兩邊亦有利。",
    "T52n2103_022:0254a20": "但未鍛而銛之耳。利若遍施四方。則利體無",
    "T52n2103_022:0254a21": "處復立。形方形直並不得施利。利之為用正",
    "T52n2103_022:0254a22": "在一邊毫毛處耳。神之與形舉體若合。又安",
    "T52n2103_022:0254a23": "得同乎。刀若舉體是利。神用隨體則分。若使",
    "T52n2103_022:0254a24": "刀之與利其理若一。則胛下亦可安眼。背上",
    "T52n2103_022:0254a25": "亦可施鼻。可乎。不可也。",
    "T52n2103_022:0254a26": "若以此譬為盡耶。則不盡。若謂本不盡耶。則",
    "T52n2103_022:0254a27": "不可以為譬也。若形即是神神即是形。二者",
    "T52n2103_022:0254a28": "相資理無偏謝。則身亡之日形亦應消。而",
    "T52n2103_022:0254a29": "今有知之神亡無知之形在。此則神本非形",
    "T52n2103_022:0254b01": "形本非神。又不可得強令如一也。",
    "T52n2103_022:0254b02": "若謂總百體之質謂之形。總百體之用謂之",
    "T52n2103_022:0254b03": "神。今百體各有其分。則眼是眼形。耳是耳形。",
    "T52n2103_022:0254b04": "眼形非耳形。耳形非眼形。則神亦隨百體而",
    "T52n2103_022:0254b05": "分。則眼有眼神。耳有耳神。耳神非眼神。眼",
    "T52n2103_022:0254b06": "神非耳神也。而偏枯之體其半已謝。已謝之",
    "T52n2103_022:0254b07": "半事同木石。譬彼僵尸永年不朽。則此半之",
    "T52n2103_022:0254b08": "神。亦應與此半同滅。半神既滅半體猶存。形",
    "T52n2103_022:0254b09": "神俱謝彌所駭惕。若夫二負之尸經億載而",
    "T52n2103_022:0254b10": "不毀。單開之體尚餘質於羅浮。神形若合則",
    "T52n2103_022:0254b11": "此二士不應神滅而形存也。",
    "T52n2103_022:0254b12": "來論又云。歘而生者歘而滅者。漸而生者漸",
    "T52n2103_022:0254b13": "而滅者。請借子之衝以攻子之城。漸而滅謂",
    "T52n2103_022:0254b14": "死者之形骸始乎無知而至于朽爛也。若然",
    "T52n2103_022:0254b15": "則形之與神本為一物。形既病矣神亦告病。",
    "T52n2103_022:0254b16": "形既謝矣神亦云謝。漸之為用應與形俱。形",
    "T52n2103_022:0254b17": "始亡未朽為漸神獨不得以始末為漸耶。",
    "T52n2103_022:0254b18": "來論又云。生者之形骸變為死者之骨骼。案",
    "T52n2103_022:0254b19": "如來論。生之神明生之形骸。既化為骨骼矣。",
    "T52n2103_022:0254b20": "則生之神明獨不隨形而化乎。若附形而化",
    "T52n2103_022:0254b21": "則應與形同體。若形骸即是骨骼。則死之神",
    "T52n2103_022:0254b22": "明不得異生之神明矣。向所謂死定自未死",
    "T52n2103_022:0254b23": "也。若形骸非骨骼。則生神化為死神。生神化",
    "T52n2103_022:0254b24": "為死神。即是三世。安謂其不滅哉。神若隨形",
    "T52n2103_022:0254b25": "形既無知矣。形既無知神本無質。無知便是",
    "T52n2103_022:0254b26": "神亡。神亡而形在。又不經通。",
    "T52n2103_022:0254b27": "若形雖無知神尚有知。形神既不得異。則向",
    "T52n2103_022:0254b28": "之死形翻復非枯木矣。",
    "T52n2103_022:0254b29": "因緣無性論序陳沙門釋真觀",
    "T52n2103_022:0254c01": "泉亭令德。有朱三議者。非惟外學通敏。亦",
    "T52n2103_022:0254c02": "是內信淵明。常自心重大乘口誦般若。忽著",
    "T52n2103_022:0254c03": "自然之論。便成有性之執。或是示同邪見。",
    "T52n2103_022:0254c04": "或是實起倒心。交復有損正真過傷至道。聊",
    "T52n2103_022:0254c05": "裁後論以祛彼執。雖復辭無足採而理或可",
    "T52n2103_022:0254c06": "觀。若與余同志。希共詳覽也。",
    "T52n2103_022:0254c07": "性法自然論朱世卿",
    "T52n2103_022:0254c08": "寓茲先生。喟然歎曰。夫萬法萬性皆自然之",
    "T52n2103_022:0254c09": "理也。夫惟自然。故不得而遷貿矣。故善人雖",
    "T52n2103_022:0254c10": "知善之不足憑也。善人終不能一時而為惡。",
    "T52n2103_022:0254c11": "惡人復以惡之不足誡也。惡人亦不能須臾",
    "T52n2103_022:0254c12": "而為善。又體仁者不自知其為善。體愚者不",
    "T52n2103_022:0254c13": "自覺其為惡。皆自然而然也。坐右之賓假是",
    "T52n2103_022:0254c14": "大夫。忽然作色而謂曰。固哉先生之說也。違",
    "T52n2103_022:0254c15": "大道而謬聖人之言。先生曰。大道誰主聖人",
    "T52n2103_022:0254c16": "何言。大夫曰。大道無主而無所不主。聖人無",
    "T52n2103_022:0254c17": "言而無所不言。先生曰。請言其所言。言性命",
    "T52n2103_022:0254c18": "之所由致乎。請說其所主主善惡之報應乎。",
    "T52n2103_022:0254c19": "大夫曰。何為其不然也。蓋天地扶大道之功",
    "T52n2103_022:0254c20": "以載育。聖人合天地之德以設教。序仁義五",
    "T52n2103_022:0254c21": "德以檢其心。說詩書六藝以訓其業。此聖人",
    "T52n2103_022:0254c22": "之言也。若積善之家必有餘慶。積不善之家",
    "T52n2103_022:0254c23": "必有餘殃。故曰。聖人無親常與善人。六極序",
    "T52n2103_022:0254c24": "而降行懲。五福陳而善心勸。三世為將覩覆",
    "T52n2103_022:0254c25": "敗之權。七葉修善有興隆之性。陳賞寵而不",
    "T52n2103_022:0254c26": "侯。邴昌疎而紹國。斯道家之効也。何先生言",
    "T52n2103_022:0254c27": "皆自然之理而不可遷貿者哉。先生笑而應",
    "T52n2103_022:0254c28": "曰。世所謂將繩之人。繩盡而不知遷。若大",
    "T52n2103_022:0254c29": "夫之徒是也。敬課管陋為吾子陳之。蓋二儀",
    "T52n2103_022:0255a01": "著而六子施。百姓育而五材用。用此句者隔",
    "T52n2103_022:0255a02": "萬法而盡然焉。人為生最靈。膺自然之秀",
    "T52n2103_022:0255a03": "氣。稟妍蚩盈減之質。懷哀樂喜怒之情。挺",
    "T52n2103_022:0255a04": "窮達脩短之命。封愚智善惡之性。夫哀樂喜",
    "T52n2103_022:0255a05": "怒伏之於情。感物而動。窮達脩短藏之於命。",
    "T52n2103_022:0255a06": "事至而後明。妍蚩盈減著之於形。有生而表",
    "T52n2103_022:0255a07": "見。愚智善惡封之於性。觸用而顯徹。此八句",
    "T52n2103_022:0255a08": "者。總人事而竭焉。皆由自然之數。無有造為",
    "T52n2103_022:0255a09": "之者。夫有造為之者必勞。有出入之者必漏。",
    "T52n2103_022:0255a10": "有酬酢之者必謬。此三者非造物之功也。故",
    "T52n2103_022:0255a11": "墨子曰。使造化三年成一葉。天下之葉少哉。",
    "T52n2103_022:0255a12": "蓋聖人設權巧以成教。借事似以勸威。見強",
    "T52n2103_022:0255a13": "勇之暴寡怯也。懼刑戮之弗禁。乃陳禍淫之",
    "T52n2103_022:0255a14": "威。傷敦善之不勸也。知性命之不可易。序福",
    "T52n2103_022:0255a15": "善以獎之。故聽其言也似若勿爽。徵其事也",
    "T52n2103_022:0255a16": "萬不一驗。子以本枝繁植。斯履道之所致。蒸",
    "T52n2103_022:0255a17": "嘗莫主。由遺行之所招。身居逸樂。為善士之",
    "T52n2103_022:0255a18": "明報。體事窮苦。是惡人之顯戮。孫叔少不埋",
    "T52n2103_022:0255a19": "蛇。長無令尹之貴。邴吉前無陰德。終闕丞相",
    "T52n2103_022:0255a20": "之尊。若然則天道以重華文命。答[骨*玄]叟之極",
    "T52n2103_022:0255a21": "愚。以商均丹朱。酬堯舜之至聖。太伯三世",
    "T52n2103_022:0255a22": "無翫兵之咎。而假嗣於仲虞。漢祖七葉不聞",
    "T52n2103_022:0255a23": "篤善之行。遂造配天之業。箕稱享用五福。身",
    "T52n2103_022:0255a24": "抱夷滅之痛。孔云慶鍾積善。躬事旅人之悲。",
    "T52n2103_022:0255a25": "顏冠七十之上。有不秀之旨。冉在四科之",
    "T52n2103_022:0255a26": "初。致斯人之嘆。而商臣累王荊南。冒頓世居",
    "T52n2103_022:0255a27": "塞北。首山無解顏之鬼。汨水有抱怨之魂。康",
    "T52n2103_022:0255a28": "成以姓改鄉。不濟小聖之禍。王褒哀變隴木。",
    "T52n2103_022:0255a29": "適受非妄之災。二生居衛。乘舟之痛誰罪。",
    "T52n2103_022:0255b01": "三仁在亳。剖心之酷何辜。若乃側近邦畿密",
    "T52n2103_022:0255b02": "爾世代。非墳籍所載。在耳目之前者。至有",
    "T52n2103_022:0255b03": "腹藏孟門之險心庫豺虺之毒。役慮唯以害",
    "T52n2103_022:0255b04": "他為念。行己必用利我為先。錐刀推其尖銳。",
    "T52n2103_022:0255b05": "谿壑訝其難滿。而則百兩外榮千鍾內實。優",
    "T52n2103_022:0255b06": "偃綺羅坐列甘膩。鳴金綰玉富逸終身。自有",
    "T52n2103_022:0255b07": "懷百璧而為衿鎣明珠而成性。心不能行",
    "T52n2103_022:0255b08": "啟蟄之殺。手不忍折方長之條。懷殊材而莫",
    "T52n2103_022:0255b09": "採。蓄美志而誰眄。偏糅於冗雜之中。見底於",
    "T52n2103_022:0255b10": "鄉閭之末。抱飢寒而溘死。與麋鹿而共埋。享",
    "T52n2103_022:0255b11": "嘗寂寞孀孩無寄。名字不聞湮沈電滅。如斯",
    "T52n2103_022:0255b12": "可恨。豈一人哉。是知桀跖之凶殘。無懼來禍",
    "T52n2103_022:0255b13": "之將及。閔曾之篤行勿擬後慶之當臻。故鶡",
    "T52n2103_022:0255b14": "冠子曰。夫命者自然者也。賢者未必得之。不",
    "T52n2103_022:0255b15": "肖者亦未必失之。斯之謂矣。",
    "T52n2103_022:0255b16": "大夫曰。若子引百家之言。則列子之為名者",
    "T52n2103_022:0255b17": "必廉。廉斯貧。為名者必讓。讓斯賤。若然者則",
    "T52n2103_022:0255b18": "貧賤者立名之士所營而至也。則富貴者。貪",
    "T52n2103_022:0255b19": "競之徒所求而得也。何名自然之數哉。先生",
    "T52n2103_022:0255b20": "曰。此乃一隅之說。非周於理者也。夫富貴自",
    "T52n2103_022:0255b21": "有貪競。富貴非貪競所能得。貧賤自有廉讓。",
    "T52n2103_022:0255b22": "貧賤非廉讓所欲邀。自有富貴而非貪求。貧",
    "T52n2103_022:0255b23": "賤而不廉讓。且子罕言命。道藉人弘。故性命",
    "T52n2103_022:0255b24": "之理。先聖之所憚說。善惡報應天道有常而",
    "T52n2103_022:0255b25": "關哉。譬如溫風轉華寒飈颺雪。有委溲糞之",
    "T52n2103_022:0255b26": "下。有參玉階之上。風颷無心於厚薄。而華",
    "T52n2103_022:0255b27": "霰有穢淨之殊途。天道無心於愛憎。而性命",
    "T52n2103_022:0255b28": "有窮通之異術。子聞于公待封而封至。嚴母",
    "T52n2103_022:0255b29": "望喪而喪及。若見善人便言其後必昌。若覩",
    "T52n2103_022:0255c01": "惡人便言其後必亡。此猶終身守株而冀狡",
    "T52n2103_022:0255c02": "兔之更獲耳。大夫於是斂容而謝曰。若僕者",
    "T52n2103_022:0255c03": "所執偏述而昧通途。守狹近而矢遐曠。今承",
    "T52n2103_022:0255c04": "音旨渙然蒙啟。譬猶疎蜀伏尸歷萬古而忽",
    "T52n2103_022:0255c05": "悟。中山沈醉未千朝而遽醒。請事斯語以銘",
    "T52n2103_022:0255c06": "諸紳。或問曰。朱子託憑虛之談。暢方寸之底。",
    "T52n2103_022:0255c07": "論情指事深有趣焉。但詳之先典有所未達。",
    "T52n2103_022:0255c08": "夫人哀樂喜怒之情。苞善惡之性。資待之方",
    "T52n2103_022:0255c09": "不足。於是爭奪之事斯興。才識均者不能相",
    "T52n2103_022:0255c10": "御。天生仁聖寔使司牧。樂者聖人之所作。禮",
    "T52n2103_022:0255c11": "者先王之所制。三千之儀以檢其迹。五音之",
    "T52n2103_022:0255c12": "和以導其心。設爵以勸善。懸刑以懲惡。纖毫",
    "T52n2103_022:0255c13": "不漏酬酢如響。玉帛云乎非無為所薦。鼓鍾",
    "T52n2103_022:0255c14": "斯合豈自然而諧。千科滿目靡非力用所構。",
    "T52n2103_022:0255c15": "百貫參差悉由智思而造。吾子湯武之臣隷。",
    "T52n2103_022:0255c16": "周孔之學徒。出入戶牖伏膺名教。而云善人",
    "T52n2103_022:0255c17": "知善之不足憑也。惡人知惡之不足誡也。善",
    "T52n2103_022:0255c18": "不能招慶。禍不能報惡。是何背理之談也。且",
    "T52n2103_022:0255c19": "翱翔蠕動猶知去就。況人為最靈而同一自",
    "T52n2103_022:0255c20": "然之物。此豈高厚之詩何取譬之非類。情所",
    "T52n2103_022:0255c21": "未達敬待清酬。答曰。昔盧敖北遭荒土。自",
    "T52n2103_022:0255c22": "傷足跡之未曠。河宗東窺溟海。方歎秋水之",
    "T52n2103_022:0255c23": "不多。吾子習近成性。未易可與談遠大者也。",
    "T52n2103_022:0255c24": "今子以屈申俯仰心慮所為。彫鏤剪琢身手",
    "T52n2103_022:0255c25": "所作。禮樂者聖人之所作。聖人者天地之所",
    "T52n2103_022:0255c26": "生。請為吾子近取諸身則可以遠通諸物。子",
    "T52n2103_022:0255c27": "以耳聞眼見足蹈手握意謂。孰使之然。身有",
    "T52n2103_022:0255c28": "痾疾冷熱皆不自知。哀樂喜怒興廢安在。何",
    "T52n2103_022:0255c29": "地有識者自知識之所在者乎。有智者自知",
    "T52n2103_022:0256a01": "智之所存者乎。若識遍身中傷身則識裂。若",
    "T52n2103_022:0256a02": "智隨事起事謝則智滅。果識不知識智不知",
    "T52n2103_022:0256a03": "智。於是推近以達遠。觸類而長之。故知禮樂",
    "T52n2103_022:0256a04": "不自知其所由而制。聖人不自知其所由而",
    "T52n2103_022:0256a05": "生。兩像亦不知其所由而立矣。於是殊形異",
    "T52n2103_022:0256a06": "慮委積充盈。靜動合散自生自滅。動靜者莫",
    "T52n2103_022:0256a07": "有識其主。生滅者不自曉其根。蓋自然之理",
    "T52n2103_022:0256a08": "著矣。所謂非自然者乃大自然也。是有為者",
    "T52n2103_022:0256a09": "乃大無為也。子云。天生聖人是使司牧。何故",
    "T52n2103_022:0256a10": "唐虞疊聖加以五臣。文武重光益以十亂。豈",
    "T52n2103_022:0256a11": "天道之不能一其終始。將末代貽咎於天地。",
    "T52n2103_022:0256a12": "大舜大堯非欲生不肖之子。龍逢比干豈樂",
    "T52n2103_022:0256a13": "身就誅割。孔子歷聘栖遑卒云執鞭不憚。顏",
    "T52n2103_022:0256a14": "稱回何敢死終使慈父請車。彼三聖三仁。可",
    "T52n2103_022:0256a15": "謂妙取捨矣。天能令東海亢旱。不如理孝婦",
    "T52n2103_022:0256a16": "之怨。地能使高城復塹。未若救杞梁之殞。故",
    "T52n2103_022:0256a17": "榮落死生自然定分。若聖與仁不能自免。深",
    "T52n2103_022:0256a18": "味鄙句理存顯然。",
    "T52n2103_022:0256a19": "因緣無性論陳真觀法師",
    "T52n2103_022:0256a20": "請疑公子致言於通敏先生曰。夫二儀始判",
    "T52n2103_022:0256a21": "則庶類是依。七曜既懸。則兆民斯仰。但生前",
    "T52n2103_022:0256a22": "死後繫象之所未明。古往今來賢聖於焉莫",
    "T52n2103_022:0256a23": "究。而希玄君子互騁鑽求。慕理名人競加穿",
    "T52n2103_022:0256a24": "鑿。宇茲所說則盛辨自然。假氏所明則高",
    "T52n2103_022:0256a25": "陳報應。雖自然鋒鏑克勝於前。報應干戈敗",
    "T52n2103_022:0256a26": "績於後。而愚心難啟暗識易迷。二理交加未",
    "T52n2103_022:0256a27": "知孰是。通敏先生乃抵掌而對曰。省二君之",
    "T52n2103_022:0256a28": "清論。實各擅於偏隅。自然則依傍於老莊。報",
    "T52n2103_022:0256a29": "應則祖述於周孔。可謂楚則已失而齊亦未",
    "T52n2103_022:0256b01": "為得也。今為吾子揚搉而陳之。夫三墳五典。",
    "T52n2103_022:0256b02": "善惡之理未彰。八索九丘。幽明之路猶擁。況",
    "T52n2103_022:0256b03": "復漆園傲吏怳忽狂生。獨稱造化之宗。偏",
    "T52n2103_022:0256b04": "據自然之性。乃為一時之矯俗。非關契理之",
    "T52n2103_022:0256b05": "玄謀。今請問。自然之本為何所趣。有因果耶",
    "T52n2103_022:0256b06": "無因果乎。若謂自然尚論因果。則事同牟",
    "T52n2103_022:0256b07": "盾。兩言相食愚人所笑。智者所悲。直置已傾",
    "T52n2103_022:0256b08": "不煩多難。若謂永無報應頓絕因果。則君臣",
    "T52n2103_022:0256b09": "父子斯道不行。仁義孝慈此言何用。便當造",
    "T52n2103_022:0256b10": "惡招慶為善致殃。亦應鑽火得氷種豆生麥。",
    "T52n2103_022:0256b11": "未見聲和響戾形曲影端者也。若以放勳上",
    "T52n2103_022:0256b12": "聖而誕育於丹朱。重華至德而出生於瞽叟。",
    "T52n2103_022:0256b13": "便為自然而然者。竊為足下不取焉。夫至親",
    "T52n2103_022:0256b14": "之道。乃曰天性。而各隨行業曾不相關。堯舜",
    "T52n2103_022:0256b15": "樹德於往生。故稟茲靈智。[骨*玄]叟興惡乎前",
    "T52n2103_022:0256b16": "世。故致此頑嚚。而復共結重緣還相影發。乃",
    "T52n2103_022:0256b17": "欲因凡顯聖以智化愚。若無瞽叟之凶。豈知",
    "T52n2103_022:0256b18": "克諧之美。自非放勳之聖。誰化慢遊之惡。故",
    "T52n2103_022:0256b19": "阿難調達並為世尊之弟。羅睺善星同是如",
    "T52n2103_022:0256b20": "來之胤。而阿難常親給侍。調達每興害逆。羅",
    "T52n2103_022:0256b21": "睺則護珠莫犯。善星則破器難收。以此而觀。",
    "T52n2103_022:0256b22": "諒可知矣。若云各有自性不可遷貿者。此殊",
    "T52n2103_022:0256b23": "不然。至如鷹化為鳩本心頓盡。橘變成枳前",
    "T52n2103_022:0256b24": "味永消。昔富今貧。定性之理難奪。先貴後賤。",
    "T52n2103_022:0256b25": "賦命之言何在。呂望屠牛之士。終享太師。伊",
    "T52n2103_022:0256b26": "尹負鼎之人。卒登丞相。戴淵四隣所患。後著",
    "T52n2103_022:0256b27": "高名。周處三害之端。晚稱令德。闍王無間之",
    "T52n2103_022:0256b28": "罪。翻然改圖。育王莫大之愆。忽能尊善。若",
    "T52n2103_022:0256b29": "依自性之理。豈容得有斯義。善人唯應修善。",
    "T52n2103_022:0256c01": "不可片時起惡。惡人恒自起惡。無容一念生",
    "T52n2103_022:0256c02": "善。是則榮枯寵辱皆守必然。愚智尊卑永無",
    "T52n2103_022:0256c03": "悛革。豈其然乎。決不然也。又若以修德之人",
    "T52n2103_022:0256c04": "翻感憂戚。行善之者反致沈淪。以為自然之",
    "T52n2103_022:0256c05": "命。亦不然也。若行善而望報去善更遙。修德",
    "T52n2103_022:0256c06": "以邀名。離德逾遠。若必挺珪璋之性。懷琬琰",
    "T52n2103_022:0256c07": "之心。本無意於名聞。曾不欣乎富貴。而英聲",
    "T52n2103_022:0256c08": "必孱雅慶方臻。或可未值知音便同散木。不",
    "T52n2103_022:0256c09": "逢別玉遂等沈泥。暫且龍潛無虧。鳳德豈容。",
    "T52n2103_022:0256c10": "區區於天壤。擾擾於世間。自可固窮無煩殞",
    "T52n2103_022:0256c11": "穫。至如太伯高讓而流芳千祀。仲尼窮厄",
    "T52n2103_022:0256c12": "而傳名萬代。顏稱早世特是命。業不長。冉致",
    "T52n2103_022:0256c13": "斯疾。當由病因未斷。二子伏誅。彌顯衛靈之",
    "T52n2103_022:0256c14": "惡。三仁受戮。方見殷紂之愆。首山之餓。不",
    "T52n2103_022:0256c15": "免求名之責。汨水之沈。尚貽懷怨之咎。且夫",
    "T52n2103_022:0256c16": "決定之業。非神力之所救。必應受報。豈聖",
    "T52n2103_022:0256c17": "智而能禳。並起昔因非今造也。若謂屠割為",
    "T52n2103_022:0256c18": "務而永壽百齡。盜竊居懷而豐財巨億。以為",
    "T52n2103_022:0256c19": "定性而然者。亦所未喻也。斯由曩生片善感",
    "T52n2103_022:0256c20": "此命財。今世重殃未招果報。以其為罪既大",
    "T52n2103_022:0256c21": "受苦宜多。所以且緩其誅宜縱其惡。一朝禍",
    "T52n2103_022:0256c22": "盈釁積。則便覆巢碎卵。長歸鬲子泥犁。永",
    "T52n2103_022:0256c23": "處無間地獄。故書云。惡不積無以滅身。此之",
    "T52n2103_022:0256c24": "謂矣。亦有見招果報事接見聞。至如王莽篡",
    "T52n2103_022:0256c25": "逆則懸首斬臺。董卓凶殘則曝屍都市。晉侯",
    "T52n2103_022:0256c26": "殺趙朔。感陷廁之悲。齊主害彭生。有墜車",
    "T52n2103_022:0256c27": "之痛。夏祚顛覆桀之罪也。殷宗殄喪紂之過",
    "T52n2103_022:0256c28": "焉。故知因果之義陸離難准。業報之理參差",
    "T52n2103_022:0256c29": "不定。所謂生報現報及後報也。",
    "T52n2103_022:0257a01": "請疑公子曰。若以自然之計於義不可。則報",
    "T52n2103_022:0257a02": "應之辨在言為得。而前旨復云。二君所述皆",
    "T52n2103_022:0257a03": "非契理。未知此意可得而聞耶。",
    "T52n2103_022:0257a04": "通敏先生曰。子既慇懃屢請。余亦僶俛相答。",
    "T52n2103_022:0257a05": "但自省庸陋。未申其要妙耳。尋法本非有。",
    "T52n2103_022:0257a06": "非有則無生。理自非無。非無則無滅。無生",
    "T52n2103_022:0257a07": "無滅諸法安在。非有非無萬物何寄。蕩乎清",
    "T52n2103_022:0257a08": "淨。推求之路斯斷。夷然平等。取捨之逕無從。",
    "T52n2103_022:0257a09": "豈有報應之理可求善惡之想可得。直以凡",
    "T52n2103_022:0257a10": "品眾生未了斯致。故橫興諍論強生分別。所",
    "T52n2103_022:0257a11": "謂渴人逐焰。水在河池。眼病見華。空曾無",
    "T52n2103_022:0257a12": "樹。但為引接近情祛其重惑。微示因果略顯",
    "T52n2103_022:0257a13": "業緣。使定性執除自然見弭。若達乎正理悟",
    "T52n2103_022:0257a14": "此真法。亦復何所而有。何所而無哉。於是二",
    "T52n2103_022:0257a15": "三君子相視心驚。欣然領悟。退席敬伏而言",
    "T52n2103_022:0257a16": "曰。今者可謂朝聞夕死。虛往實歸。積滯皆傾。",
    "T52n2103_022:0257a17": "等秋風之落葉。繁疑並散。譬春日之銷氷。謹",
    "T52n2103_022:0257a18": "當共捨前迷同遵後業矣。",
    "T52n2103_022:0257a19": "齊三部一切經願文魏收",
    "T52n2103_022:0257a20": "三有分區。四生稟性。共遊火宅。俱淪欲海。所",
    "T52n2103_022:0257a21": "以法王當洲渚之運。覺者應車乘之期。導彼",
    "T52n2103_022:0257a22": "沈迷。歸茲勝地。自寶雲西映法河東瀉。甘露",
    "T52n2103_022:0257a23": "橫流。隨風感授。皇家統天。尊道崇法。拔群品",
    "T52n2103_022:0257a24": "於有待。驅眾生於不二。所以刻檀作繢構石",
    "T52n2103_022:0257a25": "彫金。遍於萬國塵沙數等。復詔司存有事緇",
    "T52n2103_022:0257a26": "素。精誠踰於皮骨。句偈盡於龍宮。金口所宣",
    "T52n2103_022:0257a27": "總勒繕寫。各有三部。合若干卷。用此功德",
    "T52n2103_022:0257a28": "心若虛空。以平等施無思不洽。藉我願力同",
    "T52n2103_022:0257a29": "登上果。",
    "T52n2103_022:0257b01": "周經藏願文王褒",
    "T52n2103_022:0257b02": "年月日某和南云云。蓋聞。九河疏迹策縕靈",
    "T52n2103_022:0257b03": "丘。四徹中繩書藏群玉。亦有青丘紫府三皇",
    "T52n2103_022:0257b04": "刻石之文。綠檢黃繩六甲靈飛之字。豈若如",
    "T52n2103_022:0257b05": "來祕藏。譬彼明珠。諸佛所師同夫淨鏡。鹿苑",
    "T52n2103_022:0257b06": "四諦之法。尼園八犍之文。香山巨力豈云能",
    "T52n2103_022:0257b07": "負。以歲在昭陽。龍集天井。奉為云云。奉造",
    "T52n2103_022:0257b08": "一切經藏。始乎生滅之教。訖於泥洹之說。論",
    "T52n2103_022:0257b09": "議希有。短偈長行。青首銀函玄文玉匣。凌",
    "T52n2103_022:0257b10": "陽餌藥。止觀仙字。關尹望氣。裁受玄言。未有",
    "T52n2103_022:0257b11": "龍樹利根。看題不遍。斯陀淺行。同座未聞。盡",
    "T52n2103_022:0257b12": "天竺之音。窮貝多之葉。灰分八國。文徙罽賓。",
    "T52n2103_022:0257b13": "石盡六銖。書還大海。仰願過去神靈乘茲道",
    "T52n2103_022:0257b14": "力。得無生忍具足威儀。又願國祚遐長臣民",
    "T52n2103_022:0257b15": "休慶。四方內附萬福現前。六趣怨親同登正",
    "T52n2103_022:0257b16": "覺。",
    "T52n2103_022:0257b17": "寶臺經藏願文隋煬帝",
    "T52n2103_022:0257b18": "菩薩戒弟子楊廣和南。仰惟如來應世聲教",
    "T52n2103_022:0257b19": "被物。慇懃微密結集法藏。帝釋輪王既被付",
    "T52n2103_022:0257b20": "囑。菩薩聲聞得楊大化。度脫無量以迄于今。",
    "T52n2103_022:0257b21": "至尊拯溺百王混一。四海平陳之日。道俗無",
    "T52n2103_022:0257b22": "虧。而東南愚民餘熸相煽。爰受廟略重清海",
    "T52n2103_022:0257b23": "濱。役不勞師以時寧。復深慮靈像尊經多同",
    "T52n2103_022:0257b24": "煨燼結鬘繩墨湮滅溝渠。是以遠命眾軍隨",
    "T52n2103_022:0257b25": "方收聚。未及朞月輕舟總至。乃命學司依名",
    "T52n2103_022:0257b26": "次錄。并延道場。義府覃思證明所由。用意推",
    "T52n2103_022:0257b27": "比多得本類。莊嚴修葺其舊惟新。寶臺四藏",
    "T52n2103_022:0257b28": "將十萬軸。因發弘誓永事流通。仍書願文悉",
    "T52n2103_022:0257b29": "連卷後。頻屬朝覲著功始畢。今止寶臺正藏",
    "T52n2103_022:0257c01": "親躬受持。其次藏以下。則慧日法雲道場。",
    "T52n2103_022:0257c02": "日嚴弘善靈剎。此外京都寺塔諸方精舍。而",
    "T52n2103_022:0257c03": "梵宮互有小大。僧徒亦各眾寡。並隨經部多",
    "T52n2103_022:0257c04": "少斟酌付。授者既其懇至。受者亦宜殷重。",
    "T52n2103_022:0257c05": "長存法本遠布達摩。必欲傳文來入寺寫。勿",
    "T52n2103_022:0257c06": "使零落兩失無作。前佛後佛諒同金口。即教",
    "T52n2103_022:0257c07": "當教寧殊玉諜。須彌山上眾聖共持。金剛海",
    "T52n2103_022:0257c08": "底天龍盡護。散在閻浮亦復如是。追念繕造",
    "T52n2103_022:0257c09": "之者。厥誠至隆。心手勤到何量功德。捨撤淨",
    "T52n2103_022:0257c10": "財豈可稱計。所資甘雨用沃焦芽。能生諸佛",
    "T52n2103_022:0257c11": "本是般若。人能弘道非道弘人。恕己深思",
    "T52n2103_022:0257c12": "即是自為。今陳此意乃似執著。若不開警則",
    "T52n2103_022:0257c13": "不深固。自行化他備在經律。顧循菲識誠愧",
    "T52n2103_022:0257c14": "通方。因果。相推何殊眼見。豈不知獨善。且最",
    "T52n2103_022:0257c15": "勝無為第一樂。內典法奧自關眾僧。何事區",
    "T52n2103_022:0257c16": "區橫相負荷。但慶憑宿植生長王宮。謁陛趨",
    "T52n2103_022:0257c17": "庭勗存遠大。出受蕃寄每用祇兢。非唯禮樂",
    "T52n2103_022:0257c18": "政刑一遵成旨。而舟航運出彌奉弗墜。無容",
    "T52n2103_022:0257c19": "棄稷卨而同園綺。變菩薩而作聲聞。越用乖",
    "T52n2103_022:0257c20": "方。既其不可篤信。受付竊敢當仁。然五種法",
    "T52n2103_022:0257c21": "師俱得六根清淨。而如說修行涅槃最近。徒",
    "T52n2103_022:0257c22": "守經律不依佛戒。口便說空心滯於有。無上",
    "T52n2103_022:0257c23": "醫玉隨病逗藥。開乳唅蘇為方既異。甜冷苦",
    "T52n2103_022:0257c24": "熱取療亦殊。譬前後教門別赴機性。根莖枝",
    "T52n2103_022:0257c25": "葉受潤終齊。總會津梁無不入道。猶如問孝",
    "T52n2103_022:0257c26": "問仁。孔酬雖別。治身治國老意無乖。殊途同",
    "T52n2103_022:0257c27": "歸一致百慮。內外相融義同泯合。何處有學",
    "T52n2103_022:0257c28": "毘曇而不成聖。執黎耶即能悟真。師子嚴鎧",
    "T52n2103_022:0257c29": "反貽毀於蠃貝。象足至底翻取誚於蜂房。心",
    "T52n2103_022:0258a01": "同劍戟諍踰水火。經意論意都不如斯。通經",
    "T52n2103_022:0258a02": "通論何因若此。恐施甘露更成毒藥。儻均味",
    "T52n2103_022:0258a03": "海則致醍醐。聖御紺寶天飛金輪雲動。納萬",
    "T52n2103_022:0258a04": "善於仁壽。總一乘於普會。開發含識濟渡群",
    "T52n2103_022:0258a05": "生。今所傳經遍于宇內。眾聖潛力必運他",
    "T52n2103_022:0258a06": "方。共登菩提早證常樂。則是弟子之申。順弘",
    "T52n2103_022:0258a07": "誓。於無窮平等坦然。通遣唱白。達識體之念",
    "T52n2103_022:0258a08": "隨喜也。",
    "T52n2103_022:0258a09": "請御制經序表",
    "T52n2103_022:0258a10": "沙門玄奘言。奘以貞觀元年。往遊西域。求如",
    "T52n2103_022:0258a11": "來之祕藏。尋釋迦之遺旨。總獲六百五十七",
    "T52n2103_022:0258a12": "部。並以載於白馬。以貞觀十八年。方還京邑。",
    "T52n2103_022:0258a13": "尋蒙勅旨。令於弘福道場披尋翻譯。今以翻",
    "T52n2103_022:0258a14": "出菩薩藏等經。伏願垂恩以為經序。惟希勅",
    "T52n2103_022:0258a15": "旨方布中夏。并撰西域傳一部總一十二",
    "T52n2103_022:0258a16": "卷。謹令舍人李敬一以將恭進。無任悚息之",
    "T52n2103_022:0258a17": "至。謹奉表以聞。謹言。",
    "T52n2103_022:0258a18": "勅答玄奘法師前表",
    "T52n2103_022:0258a19": "省書具悉來旨。法師夙標高志行出塵表。汎",
    "T52n2103_022:0258a20": "寶舟而登彼岸。搜妙道而闢法門。弘闡大猷",
    "T52n2103_022:0258a21": "盪滌眾罪。是故慈雲欲卷。舒之而蔭四",
    "T52n2103_022:0258a22": "空。慧日將昏。朗之而照八極。舒朗之者其",
    "T52n2103_022:0258a23": "惟法師乎。朕學淺心拙在物猶迷。況佛教幽",
    "T52n2103_022:0258a24": "微。豈能仰測。請為經題者非己所聞。又云。新",
    "T52n2103_022:0258a25": "撰西域記者當自披覽。勅奘尚重請經題",
    "T52n2103_022:0258a26": "序啟(本闕)。",
    "T52n2103_022:0258a27": "三藏聖教序太宗文皇帝",
    "T52n2103_022:0258a28": "蓋聞。二儀有像。顯覆載以含生。四時無形。",
    "T52n2103_022:0258a29": "潛寒暑以化物。是以窺天鑑地。庸愚皆識其",
    "T52n2103_022:0258b01": "端。明陰洞陽。賢哲罕窮其數。然而天地包乎",
    "T52n2103_022:0258b02": "陰陽而易識者。以其有像也。陰陽處乎天地",
    "T52n2103_022:0258b03": "而難窮者。以其無形也。故知像顯可。徵雖愚",
    "T52n2103_022:0258b04": "不惑。形潛莫覩。在智猶迷。況乎佛道崇虛。乘",
    "T52n2103_022:0258b05": "幽控寂。弘濟萬品。典御十方。舉威靈而無上。",
    "T52n2103_022:0258b06": "抑神力而無下。大之則彌於宇宙。細之則攝",
    "T52n2103_022:0258b07": "於毫釐。無滅無生。歷千劫而不古。若隱若顯。",
    "T52n2103_022:0258b08": "運百福而長今。妙道凝玄。遵之莫知其際。法",
    "T52n2103_022:0258b09": "流湛寂。挹之莫測其源。故知蠢蠢凡愚區區",
    "T52n2103_022:0258b10": "庸鄙。投其旨趣能無疑惑者哉。然則大教之",
    "T52n2103_022:0258b11": "興。基於西土。騰漢庭而晈夢。照東域而流",
    "T52n2103_022:0258b12": "慈。昔者分形分跡之時。言未馳而成化。當常",
    "T52n2103_022:0258b13": "現常之世。民仰德而知遵。及乎晦影歸真遷",
    "T52n2103_022:0258b14": "儀越世。金容掩色。不鏡三千之光。麗象開圖。",
    "T52n2103_022:0258b15": "空端四八之相。於是微言廣被。拯含類於三",
    "T52n2103_022:0258b16": "途。遺訓遐宣。導群生於十地。然而真教難仰。",
    "T52n2103_022:0258b17": "莫能一其指歸。曲學易遵。邪正於焉紛糺。所",
    "T52n2103_022:0258b18": "以空有之論。或習俗而是非。大小之乘。乍沿",
    "T52n2103_022:0258b19": "時而隆替。有玄奘法師者。沙門之領袖也。",
    "T52n2103_022:0258b20": "幼懷貞慜。早悟三空之心。長契神情。先苞",
    "T52n2103_022:0258b21": "四忍之行。松風水月。未足比其清華。仙露明",
    "T52n2103_022:0258b22": "珠。詎能方其朗潤。故以智通無累神測未形。",
    "T52n2103_022:0258b23": "超六塵而逈出。敻千古而無對。凝心內境。悲",
    "T52n2103_022:0258b24": "正法之陵遲。栖慮玄門。慨深文之訛謬。思欲",
    "T52n2103_022:0258b25": "分條析理廣彼前聞。截偽續真開茲後學。是",
    "T52n2103_022:0258b26": "以翹心淨土往遊西域。乘危遊邁杖策孤征。",
    "T52n2103_022:0258b27": "積雪晨飛途間失地。驚砂夕起空外迷天。萬",
    "T52n2103_022:0258b28": "里山川。撥煙霞而進影。百重寒暑。躡霜雨而",
    "T52n2103_022:0258b29": "前蹤。誠重勞輕求深願達。周遊西宇十有七",
    "T52n2103_022:0258c01": "年。窮歷道邦詢求正教。雙林八水味道餐風。",
    "T52n2103_022:0258c02": "鹿苑鷲峯瞻奇仰異。承至言於先聖。受真教",
    "T52n2103_022:0258c03": "於上賢。探賾妙門精窮奧業。一乘五律之道。",
    "T52n2103_022:0258c04": "馳驟於心田。八藏三篋之文。波濤於口海。爰",
    "T52n2103_022:0258c05": "自所歷之國。總將三藏要文。凡六百五十七",
    "T52n2103_022:0258c06": "部。譯布中夏宣揚勝業。引慈雲於西極。注",
    "T52n2103_022:0258c07": "法雨於東陲。聖教缺而復全。蒼生罪而還福。",
    "T52n2103_022:0258c08": "濕火宅之乾焰。共拔迷途。朗愛水之昏波。同",
    "T52n2103_022:0258c09": "臻彼岸。是知惡因業墜善以緣昇。昇墜之端",
    "T52n2103_022:0258c10": "惟人所託。譬夫桂生高嶺雲露方得泫其",
    "T52n2103_022:0258c11": "華。蓮出淥波飛塵不能污其葉。非蓮性自潔",
    "T52n2103_022:0258c12": "而桂質本貞。良由所附者高則微物不能累。",
    "T52n2103_022:0258c13": "所憑者淨則濁類不能沾。夫以卉木無知。猶",
    "T52n2103_022:0258c14": "資善而成善。況乎人倫有識。不緣慶而求慶。",
    "T52n2103_022:0258c15": "方冀茲經流施將日月而無窮。斯福遐敷與",
    "T52n2103_022:0258c16": "乾坤而永大。",
    "T52n2103_022:0258c17": "謝勅齎經序啟",
    "T52n2103_022:0258c18": "沙門玄奘言。竊聞六爻探賾。局於生滅之場。",
    "T52n2103_022:0258c19": "百物正名。未涉真如之境。猶且遠徵羲冊。覩",
    "T52n2103_022:0258c20": "奧不測其神。遐想軒圖。歷選並歸其美。伏惟",
    "T52n2103_022:0258c21": "皇帝陛下。玉臺降質金輪御天。廓先王之",
    "T52n2103_022:0258c22": "九州。掩百千之日月。斥列代之區域。納恒沙",
    "T52n2103_022:0258c23": "之法界。遂使給園精舍並入隄封。貝葉靈文",
    "T52n2103_022:0258c24": "咸歸冊府。玄奘往因振錫聊謁崛山。經途萬",
    "T52n2103_022:0258c25": "里怙天威如咫尺。匪乘千葉詣雙林如食頃。",
    "T52n2103_022:0258c26": "搜揚三藏。盡龍宮之所儲。研究一乘。窮鷲嶺",
    "T52n2103_022:0258c27": "之遺旨。並以載乎白馬來獻紫宸。尋蒙下詔",
    "T52n2103_022:0258c28": "賜使翻譯。玄奘識乖龍樹。謬忝傳燈之榮。才",
    "T52n2103_022:0258c29": "異馬鳴。深愧瀉瓶之敏。所譯經論。紕舛尤多。",
    "T52n2103_022:0259a01": "遂荷天恩留神。構序文超象繫之表。若聚日",
    "T52n2103_022:0259a02": "之放千光。理括眾妙之門。同法雲之濡百草。",
    "T52n2103_022:0259a03": "一音演說億劫罕逢。無以微生親承梵響。踊",
    "T52n2103_022:0259a04": "躍歡喜如聞受記。無任忻荷之極。謹奉表詣",
    "T52n2103_022:0259a05": "闕。陳謝以聞。謹言。",
    "T52n2103_022:0259a06": "勅答謝啟",
    "T52n2103_022:0259a07": "朕才謝珪璋。言慚博達。至於內典尤所未",
    "T52n2103_022:0259a08": "閑。昨製序文深為鄙拙。惟恐穢翰墨於金",
    "T52n2103_022:0259a09": "簡。標瓦礫於珠林。忽得來書謬承褒讚。循環",
    "T52n2103_022:0259a10": "省慮彌益厚顏。善不足稱空勞致謝。",
    "T52n2103_022:0259a11": "皇太子臣治述聖記三藏經序",
    "T52n2103_022:0259a12": "夫顯揚正教。非智無以廣其文。崇闡微言。非",
    "T52n2103_022:0259a13": "賢莫能定其旨。蓋真如聖教者。諸法之玄宗。",
    "T52n2103_022:0259a14": "眾經之軌躅也。綜括宏遠奧旨遐深。極空有",
    "T52n2103_022:0259a15": "之精微。體生滅之機要。詞茂道曠。尋之者不",
    "T52n2103_022:0259a16": "究其源。文顯義幽。履之者莫測其際。故知聖",
    "T52n2103_022:0259a17": "慈所被。業無善而不臻。妙化所敷。緣無惡而",
    "T52n2103_022:0259a18": "不剪。開法網之網紀。弘六度之正教。拯群有",
    "T52n2103_022:0259a19": "之塗炭。啟三藏之祕扃。是以名無翼而長飛。",
    "T52n2103_022:0259a20": "道無根而永固。道名流慶。歷遂古而鎮常。",
    "T52n2103_022:0259a21": "赴感應身。經塵劫而不朽。晨鍾夕梵。交二音",
    "T52n2103_022:0259a22": "於鷲峯。慧日法流。轉隻輪於鹿苑。排空寶",
    "T52n2103_022:0259a23": "蓋。接翔雲而共飛。莊野春林。與天花而合",
    "T52n2103_022:0259a24": "彩。伏惟皇帝陛下。上玄資福。垂拱而治八荒。",
    "T52n2103_022:0259a25": "德被黔黎。斂衽而朝萬國。恩加朽骨。石室歸",
    "T52n2103_022:0259a26": "貝葉之文。澤及昆蟲。金匱流梵說之偈。遂使",
    "T52n2103_022:0259a27": "阿耨達水通神甸之八川。耆闍崛山接嵩華之",
    "T52n2103_022:0259a28": "翠嶺。竊以法性凝寂。靡歸心而不通。智地玄",
    "T52n2103_022:0259a29": "奧。感懇誠而遂顯。豈謂重昏之夜。燭慧炬之",
    "T52n2103_022:0259b01": "光。火宅之朝。降法雨之澤。於是百川異流同",
    "T52n2103_022:0259b02": "會於海。萬區分義總成乎實。豈與湯武校其",
    "T52n2103_022:0259b03": "優劣。堯舜比其聖德者哉。玄奘法師者。夙懷",
    "T52n2103_022:0259b04": "聰令立志夷簡。神清齠齓之年。體拔浮華之",
    "T52n2103_022:0259b05": "世。凝情定室匿迹幽巖。栖息三禪巡遊十地。",
    "T52n2103_022:0259b06": "超六塵之境。獨步迦維。會一乘之旨。隨機化",
    "T52n2103_022:0259b07": "物。以中華之無質。尋印度之真文。遠涉恒河",
    "T52n2103_022:0259b08": "終期滿字頻登雪嶺更獲半珠。問道往還十",
    "T52n2103_022:0259b09": "有七載。備通釋典利物為心。以貞觀十九年",
    "T52n2103_022:0259b10": "二月六日。奉勅於弘福寺翻譯聖教要文。凡",
    "T52n2103_022:0259b11": "六百五十七部。引大海之法流。洗塵勞而不",
    "T52n2103_022:0259b12": "竭。傳智燈之長焰。皎幽闇而恒明。自非久植",
    "T52n2103_022:0259b13": "勝緣。何以顯揚斯旨。所謂法相常住。齊三光",
    "T52n2103_022:0259b14": "之明。我皇福臻。同二儀之固。伏見御製眾",
    "T52n2103_022:0259b15": "經序。照古騰今。理含金石之聲。文抱風雲",
    "T52n2103_022:0259b16": "之潤。治輒以輕塵足岳墜露添流。略舉大綱",
    "T52n2103_022:0259b17": "以為斯記。",
    "T52n2103_022:0259b18": "皇太子答沙門玄奘謝聖教序書",
    "T52n2103_022:0259b19": "治素無才學性不聰敏。內典諸文殊未觀覽。",
    "T52n2103_022:0259b20": "所作論序鄙拙尤繁。忽見來書褒揚讚述撫",
    "T52n2103_022:0259b21": "躬自省慚悚交并。勞師遠臻深以為愧。",
    "T52n2103_022:0259b22": "金剛般若經注序褚亮",
    "T52n2103_022:0259b23": "若夫大塊均形役智從物。情因習改性與慮",
    "T52n2103_022:0259b24": "遷。然則達鑒窮覽皎乎先覺。照慧炬以出重",
    "T52n2103_022:0259b25": "昏。拔愛河而升彼岸。與夫輪轉萬劫蓋染六",
    "T52n2103_022:0259b26": "塵。流遁以徇無涯踳駁而趨捷徑。豈同日",
    "T52n2103_022:0259b27": "而言也。頴川庾初孫早弘篤信以為般若所",
    "T52n2103_022:0259b28": "明。歸於正道。顯大乘之名相。標不住之宗極。",
    "T52n2103_022:0259b29": "出乎心慮之表。絕於言象之外。是以結髮受",
    "T52n2103_022:0259c01": "持多歷年所。雖妙音演說成誦不虧。而靈源",
    "T52n2103_022:0259c02": "邃湛或有未悟。嗟迷方之弗遠。睠砥途而太",
    "T52n2103_022:0259c03": "息。屬有慧淨法師。博通奧義。辯同炙輠理究",
    "T52n2103_022:0259c04": "連還。庾生入室研幾。伏膺善誘。乘此誓願仍",
    "T52n2103_022:0259c05": "求註述。法師懸鏡忘疲衢罇自滿。上憑神應",
    "T52n2103_022:0259c06": "之道。傍盡心機之用。敷暢微言宣揚至理。曩",
    "T52n2103_022:0259c07": "日舊疑渙焉氷釋。今茲妙義朗若霞開。為像",
    "T52n2103_022:0259c08": "法之梁棟。變群生之耳目。詞鋒秀上。映鷲岳",
    "T52n2103_022:0259c09": "而相高。言泉激壯。赴龍宮而競遠。且夫釋教",
    "T52n2103_022:0259c10": "西興道源東注。世閱賢智才兼優洽。精該睿",
    "T52n2103_022:0259c11": "旨罕見其人。今則妙門重闡籍甚當世。想此",
    "T52n2103_022:0259c12": "玄宗欝為稱首。歲惟閹茂始創懷油。月躔",
    "T52n2103_022:0259c13": "仲呂爰茲絕筆。緇俗攸仰軒蓋成陰。扣鍾隨",
    "T52n2103_022:0259c14": "其小大。鳴劍發其光彩。一時學侶專門受業。",
    "T52n2103_022:0259c15": "同涉波瀾遞相傳授。方且顧蔑林遠俯視安",
    "T52n2103_022:0259c16": "生。獨步高衢對揚正法。遼東真本。望懸金而",
    "T52n2103_022:0259c17": "不刊。指南所寄。藏群玉而無朽。豈不盛哉。豈",
    "T52n2103_022:0259c18": "不盛哉。",
    "T52n2103_022:0259c19": "金剛般若經集註序",
    "T52n2103_022:0259c20": "司元大夫隴西李儼字仲思撰",
    "T52n2103_022:0259c21": "夫以。觀鳥垂文。振宏規於八體。泣麟敷典。渙",
    "T52n2103_022:0259c22": "洪波於九流。循其轍者不踰乎寰域。涉其源",
    "T52n2103_022:0259c23": "者僅歸乎仁義。孰若至聖乘時能仁昭法。剖",
    "T52n2103_022:0259c24": "秋毫於十地。總沙界而詮道。釋春氷於一乘。",
    "T52n2103_022:0259c25": "冠塵劫而流化。若迺是相非相。是空非空。窅",
    "T52n2103_022:0259c26": "乎不測廓焉無象。假名言以立體。包權實而",
    "T52n2103_022:0259c27": "為用。窮不照之照。引重昏於夢境。運無知之",
    "T52n2103_022:0259c28": "知。導群迷於朽宅。究其實相則般若為之宗",
    "T52n2103_022:0259c29": "矣。自真容西謝像教東流。香城徒築於綿區。",
    "T52n2103_022:0260a01": "寶臺移構於中壤鱗萃羽集者。咸徇其法。雲",
    "T52n2103_022:0260a02": "褰霧廓法已悟其真。至矣哉。無得而稱也。",
    "T52n2103_022:0260a03": "然此梵本至秦弘始。有羅什三藏。於長安城",
    "T52n2103_022:0260a04": "創譯一本。名舍衛國。暨於後魏宣武之世。有",
    "T52n2103_022:0260a05": "流支三藏。於洛陽城重翻一本。名舍婆提。江",
    "T52n2103_022:0260a06": "南梁末有真諦三藏。又翻一本名祇樹林。隋",
    "T52n2103_022:0260a07": "初開皇。有佛陀耶舍三藏。又翻一本名祇陀",
    "T52n2103_022:0260a08": "林。大唐有玄奘三藏。又翻一本名誓多林。雖",
    "T52n2103_022:0260a09": "分軫揚鏕。同歸至極。而筌詞析義頗亦殊途。",
    "T52n2103_022:0260a10": "然流支翻者兼帶天親釋論三卷。又翻金剛",
    "T52n2103_022:0260a11": "仙論十卷。隋初耶舍又翻無著釋論兩卷。比",
    "T52n2103_022:0260a12": "校三論。文義大同。然新則理隱而文略。舊則",
    "T52n2103_022:0260a13": "工顯而義周。兼有秦世羅什晉室謝靈運隋",
    "T52n2103_022:0260a14": "代曇琛皇朝慧淨法師等。並器業韶茂博雅",
    "T52n2103_022:0260a15": "洽聞。耽味茲典俱為注釋。研考祕賾咸騁異",
    "T52n2103_022:0260a16": "義。時有長安西明寺釋道世法師字玄惲。德",
    "T52n2103_022:0260a17": "鏡玄流道資素蓄。伏膺聖教雅好斯文。以解",
    "T52n2103_022:0260a18": "詁多門尋覈勞止。未若參綜厥美一以貫之。",
    "T52n2103_022:0260a19": "爰掇諸家而為集註。開題科簡同銘斯部。勒",
    "T52n2103_022:0260a20": "成三卷號為集註般若。兼出義疏三卷玄義",
    "T52n2103_022:0260a21": "兩卷。現行要用文理周悉。庶使靈山積壤干",
    "T52n2103_022:0260a22": "天之峻彌高。巨海納川浴日之波逾廣。披文",
    "T52n2103_022:0260a23": "者畢窮其理。講導者洞盡其性。學侶無疲",
    "T52n2103_022:0260a24": "於倍功。談客有同於兼採。金口妙義。掩二",
    "T52n2103_022:0260a25": "曜以長懸。玉軸微言。貫三才而靡絕。豈止聲",
    "T52n2103_022:0260a26": "芬鷲嶺字韞龍宮而已哉。",
    "T52n2103_022:0260a27": "與翻經大德等書太常博士柳宣",
    "T52n2103_022:0260a28": "歸敬偈。",
    "T52n2103_022:0260a29": "　稽首諸佛　　願護神威　　當陳誠請",
    "T52n2103_022:0260b01": "　罔或尤譏　　沈晦未悟　　圓覺所歸",
    "T52n2103_022:0260b02": "　久淪愛海　　舟檝攸希　　異執乖競",
    "T52n2103_022:0260b03": "　和合是依　　玄離取有　　理絕過違",
    "T52n2103_022:0260b04": "　慢乖八正　　戲入百非　　取捨同辨",
    "T52n2103_022:0260b05": "　染淨混微　　簡金去礫　　琢玉裨輝",
    "T52n2103_022:0260b06": "　能仁普鑒　　凝慮研幾　　契誠大道",
    "T52n2103_022:0260b07": "　孰敢毀誹　　諤諤崇德　　唯唯浸衰",
    "T52n2103_022:0260b08": "　惟願留聽　　庶有發揮　　望矜悃悃",
    "T52n2103_022:0260b09": "　垂誨婓婓",
    "T52n2103_022:0260b10": "歸敬曰。昔能仁示現王宮假歿雙樹。微言既",
    "T52n2103_022:0260b11": "暢至理亦弘。剎土蒙攝受之恩。懷生沾昭蘇",
    "T52n2103_022:0260b12": "之慧。自佛樹西蔭覺影東臨。漢魏寔為濫",
    "T52n2103_022:0260b13": "觴。符姚盛其風彩。自是名僧間出達士連鑣。",
    "T52n2103_022:0260b14": "慧日長懸法輪恒馭。開鑿之功始自騰顯。弘",
    "T52n2103_022:0260b15": "闡之力仍資什安。別有善開遠適羅浮。圖澄",
    "T52n2103_022:0260b16": "近現趙魏。粗言圭角未可縷陳。莫不辯空有",
    "T52n2103_022:0260b17": "於一乘。論苦集於四諦。假銓明有。終未離",
    "T52n2103_022:0260b18": "於有為。息言明道。方契證於凝寂。猶執玄",
    "T52n2103_022:0260b19": "以求玄。是玄非玄理。因玄以忘玄。或是玄義。",
    "T52n2103_022:0260b20": "雖冥會幽塗事絕言象。然攝生歸寂終籍筌",
    "T52n2103_022:0260b21": "蹄。亦既立言是非鋒起。如彼戰爭干戈競發。",
    "T52n2103_022:0260b22": "負者屏氣勝者先鳴。故尚降魔制諸外道。自",
    "T52n2103_022:0260b23": "非辯才無畏答難有方。則物輩喧張我等恥",
    "T52n2103_022:0260b24": "辱。是故專心適道。一意總持建立法幢祇植",
    "T52n2103_022:0260b25": "法鼓。旗鼓既正則敵者殘摧。法輪既轉能",
    "T52n2103_022:0260b26": "威不伏。若使望風旗靡對難含膠而能闡弘",
    "T52n2103_022:0260b27": "三寶。無有是處。尚藥呂奉御。入空有之門。馳",
    "T52n2103_022:0260b28": "正見之路。聞持擬於昔賢。洞微侔於往哲。其",
    "T52n2103_022:0260b29": "辭辨其義明。其德真其行著。已沐八解之",
    "T52n2103_022:0260c01": "流。又悟七覺之分。影響成教。若淨名之詣菴",
    "T52n2103_022:0260c02": "園。聞道必求。猶善才之歸無竭。意在弘宣",
    "T52n2103_022:0260c03": "佛教。立破因明之疏。若其是也。必須然其所",
    "T52n2103_022:0260c04": "長。如其非也。理合指其所短。今現僧徒雲集。",
    "T52n2103_022:0260c05": "並是採石他山。朝野俱聞。呂君請益莫不側",
    "T52n2103_022:0260c06": "聽。瀉瓶皆望盪滌掉悔之源。銷屏疑忿之",
    "T52n2103_022:0260c07": "聚。有太史令李淳風者。聞而進曰。僕心懷正",
    "T52n2103_022:0260c08": "路行屬歸依。以實際為大覺玄軀。無為是調",
    "T52n2103_022:0260c09": "御法體。然皎日麗天。寔助上玄運用。賢僧闡",
    "T52n2103_022:0260c10": "法。實裨天師妙道。是所信受是所安心。但不",
    "T52n2103_022:0260c11": "敢以黃葉為金。山雉成鳳。南郭濫吹。淄澠",
    "T52n2103_022:0260c12": "混流耳。或有異議。豈僕心哉。豈僕心哉。然鶴",
    "T52n2103_022:0260c13": "林已後歲將二千。正法既過末法初踐。玄理",
    "T52n2103_022:0260c14": "欝而不彰。覺道浸將湮落。玄奘法師。頭陀法",
    "T52n2103_022:0260c15": "界遠達迦維。目擊道樹金流。仍覩七處八會。",
    "T52n2103_022:0260c16": "毘城鷲嶺身入彼鄉。娑羅寶階目驗虛實。至",
    "T52n2103_022:0260c17": "如歷覽王舍檀特恒河。如斯等輩未易具言",
    "T52n2103_022:0260c18": "也。加之西域名僧莫不面論波若。東域疑義",
    "T52n2103_022:0260c19": "悉皆質之彼師。毘尼之藏既奉持而不捨。毘",
    "T52n2103_022:0260c20": "曇明義亦洞觀而為常。蘇妬路既得之於聲",
    "T52n2103_022:0260c21": "明。耨多羅亦剖斷於疑滯。法無大小。莫不",
    "T52n2103_022:0260c22": "韞之胸懷。理無深淺。悉能決之敏慮。故三藏",
    "T52n2103_022:0260c23": "之名振旦之所推定。摩訶之號乃羅衛之",
    "T52n2103_022:0260c24": "所共稱。名實之際何可稱道。然呂君學識該",
    "T52n2103_022:0260c25": "博義理精通。言行樞機是所詳悉。至於陀羅",
    "T52n2103_022:0260c26": "佛於。稟自生知。無礙辯才寧由伏習。但以因",
    "T52n2103_022:0260c27": "明義隱。所見不同。猶觸象各得其形。共器飯",
    "T52n2103_022:0260c28": "有異色。呂君既已執情道俗。企望指定。秋霜",
    "T52n2103_022:0260c29": "已降側聽鍾鳴。法雲既敷雷震希發。但龍象",
    "T52n2103_022:0261a01": "蹴蹋非驢所堪。猶緇服壼奧白衣不踐。脫如",
    "T52n2103_022:0261a02": "龍種抗說無垢釋疑則苾芻悉曇亦優婆能盡",
    "T52n2103_022:0261a03": "輒附微志請不為煩。若有滯疑望諮三藏裁",
    "T52n2103_022:0261a04": "決。以所承稟傳示四眾。則正道克昌覆障永",
    "T52n2103_022:0261a05": "絕。紹隆三寶其在茲乎。過此已往非復所悉。",
    "T52n2103_022:0261a06": "弟子柳宣白。",
    "T52n2103_022:0261a07": "答博士柳宣譯經釋明濬",
    "T52n2103_022:0261a08": "還述頌。",
    "T52n2103_022:0261a09": "　於赫大聖　　種覺圓明　　無幽不察",
    "T52n2103_022:0261a10": "　如響酬聲　　弗資延慶　　孰悟歸誠",
    "T52n2103_022:0261a11": "　良道可仰　　寔引迷生　　百川邪浪",
    "T52n2103_022:0261a12": "　一味吞并　　物有取捨　　正匪虧盈",
    "T52n2103_022:0261a13": "　八邪馳銳　　四句爭名　　飾非濫是",
    "T52n2103_022:0261a14": "　抑重為輕　　照日氷散　　投珠水清",
    "T52n2103_022:0261a15": "　顯允上德　　體道居貞　　縱加譽毀",
    "T52n2103_022:0261a16": "　未動遺榮　　昂昂令哲　　欝欝含情",
    "T52n2103_022:0261a17": "　俟諸達觀　　定此權衡　　聊申悱悱",
    "T52n2103_022:0261a18": "　用簡英英",
    "T52n2103_022:0261a19": "還述曰。頃於望表預屬歸敬之詞。其文煥乎",
    "T52n2103_022:0261a20": "何偉麗也。詳其致誠哉。豈不然歟。悲夫愛",
    "T52n2103_022:0261a21": "海滔天邪山概日。封人我者顛墜其何已。恃",
    "T52n2103_022:0261a22": "慢結者漂淪而不窮。至於六十二見。爭翳薈",
    "T52n2103_022:0261a23": "而自處。九十五道。競扶服而無歸。如來以本",
    "T52n2103_022:0261a24": "願大悲忘緣俯應。內圓四智外顯六通。運十",
    "T52n2103_022:0261a25": "力以伏天魔。飛七辯而摧外道。竭茲愛海。濟",
    "T52n2103_022:0261a26": "稟識於三空。殄彼邪山。驅肖形於八正。指",
    "T52n2103_022:0261a27": "因示果反本還源。大矣哉。悲智妙用無德而",
    "T52n2103_022:0261a28": "稱矣。",
    "T52n2103_022:0261a29": "昔道樹登庸。被聲教於百億。堅林寢迹。振遺",
    "T52n2103_022:0261b01": "烈於三千。自佛日西傾餘光東照。周感夜隕",
    "T52n2103_022:0261b02": "之瑞。漢通宵夢之徵。騰蘭炳惠炬於前。澄",
    "T52n2103_022:0261b03": "什嗣傳燈於後。其於譯經弘法神異濟時。",
    "T52n2103_022:0261b04": "高論降邪安禪肅物。緝頹綱者接武。維絕",
    "T52n2103_022:0261b05": "細者肩隨。莫不夷夏欽風幽明翼化聯華靡",
    "T52n2103_022:0261b06": "替可略而詳。惟今三藏法師蘊靈秀出。含章",
    "T52n2103_022:0261b07": "而體一味。瓶瀉以贍五乘。悲去聖之逾遠。憫",
    "T52n2103_022:0261b08": "來教之多闕。緬思圓義許道以身。心口自謀",
    "T52n2103_022:0261b09": "形影相弔。振衣擎錫尋波討源。出玉關而",
    "T52n2103_022:0261b10": "遠遊。指金河而一息。稽疑梵宇探幽洞微。旋",
    "T52n2103_022:0261b11": "化神州揚真殄謬。遺筌闕典大備茲辰。方等",
    "T52n2103_022:0261b12": "圓宗彌廣前烈。所明勝義。妙絕環中之中。",
    "T52n2103_022:0261b13": "真性真空。極踰方外之外。以有取也。有取喪",
    "T52n2103_022:0261b14": "其真。統無求之。無求蠧其實。拂二邊之跡。",
    "T52n2103_022:0261b15": "忘中道之相。累遣未易。洎其深重空。何以",
    "T52n2103_022:0261b16": "臻其極。要矣妙矣。至哉大哉。契之於心。然後",
    "T52n2103_022:0261b17": "以之為法。在心為法形言為教。法有自明",
    "T52n2103_022:0261b18": "共相。教乃遮詮表詮。粹旨沖宗。豈造次所能",
    "T52n2103_022:0261b19": "覼縷。法師凝神役智詳正始末。緝熙玄籍大",
    "T52n2103_022:0261b20": "啟幽關。祕希聲應扣擊之大小。廓義海納朝",
    "T52n2103_022:0261b21": "宗之巨細。於是殊方碩德異域高僧。伏膺問",
    "T52n2103_022:0261b22": "道蓄疑請益。固已飲和。滿腹莫測其淺深。",
    "T52n2103_022:0261b23": "聆音駭聽。孰知其遠近。至於因明小道。現比",
    "T52n2103_022:0261b24": "蓋微。斯乃指初學之方隅。舉立論之標幟。",
    "T52n2103_022:0261b25": "至若靈樞祕鍵。妙本成功。備諸奧冊。非此所",
    "T52n2103_022:0261b26": "云也。呂奉御以風神爽拔早擅多能。器宇該",
    "T52n2103_022:0261b27": "通夙彰博物。弋獵開墳之典鉤深壞壁之書。",
    "T52n2103_022:0261b28": "觸類而長應諸數術。振風颷於辯囿。摛光華",
    "T52n2103_022:0261b29": "於翰林。驤首雲中先鳴日下。五行資其筆削。",
    "T52n2103_022:0261c01": "六位佇其高談。一覽太玄應問便釋。再尋",
    "T52n2103_022:0261c02": "象戲立試即成。實晉代茂先漢朝曼蒨。方",
    "T52n2103_022:0261c03": "今蔑如也。既而翱翔群略。綽有餘功。而能",
    "T52n2103_022:0261c04": "敬慕大乘。夙敦誠信。比因友生戲爾忽復屬",
    "T52n2103_022:0261c05": "想。因明不以師資。率己穿鑿。比決諸疏指",
    "T52n2103_022:0261c06": "斥求非。諠議於朝形於造次。考其志也。固已",
    "T52n2103_022:0261c07": "難加覈其知也。誠為可惑。此論以一卷成部。",
    "T52n2103_022:0261c08": "五紙成卷。研機三疏。向已一周。舉非四十",
    "T52n2103_022:0261c09": "自無一是。自既無是而能言是。疏本無非而",
    "T52n2103_022:0261c10": "能言非。言非不非。言是不是。言是不是。是是",
    "T52n2103_022:0261c11": "而恒非。言非不非。非非而恒是。非非恒是。不",
    "T52n2103_022:0261c12": "為非所非。是是恒非。不為是所是。以茲貶失",
    "T52n2103_022:0261c13": "致惑病諸。且據生因了因。執一體而亡二義。",
    "T52n2103_022:0261c14": "能了所了封一名而惑二體。又以宗依宗。體",
    "T52n2103_022:0261c15": "留依去體以為宗。喻體喻依去體留依而為",
    "T52n2103_022:0261c16": "喻。緣斯兩系妄起多疑。迷一極成謬生七",
    "T52n2103_022:0261c17": "難。但以鑽窮二論師已一心。滯文句於上下。",
    "T52n2103_022:0261c18": "誤字音之平去。復以數論為聲論。舉生成為",
    "T52n2103_022:0261c19": "滅成。豈唯差離合之宗因。蓋亦違倒順之前",
    "T52n2103_022:0261c20": "後。又採鄙俚訛韻以擬梵本。囀音雖廣。援",
    "T52n2103_022:0261c21": "七種而只當一囀。然非彼七所目。乃是第八",
    "T52n2103_022:0261c22": "呼聲。舛雜乖訛何從而至。又案勝論。立常極",
    "T52n2103_022:0261c23": "微數。乃無窮體唯極小。復漸和合生諸子。",
    "T52n2103_022:0261c24": "微數則倍減於常。微體又倍增於父母。迄乎",
    "T52n2103_022:0261c25": "終已體遍大千。究其所窮數唯成一。呂公所",
    "T52n2103_022:0261c26": "引易繫辭云。太極生二儀。二儀生四象。四象",
    "T52n2103_022:0261c27": "生八卦。八卦生萬物云。此與彼言異義同。今",
    "T52n2103_022:0261c28": "案太極無形肇生有象。元資一氣終成萬物。",
    "T52n2103_022:0261c29": "豈得以多生一而例一生多。引類欲顯博聞",
    "T52n2103_022:0262a01": "義乖。復何所託。設引大例生義似同。若釋",
    "T52n2103_022:0262a02": "同於邪見。深累如何自免。豈得苟要時譽。",
    "T52n2103_022:0262a03": "混正同邪。非身之讐奚至於此。凡所紕紊胡",
    "T52n2103_022:0262a04": "可勝言。特由率己致斯狼狽。根既不正枝葉",
    "T52n2103_022:0262a05": "自傾。逐誤生疑隨疑設難。曲形直影其可得",
    "T52n2103_022:0262a06": "乎。試舉二三冀詳大意。深疵繁緒委答如別。",
    "T52n2103_022:0262a07": "尋夫呂公達鑒。豈孟浪而至此哉。示顯真俗",
    "T52n2103_022:0262a08": "雲埿難易楚越。因彰佛教弘遠正法凝深。譬",
    "T52n2103_022:0262a09": "洪爐非掬雪所投。渤澥豈膠舟能越也。太史",
    "T52n2103_022:0262a10": "令李君者。靈府沈祕襟期遠邈。專精九數綜",
    "T52n2103_022:0262a11": "涉六爻。博考圖典瞻觀雲物。鄙衛宏之失度。",
    "T52n2103_022:0262a12": "陋裨竈之未工。神無滯用望實斯在。既屬呂",
    "T52n2103_022:0262a13": "公餘論復致間言。以實際為大覺。玄軀無",
    "T52n2103_022:0262a14": "為是調御法體。此乃信薰修容。有分證稟。自",
    "T52n2103_022:0262a15": "然終不可成。良恐言似而意違。詞近而旨遠。",
    "T52n2103_022:0262a16": "然天師妙道幸以再斯。且寇氏天師。崔君特",
    "T52n2103_022:0262a17": "廌共貽伊咎。夫復何言。雖謂不混於淄澠。蓋",
    "T52n2103_022:0262a18": "已自濫金鍮耳惟公逸宇寥廓學殫墳素。",
    "T52n2103_022:0262a19": "庇身以仁義。應物以樞機。肅肅焉汪汪焉。擢",
    "T52n2103_022:0262a20": "勁節以干雲。談清瀾而鎮地。騰芳文苑。職",
    "T52n2103_022:0262a21": "處儒林。捃摭九疇之宗。研詳二載之說。至",
    "T52n2103_022:0262a22": "於經禮三百曲禮三千。莫不義符指掌。事如",
    "T52n2103_022:0262a23": "俯拾罇爼咸推。其准的法度必待其雌黃。遂",
    "T52n2103_022:0262a24": "令相鼠之詩絕聞於野。魚麗之詠盈耳於朝。",
    "T52n2103_022:0262a25": "惟名與實盡善盡美矣。而誠敬之重稟自",
    "T52n2103_022:0262a26": "夙成。弘護之心實惟素蓄。屬斯諠議同恥疚",
    "T52n2103_022:0262a27": "懷。故能投刺含膠允光大義。非夫才兼內外",
    "T52n2103_022:0262a28": "照實隣幾豈能激揚清濁濟俗匡真耳。昔什",
    "T52n2103_022:0262a29": "公門下服道者三千。今此會中同聽者如市。",
    "T52n2103_022:0262b01": "貧道猥以庸陋。叨廁末筵。雖慶朝聞然慚夕",
    "T52n2103_022:0262b02": "惕。詳以造疏三德。並是貫達五乘。牆仞罕窺",
    "T52n2103_022:0262b03": "辭峯難仰。既屬商羊鼓舞。而霈澤必霑。詞雷",
    "T52n2103_022:0262b04": "迅發恐無暇掩耳。僉議。古人曰。一枝可以戢",
    "T52n2103_022:0262b05": "羽。何煩乎鄧林。黃洿足以沈鱗。豈俟於滄",
    "T52n2103_022:0262b06": "海。故不以愚懦垂逼課虛。辭弗獲免。粗陳梗",
    "T52n2103_022:0262b07": "概。雖文不足取。而義或可觀。顧己庸疎彌增",
    "T52n2103_022:0262b08": "悚恧。指述還答餘無所申。釋明濬白。",
    "T52n2103_022:0262b09": "廣弘明集卷第二十二"
}