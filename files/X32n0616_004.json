{
    "X32n0616_004:0117a22": "妙法蓮華經台宗會義卷四之一",
    "X32n0616_004:0117a24": "古吳後學蕅益　智旭　述",
    "X32n0616_004:0117b01": "△釋化城喻品竟次釋五百弟子受記品。",
    "X32n0616_004:0117b02": "五百弟子受記品第八",
    "X32n0616_004:0117b03": "此品具記千二百而但標五百者五百得記名同",
    "X32n0616_004:0117b04": "五百口陳領解故也。△因緣說周中二授下根記",
    "X32n0616_004:0117b05": "二初此品授千二百記二學無學品授二千人記",
    "X32n0616_004:0117b06": "初中二初授滿慈子二授千二百人初又二初序",
    "X32n0616_004:0117b07": "默領解二如來述記初又二初敘其得解歡喜二",
    "X32n0616_004:0117b08": "敘其默念領解。今初。",
    "X32n0616_004:0117b09": "爾時富樓那彌多羅尼子從佛聞是智慧方便隨宜",
    "X32n0616_004:0117b10": "說法又聞授諸大弟子阿耨多羅三藐三菩提記復",
    "X32n0616_004:0117b11": "聞宿世因緣之事復聞諸佛有大自在神通之力得",
    "X32n0616_004:0117b12": "未曾有心淨踊躍即從座起到於佛前頭面禮足却",
    "X32n0616_004:0117b13": "住一面瞻仰尊顏目不暫捨。",
    "X32n0616_004:0117b14": "先敘得解之由有四一者聞法譬二周開三顯一",
    "X32n0616_004:0117b15": "智慧是領二處顯實方便隨宜是領二處開權也",
    "X32n0616_004:0117b16": "二者聞授舍利弗等五人記諸大弟子即領開權",
    "X32n0616_004:0117b17": "授菩提記即領顯實也三者復聞宿世因緣先教",
    "X32n0616_004:0117b18": "無上道今還說法華是顯實常與師俱生漸教以",
    "X32n0616_004:0117b19": "佛道是開權也四者復聞大自在神通力觀彼久",
    "X32n0616_004:0117b20": "遠猶若今日權立化城如彼導師亦各具權實二",
    "X32n0616_004:0117b21": "義也次敘內解歡喜得未曾有者從昔未聞開顯",
    "X32n0616_004:0117b22": "而今始得聞也心淨者除涅槃愛破無明惑也踊",
    "X32n0616_004:0117b23": "躍者開佛知見大樂歡喜也後敘外形恭敬如文",
    "X32n0616_004:0117b24": "若約本迹則是慶諸實行耳觀心如前說。△二敘",
    "X32n0616_004:0117c01": "其默念領解。",
    "X32n0616_004:0117c02": "而作是念世尊甚奇特所為希有隨順世間若干種",
    "X32n0616_004:0117c03": "性以方便知見而為說法拔出眾生處處貪著我等",
    "X32n0616_004:0117c04": "於佛功德言不能宣唯佛世尊能知我等深心本願。",
    "X32n0616_004:0117c05": "文有二意初明默念領解次唯佛世尊下明默求",
    "X32n0616_004:0117c06": "發迹請記問前二周得悟皆發言領解此何默念",
    "X32n0616_004:0117c07": "答前為下根未悟事須彰言勸動今下根已悟無",
    "X32n0616_004:0117c08": "所勸動故默念也(世界)又上來但領解不求發迹言",
    "X32n0616_004:0117c09": "明不嫌今亦解亦發亦解故念避物譏嫌故默默",
    "X32n0616_004:0117c10": "念允宜也(對治)又默念領解是大領解如淨名默然",
    "X32n0616_004:0117c11": "是真入不二法門也(為人)又權實不可思議非言非",
    "X32n0616_004:0117c12": "念而言而念非言而言故前來口陳領解非念而",
    "X32n0616_004:0117c13": "念故今則默念領解也(第一義)問前來何意不求發",
    "X32n0616_004:0117c14": "迹答為下根未悟故今下根已解權化事足若下",
    "X32n0616_004:0117c15": "根發迹則知中上亦權若約上中先發則于下根",
    "X32n0616_004:0117c16": "不便也世尊甚奇特所為希有領實智也隨順世",
    "X32n0616_004:0117c17": "間若干種性而為說法領權智也此領方便中開",
    "X32n0616_004:0117c18": "顯意也拔出眾生處處貪著領火宅中開顯意也",
    "X32n0616_004:0117c19": "我等於佛功德言不能宣領藥草中如來復有無",
    "X32n0616_004:0117c20": "量功德等也求發迹中言我等者通念請發諸人",
    "X32n0616_004:0117c21": "迹也深心者三世助佛宣化之本懷也本願者本",
    "X32n0616_004:0117c22": "求無上大菩提也從深心故須發迹從本願故須",
    "X32n0616_004:0117c23": "授記初敘默領解竟。△二如來述記二初長文二",
    "X32n0616_004:0117c24": "偈頌初中二初述本迹二與授記初又三初就釋",
    "X32n0616_004:0118a01": "迦世行因發迹二約過去世顯其本行三約三世",
    "X32n0616_004:0118a02": "佛所修因。今初。",
    "X32n0616_004:0118a03": "爾時佛告諸比丘汝等見是富樓那彌多羅尼子不",
    "X32n0616_004:0118a04": "我常稱其於說法人中最為第一亦常歎其種種功",
    "X32n0616_004:0118a05": "德精勤護持助宣我法能於四眾示教利喜具足解",
    "X32n0616_004:0118a06": "釋佛之正法而大饒益同梵行者自捨如來無能盡",
    "X32n0616_004:0118a07": "其言論之辯。",
    "X32n0616_004:0118a08": "標言汝等見不者有二意一見其迹為小不二見",
    "X32n0616_004:0118a09": "其本功德不眾人但見迹為聲聞而不能知本是",
    "X32n0616_004:0118a10": "菩薩故云見不也我常稱其下是標其迹迹於說",
    "X32n0616_004:0118a11": "法人中最為第一若非法身妙本無以垂於第一",
    "X32n0616_004:0118a12": "勝迹此舉迹以顯本也亦常歎其下是標其本本",
    "X32n0616_004:0118a13": "地福慧萬行莊嚴故云種種本地既有種種功德",
    "X32n0616_004:0118a14": "何但迹為一乘此舉本以明迹也精勤護持下是",
    "X32n0616_004:0118a15": "釋本迹助宣我法即是迹中助宣半滿之法也迹",
    "X32n0616_004:0118a16": "在三藏悟四真諦是護持助宣酪法迹在方等示",
    "X32n0616_004:0118a17": "受彈訶是護持助宣生酥法迹領般若轉教菩薩",
    "X32n0616_004:0118a18": "是護持助宣熟酥法迹在法華三周得悟是護持",
    "X32n0616_004:0118a19": "助宣醍醐法具足權實功德而迹起五味助佛調",
    "X32n0616_004:0118a20": "熟實行眾生故云亦常歎其種種功德也能于四",
    "X32n0616_004:0118a21": "眾示教利喜是述其迹中助宣半字法門具足解",
    "X32n0616_004:0118a22": "釋佛之正法是述其迹中助宣滿字法門而大饒",
    "X32n0616_004:0118a23": "益同梵行者是助佛饒益半滿弟子自捨如來者",
    "X32n0616_004:0118a24": "謂降妙覺已下皆無能知此即述其本地功德也。",
    "X32n0616_004:0118b01": "△二約過去世顯其本行。",
    "X32n0616_004:0118b02": "汝等勿謂富樓那但能護持助宣我法亦於過去九",
    "X32n0616_004:0118b03": "十億諸佛所護持助宣佛之正法於彼說法人中亦",
    "X32n0616_004:0118b04": "最第一又於諸佛所說空法明了通達得四無礙智",
    "X32n0616_004:0118b05": "常能審諦清淨說法無有疑惑具足菩薩神通之力",
    "X32n0616_004:0118b06": "隨其壽命常修梵行彼佛世人咸皆謂之實是聲聞",
    "X32n0616_004:0118b07": "而富樓那以斯方便饒益無量百千眾生又化無量",
    "X32n0616_004:0118b08": "阿僧祇人令立阿耨多羅三藐三菩提為淨佛土故",
    "X32n0616_004:0118b09": "常作佛事教化眾生。",
    "X32n0616_004:0118b10": "顯本有二一遠本二近本遠本冥邈為信良難故",
    "X32n0616_004:0118b11": "略而不述但舉九十億近本有宿命智能知近本",
    "X32n0616_004:0118b12": "故舉近以證遠就九十億文具明助佛宣揚權實",
    "X32n0616_004:0118b13": "之教調伏眾生護持助宣佛之正法即總明權實",
    "X32n0616_004:0118b14": "皆正法也又於空法明了等即別明助宣為實施",
    "X32n0616_004:0118b15": "權了知析空即空第一義空建立差別用擬阿含",
    "X32n0616_004:0118b16": "方等般若三味也彼佛世人咸皆謂之實是聲聞",
    "X32n0616_004:0118b17": "者于時既未發迹但謂三藏實證方等被訶般若",
    "X32n0616_004:0118b18": "被加令說不知是大菩薩也又化無量令立菩提",
    "X32n0616_004:0118b19": "即別明助宣開權顯實同今法華醍醐味也然于",
    "X32n0616_004:0118b20": "過去佛所豈不亦助單半單滿等法但由今佛出",
    "X32n0616_004:0118b21": "五濁世宜引施開廢會等化是故皆從同類以說",
    "X32n0616_004:0118b22": "例如光照東方文殊敘古豈無餘途引同類耳又",
    "X32n0616_004:0118b23": "單半單滿為化不難施開廢會方盡如來應病與",
    "X32n0616_004:0118b24": "藥之妙。△三約三世佛所修因。",
    "X32n0616_004:0118c01": "諸比丘富樓那亦於七佛說法人中而得第一今於",
    "X32n0616_004:0118c02": "我所說法人中亦為第一於賢劫中當來諸佛說法",
    "X32n0616_004:0118c03": "人中亦復第一而皆護持助宣佛法亦於未來護持",
    "X32n0616_004:0118c04": "助宣無量無邊諸佛之法教化饒益無量眾生令立",
    "X32n0616_004:0118c05": "阿耨多羅三藐三菩提為淨佛土故常勤精進教化",
    "X32n0616_004:0118c06": "眾生。",
    "X32n0616_004:0118c07": "亦例前助宣半滿五味利益大小也初述本迹竟。",
    "X32n0616_004:0118c08": "△二與授記五初明因圓果滿二明國土廣淨三",
    "X32n0616_004:0118c09": "明劫國名字四明佛壽法住五明滅後供養舍利。",
    "X32n0616_004:0118c10": "今初。",
    "X32n0616_004:0118c11": "漸漸具足菩薩之道過無量阿僧祇劫當於此土得",
    "X32n0616_004:0118c12": "阿耨多羅三藐三菩提號曰法明如來應供正徧知",
    "X32n0616_004:0118c13": "明行足善逝世間解無上士調御丈夫天人師佛世",
    "X32n0616_004:0118c14": "尊。",
    "X32n0616_004:0118c15": "初一句牒前明因圓過無量下明果滿也。△二明",
    "X32n0616_004:0118c16": "國土廣淨又五初明國大嚴淨二明純是善道三",
    "X32n0616_004:0118c17": "明人天福慧具足四明菩薩聲聞眾數甚多五總",
    "X32n0616_004:0118c18": "結莊嚴。今初。",
    "X32n0616_004:0118c19": "其佛以恒河沙等三千大千世界為一佛土七寶為",
    "X32n0616_004:0118c20": "地地平如掌無有山陵谿澗溝壑七寶臺觀充滿其",
    "X32n0616_004:0118c21": "中諸天宮殿近處虗空人天交接兩得相見。",
    "X32n0616_004:0118c22": "地平如掌者或云海底有石名掌此石無有一微",
    "X32n0616_004:0118c23": "塵許不平或云賢劫經正明如佛手掌非引人掌",
    "X32n0616_004:0118c24": "也。△二明純是善道。",
    "X32n0616_004:0119a01": "無諸惡道亦無女人一切眾生皆以化生無有淫欲。",
    "X32n0616_004:0119a02": "有女人而無惡道如阿閦佛國雖有女人而無女",
    "X32n0616_004:0119a03": "事也今惡道女人俱無則如阿彌陀國清淨最為",
    "X32n0616_004:0119a04": "第一。△三明人天福慧具足。",
    "X32n0616_004:0119a05": "得大神通身出光明飛行自在志念堅固精進智慧",
    "X32n0616_004:0119a06": "普皆金色三十二相而自莊嚴其國眾生常以二食",
    "X32n0616_004:0119a07": "一者法喜食二者禪悅食。",
    "X32n0616_004:0119a08": "聞法歡喜以資慧命名法喜食入禪適悅以持法",
    "X32n0616_004:0119a09": "身名禪悅食不須分段飲食也。△四明菩薩聲聞",
    "X32n0616_004:0119a10": "眾數甚多。",
    "X32n0616_004:0119a11": "有無量阿僧祇千萬億那由他諸菩薩眾得大神通",
    "X32n0616_004:0119a12": "四無礙智善能教化眾生之類其聲聞眾算數校計",
    "X32n0616_004:0119a13": "所不能知皆得具足六通三明及八解脫。",
    "X32n0616_004:0119a14": "△五總結莊嚴。",
    "X32n0616_004:0119a15": "其佛國土有如是等無量功德莊嚴成就。",
    "X32n0616_004:0119a16": "二明國土廣淨竟。△三明劫國名字。",
    "X32n0616_004:0119a17": "劫名寶明國名善淨。",
    "X32n0616_004:0119a18": "△四明佛壽法住。",
    "X32n0616_004:0119a19": "其佛壽命無量阿僧祇劫法住甚久。",
    "X32n0616_004:0119a20": "△五明滅後供養舍利。",
    "X32n0616_004:0119a21": "佛滅度後起七寶塔徧滿其國。",
    "X32n0616_004:0119a22": "二如來述記中長文竟。△二偈頌二初頌發迹二",
    "X32n0616_004:0119a23": "頌授記初中二初總發諸聲聞迹二頌發富樓那",
    "X32n0616_004:0119a24": "迹。今初。",
    "X32n0616_004:0119b01": "爾時世尊欲重宣此義而說偈言。",
    "X32n0616_004:0119b02": "諸比丘諦聽佛子所行道善學方便故不可得思議",
    "X32n0616_004:0119b03": "知眾樂小法而畏於大智是故諸菩薩作聲聞緣覺",
    "X32n0616_004:0119b04": "以無數方便化諸眾生類自說是聲聞去佛道甚遠",
    "X32n0616_004:0119b05": "度脫無量眾皆悉得成就雖小欲懈怠漸當令作佛",
    "X32n0616_004:0119b06": "內秘菩薩行外現是聲聞少欲厭生死實自淨佛土",
    "X32n0616_004:0119b07": "示眾有三毒又現邪見相我弟子如是方便度眾生",
    "X32n0616_004:0119b08": "若我具足說種種化現事眾生聞是者心則懷疑惑。",
    "X32n0616_004:0119b09": "小欲謂志樂小乘懈怠謂不求大乘也示眾有三",
    "X32n0616_004:0119b10": "毒等者非但示為聲聞亦作三毒凡夫及邪見外",
    "X32n0616_004:0119b11": "道也又如身子示瞋難陀示貪調達示癡等。△二",
    "X32n0616_004:0119b12": "頌發富樓那迹。",
    "X32n0616_004:0119b13": "今此富樓那於昔千億佛勤修所行道宣護諸佛法",
    "X32n0616_004:0119b14": "為求無上慧而於諸佛所現居弟子上多聞有智慧",
    "X32n0616_004:0119b15": "所說無所畏能令眾歡喜未曾有疲倦而以助佛事",
    "X32n0616_004:0119b16": "已度大神通具四無礙智知諸根利鈍常說清淨法",
    "X32n0616_004:0119b17": "演暢如是義教諸千億眾令住大乘法而自淨佛土",
    "X32n0616_004:0119b18": "未來亦供養無量無數佛護助宣正法亦自淨佛土",
    "X32n0616_004:0119b19": "常以諸方便說法無所畏度不可計眾成就一切智。",
    "X32n0616_004:0119b20": "先五偈頌約過去顯本後二偈頌約未來佛所行",
    "X32n0616_004:0119b21": "因略不頌現佛及七佛也初頌發迹竟。△二頌授",
    "X32n0616_004:0119b22": "記三初頌因圓果滿二超頌國劫名字三頌國土",
    "X32n0616_004:0119b23": "廣淨略不頌佛壽法住及滅後起塔也。今初。",
    "X32n0616_004:0119b24": "供養諸如來護持法寶藏其後得成佛號名曰法明。",
    "X32n0616_004:0119c01": "△二超頌國劫名字。",
    "X32n0616_004:0119c02": "其國名善淨七寶所合成劫名為寶明。",
    "X32n0616_004:0119c03": "△三頌國土廣淨。",
    "X32n0616_004:0119c04": "菩薩眾甚多其數無量億皆度大神通威德力具足",
    "X32n0616_004:0119c05": "充滿其國土聲聞亦無數三明八解脫得四無礙智",
    "X32n0616_004:0119c06": "以是等為僧其國諸眾生淫欲皆已斷純一變化生",
    "X32n0616_004:0119c07": "具相莊嚴身法喜禪悅食更無餘食想無有諸女人",
    "X32n0616_004:0119c08": "亦無諸惡道富樓那比丘功德悉成滿當得斯淨土",
    "X32n0616_004:0119c09": "賢聖眾甚多如是無量事我今但略說。",
    "X32n0616_004:0119c10": "初授滿慈子記竟。△二授千二百人記三初念請",
    "X32n0616_004:0119c11": "二與記三領解。今初。",
    "X32n0616_004:0119c12": "爾時千二百阿羅漢心自在者作是念我等歡喜得",
    "X32n0616_004:0119c13": "未曾有若世尊各見授記如餘大弟子者不亦快乎。",
    "X32n0616_004:0119c14": "△二與記二初長文二偈頌初中三初總記千二",
    "X32n0616_004:0119c15": "百二別記憍陳如三別記五百。今初。",
    "X32n0616_004:0119c16": "佛知此等心之所念告摩訶迦葉是千二百阿羅漢",
    "X32n0616_004:0119c17": "我今當現前次第與授阿耨多羅三藐三菩提記。",
    "X32n0616_004:0119c18": "△二別記憍陳如。",
    "X32n0616_004:0119c19": "於此眾中我大弟子憍陳如比丘當供養六萬二千",
    "X32n0616_004:0119c20": "億佛然後得成為佛號曰普明如來應供正徧知明",
    "X32n0616_004:0119c21": "行足善逝世間解無上士調御丈夫天人師佛世尊。",
    "X32n0616_004:0119c22": "陳如最初得度為僧上座故別授記。△三別記五",
    "X32n0616_004:0119c23": "百。",
    "X32n0616_004:0119c24": "其五百阿羅漢優樓頻螺迦葉伽耶迦葉那提迦葉",
    "X32n0616_004:0120a01": "迦留陀夷優陀夷阿[少/兔]樓陀離婆多劫賓那薄拘羅",
    "X32n0616_004:0120a02": "周陀莎伽陀等皆當得阿耨多羅三藐三菩提盡同",
    "X32n0616_004:0120a03": "一號名曰普明。",
    "X32n0616_004:0120a04": "迦留陀夷此云黑光佛成道後父王遣令請佛佛",
    "X32n0616_004:0120a05": "命出家者也據寶積經則善來得道以神通力轉",
    "X32n0616_004:0120a06": "化父王據阿含毗尼則是六羣比丘之一雖出家",
    "X32n0616_004:0120a07": "後仍犯多過年七十餘方得調伏證阿羅漢勸化",
    "X32n0616_004:0120a08": "第一所化夫婦俱見諦者足一千家故知大小兩",
    "X32n0616_004:0120a09": "機所見各別如此何但佛之身密不可思議即諸",
    "X32n0616_004:0120a10": "大弟子身密亦皆不可思議也優陀夷亦云優波",
    "X32n0616_004:0120a11": "離亦云鄔波離梵音輕重耳持律第一周陀此云",
    "X32n0616_004:0120a12": "大路證阿羅漢能持三藏作大法師即是兄名莎",
    "X32n0616_004:0120a13": "伽陀此云小路亦云繼道即是弟名其兄授以一",
    "X32n0616_004:0120a14": "句伽陀一百日中不能成誦兄逐出房佛親授以",
    "X32n0616_004:0120a15": "我拂塵我除垢六字猶復得前遺後得後遺前教",
    "X32n0616_004:0120a16": "以調息方證聖果具大神力降毒火龍此四尊者",
    "X32n0616_004:0120a17": "前列眾中未有名字故今釋出又列眾中有憍梵",
    "X32n0616_004:0120a18": "波提畢陵伽婆蹉摩訶拘絺羅難陀孫陀羅難陀",
    "X32n0616_004:0120a19": "凡五人不見別授或是梵文未來或總攝在五百",
    "X32n0616_004:0120a20": "人及千二百人中長文竟。△二偈頌二初頌記陳",
    "X32n0616_004:0120a21": "如及五百二頌總授一切聲聞記。今初。",
    "X32n0616_004:0120a22": "爾時世尊欲重宣此義而說偈言。",
    "X32n0616_004:0120a23": "憍陳如比丘當見無量佛過阿僧祇劫乃成等正覺",
    "X32n0616_004:0120a24": "常放大光明具足諸神通名聞徧十方一切之所敬",
    "X32n0616_004:0120b01": "常說無上道故號為普明其國土清淨菩薩皆勇猛",
    "X32n0616_004:0120b02": "咸升妙樓閣遊諸十方國以無上供具奉獻於諸佛",
    "X32n0616_004:0120b03": "作是供養已心懷大歡喜須臾還本國有如是神力",
    "X32n0616_004:0120b04": "佛壽六萬劫正法住倍壽像法復倍是法滅天人憂",
    "X32n0616_004:0120b05": "其五百比丘次第當作佛同號曰普明轉次而授記",
    "X32n0616_004:0120b06": "我滅度之後某甲當作佛其所化世間亦如我今日",
    "X32n0616_004:0120b07": "國土之嚴淨及諸神通力菩薩聲聞眾正法及像法",
    "X32n0616_004:0120b08": "壽命劫多少皆如上所說。",
    "X32n0616_004:0120b09": "長文略偈頌廣先頌授陳如中初二句明行因次",
    "X32n0616_004:0120b10": "二偈明得果次二偈半明國淨次一句明佛壽次",
    "X32n0616_004:0120b11": "二句明正像次法滅天人憂句結上起下次三偈",
    "X32n0616_004:0120b12": "半頌授五百記也。△二頌總授一切聲聞記。",
    "X32n0616_004:0120b13": "迦葉汝已知五百自在者餘諸聲聞眾亦當復如是",
    "X32n0616_004:0120b14": "其不在此會汝當為宣說。",
    "X32n0616_004:0120b15": "餘諸聲聞指千二百人中已授五百餘七百人并",
    "X32n0616_004:0120b16": "總指一切聲聞也其不在此會者無論在與不在",
    "X32n0616_004:0120b17": "得記是同也授千二百記中二與記竟。△三領解",
    "X32n0616_004:0120b18": "二初長文二偈頌初中二初經家敘喜二自陳領",
    "X32n0616_004:0120b19": "解。今初。",
    "X32n0616_004:0120b20": "爾時五百阿羅漢於佛前得受記已歡喜踊躍即從",
    "X32n0616_004:0120b21": "座起到於佛前頭面禮足悔過自責。",
    "X32n0616_004:0120b22": "歡喜踊躍是慶今得解悔過自責是愧昔不解也。",
    "X32n0616_004:0120b23": "△二自陳領解二初法說二譬說。今初。",
    "X32n0616_004:0120b24": "世尊我等常作是念自謂已得究竟滅度今乃知之",
    "X32n0616_004:0120c01": "如無智者所以者何我等應得如來智慧而便自以",
    "X32n0616_004:0120c02": "小智為足。",
    "X32n0616_004:0120c03": "自謂已得究竟滅度是悔責昔迷今乃知之如無",
    "X32n0616_004:0120c04": "智者是慶今始悟方知從前小智竟同無智亦自",
    "X32n0616_004:0120c05": "責根鈍不能早悟也所以者何下釋成無智之意",
    "X32n0616_004:0120c06": "今日乃知應得如來大智而向日便以小智為足",
    "X32n0616_004:0120c07": "封小失大豈非竟同無智乎。△二譬說二初立譬",
    "X32n0616_004:0120c08": "二法合初中二初醉酒譬譬自謂滅度小智為足",
    "X32n0616_004:0120c09": "二親友覺悟譬譬今乃知之應得如來智慧初又",
    "X32n0616_004:0120c10": "二初繫珠譬領上王子結緣二醉臥不覺譬領上",
    "X32n0616_004:0120c11": "中間退大二起已遊行譬領上接之以小。今初。",
    "X32n0616_004:0120c12": "世尊譬如有人至親友家醉酒而臥是時親友官事",
    "X32n0616_004:0120c13": "當行以無價寶珠繫其衣裏與之而去。",
    "X32n0616_004:0120c14": "有人即五百自譬也親友譬昔日第十六王子也",
    "X32n0616_004:0120c15": "家譬大乘教為家也醉酒而臥譬無明從未醒也",
    "X32n0616_004:0120c16": "醉有二義一重醉都不覺知譬一句一偈結緣未",
    "X32n0616_004:0120c17": "曾登品二輕醉微覺尋忘亦名不覺譬薄有聞慧",
    "X32n0616_004:0120c18": "在五品初未入似位也官事當行譬王子餘處機",
    "X32n0616_004:0120c19": "興逗緣往應也弘法化他非是私務故云官事無",
    "X32n0616_004:0120c20": "價寶珠譬一乘實相真如智寶也繫其衣裏者衣",
    "X32n0616_004:0120c21": "譬彼時慚愧忍辱及信樂心由聞法時微生信樂",
    "X32n0616_004:0120c22": "得成了因智願種子也。△二醉臥不覺譬。",
    "X32n0616_004:0120c23": "其人醉臥都不覺知。",
    "X32n0616_004:0120c24": "此譬無明心重尋復不憶領中間懈退不受大法。",
    "X32n0616_004:0121a01": "△三起已遊行譬。",
    "X32n0616_004:0121a02": "起已遊行到於他國為衣食故勤力求索甚大艱難",
    "X32n0616_004:0121a03": "若少有所得便以為足。",
    "X32n0616_004:0121a04": "起已遊行譬善根欲發厭苦求樂也到於他國譬",
    "X32n0616_004:0121a05": "無明覆解不知還向大乘本國也衣食譬正助二",
    "X32n0616_004:0121a06": "道也求索艱難譬未入正法時空無證獲也得少",
    "X32n0616_004:0121a07": "為足譬秉權教修行得小乘果正領中間以小接",
    "X32n0616_004:0121a08": "也初醉酒譬竟。△二親友覺悟譬領上以是本因",
    "X32n0616_004:0121a09": "緣今說法華經等賜諸子白牛大車也文亦為三",
    "X32n0616_004:0121a10": "初訶責二示珠三勸貿。今初。",
    "X32n0616_004:0121a11": "於後親友會遇見之而作是言咄哉丈夫何為衣食",
    "X32n0616_004:0121a12": "乃至如是。",
    "X32n0616_004:0121a13": "會遇見之譬大乘機發也咄哉訶責譬動執生疑",
    "X32n0616_004:0121a14": "也三周中皆有此意法說中云我令脫苦縛等譬",
    "X32n0616_004:0121a15": "說中云我先不言皆為三菩提耶因緣中云宿世",
    "X32n0616_004:0121a16": "因緣我今當說皆訶責之辭也。△二示珠。",
    "X32n0616_004:0121a17": "我昔欲令汝得安樂五欲自恣於某年日月以無價",
    "X32n0616_004:0121a18": "寶珠繫汝衣裏今故現在而汝不知勤苦憂惱以求",
    "X32n0616_004:0121a19": "自活甚為癡也。",
    "X32n0616_004:0121a20": "安樂譬無上大涅槃也五欲自恣譬大乘稱性真",
    "X32n0616_004:0121a21": "實受用如所云實報勝妙五塵能令迦葉起舞者",
    "X32n0616_004:0121a22": "是也某年日月譬大通佛覆講法華時也今故現",
    "X32n0616_004:0121a23": "在譬正顯實法說中廣明五佛譬說中等賜大車",
    "X32n0616_004:0121a24": "因緣中還為說大皆示珠之義也。△三勸貿。",
    "X32n0616_004:0121b01": "汝今可以此寶貿易所須常可如意無所乏短。",
    "X32n0616_004:0121b02": "珠雖價直無量仍須貿易方有濟用譬了因內解",
    "X32n0616_004:0121b03": "雖復究竟必以種易現以昔一解一切解而貿一",
    "X32n0616_004:0121b04": "行一切行珠體不竭貿亦無窮故須更聽更修方",
    "X32n0616_004:0121b05": "顯寶之功用如華嚴中得摩尼珠十種瑩治方能",
    "X32n0616_004:0121b06": "雨寶解行相稱方堪佛記從是以後則具有寂滅",
    "X32n0616_004:0121b07": "忍衣首楞嚴食自行化他無量眾寶無功用位彼",
    "X32n0616_004:0121b08": "此不窮故云常可如意無所乏短也法說中身子",
    "X32n0616_004:0121b09": "得記譬說中四人得記因緣中千二二千得記皆",
    "X32n0616_004:0121b10": "即勸貿之義初立譬竟。△二法合二初合醉酒二",
    "X32n0616_004:0121b11": "合覺悟初中三初合繫珠二合醉臥不知三合起",
    "X32n0616_004:0121b12": "已遊行得少為足。今初。",
    "X32n0616_004:0121b13": "佛亦如是為菩薩時教化我等令發一切智心。",
    "X32n0616_004:0121b14": "△二合醉臥不知。",
    "X32n0616_004:0121b15": "而尋廢忘不知不覺。",
    "X32n0616_004:0121b16": "△三合起已遊行得少為足。",
    "X32n0616_004:0121b17": "既得阿羅漢道自謂滅度資生艱難得少為足。",
    "X32n0616_004:0121b18": "由三界內資生艱難故於小果自謂為足也然無",
    "X32n0616_004:0121b19": "大乘功德法財則亦仍是資生艱難初合醉酒譬",
    "X32n0616_004:0121b20": "竟。△二合親友覺悟譬三初合訶責二合示珠三",
    "X32n0616_004:0121b21": "合勸貿。今初。",
    "X32n0616_004:0121b22": "一切智願猶在不失今者世尊覺悟我等作如是言",
    "X32n0616_004:0121b23": "諸比丘汝等所得非究竟滅。",
    "X32n0616_004:0121b24": "△二合示珠。",
    "X32n0616_004:0121c01": "我久令汝等種佛善根以方便故示涅槃相而汝謂",
    "X32n0616_004:0121c02": "為實得滅度。",
    "X32n0616_004:0121c03": "△三合勸貿。",
    "X32n0616_004:0121c04": "世尊我今乃知實是菩薩得受阿耨多羅三藐三菩",
    "X32n0616_004:0121c05": "提記以是因緣甚大歡喜得未曾有。",
    "X32n0616_004:0121c06": "三領解中初長文竟。△二偈頌二初頌內心得解",
    "X32n0616_004:0121c07": "二頌自陳領解。今初。",
    "X32n0616_004:0121c08": "爾時阿若憍陳如等欲重宣此義而說偈言。",
    "X32n0616_004:0121c09": "我等聞無上安隱授記聲歡喜未曾有禮無量智佛",
    "X32n0616_004:0121c10": "今於世尊前自悔諸過咎。",
    "X32n0616_004:0121c11": "初一偈頌歡喜得解次半偈頌悔過自責也。△二",
    "X32n0616_004:0121c12": "頌自陳領解二初頌法說二頌譬說。今初。",
    "X32n0616_004:0121c13": "於無量佛寶得少涅槃分如無智愚人便自以為足。",
    "X32n0616_004:0121c14": "△二頌譬說二初頌立譬二頌法合初中二初頌",
    "X32n0616_004:0121c15": "醉酒譬二頌親友覺悟譬。今初。",
    "X32n0616_004:0121c16": "譬如貧窮人往至親友家其家甚大富具設諸肴膳",
    "X32n0616_004:0121c17": "以無價寶珠繫著內衣裏默與而捨去時臥不覺知",
    "X32n0616_004:0121c18": "是人既已起遊行詣他國求衣食自濟資生甚艱難",
    "X32n0616_004:0121c19": "得少便為足更不願好者不覺內衣裏有無價寶珠。",
    "X32n0616_004:0121c20": "初七句頌繫珠譬第八一句頌醉臥不覺譬後二",
    "X32n0616_004:0121c21": "偈頌起已遊行譬也凡夫未有修德名貧窮人諸",
    "X32n0616_004:0121c22": "佛菩薩與諸眾生同一心性名為親友具足權實",
    "X32n0616_004:0121c23": "種種功德名為大富諸方便教名為肴膳一乘圓",
    "X32n0616_004:0121c24": "頓教理名為寶珠慚愧忍辱名為外衣信樂之心",
    "X32n0616_004:0122a01": "名為內衣初結緣時具足二衣退大墮惡則無外",
    "X32n0616_004:0122a02": "衣若約現無信樂乃似內衣亦無而種子仍在但",
    "X32n0616_004:0122a03": "是衣弊非全無也餘如文。△二頌親友覺悟譬。",
    "X32n0616_004:0122a04": "與珠之親友後見此貧人苦切責之己示以所繫珠",
    "X32n0616_004:0122a05": "貧人見此珠其心大歡喜富有諸財物五欲而自恣。",
    "X32n0616_004:0122a06": "初頌立譬竟。△二頌法合二初頌合醉酒二頌合",
    "X32n0616_004:0122a07": "覺悟。今初。",
    "X32n0616_004:0122a08": "我等亦如是世尊於長夜常愍見教化令種無上願",
    "X32n0616_004:0122a09": "我等無智故不覺亦不知得少涅槃分自足不求餘。",
    "X32n0616_004:0122a10": "初一偈頌合繫珠次半偈頌合醉臥不知後半偈",
    "X32n0616_004:0122a11": "頌合起已遊行得少為足也。△二頌合覺悟。",
    "X32n0616_004:0122a12": "今佛覺悟我言非實滅度得佛無上慧爾乃為真滅",
    "X32n0616_004:0122a13": "我今從佛聞授記莊嚴事及轉次授決身心徧歡喜。",
    "X32n0616_004:0122a14": "初半偈頌合訶責次半偈頌合示珠後一偈頌合",
    "X32n0616_004:0122a15": "勸貿初授千二百記竟。",
    "X32n0616_004:0122a16": "△釋五百弟子受記品竟次釋授學無學人記品。",
    "X32n0616_004:0122a17": "授學無學人記品第九",
    "X32n0616_004:0122a18": "研真斷惑慕求勝見名之為學即三果四向真無",
    "X32n0616_004:0122a19": "漏慧也真窮惑盡勝見已極無所復學名為無學",
    "X32n0616_004:0122a20": "即阿羅漢果也(學無學別即世界研真即為人斷惑即對治真窮惑盡即第一義)",
    "X32n0616_004:0122a21": "約教者析法研真名學惑盡真窮名無學三藏意",
    "X32n0616_004:0122a22": "也體法研真名學無真無惑名無學通意也自淺",
    "X32n0616_004:0122a23": "之深名學通別惑盡權實理窮名無學別意也研",
    "X32n0616_004:0122a24": "如來藏有學無學法性實相非學非無學而學而",
    "X32n0616_004:0122b01": "無學圓意也是二千人或是學或是無學同是一",
    "X32n0616_004:0122b02": "流一時受記同一名號故別為一品也本迹者阿",
    "X32n0616_004:0122b03": "難迹為學人羅睺羅迹為無學而本地不可思議",
    "X32n0616_004:0122b04": "以例餘二千人亦應各有本迹觀心者名字乃至",
    "X32n0616_004:0122b05": "分證四位名為學究竟一位名無學理即一位非",
    "X32n0616_004:0122b06": "學非無學又六即通皆非學非無學分證已去而",
    "X32n0616_004:0122b07": "學而無學又可理即學無學乃至究竟學無學。△",
    "X32n0616_004:0122b08": "授下根記中二授二千人記二初請記二授記初",
    "X32n0616_004:0122b09": "中二初二人請次二千人請初又二初默念請二",
    "X32n0616_004:0122b10": "發言請。今初。",
    "X32n0616_004:0122b11": "爾時阿難羅睺羅而作是念我等每自思惟設得授",
    "X32n0616_004:0122b12": "記不亦快乎。",
    "X32n0616_004:0122b13": "△二發言請又二初引例二引望。今初。",
    "X32n0616_004:0122b14": "即從座起到於佛前頭面禮足俱白佛言世尊我等",
    "X32n0616_004:0122b15": "於此亦應有分唯有如來我等所歸。",
    "X32n0616_004:0122b16": "△二引望。",
    "X32n0616_004:0122b17": "又我等為一切世間天人阿修羅所見知識阿難常",
    "X32n0616_004:0122b18": "為侍者護持法藏羅睺羅是佛之子若佛見授阿耨",
    "X32n0616_004:0122b19": "多羅三藐三菩提記者我願既滿眾望亦足。",
    "X32n0616_004:0122b20": "准前列眾二人皆在多知識中今與學無學二千",
    "X32n0616_004:0122b21": "人同受記者為引實故四悉檀故初二人請竟。△",
    "X32n0616_004:0122b22": "次二千人請。",
    "X32n0616_004:0122b23": "爾時學無學聲聞弟子二千人皆從座起偏袒右肩",
    "X32n0616_004:0122b24": "到於佛前一心合掌瞻仰世尊如阿難羅睺羅所願",
    "X32n0616_004:0122c01": "住立一面。",
    "X32n0616_004:0122c02": "但有引例一意而無引望故但默念請不發言也",
    "X32n0616_004:0122c03": "初請記竟。△二授記二初記二人次記二千人初",
    "X32n0616_004:0122c04": "中二初記阿難二記羅睺羅初又五初長文二重",
    "X32n0616_004:0122c05": "頌三新發意者生疑四如來釋疑五阿難述歎。",
    "X32n0616_004:0122c06": "今初。",
    "X32n0616_004:0122c07": "爾時佛告阿難汝於來世當得作佛號山海慧自在",
    "X32n0616_004:0122c08": "通王如來應供正徧知明行足善逝世間解無上士",
    "X32n0616_004:0122c09": "調御丈夫天人師佛世尊(初明得果)當供養六十二億諸",
    "X32n0616_004:0122c10": "佛護持法藏然後得阿耨多羅三藐三菩提(二明行因)教",
    "X32n0616_004:0122c11": "化二十千萬億恒河沙諸菩薩等令成阿耨多羅三",
    "X32n0616_004:0122c12": "藐三菩提(三明說法度人)國名常立勝幡其土清淨瑠璃為",
    "X32n0616_004:0122c13": "地劫名妙音徧滿(四明國劫名字)其佛壽命無量千萬億阿",
    "X32n0616_004:0122c14": "僧祇劫若人於千萬億無量阿僧祇劫中算數校計",
    "X32n0616_004:0122c15": "不能得知(五明佛壽)正法住世倍於壽命像法住世復倍",
    "X32n0616_004:0122c16": "正法(六明法住)阿難是山海慧自在通王佛為十方無量",
    "X32n0616_004:0122c17": "千萬億恒河沙等諸佛如來所共讚歎稱其功德(七明",
    "X32n0616_004:0122c18": "諸佛稱讚)。△二重頌。",
    "X32n0616_004:0122c19": "爾時世尊欲重宣此義而說偈言。",
    "X32n0616_004:0122c20": "我今僧中說阿難持法者當供養諸佛然後成正覺",
    "X32n0616_004:0122c21": "號曰山海慧自在通王佛其國土清淨名常立勝幡",
    "X32n0616_004:0122c22": "教化諸菩薩其數如恒沙佛有大威德名聞滿十方",
    "X32n0616_004:0122c23": "壽命無有量以愍眾生故正法住倍壽像法復倍是",
    "X32n0616_004:0122c24": "如恒河沙等無數諸眾生於此佛法中種佛道因緣。",
    "X32n0616_004:0123a01": "△三新發意者生疑。",
    "X32n0616_004:0123a02": "爾時會中新發意菩薩八千人咸作是念我等尚不",
    "X32n0616_004:0123a03": "聞諸大菩薩得如是記有何因緣而諸聲聞得如是",
    "X32n0616_004:0123a04": "決。",
    "X32n0616_004:0123a05": "△四如來釋疑。",
    "X32n0616_004:0123a06": "爾時世尊知諸菩薩心之所念而告之曰諸善男子",
    "X32n0616_004:0123a07": "我與阿難等於空王佛所同時發阿耨多羅三藐三",
    "X32n0616_004:0123a08": "菩提心阿難常樂多聞我常勤精進是故我已得成",
    "X32n0616_004:0123a09": "阿耨多羅三藐三菩提而阿難護持我法亦護將來",
    "X32n0616_004:0123a10": "諸佛法藏教化成就諸菩薩眾其本願如是故護斯",
    "X32n0616_004:0123a11": "記。",
    "X32n0616_004:0123a12": "△五阿難述歎。",
    "X32n0616_004:0123a13": "阿難面於佛前自聞授記及國土莊嚴所願具足心",
    "X32n0616_004:0123a14": "大歡喜得未曾有即時憶念過去無量千萬億諸佛",
    "X32n0616_004:0123a15": "法藏通達無礙如今所聞亦識本願爾時阿難而說",
    "X32n0616_004:0123a16": "偈言。",
    "X32n0616_004:0123a17": "世尊甚希有令我念過去無量諸佛法如今日所聞",
    "X32n0616_004:0123a18": "我今無復疑安住於佛道方便為侍者護持諸佛法。",
    "X32n0616_004:0123a19": "初記阿難竟。△二記羅睺羅二初長文二重頌。",
    "X32n0616_004:0123a20": "今初。",
    "X32n0616_004:0123a21": "爾時佛告羅睺羅汝於來世當得作佛號蹈七寶華",
    "X32n0616_004:0123a22": "如來應供正徧知明行足善逝世間解無上士調御",
    "X32n0616_004:0123a23": "丈夫天人師佛世尊當供養十世界微塵等數諸佛",
    "X32n0616_004:0123a24": "如來常為諸佛而作長子猶如今也是蹈七寶華佛",
    "X32n0616_004:0123b01": "國土莊嚴壽命劫數所化弟子正法像法亦如山海",
    "X32n0616_004:0123b02": "慧自在通王如來無異亦為此佛而作長子過是已",
    "X32n0616_004:0123b03": "後當得阿耨多羅三藐三菩提。",
    "X32n0616_004:0123b04": "△二重頌。",
    "X32n0616_004:0123b05": "爾時世尊欲重宣此義而說偈言。",
    "X32n0616_004:0123b06": "我為太子時羅睺為長子我今成佛道受法為法子",
    "X32n0616_004:0123b07": "於未來世中見無量億佛皆為其長子一心求佛道",
    "X32n0616_004:0123b08": "羅睺羅密行唯我能知之現為我長子以示諸眾生",
    "X32n0616_004:0123b09": "無量億千萬功德不可數安住於佛法以求無上道。",
    "X32n0616_004:0123b10": "初記二人竟。△次記二千人三初長文二重頌三",
    "X32n0616_004:0123b11": "得記歡喜。今初。",
    "X32n0616_004:0123b12": "爾時世尊見學無學二千人其意柔軟寂然清淨一",
    "X32n0616_004:0123b13": "心觀佛佛告阿難汝見是學無學二千人不唯然已",
    "X32n0616_004:0123b14": "見阿難是諸人等當供養五十世界微塵數諸佛如",
    "X32n0616_004:0123b15": "來恭敬尊重護持法藏末後同時於十方國各得成",
    "X32n0616_004:0123b16": "佛皆同一號名曰寶相如來應供正徧知明行足善",
    "X32n0616_004:0123b17": "逝世間解無上士調御丈夫天人師佛世尊壽命一",
    "X32n0616_004:0123b18": "劫國土莊嚴聲聞菩薩正法像法皆悉同等。",
    "X32n0616_004:0123b19": "△二重頌。",
    "X32n0616_004:0123b20": "爾時世尊欲重宣此義而說偈言。",
    "X32n0616_004:0123b21": "是二千聲聞今於我前住悉皆與授記未來當成佛",
    "X32n0616_004:0123b22": "所供養諸佛如上說塵數護持其法藏後當成正覺",
    "X32n0616_004:0123b23": "各於十方國悉同一名號俱時坐道場以證無上慧",
    "X32n0616_004:0123b24": "皆名為寶相國土及弟子正法與像法悉等無有異",
    "X32n0616_004:0123c01": "咸以諸神通度十方眾生名聞普周徧漸入於涅槃。",
    "X32n0616_004:0123c02": "△三得記歡喜。",
    "X32n0616_004:0123c03": "爾時學無學二千人聞佛授記歡喜踊躍而說偈言",
    "X32n0616_004:0123c04": "世尊慧燈明我聞授記音心歡喜充滿如甘露見灌。",
    "X32n0616_004:0123c05": "二迹門正說竟。",
    "X32n0616_004:0123c06": "△釋授學無學人記品竟次釋法師品。",
    "X32n0616_004:0123c07": "法師品第十",
    "X32n0616_004:0123c08": "此品明五種法師一受持二讀三誦四解說五書",
    "X32n0616_004:0123c09": "寫大論明六種法師一信力故受二念力故持三",
    "X32n0616_004:0123c10": "看文為讀四不忘為誦五宣傳為說六聖人經書",
    "X32n0616_004:0123c11": "難解須解釋今經合受持為一合解說為一足書",
    "X32n0616_004:0123c12": "寫為五若別論則四是自行解說一種是化他若",
    "X32n0616_004:0123c13": "通論則自軌五法名自行法師教他五法名化他",
    "X32n0616_004:0123c14": "法師何以言之法者軌則也師者訓匠也法雖可",
    "X32n0616_004:0123c15": "軌體不自弘通之在人五種通經皆得稱師舉法",
    "X32n0616_004:0123c16": "成其自行皆以妙法為師師於妙法自行成就故",
    "X32n0616_004:0123c17": "名法師又五種人能以妙法訓匠於他故舉法目",
    "X32n0616_004:0123c18": "師名為法師若自軌法若法匠他俱得稱法師品",
    "X32n0616_004:0123c19": "此因緣釋也(自行化他不同即世界自行成就即生善化他除惡即對治自他俱得名",
    "X32n0616_004:0123c20": "法師即第一義)約教者四教各有能詮所詮俱名為法各",
    "X32n0616_004:0123c21": "論自行化他俱得稱師今唯在圓也就圓教五種",
    "X32n0616_004:0123c22": "若作減數說者束五為四即四安樂行如後說又",
    "X32n0616_004:0123c23": "束為三即是三業受持是意業讀誦說是口業書",
    "X32n0616_004:0123c24": "寫是身業別論則口業是化他身意是自行通論",
    "X32n0616_004:0124a01": "則三業自軌即自行法師三業教詔即化他法師",
    "X32n0616_004:0124a02": "故言法師品又是三門行此五法以自熏修即福",
    "X32n0616_004:0124a03": "德門弘宣五法廣利益他即化他門自修益彼皆",
    "X32n0616_004:0124a04": "順佛教即報恩門別論則自修報恩名自行益彼",
    "X32n0616_004:0124a05": "即是化他通論則自軌軌他皆稱法師故言法師",
    "X32n0616_004:0124a06": "品又是三軌讀誦書寫是外行即如來衣受持是",
    "X32n0616_004:0124a07": "內行即如來座解說益他即如來室別論則室是",
    "X32n0616_004:0124a08": "匠他衣座自匠通論則慈悲覆物惠利歸己名之",
    "X32n0616_004:0124a09": "如室遮彼惡障己醜名之為衣安心於空方能安",
    "X32n0616_004:0124a10": "他安他安已名之為座此則自軌三法亦名法師",
    "X32n0616_004:0124a11": "化他三法亦名法師利物必以慈悲入室為首涉",
    "X32n0616_004:0124a12": "有必以忍辱為基濟他必以亡我為本能行三法",
    "X32n0616_004:0124a13": "大教宣通堪為世間依止故名法師品又束為二",
    "X32n0616_004:0124a14": "謂自行化他此易可知又束為一謂如來行具一",
    "X32n0616_004:0124a15": "切行通論則悲拔一切苦謂四趣三界二乘菩薩",
    "X32n0616_004:0124a16": "等苦慈與一切樂謂人天涅槃常住等樂柔和衣",
    "X32n0616_004:0124a17": "障一切醜謂四住無知無明等醜空座亡一切相",
    "X32n0616_004:0124a18": "謂有相無相非有非無相別論則慈悲生一切善",
    "X32n0616_004:0124a19": "柔和遮一切惡空座蕩一切相又慈忍立一切福",
    "X32n0616_004:0124a20": "德空座成一切智慧智慧是目福德是足又慈悲",
    "X32n0616_004:0124a21": "勝一切聲聞緣覺柔和勝一切凡夫外道空座勝",
    "X32n0616_004:0124a22": "析體偏等菩薩又慈悲破天魔柔和破陰魔空破",
    "X32n0616_004:0124a23": "煩惱魔死魔又慈忍故能問空座故能答具二莊",
    "X32n0616_004:0124a24": "嚴又觀空故能問慈忍故能答又慈忍故能種能",
    "X32n0616_004:0124b01": "立能資空慧故能耘能破能導又慈悲故何所隔",
    "X32n0616_004:0124b02": "柔和故何所礙空座故何所諍故經言一切善法",
    "X32n0616_004:0124b03": "慈為根本忍辱第一道無相最上(無相即諸法空)若論圓",
    "X32n0616_004:0124b04": "行說不可盡具如玄義一心五行攝一切行也問",
    "X32n0616_004:0124b05": "何故約三法明法師答若一往事論者必須登堂",
    "X32n0616_004:0124b06": "整服坐座乃可敷弘故約三耳若事理合論者迷",
    "X32n0616_004:0124b07": "惑不出三種一約苦果起惑須用慈悲與拔二約",
    "X32n0616_004:0124b08": "結業起惑須用柔忍遠離三約諦理起惑須用法",
    "X32n0616_004:0124b09": "空了達也(初二屬事後一屬理事理並是所迷之境)若單約理者迷",
    "X32n0616_004:0124b10": "真故墮苦須用慈悲門迷俗故沉空受樂須用和",
    "X32n0616_004:0124b11": "忍門迷中故成智障須用法空門也本迹觀心可",
    "X32n0616_004:0124b12": "解。",
    "X32n0616_004:0124b13": "△迹門第三流通段凡五品經非止蔭益當時復",
    "X32n0616_004:0124b14": "欲津洽來世故也一法師品二寶塔品皆明弘經",
    "X32n0616_004:0124b15": "功深福重利益廣大三達多品引往古弘經彼我",
    "X32n0616_004:0124b16": "兼益以證功德深重四持品八萬大士忍力成者",
    "X32n0616_004:0124b17": "此土弘經新得記者他土弘經五安樂行品外凡",
    "X32n0616_004:0124b18": "初心欣斯勝福見聲聞畏憚聞菩薩擯辱顧己力",
    "X32n0616_004:0124b19": "弱無益自他便生退沒佛為此人說安樂行依之",
    "X32n0616_004:0124b20": "弘法不慮危苦又法師品釋尊自說弘經功福命",
    "X32n0616_004:0124b21": "覓流通寶塔品多寶分身且證且助勸覓流通(寶塔",
    "X32n0616_004:0124b22": "證法華經故來分身助開寶塔故集)初法師品二初歎美能持法人",
    "X32n0616_004:0124b23": "二歎美所持之法及示通經方軌初中二初明稟",
    "X32n0616_004:0124b24": "道弟子功深福重二明授道師功深福重初又二",
    "X32n0616_004:0124c01": "初佛世弟子二滅後弟子。今初。",
    "X32n0616_004:0124c02": "爾時世尊因藥王菩薩告八萬大士藥王汝見是大",
    "X32n0616_004:0124c03": "眾中無量諸天龍王夜叉乾闥婆阿修羅迦樓羅緊",
    "X32n0616_004:0124c04": "那羅摩睺羅伽人與非人及比丘比丘尼優婆塞優",
    "X32n0616_004:0124c05": "婆夷求聲聞者求辟支佛者求佛道者如是等類咸",
    "X32n0616_004:0124c06": "於佛前聞妙法華經一偈一句乃至一念隨喜者我",
    "X32n0616_004:0124c07": "皆與授記當得阿耨多羅三藐三菩提。",
    "X32n0616_004:0124c08": "因者憑寄也告者普語也藥王菩薩為法焚身八",
    "X32n0616_004:0124c09": "萬大士忍力深固故今流通妙法先因藥王普告",
    "X32n0616_004:0124c10": "八萬欲其精勤護持助宣故也汝見是大眾等者",
    "X32n0616_004:0124c11": "普授記也不惟身子四人滿慈五百及千二二千",
    "X32n0616_004:0124c12": "得記而已舉凡八部四眾求三乘人但聞一偈一",
    "X32n0616_004:0124c13": "句一念隨喜皆得成佛決定無疑故今普皆與授",
    "X32n0616_004:0124c14": "記也一偈一句者舉少以況多也一念隨喜者舉",
    "X32n0616_004:0124c15": "淺以況深也所聞不論何偈何句但令義合權實",
    "X32n0616_004:0124c16": "本迹十妙四一之流功福皆爾隨喜未論讀誦修",
    "X32n0616_004:0124c17": "行但令能于一念心中深解開權顯實即是理本",
    "X32n0616_004:0124c18": "非權非實所以能權能實權實不二事理圓融具",
    "X32n0616_004:0124c19": "煩惱性能知如來秘密之藏又復即于一念心中",
    "X32n0616_004:0124c20": "廣解一切心及一切法皆是佛法無有障礙若欲",
    "X32n0616_004:0124c21": "分別辯說無窮法既如此人亦如是下文常不輕",
    "X32n0616_004:0124c22": "授四眾記即是得此意也故大經云寧願少聞多",
    "X32n0616_004:0124c23": "解義味此義至後釋隨喜品當更說之。△二滅後",
    "X32n0616_004:0124c24": "弟子。",
    "X32n0616_004:0125a01": "佛告藥王又如來滅度之後若有人聞妙法華經乃",
    "X32n0616_004:0125a02": "至一偈一句一念隨喜者我亦與授阿耨多羅三藐",
    "X32n0616_004:0125a03": "三菩提記。",
    "X32n0616_004:0125a04": "滅後聞經隨喜其功福與佛現在是同故亦同授",
    "X32n0616_004:0125a05": "記也初明稟道弟子功深福重竟。△二明授道師",
    "X32n0616_004:0125a06": "功深福重二初長文二偈頌初中二初別明二總",
    "X32n0616_004:0125a07": "明別者人有下上時有現未總者不論下上及以",
    "X32n0616_004:0125a08": "現未通明逆之得罪順之得福也初別中二初明",
    "X32n0616_004:0125a09": "現世二明來世初又二初明下品師二明上品師",
    "X32n0616_004:0125a10": "皆約凡位判也。今初。",
    "X32n0616_004:0125a11": "若復有人受持讀誦解說書寫妙法華經乃至一偈",
    "X32n0616_004:0125a12": "於此經卷敬視如佛種種供養華香瓔珞末香塗香",
    "X32n0616_004:0125a13": "燒香繒蓋幢幡衣服技樂乃至合掌恭敬。",
    "X32n0616_004:0125a14": "此先明下品師相也一受持二讀三誦四解說五",
    "X32n0616_004:0125a15": "書寫即是五種法師一華二香三瓔珞四末香五",
    "X32n0616_004:0125a16": "塗香六燒香七繒蓋幢幡八衣服九技樂十合掌",
    "X32n0616_004:0125a17": "即是十種供養。",
    "X32n0616_004:0125a18": "藥王當知是諸人等已曾供養十萬億佛於諸佛所",
    "X32n0616_004:0125a19": "成就大願愍眾生故生此人間藥王若有人問何等",
    "X32n0616_004:0125a20": "眾生於未來世當得作佛應示是諸人等於未來世",
    "X32n0616_004:0125a21": "必得作佛何以故若善男子善女人於法華經乃至",
    "X32n0616_004:0125a22": "一句受持讀誦解說書寫種種供養經卷華香瓔珞",
    "X32n0616_004:0125a23": "末香塗香燒香繒蓋幢幡衣服技樂合掌恭敬是人",
    "X32n0616_004:0125a24": "一切世間所應瞻奉應以如來供養而供養之當知",
    "X32n0616_004:0125b01": "此人是大菩薩成就阿耨多羅三藐三菩提哀愍眾",
    "X32n0616_004:0125b02": "生願生此間廣演分別妙法華經。",
    "X32n0616_004:0125b03": "此廣明下品師功報也已曾供養等是先因深愍",
    "X32n0616_004:0125b04": "眾生故等明現功大若有人問等明未來報重。△",
    "X32n0616_004:0125b05": "二明上品師。",
    "X32n0616_004:0125b06": "何況盡能受持種種供養者藥王當知是人自捨清",
    "X32n0616_004:0125b07": "淨業報於我滅度後愍眾生故生於惡世廣演此經。",
    "X32n0616_004:0125b08": "先況出上品師相次藥王當知下略明上品師功",
    "X32n0616_004:0125b09": "報也悲願牽故仍是業生眷屬未是神通應生願",
    "X32n0616_004:0125b10": "兼於業具如玄義眷屬妙說初明經世竟。△二明",
    "X32n0616_004:0125b11": "來世亦二初明下品師二明上品師。今初。",
    "X32n0616_004:0125b12": "若是善男子善女人我滅度後能竊為一人說法華",
    "X32n0616_004:0125b13": "經乃至一句當知是人則如來使如來所遣行如來",
    "X32n0616_004:0125b14": "事。",
    "X32n0616_004:0125b15": "竊為一人極言所化之少乃至一句極言所說之",
    "X32n0616_004:0125b16": "少良以有慧無聞未堪處眾廣演此明下品師相",
    "X32n0616_004:0125b17": "也然此經是如智所說說於如理今行人秉此如",
    "X32n0616_004:0125b18": "教而宣如理故即是如來使如來之所遣也又如",
    "X32n0616_004:0125b19": "智照如理為事今行人依如教行如理故是行如",
    "X32n0616_004:0125b20": "來事也又以如智如理化眾生為事今行人能有",
    "X32n0616_004:0125b21": "大悲以此經中真如之理為餘人說令得利益故",
    "X32n0616_004:0125b22": "名行如來事此明下品師功報也觀心釋者智心",
    "X32n0616_004:0125b23": "觀境境即真如境來發智智為如所使也如來所",
    "X32n0616_004:0125b24": "遣者觀智從如中來也行如來事者歷一切法無",
    "X32n0616_004:0125c01": "不真如真如即佛事也。△二明上品師。",
    "X32n0616_004:0125c02": "何況於大眾中廣為人說。",
    "X32n0616_004:0125c03": "以竊為一人況出普為大眾以乃至一句況出廣",
    "X32n0616_004:0125c04": "說此是上品師相功報之大不言可知初別明竟。",
    "X32n0616_004:0125c05": "△二總明現未下上法師逆之得罪順之得福。",
    "X32n0616_004:0125c06": "藥王若有惡人以不善心於一劫中現於佛前常毀",
    "X32n0616_004:0125c07": "罵佛其罪尚輕若人以一惡言毀訾在家出家讀誦",
    "X32n0616_004:0125c08": "法華經者其罪甚重。",
    "X32n0616_004:0125c09": "此先明逆之得罪也夫罪福重輕或時論田或時",
    "X32n0616_004:0125c10": "論心或論損益有重有輕今正約損益重輕論也",
    "X32n0616_004:0125c11": "且如惡人以不善心心既重矣現前罵佛田又尊",
    "X32n0616_004:0125c12": "矣一劫常罵業又久矣而云尚輕者非謂罪報果",
    "X32n0616_004:0125c13": "輕但尤未若毀訾讀誦法華之罪為尤重耳何以",
    "X32n0616_004:0125c14": "故佛證平等大慈恒于惡人生悲愍心又非惡人",
    "X32n0616_004:0125c15": "所能逼惱故彼罵者始則譬如以禮送人而人不",
    "X32n0616_004:0125c16": "受持禍自歸墮落三塗百千億劫終則譬如打罵",
    "X32n0616_004:0125c17": "栴檀亦染香氣反受佛化畢竟得成出世因緣今",
    "X32n0616_004:0125c18": "初心行人讀誦法華忍力未成易于退沒倘一言",
    "X32n0616_004:0125c19": "毀訾阻礙勝事是斷佛種損害尤深故其罪甚重",
    "X32n0616_004:0125c20": "也。",
    "X32n0616_004:0125c21": "藥王其有讀誦法華經者當知是人以佛莊嚴而自",
    "X32n0616_004:0125c22": "莊嚴則為如來肩所荷擔其所至方應隨向禮一心",
    "X32n0616_004:0125c23": "合掌恭敬供養尊重讚歎華香瓔珞末香塗香燒香",
    "X32n0616_004:0125c24": "繒蓋幢幡衣服肴饌作諸技樂人中上供而供養之",
    "X32n0616_004:0126a01": "應持天寶而以散之天上寶聚應以奉獻所以者何",
    "X32n0616_004:0126a02": "是人歡喜說法須臾聞之即得究竟阿耨多羅三藐",
    "X32n0616_004:0126a03": "三菩提故。",
    "X32n0616_004:0126a04": "此次明順之得福也佛以定慧莊嚴此人能修定",
    "X32n0616_004:0126a05": "慧故言以佛莊嚴而自莊嚴也在背為荷在肩為",
    "X32n0616_004:0126a06": "擔修非權非實法身之體即是為如來荷具能權",
    "X32n0616_004:0126a07": "能實二智之用即是為如來擔其所至方應隨向",
    "X32n0616_004:0126a08": "禮者此人有所趣向悉與實相相應皆可敬順順",
    "X32n0616_004:0126a09": "即是向敬即是禮教而順之及興供養也應持天",
    "X32n0616_004:0126a10": "寶等舉重況輕天寶尚應奉供況僅人中上供耶",
    "X32n0616_004:0126a11": "所以者何下釋成應禮應供之意須臾即得究竟",
    "X32n0616_004:0126a12": "以能圓顯究竟妙理故也仍須分別始從名字究",
    "X32n0616_004:0126a13": "竟乃至究竟究竟二明授道師功深福重中初長",
    "X32n0616_004:0126a14": "文竟。△二偈頌三初獎勸自行利他二重頌別總",
    "X32n0616_004:0126a15": "兩義三結歎經最第一。今初。",
    "X32n0616_004:0126a16": "爾時世尊欲重宣此義而說偈言。",
    "X32n0616_004:0126a17": "若欲住佛道成就自然智常當勤供養受持法華者",
    "X32n0616_004:0126a18": "其有欲疾得一切種智慧當受持是經并供養持者。",
    "X32n0616_004:0126a19": "△二重頌別總兩義二初頌別明二頌總明初中",
    "X32n0616_004:0126a20": "二初頌現世二頌來世。今初。",
    "X32n0616_004:0126a21": "若有能受持妙法華經者當知佛所使愍念諸眾生",
    "X32n0616_004:0126a22": "諸有能受持妙法華經者捨於清淨土愍眾故生此",
    "X32n0616_004:0126a23": "當知如是人自在所欲生能於此惡世廣說無上法",
    "X32n0616_004:0126a24": "應以天華香及天寶衣服天上妙寶聚供養說法者。",
    "X32n0616_004:0126b01": "初二句頌下品師次二句頌下品功報次二句頌",
    "X32n0616_004:0126b02": "上品師後十句頌上品功報也。△二頌來世。",
    "X32n0616_004:0126b03": "吾滅後惡世能持是經者當合掌禮敬如供養世尊",
    "X32n0616_004:0126b04": "上饌眾甘美及種種衣服供養是佛子冀得須臾聞",
    "X32n0616_004:0126b05": "若能於後世受持是經者我遣在人中行於如來事。",
    "X32n0616_004:0126b06": "初二句超頌上品師次六句明上品功報(長文不言今偈",
    "X32n0616_004:0126b07": "則有)次二句追頌下品師後二句頌下品功報也初",
    "X32n0616_004:0126b08": "頌別明竟。△二頌總明。",
    "X32n0616_004:0126b09": "若於一劫中常懷不善心作色而罵佛獲無量重罪",
    "X32n0616_004:0126b10": "其有讀誦持是法華經者須臾加惡言其罪復過彼",
    "X32n0616_004:0126b11": "有人求佛道而於一劫中合掌在我前以無數偈讚",
    "X32n0616_004:0126b12": "由是讚佛故得無量功德歎美持經者其福復過彼",
    "X32n0616_004:0126b13": "於八十億劫以最妙色聲及與香味觸供養持經者",
    "X32n0616_004:0126b14": "如是供養已若得須臾聞則應自欣慶我今獲大利。",
    "X32n0616_004:0126b15": "初二偈頌逆之得罪後四偈頌順之得福也讚佛",
    "X32n0616_004:0126b16": "功德固為無量佛不因讚而有增進若讚持法華",
    "X32n0616_004:0126b17": "經經典所在即為有佛功德已同又使持經者從",
    "X32n0616_004:0126b18": "此增進所以福倍勝也二重頌別總兩義竟。△三",
    "X32n0616_004:0126b19": "結歎經最第一。",
    "X32n0616_004:0126b20": "藥王今告汝我所說諸經而於此經中法華最第一。",
    "X32n0616_004:0126b21": "此經中猶言此諸經中通即舉一代所說始自華",
    "X32n0616_004:0126b22": "嚴終至涅槃也諸大乘經各各稱為第一之說然",
    "X32n0616_004:0126b23": "是對待第一未若此經絕待第一故名最第一也",
    "X32n0616_004:0126b24": "初歎美能持法人竟。△二歎美所持之法及示通",
    "X32n0616_004:0126c01": "經方軌二初長文二偈頌初中二初歎經法二示",
    "X32n0616_004:0126c02": "方軌初又五初約法歎二約人歎三約處歎四約",
    "X32n0616_004:0126c03": "因歎五約果歎。今初。",
    "X32n0616_004:0126c04": "爾時佛復告藥王菩薩摩訶薩我所說經典無量千",
    "X32n0616_004:0126c05": "萬億已說今說當說而於其中此法華經最為難信",
    "X32n0616_004:0126c06": "難解藥王此經是諸佛秘要之藏不可分布妄授與",
    "X32n0616_004:0126c07": "人諸佛世尊之所守護從昔已來未曾顯說而此經",
    "X32n0616_004:0126c08": "者如來現在猶多怨嫉況滅度後。",
    "X32n0616_004:0126c09": "已說指般若已前漸頓諸說也今說指同一座席",
    "X32n0616_004:0126c10": "無量義經也當說指大涅槃經也般若等漸頓諸",
    "X32n0616_004:0126c11": "經皆帶方便取信為易無量義經明一生無量未",
    "X32n0616_004:0126c12": "明無量還一取信亦易今法華經論法則一切差",
    "X32n0616_004:0126c13": "別融通歸一論人則師弟本迹俱甚久遠二門悉",
    "X32n0616_004:0126c14": "與昔反難信難解當鋒難事法華已說涅槃在後",
    "X32n0616_004:0126c15": "則易可信也秘要之藏者隱而不說名之為秘總",
    "X32n0616_004:0126c16": "一切法名之為要真如實相包蘊無外名之為藏",
    "X32n0616_004:0126c17": "不可分布者法妙難信惟有深智乃可授與無智",
    "X32n0616_004:0126c18": "益罪故不可妄授也從昔已來未曾顯說者於三",
    "X32n0616_004:0126c19": "藏中不說二乘作佛亦不明師弟本迹方等般若",
    "X32n0616_004:0126c20": "雖說實相如來藏理亦未說五乘作佛亦未發迹",
    "X32n0616_004:0126c21": "顯本頓漸諸經皆未融會故名為秘此經具說昔",
    "X32n0616_004:0126c22": "所秘法即是開秘密藏亦即是秘密藏如此秘藏",
    "X32n0616_004:0126c23": "昔為一類根熟眾生雖有密說而四十餘年未曾",
    "X32n0616_004:0126c24": "彰灼顯說也猶多怨嫉者如五千退席佛世尚爾",
    "X32n0616_004:0127a01": "何況未來理在難化也。△二約人歎。",
    "X32n0616_004:0127a02": "藥王當知如來滅後其能書持讀誦供養為他人說",
    "X32n0616_004:0127a03": "者如來則為以衣覆之又為他方現在諸佛之所護",
    "X32n0616_004:0127a04": "念是人有大信力及志願力諸善根力當知是人與",
    "X32n0616_004:0127a05": "如來共宿則為如來手摩其頭。",
    "X32n0616_004:0127a06": "此法在人則人尊貴如來衣覆者即是修學大忍",
    "X32n0616_004:0127a07": "為衣也諸佛護念者實相為佛實智為子尊崇實",
    "X32n0616_004:0127a08": "相發生實智即為諸佛所護念也圓教四不壞信",
    "X32n0616_004:0127a09": "為大信力圓四弘誓為志願力圓妙大智為善根",
    "X32n0616_004:0127a10": "力信則信理理即法身志願是立行行即解脫善",
    "X32n0616_004:0127a11": "根根固難動即是般若當知三力即三德秘藏初",
    "X32n0616_004:0127a12": "心棲此與佛不殊故名與如來共宿又信力修畢",
    "X32n0616_004:0127a13": "竟空如來智如來棲畢竟空舍此人亦學畢竟空",
    "X32n0616_004:0127a14": "故與如來共宿以志願力善根力自行權實而為",
    "X32n0616_004:0127a15": "機感機感名頭如來以化他權實二智之手開發",
    "X32n0616_004:0127a16": "此人自行權實之頭感應道交故言摩頭摩頭即",
    "X32n0616_004:0127a17": "授記也。△三約處歎。",
    "X32n0616_004:0127a18": "藥王在在處處若說若讀若誦若書若經卷所住處",
    "X32n0616_004:0127a19": "皆應起七寶塔極令高廣嚴飾不須復安舍利所以",
    "X32n0616_004:0127a20": "者何此中已有如來全身此塔應以一切華香瓔珞",
    "X32n0616_004:0127a21": "繒蓋幢幡技樂歌頌供養恭敬尊重讚歎若有人得",
    "X32n0616_004:0127a22": "見此塔禮拜供養當知是等皆近阿耨多羅三藐三",
    "X32n0616_004:0127a23": "菩提。",
    "X32n0616_004:0127a24": "此法在處即處尊貴夫佛生處得道處轉法輪處",
    "X32n0616_004:0127b01": "入涅槃處皆應起塔此經是法身生處得道之場",
    "X32n0616_004:0127b02": "法輪正體大涅槃窟故應起塔供養也不須復安",
    "X32n0616_004:0127b03": "舍利者釋論云碎骨是生身舍利經卷是法身舍",
    "X32n0616_004:0127b04": "利也已有如來全身者生身舍利有碎有全碎如",
    "X32n0616_004:0127b05": "釋迦全如多寶法身舍利亦有碎全諸方便教為",
    "X32n0616_004:0127b06": "碎法華一實為全也(四教五時委簡或純碎無全或全碎相半唯法華為純全)。",
    "X32n0616_004:0127b07": "△四約因歎。",
    "X32n0616_004:0127b08": "藥王多有人在家出家行菩薩道若不能得見聞讀",
    "X32n0616_004:0127b09": "誦書持供養是法華經者當知是人未善行菩薩道",
    "X32n0616_004:0127b10": "若有得聞是經典者乃能善行菩薩之道。",
    "X32n0616_004:0127b11": "餘經帶方便因名為拙度此經正顯圓因聞解圓",
    "X32n0616_004:0127b12": "因方名巧度巧度為善行也(大論通以衍門為巧今經別以一實為巧)。",
    "X32n0616_004:0127b13": "△五約果歎又五初明近果二立譬三法合四釋",
    "X32n0616_004:0127b14": "近五揀非。今初。",
    "X32n0616_004:0127b15": "其有眾生求佛道者若見若聞是法華經聞已信解",
    "X32n0616_004:0127b16": "受持者當知是人得近阿耨多羅三藐三菩提。",
    "X32n0616_004:0127b17": "阿耨菩提有二義一者初心菩提即圓初住二者",
    "X32n0616_004:0127b18": "後心菩提即妙覺極果今言近者正近初住菩提",
    "X32n0616_004:0127b19": "也前約因歎修通別因即是未善去圓果遠若修",
    "X32n0616_004:0127b20": "圓因即是善行去圓果近今以圓如實智為因還",
    "X32n0616_004:0127b21": "以為果道前真如雖有三因同名正因(理即)道中真",
    "X32n0616_004:0127b22": "如亦有三因同名緣因(名字即觀行即相似即)亦名了因(分證",
    "X32n0616_004:0127b23": "即)道後真如亦只三法轉名圓果(究竟即)故普賢觀",
    "X32n0616_004:0127b24": "云大乘因者諸法實相是大乘果者亦諸法實相",
    "X32n0616_004:0127c01": "是釋論云初觀實相名因觀竟名果就理而論真",
    "X32n0616_004:0127c02": "如實相不當因果亦非前後今約修行則有前後",
    "X32n0616_004:0127c03": "及以因果也。△二立譬。",
    "X32n0616_004:0127c04": "藥王譬如有人渴乏須水於彼高原穿鑿求之猶見",
    "X32n0616_004:0127c05": "乾土知水尚遠施功不已轉見濕土遂漸至泥其心",
    "X32n0616_004:0127c06": "決定知水必近。",
    "X32n0616_004:0127c07": "釋此為二一約觀門二約教門觀門者眾生之心",
    "X32n0616_004:0127c08": "具諸煩惱名高原修習觀智名穿掘方證理味如",
    "X32n0616_004:0127c09": "得清水約通觀則乾慧地如乾土性地為濕土泥",
    "X32n0616_004:0127c10": "見諦為得清水約別觀則從假入空但見于空不",
    "X32n0616_004:0127c11": "見不空斷四住惑如掘乾土去水尚遠從空入假",
    "X32n0616_004:0127c12": "先知非假今知非空因是二觀得入中道能伏無",
    "X32n0616_004:0127c13": "明轉見濕土去水則近若圓觀中道非空非假而",
    "X32n0616_004:0127c14": "照空假四住已盡無明已伏已得中道相似圓解",
    "X32n0616_004:0127c15": "故云如漸至泥若入初住發真中解即破無明如",
    "X32n0616_004:0127c16": "泥澄清得見中道如得清水故法華論云佛性水",
    "X32n0616_004:0127c17": "當知次第也教門者土譬經教水譬中道教詮中",
    "X32n0616_004:0127c18": "道如土含水三藏未詮中道猶如乾土方等般若",
    "X32n0616_004:0127c19": "帶方便說中道猶如濕土法華正直顯露說中道",
    "X32n0616_004:0127c20": "猶如泥因法華教然聞思修即悟中道真見佛性",
    "X32n0616_004:0127c21": "所發真慧不復依文如獲清水無復土相故華嚴",
    "X32n0616_004:0127c22": "云初發心時便成正覺成就慧身不由他悟也。△",
    "X32n0616_004:0127c23": "三法合。",
    "X32n0616_004:0127c24": "菩薩亦復如是若未聞未解未能修習是法華經當",
    "X32n0616_004:0128a01": "知是人去阿耨多羅三藐三菩提尚遠若得聞解思",
    "X32n0616_004:0128a02": "惟修習必知得近阿耨多羅三藐三菩提。",
    "X32n0616_004:0128a03": "於法華中獲聞思惟即是圓家三慧方能近果非",
    "X32n0616_004:0128a04": "乾濕等教中三慧也。△四釋近。",
    "X32n0616_004:0128a05": "所以者何一切菩薩阿耨多羅三藐三菩提皆屬此",
    "X32n0616_004:0128a06": "經此經開方便門示真實相是法華經藏深固幽遠",
    "X32n0616_004:0128a07": "無人能到今佛教化成就菩薩而為開示。",
    "X32n0616_004:0128a08": "一切菩薩指諸權因阿耨菩提指諸權果權因權",
    "X32n0616_004:0128a09": "果皆攝屬于此經如乾濕等土悉依于水也開方",
    "X32n0616_004:0128a10": "便門示真實相者昔所不說今皆說之昔說二觀",
    "X32n0616_004:0128a11": "為方便門今皆開之即是真實寧復是門昔說小",
    "X32n0616_004:0128a12": "乘方便及小乘果小乘果尚非實相況小方便而",
    "X32n0616_004:0128a13": "常是門今皆開之即是實相汝等所行是菩薩道",
    "X32n0616_004:0128a14": "決了聲聞法是諸經之王乃至治世語言資生業",
    "X32n0616_004:0128a15": "等昔何甞說是方便今皆開之即是實相不相違",
    "X32n0616_004:0128a16": "背咸令眾生開示悟入佛之知見一色一香無非",
    "X32n0616_004:0128a17": "佛法若門若非門悉皆開之示真實相顯佛性水",
    "X32n0616_004:0128a18": "若不開者則深固幽遠無人能到而今開之即得",
    "X32n0616_004:0128a19": "見水無乾土也。△五揀非。",
    "X32n0616_004:0128a20": "藥王若有菩薩聞是法華經驚疑怖畏當知是為新",
    "X32n0616_004:0128a21": "發意菩薩若聲聞人聞是經驚疑怖畏當知是為增",
    "X32n0616_004:0128a22": "上慢者。",
    "X32n0616_004:0128a23": "新發意菩薩增上慢聲聞既于此經驚疑怖畏悉",
    "X32n0616_004:0128a24": "是乾土尚非濕土況能見水耶初歎經法竟。△二",
    "X32n0616_004:0128b01": "示方軌二初正明方法二明五利益初中三初標",
    "X32n0616_004:0128b02": "章二解釋三勸修。今初。",
    "X32n0616_004:0128b03": "藥王若有善男子善女人如來滅後欲為四眾說是",
    "X32n0616_004:0128b04": "法華經者云何應說是善男子善女人入如來室著",
    "X32n0616_004:0128b05": "如來衣坐如來座爾乃應為四眾廣說斯經。",
    "X32n0616_004:0128b06": "△二解釋。",
    "X32n0616_004:0128b07": "如來室者一切眾生中大慈悲心是如來衣者柔和",
    "X32n0616_004:0128b08": "忍辱心是如來座者一切法空是。",
    "X32n0616_004:0128b09": "大慈悲室者若就同體即法身也若被眾生即解",
    "X32n0616_004:0128b10": "脫也能令眾生會於同體即般若也柔忍衣者若",
    "X32n0616_004:0128b11": "就所覆即法身也若就能覆嚴身即般若也若就",
    "X32n0616_004:0128b12": "和光利物即解脫也法空座者若就能坐即般若",
    "X32n0616_004:0128b13": "也若就所坐即法身也身座冥稱即解脫也又大",
    "X32n0616_004:0128b14": "慈安樂即資成軌柔和伏瞋斷惑即觀照軌坐座",
    "X32n0616_004:0128b15": "即真性軌安樂行中還廣此三法也上云以佛莊",
    "X32n0616_004:0128b16": "嚴又云以衣覆之即此衣也上云如來肩所荷擔",
    "X32n0616_004:0128b17": "又云手摩其頭即此座也上云與如來共宿即此",
    "X32n0616_004:0128b18": "室也。△三勸修。",
    "X32n0616_004:0128b19": "安住是中然後以不懈怠心為諸菩薩及四眾廣說",
    "X32n0616_004:0128b20": "是法華經。",
    "X32n0616_004:0128b21": "既勸安住三法仍勸不懈怠心然後廣說故知此",
    "X32n0616_004:0128b22": "勗觀行初心人耳至相似位任運妙音徧滿三千",
    "X32n0616_004:0128b23": "不待勸也初正明方法竟。△二明五利益。",
    "X32n0616_004:0128b24": "藥王我於餘國遣化人為其集聽法眾(一遣化人)亦遣化",
    "X32n0616_004:0128c01": "比丘比丘尼優婆塞優婆夷聽其說法是諸化人聞",
    "X32n0616_004:0128c02": "法信受隨順不逆(二遣化四眾)若說法者在空閑處我時",
    "X32n0616_004:0128c03": "廣遣天龍鬼神乾闥婆阿修羅等聽其說法(三遣八部)我",
    "X32n0616_004:0128c04": "雖在異國時時令說法者得見我身(四見佛身)若於此經",
    "X32n0616_004:0128c05": "忘失句讀我還為說令得具足(五與總持)。",
    "X32n0616_004:0128c06": "若初心未淳止可遣化人未可遣化四眾八部若",
    "X32n0616_004:0128c07": "見天龍倚此自高妨損其道故不可令見也若心",
    "X32n0616_004:0128c08": "無倚著則堪見佛兼得總持證大利益況復天龍",
    "X32n0616_004:0128c09": "等耶二歎經法及示方軌中初長文竟。△二偈頌",
    "X32n0616_004:0128c10": "三初總勸二頌長文三結勸。今初。",
    "X32n0616_004:0128c11": "爾時世尊欲重宣此義而說偈言。",
    "X32n0616_004:0128c12": "欲捨諸懈怠應當聽此經此經難得聞信受者亦難。",
    "X32n0616_004:0128c13": "△二頌長文二初但頌約果歎二頌方軌初中二",
    "X32n0616_004:0128c14": "初頌立譬二頌法合略不頌近果釋近及揀非也。",
    "X32n0616_004:0128c15": "今初。",
    "X32n0616_004:0128c16": "如人渴須水穿鑿於高原猶見乾燥土知去水尚遠",
    "X32n0616_004:0128c17": "漸見濕土泥決定知近水。",
    "X32n0616_004:0128c18": "△二頌法合。",
    "X32n0616_004:0128c19": "藥王汝當知如是諸人等不聞法華經去佛智甚遠",
    "X32n0616_004:0128c20": "若聞是深經決了聲聞法是諸經之王聞已諦思惟",
    "X32n0616_004:0128c21": "當知此人等近於佛智慧。",
    "X32n0616_004:0128c22": "初但頌約果歎竟。△二頌方軌二初頌正明方法",
    "X32n0616_004:0128c23": "二頌明五利益。今初。",
    "X32n0616_004:0128c24": "若人說此經應入如來室著於如來衣而坐如來座",
    "X32n0616_004:0129a01": "處眾無所畏廣為分別說大慈悲為室柔和忍辱衣",
    "X32n0616_004:0129a02": "諸法空為座處此為說法若說此經時有人惡口罵",
    "X32n0616_004:0129a03": "加刀杖瓦石念佛故應忍。",
    "X32n0616_004:0129a04": "初偈半頌標章次一偈頌解釋後一偈頌勸修也。",
    "X32n0616_004:0129a05": "△二頌明五利益。",
    "X32n0616_004:0129a06": "我千萬億土現淨堅固身於無量億劫為眾生說法。",
    "X32n0616_004:0129a07": "此總明如來以五事利益之意正由應身徧滿十",
    "X32n0616_004:0129a08": "方能為五事守護行人也。",
    "X32n0616_004:0129a09": "若我滅度後能說此經者我遣化四眾比丘比丘尼",
    "X32n0616_004:0129a10": "及清淨士女供養於法師。",
    "X32n0616_004:0129a11": "此超頌第二遣四眾也。",
    "X32n0616_004:0129a12": "引導諸眾生集之令聽法若人欲加惡刀杖及瓦石",
    "X32n0616_004:0129a13": "則遣變化人為之作衛護。",
    "X32n0616_004:0129a14": "此追頌第一遣化人也。",
    "X32n0616_004:0129a15": "若說法之人獨在空閑處寂寞無人聲讀誦此經典",
    "X32n0616_004:0129a16": "我爾時為現清淨光明身若忘失章句為說令通利。",
    "X32n0616_004:0129a17": "此超頌第五與總持也。",
    "X32n0616_004:0129a18": "若人具是德或為四眾說空處讀誦經皆得見我身。",
    "X32n0616_004:0129a19": "此頌第四令見佛也具是德謂室衣座三德。",
    "X32n0616_004:0129a20": "若人在空閑我遣天龍王夜叉鬼神等為作聽法眾",
    "X32n0616_004:0129a21": "是人樂說法分別無罣礙諸佛護念故能令大眾喜。",
    "X32n0616_004:0129a22": "此追頌第三遣八部也二頌長文竟。△三結勸。",
    "X32n0616_004:0129a23": "若親近法師速得菩薩道隨順是師學得見恒沙佛。",
    "X32n0616_004:0129a24": "法師品竟。",
    "X32n0616_004:0129b02": "妙法蓮華經台宗會義卷四之一"
}