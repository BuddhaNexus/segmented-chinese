{
    "T12n0375_006:0637a16": "大般涅槃經卷第六",
    "T12n0375_006:0637a18": "宋代沙門慧嚴等依泥洹經加之",
    "T12n0375_006:0637a19": "四依品第八",
    "T12n0375_006:0637a20": "佛復告迦葉：「善男子！是大涅槃微妙經中，",
    "T12n0375_006:0637a21": "有四種人能護正法、建立正法、憶念正法，",
    "T12n0375_006:0637a22": "能多利益、憐愍世間，為世間依，安樂人",
    "T12n0375_006:0637a23": "天。何等為四？有人出世具煩惱性，是名第",
    "T12n0375_006:0637a24": "一；須陀洹人、斯陀含人，是名第二；阿那含",
    "T12n0375_006:0637a25": "人，是名第三；阿羅漢人，是名第四。是四種",
    "T12n0375_006:0637a26": "人出現於世，能多利益、憐愍世間，為世",
    "T12n0375_006:0637a27": "間依，安樂人天。",
    "T12n0375_006:0637a28": "「云何名為具煩惱性？若有人能奉持禁戒，",
    "T12n0375_006:0637a29": "威儀具足，建立正法。從佛所聞，解其文義，",
    "T12n0375_006:0637b01": "轉為他人分別宣說，所謂少欲是道、多欲",
    "T12n0375_006:0637b02": "非道，廣說如是八大人覺。有犯罪者，教令",
    "T12n0375_006:0637b03": "發露，懺悔滅除。善知菩薩方便所行祕密之",
    "T12n0375_006:0637b04": "法，是名凡夫，非第八人。第八人者，不名凡",
    "T12n0375_006:0637b05": "夫，名為菩薩，不名為佛。",
    "T12n0375_006:0637b06": "「第二人者，名須陀洹、斯陀含。若得正法、受",
    "T12n0375_006:0637b07": "持正法，從佛聞法，如其所聞，聞已書寫、受",
    "T12n0375_006:0637b08": "持、讀誦、轉為他說。若聞法已，不寫、不受、不",
    "T12n0375_006:0637b09": "持、不說，而言：『奴婢、不淨之物，佛聽畜。』者，無",
    "T12n0375_006:0637b10": "有是處。是名第二人。如是之人未得第二、",
    "T12n0375_006:0637b11": "第三住處，名為菩薩已得受記。",
    "T12n0375_006:0637b12": "「第三人者，名阿那含。阿那含者，誹謗正法、若",
    "T12n0375_006:0637b13": "言：『聽畜奴婢、僕使、不淨之物。』受持外道典",
    "T12n0375_006:0637b14": "籍書論、及為客塵煩惱所障、諸業煩惱之",
    "T12n0375_006:0637b15": "所覆蓋、若藏如來真實舍利及為外病之",
    "T12n0375_006:0637b16": "所惱害、或為四大毒蛇所侵、論說我者，悉",
    "T12n0375_006:0637b17": "無是處。若說無我，斯有是處；說著世法，",
    "T12n0375_006:0637b18": "無有是處。若說大乘相續不絕，斯有是處；",
    "T12n0375_006:0637b19": "若所受身有八萬蟲，亦無是處。永離婬欲，",
    "T12n0375_006:0637b20": "乃至夢中不失不淨，斯有是處；臨終之日生",
    "T12n0375_006:0637b21": "怖畏者，亦無是處。阿那含者，為何謂也？是",
    "T12n0375_006:0637b22": "人不還。如上所說，所有過患永不能污，往",
    "T12n0375_006:0637b23": "返周旋，名為菩薩已得受記，不久得成",
    "T12n0375_006:0637b24": "阿耨多羅三藐三菩提，是則名為第三人",
    "T12n0375_006:0637b25": "也。",
    "T12n0375_006:0637b26": "「第四人者，名阿羅漢。阿羅漢者，斷諸煩惱，",
    "T12n0375_006:0637b27": "捨於重擔，逮得己利，所作已辦，住第十地，",
    "T12n0375_006:0637b28": "得自在智。隨人所樂，種種色像悉能示現；",
    "T12n0375_006:0637b29": "如所莊嚴，欲成佛道即能得成。能成如",
    "T12n0375_006:0637c01": "是無量功德，名阿羅漢。「是名四人，出現於",
    "T12n0375_006:0637c02": "世能多利益、憐愍世間，為世間依，安樂",
    "T12n0375_006:0637c03": "人天，於人天中最尊、最勝，猶如如來，名人",
    "T12n0375_006:0637c04": "中勝，為歸依處。」",
    "T12n0375_006:0637c05": "迦葉白佛言：「世尊！我今不依是四種人。",
    "T12n0375_006:0637c06": "何以故？如《瞿師羅經》中，佛為瞿師羅說：『若",
    "T12n0375_006:0637c07": "天、魔、梵為欲破壞變為佛形，具足莊嚴三",
    "T12n0375_006:0637c08": "十二相、八十種好。圓光一尋，面部圓滿，猶月",
    "T12n0375_006:0637c09": "盛明；眉間毫相白踰珂雪。如是莊嚴來向",
    "T12n0375_006:0637c10": "汝者，汝當撿挍定其虛實。既覺知已，應當",
    "T12n0375_006:0637c11": "降伏。』世尊！魔等尚能變作佛形，況不能變",
    "T12n0375_006:0637c12": "作羅漢等四種之身，坐臥空中、左脇出水、",
    "T12n0375_006:0637c13": "右脇出火、身出煙炎猶如火聚？以是因緣，",
    "T12n0375_006:0637c14": "我於是中心不生信、或有所說不能稟",
    "T12n0375_006:0637c15": "受，亦無敬念而作依止。」佛言：「善男子！於我",
    "T12n0375_006:0637c16": "所說若生疑者尚不應受，況如是等？是故，",
    "T12n0375_006:0637c17": "應當善分別知是善、不善，可作、不可作。如是",
    "T12n0375_006:0637c18": "作已，長夜受樂。「善男子！譬如偷狗，夜入人",
    "T12n0375_006:0637c19": "舍。其家婢使若覺知者，即應驅罵：『汝疾出",
    "T12n0375_006:0637c20": "去，若不出者當斷汝命。』偷狗聞之即去",
    "T12n0375_006:0637c21": "不還。汝等從今亦應如是降伏波旬，應作",
    "T12n0375_006:0637c22": "是言：『波旬！汝今不應作如是像。若故作",
    "T12n0375_006:0637c23": "者，當以五繫繫縛於汝。』魔聞是已，便當還",
    "T12n0375_006:0637c24": "去，如彼偷狗更不復還。」",
    "T12n0375_006:0637c25": "迦葉白佛言：「世尊！如佛為瞿師羅長者說：",
    "T12n0375_006:0637c26": "『若能如是降伏魔者，亦可得近大般涅槃。』",
    "T12n0375_006:0637c27": "如來何必說是四人為依止處？如是四人",
    "T12n0375_006:0637c28": "所可言說未必可信。」佛告迦葉：「善男子！",
    "T12n0375_006:0637c29": "如我所說亦復如是，非為不爾。善男子！我",
    "T12n0375_006:0638a01": "為聲聞、有肉眼者說言降魔，不為修學",
    "T12n0375_006:0638a02": "大乘人說。聲聞之人雖有天眼，故名肉眼；",
    "T12n0375_006:0638a03": "學大乘者雖有肉眼，乃名佛眼。何以故？是",
    "T12n0375_006:0638a04": "大乘經名為佛乘，如此佛乘最上、最勝。「善男",
    "T12n0375_006:0638a05": "子！譬如有人勇健威猛，有怯弱者常來依",
    "T12n0375_006:0638a06": "附。其勇健人常教怯者：『汝當如是持弓、執",
    "T12n0375_006:0638a07": "箭，修學槊道、長鉤、羂索。』又復告言：『夫鬪戰者",
    "T12n0375_006:0638a08": "雖如履刃，不應自生怖畏之念，當視人",
    "T12n0375_006:0638a09": "天生輕弱想，應自生心作勇健意。或時有",
    "T12n0375_006:0638a10": "人無有膽勇，詐作健相，執持弓、刀、種種器",
    "T12n0375_006:0638a11": "仗以自莊嚴，來至陣中勵聲大呼。汝於",
    "T12n0375_006:0638a12": "是人亦復不應生於憂怖。如是輩人若見",
    "T12n0375_006:0638a13": "汝等不怖畏者，當知是人不久散壞。』如彼",
    "T12n0375_006:0638a14": "偷狗，善男子！如來亦爾，告諸聲聞：『汝等不",
    "T12n0375_006:0638a15": "應畏魔波旬。若魔波旬化作佛身至汝所",
    "T12n0375_006:0638a16": "者，汝當精勤堅固其心，令彼降伏。時魔即",
    "T12n0375_006:0638a17": "當愁憂不樂，復道而去。』「善男子！如彼健人",
    "T12n0375_006:0638a18": "不從他習。學大乘者亦復如是，得聞種",
    "T12n0375_006:0638a19": "種深密經典，其心欣樂，不生驚怖。何以故？",
    "T12n0375_006:0638a20": "如是修學大乘之人，已曾供養、恭敬、禮拜",
    "T12n0375_006:0638a21": "過去無量萬億佛故，雖有無量億千魔眾",
    "T12n0375_006:0638a22": "欲來侵嬈，於是事中終不驚畏。「善男子！譬",
    "T12n0375_006:0638a23": "如有人得阿竭陀藥，不畏一切毒蛇等——畏",
    "T12n0375_006:0638a24": "是藥力故——亦能消除一切諸毒。是大乘經亦",
    "T12n0375_006:0638a25": "復如是，如彼藥力不畏一切諸魔惡毒，亦",
    "T12n0375_006:0638a26": "能降伏，令不復起。",
    "T12n0375_006:0638a27": "「復次，善男子！譬如有龍，性甚憋惡，欲害人",
    "T12n0375_006:0638a28": "時，或以眼視、或以氣噓。是故，一切師子、虎、豹、",
    "T12n0375_006:0638a29": "豺、狼、狗犬皆生怖畏。是等惡獸聞聲見形、",
    "T12n0375_006:0638b01": "或觸其身，無不喪命。有善呪者，以呪力",
    "T12n0375_006:0638b02": "故，能令如是諸惡毒龍、金翅鳥等、惡象、師子、",
    "T12n0375_006:0638b03": "虎、豹、豺、狼柔善調順，悉任乘御。如是等獸見",
    "T12n0375_006:0638b04": "彼善呪即便調伏。聲聞、緣覺亦復如是，見",
    "T12n0375_006:0638b05": "魔波旬皆生恐怖，而魔波旬亦復不生畏",
    "T12n0375_006:0638b06": "懼之心，猶行魔業。學大乘者亦復如是，見",
    "T12n0375_006:0638b07": "諸聲聞怖畏魔事，於此大乘不生信樂，先",
    "T12n0375_006:0638b08": "以方便降伏諸魔，悉令調善，堪任為乘，因",
    "T12n0375_006:0638b09": "為廣說種種妙法。聲聞、緣覺見調魔已，不",
    "T12n0375_006:0638b10": "生怖畏，於此大乘無上正法方生信樂，作",
    "T12n0375_006:0638b11": "如是言：『我等從今不應於此正法之中而",
    "T12n0375_006:0638b12": "作障礙。』「復次，善男子！聲聞、緣覺於諸煩惱",
    "T12n0375_006:0638b13": "而生怖畏，學大乘者都無恐懼，修學大乘",
    "T12n0375_006:0638b14": "有如是力。以是因緣，先所說者為欲令",
    "T12n0375_006:0638b15": "彼聲聞、緣覺調伏諸魔，非為大乘。是大涅",
    "T12n0375_006:0638b16": "槃微妙經典不可消伏，甚奇甚特。若有聞",
    "T12n0375_006:0638b17": "者，聞已信受，能信如來是常住法，如是之",
    "T12n0375_006:0638b18": "人甚為希有，如優曇花。我涅槃後，若有得",
    "T12n0375_006:0638b19": "聞如是大乘微妙經典、生信敬心，當知是",
    "T12n0375_006:0638b20": "等於未來世百千億劫不墮惡道。」",
    "T12n0375_006:0638b21": "爾時，佛告迦葉菩薩：「善男子！我涅槃後，當",
    "T12n0375_006:0638b22": "有百千無量眾生誹謗、不信是大涅槃微妙",
    "T12n0375_006:0638b23": "經典。」迦葉菩薩復白佛言：「世尊！是諸眾生",
    "T12n0375_006:0638b24": "於佛滅後久近便當誹謗是經？世尊！復有",
    "T12n0375_006:0638b25": "何等純善眾生當能拔濟是謗法者？」",
    "T12n0375_006:0638b26": "佛告迦葉：「善男子！我般涅槃後四十年中",
    "T12n0375_006:0638b27": "於閻浮提廣行流布，然後乃當隱沒於地。",
    "T12n0375_006:0638b28": "「善男子！譬如甘蔗、稻米、石蜜、酥酪、醍醐，隨",
    "T12n0375_006:0638b29": "有之處，其土人民皆言：『是味，味中第一。』或復",
    "T12n0375_006:0638c01": "有人純食粟米及稊稗子，是人亦言：『我所食",
    "T12n0375_006:0638c02": "者最為第一。』是薄福人受業報故。若是福",
    "T12n0375_006:0638c03": "人，耳初不聞粟、稗之名，所食唯是粳糧、甘蔗、",
    "T12n0375_006:0638c04": "石蜜、醍醐。是大涅槃微妙經典亦復如是，鈍",
    "T12n0375_006:0638c05": "根薄福不樂聽聞，如彼薄福憎惡粳糧及",
    "T12n0375_006:0638c06": "石蜜等。二乘之人亦復如是，憎惡無上《大",
    "T12n0375_006:0638c07": "涅槃經》。或有眾生其心欣樂聽受是經，聞",
    "T12n0375_006:0638c08": "已歡喜，不生誹謗，如彼福人食於粳糧。",
    "T12n0375_006:0638c09": "「善男子！譬如有王居在深山險難惡處，雖",
    "T12n0375_006:0638c10": "有甘蔗、粳糧、石蜜，以難得故，貪惜積聚，不",
    "T12n0375_006:0638c11": "敢噉食，懼其有盡，唯食粟、稗。有異國王",
    "T12n0375_006:0638c12": "聞而愍之，即以車載粳糧、甘蔗而送與",
    "T12n0375_006:0638c13": "之。其王得已，即便分布舉國共食。民既食已，",
    "T12n0375_006:0638c14": "皆生歡喜，咸作是言：『因彼王故，令我得是",
    "T12n0375_006:0638c15": "希有之味。』「善男子！是四種人亦復如是，為",
    "T12n0375_006:0638c16": "此無上大法之將。「是四種中或有一人見於",
    "T12n0375_006:0638c17": "他方無量菩薩，雖學如是大乘經典——若自",
    "T12n0375_006:0638c18": "書寫、若令他書，為利養故、為稱譽故、為",
    "T12n0375_006:0638c19": "解法故、為依止故、為用貿易其餘經故——",
    "T12n0375_006:0638c20": "不能廣為他人宣說。是故持是微妙經典",
    "T12n0375_006:0638c21": "送至彼方與彼菩薩，令發無上菩提之心，",
    "T12n0375_006:0638c22": "安住菩提。而是菩薩得是經已，即便廣為",
    "T12n0375_006:0638c23": "他人演說，令無量眾得受如是大乘法味，",
    "T12n0375_006:0638c24": "皆悉是此一菩薩力，所未聞經悉令得聞，",
    "T12n0375_006:0638c25": "如彼人民因王力故得希有食。「又，善男子！",
    "T12n0375_006:0638c26": "是大涅槃微妙經典所流布處，當知其地即",
    "T12n0375_006:0638c27": "是金剛，是中諸人亦如金剛。若有能聽如",
    "T12n0375_006:0638c28": "是經者，即不退轉於阿耨多羅三藐三菩",
    "T12n0375_006:0638c29": "提，隨其所願悉得成就，如我今日所可宣",
    "T12n0375_006:0639a01": "說。汝等比丘應善受持。若有眾生不能聽",
    "T12n0375_006:0639a02": "聞如是經典，當知是人甚可哀愍。何以",
    "T12n0375_006:0639a03": "故？是人不能受持如是大乘經典甚深義",
    "T12n0375_006:0639a04": "故。」",
    "T12n0375_006:0639a05": "迦葉菩薩白佛言：「世尊！如來滅後四十年",
    "T12n0375_006:0639a06": "中，是大乘典《大涅槃經》於閻浮提廣行流",
    "T12n0375_006:0639a07": "布。過是已後沒於地者，却後久如復當還",
    "T12n0375_006:0639a08": "出？」",
    "T12n0375_006:0639a09": "佛言：「善男子！若我正法餘八十年，前四十年",
    "T12n0375_006:0639a10": "是經復當於閻浮提雨大法雨。」",
    "T12n0375_006:0639a11": "迦葉菩薩復白佛言：「世尊！如是經典，正法",
    "T12n0375_006:0639a12": "滅時、正戒毀時、非法增長時、無如法眾生",
    "T12n0375_006:0639a13": "時，誰能聽受、奉持、讀誦、令其通利、供養恭敬、",
    "T12n0375_006:0639a14": "書寫、解說？唯願如來哀愍眾生，分別廣說，",
    "T12n0375_006:0639a15": "令諸菩薩聞已受持，持已即得不退阿耨多",
    "T12n0375_006:0639a16": "羅三藐三菩提心。」",
    "T12n0375_006:0639a17": "爾時，佛讚迦葉：「善哉，善哉。善男子！汝今善",
    "T12n0375_006:0639a18": "能問如是義。「善男子！若有眾生於熙連河",
    "T12n0375_006:0639a19": "沙諸如來所發菩提心，乃能於是惡世受",
    "T12n0375_006:0639a20": "持如是經典，不生誹謗。「善男子！若有眾生",
    "T12n0375_006:0639a21": "於一恒河沙諸如來所發菩提心，然後乃能",
    "T12n0375_006:0639a22": "於惡世中不謗是法，愛樂是典，不能為",
    "T12n0375_006:0639a23": "人分別廣說。「善男子！若有眾生於二恒河",
    "T12n0375_006:0639a24": "沙諸如來所發菩提心，然後乃能於惡世",
    "T12n0375_006:0639a25": "中不謗是法，正解、信樂、受持、讀誦，亦復不",
    "T12n0375_006:0639a26": "能為人廣說。「若有眾生於三恒河沙諸如",
    "T12n0375_006:0639a27": "來所發菩提心，然後乃能於惡世中不謗",
    "T12n0375_006:0639a28": "是法，受持、讀誦、書寫經卷，雖為他說，未解",
    "T12n0375_006:0639a29": "深義。「若有眾生於四恒河沙諸如來所發",
    "T12n0375_006:0639b01": "菩提心，然後乃能於惡世中不謗是法，受",
    "T12n0375_006:0639b02": "持、讀誦、書寫經卷，為他廣說十六分中一分",
    "T12n0375_006:0639b03": "之義，雖復演說亦不具足。「若有眾生於五",
    "T12n0375_006:0639b04": "恒河沙諸如來所發菩提心，然後乃能於惡",
    "T12n0375_006:0639b05": "世中不謗是法，受持、讀誦、書寫經卷，廣為",
    "T12n0375_006:0639b06": "人說十六分中八分之義。「若有眾生於六恒",
    "T12n0375_006:0639b07": "河沙諸如來所發菩提心，然後乃能於惡世",
    "T12n0375_006:0639b08": "中不謗是法，受持、讀誦、書寫經卷，為他廣",
    "T12n0375_006:0639b09": "說十六分中十二分義。「若有眾生於七恒",
    "T12n0375_006:0639b10": "河沙諸如來所發菩提心，然後乃能於惡世",
    "T12n0375_006:0639b11": "中不謗是法，受持、讀誦、書寫經卷，為他廣",
    "T12n0375_006:0639b12": "說十六分中十四分義。「若有眾生於八恒河",
    "T12n0375_006:0639b13": "沙諸如來所發菩提心，然後乃能於惡世",
    "T12n0375_006:0639b14": "中不謗是法，受持、讀誦、書寫經卷，亦勸他",
    "T12n0375_006:0639b15": "人令得書寫。自能聽受，復勸他人令得聽",
    "T12n0375_006:0639b16": "受、讀誦、通利、擁護、堅持；憐愍世間諸眾生",
    "T12n0375_006:0639b17": "故，供養是經，亦勸他人令其供養；恭敬、",
    "T12n0375_006:0639b18": "尊重、讀誦、禮拜亦復如是。具足能解，盡其義",
    "T12n0375_006:0639b19": "味，所謂如來常住不變，畢竟安樂。廣說眾生",
    "T12n0375_006:0639b20": "悉有佛性，善知如來所有法藏。供養如是",
    "T12n0375_006:0639b21": "諸佛等已，建立如是無上正法，受持擁護。",
    "T12n0375_006:0639b22": "若有始發阿耨多羅三藐三菩提心，當知是",
    "T12n0375_006:0639b23": "人未來之世必能建立如是正法，受持擁",
    "T12n0375_006:0639b24": "護。是故，汝今不應不知未來世中護法之",
    "T12n0375_006:0639b25": "人。何以故？是發心者於未來世必能護持",
    "T12n0375_006:0639b26": "無上正法。「善男子！有惡比丘聞我涅槃不",
    "T12n0375_006:0639b27": "生憂愁：『今日如來入般涅槃，何其快哉。如",
    "T12n0375_006:0639b28": "來在世遮我等利，今入涅槃，誰復當有遮",
    "T12n0375_006:0639b29": "奪我者？若無遮奪，我則還得如本利養。如",
    "T12n0375_006:0639c01": "來在世禁戒嚴峻，今入涅槃，悉當放捨所",
    "T12n0375_006:0639c02": "受袈裟，本為法式，今當廢壞，如木頭幡。』如",
    "T12n0375_006:0639c03": "是等人誹謗、拒逆是大乘經。「善男子！汝今",
    "T12n0375_006:0639c04": "應當如是憶持。若有眾生成就具足無量",
    "T12n0375_006:0639c05": "功德乃，能信是大乘經典，信已受持。其餘眾",
    "T12n0375_006:0639c06": "生有樂法者，若能廣為解說此經，其人聞",
    "T12n0375_006:0639c07": "已，過去無量阿僧祇劫所作惡業皆悉除滅。",
    "T12n0375_006:0639c08": "「若有不信是經典者，現身當為無量病苦",
    "T12n0375_006:0639c09": "之所惱害，多為眾人所見罵辱。命終之後，",
    "T12n0375_006:0639c10": "人所輕賤，顏貌醜陋，資生艱難，常不供足。",
    "T12n0375_006:0639c11": "雖復少得麁澁弊惡，生生常處貧窮下賤、",
    "T12n0375_006:0639c12": "誹謗正法邪見之家。若臨終時，或值荒亂、",
    "T12n0375_006:0639c13": "刀兵競起、帝王暴虐、怨家讎隙之所侵逼。雖",
    "T12n0375_006:0639c14": "有善友而不遭遇，資生所須求不能得。",
    "T12n0375_006:0639c15": "雖少得利，常患飢渴，唯為凡下之所顧識。",
    "T12n0375_006:0639c16": "國王、大臣悉不齒錄。設復聞其有所宣說，",
    "T12n0375_006:0639c17": "正使是理終不信受。如是之人不至善處。",
    "T12n0375_006:0639c18": "如折翼鳥不能飛行；是人亦爾，於未來世",
    "T12n0375_006:0639c19": "不能得至人天善處。「若復有人能信如是",
    "T12n0375_006:0639c20": "大乘經典，本所受形雖復麁陋，以經功德",
    "T12n0375_006:0639c21": "即便端正，威顏色力日更增多。常為人天之",
    "T12n0375_006:0639c22": "所樂見，恭敬愛念，情無捨離。國王、大臣及",
    "T12n0375_006:0639c23": "家親屬，聞其所說悉皆敬信。若我聲聞弟",
    "T12n0375_006:0639c24": "子之中欲行第一希有事者，當為世間廣",
    "T12n0375_006:0639c25": "宣如是大乘經典。",
    "T12n0375_006:0639c26": "「善男子！譬如霧露，勢雖欲住，不過日出。日",
    "T12n0375_006:0639c27": "既出已，消滅無餘。善男子！是諸眾生所有惡",
    "T12n0375_006:0639c28": "業亦復如是，住世勢力不過得見大涅槃",
    "T12n0375_006:0639c29": "日。是日既出，悉能除滅一切惡業。",
    "T12n0375_006:0640a01": "「復次，善男子！譬如有人出家剃髮，雖服袈",
    "T12n0375_006:0640a02": "裟，故未得受沙彌十戒。或有長者來請眾",
    "T12n0375_006:0640a03": "僧，未受戒者即與大眾俱共受請；雖未受",
    "T12n0375_006:0640a04": "戒，已墮僧數。善男子！若有眾生發心始學",
    "T12n0375_006:0640a05": "是大乘典《大涅槃經》，書、持、讀、誦亦復如是，雖",
    "T12n0375_006:0640a06": "未具足位階十住，則已墮於十住數中。或",
    "T12n0375_006:0640a07": "有眾生——是佛弟子、或非弟子，若因貪悋、或",
    "T12n0375_006:0640a08": "因利養——聽受是經、乃至一偈，聞已不謗，當",
    "T12n0375_006:0640a09": "知是人則為已近阿耨多羅三藐三菩提。善",
    "T12n0375_006:0640a10": "男子！以是因緣，我說四人為世間依。「善男",
    "T12n0375_006:0640a11": "子！如是四人若以佛說言非佛說，無有",
    "T12n0375_006:0640a12": "是處。是故，我說如是四人為世間依。善男",
    "T12n0375_006:0640a13": "子！汝應供養如是四人。」「世尊！我當云何識",
    "T12n0375_006:0640a14": "知是人而為供養？」",
    "T12n0375_006:0640a15": "佛告迦葉：「若有建立、護持正法，如是之人",
    "T12n0375_006:0640a16": "應從啟請，當捨身命而供養之。「如我於是",
    "T12n0375_006:0640a17": "大乘經說：",
    "T12n0375_006:0640a18": "「『有知法者，　　若老、若少，　　故應供養、",
    "T12n0375_006:0640a19": "　　恭敬、禮拜，　　猶如事火、　　婆羅門等；",
    "T12n0375_006:0640a20": "　　有知法者，　　若老、若少，　　故應供養、",
    "T12n0375_006:0640a21": "　　恭敬、禮拜，　　亦如諸天，　　奉事帝釋。』」",
    "T12n0375_006:0640a22": "迦葉菩薩白佛言：「世尊！如佛所說，供養師",
    "T12n0375_006:0640a23": "長正應如是。今有所疑，唯願廣說。若有",
    "T12n0375_006:0640a24": "長宿護持禁戒，從諸年少諮受未聞，云何",
    "T12n0375_006:0640a25": "是人當禮敬不？若當禮敬，是則不名為持",
    "T12n0375_006:0640a26": "戒也。若是年少護持禁戒，從諸宿舊破戒",
    "T12n0375_006:0640a27": "之人諮受未聞，復應禮不？若出家人從在",
    "T12n0375_006:0640a28": "家人諮受未聞，復當禮不？然出家人不應",
    "T12n0375_006:0640a29": "禮敬在家之人。然佛法中年少幼小應當恭",
    "T12n0375_006:0640b01": "敬耆舊長宿，以是長宿先受具戒、成就威",
    "T12n0375_006:0640b02": "儀，是故應當供養恭敬。如佛言曰：『其破戒",
    "T12n0375_006:0640b03": "者是佛法中所不容受，猶如良田多有稊、",
    "T12n0375_006:0640b04": "稗。』又如佛說：『有知法者——若老、若少——故應供",
    "T12n0375_006:0640b05": "養——如事帝釋。』如是二句其義云何？將非如",
    "T12n0375_006:0640b06": "來虛妄說耶？如佛言曰：『持戒比丘亦有所",
    "T12n0375_006:0640b07": "犯。』何故如來而作是說？世尊亦於餘經中",
    "T12n0375_006:0640b08": "說聽治破戒，如是所說其義未了。」佛告迦",
    "T12n0375_006:0640b09": "葉：「善男子！我為未來諸菩薩等學大乘者",
    "T12n0375_006:0640b10": "說如是偈，不為聲聞弟子說也。善男子！",
    "T12n0375_006:0640b11": "如我先說：正法滅已毀正戒時、增長破",
    "T12n0375_006:0640b12": "戒非法盛時、一切聖人隱不現時、受畜奴",
    "T12n0375_006:0640b13": "婢不淨物時，是四人中當有一人出現於",
    "T12n0375_006:0640b14": "世，剃除鬚髮，出家修道。見諸比丘各各受",
    "T12n0375_006:0640b15": "畜奴婢、僕使、不淨之物，淨與不淨一切不知、",
    "T12n0375_006:0640b16": "是律非律亦復不識。是人為欲調伏如是",
    "T12n0375_006:0640b17": "諸比丘故，與共和光，不同其塵。自所行處",
    "T12n0375_006:0640b18": "及佛行處善能別知，雖見諸人犯波羅夷",
    "T12n0375_006:0640b19": "默然不舉。何以故？我出於世為欲建立、",
    "T12n0375_006:0640b20": "護持正法，是故，默然而不糺治。善男子！",
    "T12n0375_006:0640b21": "如是之人為護法故，雖有所犯，不名破",
    "T12n0375_006:0640b22": "戒。",
    "T12n0375_006:0640b23": "「善男子！譬如國王遇病崩亡，儲君稚小，未",
    "T12n0375_006:0640b24": "任紹繼。有旃陀羅豐饒財寶，巨富無量，多",
    "T12n0375_006:0640b25": "有眷屬，遂以強力乘國虛弱篡居王位。治",
    "T12n0375_006:0640b26": "化未久，國人、居士、婆羅門等亡叛逃走，遠投",
    "T12n0375_006:0640b27": "他國。雖有在者，乃至不欲眼見是王。或有",
    "T12n0375_006:0640b28": "長者、婆羅門等不離本土，譬如諸樹隨其",
    "T12n0375_006:0640b29": "生處即是中死。旃陀羅王知其國人逃叛者",
    "T12n0375_006:0640c01": "眾，尋即還遣諸旃陀羅守邏諸道。復於七",
    "T12n0375_006:0640c02": "日擊鼓唱令：『諸婆羅門有能為我作灌頂",
    "T12n0375_006:0640c03": "師者，當分半國以為封賞。』諸婆羅門雖",
    "T12n0375_006:0640c04": "聞是語悉無來者，各作是言：『云何當有",
    "T12n0375_006:0640c05": "婆羅門種作如是事？』旃陀羅王復作是言：",
    "T12n0375_006:0640c06": "『婆羅門中若無一人為我師者，我要當令",
    "T12n0375_006:0640c07": "諸婆羅門與旃陀羅共住食宿、同其事業。若",
    "T12n0375_006:0640c08": "有能來灌我頂者，半國之封，此言不虛。呪",
    "T12n0375_006:0640c09": "術所致三十三天上妙甘露不死之藥亦當",
    "T12n0375_006:0640c10": "共分而服食之。』",
    "T12n0375_006:0640c11": "「爾時，有一婆羅門子，年在弱冠，修治淨行，",
    "T12n0375_006:0640c12": "長髮為相，善知呪術。往至王所，白言：『大王！",
    "T12n0375_006:0640c13": "王所勅使我悉能為。』爾時，大王心生歡喜，",
    "T12n0375_006:0640c14": "受此童子作灌頂師。諸婆羅門聞是事已，",
    "T12n0375_006:0640c15": "皆生瞋恚責此童子：『汝婆羅門云何乃作",
    "T12n0375_006:0640c16": "旃陀羅師？』爾時，其王即分半國與是童子，",
    "T12n0375_006:0640c17": "因共治國，經歷多時。爾時，童子語彼王言：",
    "T12n0375_006:0640c18": "『我捨家法來作王師，悉教大王微密呪術，",
    "T12n0375_006:0640c19": "而今大王猶不見親。』時王答言：『我今云何不",
    "T12n0375_006:0640c20": "親汝耶？』童子答言：『先王所有不死之藥猶",
    "T12n0375_006:0640c21": "未共食。』王言：『善哉，善哉。大師！我實不知，",
    "T12n0375_006:0640c22": "師若須者願便持去。』是時童子聞王語已，即",
    "T12n0375_006:0640c23": "持歸家，請諸大臣而共食之。諸臣食已即",
    "T12n0375_006:0640c24": "共白王：『快哉，大師有是甘露不死之藥。』王",
    "T12n0375_006:0640c25": "既知已，語其師言：『云何大師獨與諸臣服",
    "T12n0375_006:0640c26": "食甘露而不見分？』爾時，童子即更以餘雜",
    "T12n0375_006:0640c27": "毒之藥與王令服。王既服已，須臾藥發，悶亂",
    "T12n0375_006:0640c28": "躄地，無所覺知猶如死人。爾時，童子立本",
    "T12n0375_006:0640c29": "儲君還以為王，作如是言：『師子御座，法不",
    "T12n0375_006:0641a01": "應令旃陀羅昇，我從昔來未曾聞見旃陀",
    "T12n0375_006:0641a02": "羅種而為王者。若旃陀羅治國理民，無有",
    "T12n0375_006:0641a03": "是處。大王今應還紹先王，正法治國。』爾時，",
    "T12n0375_006:0641a04": "童子經理是已，復以解藥與旃陀羅，令其",
    "T12n0375_006:0641a05": "醒寤。既醒寤已，驅令出國。是時，童子雖",
    "T12n0375_006:0641a06": "為是事，猶故不失婆羅門法。其餘居士、婆",
    "T12n0375_006:0641a07": "羅門等聞其所作，歎未曾有，讚言：『善哉，善",
    "T12n0375_006:0641a08": "哉。仁者！善能驅遣旃陀羅王。』「善男子！我涅",
    "T12n0375_006:0641a09": "槃後，護持正法諸菩薩等亦復如是，以方",
    "T12n0375_006:0641a10": "便力與彼破戒、假名、受畜一切不淨物僧",
    "T12n0375_006:0641a11": "同其事業。爾時，菩薩若見有人雖多犯戒，",
    "T12n0375_006:0641a12": "能治毀禁諸惡比丘，即往其所恭敬禮拜、四",
    "T12n0375_006:0641a13": "事供養，經書、什物悉以奉上。如其自無，要當",
    "T12n0375_006:0641a14": "方便從諸檀越求乞與之。為是事故，應畜",
    "T12n0375_006:0641a15": "八種不淨之物。何以故？是人為治諸惡比",
    "T12n0375_006:0641a16": "丘，如彼童子驅旃陀羅故。爾時，菩薩雖復",
    "T12n0375_006:0641a17": "恭敬禮拜是人、受畜八種不淨之物，悉無有",
    "T12n0375_006:0641a18": "罪。何以故？以是菩薩為欲擯治諸惡比丘，",
    "T12n0375_006:0641a19": "令清淨僧得安隱住、流布方等大乘經典、",
    "T12n0375_006:0641a20": "利益一切諸天人故。「善男子！以是因緣，我",
    "T12n0375_006:0641a21": "於經中說是二偈，令諸菩薩皆共讚歎護",
    "T12n0375_006:0641a22": "法之人，如彼居士、婆羅門等稱讚童子：『善",
    "T12n0375_006:0641a23": "哉，善哉。護法菩薩正應如是。』若有人見護",
    "T12n0375_006:0641a24": "法之人與破戒者同其事業，說有罪者，當",
    "T12n0375_006:0641a25": "知是人自受其殃，是護法者實無有罪。「善",
    "T12n0375_006:0641a26": "男子！若有比丘犯禁戒已，憍慢心故，覆藏",
    "T12n0375_006:0641a27": "不悔，當知是人名真破戒。菩薩摩訶薩",
    "T12n0375_006:0641a28": "為護法故，雖有所犯，不名破戒。何以故？",
    "T12n0375_006:0641a29": "以無憍慢、發露、悔故。善男子！是故，我於經",
    "T12n0375_006:0641b01": "中覆相說如是偈：",
    "T12n0375_006:0641b02": "「『有知法者，　　若老、若少，　　故應供養、",
    "T12n0375_006:0641b03": "　　恭敬、禮拜，　　猶如事火、　　婆羅門等；",
    "T12n0375_006:0641b04": "　　如第二天，　　奉事帝釋。』",
    "T12n0375_006:0641b05": "「以是因緣，我亦不為學聲聞人，但為菩",
    "T12n0375_006:0641b06": "薩而說是偈。」",
    "T12n0375_006:0641b07": "迦葉菩薩白佛言：「世尊！如是等菩薩摩訶薩",
    "T12n0375_006:0641b08": "於戒縱緩，本所受戒為具在不？」佛言：「善男",
    "T12n0375_006:0641b09": "子！汝今不應作如是說。「何以故？本所受戒",
    "T12n0375_006:0641b10": "如本不失，設有所犯即應懺悔，悔已清淨。",
    "T12n0375_006:0641b11": "「善男子！如故堤塘穿決有孔，水則淋漏。何以",
    "T12n0375_006:0641b12": "故？無人治故。若有人治，水則不出。菩薩亦",
    "T12n0375_006:0641b13": "爾，雖與破戒共作布薩，受戒自恣，同其僧",
    "T12n0375_006:0641b14": "事，所有戒律，不如堤塘穿決淋漏。何以故？",
    "T12n0375_006:0641b15": "若無清淨持戒之人，僧則損減縱緩，懈怠日",
    "T12n0375_006:0641b16": "有增長；若有清淨持戒之人，即能具足，不",
    "T12n0375_006:0641b17": "失本戒。「善男子！於乘緩者乃名為緩，於戒",
    "T12n0375_006:0641b18": "緩者不名為緩。菩薩摩訶薩於此大乘心",
    "T12n0375_006:0641b19": "不懈慢，是名奉戒。為護正法，以大乘水",
    "T12n0375_006:0641b20": "而自澡浴。是故，菩薩雖現破戒，不名為緩。」",
    "T12n0375_006:0641b21": "迦葉菩薩白佛言：「眾僧之中有四種人，如",
    "T12n0375_006:0641b22": "菴羅菓生熟難知，破戒、持戒云何可識？」",
    "T12n0375_006:0641b23": "佛言：「善男子！因大涅槃微妙經典則易可",
    "T12n0375_006:0641b24": "知。云何因是《大涅槃經》可得知耶？譬如田",
    "T12n0375_006:0641b25": "夫種殖稻穀，耘除莠稗，以肉眼觀，名為",
    "T12n0375_006:0641b26": "淨田。至其成實，草、穀各異。如是八事能污",
    "T12n0375_006:0641b27": "染僧，若能除却，以肉眼觀則知清淨。若持",
    "T12n0375_006:0641b28": "戒、若破戒，不作惡時，以肉眼觀難可分",
    "T12n0375_006:0641b29": "別。若惡彰露則易可知，如彼莠稗易可分",
    "T12n0375_006:0641c01": "別。僧中亦爾，若能遠離八種不淨毒蛇之法，",
    "T12n0375_006:0641c02": "是名清淨聖眾福田，應為人天之所供養。",
    "T12n0375_006:0641c03": "清淨果報非是肉眼所能分別。「復次，善男子！",
    "T12n0375_006:0641c04": "如迦羅迦林，其樹眾多，於是林中唯有一",
    "T12n0375_006:0641c05": "樹名鎮頭迦。是迦羅迦樹、鎮頭迦樹，二菓",
    "T12n0375_006:0641c06": "相似，不可分別。其菓熟時，有一女人悉皆",
    "T12n0375_006:0641c07": "拾取，鎮頭迦菓纔有一分、迦羅迦菓乃有",
    "T12n0375_006:0641c08": "十分。是女不識，齎來詣市而衒賣之。凡愚",
    "T12n0375_006:0641c09": "小兒復不別故，買迦羅迦菓，噉已命終。",
    "T12n0375_006:0641c10": "有智人輩聞是事已，即問女人：『姊！於何處",
    "T12n0375_006:0641c11": "得是菓來？』是時女人即示方所。諸人即",
    "T12n0375_006:0641c12": "言：『如是方所多有無量迦羅迦樹，唯有一",
    "T12n0375_006:0641c13": "根鎮頭迦樹。』諸人知已，笑而捨去。「善男子！大",
    "T12n0375_006:0641c14": "眾之中八不淨法亦復如是，於是眾中多",
    "T12n0375_006:0641c15": "有受用如是八法，唯有一人清淨持戒、不",
    "T12n0375_006:0641c16": "受如是八不淨法，善知諸人受畜非法而",
    "T12n0375_006:0641c17": "與同事不相捨離，如彼林中一鎮頭迦樹。",
    "T12n0375_006:0641c18": "有優婆塞見是諸人多有非法，併不恭敬",
    "T12n0375_006:0641c19": "供養是人。若欲供養，應先問言：『大德！如是",
    "T12n0375_006:0641c20": "八事為受畜不？佛所聽不？若言佛聽，如",
    "T12n0375_006:0641c21": "是之人得共布薩、羯磨、自恣不？』是優婆塞",
    "T12n0375_006:0641c22": "如是問已，眾皆答言：『如是八事如來憐愍，",
    "T12n0375_006:0641c23": "皆悉聽畜。』優婆塞言：『祇洹精舍有諸比丘，",
    "T12n0375_006:0641c24": "或言金銀佛所聽畜、或言不聽。有言聽者，",
    "T12n0375_006:0641c25": "是不聽者不與共住、說戒、自恣，乃至不共一",
    "T12n0375_006:0641c26": "河飲水、利養之物悉不共之。汝等云何言",
    "T12n0375_006:0641c27": "佛聽許？』佛天中天雖復受之，汝等眾僧亦",
    "T12n0375_006:0641c28": "不應畜。若有受者，乃至不應與共說戒、自",
    "T12n0375_006:0641c29": "恣、羯磨、同其僧事。若共說戒、自恣、羯磨、同僧",
    "T12n0375_006:0642a01": "事者，命終即當墮於地獄，如彼諸人食迦",
    "T12n0375_006:0642a02": "羅菓已而便命終。",
    "T12n0375_006:0642a03": "「復次，善男子！譬如城市有賣藥人，有妙甘",
    "T12n0375_006:0642a04": "藥出於雪山，亦復多賣其餘雜藥，味甘相似。",
    "T12n0375_006:0642a05": "時有諸人咸皆欲買而不識別，至賣藥所",
    "T12n0375_006:0642a06": "問言：『汝有雪山藥不？』其賣藥人即答言：『有。』",
    "T12n0375_006:0642a07": "是人欺詐，以餘雜藥語買者言：『此是雪山甘",
    "T12n0375_006:0642a08": "好妙藥。』時買藥者以肉眼故不能善別，即",
    "T12n0375_006:0642a09": "買持歸，便作是念：『我今已得雪山甘藥。』迦葉！",
    "T12n0375_006:0642a10": "若聲聞僧中有假名僧、有真實僧、有和合",
    "T12n0375_006:0642a11": "僧，若持戒、若破戒，於是眾中等應供養、恭敬、",
    "T12n0375_006:0642a12": "禮拜。是優婆塞以肉眼故不能分別——譬如",
    "T12n0375_006:0642a13": "彼人不能分別雪山甘藥——誰是持戒、誰是破",
    "T12n0375_006:0642a14": "戒，誰是真僧、誰是假僧，有天眼者乃能分別。",
    "T12n0375_006:0642a15": "迦葉！若優婆塞知是比丘是破戒人，不應",
    "T12n0375_006:0642a16": "給施禮拜供養。若知是人受畜八法，亦復不",
    "T12n0375_006:0642a17": "應給施所須、禮拜供養。若於僧中有破戒",
    "T12n0375_006:0642a18": "者，不應以被袈裟因緣恭敬禮拜。」",
    "T12n0375_006:0642a19": "迦葉菩薩復白佛言：「世尊！善哉，善哉。如來所",
    "T12n0375_006:0642a20": "說真實不虛，我當頂受，譬如金剛、珍寶異",
    "T12n0375_006:0642a21": "物。如佛所說：是諸比丘當依四法。何等為",
    "T12n0375_006:0642a22": "四？依法不依人、依義不依語、依智不依",
    "T12n0375_006:0642a23": "識、依了義經不依不了義經，如是四法應",
    "T12n0375_006:0642a24": "當證知，非四種人。」",
    "T12n0375_006:0642a25": "佛言：「善男子！依法者，即是如來大般涅槃。",
    "T12n0375_006:0642a26": "一切佛法即是法性，是法性者即是如來。是",
    "T12n0375_006:0642a27": "故，如來常住不變。若復有言：『如來無常。』是人",
    "T12n0375_006:0642a28": "不知、不見法性。若不知見是法性者，不",
    "T12n0375_006:0642a29": "應依止。如上所說，四人出世護持法者，",
    "T12n0375_006:0642b01": "應當證知而為依止。何以故？是人善解如",
    "T12n0375_006:0642b02": "來微密深奧藏故，能知如來常住不變，若",
    "T12n0375_006:0642b03": "言：『如來無常、變易。』無有是處。如是四人即",
    "T12n0375_006:0642b04": "名如來。何以故？是人能解如來密語及能",
    "T12n0375_006:0642b05": "說故。若有人能了知如來甚深密藏及知如",
    "T12n0375_006:0642b06": "來常住不變，如是之人若為利養，說言：『如",
    "T12n0375_006:0642b07": "來是無常。』者，無有是處。如是之人尚可依",
    "T12n0375_006:0642b08": "止，何況不依是四種人？依法者即是法性，",
    "T12n0375_006:0642b09": "不依人者即是聲聞。法性者即是如來，聲聞",
    "T12n0375_006:0642b10": "者即是有為。如來者即是常住，有為者即是",
    "T12n0375_006:0642b11": "無常。善男子！若人破戒，為利養故，說言：『如",
    "T12n0375_006:0642b12": "來無常、變易。』如是之人所不應依。善男子！",
    "T12n0375_006:0642b13": "是名定義。",
    "T12n0375_006:0642b14": "「依義不依語者：義者，名曰覺了；覺了義者，",
    "T12n0375_006:0642b15": "名不羸劣；不羸劣者，名曰滿足；滿足義者，",
    "T12n0375_006:0642b16": "名曰如來常住不變；如來常住不變義者，即",
    "T12n0375_006:0642b17": "是法常；法常義者，即是僧常。是名依義不依",
    "T12n0375_006:0642b18": "語也。何等語言所不應依？所謂：諸論綺飾",
    "T12n0375_006:0642b19": "文辭如佛所說無量諸經，貪求無厭、姦巧、諛",
    "T12n0375_006:0642b20": "諂、詐現親附、現相求利、經理白衣為其",
    "T12n0375_006:0642b21": "執役。又復唱言：『佛聽比丘畜諸奴婢、不淨之",
    "T12n0375_006:0642b22": "物，金、銀、珍寶、穀米倉庫、牛、羊、象、馬販賣求利。",
    "T12n0375_006:0642b23": "於饑饉世憐愍子故，復聽比丘儲貯陳",
    "T12n0375_006:0642b24": "宿、手自作食、不受而噉。』如是等語所不",
    "T12n0375_006:0642b25": "應依。",
    "T12n0375_006:0642b26": "「依智不依識者：所言智者即是如來。若有聲",
    "T12n0375_006:0642b27": "聞不能善知如來功德，如是之識不應",
    "T12n0375_006:0642b28": "依止。若知如來即是法身，如是真智所應",
    "T12n0375_006:0642b29": "依止。若見如來方便之身，言：『是陰界諸入所",
    "T12n0375_006:0642c01": "攝、食所長養。』亦不應依。是故知識不可依",
    "T12n0375_006:0642c02": "止。若復有人作是說者及其經書，亦不應",
    "T12n0375_006:0642c03": "依。「依了義經、不依不了義經者：不了義",
    "T12n0375_006:0642c04": "者謂聲聞乘，聞佛如來深密藏處悉生疑",
    "T12n0375_006:0642c05": "怪，不知是藏出大智海，猶如嬰兒無所別",
    "T12n0375_006:0642c06": "知，是則名為不了義也。",
    "T12n0375_006:0642c07": "「了義者，名為菩薩真實智慧，隨其自心無",
    "T12n0375_006:0642c08": "礙大智，猶如大人無所不知，是名了義。",
    "T12n0375_006:0642c09": "「又，聲聞乘名不了義；無上大乘乃名了義。若",
    "T12n0375_006:0642c10": "言：『如來無常、變易。』名不了義；若言：『如來常",
    "T12n0375_006:0642c11": "住不變。』是名了義。聲聞所說應證知者，名",
    "T12n0375_006:0642c12": "不了義；菩薩所說應證知者，名為了義。若",
    "T12n0375_006:0642c13": "言：『如來食所長養。』是不了義；若言：『常住，不",
    "T12n0375_006:0642c14": "變易。』者，是名了義。若言：『如來入於涅槃，如",
    "T12n0375_006:0642c15": "薪盡火滅。』名不了義；若言：『如來入法性。』者，",
    "T12n0375_006:0642c16": "是名了義。聲聞乘法則不應依。何以故？如",
    "T12n0375_006:0642c17": "來為欲度眾生故，以方便力說聲聞乘，",
    "T12n0375_006:0642c18": "猶如長者教子半字。善男子！聲聞乘者猶",
    "T12n0375_006:0642c19": "如初耕，未得菓實，如是名為不了義也。",
    "T12n0375_006:0642c20": "是故，不應依聲聞乘。大乘之法則應依止。",
    "T12n0375_006:0642c21": "何以故？如來為欲度眾生故，以方便力",
    "T12n0375_006:0642c22": "說於大乘，是故應依，是名了義。「如是四依",
    "T12n0375_006:0642c23": "應當證知。",
    "T12n0375_006:0642c24": "「復次，依義者，義名質直；質直者，名曰光明；",
    "T12n0375_006:0642c25": "光明者，名不羸劣；不羸劣者，名曰如來。又，光",
    "T12n0375_006:0642c26": "明者，名為智慧；質直者，名為常住。",
    "T12n0375_006:0642c27": "「如來常者，名為依法。法者名常，亦名無邊、",
    "T12n0375_006:0642c28": "不可思議、不可執持、不可繫縛，而亦可見。",
    "T12n0375_006:0642c29": "若有說言不可見者，如是之人所不應依。",
    "T12n0375_006:0643a01": "是故依法不依於人。若復有人以微妙語",
    "T12n0375_006:0643a02": "宣說無常，如是之言所不應依。是故依義，",
    "T12n0375_006:0643a03": "不依於語。「依智者，眾僧是常、無為、不變，",
    "T12n0375_006:0643a04": "不畜八種不淨之物。是故依智，不依於識。",
    "T12n0375_006:0643a05": "若有說言：『識作、識受。無和合僧。何以故？夫",
    "T12n0375_006:0643a06": "和合者，名無所有。無所有者，云何言常？』是故",
    "T12n0375_006:0643a07": "此識不可依止。",
    "T12n0375_006:0643a08": "「依了義者，了義者名為知足，終不詐現威",
    "T12n0375_006:0643a09": "儀、清白、憍慢、自高、貪求利養，亦於如來隨宜",
    "T12n0375_006:0643a10": "方便所說法中不生執著，是名了義。若有",
    "T12n0375_006:0643a11": "能住如是等中，當知是人則為已得住第",
    "T12n0375_006:0643a12": "一義。是故名為依了義經、不依不了義。",
    "T12n0375_006:0643a13": "「不了義者，如經中說：『一切燒燃、一切無常、",
    "T12n0375_006:0643a14": "一切皆苦、一切皆空、一切無我。』是名不了",
    "T12n0375_006:0643a15": "義。何以故。以不能了如是義故，令諸",
    "T12n0375_006:0643a16": "眾生墮阿鼻獄。所以者何？以取著故，於",
    "T12n0375_006:0643a17": "義不了。一切燒者，謂：『如來說涅槃亦燒。』",
    "T12n0375_006:0643a18": "一切無常者，涅槃亦無常；苦、空、無我亦復",
    "T12n0375_006:0643a19": "如是。是故名為不了義經，不應依止。「善男",
    "T12n0375_006:0643a20": "子！若有人言：『如來憐愍一切眾生，善知時",
    "T12n0375_006:0643a21": "宜。以知時故，說輕為重、說重為輕。』如來",
    "T12n0375_006:0643a22": "觀知所有弟子，有諸檀越供給所須令無",
    "T12n0375_006:0643a23": "所乏，如是之人，佛則不聽受畜奴婢、金、銀、",
    "T12n0375_006:0643a24": "財寶、販賣市易不淨物等。若諸弟子無有檀",
    "T12n0375_006:0643a25": "越供給所須，時世饑饉，飲食難得，為欲建",
    "T12n0375_006:0643a26": "立護持正法，我聽弟子受畜奴婢、金、銀、車乘、",
    "T12n0375_006:0643a27": "田宅、穀米，賣易所須。雖聽受畜如是等物，",
    "T12n0375_006:0643a28": "要當淨施，篤信檀越。如是四法所應依止，",
    "T12n0375_006:0643a29": "若有戒律、阿毘曇、修多羅不違是四，亦應",
    "T12n0375_006:0643b01": "依止。若有說言：『有時、非時，有能護法、不",
    "T12n0375_006:0643b02": "能護法，如來悉聽一切比丘受畜如是不",
    "T12n0375_006:0643b03": "淨物。』者，如是之言不應依止。若有戒律、阿",
    "T12n0375_006:0643b04": "毘曇、修多羅中有同是說，如是三分亦不",
    "T12n0375_006:0643b05": "應依。「我為肉眼諸眾生等說是四依，終不",
    "T12n0375_006:0643b06": "為於有慧眼者。是故，我今說是四依——法者，",
    "T12n0375_006:0643b07": "即是法性；義者，即是如來常住不變；智者，知",
    "T12n0375_006:0643b08": "一切眾生悉有佛性；了義者，了達一切大乘",
    "T12n0375_006:0643b09": "經典。」",
    "T12n0375_006:0643b10": "大般涅槃經卷第六"
}