{
    "X77n1522_003:0087a07": "新脩科分六學僧傳卷第三",
    "X77n1522_003:0087a09": "淛東沙門　曇噩　述",
    "X77n1522_003:0087a10": "　　慧學",
    "X77n1522_003:0087a11": "傳宗",
    "X77n1522_003:0087a12": "魏曇柯迦羅此云法時。中天竺人。家世富有。喜營福。",
    "X77n1522_003:0087a13": "有才辨。讀書過目成誦。工四韋馱論。風雲星宿。圖讖",
    "X77n1522_003:0087a14": "運變。皆鍊達貫穿。謂天下之理。畢殫於己。年二十餘。",
    "X77n1522_003:0087a15": "遊僧坊。閱法勝毗尼。茫然不知為何等語。歎曰頓出",
    "X77n1522_003:0087a16": "情外。必有精義。跪問一比丘。遂悟因果三世之旨。於",
    "X77n1522_003:0087a17": "是棄家學道。誦大小乘經。諸毗尼部。以遊化諸國。嘉",
    "X77n1522_003:0087a18": "平中。至洛陽。時法流濫觴。中夏比丘特剪髮而已。齋",
    "X77n1522_003:0087a19": "懺事。如祠祀狀。律儀之說。曾莫聞也。迦羅至。始疏決",
    "X77n1522_003:0087a20": "其源。譯戒律以僧祇戒心為日用。又請梵僧。立結磨",
    "X77n1522_003:0087a21": "法。而道遂大行。後不知所終。",
    "X77n1522_003:0087a22": "梁菩提達磨南天竺香至國王之季子也。剎帝利種。",
    "X77n1522_003:0087a23": "資性開朗。神慧無方。志存大乘本名菩提多羅。後遇",
    "X77n1522_003:0087a24": "二十七祖般若多羅尊者。遊化其國。受王供養。以神",
    "X77n1522_003:0087b01": "通力。知其密跡。使與二兄月淨多羅功德多羅。辨所",
    "X77n1522_003:0087b02": "施珠。而磨才智無礙。二兄不能屈。尊者因謂之曰。汝",
    "X77n1522_003:0087b03": "於諸法。已得通量。夫達磨者。通大之義也。宜名達磨。",
    "X77n1522_003:0087b04": "以承統寄。磨恭稟教義。服勤左右。垂四十年。迨尊者",
    "X77n1522_003:0087b05": "順世。遂躬行闡導。破伏六宗。然觀震旦。有大乘氣象。",
    "X77n1522_003:0087b06": "故附舶東來。閱三寒暑。達于南海。時梁大通元年也。",
    "X77n1522_003:0087b07": "廣州既備禮迎接。即驛奏武帝。帝詔至。慰勞勤渥。問",
    "X77n1522_003:0087b08": "曰。朕自御極以來。造寺寫經度僧。有何功德。答曰。人",
    "X77n1522_003:0087b09": "天小果耳。上曰。何謂大乘功德。答曰。淨智妙圓。體自",
    "X77n1522_003:0087b10": "空寂。如是功德。不於世求。上曰。如何是聖諦第一義。",
    "X77n1522_003:0087b11": "答曰。廓然無聖。上曰。對朕者誰。答曰不識。上終無所",
    "X77n1522_003:0087b12": "領悟。乃北抵魏。寓止嵩山少林寺。面壁危坐。終日嘿",
    "X77n1522_003:0087b13": "然。人競以壁觀婆羅門苾之。時則孝明帝武泰元年",
    "X77n1522_003:0087b14": "也。帝欽磨道德。三詔不起。就賜摩衲袈裟。金缽銀水",
    "X77n1522_003:0087b15": "瓶。以致供養。俄有沙門惠可道副道育尼總持者。從",
    "X77n1522_003:0087b16": "其誨勵九年。乃命之曰。時至矣。汝等宜各言其所得",
    "X77n1522_003:0087b17": "乎。副曰。如我所見。不執文字。不離文字。而為道用。磨",
    "X77n1522_003:0087b18": "曰。汝得吾皮。尼總持曰。我今所解。如慶喜見阿閦佛",
    "X77n1522_003:0087b19": "國。一見更不再見。磨曰。汝得吾肉。道育曰。四大本空。",
    "X77n1522_003:0087b20": "五陰非有。而我見處。無一法可得。磨曰。汝得吾骨。慧",
    "X77n1522_003:0087b21": "可禮拜後。依位而立。磨曰。汝得吾髓。於是顧謂慧可",
    "X77n1522_003:0087b22": "曰昔如來。以王法眼藏。付迦葉大士。展轉囑累。以至",
    "X77n1522_003:0087b23": "於吾。我今付汝。汝當護持。拜授袈裟。以表信。聽吾偈",
    "X77n1522_003:0087b24": "曰。吾本來茲土。傳法救迷情。一花開五葉。結果自然",
    "X77n1522_003:0087c01": "成。又曰吾觀震旦。惟楞伽經。可以印心。汝等宜加勉。",
    "X77n1522_003:0087c02": "乃往禹門千聖寺。端坐示滅。即太和十九年丙辰歲。",
    "X77n1522_003:0087c03": "十月五日也。其年十二月二十八日。葬熊耳山之定",
    "X77n1522_003:0087c04": "林寺。塔其上焉。後三歲。奉使宋雲自西域回。遇磨葱",
    "X77n1522_003:0087c05": "嶺手攜隻履。翩然獨邁。問之曰。西天去雲歸以聞。詔",
    "X77n1522_003:0087c06": "啟。壙視之。僅隻履而已。唐代宗朝追諡圓覺禪師。塔",
    "X77n1522_003:0087c07": "曰空觀。",
    "X77n1522_003:0087c08": "梁僧副姓王氏。太原祁人性姿專靜。好學求師。不憚",
    "X77n1522_003:0087c09": "險遠。於是事達磨。禪師於巖谷。而薙髮焉。既深造定",
    "X77n1522_003:0087c10": "宗。又備探經論。知聖法無二。一以為已。齊建武間。南",
    "X77n1522_003:0087c11": "遊揚輦。愛鍾山定林泉石之勝。遂止於下寺。王侯造",
    "X77n1522_003:0087c12": "請。坐不為起。跬步宮闕。未甞謁覲。高皇欽挹。詔有司",
    "X77n1522_003:0087c13": "考室於開善寺。以侍之。副歎曰。寰堵之室。匡坐其間。",
    "X77n1522_003:0087c14": "尚足為樂。寧貴榱題數尺。食前方丈哉。且安而能遷。",
    "X77n1522_003:0087c15": "古人所與。何必滯此。以玩耳目之好。會西昌侯蕭淵",
    "X77n1522_003:0087c16": "藻。出鎮庸蜀。因附以西。由是默契之指。被於邛[(束*束)/火]。久",
    "X77n1522_003:0087c17": "之南還。住開善如初。先是南平王觀疾。有野人可規",
    "X77n1522_003:0087c18": "得佛經一帙於胡翼山下。其授經者曰。予此山之神",
    "X77n1522_003:0087c19": "也。為我語王。疾無足憂者。但依經法行齋三七日。即",
    "X77n1522_003:0087c20": "愈矣。且曰如不曉。當問副禪師。異日持以問副。副驚",
    "X77n1522_003:0087c21": "以為此慧印三昧經也。奚從致之。教之行齋法。王疾",
    "X77n1522_003:0087c22": "果瘳。普通五年。春秋六十一。其未卒也。或勸脩福。遽",
    "X77n1522_003:0087c23": "起坐而厲聲曰。麋財費。以延命資後有。是豈達性空",
    "X77n1522_003:0087c24": "者所為。房中什物。並以施僧。勿營棺壟。棄尸山谷。以",
    "X77n1522_003:0088a01": "飽鳥獸。不亦善乎。門徒涕泣莫從。永興公主素所歸",
    "X77n1522_003:0088a02": "敬啟請東宮著文。湘東王繹。為樹碑焉。",
    "X77n1522_003:0088a03": "齊慧文姓高氏。神武諸孫也。天姿頴悟。夙稟圓乘。每",
    "X77n1522_003:0088a04": "以大智論中。一心三智之說。以脩觀法。蓋大智度論。",
    "X77n1522_003:0088a05": "引大品云。欲以道智。具足道種智。當學般若。欲以道",
    "X77n1522_003:0088a06": "種智。具足一切智。當學般若。欲以一切智。具足一切",
    "X77n1522_003:0088a07": "種智。當學般若。欲以一切種智。斷煩惱及習。當學般",
    "X77n1522_003:0088a08": "若。論自問曰。一心中得一切智。道種智。一切種智。斷",
    "X77n1522_003:0088a09": "一切煩惱及習。今云何言。以一切智具足一切種智。",
    "X77n1522_003:0088a10": "以一切種智。斷煩惱及習。答曰實一切一時得。此中",
    "X77n1522_003:0088a11": "為令人信般若波羅蜜故。次第差別如是說。然雖一",
    "X77n1522_003:0088a12": "心中得。亦有初中後次第耳。如一心有生因緣住。住",
    "X77n1522_003:0088a13": "因緣滅三相也。又如心心教法。不相應諸行。身業口",
    "X77n1522_003:0088a14": "業等。以道智。具足一切智。以一切智。具足一切種智。",
    "X77n1522_003:0088a15": "以一切種智。斷煩惱及習。亦如是。且果既一心而得。",
    "X77n1522_003:0088a16": "因豈前後而獲耶。故此觀成時。證一心三智。雙亡雙",
    "X77n1522_003:0088a17": "照。即入切住無生忍位。又甞讀中論。四諦品。偈云。因",
    "X77n1522_003:0088a18": "緣所生法。我說即是空。亦名為假名。亦名中道義恍",
    "X77n1522_003:0088a19": "然頓了。諸法無非因緣所生。而此因緣有不定有。空",
    "X77n1522_003:0088a20": "不定空。空有不二。名為中道。文當是時。盛聚徒於河",
    "X77n1522_003:0088a21": "淮之間。所入法門。非世所測。及南嶽弘化南方。學者",
    "X77n1522_003:0088a22": "推所從來。乃以為遙稟龍樹云。",
    "X77n1522_003:0088a23": "齊慧可者武牢人也。姓姬氏。父寂甞以無子禱於佛。",
    "X77n1522_003:0088a24": "一夕感異光照室。其母因而懷妊。及娩遂以照室之",
    "X77n1522_003:0088b01": "瑞。名之曰光。幼不群。愽涉詩書。尤精玄理。後覧佛書。",
    "X77n1522_003:0088b02": "若超然自有所得者。素好游。不事家人產業。即抵洛",
    "X77n1522_003:0088b03": "陽龍門之香山。依寶靜禪師出家。受具於永穆寺。浮",
    "X77n1522_003:0088b04": "沈講肆。徧學大小乘義。年三十二。返香山終日宴坐。",
    "X77n1522_003:0088b05": "閱八載。於寂嘿中。見神人。謂曰。汝將南受果位尚滯",
    "X77n1522_003:0088b06": "於此。可乎。翌日覺頭痛如刺。其師欲召善醫者治之。",
    "X77n1522_003:0088b07": "空中忽有聲曰。此易骨耳。非常痛也。可遂以見神事",
    "X77n1522_003:0088b08": "白師。師視其頂。即五骨嶢然。如五峯秀出。因曰。吉祥",
    "X77n1522_003:0088b09": "相也。吾聞達磨大士南居少林。汝宜趣往而師事之。",
    "X77n1522_003:0088b10": "必有所證。此神所贊也。可受教造少室。晨夕參承。達",
    "X77n1522_003:0088b11": "磨每面壁端坐。無所誨。可自念曰。昔人求道。敲骨取",
    "X77n1522_003:0088b12": "髓。刺血濟飢。布髮掩泥。投崖飼虎。顧我何人。而敢易",
    "X77n1522_003:0088b13": "邪。其年十二月九日夜。天大雨雪。可堅立不動。遲明",
    "X77n1522_003:0088b14": "積雪過膝。達磨愍而問曰。汝久立雪中。當求何事。可",
    "X77n1522_003:0088b15": "悲淚曰。願和尚慈悲。開甘露門。廣度群品。磨曰。諸佛",
    "X77n1522_003:0088b16": "無上妙道。自非曠劫精勤。能行難行。能忍難忍。而欲",
    "X77n1522_003:0088b17": "以小德小智。輕心慢心。冀有所得。不可也。可聞誨。潛",
    "X77n1522_003:0088b18": "取刀斷左臂。置師前。磨乃曰。諸佛最初求道。為法忘",
    "X77n1522_003:0088b19": "身。汝今斷臂吾前。以求佛慧。可也。遂與易名。曰慧可。",
    "X77n1522_003:0088b20": "可曰。諸佛法印。可得聞乎。磨曰。諸佛法印。此心是也。",
    "X77n1522_003:0088b21": "豈從人得哉。可曰。我心未安。乞師與安。磨曰。將心來。",
    "X77n1522_003:0088b22": "與汝安。可曰。覓心了不可得。磨曰。我與汝安心竟。後",
    "X77n1522_003:0088b23": "磨以衣缽付之曰。昔如來以正法眼。付迦葉大士。展",
    "X77n1522_003:0088b24": "轉囑累。而至於我。我今付汝。此衣缽所以表信也。至",
    "X77n1522_003:0088c01": "吾滅後二百年。衣缽不傳。法周沙界。潛符密證者。亦",
    "X77n1522_003:0088c02": "何可數哉。可既得弟子僧璨。乃復付以達磨衣缽。而",
    "X77n1522_003:0088c03": "說偈曰。本來緣有地。因地種花生。本來無有種。花亦",
    "X77n1522_003:0088c04": "不曾生。且謂。汝善護持。吾有宿累。今當償之。隋開皇",
    "X77n1522_003:0088c05": "十二年。遂往鄴都管城正救寺。談無上道。聽者雲會。",
    "X77n1522_003:0088c06": "先是辨和法師者。講涅槃經。學徒悉引去。和不勝忿。",
    "X77n1522_003:0088c07": "遂讒于邑令。加以非罪。可怡然委順而終。年一百七",
    "X77n1522_003:0088c08": "塔磁州滏陽縣唐德宗追諡大祖禪師。",
    "X77n1522_003:0088c09": "齊慧光生定州長廬楊氏。年十三。隨父入洛。以四月",
    "X77n1522_003:0088c10": "八日。從佛陀禪師。受三歸戒。陀強其父留之曰。此兒",
    "X77n1522_003:0088c11": "目光外射。必可教。因令誦習。光執卷攬文。若宿授。是",
    "X77n1522_003:0088c12": "歲夏末即為薙落。遽復演說所習辭理華贍。時輩號",
    "X77n1522_003:0088c13": "之聖沙彌。所獲利養。則盡以施人。陀壹聽之而弗詰。",
    "X77n1522_003:0088c14": "已而還鄉里。登具陀使先學律曰。律為慧基經論所",
    "X77n1522_003:0088c15": "由入也。苟以經論先之。必將慢律。是障道之源已。自",
    "X77n1522_003:0088c16": "是因循多學律部。先有道覆律師者。創開四分製疏。",
    "X77n1522_003:0088c17": "惟科提舉宏綱。未之聞也光既登具之四夏。講僧祇",
    "X77n1522_003:0088c18": "聽者雲合。然後究經論於辨公。攻字音於洛邑。著述",
    "X77n1522_003:0088c19": "以代憶持。而業弘矣。他日陀見其所作之文。召而告",
    "X77n1522_003:0088c20": "之曰。吾以果向期子今子區區。方事世諦語言。僅足",
    "X77n1522_003:0088c21": "為高明法師耳。對之流涕。會陀任少林寺主職勒那",
    "X77n1522_003:0088c22": "翻譯事。光時獲廁其席。久之詔充國僧都。屬歲大旱。",
    "X77n1522_003:0088c23": "禱雨嵩嶽。霑洽。被詔入鄴都。以綏緝功。轉國統。爾朱",
    "X77n1522_003:0088c24": "世隆舉兵北討乏軍興。稅僧尼以充之。督責嚴酷。諫",
    "X77n1522_003:0089a01": "者斬。光直前詆世隆曰。若行此。恐非國家之福。遂寢",
    "X77n1522_003:0089a02": "一時名賢。如高傲曹高隆之令孤子儒等。皆禮敬焉。",
    "X77n1522_003:0089a03": "馮衮冀士也。淹貫經史。以州貢。觀光京師。自以未知",
    "X77n1522_003:0089a04": "釋宗。欲候光適值光講。乃坐聽大愜服。因求隸門下。",
    "X77n1522_003:0089a05": "不肯去。後於光門下。大著功行。號馮居士。光一日乘",
    "X77n1522_003:0089a06": "車。將坐曹。纔出門。梁木忽裂。坐而署事。塊墜于前。察",
    "X77n1522_003:0089a07": "之亦莫知所從來也。由是臥疾。迨四旬而化於鄴之",
    "X77n1522_003:0089a08": "大覺寺。壽七十。光平生於華嚴涅槃維摩十地地持",
    "X77n1522_003:0089a09": "等。則疏其奧旨。於勝鬘遺教溫室仁王般若等。則注",
    "X77n1522_003:0089a10": "釋其義又重疏四分律百二十紙。刪定羯磨戒本。撰",
    "X77n1522_003:0089a11": "玄宗論。大乘義。律義章。仁王七誡。僧制十八條。弟子",
    "X77n1522_003:0089a12": "道雲道暉等。雲撰律疏九卷。暉略為七卷。故諺以為",
    "X77n1522_003:0089a13": "雲公頭。暉公尾。洪理中間著所以。並存亡不可考。光",
    "X77n1522_003:0089a14": "之終也。見天宮來下。乃曰。吾願生安養。生天豈吾願",
    "X77n1522_003:0089a15": "哉。天宮遂隱。",
    "X77n1522_003:0089a16": "陳慧思生武津李氏。少以茲恕。為鄉閭重。方家居。夢",
    "X77n1522_003:0089a17": "梵僧勸之薙落遂從焉。然所居寺汙雜。而思獨清慎。",
    "X77n1522_003:0089a18": "若素有所訓飭者。及稟具操行彌隆篤。日誦法華經",
    "X77n1522_003:0089a19": "且千徧。殆庵居野人燒庵。因患癘疾。復為繕治懺悔。",
    "X77n1522_003:0089a20": "乃平差。甞夢僧數百。其一謂曰。汝先受戒非勝。既遇",
    "X77n1522_003:0089a21": "清眾。宜更翻壇加戒。方唱羯磨。忽驚寤。由是常坐不",
    "X77n1522_003:0089a22": "臥。悉見三生所行事。於定中。又夢。彌勒彌陀為之說",
    "X77n1522_003:0089a23": "法。又見其身。與諸眷屬。人彌勒龍華會。獨念以為我",
    "X77n1522_003:0089a24": "於釋迦末法。受持法華。今值慈尊何其幸耶。且缾水",
    "X77n1522_003:0089b01": "常滿。天童侍衛。偶閱妙勝定經。荐脩定學。時禪師惠",
    "X77n1522_003:0089b02": "文方聚徒授法。竟往咨詢。不憚勞苦。晝則營務。夜即",
    "X77n1522_003:0089b03": "攝心。倏更冬夏。了無所證。來夏倍加勇猛。始三七日。",
    "X77n1522_003:0089b04": "發小靜觀。即動八觸。發本初禪。已而障起。四肢緩弱",
    "X77n1522_003:0089b05": "難行。念此病者。皆從業生。業從心起。業非可得。反見",
    "X77n1522_003:0089b06": "心源。如是觀已。顛倒想滅。心性清淨。所苦銷除。旋發",
    "X77n1522_003:0089b07": "空定。心境廓然。夏竟無獲。自傷空過。放身倚壁。未及",
    "X77n1522_003:0089b08": "壁頃。霍然開悟法花三昧。大乘法門。一念明達。十六",
    "X77n1522_003:0089b09": "特勝。背捨除入。即得通徹。後蒙鑑最等師印可。四方",
    "X77n1522_003:0089b10": "景慕。乃以大小乘中定慧等法。用攝自他。眾雜謗興。",
    "X77n1522_003:0089b11": "奸謀鴆毒。皆莫之害。顧語其徒曰。昔佛在世。且不免",
    "X77n1522_003:0089b12": "焉。而況我哉。但中州佛法。不久有難。吾思所以避之。",
    "X77n1522_003:0089b13": "忽空中有聲。曰可往武當南嶽。齊武平初。離嵩陽。南",
    "X77n1522_003:0089b14": "至光州。時以梁孝元傾覆之亂。路梗莫前。姑止大蘇",
    "X77n1522_003:0089b15": "山者數年。然重法輕生之士。雖當兵衝。歸之如市。施",
    "X77n1522_003:0089b16": "利填委。而供給裕。造經開講。靡憚殷繁。江陵智顗代",
    "X77n1522_003:0089b17": "講次問。一心具萬行如何。思曰。此特大品次第意耳。",
    "X77n1522_003:0089b18": "授汝以法花行法三七境界。則汝向所疑判矣。又問。",
    "X77n1522_003:0089b19": "師所證地。是十地耶。曰非也。吾十信鐵輪位耳。陳光",
    "X77n1522_003:0089b20": "大初。徙歸南嶽。每曰。吾寄此山十載爾。已往其必遠",
    "X77n1522_003:0089b21": "遊乎。至衡陽一巖下曰。此古寺基。吾昔坐禪。賊斬吾",
    "X77n1522_003:0089b22": "首。自爾命終。故有今身。侍者從其言掘之。果獲磚瓦",
    "X77n1522_003:0089b23": "器用。及骸骨等。思奉骨敬禮。為起塔焉。居久之。或以",
    "X77n1522_003:0089b24": "思北僧受齊募。破壞南嶽形勝。讒於上者。遣使察之。",
    "X77n1522_003:0089c01": "方兩虎當道吼躍。使驚却走。數日更進。思壹不以介",
    "X77n1522_003:0089c02": "意。已而謀者三人。其一暴死。其二為掣狗嚙死。上因",
    "X77n1522_003:0089c03": "不復問。初三讒之未死也。思於山中一日蜂螫其額。",
    "X77n1522_003:0089c04": "俄大蜂嚙所螫者殺之。而置首思前。蓋亦其徵驗云。",
    "X77n1522_003:0089c05": "詔住京師之棲玄寺。尋遊瓦棺。冒雨不濕。履泥不汙。",
    "X77n1522_003:0089c06": "僧正慧暠。遇諸途。以為神。舉朝屬目。大都督吳明徹",
    "X77n1522_003:0089c07": "尤加敬。間以犀枕贈。夏侯孝威。明徹別將也。欲見所",
    "X77n1522_003:0089c08": "贈枕。偶到寺禮覲。思遽語孝威曰。欲見吳儀同枕乎。",
    "X77n1522_003:0089c09": "命出示之。一日孝威家。忽空中有聲曰。急灑掃。聖人",
    "X77n1522_003:0089c10": "至矣。頃之思至。大建九年。戒弟子曰。若有十人不惜",
    "X77n1522_003:0089c11": "身命。常脩法花般舟念佛三昧方等懺悔。及常坐等",
    "X77n1522_003:0089c12": "行者。吾自供給。如無。吾當遠去。苦行事難。如是三問。",
    "X77n1522_003:0089c13": "略無答者。因屏眾斂念寂然。其徒靈辨年尚幼。慟哭",
    "X77n1522_003:0089c14": "聲徹內外。思忽開目曰。汝是惡魔。何故驚動嬈亂吾",
    "X77n1522_003:0089c15": "耶。出去。乃復攝心端坐。以盡。眾覺香氣滿室。頂煖身",
    "X77n1522_003:0089c16": "輭顏色如生。陳太建九年。六月二十二日也。春秋六",
    "X77n1522_003:0089c17": "十有四。思身相挺特。牛象行視。頂有肉髻。行大慈悲。",
    "X77n1522_003:0089c18": "奉菩薩戒。至如衣被繒纊皮革。多由損生。故其屬率",
    "X77n1522_003:0089c19": "易以布。寒則艾納。凡所著作。皆口授。未甞刊治。出四",
    "X77n1522_003:0089c20": "十二字門二卷。無諍行門二卷。釋論玄隨自意安樂",
    "X77n1522_003:0089c21": "行次第禪要三智觀門各一卷。行世。",
    "X77n1522_003:0089c22": "陳玄光新羅國熊州人。少則精進梵行。逮壯乃涉溟",
    "X77n1522_003:0089c23": "漲。學禪法於中土。見衡山思大和尚。證法花三昧。既",
    "X77n1522_003:0089c24": "蒙記莂。因辭歸闡化鄉里。方附舶捩柂離岸。忽有神",
    "X77n1522_003:0090a01": "人。持絳節自虗空下。傳呼云。天帝駕幸龍宮。召海東",
    "X77n1522_003:0090a02": "玄光禪師。說親證法門。俄而青衣導前。鱗介衛後。登",
    "X77n1522_003:0090a03": "殿陞座。隨問談演七日。而倐覺身在舟中。蓋舟泛漾",
    "X77n1522_003:0090a04": "不進。纔經半日耳。其異類景晷之促如此。久之卓錫",
    "X77n1522_003:0090a05": "其國之翁山。而氣求聲應之士踵至。道陶德冶。得善",
    "X77n1522_003:0090a06": "火光三昧者一人。善水光三昧者二人。則其餘門生。",
    "X77n1522_003:0090a07": "可例知矣。",
    "X77n1522_003:0090a08": "後梁慧成姓段。澧陽人。夙隸十住寺緇鬀。誦法花維",
    "X77n1522_003:0090a09": "摩勝天王等大乘經二十餘部。進具後。造建鄴。依靈",
    "X77n1522_003:0090a10": "公究成實者十年。文理稍通。將旋鄉邑。會顗師侍南",
    "X77n1522_003:0090a11": "嶽思公。匡化廬山。一見欣仰。願從之游。思問所業。具",
    "X77n1522_003:0090a12": "以對。思曰卿一生學問。與吾炙手。猶未得暖。虗喪工",
    "X77n1522_003:0090a13": "夫。惜哉。成自返。良久曰。承大師善知來意。請甞試之。",
    "X77n1522_003:0090a14": "思因以犀如意手巾綫履送與之。成遽焚棄章鈔筆",
    "X77n1522_003:0090a15": "硯。而專志習定。時先達者數十人。成恐不能及。以夜",
    "X77n1522_003:0090a16": "繼晝。常瞪目而坐者。十有五年。略無所證。思令入方",
    "X77n1522_003:0090a17": "等觀音法花般舟道場。懺罪銷障。如是三年。而魔事",
    "X77n1522_003:0090a18": "散釋。然後戮力玄寂。凝心空妙。獲證眾生語言三昧。",
    "X77n1522_003:0090a19": "想念不生。靜亂齊壹。較之閉目者。觀道雖明。見境則",
    "X77n1522_003:0090a20": "失。其進退陪蓰矣。思曰。智顗慧成。寂照解行正等。思",
    "X77n1522_003:0090a21": "既示滅。至技江。造禪慧寺。於沙渚上明之間。西挹德",
    "X77n1522_003:0090a22": "鸞肥遯之風。東接道安創構之躅。言幽勝者歸焉。湘",
    "X77n1522_003:0090a23": "東王為建禪眾寺居之。大殿闕梁木。一夕江漲。成使",
    "X77n1522_003:0090a24": "人取材於水中。如素有云。精舍主段弘死。其家。請成",
    "X77n1522_003:0090b01": "觀之。弘忽甦曰。始被逮至王所。俄禪師廷立曰。吾方",
    "X77n1522_003:0090b02": "與此人營樹功德。必赦其罪。王起禮足聽命。遂放還。",
    "X77n1522_003:0090b03": "陳主屢召不就。督江總往強之。纔入船。成躍身立水",
    "X77n1522_003:0090b04": "上。總等扣首泣曰。且粉身柰何。幸悲攝。乃一至都。為",
    "X77n1522_003:0090b05": "陳主受戒而還。成在南嶽。偶冬夜。同常律師宿。常投",
    "X77n1522_003:0090b06": "蝨於地。明日別。成謂常曰。昨一檀越被凍。可愍也。常",
    "X77n1522_003:0090b07": "憮然。成將終。戒門人。急砌殿基。吾當講涅槃。未幾而",
    "X77n1522_003:0090b08": "智者自玉泉寺至。談論久之。終於禪眾寺。壽七十三。",
    "X77n1522_003:0090b09": "周慧命姓郭氏太原晉陽人。晉徵士琦之裔也。徙居",
    "X77n1522_003:0090b10": "湘州長沙郡。天姿秀拔。身有光影。夙依珍闍黎為童",
    "X77n1522_003:0090b11": "子。珍者位地人也。然能入其室。則必有以也。年十五",
    "X77n1522_003:0090b12": "習誦法花經。踰兼旬即覆述。無遺誤。既薙落。每以花",
    "X77n1522_003:0090b13": "嚴致修證。行方等普賢等懺法。後從恩光先路二禪",
    "X77n1522_003:0090b14": "師。咨詢定業。先是道士孟壽。久棲仙城山。一日覩其",
    "X77n1522_003:0090b15": "地有神祇。嚴衛盛甚。登巖以望。則又見梵侶群擁。頃",
    "X77n1522_003:0090b16": "之命至。壽趨禮謁。因悉捨為善光寺。供給殷縟。學者",
    "X77n1522_003:0090b17": "駢集。晚開維摩經於州治。而歸鄉里焉。法音禪師者。",
    "X77n1522_003:0090b18": "王氏子。命同郡祁人也。少但事果願寺能禪師。纔數",
    "X77n1522_003:0090b19": "旬。顧又徧歷江南河北。以袪所滯。至遇思邈二師而",
    "X77n1522_003:0090b20": "後已。因留仙城者五稔。一日攜手行松林間。咲曰。此",
    "X77n1522_003:0090b21": "兩處誠可終焉。聞者莫之寤。天和三年十二月五日。",
    "X77n1522_003:0090b22": "命以疾終於善光寺。十七日音亦終於果願寺。然皆",
    "X77n1522_003:0090b23": "精爽不昧。面西念佛。奇香異樂。或聞有唱善哉聲。命",
    "X77n1522_003:0090b24": "音俱年三十有八。命尤善辭章。著大品義章融心論",
    "X77n1522_003:0090c01": "還源鏡行路難詳玄賦等。文行世。而菩薩戒弟子。濟",
    "X77n1522_003:0090c02": "北戴逵貽書請教。命摛藻答之。文多皆不錄。沙門慧",
    "X77n1522_003:0090c03": "曉姓傅。心學明暢。其材殆亞於命。遊齊住靈巖寺數",
    "X77n1522_003:0090c04": "十年。人初不以為異也。間甞以鄉里之戚。謁山茬令。",
    "X77n1522_003:0090c05": "令以他客辭不遽接。曉作釋子賦以見意而去之。名",
    "X77n1522_003:0090c06": "由是顯。命遺言搆甓墳。俾弟子信士鄭子文立碑。",
    "X77n1522_003:0090c07": "隋智顗字德安。族頴川陳氏。晉南度遷荊州之花容",
    "X77n1522_003:0090c08": "縣。父起祖梁散騎常侍孟陽公。母徐氏夢香煙五色",
    "X77n1522_003:0090c09": "入懷。欲拂去之。聞人語曰。宿世因緣。寄託王道。福德",
    "X77n1522_003:0090c10": "自至。何為去之。又夢吞白鼠再三。卜曰白龍之兆也。",
    "X77n1522_003:0090c11": "誕育之夕。室有光明。信宿乃止。親黨將大治具相慶。",
    "X77n1522_003:0090c12": "無故湯火寒熸。遂罷。俄若有二僧。夜扣戶者。曰此兒",
    "X77n1522_003:0090c13": "德重。後必出家。開戶視之。無所見。因名王道。亦名光",
    "X77n1522_003:0090c14": "道。皆取諸夢瑞云。目重瞳子。臥必合掌。坐必向西。禮",
    "X77n1522_003:0090c15": "像敬僧。口不妄啖。此其常度也。七歲偶往伽藍。或授",
    "X77n1522_003:0090c16": "以普門品。一徧即能憶。其餘文句。奄忽自通。二親禁",
    "X77n1522_003:0090c17": "絕之不可。年在志學。梁元帝崩。國祚殘圮。遂北依舅",
    "X77n1522_003:0090c18": "氏於硤州。尋投湘州果願寺。師事沙門法緒出家。於",
    "X77n1522_003:0090c19": "禮佛次。俄覺身臨滄海。蔽日浮天。渺無畔岸。上聳巖",
    "X77n1522_003:0090c20": "崖。有僧搖手呼之。復舒臂接置崎麓。且謂之曰。汝當",
    "X77n1522_003:0090c21": "居此。汝當終此。尋與其徒白此見。皆曰天台山也。當",
    "X77n1522_003:0090c22": "晉宋時。僧光道猷法蘭曇密居之。於是緒先以十戒",
    "X77n1522_003:0090c23": "道品律儀導之。仍使北詣慧曠律師受具足。後居大",
    "X77n1522_003:0090c24": "賢山。誦法花無量義普賢觀等經。僅二旬而淹徹靡",
    "X77n1522_003:0091a01": "滯。光州大蘇山慧思禪師。盛以心觀開四眾。又從而",
    "X77n1522_003:0091a02": "受業焉。蓋思之道。得於就師。就師得於最師也。初顗",
    "X77n1522_003:0091a03": "見思。思歎曰。昔於靈山。同聽法華。宿緣所追。今復來",
    "X77n1522_003:0091a04": "矣。為示普賢道場。說四安樂行。顗由是依以行法花",
    "X77n1522_003:0091a05": "三昧。始三夕定起誦經。至藥王品所謂是真精進句。",
    "X77n1522_003:0091a06": "豁然大悟。洞見靈山佛會猶在。遽詣思言所證。思曰",
    "X77n1522_003:0091a07": "非爾弗感。非我莫識。此法華三昧前方便也。又於熈",
    "X77n1522_003:0091a08": "州白沙山禪定。輒見思為釋經指示。後常代思講。而",
    "X77n1522_003:0091a09": "思每執如意。坐座側聽之。謂其徒曰。此兒義解有餘。",
    "X77n1522_003:0091a10": "而定力不足。故於三三昧三觀智。用有所恨耳。既而",
    "X77n1522_003:0091a11": "辭之。往京師。與金陵法喜等三十餘人。創於瓦官寺",
    "X77n1522_003:0091a12": "弘道。時僕射徐陵尚書毛喜。皆博達之士。並傳香法。",
    "X77n1522_003:0091a13": "於是長干寺智辯。延住宋熈天宮寺。僧幌請居佛窟",
    "X77n1522_003:0091a14": "白馬。警韶奉誠智文禪眾慧令。及梁朝宿德大忍法",
    "X77n1522_003:0091a15": "師。悉捨其先業從之。禹穴慧榮住莊嚴寺。素號義龍。",
    "X77n1522_003:0091a16": "數致徵覈。且自矜誕。方舞其扇以逞。扇忽墮。顗咄曰。",
    "X77n1522_003:0091a17": "禪定之力。非散亂者所可干撓。沙門法歲。從旁撫榮",
    "X77n1522_003:0091a18": "背曰。義龍今成伏鹿矣。扇既墮地。何以遮羞。如是八",
    "X77n1522_003:0091a19": "載訖講智度大論。次開禪那法門。利益所被為多。未",
    "X77n1522_003:0091a20": "幾始興王出鎮洞庭。過瓦官談論。深愜乃心。勇施虔",
    "X77n1522_003:0091a21": "拜。以盡其誠。顗因歎曰。疇昔之夜。吾夢遭盜。茲非輭",
    "X77n1522_003:0091a22": "賊耶。所謂毛繩截骨。曳尾塗中。其不可脫去。有甚於",
    "X77n1522_003:0091a23": "賊者。先是青州異僧定光。兼習定慧。居天台山。積四",
    "X77n1522_003:0091a24": "十餘年。至是顗以昔所見故。必欲徇緣歸隱。仍遣謝",
    "X77n1522_003:0091b01": "門人曰。吾聞唇舌如弓。心慮如弦。音聲如箭。長夜虗",
    "X77n1522_003:0091b02": "發。無所覺知。是謂暗射。則講說是已。又法門如鏡。方圓",
    "X77n1522_003:0091b03": "任像。則禪定是已。然吾初於瓦官寺坐者。纔四十人。",
    "X77n1522_003:0091b04": "而半獲證寤。今茲坐者二百人。而獲證寤者。纔十人。",
    "X77n1522_003:0091b05": "則世事之變。可知矣。今而後可各隨所安。吾亦欲從",
    "X77n1522_003:0091b06": "吾志也。至台山。與光相見。光曰。憶吾早年山上搖手",
    "X77n1522_003:0091b07": "相招時乎。時陳太建七年。秋七月也。頃之聞鐘聲滿",
    "X77n1522_003:0091b08": "巖谷。光曰。鐘聲集眾。得住之相。於是遂上佛壟山南。",
    "X77n1522_003:0091b09": "螺谿之源。剏庵焉。曰且聊爾棲止。俟國清時。當有貴",
    "X77n1522_003:0091b10": "人。為立寺宇。時莫測其言也。既而行頭陀於華頂。忽",
    "X77n1522_003:0091b11": "風霆魑魅。音貌可畏。又身煩痛。先親見形。枕膝哀訴。",
    "X77n1522_003:0091b12": "顗依止法忍。強輭二魔併息。尋有梵僧曰。制敵勝怨。",
    "X77n1522_003:0091b13": "可為勇矣。宣帝詔曰。禪師佛法雄傑。時匠所宗。訓兼",
    "X77n1522_003:0091b14": "道俗。國之望也。其割始豐縣調。以充眾費。蠲民兩戶。",
    "X77n1522_003:0091b15": "供薪水役。樂安令陳郡袁子雄。每夏請講淨名。甞見",
    "X77n1522_003:0091b16": "三道寶堦。自空至地。數十梵僧。乘堦而降。入堂禮拜。",
    "X77n1522_003:0091b17": "手執香鑪遶顗三匝。久之乃滅。一眾歎異。永陽王伯",
    "X77n1522_003:0091b18": "智。出撫吳興。就山受戒。且建方等懺法七日夜。在郡",
    "X77n1522_003:0091b19": "晝治事。夜習觀。顗一日謂門人智越曰。吾欲勸王脩",
    "X77n1522_003:0091b20": "福禳灾。越以為王已勤於進道。若更有所言。不知者",
    "X77n1522_003:0091b21": "以為侫也。乃止。俄王出獵。墮馬幾絕。顗為率眾。作觀",
    "X77n1522_003:0091b22": "音懺法。因而起。凭几坐。見僧擎鑪。進慰問王。時王流",
    "X77n1522_003:0091b23": "汗。未知所答。僧乃繞王一匝。痛遂止。王著發願文。以",
    "X77n1522_003:0091b24": "示敬信。辭多不錄。久之璽書徵授戒法。顗始辭焉。前",
    "X77n1522_003:0091c01": "後七使。皆上手書。於是黽勉出都。詔乘羊車。童子引",
    "X77n1522_003:0091c02": "導。主書舍人翊從。禮如國師璀闍黎故事。迎入太極",
    "X77n1522_003:0091c03": "殿東堂。講智度論。上與百寮。陪筵以聽。因詔立禪眾",
    "X77n1522_003:0091c04": "於靈耀寺。後仍於殿對上。講仁王經。僧正慧暅。僧都",
    "X77n1522_003:0091c05": "慧曠。京師大德。皆致難。顗辯對詳敏。暅執鑪賀曰。國",
    "X77n1522_003:0091c06": "家齊會者十餘席。而忝當四講。自謂人莫抗衡。然今",
    "X77n1522_003:0091c07": "太陽出矣。而月星猶照。不亦陋手。晚住光耀寺。禪慧",
    "X77n1522_003:0091c08": "兼弘。從者尤眾。詔褎美。時方檢括僧尼。議將試經不",
    "X77n1522_003:0091c09": "通者罷道。顗表諫曰。調達誦六萬象經。不免地獄。槃",
    "X77n1522_003:0091c10": "特誦一行偈。獲羅漢果。所篤論者。道何如耳。豈關多",
    "X77n1522_003:0091c11": "誦哉。詔停前議。意以靈耀褊隘。欲徙而他。夢人翼衛",
    "X77n1522_003:0091c12": "嚴整。自苾冠達。請住三橋。顗曰。冠達梁武之法名也。",
    "X77n1522_003:0091c13": "三橋其光宅乎。徙居之。上幸其寺大施。又詔講仁王",
    "X77n1522_003:0091c14": "經。上於眾中拜伏。如禮。儲后而下。皆遵戒範。故內出",
    "X77n1522_003:0091c15": "受法文曰。仰惟。化導無方。隨機濟物。衛護國土。汲引",
    "X77n1522_003:0091c16": "天人。照燭光輝。託跡師友。比丘入夢。符契之象久彰。",
    "X77n1522_003:0091c17": "和上來儀。高座之德斯炳。是以翹心十地。渴仰四依。",
    "X77n1522_003:0091c18": "大小二乘。內外兩教。尊師重道。由來尚矣。伏希。俯提",
    "X77n1522_003:0091c19": "所謂。世世結緣。遂其本願。日日增長。今奉請為菩薩",
    "X77n1522_003:0091c20": "戒師。俄傳香而淚下。異哉。及金陵敗覆。杖策荊湘。路",
    "X77n1522_003:0091c21": "次溢城。夢老僧曰。陶侃瑞像。敬屈護持。尋憩匡廬。見",
    "X77n1522_003:0091c22": "慧遠所繢文殊像。依止不忍去。頃而宼叛。寺宇盡燬。",
    "X77n1522_003:0091c23": "獨茲山巋然。則夢斯徵矣。會隋氏混一區宇。晉邸摠",
    "X77n1522_003:0091c24": "淮海重任。欽注德風。欲承佩戒法。奉以為師。書請再",
    "X77n1522_003:0092a01": "三。而顗謙讓未皇也。後陳四願。一謂勿以禪法見期。",
    "X77n1522_003:0092a02": "二謂不責其規矩。三謂當戒範則去就重。務傳燈則",
    "X77n1522_003:0092a03": "去就輕。要在通法。勿嫌輕動。四謂若丘壑念起。則隨",
    "X77n1522_003:0092a04": "心飲啄。以卒殘年。於是王躬製文以請。開皇十一年",
    "X77n1522_003:0092a05": "十一月二十三日。於揚州總管金城。設千僧會。敬屈",
    "X77n1522_003:0092a06": "授菩薩戒。即其所居。傳授香法。顗既名王曰總持。王",
    "X77n1522_003:0092a07": "亦號顗曰智者。會畢施子豐腆。顗盡以迴施悲敬二",
    "X77n1522_003:0092a08": "田。即欲辭去。王固留。顗曰已有成約。何可爽也。拂衣",
    "X77n1522_003:0092a09": "而起。復於匡嶺。旋歸鄉壤。行道脩福。以報地恩。老幼",
    "X77n1522_003:0092a10": "迎候。戒場講座迨萬。卜當陽縣玉泉山立精舍。賜額",
    "X77n1522_003:0092a11": "一音。地昔荒險。蛇獸交暴。及立精舍。暴遂止。是春旱。",
    "X77n1522_003:0092a12": "民譌以為神怒。顗故率眾。詣泉所誦經。感致雲雨。譌",
    "X77n1522_003:0092a13": "言隨息。江陵總管宜揚公王積於禮拜次。戰汗甚出。",
    "X77n1522_003:0092a14": "謂人曰。積屢御軍。臨陳更勇。未有今日之懼者。是殆",
    "X77n1522_003:0092a15": "天龍所訶護歟。時晉王又遣手疏請。顗答疏以辭。至",
    "X77n1522_003:0092a16": "于再疏。乃克赴。為著淨名疏。應奉。河東柳顧言。東海",
    "X77n1522_003:0092a17": "徐儀。受而寶藏之。俾王事持。後遣顧言致書。請救蕭",
    "X77n1522_003:0092a18": "妃之疾。顗仍率侶。建齊七日。行金光明懺。至六日之",
    "X77n1522_003:0092a19": "夜。異鳥飛入齊壇。宛轉若死。俄而飛去。且聞外有豕",
    "X77n1522_003:0092a20": "聲。顗曰妃當愈矣。鳥死而生。豕幽而顯。皆吉相也。旦",
    "X77n1522_003:0092a21": "妃疾果瘳。王大悅。顗旋台嶽。更行前懺。立誓云。若能",
    "X77n1522_003:0092a22": "於三寶有所益者。當盡此餘年。若其無益。即當速化。",
    "X77n1522_003:0092a23": "以遂往生。因曰。吾所以亟欲歸山者。正以冥告勢將",
    "X77n1522_003:0092a24": "盡耳。死後必累石植松。坎西南峯。以安厝焉。上起白",
    "X77n1522_003:0092b01": "塔。使見者發心。口授觀心論及疏。以貽訓後來。命智",
    "X77n1522_003:0092b02": "越。往剡縣石城寺彌勒像前。掃灑。東壁施牀。多然香",
    "X77n1522_003:0092b03": "火。顗即面西。苾彌陀觀音勢至以臥。分道具。為二分。",
    "X77n1522_003:0092b04": "一奉彌勒。一擬羯磨。索三衣缽杖近身。或以藥進。顗",
    "X77n1522_003:0092b05": "揮之曰。藥能遣病。留殘年乎。病不與身合。藥何所遣。",
    "X77n1522_003:0092b06": "年不與心合。藥何所留。又進齋飲。復揮之曰。豈以步",
    "X77n1522_003:0092b07": "影為齋耶。能無觀無緣。即真齋矣。謂智晞曰。子不聞",
    "X77n1522_003:0092b08": "觀心論內之說乎。何故紛紛。以醫藥俗事擾人。吾生",
    "X77n1522_003:0092b09": "勞毒器。死悅歸休。此固世相。不足多歎。又手書七紙。",
    "X77n1522_003:0092b10": "并淨名疏。犀角如意。蓮華香鑪。別晉王。囑累大法。其",
    "X77n1522_003:0092b11": "書有曰。如意香鑪。故所得於大王者。還用奉贈以別。",
    "X77n1522_003:0092b12": "庶幾永布德香。常保如意。併唱法華無量壽讚說。十",
    "X77n1522_003:0092b13": "如。四不生。十法界。三觀。四教。四無量。六度等法。或問",
    "X77n1522_003:0092b14": "脩行地位。顗曰。汝等懶種善根。於他功德。如盲問乳",
    "X77n1522_003:0092b15": "色。蹶者訪路。吾不領眾。必淨六根。為他損己。纔獲五",
    "X77n1522_003:0092b16": "品內位耳。今諸師友來迎。吾奚暇他顧哉。但波羅提",
    "X77n1522_003:0092b17": "木叉。是汝宗仰。四種三昧。是汝明導。飭維那鳴鍾磬。",
    "X77n1522_003:0092b18": "以氣盡為期。戒哭泣者。端坐而逝。如入禪定。壽六十",
    "X77n1522_003:0092b19": "七。開皇十七年。十一月二十四日也。仁壽之季。振錫",
    "X77n1522_003:0092b20": "被衣。七度現身。六降山寺。一遊佛壟。其靈異如此。逮",
    "X77n1522_003:0092b21": "煬帝在御。尤嚴飭祠塔。內収管鑰。以謹啟閉。諱日即",
    "X77n1522_003:0092b22": "廢朝。遣使入山設祭。中書令揚素。乞躬臨所事。猶見",
    "X77n1522_003:0092b23": "其全身不散云。且無恙時。凡樹生耳。不待培植。隨採",
    "X77n1522_003:0092b24": "掇無所乏。至是則雖培植。無復得。始臨海之民。素業",
    "X77n1522_003:0092c01": "漁。江滬溪梁。緜亘四百餘里。顗以檀施之資。從官買",
    "X77n1522_003:0092c02": "其地。為放生池。遣沙門慧拔表聞。宣帝詔加嚴禁。國",
    "X77n1522_003:0092c03": "子祭酒徐孝克。撰碑文樹海濵。辭甚悲楚。讀者為墮",
    "X77n1522_003:0092c04": "淚。後有黃雀。群飛上寺。鳴呼三日乃散。顗以為魚感",
    "X77n1522_003:0092c05": "吾德故然。唐貞觀間。復申明前禁焉。著法華疏止觀",
    "X77n1522_003:0092c06": "門脩禪法等。各數十卷。淨名疏三十七卷。皆口授。侍",
    "X77n1522_003:0092c07": "者灌頂。筆錄行世。造寺三十五所。度僧四千餘人。寫",
    "X77n1522_003:0092c08": "經十五藏。金裝檀刻。畫繢尊像。十萬許軀。受菩薩戒",
    "X77n1522_003:0092c09": "及習禪弟子。不可勝紀。的傳業者。三十二人。",
    "X77n1522_003:0092c10": "隋惠耀姓岐。襄陽人。少沈密。訥言敏行。人共重之。受",
    "X77n1522_003:0092c11": "具後遊歷。訪道於鄭川之命公。衛嶽之思公。卒事思",
    "X77n1522_003:0092c12": "公數年。思公謂耀。於實相理觀。有玄趣云。及思公唱",
    "X77n1522_003:0092c13": "滅。偶行化巴丘。遇道懿法師。相攜西上。卓錫於江陵",
    "X77n1522_003:0092c14": "之道因寺。不出戶庭者。十四年。及智者歸鄉里。尤深",
    "X77n1522_003:0092c15": "嚮挹。仁壽二年。徙內花寺。別樹道場於開聖西。以事",
    "X77n1522_003:0092c16": "禪悅。且誦七佛等呪。尤靈驗。人之有疾患者。求之無",
    "X77n1522_003:0092c17": "不効。大業之季。虎暴甚。耀遇虎摩其頂。以語之曰。天",
    "X77n1522_003:0092c18": "下方亂。汝可遠去。毋為百姓所苦也。虎暴遂絕。八營",
    "X77n1522_003:0092c19": "賊主揚道生。亦推誠供給。蕭銑僭立。仍加延奉。有所",
    "X77n1522_003:0092c20": "施予。輒植悲敬二田。不少儲蓄。建龍歸精舍於城府。",
    "X77n1522_003:0092c21": "銑甞以興亡問之。對曰。貧道薄德。不得久為檀越善",
    "X77n1522_003:0092c22": "友。時蓋莫測其言也。未幾唐兵至。銑亡。耀遷化於武",
    "X77n1522_003:0092c23": "德中。春秋六十。葬開聖智曠禪師塔側。",
    "X77n1522_003:0092c24": "隋僧璨不知何許人也。初以白衣。見可禪師。而問曰。",
    "X77n1522_003:0093a01": "弟子身纏風疾。其必宿有罪累焉耳。請和尚懺罪。可",
    "X77n1522_003:0093a02": "曰。將罪來。與汝懺。璨曰。覓罪了不可得。可曰。與汝懺",
    "X77n1522_003:0093a03": "罪竟。宜依佛法僧。璨曰。今見和尚。已知是僧。未諗何",
    "X77n1522_003:0093a04": "者是佛。何者是法。可曰。是心是佛。是心是法。法佛無",
    "X77n1522_003:0093a05": "二。僧寶亦然。璨曰。今日始知。罪性不在內。不在外。不",
    "X77n1522_003:0093a06": "在中間。心體既然。佛法無二。可曰。吾寶也。即名之僧",
    "X77n1522_003:0093a07": "璨。為薙髮具戒。而傳以衣缽。復告之曰。昔達磨大師",
    "X77n1522_003:0093a08": "以正法眼藏付吾。吾今付汝。汝善護持。屬周武廢教。",
    "X77n1522_003:0093a09": "往來司空山者餘十載。韜光晦迹。人莫知之。隋開皇",
    "X77n1522_003:0093a10": "初。出居皖公山。得沙門道信。以承其統。且付以所傳",
    "X77n1522_003:0093a11": "衣缽。而說偈曰。華種雖因地。從地種華生。若無人下",
    "X77n1522_003:0093a12": "種。華地盡無生。於是適羅浮山。優游二載。大業二年。",
    "X77n1522_003:0093a13": "復歸故山。為眾說法。合掌儼立而化。葬舍利舒之山",
    "X77n1522_003:0093a14": "谷寺。唐玄宗朝追諡鏡智。",
    "X77n1522_003:0093a15": "隋智鍇豫章夏侯氏也。早年依朗公。講五論於揚州",
    "X77n1522_003:0093a16": "興皇寺。開皇十五年。學究禪法於天台顗公。念力特",
    "X77n1522_003:0093a17": "盛。顗歎重之。頃焉講涅槃法華十誦律等。又善外學。",
    "X77n1522_003:0093a18": "長於著述。晚歸廬山。繕治大林西林二寺。然卒守志",
    "X77n1522_003:0093a19": "大林者。閱二十年。隋文帝嚮風歸敬。詔弗起。俄豫章",
    "X77n1522_003:0093a20": "檀信。踵山舍請講。以老病辭曰。吾丘壑人也。當死丘",
    "X77n1522_003:0093a21": "壑。豈復死城市間哉。未幾本郡善類強之。不獲已而",
    "X77n1522_003:0093a22": "行。俄爾滅。然而城市之死。終莫能免。命也夫。即大業",
    "X77n1522_003:0093a23": "六年六月也。壽七十八。奉全身石室中。顏色略不摧",
    "X77n1522_003:0093a24": "變。至今如生。",
    "X77n1522_003:0093b01": "隋沙門波若高句麗人也。陳氏有國日。遊學金陵。逮",
    "X77n1522_003:0093b02": "隋而來儀京輦。開皇十六年。入天台依止智者。然而",
    "X77n1522_003:0093b03": "諸根聰利。遽有證入。智者甞謂之曰。汝於此地有緣。",
    "X77n1522_003:0093b04": "華頂吾昔頭陀所在。自非大乘根器。不可往。汝宜就",
    "X77n1522_003:0093b05": "以成備妙行。凡所須衣食。不足憂慮也。開皇十八年。",
    "X77n1522_003:0093b06": "始杖錫孤涉。以履踐所訓。至大業九年。則閱十六寒",
    "X77n1522_003:0093b07": "暑矣。而形影俱泯。不接塵世。其年二月。忽自以壽命",
    "X77n1522_003:0093b08": "將盡。詣國清。後數日。果於寺以無疾坐逝。春秋五十",
    "X77n1522_003:0093b09": "二。及闍維。龕將出門。其屍則回。以內向而開目焉。蓋",
    "X77n1522_003:0093b10": "示別也。已而復外尚。而閉目如故。見者異之。",
    "X77n1522_003:0093b11": "隋沙門法彥清河張氏子也。周廢教。南遊抵金陵。陳",
    "X77n1522_003:0093b12": "太建七年。從智者入台嶺。伏膺誨益。每於塚間林下。",
    "X77n1522_003:0093b13": "常坐不臥。定輒七日方起。雖山祇相嬈。不為動。如是",
    "X77n1522_003:0093b14": "三十年。甞從智者求印所證。智者謂。是背捨觀中。第",
    "X77n1522_003:0093b15": "二觀相也。大業七年二月三十日。卒于國清。壽六十。",
    "X77n1522_003:0093b16": "隋智越出鄭氏。南陽人。早年志即離俗。父欲妻之。不",
    "X77n1522_003:0093b17": "可。逮壯有材幹。岳陽王召隸荊州。固辭。王察其誠素。",
    "X77n1522_003:0093b18": "放出家。時智者說法金陵。因北面受業焉。六妙五門。",
    "X77n1522_003:0093b19": "日以研究。行專戒律。經通法華。居常缾水自盈。臨海",
    "X77n1522_003:0093b20": "露山精舍梵僧所造。靈異不一。智者每命越。燕坐其",
    "X77n1522_003:0093b21": "間。智者既掩迹台嶺。使攝其眾。踰二十年。恂恂善誘。",
    "X77n1522_003:0093b22": "誠無愧於負荷者。方隋文帝穆后之崩。設齋祝願。則",
    "X77n1522_003:0093b23": "獲縑以百計。煬帝在御。會智者諱辰。則官為設千僧",
    "X77n1522_003:0093b24": "齋。越輒以所畜充嚫。括州刺史鄭係伯。臨海鎮將楊",
    "X77n1522_003:0093c01": "神貴。尤於越有師友義。大業十二年十一月二十三",
    "X77n1522_003:0093c02": "日。寢疾經旬。右脇臥而卒。春秋七十四。",
    "X77n1522_003:0093c03": "隋道悅荊州昭丘人。年十二。於玉泉寺出家。安貧苦",
    "X77n1522_003:0093c04": "節。尤務持誦大品法華二經。初智者。甞得異石一片",
    "X77n1522_003:0093c05": "於澗水中。懸而考之。音響清越。至今以代鐘磬。而悅",
    "X77n1522_003:0093c06": "每託之。以想見先德時發其聲。則意趣冷然。脩習之",
    "X77n1522_003:0093c07": "誠。祥感之致。宜哉。悅舊病腹脹。地無良醫。惟日閱般",
    "X77n1522_003:0093c08": "若求加被。忽腹如裂。即登廁驟下。病良已。朱粲之亂。",
    "X77n1522_003:0093c09": "寺僧逃避無存者。獨悅居守不肯去。賊就求餉。悅減",
    "X77n1522_003:0093c10": "所給予之。賊炊莫能熟。因相戒不敢取。他賊未之信。",
    "X77n1522_003:0093c11": "將驅出加害。悅堅坐曰。吾欲與此寺俱盡。遂憐而釋",
    "X77n1522_003:0093c12": "之。使前導。行數步。復坐曰。吾沙門豈導人者。形骸浮",
    "X77n1522_003:0093c13": "幻耳。死奚畏。賊奇之。送之歸寺。漢陽王聞名敬慕。請",
    "X77n1522_003:0093c14": "受戒品。供施壹拒絕。乃奉以大布三衣。且問不御繒",
    "X77n1522_003:0093c15": "帛之故。答曰蠶衣多損。乖忍辱之名。布服易成。表慈",
    "X77n1522_003:0093c16": "悲之相。王曰仲由不恥。孔子見稱。沙門慈忍。固其所",
    "X77n1522_003:0093c17": "也。山居五十餘年。逮終則壽七十二矣。永徽中。或於",
    "X77n1522_003:0093c18": "青溪。見僧擎錫跣足者。自稱般若師。議者以為悅無",
    "X77n1522_003:0093c19": "恙時。常誦般若。故云爾。",
    "X77n1522_003:0093c21": "新脩科分六學僧傳卷第三"
}