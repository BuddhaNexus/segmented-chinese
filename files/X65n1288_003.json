{
    "X65n1288_003:0417b14": "萬法歸心錄卷下",
    "X65n1288_003:0417b16": "禪分五宗",
    "X65n1288_003:0417b17": "僧問。達摩西來直指一心。因甚六祖以下。枝分五派。",
    "X65n1288_003:0417b18": "各家獨立門庭。施設差別異相。師曰。如金作器。器器",
    "X65n1288_003:0417b19": "皆金。似火分燈。燈燈是火。雖然枝茂葉盛。其根本乎",
    "X65n1288_003:0417b20": "一體。汝若智眼洞明。自然了法無二。",
    "X65n1288_003:0417b21": "臨濟(鎮州慧照義玄禪師六祖下第五世)",
    "X65n1288_003:0417b22": "問。如何是臨濟宗。答曰。臨濟家風。白拈手段。勢如山",
    "X65n1288_003:0417b23": "崩。機似電卷。赤手殺人。毒拳追命。棒喝交馳。照用齊",
    "X65n1288_003:0417b24": "行。賓主歷然。人境縱奪。一切差別名相。不離向上一",
    "X65n1288_003:0417c01": "著。",
    "X65n1288_003:0417c02": "問。云何為八棒。答曰。賞棒。罰棒。縱棒。奪棒。愚癡棒。降",
    "X65n1288_003:0417c03": "魔棒。掃跡棒。無情棒　問。如何為賞棒。答曰。學人道",
    "X65n1288_003:0417c04": "一句子。最親切語。與道相契。師家便打。名為賞棒。",
    "X65n1288_003:0417c05": "問。如何為罰棒。答曰。學人與師問答。隨意亂道。觸犯",
    "X65n1288_003:0417c06": "當頭師家便打。名為罰棒　問。如何為縱棒。答曰。學",
    "X65n1288_003:0417c07": "人一知半解道一句子。少有相應。師家便打。名為縱",
    "X65n1288_003:0417c08": "棒　問。如何為奪棒。答曰。學人雜毒入心。道句合頭",
    "X65n1288_003:0417c09": "以為得意。師家便打。名為奪棒　問。如何為愚癡棒。",
    "X65n1288_003:0417c10": "答曰。學人賓主不分。邪正不辨。信口亂統。師家便打。",
    "X65n1288_003:0417c11": "名愚癡棒　問。如何為降魔棒。答曰。學人認魔境界。",
    "X65n1288_003:0417c12": "顛狂鬼語。以謂證道。師家痛打。名降魔棒　問。如何",
    "X65n1288_003:0417c13": "為掃跡棒。答曰。學人不落凡情。便墮聖解。不離窠臼。",
    "X65n1288_003:0417c14": "師家便打。名掃跡棒　問。如何為無情棒。答曰。道是",
    "X65n1288_003:0417c15": "也打。道不是也打。開口也打。不開口也打。一切不存。",
    "X65n1288_003:0417c16": "名無情棒　問。棒下翻身得何道理。答曰。劈頭一棒。",
    "X65n1288_003:0417c17": "全身脫落。意識冰消。真常獨露。利機翻身。鈍根點額。",
    "X65n1288_003:0417c18": "纔涉思惟。一場懡[怡台+羅]。",
    "X65n1288_003:0417c19": "問。如何為四喝。答曰。一喝如金剛王寶劍。一喝如踞",
    "X65n1288_003:0417c20": "地師子。一喝如探竿影草。一喝不作一喝用　問。如",
    "X65n1288_003:0417c21": "何是金剛王寶劍。答曰。能斬意識。凡聖情亡。真常獨",
    "X65n1288_003:0417c22": "耀　問。如何是踞地師子。答曰。斷常二見。一切滲漏。",
    "X65n1288_003:0417c23": "踞地一吼。瓦解冰消　問。如何是探竿影草。答曰。如",
    "X65n1288_003:0417c24": "鏡照像。妍醜真偽。自呈本面　問。如何是不作一喝",
    "X65n1288_003:0418a01": "用。答曰。纔動意識。一喝冰消。轉尋一喝。喝也不用。",
    "X65n1288_003:0418a02": "問。喝下領悟。得何意旨。答曰。震威一喝。非有非無。起",
    "X65n1288_003:0418a03": "本無起。落本無落。如是會得。強名正覺。",
    "X65n1288_003:0418a04": "問。如何謂四照用。答曰。先照後用。先用後照。照用同",
    "X65n1288_003:0418a05": "時。照用不同時　問。如何是先照後用。答曰。自證分",
    "X65n1288_003:0418a06": "中。以智應物。用慧辨邪。先云速道。待擬便喝　問。如",
    "X65n1288_003:0418a07": "何是先用後照。答曰。自證分中。先用慧辨。後用智泯。",
    "X65n1288_003:0418a08": "先竪一指。復云會麼　問。如何是照用同時。答曰。自",
    "X65n1288_003:0418a09": "證分中。智不離慧。慧不離智。打一棒云。還知痛癢麼。",
    "X65n1288_003:0418a10": "問。如何是照用不同。答曰。自證分中。智是智鑒。慧是",
    "X65n1288_003:0418a11": "慧用。良久僧擬。便歸方丈。",
    "X65n1288_003:0418a12": "問。如何為四賓主。答曰。賓中賓。賓中主。主中賓。主中",
    "X65n1288_003:0418a13": "主　問。如何是賓中賓。答曰。向事背理。自昧本真",
    "X65n1288_003:0418a14": "　問。如何是賓中主。答曰。事不離理。任運全真　問。如",
    "X65n1288_003:0418a15": "何是主中賓。答曰。理能成事。不墮偏空　問。如何是",
    "X65n1288_003:0418a16": "主中主。答曰。背事向理。獨標本真　問。如何為主賓",
    "X65n1288_003:0418a17": "相見。分別邪正。答曰。師與學人。重加金鎖。學人歎善",
    "X65n1288_003:0418a18": "名賓看賓。若為人師。己眼不清被人熱慢。名賓看主。",
    "X65n1288_003:0418a19": "師眼清白。能奪饑食。拔人病根。名主看賓。師家驗人。",
    "X65n1288_003:0418a20": "學者拈境。主辨不動。名主看主。",
    "X65n1288_003:0418a21": "問。如何為四料揀。答曰。奪人不奪境。奪境不奪人。人",
    "X65n1288_003:0418a22": "境兩俱奪。人境俱不奪　問。如何是奪人不奪境。答",
    "X65n1288_003:0418a23": "曰。但自心空。何礙外境。下下根來。奪法不奪境　問。",
    "X65n1288_003:0418a24": "如何是奪境不奪人。答曰。不住外境。惟心獨照。中下",
    "X65n1288_003:0418b01": "根來。奪境不奪法　問。如何是人境兩俱奪。答曰。心",
    "X65n1288_003:0418b02": "境俱空。妄從何有。中上根來。境法人俱奪　問。如何",
    "X65n1288_003:0418b03": "是人境俱不奪。答曰。心自住心。境自住境。上上根來。",
    "X65n1288_003:0418b04": "境法俱不奪。",
    "X65n1288_003:0418b05": "問。如何是第一句中薦得。堪與佛祖為師。答曰。一念",
    "X65n1288_003:0418b06": "不生。萬緣空寂　問。如何是第二句中薦得。堪與人",
    "X65n1288_003:0418b07": "天為師。答曰。一念緣起。不續二念　問。如何是第三",
    "X65n1288_003:0418b08": "句中薦得。自救不了。答曰。分別纔生。圓明自昧。",
    "X65n1288_003:0418b09": "問。如何是第一玄。答曰。本性空寂　問。如何是第二",
    "X65n1288_003:0418b10": "玄。答曰。真智寂照　問。如何是第三玄。答曰。妙用無",
    "X65n1288_003:0418b11": "礙　問。如何是體中玄。句中玄。玄中玄。答曰。體中玄",
    "X65n1288_003:0418b12": "性本空寂。句中玄。語中無語。玄中玄。格外提撕。",
    "X65n1288_003:0418b13": "問。如何是第一要。答曰。真體絕朕　問。如何是第二",
    "X65n1288_003:0418b14": "要。答曰。大用無方　問。如何是第三要。答曰。邊中不",
    "X65n1288_003:0418b15": "立。",
    "X65n1288_003:0418b16": "問。如何謂之。十智同真。師震威一喝云。這是第幾智。",
    "X65n1288_003:0418b17": "問。如何是一同一質。答曰。森羅及萬象。一法之所印。",
    "X65n1288_003:0418b18": "問。如何是二同大事。答曰。寂照光中。無欠無餘　問。",
    "X65n1288_003:0418b19": "如何是三總同參。答曰。有情無情。同一法界　問。如",
    "X65n1288_003:0418b20": "何是四同真智。答曰。諸法平等。物我一如　問。如何",
    "X65n1288_003:0418b21": "是五同徧普。答曰。大包法界。小不容針　問。如何是",
    "X65n1288_003:0418b22": "六同具足。答曰。百千法門。不離方寸　問。如何是七",
    "X65n1288_003:0418b23": "同得失。答曰。在聖不得。居凡不失　問。如何是八同",
    "X65n1288_003:0418b24": "生殺。答曰。舒之物物生光。卷之填溝塞壑　問。如何",
    "X65n1288_003:0418c01": "是九同音吼。答曰。粗言及細語。皆歸第一義　問。如",
    "X65n1288_003:0418c02": "何是十同得入。答曰。萬法一心。同歸不二。隨展兩手",
    "X65n1288_003:0418c03": "云。這一智和盤捧出。",
    "X65n1288_003:0418c04": "問。如何是汾陽第一訣。答曰。性體本寂　問。如何是",
    "X65n1288_003:0418c05": "第二訣。答曰。智用獨照　問。如何是第三訣。答曰。寂",
    "X65n1288_003:0418c06": "照無二。",
    "X65n1288_003:0418c07": "問。如何是浮山九帶。答曰。帶者束之。總包義也　問。",
    "X65n1288_003:0418c08": "如何是正法眼藏帶。答曰。靈山說法。未談一字。末後",
    "X65n1288_003:0418c09": "拈花。迦葉領荷　問。如何是佛法藏帶。答曰。三藏五",
    "X65n1288_003:0418c10": "宗。同出一心　問。如何是理貫帶。答曰。空劫已前。假",
    "X65n1288_003:0418c11": "呼正位　問。如何是事貫帶。答曰。隨流得妙。應物全",
    "X65n1288_003:0418c12": "真　問。如何是理事縱橫帶。答曰。不變隨緣。隨緣不",
    "X65n1288_003:0418c13": "變　問。如何是屈曲垂帶。答曰。不住無為。不盡有為。",
    "X65n1288_003:0418c14": "行於非道。通達佛道　問。如何是妙叶兼帶。答曰。大",
    "X65n1288_003:0418c15": "用現前。不拘小節。物物頭頭。無非妙智　問。如何是",
    "X65n1288_003:0418c16": "金針雙鎖帶。答曰。闡揚佛事。非假造作。信手拈來。無",
    "X65n1288_003:0418c17": "拘無束　問。如何是平懷常實帶。答曰。無聖可求。無",
    "X65n1288_003:0418c18": "凡可捨。一種平懷。泯然自盡。竪一指云。這一帶覿面",
    "X65n1288_003:0418c19": "相呈。",
    "X65n1288_003:0418c20": "曹洞(瑞州洞山良价悟本禪師六祖下第五世撫州曹山元證本寂禪師六祖",
    "X65n1288_003:0418c21": "下第六世)",
    "X65n1288_003:0418c22": "問。如何是曹洞宗。答曰。曹洞家風。道樞綿密。應機接",
    "X65n1288_003:0418c23": "物。語忌十成。金針雙鎖。玉線暗穿。正偏回互。五位功",
    "X65n1288_003:0418c24": "勳。內外紹等。三種滲漏。一切差別。不離本分。",
    "X65n1288_003:0419a01": "問。如何是正中偏。答曰。理能成事　問。如何是偏中",
    "X65n1288_003:0419a02": "正。答曰。事不離理　問。如何是正中來。答曰。理本空",
    "X65n1288_003:0419a03": "寂　問。如何是偏中至。答曰。事用無跡　問。如何是",
    "X65n1288_003:0419a04": "兼中到。答曰。事理雙泯。",
    "X65n1288_003:0419a05": "問。如何是功勳五位。答曰。向奉功其功。功功　問。如",
    "X65n1288_003:0419a06": "何是向。答曰。趣向此事。不可間斷　問。如何是奉。答",
    "X65n1288_003:0419a07": "曰。如敬長上。承奉無間　問。如何是功。答曰。有用無",
    "X65n1288_003:0419a08": "用。皆曰功勳　問。如何是共功。答曰。用時無用。無用",
    "X65n1288_003:0419a09": "即用　問。如何是功功。答曰。已無功用。得大解脫",
    "X65n1288_003:0419a10": "問。如何是轉功就位。答曰。用不離體。問。如何是轉位",
    "X65n1288_003:0419a11": "就功。答曰。體能發用　問。如何是功位齊施。答曰。體",
    "X65n1288_003:0419a12": "用雙彰　問。如何是功位俱隱。答曰。體用雙泯。",
    "X65n1288_003:0419a13": "問。如何是誕生王子。答曰。根本大智。本自現成　問。",
    "X65n1288_003:0419a14": "如何是朝生王子。答曰。不假修證。如何復本　問。如",
    "X65n1288_003:0419a15": "何是末生王子。答曰。有修有證。不犯功勳　問。如何",
    "X65n1288_003:0419a16": "是化生王子。答曰。大用現前。誰敢當先　問。如何是",
    "X65n1288_003:0419a17": "內生王子。答曰。達本還源。真如法界。",
    "X65n1288_003:0419a18": "問。如何謂三種墮。答曰。一者披毛戴角。名類墮。二者",
    "X65n1288_003:0419a19": "不斷聲色。名隨墮。三者不受食。名尊貴墮　問。如何",
    "X65n1288_003:0419a20": "是披毛戴角。答曰。不掛本來衣。須行異類中　問。如",
    "X65n1288_003:0419a21": "何是不斷聲色。答曰。六塵不惡。還同正覺　問。如何",
    "X65n1288_003:0419a22": "是不受食。答曰。理尚不取。何況餘事　問。如何謂三",
    "X65n1288_003:0419a23": "種滲漏。答曰。一者見滲漏。二者情滲漏。三者語滲漏。",
    "X65n1288_003:0419a24": "問。如何是見滲漏。答曰。不轉正位。墮在一色　問。如",
    "X65n1288_003:0419b01": "何是情滲漏。答曰。溺滯二邊。識浪流轉　問。如何是",
    "X65n1288_003:0419b02": "語滲漏。答曰。體妙不圓。吐言暗昧。",
    "X65n1288_003:0419b03": "問。如何謂三路接人。答曰。鳥道。玄路。展手　問。如何",
    "X65n1288_003:0419b04": "是鳥道。答曰。虗空無嗔喜　問。如何是玄路。答曰。八",
    "X65n1288_003:0419b05": "字少兩乀　問。如何是展手。答曰。一字兩頭垂。",
    "X65n1288_003:0419b06": "問。如何是正位一色。答曰。妙體無形　問。如何是大",
    "X65n1288_003:0419b07": "功一色。答曰。真智無分　問。如何是今時一色。答曰。",
    "X65n1288_003:0419b08": "大用無方。",
    "X65n1288_003:0419b09": "問。如何是借功明位。答曰。波本是水　問。如何是借",
    "X65n1288_003:0419b10": "位明功。答曰。水能起波　問。如何是借借不借借。答",
    "X65n1288_003:0419b11": "曰。波水不二　問。如何是全超不借借。答曰。波水俱",
    "X65n1288_003:0419b12": "湛。",
    "X65n1288_003:0419b13": "雲門(詔州雲門山匡真文偃禪師六祖下第七世)",
    "X65n1288_003:0419b14": "問。如何是雲門宗。答曰。雲門家風。孤危聳峻。格外提",
    "X65n1288_003:0419b15": "撕。翦除情見。三句關鍵。一字機鋒。北斗藏身。金風體",
    "X65n1288_003:0419b16": "露。拄杖[跳兆+孛]跳。佛祖退後。盞子說法。魔外潛形。一切語",
    "X65n1288_003:0419b17": "言。總歸向上。",
    "X65n1288_003:0419b18": "問。如何是函葢乾坤句。答曰。包裹太虗。橫貫三際",
    "X65n1288_003:0419b19": "　問。如何是截斷眾流句。答曰。一念不生。萬法自泯",
    "X65n1288_003:0419b20": "　問。如何是隨波逐浪句。答曰。隨流得妙。應物全真",
    "X65n1288_003:0419b21": "　問。如何是一字關。答曰。格外提撕。不墮窠臼　問。如",
    "X65n1288_003:0419b22": "何是提婆宗。答曰。露地白牛。東觸西觸　問。如何是",
    "X65n1288_003:0419b23": "吹毛劍。答曰。物物頭頭。瓦解冰消。",
    "X65n1288_003:0419b24": "問。祖意教意。是同是別。答曰。觸不得。背不得　問。如",
    "X65n1288_003:0419c01": "何是北斗裏藏身。答曰。無踪跡　問。如何是體露金",
    "X65n1288_003:0419c02": "風。答曰。全身現。",
    "X65n1288_003:0419c03": "溈仰(潭州溈山大圓靈祐禪師六祖下第四世袁州仰山智通慧寂禪師六祖",
    "X65n1288_003:0419c04": "下第五世)",
    "X65n1288_003:0419c05": "問。如何是溈仰宗。答曰。溈仰家風。機用圓融。室中驗",
    "X65n1288_003:0419c06": "人。句能陷虎。圓相差別。明來暗合。鏡出三生。兩口一",
    "X65n1288_003:0419c07": "舌。父子和唱。道傳千古。",
    "X65n1288_003:0419c08": "問。如何謂三種生。答曰。想生。相生。流注生　問。如何",
    "X65n1288_003:0419c09": "是想生。答曰。內意識　問。如何是相生。答曰。外塵境。",
    "X65n1288_003:0419c10": "問。如何是流注生。答曰。無間斷。",
    "X65n1288_003:0419c11": "問。云何謂圓相密義。答曰。密有六種　問。云何六種。",
    "X65n1288_003:0419c12": "答曰。一圓相。二暗機。三義海。四字海。五意海。六默論。",
    "X65n1288_003:0419c13": "問。以何為體。畫○相云。此是體　問。以何為用。畫[○@│]",
    "X65n1288_003:0419c14": "相云。此是用　問。以何為智。畫[○@山]相云。此是智。",
    "X65n1288_003:0419c15": "問。圓相中書牛字。佛字。人字仏字。十字。萬字。一点。一",
    "X65n1288_003:0419c16": "畫。半月。缺月。等等不一。是何義旨。答曰。垂手接人。明",
    "X65n1288_003:0419c17": "呈暗合。不離體用。理事賓主。生殺縱奪。權實隱顯。同",
    "X65n1288_003:0419c18": "異總別。暗印本心。此謂密義隱身三昧。須是實悟。洞",
    "X65n1288_003:0419c19": "徹此機。義解之徒。卒難頓曉。",
    "X65n1288_003:0419c20": "問。如何是平目復仰視。答曰。觸不得。背不得　問。如",
    "X65n1288_003:0419c21": "何是兩口無一舌。答曰。不得有語。不得無語。",
    "X65n1288_003:0419c22": "問。如何是燃燈前。答曰。體寂　問。如何是燃燈後。答",
    "X65n1288_003:0419c23": "曰。用照　問。如何是正燃燈。答曰。寂照。",
    "X65n1288_003:0419c24": "法眼(金陵清涼院文益禪師六祖下第九世諡號大法眼)",
    "X65n1288_003:0420a01": "問。如何是法眼宗。答曰。法眼家風。對症施藥。垂機迅",
    "X65n1288_003:0420a02": "利。掃除情解。六相義門。會歸性地。萬象之中。全身獨",
    "X65n1288_003:0420a03": "路。三界惟心。萬法惟識。直超異見。圓融真際。",
    "X65n1288_003:0420a04": "問。如何是六相義。答曰。總別同異成壞　問。如何是",
    "X65n1288_003:0420a05": "總。答曰。真如一心。總攝諸法　問。如何是別。答曰。心",
    "X65n1288_003:0420a06": "生諸法。法法非一　問。如何是同。答曰。法因心生。心",
    "X65n1288_003:0420a07": "法無二　問。如何是異。答曰。法是法相。心是心理",
    "X65n1288_003:0420a08": "　問。如何是成。答曰。心生諸法。法能成事　問。如何是",
    "X65n1288_003:0420a09": "壞。答曰。攝法歸心。心空法泯。",
    "X65n1288_003:0420a10": "問。如何是韶國師四料揀。答曰。聞聞。聞不聞。不聞聞。",
    "X65n1288_003:0420a11": "不聞不聞　問。如何是聞聞。答曰。寂而常照　問。如",
    "X65n1288_003:0420a12": "何是聞不聞。答曰。照而常寂　問。如何是不聞聞。答",
    "X65n1288_003:0420a13": "曰。寂照無二　問。如何是不聞不聞。答曰。寂照雙泯。",
    "X65n1288_003:0420a14": "師曰。教外別傳。向上宗旨。果如是乎。若只如此。可謂",
    "X65n1288_003:0420a15": "口傳。有甚奇特。即不如是。又作麼生。參。",
    "X65n1288_003:0420a16": "十魔亂正",
    "X65n1288_003:0420a17": "師曰。悟修禪那。非同細事。內外諸魔。惱亂正定。少無",
    "X65n1288_003:0420a18": "主宰。貪著愛境。因境打動。墮於魔網。本是善因。反遭",
    "X65n1288_003:0420a19": "惡果。初學後昆。慎之防之。愚開十條辨魔之義。自審",
    "X65n1288_003:0420a20": "自察。心魔天魔。用慧觀照。消滅魔孽。心垢若淨。諸障",
    "X65n1288_003:0420a21": "自泯。何怕天魔。焉敢惑正。今將十魔。細述於後。一者",
    "X65n1288_003:0420a22": "宿冤。二者外惑。三者煩惱。四者所知。五者邪見。六者",
    "X65n1288_003:0420a23": "妄想。七者口業。八者病苦。九者昏沉。十者天魔。斯十",
    "X65n1288_003:0420a24": "魔障。能撓正修。慕道之人。謹之慎之。",
    "X65n1288_003:0420b01": "問。如何謂宿冤魔。師曰。宿冤魔者。謂之業障。遠劫今",
    "X65n1288_003:0420b02": "生。在凡位中。不忠不孝。不仁不義。殺盜婬妄。貪瞋癡",
    "X65n1288_003:0420b03": "愛。多結冤家。今世會遇。欲學大道。侵撓不安。能障聖",
    "X65n1288_003:0420b04": "事。不得成就。須生慚愧。懇禱懺悔。求哀三寶。神力垂",
    "X65n1288_003:0420b05": "祐。一切宿業。自消自滅。一切冤家。自退自散。再發四",
    "X65n1288_003:0420b06": "願。普利羣生。速得無漏。急證菩提。參禪之人。須自懺",
    "X65n1288_003:0420b07": "之。",
    "X65n1288_003:0420b08": "問。如何謂外惑魔。師曰。外惑魔者。謂之人障。闡提小",
    "X65n1288_003:0420b09": "人。貴賤不等。惱亂定心。不得安穩。此無別故。皆是少",
    "X65n1288_003:0420b10": "權。或缺禮義。或因自高。或自我慢。或是口直。或是行",
    "X65n1288_003:0420b11": "粗。或是仗勢。或是誇才。或是言惡。或稱己能。或論他",
    "X65n1288_003:0420b12": "過。或少和色。或無恭敬。或量不寬。或欠忍耐。故召不",
    "X65n1288_003:0420b13": "信。惑亂修行。生心動念。遮障本明。慕道之士。須要卑",
    "X65n1288_003:0420b14": "下。退己養德。方免人障。後學初進。寬之忍之。",
    "X65n1288_003:0420b15": "問。如何謂煩惱魔。師曰。煩惱魔者。謂之事障。事障不",
    "X65n1288_003:0420b16": "除。能亂正修。云何為煩。如何是惱。煩逐外境。惱生內",
    "X65n1288_003:0420b17": "心。修禪之流。定須斷之。如不頓除。性定難現。見女生",
    "X65n1288_003:0420b18": "心。婬心煩惱。見殺生心。惡心煩惱。見財生心。盜心煩",
    "X65n1288_003:0420b19": "惱。見物生心。貪心煩惱。見人生慢。我相煩惱。見卑生",
    "X65n1288_003:0420b20": "傲。自大煩惱。見逆生瞋。恚心煩惱。見順生喜。隨意煩",
    "X65n1288_003:0420b21": "惱。見冤生憎。恨心煩惱。見親生愛。私心煩惱。一切外",
    "X65n1288_003:0420b22": "見。內生取捨。俱為煩惱。難以盡述。參禪之流。定除事",
    "X65n1288_003:0420b23": "障。事障不空。惱亂正定。後學之人。胡不斷之。",
    "X65n1288_003:0420b24": "問。如何謂所知魔。師曰。所知魔者。謂之理障。理障不",
    "X65n1288_003:0420c01": "除。能亂正定。云何所知。如是之過。知我得悟。知我通",
    "X65n1288_003:0420c02": "宗。知我明教。知我會理。知我多文。知我多見。知我戒",
    "X65n1288_003:0420c03": "嚴。知我得定。知我有慧。知我證空。知我自在。知我無",
    "X65n1288_003:0420c04": "礙。知我得通。知我得妙。知我證道。知我成佛。等等所",
    "X65n1288_003:0420c05": "知。為之理障。理障不除。法執不忘。法執不忘。真心不",
    "X65n1288_003:0420c06": "現。修禪定者。必要泯之。",
    "X65n1288_003:0420c07": "問。如何謂邪見魔。師曰。邪見魔者。謂之執障。執障不",
    "X65n1288_003:0420c08": "除。必墮邪定。云何邪見。如是亂正。執性不壞。謂之有",
    "X65n1288_003:0420c09": "見。執性本空。謂之無見。執本不死。謂之常見。執隨氣",
    "X65n1288_003:0420c10": "滅。謂之斷見。執無生有。為自然見。執氣化形。為邪因",
    "X65n1288_003:0420c11": "見。自如非有非無。即有即無。一切邪執邪見因緣自",
    "X65n1288_003:0420c12": "然。不離空有斷常兩頭。自障本理。往墮岐路。參禪之",
    "X65n1288_003:0420c13": "流。須知悟之。",
    "X65n1288_003:0420c14": "問。如何謂妄想魔。師曰。妄想魔者。謂之自障。自障不",
    "X65n1288_003:0420c15": "空。生滅不停。顛倒散亂。遮障本心。參禪之人。須要空",
    "X65n1288_003:0420c16": "之。今舉一二以明妄障。妄想悟道。妄想修證。妄想得",
    "X65n1288_003:0420c17": "定。妄想發慧。妄想多知。妄想能文。妄想名達。妄想多",
    "X65n1288_003:0420c18": "供。妄想為師。妄想眾歸。妄想續祖。妄想住剎。妄想弘",
    "X65n1288_003:0420c19": "道。妄想傳錄。妄想後嗣。妄想入藏。妄想神通。妄想玄",
    "X65n1288_003:0420c20": "妙。妄想奇特。妄想異怪。妄想長生。妄想返童。妄想飛",
    "X65n1288_003:0420c21": "昇。妄想成佛。諸妄不空。動念乖真。初學慕道。泯妄為",
    "X65n1288_003:0420c22": "本。",
    "X65n1288_003:0420c23": "問。如何謂口業魔。師曰。口業魔者。謂之狂障。若不儉",
    "X65n1288_003:0420c24": "言。縱意多談。散心亂念。不得定心。口業因何。過之太",
    "X65n1288_003:0421a01": "甚。談玄說妙。講教言宗。自誇得悟。卑他愚迷。論人長",
    "X65n1288_003:0421a02": "短。說人是非。吟詩歌賦。信口胡唱。評論古今。議國興",
    "X65n1288_003:0421a03": "廢。昔日賢愚。今時凶善。不干己事。高言諍論。他人得",
    "X65n1288_003:0421a04": "失。無故毀讚。說諸欲境。令人生愛。說諸不平。令人發",
    "X65n1288_003:0421a05": "怒。背後毀譽。當面稱譏。一切利害之言。使人忘失正",
    "X65n1288_003:0421a06": "念。參禪之人。須要深戒。不但儉言養德。而且使心不",
    "X65n1288_003:0421a07": "亂。初機修行。慎之忌之。",
    "X65n1288_003:0421a08": "問。如何謂病苦魔。師曰。病苦魔者。謂之苦障。身多疾",
    "X65n1288_003:0421a09": "病。皆因業愆。或自失調。變生百病。不得受用。學道有",
    "X65n1288_003:0421a10": "礙。愚開數條。須自預防。調理脾胃。節擇飲食。少貪厚",
    "X65n1288_003:0421a11": "味。且忌生冷。饑莫讀誦。飽莫負重。食後勿睡。夜忌飽",
    "X65n1288_003:0421a12": "飱。好吃腐爛。愛食煎炒。偏貪五味。強用非物。溼地坐",
    "X65n1288_003:0421a13": "禪。風處打睡。汗出入水。受暑貪涼。當風沐浴。露臥星",
    "X65n1288_003:0421a14": "下。大饑大飽。大喜大怒。大寒大暑。大雨大露。內傷外",
    "X65n1288_003:0421a15": "感。一切失調。生諸瘡病。使身不安。後學須知。預防避",
    "X65n1288_003:0421a16": "之。",
    "X65n1288_003:0421a17": "問。如何謂昏沉魔。師曰。昏沉魔者。謂之睡障。睡障不",
    "X65n1288_003:0421a18": "鍊。昏沉太重。真心不朗。慧性不發。墮在暗昧。黑山鬼",
    "X65n1288_003:0421a19": "窟。其病因何。多此昏障。皆因食重。多貪厚味。話多喪",
    "X65n1288_003:0421a20": "氣。勞形脾困。精神不清。濁氣渾亂。愚癡多怒。懈怠放",
    "X65n1288_003:0421a21": "逸。不念生死。唯貪安樂。後學用功。須發精進。引錐刺",
    "X65n1288_003:0421a22": "肉。以頭觸柱。禮佛燃燈。立險經行。苦身磨鍊。睡魔方",
    "X65n1288_003:0421a23": "輕。不然縱意。真心不朗。參禪之人。勇猛降之。",
    "X65n1288_003:0421a24": "問。如何謂大天魔。師曰。大天魔者。非同諸障。皆因正",
    "X65n1288_003:0421b01": "修。將以證道。心精通脗。湛然不動。驚起天魔。及諸鬼",
    "X65n1288_003:0421b02": "神。宮殿崩裂。大地動搖。魔王驚怖。魍魎慌越。一切魔",
    "X65n1288_003:0421b03": "魅。俱有五通。同來惱亂。不容入聖。變諸異怪。化諸欲",
    "X65n1288_003:0421b04": "境。亂爾禪定。心生取捨。魔得其便。主人受害。自發顛",
    "X65n1288_003:0421b05": "狂。為己成佛。生陷王難。死墮無間。參禪之士。正念分",
    "X65n1288_003:0421b06": "明。智慧朗照。一心不動。任他使能。我不見聞。正定降",
    "X65n1288_003:0421b07": "魔。自然消滅。後學修道。慎自辨之。",
    "X65n1288_003:0421b08": "以上數條。略舉魔事。欲辨徹細。須閱楞嚴內外魔孽。",
    "X65n1288_003:0421b09": "一切異見。一一了明。下手用功。不墮魔網。直證佛果。",
    "X65n1288_003:0421b10": "經語引證",
    "X65n1288_003:0421b11": "曰。萬法歸心。問答分明。上根纔覽。頓悟本心。中下迷",
    "X65n1288_003:0421b12": "鈍。疑謗不信。故引佛祖經語證明。截斷眾疑。誠信不",
    "X65n1288_003:0421b13": "謬。或有得悟。依教奉行。直入古佛之叢林。橫超祖師",
    "X65n1288_003:0421b14": "之閫域。可謂即肉眼而圓通佛眼。即凡心而顯現真",
    "X65n1288_003:0421b15": "心。今述佛經祖語。印證歸心正理。",
    "X65n1288_003:0421b16": "大般若經云。一切如來。同在一處。自性清淨。無漏界",
    "X65n1288_003:0421b17": "攝。大方廣佛華嚴經云。言詞所說法。小智妄分別。是",
    "X65n1288_003:0421b18": "故生障礙。不了於自心。不能了自心。云何知正道。彼",
    "X65n1288_003:0421b19": "用顛倒想。增長一切惡　楞伽經云。第一義諦者。但",
    "X65n1288_003:0421b20": "惟是心。種種外相。悉皆無有。彼愚夫執著惡見。欺誑",
    "X65n1288_003:0421b21": "自他。不能明見。一切諸法如實住處。大慧。一切諸法",
    "X65n1288_003:0421b22": "如實者。謂能了達唯心所現。",
    "X65n1288_003:0421b23": "四十二章經云。出家沙門者。斷欲去愛。識自心原。達",
    "X65n1288_003:0421b24": "佛本理。悟無為法。內無所得。外無所求。心不繫道。亦",
    "X65n1288_003:0421c01": "不結業。無念無作。非修非證。不歷諸位。而自崇最。名",
    "X65n1288_003:0421c02": "之曰道。",
    "X65n1288_003:0421c03": "寶雲經云。一切諸法。心為上首。若知於心。則能得知",
    "X65n1288_003:0421c04": "一切諸法。",
    "X65n1288_003:0421c05": "因果經偈云。一切造善惡。皆從心想生。是故真出家。",
    "X65n1288_003:0421c06": "皆明心為本。",
    "X65n1288_003:0421c07": "菩薩念佛三昧經云。心如金剛。善根穿徹一切法故。",
    "X65n1288_003:0421c08": "心如迦隣提衣柔輭善根故。心如大海。善根攝諸戒",
    "X65n1288_003:0421c09": "聚故。心如平石。善根住持一切事業故。心如山王。善",
    "X65n1288_003:0421c10": "根發生一切善法故。心如大地。善根負持眾生事業",
    "X65n1288_003:0421c11": "故。",
    "X65n1288_003:0421c12": "定意經云。其在禪定。不著內外。亦無中間。是曰一心。",
    "X65n1288_003:0421c13": "寶篋經云。文殊師利告大德舍利弗。如恒沙劫。火災",
    "X65n1288_003:0421c14": "熾然。終不燒空。如是舍利弗。一一眾生。恒河沙劫。造",
    "X65n1288_003:0421c15": "作逆罪。不善之業。然其心性。終不可汙。",
    "X65n1288_003:0421c16": "大虗空藏菩薩所問經偈云。虗空離生滅。法界無去",
    "X65n1288_003:0421c17": "來眾色現於空。諸法依心住。空無色非色。心性亦復",
    "X65n1288_003:0421c18": "然。虗空唯假名。心意識如是。",
    "X65n1288_003:0421c19": "楞伽經偈云。諸法無法體。而說唯是心。不見於自心。",
    "X65n1288_003:0421c20": "而起於分別。",
    "X65n1288_003:0421c21": "出曜經云。身被戒鎧。心無慧劍者。則不能壞結使元",
    "X65n1288_003:0421c22": "首。故知若不觀心。妙慧成就。則不能斷無明根本。",
    "X65n1288_003:0421c23": "涅槃經云獅子吼者。決定說一切眾生。皆有佛性。若",
    "X65n1288_003:0421c24": "知自心佛性具足。則性外豈有法而可求耶。",
    "X65n1288_003:0422a01": "法華三昧經云。無著無所依。無累心寂滅。本性如虗",
    "X65n1288_003:0422a02": "空。是名無上道。",
    "X65n1288_003:0422a03": "七佛偈",
    "X65n1288_003:0422a04": "毗婆尸佛偈云。身從無相中受生。猶如幻出諸形像。",
    "X65n1288_003:0422a05": "幻人心識本來無。罪福皆空無所住。",
    "X65n1288_003:0422a06": "尸棄佛偈云。起諸善法本是幻。造諸惡業亦是幻。身",
    "X65n1288_003:0422a07": "如聚沫心如風。幻出無根無實性。",
    "X65n1288_003:0422a08": "毗舍浮佛偈云。假借四大以為身。心本無生因境有。",
    "X65n1288_003:0422a09": "前境若無心亦無。罪福如幻起亦滅。",
    "X65n1288_003:0422a10": "拘留孫佛偈云。見身無實是佛見。了心如幻是佛了。",
    "X65n1288_003:0422a11": "了得身心本性空。斯人與佛何殊別。",
    "X65n1288_003:0422a12": "拘那含牟尼佛偈云。佛不見身知是佛。若實有知別",
    "X65n1288_003:0422a13": "無佛。智者能知罪性空。坦然不懼於生死。",
    "X65n1288_003:0422a14": "迦葉佛偈云。一切眾生性清淨。從本無生無可滅。即",
    "X65n1288_003:0422a15": "此身心是幻生。幻化之中無罪福。",
    "X65n1288_003:0422a16": "釋迦牟尼佛偈云。幻化無因亦無生。皆即自然見如",
    "X65n1288_003:0422a17": "是。諸法無非自化生。幻化無生無所畏。",
    "X65n1288_003:0422a18": "佛經已明祖語述後",
    "X65n1288_003:0422a19": "初祖偈云。亦不覩惡而生嫌。亦不觀善而勤措。亦不",
    "X65n1288_003:0422a20": "捨智而近愚。亦不拋迷而就悟。達大道兮過量通佛",
    "X65n1288_003:0422a21": "心兮出度。不與凡聖同纏。超然名之曰祖。",
    "X65n1288_003:0422a22": "二祖云。是心是佛。是心是法。法佛無二。僧寶亦然。",
    "X65n1288_003:0422a23": "三祖云。眼若不睡。諸夢自除。心若不異。萬法一如。一",
    "X65n1288_003:0422a24": "如體玄。兀爾忘緣。萬法齊觀。歸復自然。",
    "X65n1288_003:0422b01": "四祖示融大師云。百千妙門。同歸方寸。恒沙功德。總",
    "X65n1288_003:0422b02": "在心原。一切定門。一切慧門。一切行門。悉皆具足。神",
    "X65n1288_003:0422b03": "通妙用。並在汝心。",
    "X65n1288_003:0422b04": "五祖云。欲知法要。心是十二部經之根本。唯有一乘",
    "X65n1288_003:0422b05": "法。一乘法者一心是。但守一心。即心真如門。一切法",
    "X65n1288_003:0422b06": "行不出自心。唯心自知。心無形色。諸祖只是以心傳",
    "X65n1288_003:0422b07": "心。達者印可。更無別法。",
    "X65n1288_003:0422b08": "六祖云。汝等諸人自心是佛。更莫狐疑。心外更無一",
    "X65n1288_003:0422b09": "法而能建立。皆是自心生萬種法。經云。心生種種法",
    "X65n1288_003:0422b10": "生。其法無二。其心亦然。其道清淨。無有諸相。汝莫觀",
    "X65n1288_003:0422b11": "淨。及空其心。此心無二。無可取舍。行住坐臥。皆一直",
    "X65n1288_003:0422b12": "心。即是淨土。依吾語者。汝定菩提。",
    "X65n1288_003:0422b13": "牛頭融大師絕觀論。問。云何是心。答。六根所觀。並悉",
    "X65n1288_003:0422b14": "是心。問。心若為。答。心即滅。問。何者為體。答。心為體。問。",
    "X65n1288_003:0422b15": "何者為宗。答。心為宗。問。何者為本。答。心為本。問。若為",
    "X65n1288_003:0422b16": "是定慧雙遊。答。心性寂滅為定。常解寂滅為慧。問。何",
    "X65n1288_003:0422b17": "者是智。答。境起解是智。問。何者是境。答。自身心性為",
    "X65n1288_003:0422b18": "境。問。何者是舒。答。照用為舒。問。何者為卷。答。心寂滅",
    "X65n1288_003:0422b19": "無去來為卷。舒則彌遊法界。卷則定跡難尋。問。何者",
    "X65n1288_003:0422b20": "是法界。答。邊表不可得。名曰法界。",
    "X65n1288_003:0422b21": "稠禪師云。一切外緣。名無定相。是非生滅。一由自心。",
    "X65n1288_003:0422b22": "若自心不心。誰嫌是非。能所俱無。即諸相恒寂。",
    "X65n1288_003:0422b23": "龐居士頌云。萬法從心起。心生萬法生。生生不了有。",
    "X65n1288_003:0422b24": "來去枉虗行。寄語修道人。空生有不生。如能達此理。",
    "X65n1288_003:0422c01": "不動出深坑。",
    "X65n1288_003:0422c02": "騰騰和尚歌云。修道。道無可修。問法。法無可問。迷人",
    "X65n1288_003:0422c03": "不悟色空。達者本無逆順。八萬四千法門。至理不過",
    "X65n1288_003:0422c04": "方寸。煩惱正是菩提。淨花生於泥糞。識取自家城邑。",
    "X65n1288_003:0422c05": "莫謾遊他州郡。",
    "X65n1288_003:0422c06": "臥輪禪師云。詳其心性。湛然虗空。本來不生。是亦不",
    "X65n1288_003:0422c07": "滅。何須收捺。但覺心起。即須向內反照心原。無有根",
    "X65n1288_003:0422c08": "本。即無生處。無生處故。心即寂靜。無相無為。",
    "X65n1288_003:0422c09": "智達禪師心境頌云。境立心便有。心無境不生。若將",
    "X65n1288_003:0422c10": "心繫境。心境兩俱盲。境心各自住。心境性恒清。悟境",
    "X65n1288_003:0422c11": "心無起。迷心境共行。若迷心作境。心境亂縱橫。悟境",
    "X65n1288_003:0422c12": "心元淨。知心境本清。知心無境性。了境心無形。境虗",
    "X65n1288_003:0422c13": "心寂寂。心照境冷冷。",
    "X65n1288_003:0422c14": "普岸大師云。大道虗曠。唯一真心。善惡勿思。神清物",
    "X65n1288_003:0422c15": "表。更復何憂。",
    "X65n1288_003:0422c16": "溈山和尚云。內外諸法盡知不實。從心化生。悉是假",
    "X65n1288_003:0422c17": "名。任他法性周流。莫斷莫續。",
    "X65n1288_003:0422c18": "黃蘗和尚云。但悟一心。更無少法可得。此即真佛。佛",
    "X65n1288_003:0422c19": "與眾生。一心更無有異。不如言下自認取本法。此法",
    "X65n1288_003:0422c20": "即心。心外無法。此心即法。法外無心。",
    "X65n1288_003:0422c21": "仰山和尚云。頓悟自心無相。猶若虗空。寄根發明。即",
    "X65n1288_003:0422c22": "本心具恒沙妙用。無別所持。無別安立。即本地。即本",
    "X65n1288_003:0422c23": "土。",
    "X65n1288_003:0422c24": "安國和尚云。經云。應無所住而生其心。無所住者不",
    "X65n1288_003:0423a01": "住色。不住聲。不住迷。不住悟。不住體。不住用。而生其",
    "X65n1288_003:0423a02": "心者。即是一切處而顯一心。若住善生心即善現。若",
    "X65n1288_003:0423a03": "住惡生心即惡現。本心即隱沒。若無所住。十方世界。",
    "X65n1288_003:0423a04": "唯是一心。信知風幡不動。是心動。",
    "X65n1288_003:0423a05": "歸宗和尚云。即心是佛。徹底唯性。山河大地。一法所",
    "X65n1288_003:0423a06": "印。是大神呪。真實不虗。是諸佛之本源。菩提之根骨",
    "X65n1288_003:0423a07": "佛何者是。即今言下是。更無別人。經云。譬如一色。隨",
    "X65n1288_003:0423a08": "眾生見。得種種名。一切法惟是一法。隨處得名。",
    "X65n1288_003:0423a09": "寶性論偈云。如空徧一切。而空無分別。自心無垢心。",
    "X65n1288_003:0423a10": "亦徧無分別。",
    "X65n1288_003:0423a11": "復禮法師云。觀業義者。夫業因心起。心為業用。業引",
    "X65n1288_003:0423a12": "心而受形。心隨業而作境。然則因業受身。身還造業",
    "X65n1288_003:0423a13": "從心作境。境復生心。若影隨形而曲直。猶響隨聲而",
    "X65n1288_003:0423a14": "大小矣。",
    "X65n1288_003:0423a15": "勸善印施",
    "X65n1288_003:0423a16": "夫敷演正法。功德超於恒沙。留傳至理。福利過於大",
    "X65n1288_003:0423a17": "虗。恒沙無數。太虗無際。施法利生。功越二喻。何故如",
    "X65n1288_003:0423a18": "是功德無量。一者。為未信人令成正信。攝歸一念。不",
    "X65n1288_003:0423a19": "外馳求。二者。為已信人助成觀力。理行堅固。疾證菩",
    "X65n1288_003:0423a20": "提。似乘廣大之車。立至寶坊。如駕堅牢之船。坐登覺",
    "X65n1288_003:0423a21": "岸。楞嚴經云。佛告阿難。若復有人徧滿十方。所有虗",
    "X65n1288_003:0423a22": "空。盈滿七寶。持以奉上。微塵諸佛。承事供養。心無虗",
    "X65n1288_003:0423a23": "度。於意云何。是人以此施佛因緣。得福多不。阿難答",
    "X65n1288_003:0423a24": "言。虗空無盡。珍寶無邊。昔有眾生。施佛七錢。捨身猶",
    "X65n1288_003:0423b01": "獲轉輪王位。況復現前。虗空既窮。佛土充徧。皆施珍",
    "X65n1288_003:0423b02": "寶。窮劫思議。尚不能及是福。云何更有邊際。佛告阿",
    "X65n1288_003:0423b03": "難。諸佛如來。語無虗妄。若復有人。身具四重十波羅",
    "X65n1288_003:0423b04": "夷。眴息即經此方他方阿鼻地獄。乃至窮盡十方無",
    "X65n1288_003:0423b05": "間。靡不經歷。能以一念將此法門。於末劫中開。示未",
    "X65n1288_003:0423b06": "學。是人罪障。應念消滅。變其所受地獄苦因。成安樂",
    "X65n1288_003:0423b07": "國。得福超越前之施人。百倍千倍。千萬億倍。如是乃",
    "X65n1288_003:0423b08": "至算數譬喻所不能及。讚弘此典。善利無邊。金光明",
    "X65n1288_003:0423b09": "經云。法施與人。有五勝利。云何為五。一者。法施兼利。",
    "X65n1288_003:0423b10": "財施不爾。二者。法施能令眾生出於三界。財施之福。",
    "X65n1288_003:0423b11": "不出欲界。三者。法施能淨法身。財施惟增長於色。四",
    "X65n1288_003:0423b12": "者。法施無盡。財施有盡。五者。法施能斷無明。財施唯",
    "X65n1288_003:0423b13": "伏貪愛。是故善男子。功德無量無邊。難可譬喻。又金",
    "X65n1288_003:0423b14": "剛經云。三千大千世界。七寶布施。不如受持四句偈",
    "X65n1288_003:0423b15": "等。謂他人說。其福勝彼。如有善男信女。刊刻印施流",
    "X65n1288_003:0423b16": "傳。普令法界眾生。頓悟最上一乘。咸登佛域。同證菩",
    "X65n1288_003:0423b17": "提。功德無邊。難以述矣。",
    "X65n1288_003:0423b18": "偈曰。",
    "X65n1288_003:0423b19": "萬法歸心錄。直言不奧深。能開清淨眼。善示涅槃心。",
    "X65n1288_003:0423b20": "三教從斯入。百工莫外尋。有人印百本。勝捨一舡金。",
    "X65n1288_003:0423b22": "萬法歸心錄卷下(終)"
}