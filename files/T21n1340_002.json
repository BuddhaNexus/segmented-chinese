{
    "T21n1340_002:0665b07": "大法炬陀羅尼經卷第二",
    "T21n1340_002:0665b09": "隋天竺三藏法師闍那崛多等譯",
    "T21n1340_002:0665b10": "授魔記品第三",
    "T21n1340_002:0665b11": "三乘行品第四",
    "T21n1340_002:0665b12": "問法性品第五",
    "T21n1340_002:0665b13": "菩薩行品第六",
    "T21n1340_002:0665b14": "授魔記品第三",
    "T21n1340_002:0665b15": "阿難。爾時放光如來告魔王言。闍致。汝今乃",
    "T21n1340_002:0665b16": "能發大勇猛具足精進。當固汝心勿違本志。",
    "T21n1340_002:0665b17": "如護戒者自誓莊嚴。心所願求莫不成就。阿",
    "T21n1340_002:0665b18": "難。時放光佛知諸魔眾精進淳固一切不退",
    "T21n1340_002:0665b19": "菩提之心。以是因緣即便微笑。佛微笑已。時",
    "T21n1340_002:0665b20": "彼眾中有一菩薩摩訶薩。名為月上。此菩薩",
    "T21n1340_002:0665b21": "者。亦是放光如來為菩薩時。同行善友常相",
    "T21n1340_002:0665b22": "隨逐。時彼菩薩從座而起。偏袒右髆右膝著",
    "T21n1340_002:0665b23": "地。合十指掌白言。世尊。何因緣故而復微笑。",
    "T21n1340_002:0665b24": "諸佛世尊凡為微笑必有因緣。若無因緣終",
    "T21n1340_002:0665b25": "不笑也。惟願世尊。為我解釋。阿難。時放光",
    "T21n1340_002:0665b26": "如來即告月上菩薩言。汝今見是諸魔眾不。",
    "T21n1340_002:0665b27": "月上答言。唯然已見。佛言。摩那婆。此諸魔",
    "T21n1340_002:0665b28": "眾見我眉間放大光明。雖居欲界發寬大心。",
    "T21n1340_002:0665b29": "以是因緣過恒沙劫當得成佛。皆同一號名",
    "T21n1340_002:0665c01": "無思光。其佛住世大作利益。若有眾生見彼",
    "T21n1340_002:0665c02": "佛者。一切不退菩提之心。作利益已入般涅",
    "T21n1340_002:0665c03": "槃。佛涅槃後世界諸魔大興供具。供養彼諸",
    "T21n1340_002:0665c04": "如來及聲聞大眾。是諸魔等在諸俗人所住",
    "T21n1340_002:0665c05": "之處。於其夢時。隨所應見現種種形。或現長",
    "T21n1340_002:0665c06": "者。或現居士。或現沙門。或現婆羅門。或現梵",
    "T21n1340_002:0665c07": "王。或現菩薩。現如是等種種形已。若彼眾生",
    "T21n1340_002:0665c08": "心懷迷惑。為說法要除其疑網。因而告曰。汝",
    "T21n1340_002:0665c09": "等捨家。汝等出家。如是世尊出於世間。應受",
    "T21n1340_002:0665c10": "供養。天人所尊。能拔諸苦等與快樂。我蒙佛",
    "T21n1340_002:0665c11": "故今亦獲安。彼魔如是現大神通。化諸居士",
    "T21n1340_002:0665c12": "優婆塞等。增信歡喜。然後說法教令發心。尊",
    "T21n1340_002:0665c13": "重供養如來大眾。發大誓願具修精進。所作",
    "T21n1340_002:0665c14": "功德一切迴向無上菩提。終不墮於二乘之",
    "T21n1340_002:0665c15": "地。凡所教化唯勸修行六波羅蜜。云何復有",
    "T21n1340_002:0665c16": "諸魔事也。當爾之時。一切眾生受大安樂如",
    "T21n1340_002:0665c17": "忉利天眾。諸眾生中佛弟子者。身心安樂如",
    "T21n1340_002:0665c18": "帝釋天王。爾時魔眾皆成佛已。一切眾生等",
    "T21n1340_002:0665c19": "受大樂。於彼剎土具諸香花。皆如天上波利",
    "T21n1340_002:0665c20": "耶多拘毘陀羅樹花。一切莊嚴無有缺減。彼",
    "T21n1340_002:0665c21": "諸眾生乃至無有魔事恐怖。何以故。是時眾",
    "T21n1340_002:0665c22": "生無復亂心。煩惱微薄不為煩惱之所侵迫。",
    "T21n1340_002:0665c23": "皆常一心念空無相無願法門。於是法門發",
    "T21n1340_002:0665c24": "大精進修行無量。空三昧行。無願三昧行。無",
    "T21n1340_002:0665c25": "相三昧行。滅覺觀除睡眠。斷掉悔離諠雜。常",
    "T21n1340_002:0665c26": "樂空閑阿蘭拏處。恒乞食但三衣。無違諍絕",
    "T21n1340_002:0665c27": "伴侶。畢竟如是行菩薩行。於諸佛法能決定",
    "T21n1340_002:0665c28": "知。菩薩為友無復恐怖。師子虎狼諸惡猛獸",
    "T21n1340_002:0665c29": "毒蟲之類。終不能害。爾時諸魔得菩提已。此",
    "T21n1340_002:0666a01": "諸世尊及聲聞眾具足功德。諸餘眾生不加",
    "T21n1340_002:0666a02": "謗毀。無能降伏。一切外道不能破壞。一切眾",
    "T21n1340_002:0666a03": "魔不能違反。能令眾生滅除恐怖。遠離邪道",
    "T21n1340_002:0666a04": "心得自在。",
    "T21n1340_002:0666a05": "爾時月上菩薩摩訶薩。復白放光佛言。希有",
    "T21n1340_002:0666a06": "世尊。不可思議。如來具足無量功德。有大慈",
    "T21n1340_002:0666a07": "悲。有大神力。一眉間光能多利益。佛告月上",
    "T21n1340_002:0666a08": "菩薩言。善哉善哉。汝能善知如來世尊智慧",
    "T21n1340_002:0666a09": "功德。摩那婆。如來如是具足大悲。安樂利益",
    "T21n1340_002:0666a10": "諸眾生故。如來如是成就說法。欲令眾生如",
    "T21n1340_002:0666a11": "說行故。於是事中誰能信解。唯有諸佛及不",
    "T21n1340_002:0666a12": "退轉諸大菩薩摩訶薩等。自外一切聲聞辟",
    "T21n1340_002:0666a13": "支佛及四種人。尚非境界。況餘凡夫邪見外",
    "T21n1340_002:0666a14": "道。生死惡魔。行無智道。入深黑暗無明[穀禾+卵]藏。",
    "T21n1340_002:0666a15": "行於非義住顛倒道。迷失正路常樂非法。不",
    "T21n1340_002:0666a16": "孝父母不敬沙門及婆羅門。好遊邪經破諸",
    "T21n1340_002:0666a17": "禁戒。恒住如是諸不善法。迷惑覆心習惡邪",
    "T21n1340_002:0666a18": "智一切外道。常為愚癡之所覆蔽。不能信受",
    "T21n1340_002:0666a19": "諸佛正法。又以瞋毒猛火熾然燒故。於佛法",
    "T21n1340_002:0666a20": "眾不能和敬。更相侵迫起諸諍事。以是因緣",
    "T21n1340_002:0666a21": "速墮地獄畜生餓鬼。具受無量百千大苦。經",
    "T21n1340_002:0666a22": "於無量百千萬世。設生人間。或生旃陀羅家。",
    "T21n1340_002:0666a23": "或生惡呪師家。或生屠宰家。或生竹作師家。",
    "T21n1340_002:0666a24": "或生網捕家。或生獵師家。若或得生有佛法",
    "T21n1340_002:0666a25": "世。好與聲聞諸弟子眾恒起鬪諍。既忿諍已",
    "T21n1340_002:0666a26": "增長惡業。便能喪滅諸餘善事。是故未來多",
    "T21n1340_002:0666a27": "受苦惱。",
    "T21n1340_002:0666a28": "大法炬陀羅尼經三乘行品第四",
    "T21n1340_002:0666a29": "佛告阿難。爾時放光如來復語眾菩薩言。摩",
    "T21n1340_002:0666b01": "那婆。汝等當念。如來十力無有缺減。具足威",
    "T21n1340_002:0666b02": "儀不斷所作。善能分別彼四聖諦。方便教誨",
    "T21n1340_002:0666b03": "成就聲聞行。亦當善說六波羅蜜。勸進菩薩",
    "T21n1340_002:0666b04": "發行一切波羅蜜心。受持心信修心。行施精",
    "T21n1340_002:0666b05": "進牢固勇猛無諸虛偽。如是方便入於智門。",
    "T21n1340_002:0666b06": "汝等亦知三十七種助菩提法。方便證得沙",
    "T21n1340_002:0666b07": "門果印。又於十二因緣法。勤修觀行成辟支",
    "T21n1340_002:0666b08": "佛。或作聲聞。如是一切諸法相應不相捨離。",
    "T21n1340_002:0666b09": "若行辟支佛者。此是如來方便教誨顛倒說",
    "T21n1340_002:0666b10": "法示現此義。是人出於無佛法世。獨念思惟",
    "T21n1340_002:0666b11": "十二因緣得獨覺涅槃。如是獨覺。不同如來",
    "T21n1340_002:0666b12": "及與聲聞。何以故。是辟支佛思惟因緣得斷",
    "T21n1340_002:0666b13": "疑惑。不從他聞自然獨悟。又唯戒行清淨故",
    "T21n1340_002:0666b14": "專求智力。求智力故得不放逸到於智岸。無",
    "T21n1340_002:0666b15": "諸佛法。唯戒具足得入涅槃。名辟支佛。",
    "T21n1340_002:0666b16": "爾時月上菩薩復白放光佛言。世尊。以何義",
    "T21n1340_002:0666b17": "故。彼辟支佛具足智慧。然復不能說法度人。",
    "T21n1340_002:0666b18": "既不能說。云何而得於福田中勝聲聞也。阿",
    "T21n1340_002:0666b19": "難。時放光佛告月上菩薩言。摩那婆。此等過",
    "T21n1340_002:0666b20": "去初發心時。但取菩提之名而無勇猛。不能",
    "T21n1340_002:0666b21": "修行檀波羅蜜。尸波羅蜜。羼提波羅蜜。毘",
    "T21n1340_002:0666b22": "離耶波羅蜜。禪波羅蜜。般若波羅蜜。聞思",
    "T21n1340_002:0666b23": "修等悉不能行。是故不能獲得如是無上菩",
    "T21n1340_002:0666b24": "提。何以故。於此法中初聞菩薩行六波羅蜜",
    "T21n1340_002:0666b25": "而不能行。以不具行六波羅蜜故。於一切菩",
    "T21n1340_002:0666b26": "薩法中不能諮問。又復不得樂難持戒。非持",
    "T21n1340_002:0666b27": "無上大菩提戒。但持中戒亦非下戒。行中法",
    "T21n1340_002:0666b28": "故本願成就。得中菩提名辟支佛。摩那婆。是",
    "T21n1340_002:0666b29": "故菩薩常應諮問諸佛如來所說法要。既聽",
    "T21n1340_002:0666c01": "聞已勇猛修行。何以故。菩薩不捨勇猛精進。",
    "T21n1340_002:0666c02": "疾證無上大菩提故。常修多聞發勤方便。亦",
    "T21n1340_002:0666c03": "常不捨求諸佛法。遠離外道勿受邪法。莫捨",
    "T21n1340_002:0666c04": "重擔如善馭者。諸佛世尊所說法門。微妙密",
    "T21n1340_002:0666c05": "語應當奉行。復次摩那婆。云何菩薩能入諸",
    "T21n1340_002:0666c06": "佛深密祕藏方便說門繫念安住。心既住已。",
    "T21n1340_002:0666c07": "然後得入陀羅尼門。月上菩薩復白佛言。世",
    "T21n1340_002:0666c08": "尊。云何當入陀羅尼門。佛言。摩那婆。我已",
    "T21n1340_002:0666c09": "為汝說是句義。如從虛空生諸事業未曾斷",
    "T21n1340_002:0666c10": "絕。復應當知阿迦二字句義脚足。是初方便。",
    "T21n1340_002:0666c11": "隨順得入十二因緣。次第知已。彼人雖更識",
    "T21n1340_002:0666c12": "餘法句。皆因初二。摩那婆。是陀羅尼方便法",
    "T21n1340_002:0666c13": "門普遍一切。汝等若欲入此法門。應當發心",
    "T21n1340_002:0666c14": "於無量法中。修習無邊善巧方便。摩那婆。諸",
    "T21n1340_002:0666c15": "佛如來智無有礙。於此法中云何障礙。所謂",
    "T21n1340_002:0666c16": "執著一切諸法。摩那婆。若諸菩薩摩訶薩。若",
    "T21n1340_002:0666c17": "欲入彼諸如來智。先當自捨一切執著。亦須",
    "T21n1340_002:0666c18": "遠離諸障礙處。善巧修行智慧方便。",
    "T21n1340_002:0666c19": "阿難。爾時放光如來復告月上菩薩言。摩那",
    "T21n1340_002:0666c20": "婆。所言著處及以著者。謂於諸有不能捨離。",
    "T21n1340_002:0666c21": "於無為處未有智慧。恒念受生及求生處。皆",
    "T21n1340_002:0666c22": "是無明作生有根本。是故我說雖阿那含於",
    "T21n1340_002:0666c23": "生猶著不能遠離。摩那婆。是中何等是大著",
    "T21n1340_002:0666c24": "處。所謂不能順教修行。於餘事中顛倒讚述。",
    "T21n1340_002:0666c25": "斯由財事愛取因緣不得自在。違佛正教作",
    "T21n1340_002:0666c26": "不應作。於諸境界發起貪心。貪心生已誑惑",
    "T21n1340_002:0666c27": "他人。婬他妻妾。復起瞋恚。瞋恚發已。或時殺",
    "T21n1340_002:0666c28": "害斷他命根。亦因愚癡邪心覆蔽。顛倒取法。",
    "T21n1340_002:0666c29": "若常樂與極重惡人而作伴侶。以是因緣。造",
    "T21n1340_002:0667a01": "作種種諸不善業。或殺父母及以師長。或害",
    "T21n1340_002:0667a02": "羅漢及諸聖人。或毀諸佛。或謗正法。或行破",
    "T21n1340_002:0667a03": "僧。造作如是諸惡業已。生於極惡非人之處。",
    "T21n1340_002:0667a04": "墮破戒中。何等名為墮非人處。摩那婆。我已",
    "T21n1340_002:0667a05": "為汝略說斯事。如彼愚人專樂惡業。以是因",
    "T21n1340_002:0667a06": "緣生於惡趣。是則名為非人處也。摩那婆。智",
    "T21n1340_002:0667a07": "慧之人。應當善知諸佛如來微密妙語。",
    "T21n1340_002:0667a08": "大法炬陀羅尼經問法性品第五",
    "T21n1340_002:0667a09": "佛告阿難。時彼眾中有一菩薩摩訶薩。名曰",
    "T21n1340_002:0667a10": "無畏。本是醫方救世家子。昔常與彼放光如",
    "T21n1340_002:0667a11": "來共相親友。時放光佛於大眾中。直視觀察",
    "T21n1340_002:0667a12": "無畏菩薩。無畏菩薩既蒙顧已。遂於佛前偏",
    "T21n1340_002:0667a13": "袒右髆。右膝著地一心合掌。以是世尊未成",
    "T21n1340_002:0667a14": "佛前同意親善復蒙瞻察。是故競競於世尊所。",
    "T21n1340_002:0667a15": "唯增敬重心無疑慮。但欲請問放光如來修",
    "T21n1340_002:0667a16": "多羅藏法性虛空陀羅尼門甚深義處。阿難。",
    "T21n1340_002:0667a17": "時放光佛知無畏菩薩欲問如是甚深句義。即",
    "T21n1340_002:0667a18": "告之言。無畏。汝今何故住在我前。心生惶懼",
    "T21n1340_002:0667a19": "不速問也。阿難。無畏菩薩聞佛告已。即白佛",
    "T21n1340_002:0667a20": "言。世尊。我誠欲問如來大義。是以我心豫生",
    "T21n1340_002:0667a21": "憂恐。何以故。於此大眾。有諸眾生聞是法已。",
    "T21n1340_002:0667a22": "於諸佛法不能悟解亦無敬信。或起誹謗退",
    "T21n1340_002:0667a23": "沒善根。世尊。我知眾生有如是事故不敢問。",
    "T21n1340_002:0667a24": "阿難。時放光佛復告無畏菩薩言。無畏。汝但",
    "T21n1340_002:0667a25": "諮問。如來應供正遍覺出現世間。隨汝心疑",
    "T21n1340_002:0667a26": "當為除斷。是為一切諸如來業。何以故。如來",
    "T21n1340_002:0667a27": "正覺慈悲憐愍利益一切諸眾生故。以是因",
    "T21n1340_002:0667a28": "緣。我於往昔行菩薩時。為此法句具受眾苦。",
    "T21n1340_002:0667a29": "況於今者所作已辦。一切諸法明了通達。得",
    "T21n1340_002:0667b01": "一切智證大菩提。唯為安樂諸眾生故。",
    "T21n1340_002:0667b02": "阿難。爾時無畏菩薩聞佛語已。白言。世尊。如",
    "T21n1340_002:0667b03": "來今說一切諸法同於虛空。應當證知。是故",
    "T21n1340_002:0667b04": "我今欲問斯義。世尊。言虛空者義何謂也。與",
    "T21n1340_002:0667b05": "修多羅一切法門異相云何。阿難。時放光佛",
    "T21n1340_002:0667b06": "告無畏言。善哉善哉。汝於今日為求法故。於",
    "T21n1340_002:0667b07": "佛法中問如是義。無畏。夫虛空者名為如來。",
    "T21n1340_002:0667b08": "亦名應供正遍覺也。無畏復問。以何義故名",
    "T21n1340_002:0667b09": "曰虛空。佛告無畏。虛空者即無所有。以無所",
    "T21n1340_002:0667b10": "有故名虛空。無畏復言。若言如來即虛空者。",
    "T21n1340_002:0667b11": "如來虛空云何二別。佛告無畏。是為大智所",
    "T21n1340_002:0667b12": "行境界。難知難證。若能解知則於法性三世",
    "T21n1340_002:0667b13": "平等無復疑惑。無畏。若欲窮盡陀羅尼門甚",
    "T21n1340_002:0667b14": "深源底者。如彼大池水性清淨。底有金沙與",
    "T21n1340_002:0667b15": "土泥合。時有智人取池底沙。隨其多少聚之",
    "T21n1340_002:0667b16": "一處。以水洗濯簡取精者。內於鑪鍋置之火",
    "T21n1340_002:0667b17": "中用功陶煉。是人不久必除沙石。得淨妙金",
    "T21n1340_002:0667b18": "堪任為用。彼人爾時隨意造作餘莊嚴具靡",
    "T21n1340_002:0667b19": "不充足。如是無畏。如來世尊應供正遍覺。離",
    "T21n1340_002:0667b20": "貪瞋癡。滅除塵垢一切煩惱及諸習氣。成就",
    "T21n1340_002:0667b21": "清淨無礙智慧。出過一切四生眾生。天人大",
    "T21n1340_002:0667b22": "眾最為第一。世稱上首。擊大法鼓口自唱言。",
    "T21n1340_002:0667b23": "仁等可來。汝諸眾生或起疑網。無有智慧暗",
    "T21n1340_002:0667b24": "於諸法。或於世間出世間事不能解了。或時",
    "T21n1340_002:0667b25": "一切天龍八部乃至無量億劫已來。所有疑",
    "T21n1340_002:0667b26": "心迷倒失正。造作諸業墮墜諸有不能自出。",
    "T21n1340_002:0667b27": "此等速來問佛世尊。如來皆能為汝說法。明",
    "T21n1340_002:0667b28": "了顯示斷除疑惑。",
    "T21n1340_002:0667b29": "復次無畏。譬如明鏡見諸色像。如是無畏。如",
    "T21n1340_002:0667c01": "來世尊無有惡行諂曲煩惱穢濁嫉妬諍競垢",
    "T21n1340_002:0667c02": "污淤泥染著。唯有無礙無邊智慧辯才。所可",
    "T21n1340_002:0667c03": "示現言教方便。皆為開發世間眾生。一切皆",
    "T21n1340_002:0667c04": "從虛空所出住於虛空。語言教詔講說談論。",
    "T21n1340_002:0667c05": "猶如虛空離諸染著。無有住處無有邊際。亦",
    "T21n1340_002:0667c06": "無有對及以語言。復次無畏。若有人來作如",
    "T21n1340_002:0667c07": "是問。如是虛空。云何可說何處有說。誰能為",
    "T21n1340_002:0667c08": "說對何而說。以虛空性本來清淨無垢無染",
    "T21n1340_002:0667c09": "離諸障礙。無畏。如來亦爾。無言無對無染無",
    "T21n1340_002:0667c10": "著離諸障礙。如此言說。即是入於虛空三昧。",
    "T21n1340_002:0667c11": "無畏。譬如涅槃本性寂靜。假以無量言辭演",
    "T21n1340_002:0667c12": "說。求其體相了不可得。如是無畏。汝所問我",
    "T21n1340_002:0667c13": "虛空義者。先已宣說。如此說者。當知即是如",
    "T21n1340_002:0667c14": "來方便微密法要。若知如來微密教者。是則",
    "T21n1340_002:0667c15": "名為得大利益。汝等當思。如來何見說何等",
    "T21n1340_002:0667c16": "法是如來性。復說何等是如來智同於虛空。",
    "T21n1340_002:0667c17": "今於如是如來教中方便略說。無畏。我今復",
    "T21n1340_002:0667c18": "以種種譬喻。喻如來智。或以涅槃。或以實際。",
    "T21n1340_002:0667c19": "然而彼智及與涅槃。俱無可說無有分別。無",
    "T21n1340_002:0667c20": "相無念無名無字。去來現在三世皆無。乃至",
    "T21n1340_002:0667c21": "世間一切諸法。亦同涅槃不可見說。當知是",
    "T21n1340_002:0667c22": "中實無凡夫能得知見。言凡夫知者。無有是",
    "T21n1340_002:0667c23": "處。但諸凡夫以愚癡故。自心所見言我證知。",
    "T21n1340_002:0667c24": "今我已說了義法句及無證處。如是所說不在",
    "T21n1340_002:0667c25": "彼此不在兩間。是平等中無證知者。既於三",
    "T21n1340_002:0667c26": "世去來現在。斯皆平等不可證說。云何而言",
    "T21n1340_002:0667c27": "是誰所說對何而說。何處有說。云何可說。復",
    "T21n1340_002:0667c28": "次無畏。如來世尊於彼已說。汝當觀察言教",
    "T21n1340_002:0667c29": "方便應善思惟。既思惟已。即得成就無量智",
    "T21n1340_002:0668a01": "聚。無畏。佛智無邊不可思議。凡所攝受亦不",
    "T21n1340_002:0668a02": "可思議。開示言教應善分別。亦當思惟。前所",
    "T21n1340_002:0668a03": "問者即此義也。復次無畏。我今問汝。隨汝意",
    "T21n1340_002:0668a04": "答。汝謂一切後身菩薩從何所來而處胎耶。",
    "T21n1340_002:0668a05": "無畏白言。世尊。我知菩薩從兜率陀天降入",
    "T21n1340_002:0668a06": "母胎。佛言。無畏。今重問汝。汝善答我。於意",
    "T21n1340_002:0668a07": "云何。是後身菩薩從天來者。有所取法而入",
    "T21n1340_002:0668a08": "胎乎。無畏答曰。不也世尊。非取法故入於母",
    "T21n1340_002:0668a09": "胎。佛告無畏。如是如是。一切諸法皆無所取。",
    "T21n1340_002:0668a10": "但從妄想分別故生。汝於如是分別法中。既",
    "T21n1340_002:0668a11": "以三事請問於我。何謂為三。一問虛空名義",
    "T21n1340_002:0668a12": "有無。二問虛空諸法同異。三問虛空平等無",
    "T21n1340_002:0668a13": "差。無畏。如汝所問。何者虛空。如是虛空有依",
    "T21n1340_002:0668a14": "止耶。無依止乎。無畏復問。實有虛空可依止",
    "T21n1340_002:0668a15": "耶。佛言。無畏。亦有虛空是依止法。若凡夫人",
    "T21n1340_002:0668a16": "見有依止。若離依止則不能知。亦不可說有",
    "T21n1340_002:0668a17": "無名字。無畏。若有虛空不依事現者。則無名",
    "T21n1340_002:0668a18": "字。以依事故得有名字。與事和合入於數相。",
    "T21n1340_002:0668a19": "無畏復言。世尊。何等虛空與事和合。則有名",
    "T21n1340_002:0668a20": "字入於數中。佛告無畏。汝寧不聞。而今此身",
    "T21n1340_002:0668a21": "依止地界。地依水界。水依火界。火依風界。如",
    "T21n1340_002:0668a22": "是四種及與識界悉依空也。無畏白言。唯然",
    "T21n1340_002:0668a23": "世尊。我皆已聞。佛言。無畏。是謂虛空依止入",
    "T21n1340_002:0668a24": "於數中。此即如來為諸凡夫。譬喻方便開示",
    "T21n1340_002:0668a25": "教授。因於名字令其得知。是故名為虛空依",
    "T21n1340_002:0668a26": "止。復次無畏。若智慧人思惟觀察而能知者。",
    "T21n1340_002:0668a27": "此平等法世間普證但有名字。如是知已。彼",
    "T21n1340_002:0668a28": "諸智人復欲教他令得實義。摩那婆。有智之",
    "T21n1340_002:0668a29": "人應當思惟。如來自證為眾生故說此法門。",
    "T21n1340_002:0668b01": "摩那婆。我已為汝隨順分別。應如是知如來",
    "T21n1340_002:0668b02": "方便。於我所說受持念誦。思惟義理如法修",
    "T21n1340_002:0668b03": "行。如是修已。過去所有功德願行。皆得增長",
    "T21n1340_002:0668b04": "成就具足。所以者何。如來先已為汝等說一",
    "T21n1340_002:0668b05": "切諸法無有去來。是故如來所言真實無有",
    "T21n1340_002:0668b06": "虛妄。為欲利益諸眾生故。分別顯示是最勝",
    "T21n1340_002:0668b07": "法。隨其所應皆得具足。若言如來有所言說。",
    "T21n1340_002:0668b08": "不能顯示是大乘法。願行不具者。無有是處。",
    "T21n1340_002:0668b09": "菩薩應思非我境界。",
    "T21n1340_002:0668b10": "復次摩那婆。如虛空界。名曰可行。眾生依",
    "T21n1340_002:0668b11": "止。如彼眾鳥飛行虛空。翱翔自在如履於",
    "T21n1340_002:0668b12": "地。雖以翅力及風因緣往來遊處。而跡不可",
    "T21n1340_002:0668b13": "得。摩那婆。復有眾生依空界住。如須彌山頂",
    "T21n1340_002:0668b14": "三十三天已上諸天宮殿。皆依於空而得安",
    "T21n1340_002:0668b15": "住。乃至兜率他化自在欲界諸天。所有宮殿",
    "T21n1340_002:0668b16": "依空亦爾。摩那婆。如彼色界。從梵天住處。乃",
    "T21n1340_002:0668b17": "至色究竟天。依於空住亦復如是。摩那婆。如",
    "T21n1340_002:0668b18": "我略說。自此已上盡於有頂名無色界。從有",
    "T21n1340_002:0668b19": "頂外無有依止。虛空行者。唯有一種別風輪",
    "T21n1340_002:0668b20": "界。厚六十八千由旬。過是以往更有空界。即",
    "T21n1340_002:0668b21": "是二界中間亦無依處。摩那婆。從是已上復",
    "T21n1340_002:0668b22": "有風輪。名曰不動。厚六十四俱致百千由旬。",
    "T21n1340_002:0668b23": "住持水界。彼風輪界。無有眾生往來依處。",
    "T21n1340_002:0668b24": "何以故。彼空及風各不動搖故。而彼空界不",
    "T21n1340_002:0668b25": "可見知。無有名字不可得說摩那婆。汝今當",
    "T21n1340_002:0668b26": "知我所說法。如彼虛空無有異也。",
    "T21n1340_002:0668b27": "復次摩那婆。譬如有人夜中暗坐。執持弓箭",
    "T21n1340_002:0668b28": "漫射虛空。以暗發故不知方所。如是如是。摩",
    "T21n1340_002:0668b29": "那婆。一切凡夫愚無慧目。又不師受。雖修業",
    "T21n1340_002:0668c01": "行無諸方便。不得成就亦復如是。摩那婆。又",
    "T21n1340_002:0668c02": "如生不學射。雖擬埻(音准)的尚不能中。況前",
    "T21n1340_002:0668c03": "無垛。云何言著。摩那婆。是諸凡夫於甚深法",
    "T21n1340_002:0668c04": "自心分別。捨離師諮不能解悟。亦復如是。摩",
    "T21n1340_002:0668c05": "那婆。汝前問我三種義者。所謂虛空平等諸",
    "T21n1340_002:0668c06": "法。此三種法。雖難說聞我知是處。有所依止",
    "T21n1340_002:0668c07": "亦非依止。摩那婆。汝問諸法平等。今當解釋。",
    "T21n1340_002:0668c08": "汝應善思。前以譬喻顯示虛空諸有智者。知",
    "T21n1340_002:0668c09": "此譬喻言教方便示現平等。遠離依止。言說",
    "T21n1340_002:0668c10": "分別故。又如空界無邊。佛法亦爾。如是法界。",
    "T21n1340_002:0668c11": "皆依平等無有別異。如彼虛空無有依處。法",
    "T21n1340_002:0668c12": "與非法亦無依處。當知是中悉皆平等。彼虛",
    "T21n1340_002:0668c13": "空譬方便示現。此乃但為智者所知。非是一",
    "T21n1340_002:0668c14": "切凡夫境界。彼諸凡夫執取一相不善分別",
    "T21n1340_002:0668c15": "不能了達。妄想取故。智慧之人於此深法乃",
    "T21n1340_002:0668c16": "能了知。作利益故。而諸凡夫妄生執著。於深",
    "T21n1340_002:0668c17": "佛法不信不解不諮智人。於世間事妄起分",
    "T21n1340_002:0668c18": "別執著不捨。所謂此即是地是水是火是風",
    "T21n1340_002:0668c19": "等。如是乃至分別取著。諸天宮殿住處往來。",
    "T21n1340_002:0668c20": "及取地天諸龍夜叉緊那羅摩睺羅伽地居之",
    "T21n1340_002:0668c21": "類。又亦分別。諸佛如來初成道時大聲說法。",
    "T21n1340_002:0668c22": "彼等聞已。即於地中發大聲言。佛生說法天",
    "T21n1340_002:0668c23": "人增道。其聲上徹色究竟天。皆說如來轉法",
    "T21n1340_002:0668c24": "輪事。摩那婆。世間之人以愚癡故執著此事。",
    "T21n1340_002:0668c25": "著是事已。如乘空輪作大車想。凡夫取著其",
    "T21n1340_002:0668c26": "事若此。",
    "T21n1340_002:0668c27": "復次摩那婆。譬如有人悕求射術無師就學。",
    "T21n1340_002:0668c28": "雖苦身心終不成藝。如是摩那婆。三法亦爾。",
    "T21n1340_002:0668c29": "若不方便施功修集。難可證知。摩那婆。如",
    "T21n1340_002:0669a01": "是三法如來若說終無有盡。若一劫若十劫。",
    "T21n1340_002:0669a02": "若百劫若千劫。若無量劫亦無有盡。如來於",
    "T21n1340_002:0669a03": "此劫數時節多少增減。隨意欲說種種名字",
    "T21n1340_002:0669a04": "種種義味。即能解說。然於如來口業言教。亦",
    "T21n1340_002:0669a05": "無有減。此三句義為是億數。諸菩薩等得受",
    "T21n1340_002:0669a06": "持故。是句義處。如來或時於一句中能以無",
    "T21n1340_002:0669a07": "量種種名義差別解說。若此法句及所攝義。",
    "T21n1340_002:0669a08": "乃至字本所有出生。語言音聲是色法者。假",
    "T21n1340_002:0669a09": "令於是三千大千世界。盡除土地山石草木。",
    "T21n1340_002:0669a10": "東西南北上至有頂悉為虛空。不能容受。設",
    "T21n1340_002:0669a11": "此世界滿中芥子。有時取一盡諸芥子。以如",
    "T21n1340_002:0669a12": "來辯演說一句。亦不能盡乃至少分。摩那婆。",
    "T21n1340_002:0669a13": "汝等當知。此一句義陀羅尼門。其有必能善",
    "T21n1340_002:0669a14": "受持者。於一彈指頃盡能分別。摩那婆。此句",
    "T21n1340_002:0669a15": "義門。終亦不可以言說盡。假使無量眾生起",
    "T21n1340_002:0669a16": "種種問。然是菩薩盡分別答。喻如流水。以心",
    "T21n1340_002:0669a17": "不亂故。此陀羅尼名為大事。能為一切諸法",
    "T21n1340_002:0669a18": "根本。故言陀羅尼。此一法句出無量句。是大",
    "T21n1340_002:0669a19": "總持通說諸義。何以故。欲令一切眾生易受",
    "T21n1340_002:0669a20": "解故。又以一句難解知故。引多譬喻方便言",
    "T21n1340_002:0669a21": "辭。令人得悟如是諸法。悉不可見自體本空。",
    "T21n1340_002:0669a22": "遠離語言故。摩那婆。若諸菩薩初發大心欲",
    "T21n1340_002:0669a23": "行大事。大事者。謂大乘法。然此菩薩。空發其",
    "T21n1340_002:0669a24": "心不問不修。終無成辦。摩那婆。如行聲聞乘",
    "T21n1340_002:0669a25": "者。雖聞三十七助菩提法。無意念修。即自唱",
    "T21n1340_002:0669a26": "言。我得羅漢所作已辦。如是摩那婆。若有欲",
    "T21n1340_002:0669a27": "行佛法事者。應發是心。如須彌山安住不動。",
    "T21n1340_002:0669a28": "隨順修行。",
    "T21n1340_002:0669a29": "大法炬陀羅尼經菩薩行品第六之一",
    "T21n1340_002:0669b01": "阿難爾時無畏菩薩。復白放光如來應供正",
    "T21n1340_002:0669b02": "遍覺言。快哉世尊。大慈慜我及餘未學諸眾",
    "T21n1340_002:0669b03": "生等。如我無異。世尊。我等頻重諮問是義。如",
    "T21n1340_002:0669b04": "來悲愛教誨我等。猶如父母。然我今者。於佛",
    "T21n1340_002:0669b05": "所說更加尊重不敢毀謗。",
    "T21n1340_002:0669b06": "爾時放光如來告無畏言。如是如是。摩那婆。",
    "T21n1340_002:0669b07": "如汝所說。若有菩薩於如來所起尊敬心不",
    "T21n1340_002:0669b08": "斷絕者。一切世間天人眾等。於是菩薩亦深",
    "T21n1340_002:0669b09": "敬重。如是菩薩。於我法中大弘利益。何以故。",
    "T21n1340_002:0669b10": "如是菩薩。住諸佛法順於佛教。當來之世大",
    "T21n1340_002:0669b11": "作佛事。是故如來知此菩薩為佛法器。堪受",
    "T21n1340_002:0669b12": "一切諸佛記證方便。令彼速得成就。無畏菩",
    "T21n1340_002:0669b13": "薩復白佛言。世尊。所言極愛義何謂也。佛言。",
    "T21n1340_002:0669b14": "摩那婆。我言極愛即是顯示。哀慜世間無救",
    "T21n1340_002:0669b15": "眾生。教入佛法令不斷絕。以是義故。如來說",
    "T21n1340_002:0669b16": "言是為大事。是大重擔。無畏復問。菩薩久如",
    "T21n1340_002:0669b17": "當捨此擔。佛言。無畏。此菩薩作是念。我要當",
    "T21n1340_002:0669b18": "令一切眾生度生死海入無餘涅槃。若眾生",
    "T21n1340_002:0669b19": "盡者此擔方息。無畏復問。所言重擔。若同世",
    "T21n1340_002:0669b20": "間頂戴背負則可見知。今不如是云何可信。",
    "T21n1340_002:0669b21": "佛言。摩那婆。如汝所言。在頂髆者。是謂世",
    "T21n1340_002:0669b22": "間愚夫力負。非菩薩擔。菩薩擔者。誓願荷負",
    "T21n1340_002:0669b23": "一切眾生。出離世間非頂背也。無畏復問悲",
    "T21n1340_002:0669b24": "願荷負既非項髆。以何義故名之為擔。佛",
    "T21n1340_002:0669b25": "言。摩那婆。如東方一切無邊世界所有眾生。",
    "T21n1340_002:0669b26": "菩薩發心荷負。悉當令入無餘涅槃。南西北",
    "T21n1340_002:0669b27": "方四維上下盡虛空界所有眾生。菩薩安處",
    "T21n1340_002:0669b28": "亦復如是。摩那婆。十方所有諸眾生界若現",
    "T21n1340_002:0669b29": "不現。菩薩皆令住涅槃中。以是因緣名之為",
    "T21n1340_002:0669c01": "擔。無畏復問。以何義故復名荷負。佛言。摩那",
    "T21n1340_002:0669c02": "婆。譬如長者家內豐饒多諸珍寶。種種資財",
    "T21n1340_002:0669c03": "倉庫充溢具足童隷。唯有一子。然彼長者於",
    "T21n1340_002:0669c04": "是子所。心常愛念終不暫捨。見其所為亦無",
    "T21n1340_002:0669c05": "違逆。以愛念故財寶樂具。悉給與之無有疲",
    "T21n1340_002:0669c06": "倦。如是摩那婆。菩薩摩訶薩憐愍眾生亦復",
    "T21n1340_002:0669c07": "如是。一切樂具盡皆與之。乃至令入無餘涅",
    "T21n1340_002:0669c08": "槃。是故名為荷負重擔。如是菩薩愍諸眾生",
    "T21n1340_002:0669c09": "行大精進。亦令眾生行菩薩事。速疾成熟諸",
    "T21n1340_002:0669c10": "波羅蜜。亦滿自身精進莊嚴。無畏復問。何謂",
    "T21n1340_002:0669c11": "成熟。佛言。摩那婆。所言成熟者。是謂菩薩於",
    "T21n1340_002:0669c12": "諸眾生起大慈悲與究竟樂離自憂惱。是名",
    "T21n1340_002:0669c13": "成熟。又於諸佛不生謗毀常加讚歎。亦名成",
    "T21n1340_002:0669c14": "熟。無畏復曰。若如是者。諸佛如來於眾生中",
    "T21n1340_002:0669c15": "最為殊勝。皆由憐愍諸眾生故。佛告摩那婆。",
    "T21n1340_002:0669c16": "我言成熟者。謂於一切善法具足圓滿。乃名",
    "T21n1340_002:0669c17": "成熟。摩那婆。譬如陶師欲造諸器。先取好土",
    "T21n1340_002:0669c18": "雜以石沙。用水和治手柔足踐。令泥精熟堪",
    "T21n1340_002:0669c19": "任為器。置諸輪上執杖轉輪。極令迅急以手",
    "T21n1340_002:0669c20": "搏拍。隨作何器坏皆成就。何以故。以泥先調",
    "T21n1340_002:0669c21": "故。而彼陶師將諸器坏。或置日中。或在陰處。",
    "T21n1340_002:0669c22": "漸令乾燥。然後更以雜色塗之。暴令牢實。或",
    "T21n1340_002:0669c23": "積窯中。若聚平地。兼取薪糞晝夜焚燒。於",
    "T21n1340_002:0669c24": "是陶師與其眷屬。周遍觀察迭共防守。不令",
    "T21n1340_002:0669c25": "惡人挾持青豆及以胡麻擲置窯中毀壞諸",
    "T21n1340_002:0669c26": "器。比達天明火勢亦盡器皆成熟。此時陶師",
    "T21n1340_002:0669c27": "方大歡喜。却坐思念眾器得成我事已辦。如",
    "T21n1340_002:0669c28": "是摩那婆。如來常教諸菩薩等。次第修行六",
    "T21n1340_002:0669c29": "波羅蜜。欲令成熟亦復如是。",
    "T21n1340_002:0670a01": "大法炬陀羅尼經卷第二"
}