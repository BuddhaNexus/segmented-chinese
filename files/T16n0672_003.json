{
    "T16n0672_003:0600b17": "大乘入楞伽經卷第三",
    "T16n0672_003:0600b19": "大周于闐國三藏法師實叉",
    "T16n0672_003:0600b20": "難陀奉　勅譯",
    "T16n0672_003:0600b21": "集一切法品第二之三",
    "T16n0672_003:0600b22": "爾時大慧菩薩摩訶薩復白佛言：「世尊！願為",
    "T16n0672_003:0600b23": "我說言說分別相心法門。我及諸菩薩摩訶",
    "T16n0672_003:0600b24": "薩善知此故，通達能說所說二義，疾得阿",
    "T16n0672_003:0600b25": "耨多羅三藐三菩提；令一切眾生於二義中",
    "T16n0672_003:0600b26": "而得清淨。」佛言：「大慧！有四種言說分別相。",
    "T16n0672_003:0600b27": "所謂：相言說，夢言說，計著過惡言說，無",
    "T16n0672_003:0600b28": "始妄想言說。大慧！相言說者，所謂執著自分",
    "T16n0672_003:0600b29": "別色相生。夢言說者，謂夢先所經境界，覺",
    "T16n0672_003:0600c01": "已憶念，依不實境生。計著過惡言說者，謂",
    "T16n0672_003:0600c02": "憶念怨讎先所作業生。無始妄想言說者，",
    "T16n0672_003:0600c03": "以無始戲論妄執習氣生。是為四。」大慧復",
    "T16n0672_003:0600c04": "言：「世尊！願更為說言語分別所行之相。何處？",
    "T16n0672_003:0600c05": "何因？云何而起？」佛言：「大慧！依頭胸喉鼻、脣",
    "T16n0672_003:0600c06": "齶齒舌和合而起。」大慧復言：「世尊！言語分別，",
    "T16n0672_003:0600c07": "為異不異？」佛言：「大慧！非異非不異。何以故？",
    "T16n0672_003:0600c08": "分別為因起言語故，若異者，分別不應為",
    "T16n0672_003:0600c09": "因，若不異者，語言不應顯義，是故非異亦",
    "T16n0672_003:0600c10": "非不異。」大慧復言：「世尊！為言語是第一義？",
    "T16n0672_003:0600c11": "為所說是第一義？」佛告大慧：「非言語是，亦",
    "T16n0672_003:0600c12": "非所說。何以故？第一義者是聖樂處，因言而",
    "T16n0672_003:0600c13": "入，非即是言。第一義者是聖智內自證境，",
    "T16n0672_003:0600c14": "非言語分別智境，言語分別不能顯示。大",
    "T16n0672_003:0600c15": "慧！言語者起滅動搖展轉因緣生，若展轉緣",
    "T16n0672_003:0600c16": "生，於第一義不能顯示。第一義者無自他",
    "T16n0672_003:0600c17": "相，言語有相不能顯示。第一義者但唯自",
    "T16n0672_003:0600c18": "心，種種外想悉皆無有，言語分別不能顯",
    "T16n0672_003:0600c19": "示。是故，大慧！應當遠離言語分別。」爾時世",
    "T16n0672_003:0600c20": "尊重說頌言：",
    "T16n0672_003:0600c21": "「諸法無自性，　　亦復無言說；",
    "T16n0672_003:0600c22": "　不見空空義，　　愚夫故流轉。",
    "T16n0672_003:0600c23": "　一切法無性，　　離語言分別；",
    "T16n0672_003:0600c24": "　諸有如夢化，　　非生死涅槃。",
    "T16n0672_003:0600c25": "　如王及長者，　　為令諸子喜；",
    "T16n0672_003:0600c26": "　先示相似物，　　後賜真實者。",
    "T16n0672_003:0600c27": "　我今亦復然，　　先說相似法；",
    "T16n0672_003:0600c28": "　後乃為其演，　　自證實際法。」",
    "T16n0672_003:0600c29": "爾時大慧菩薩摩訶薩復白佛言：「世尊！願為",
    "T16n0672_003:0601a01": "我說離一異、俱不俱、有無、非有無、常",
    "T16n0672_003:0601a02": "無常等，一切外道所不能行，自證聖智所",
    "T16n0672_003:0601a03": "行境界，遠離妄計自相共相，入於真實第",
    "T16n0672_003:0601a04": "一義境，漸淨諸地入如來位，以無功用本",
    "T16n0672_003:0601a05": "願力故，如如意寶普現一切無邊境界，一切",
    "T16n0672_003:0601a06": "諸法皆是自心所見差別，令我及餘諸菩薩",
    "T16n0672_003:0601a07": "等於如是等法，離妄計自性自共相見，速",
    "T16n0672_003:0601a08": "證阿耨多羅三藐三菩提，普令眾生具足",
    "T16n0672_003:0601a09": "圓滿一切功德。」佛言：「大慧！善哉！善哉！汝哀",
    "T16n0672_003:0601a10": "愍世間請我此義，多所利益多所安樂。",
    "T16n0672_003:0601a11": "大慧！凡夫無智不知心量，妄習為因執著",
    "T16n0672_003:0601a12": "外物，分別一異、俱不俱、有無、非有無、常無常",
    "T16n0672_003:0601a13": "等一切自性。大慧！譬如群獸為渴所逼，於",
    "T16n0672_003:0601a14": "熱時焰而生水想，迷惑馳趣不知非水；愚",
    "T16n0672_003:0601a15": "癡凡夫亦復如是，無始戲論分別所熏，三毒",
    "T16n0672_003:0601a16": "燒心樂色境界，見生住滅取內外法，墮一",
    "T16n0672_003:0601a17": "異等執著之中。大慧！如乾闥婆城，非城非",
    "T16n0672_003:0601a18": "非城，無智之人無始時來，執著城種妄習",
    "T16n0672_003:0601a19": "熏故，而作城想。外道亦爾，以無始來妄習",
    "T16n0672_003:0601a20": "熏故，不能了達自心所現，著一異等種種",
    "T16n0672_003:0601a21": "言說。大慧！譬如有人夢見男女象馬車步、",
    "T16n0672_003:0601a22": "城邑園林種種嚴飾，覺已憶念彼不實事。大",
    "T16n0672_003:0601a23": "慧！汝意云何？如是之人是黠慧不？」答言：「不",
    "T16n0672_003:0601a24": "也。」「大慧！外道亦爾，惡見所噬不了唯心，執",
    "T16n0672_003:0601a25": "著一異有無等見。大慧！譬如畫像無高無",
    "T16n0672_003:0601a26": "下，愚夫妄見作高下想。未來外道亦復如",
    "T16n0672_003:0601a27": "是，惡見熏習妄心增長，執一異等自壞壞",
    "T16n0672_003:0601a28": "他，於離有無無生之論，亦說為無，此謗因",
    "T16n0672_003:0601a29": "果拔善根本，應知此人分別有無起自他",
    "T16n0672_003:0601b01": "見，當墮地獄，欲求勝法宜速遠離。大慧！",
    "T16n0672_003:0601b02": "譬如翳目見有毛輪，互相謂言此事希有。",
    "T16n0672_003:0601b03": "而此毛輪非有非無，見不見故。外道亦爾，",
    "T16n0672_003:0601b04": "惡見分別執著一異、俱不俱等，誹謗正法自",
    "T16n0672_003:0601b05": "陷陷他。大慧！譬如火輪實非是輪，愚夫取",
    "T16n0672_003:0601b06": "著非諸智者。外道亦爾，惡見樂欲執著一異、",
    "T16n0672_003:0601b07": "俱不俱等，一切法生。大慧！譬如水泡似玻",
    "T16n0672_003:0601b08": "[王*梨]珠；愚夫執實奔馳而取，然彼水泡，非珠非",
    "T16n0672_003:0601b09": "非珠，取不取故。外道亦爾，惡見分別習氣",
    "T16n0672_003:0601b10": "所熏，說非有為生壞於緣有。「復次，大慧！",
    "T16n0672_003:0601b11": "立三種量已，於聖智內證離二自性法，起",
    "T16n0672_003:0601b12": "有性分別。大慧！諸修行者，轉心、意、識，離能",
    "T16n0672_003:0601b13": "所取，住如來地自證聖法，於有及無不起",
    "T16n0672_003:0601b14": "於想。大慧！諸修行者，若於境界起有無執，",
    "T16n0672_003:0601b15": "則著我人眾生壽者。大慧！一切諸法自相共",
    "T16n0672_003:0601b16": "相，是化佛說非法佛說。大慧！化佛說法但",
    "T16n0672_003:0601b17": "順愚夫所起之見，不為顯示自證聖智三昧",
    "T16n0672_003:0601b18": "樂境。大慧！譬如水中有樹影現，彼非影非",
    "T16n0672_003:0601b19": "非影，非樹形非非樹形。外道亦爾，諸見所",
    "T16n0672_003:0601b20": "熏不了自心，於一異等而生分別。大慧！譬",
    "T16n0672_003:0601b21": "如明鏡無有分別，隨順眾緣現諸色像，彼",
    "T16n0672_003:0601b22": "非像非非像而見像非像，愚夫分別而作",
    "T16n0672_003:0601b23": "像想。外道亦爾，於自心所現種種形像，而",
    "T16n0672_003:0601b24": "執一異俱不俱相。大慧！譬如谷響，依於風",
    "T16n0672_003:0601b25": "水人等音聲和合而起，彼非有非無，以聞",
    "T16n0672_003:0601b26": "聲非聲故。外道亦爾，自心分別熏習力故，",
    "T16n0672_003:0601b27": "起於一異、俱不俱見。大慧！譬如大地無草",
    "T16n0672_003:0601b28": "木處，日光照觸焰水波動，彼非有非無，以",
    "T16n0672_003:0601b29": "倒想非想故。愚癡凡夫亦復如是，無始戲論",
    "T16n0672_003:0601c01": "惡習所熏，於聖智自證法性門中，見生住",
    "T16n0672_003:0601c02": "滅一異有無俱不俱性。大慧！譬如木人及以",
    "T16n0672_003:0601c03": "起屍，以毘舍闍、機關力故，動搖運轉云為",
    "T16n0672_003:0601c04": "不絕，無智之人取以為實。愚癡凡夫亦復如",
    "T16n0672_003:0601c05": "是，隨逐外道起諸惡見，著一異等虛妄言",
    "T16n0672_003:0601c06": "說。是故大慧！當於聖智所證法中，離生住",
    "T16n0672_003:0601c07": "滅、一異、有無、俱不俱等一切分別。」爾時世尊",
    "T16n0672_003:0601c08": "重說頌言：",
    "T16n0672_003:0601c09": "「諸識蘊有五，　　猶如水樹影；",
    "T16n0672_003:0601c10": "　所見如幻夢，　　不應妄分別。",
    "T16n0672_003:0601c11": "　三有如陽焰，　　幻夢及毛輪；",
    "T16n0672_003:0601c12": "　若能如是觀，　　究竟得解脫。",
    "T16n0672_003:0601c13": "　譬如熱時焰，　　動轉迷亂心；",
    "T16n0672_003:0601c14": "　渴獸取為水，　　而實無水事。",
    "T16n0672_003:0601c15": "　如是識種子，　　動轉見境界；",
    "T16n0672_003:0601c16": "　如翳者所見，　　愚夫生執著。",
    "T16n0672_003:0601c17": "　無始生死中，　　執著所緣覆；",
    "T16n0672_003:0601c18": "　退捨令出離，　　如因[打丁+屑]出[打丁+屑]。",
    "T16n0672_003:0601c19": "　幻呪機所作，　　浮雲夢電光；",
    "T16n0672_003:0601c20": "　觀世恒如是，　　永斷三相續。",
    "T16n0672_003:0601c21": "　此中無所有，　　如空中陽焰；",
    "T16n0672_003:0601c22": "　如是知諸法，　　則為無所知。",
    "T16n0672_003:0601c23": "　諸蘊如毛輪，　　於中妄分別；",
    "T16n0672_003:0601c24": "　唯假施設名，　　求相不可得。",
    "T16n0672_003:0601c25": "　如畫垂髮幻，　　夢乾闥婆城；",
    "T16n0672_003:0601c26": "　火輪熱時焰，　　實無而見有。",
    "T16n0672_003:0601c27": "　如是常無常，　　一異俱不俱；",
    "T16n0672_003:0601c28": "　無始繫縛故，　　愚夫妄分別。",
    "T16n0672_003:0601c29": "　明鏡水淨眼，　　摩尼妙寶珠；",
    "T16n0672_003:0602a01": "　於中現色像，　　而實無所有。",
    "T16n0672_003:0602a02": "　心識亦如是，　　普現眾色相；",
    "T16n0672_003:0602a03": "　如夢空中焰，　　亦如石女兒。",
    "T16n0672_003:0602a04": "「復次，大慧！諸佛說法離於四句。謂離一異、俱",
    "T16n0672_003:0602a05": "不俱及有無等建立誹謗。大慧！諸佛說法以",
    "T16n0672_003:0602a06": "諦、緣起、滅、道、解脫而為其首，非與勝性、自",
    "T16n0672_003:0602a07": "在、宿作、自然、時、微塵等而共相應。大慧！諸",
    "T16n0672_003:0602a08": "佛說法為淨惑智二種障故，次第令住一",
    "T16n0672_003:0602a09": "百八句無相法中，而善分別諸乘地相，猶如",
    "T16n0672_003:0602a10": "商主善導眾人。「復次，大慧！有四種禪。何等",
    "T16n0672_003:0602a11": "為四？謂：愚夫所行禪，觀察義禪，攀緣真",
    "T16n0672_003:0602a12": "如禪，諸如來禪。大慧！云何愚夫所行禪，謂",
    "T16n0672_003:0602a13": "聲聞緣覺諸修行者，知人無我，見自他身骨",
    "T16n0672_003:0602a14": "鎖相連，皆是無常苦不淨相。如是觀察堅著",
    "T16n0672_003:0602a15": "不捨，漸次增勝至無想滅定，是名愚夫所",
    "T16n0672_003:0602a16": "行禪。云何觀察義禪？謂知自共相人無我",
    "T16n0672_003:0602a17": "已，亦離外道自他俱作，於法無我諸地相",
    "T16n0672_003:0602a18": "義，隨順觀察，是名觀察義禪。云何攀緣",
    "T16n0672_003:0602a19": "真如禪？謂若分別無我有二是虛妄念，若如",
    "T16n0672_003:0602a20": "實知彼念不起，是名攀緣真如禪。云何諸",
    "T16n0672_003:0602a21": "如來禪？謂入佛地住自證聖智三種樂，為",
    "T16n0672_003:0602a22": "諸眾生作不思議事，是名諸如來禪。」爾時",
    "T16n0672_003:0602a23": "世尊重說頌言：",
    "T16n0672_003:0602a24": "「愚夫所行禪，　　觀察義相禪，",
    "T16n0672_003:0602a25": "　攀緣真如禪，　　如來清淨禪。",
    "T16n0672_003:0602a26": "　修行者在定，　　觀見日月形，",
    "T16n0672_003:0602a27": "　波頭摩深險，　　虛空火及畫，",
    "T16n0672_003:0602a28": "　如是種種相，　　墮於外道法；",
    "T16n0672_003:0602a29": "　亦墮於聲聞，　　辟支佛境界。",
    "T16n0672_003:0602b01": "　捨離此一切，　　住於無所緣；",
    "T16n0672_003:0602b02": "　是則能隨入，　　如如真實相。",
    "T16n0672_003:0602b03": "　十方諸國土，　　所有無量佛；",
    "T16n0672_003:0602b04": "　悉引光明手，　　而摩是人頂。」",
    "T16n0672_003:0602b05": "爾時大慧菩薩摩訶薩復白佛言：「世尊！諸佛",
    "T16n0672_003:0602b06": "如來所說涅槃，說何等法名為涅槃？」佛告",
    "T16n0672_003:0602b07": "大慧：「一切識自性習氣，及藏識、意、意識見習",
    "T16n0672_003:0602b08": "轉已，我及諸佛說名涅槃，即是諸法性空境",
    "T16n0672_003:0602b09": "界。復次，大慧！涅槃者，自證聖智所行境界，",
    "T16n0672_003:0602b10": "遠離斷常及以有無。云何非常？謂離自相共",
    "T16n0672_003:0602b11": "相諸分別故。云何非斷？謂去來現在一切聖",
    "T16n0672_003:0602b12": "者自證智所行故。復次，大慧！大般涅槃不壞",
    "T16n0672_003:0602b13": "不死，若死者應更受生，若壞者應是有為，",
    "T16n0672_003:0602b14": "是故涅槃不壞不死，諸修行者之所歸趣。復",
    "T16n0672_003:0602b15": "次，大慧！無捨無得故，非斷非常故，不一不異",
    "T16n0672_003:0602b16": "故，說名涅槃。復次，大慧！聲聞緣覺知自共",
    "T16n0672_003:0602b17": "相捨離憒閙，不生顛倒不起分別，彼於",
    "T16n0672_003:0602b18": "其中生涅槃想。「復次，大慧！有二種自性相。",
    "T16n0672_003:0602b19": "何者為二？謂：執著言說自性相，執著諸法",
    "T16n0672_003:0602b20": "自性相。執著言說自性相者，以無始戲論執",
    "T16n0672_003:0602b21": "著言說習氣故起。執著諸法自性相者，以不",
    "T16n0672_003:0602b22": "覺自心所現故起。「復次，大慧！諸佛有二種",
    "T16n0672_003:0602b23": "加持，持諸菩薩，令頂禮佛足請問眾義。",
    "T16n0672_003:0602b24": "云何為二？謂：令入三昧，及身現其前手灌",
    "T16n0672_003:0602b25": "其頂。大慧！初地菩薩摩訶薩蒙諸佛持力",
    "T16n0672_003:0602b26": "故，入菩薩大乘光明定，入已十方諸佛普現",
    "T16n0672_003:0602b27": "其前身語加持，如金剛藏及餘成就如是",
    "T16n0672_003:0602b28": "功德相菩薩摩訶薩者是。大慧！此菩薩摩訶",
    "T16n0672_003:0602b29": "薩蒙佛持力入三昧已，於百千劫集諸善",
    "T16n0672_003:0602c01": "根，漸入諸地，善能通達治所治相，至法雲",
    "T16n0672_003:0602c02": "地處大蓮花微妙宮殿，坐於寶座，同類菩薩",
    "T16n0672_003:0602c03": "所共圍繞，首戴寶冠身如黃金，瞻蔔花色",
    "T16n0672_003:0602c04": "如盛滿月，放大光明，十方諸佛舒蓮花手，",
    "T16n0672_003:0602c05": "於其座上而灌其頂。如轉輪王太子受灌",
    "T16n0672_003:0602c06": "頂已而得自在，此諸菩薩亦復如是，是名",
    "T16n0672_003:0602c07": "為二。諸菩薩摩訶薩為二種持之所持故，",
    "T16n0672_003:0602c08": "即能親見一切諸佛，異則不能。復次，大慧！",
    "T16n0672_003:0602c09": "諸菩薩摩訶薩入於三昧現通說法，如是",
    "T16n0672_003:0602c10": "一切皆由諸佛二種持力。大慧！若諸菩薩離",
    "T16n0672_003:0602c11": "佛加持能說法者，則諸凡夫亦應能說。大",
    "T16n0672_003:0602c12": "慧！山林草樹城郭宮殿及諸樂器，如來至處，",
    "T16n0672_003:0602c13": "以佛持力尚演法音，況有心者，聾盲瘖瘂",
    "T16n0672_003:0602c14": "離苦解脫。大慧！如來持力有如是等廣大",
    "T16n0672_003:0602c15": "作用。」大慧菩薩復白佛言：「何故如來以其",
    "T16n0672_003:0602c16": "持力，令諸菩薩入於三昧及殊勝地中手",
    "T16n0672_003:0602c17": "灌其頂？」佛言：「大慧！為欲令其遠離魔業諸",
    "T16n0672_003:0602c18": "煩惱故，為令不墮聲聞地故，為令速入",
    "T16n0672_003:0602c19": "如來地故，令所得法倍增長故，是故諸佛",
    "T16n0672_003:0602c20": "以加持力持諸菩薩。大慧！若不如是，彼",
    "T16n0672_003:0602c21": "菩薩便墮外道及以聲聞魔境之中，則不",
    "T16n0672_003:0602c22": "能得無上菩提，是故如來以加持力攝諸",
    "T16n0672_003:0602c23": "菩薩。」爾時世尊重說頌言：",
    "T16n0672_003:0602c24": "「世尊清淨願，　　有大加持力；",
    "T16n0672_003:0602c25": "　初地十地中，　　三昧及灌頂。」",
    "T16n0672_003:0602c26": "爾時大慧菩薩摩訶薩復白佛言：「世尊！佛",
    "T16n0672_003:0602c27": "說緣起，是由作起非自體起。外道亦說勝",
    "T16n0672_003:0602c28": "性、自在、時、我、微塵生於諸法。今佛世尊，但以",
    "T16n0672_003:0602c29": "異名說作緣起，非義有別。世尊！外道亦",
    "T16n0672_003:0603a01": "說以作者故從無生有；世尊亦說以因",
    "T16n0672_003:0603a02": "緣故一切諸法本無而生、生已歸滅，如佛所",
    "T16n0672_003:0603a03": "說，無明緣行乃至老死，此說無因非說有",
    "T16n0672_003:0603a04": "因。世尊說言此有故彼有，若一時建立非次",
    "T16n0672_003:0603a05": "第相待者，其義不成。是故外道說勝，非如",
    "T16n0672_003:0603a06": "來也。何以故？外道說因不從緣生而有所",
    "T16n0672_003:0603a07": "生。世尊所說，果待於因因復待因，如是展",
    "T16n0672_003:0603a08": "轉成無窮過。又此有故彼有者，則無有因。」",
    "T16n0672_003:0603a09": "佛言：「大慧！我了諸法唯心所現，無能取所",
    "T16n0672_003:0603a10": "取，說此有故彼有，非是無因及因緣過失。",
    "T16n0672_003:0603a11": "大慧！若不了諸法唯心所現，計有能取及",
    "T16n0672_003:0603a12": "以所取，執著外境若有若無，彼有是過，非",
    "T16n0672_003:0603a13": "我所說。」大慧菩薩復白佛言：「世尊有言說，",
    "T16n0672_003:0603a14": "故必有諸法；若無諸法，言依何起？」佛言：「大",
    "T16n0672_003:0603a15": "慧！雖無諸法亦有言說，豈不現見龜毛、兔",
    "T16n0672_003:0603a16": "角、石女兒等，世人於中皆起言說。大慧！彼",
    "T16n0672_003:0603a17": "非有非非有，而有言說耳。大慧！如汝所",
    "T16n0672_003:0603a18": "說，有言說故有諸法者，此論則壞。大慧！",
    "T16n0672_003:0603a19": "非一切佛土皆有言說，言說者假安立耳。大",
    "T16n0672_003:0603a20": "慧！或有佛土瞪視顯法，或現異相，或復揚",
    "T16n0672_003:0603a21": "眉，或動目睛，或示微笑嚬呻謦欬憶念",
    "T16n0672_003:0603a22": "動搖，以如是等而顯於法。大慧！如不瞬",
    "T16n0672_003:0603a23": "世界、妙香世界及普賢如來佛土之中，但",
    "T16n0672_003:0603a24": "瞪視不瞬，令諸菩薩獲無生法忍及諸勝",
    "T16n0672_003:0603a25": "三昧。大慧！非由言說而有諸法，此世界中",
    "T16n0672_003:0603a26": "蠅蟻等蟲，雖無言說成自事故。」爾時世尊",
    "T16n0672_003:0603a27": "重說頌言：",
    "T16n0672_003:0603a28": "「如虛空兔角，　　及與石女兒；",
    "T16n0672_003:0603a29": "　無而有言說，　　妄計法如是。",
    "T16n0672_003:0603b01": "　因緣和合中，　　愚夫妄謂生；",
    "T16n0672_003:0603b02": "　不能如實解，　　流轉於三有。」",
    "T16n0672_003:0603b03": "爾時大慧菩薩摩訶薩復白佛言：「世尊！所說",
    "T16n0672_003:0603b04": "常聲依何處說？」佛言：「大慧！依妄法說，",
    "T16n0672_003:0603b05": "以諸妄法聖人亦現、然不顛倒。大慧！譬如",
    "T16n0672_003:0603b06": "陽焰、火輪、垂髮、乾闥婆城、夢幻鏡像，世無智",
    "T16n0672_003:0603b07": "者生顛倒解，有智不然，然非不現。大慧！妄",
    "T16n0672_003:0603b08": "法現時無量差別，然非無常。何以故？離有",
    "T16n0672_003:0603b09": "無故。云何離有無？一切愚夫種種解故，如",
    "T16n0672_003:0603b10": "恒河水有見不見，餓鬼不見不可言有，",
    "T16n0672_003:0603b11": "餘所見故不可言無，聖於妄法離顛倒",
    "T16n0672_003:0603b12": "見。大慧！妄法是常，相不異故，非諸妄法有",
    "T16n0672_003:0603b13": "差別相，以分別故而有別異，是故妄法其",
    "T16n0672_003:0603b14": "體是常。大慧！云何而得妄法真實？謂諸聖者",
    "T16n0672_003:0603b15": "於妄法中不起顛倒，非顛倒覺；若於妄",
    "T16n0672_003:0603b16": "法有少分想，則非聖智；有少想者，當知",
    "T16n0672_003:0603b17": "則是愚夫戲論，非聖言說。「大慧！若分別妄法",
    "T16n0672_003:0603b18": "是倒非倒，彼則成就二種種性，謂：聖種性，",
    "T16n0672_003:0603b19": "凡夫種性。大慧！聖種性者，彼復三種，謂：聲",
    "T16n0672_003:0603b20": "聞，緣覺，佛乘別故。大慧！云何愚夫分別妄法",
    "T16n0672_003:0603b21": "生聲聞乘種性？所謂計著自相共相。大慧！",
    "T16n0672_003:0603b22": "何謂復有愚夫分別妄法成緣覺乘種性？",
    "T16n0672_003:0603b23": "謂即執著自共相時離於憒閙。大慧！何謂",
    "T16n0672_003:0603b24": "智人分別妄法而得成就佛乘種性？所謂",
    "T16n0672_003:0603b25": "了達一切唯是自心分別所見，無有外法。大",
    "T16n0672_003:0603b26": "慧！有諸愚夫分別妄法種種事物，決定如",
    "T16n0672_003:0603b27": "是、決定不異，此則成就生死乘性。大慧！彼",
    "T16n0672_003:0603b28": "妄法中種種事物，非即是物亦非非物。大",
    "T16n0672_003:0603b29": "慧！即彼妄法，諸聖智者，心、意、意識諸惡習",
    "T16n0672_003:0603c01": "氣自性法轉依故，即說此妄名為真如，是",
    "T16n0672_003:0603c02": "故真如離於心識，我今明了顯示此句，離",
    "T16n0672_003:0603c03": "分別者，悉離一切諸分別故。」大慧菩薩白",
    "T16n0672_003:0603c04": "言：「世尊！所說妄法，為有為無？」佛言：「如幻，無",
    "T16n0672_003:0603c05": "執著相故，若執著相體是有者，應不可轉，",
    "T16n0672_003:0603c06": "則諸緣起，應如外道說作者生。」大慧又言：",
    "T16n0672_003:0603c07": "「若諸妄法同於幻者，此則當與餘妄作因。」",
    "T16n0672_003:0603c08": "佛言：「大慧！非諸幻事為妄惑因，以幻不生",
    "T16n0672_003:0603c09": "諸過惡故，以諸幻事無分別故。大慧！夫幻",
    "T16n0672_003:0603c10": "事者，從他明呪而得生起，非自分別過習",
    "T16n0672_003:0603c11": "力起，是故幻事不生過惡。大慧！此妄惑法，",
    "T16n0672_003:0603c12": "唯是愚夫心所執著，非諸聖者。」爾時世尊重",
    "T16n0672_003:0603c13": "說頌言：",
    "T16n0672_003:0603c14": "「聖不見妄法，　　中間亦非實；",
    "T16n0672_003:0603c15": "　以妄即真故，　　中間亦真實。",
    "T16n0672_003:0603c16": "　若離於妄法，　　而有相生者；",
    "T16n0672_003:0603c17": "　此還即是妄，　　如翳未清淨。",
    "T16n0672_003:0603c18": "「復次，大慧！見諸法非幻無有相似，故說一",
    "T16n0672_003:0603c19": "切法如幻。」大慧言：「世尊！為依執著種種幻",
    "T16n0672_003:0603c20": "相，言一切法猶如幻耶？為異依此執著顛",
    "T16n0672_003:0603c21": "倒相耶？若依執著種種幻相，言一切法猶",
    "T16n0672_003:0603c22": "如幻者，世尊！非一切法悉皆如幻。何以故？",
    "T16n0672_003:0603c23": "見種種色相不無因故。世尊！都無有因",
    "T16n0672_003:0603c24": "令種種色相顯現如幻。是故，世尊！不可說",
    "T16n0672_003:0603c25": "言依於執著種種幻相，言一切法與幻相",
    "T16n0672_003:0603c26": "似。」佛言：「大慧！不依執著種種幻相，言一切",
    "T16n0672_003:0603c27": "法如幻。大慧！以一切法不實速滅如電，故",
    "T16n0672_003:0603c28": "說如幻。大慧！譬如電光見已即滅，世間凡",
    "T16n0672_003:0603c29": "愚悉皆現見一切諸法，依自分別自共相現",
    "T16n0672_003:0604a01": "亦復如是，以不能觀察無所有故，而妄計",
    "T16n0672_003:0604a02": "著種種色相。」爾時世尊重說頌言：",
    "T16n0672_003:0604a03": "「非幻無相似，　　亦非有諸法；",
    "T16n0672_003:0604a04": "　不實速如電，　　如幻應當知。」",
    "T16n0672_003:0604a05": "爾時大慧菩薩摩訶薩復白佛言：「世尊！如佛",
    "T16n0672_003:0604a06": "先說，一切諸法皆悉無生；又言如幻，將非",
    "T16n0672_003:0604a07": "所說前後相違？」佛言：「大慧！無有相違。何以",
    "T16n0672_003:0604a08": "故？我了於生即是無生，唯是自心之所見",
    "T16n0672_003:0604a09": "故。若有若無一切外法，見其無性本不生",
    "T16n0672_003:0604a10": "故。大慧！為離外道因生義故，我說諸法皆",
    "T16n0672_003:0604a11": "悉不生。大慧！外道羣聚共興惡見，言從有",
    "T16n0672_003:0604a12": "無生一切法，非自執著分別為緣。大慧！我",
    "T16n0672_003:0604a13": "說諸法非有無生，故名無生。大慧！說諸法",
    "T16n0672_003:0604a14": "者，為令弟子知依諸業攝受生死，遮其",
    "T16n0672_003:0604a15": "無有斷滅見故。大慧！說諸法相猶如幻者，",
    "T16n0672_003:0604a16": "令離諸法自性相故。為諸凡愚墮惡見欲，",
    "T16n0672_003:0604a17": "不知諸法唯心所現，為令遠離執著因緣",
    "T16n0672_003:0604a18": "生起之相，說一切法如幻如夢。彼諸愚夫",
    "T16n0672_003:0604a19": "執著惡見欺誑自他，不能明見一切諸法",
    "T16n0672_003:0604a20": "如實住處。大慧！見一切法如實處者，謂能",
    "T16n0672_003:0604a21": "了達唯心所現。」爾時世尊重說頌言：",
    "T16n0672_003:0604a22": "「無作故無生，　　有法攝生死；",
    "T16n0672_003:0604a23": "　了達如幻等，　　於相不分別。",
    "T16n0672_003:0604a24": "「復次，大慧！我當說名、句、文身相，諸菩薩摩",
    "T16n0672_003:0604a25": "訶薩善觀此相了達其義，疾得阿耨多羅",
    "T16n0672_003:0604a26": "三藐三菩提，復能開悟一切眾生。大慧！名身",
    "T16n0672_003:0604a27": "者，謂依事立名，名即是身，是名名身。句身",
    "T16n0672_003:0604a28": "者，謂能顯義決定究竟，是名句身。文身者，",
    "T16n0672_003:0604a29": "謂由於此能成名句，是名文身。復次，大慧！",
    "T16n0672_003:0604b01": "句身者，謂句事究竟。名身者，謂諸字名各各",
    "T16n0672_003:0604b02": "差別，如從阿字乃至呵字。文身者，謂長",
    "T16n0672_003:0604b03": "短高下。復次，句身者，如足跡，如衢巷中人",
    "T16n0672_003:0604b04": "畜等跡。名謂非色四蘊，以名說故。文謂名",
    "T16n0672_003:0604b05": "之自相，由文顯故。是名名、句、文身。此名、句、",
    "T16n0672_003:0604b06": "文身相，汝應修學。」爾時世尊重說頌言：",
    "T16n0672_003:0604b07": "「名身與句身，　　及字身差別；",
    "T16n0672_003:0604b08": "　凡愚所計著，　　如象溺深泥。",
    "T16n0672_003:0604b09": "「復次，大慧！未來世中有諸邪智惡思覺者，離",
    "T16n0672_003:0604b10": "如實法以見一異、俱不俱相，問諸智者。彼",
    "T16n0672_003:0604b11": "即答言，此非正問。謂：色與無常，為異為不",
    "T16n0672_003:0604b12": "異？如是涅槃諸行，相所相，依所依，造所造，",
    "T16n0672_003:0604b13": "見所見，地與微塵，智與智者，為異為不異？",
    "T16n0672_003:0604b14": "如是等不可記事次第而問，世尊說此當",
    "T16n0672_003:0604b15": "止記答。愚夫無智非所能知，佛欲令其離",
    "T16n0672_003:0604b16": "驚怖處，不為記說。大慧！不記說者，欲令",
    "T16n0672_003:0604b17": "外道永得出離作者見故。大慧！諸外道眾",
    "T16n0672_003:0604b18": "計有作者，作如是說：『命即是身，命異身異。』",
    "T16n0672_003:0604b19": "如是等說名無記論。大慧！外道癡惑說無",
    "T16n0672_003:0604b20": "記論，非我教中說離能所取不起分別，",
    "T16n0672_003:0604b21": "云何可止？大慧！若有執著能取所取，不了",
    "T16n0672_003:0604b22": "唯是自心所見，彼應可止。大慧！諸佛如來",
    "T16n0672_003:0604b23": "以四種記論為眾生說法。大慧！止記論者",
    "T16n0672_003:0604b24": "我別時說，以根未熟且止說故。",
    "T16n0672_003:0604b25": "「復次，大慧！何故一切法不生？以離能作所",
    "T16n0672_003:0604b26": "作無作者故。何故一切法無自性？以證",
    "T16n0672_003:0604b27": "智觀自相共相不可得故。何故一切法無",
    "T16n0672_003:0604b28": "來去？以自共相來無所從去無所至故。何",
    "T16n0672_003:0604b29": "故一切法不滅？謂一切法無性相故，不可得",
    "T16n0672_003:0604c01": "故。何故一切法無常？謂諸相起無常性故。何",
    "T16n0672_003:0604c02": "故一切法常？謂諸相起即是不起，無所有故。",
    "T16n0672_003:0604c03": "無常性常，是故我說一切法常。」爾時世尊重",
    "T16n0672_003:0604c04": "說頌言：",
    "T16n0672_003:0604c05": "「一向及返問，　　分別與置答；",
    "T16n0672_003:0604c06": "　如是四種說，　　摧伏諸外道。",
    "T16n0672_003:0604c07": "　數論與勝論，　　言有非有生；",
    "T16n0672_003:0604c08": "　如是等諸說，　　一切皆無記。",
    "T16n0672_003:0604c09": "　以智觀察時，　　體性不可得；",
    "T16n0672_003:0604c10": "　以彼無可說，　　故說無自性。」",
    "T16n0672_003:0604c11": "爾時大慧菩薩摩訶薩復白佛言：「世尊！願為",
    "T16n0672_003:0604c12": "我說諸須陀洹、須陀洹果行差別相，我及",
    "T16n0672_003:0604c13": "諸菩薩摩訶薩聞是義故，於須陀洹、斯陀",
    "T16n0672_003:0604c14": "含、阿那含、阿羅漢方便相，皆得善巧。如是",
    "T16n0672_003:0604c15": "而為眾生演說，令其證得二無我法淨除",
    "T16n0672_003:0604c16": "二障，於諸地相漸次通達，獲於如來不可",
    "T16n0672_003:0604c17": "思議智慧境界，如眾色摩尼，普令眾生悉",
    "T16n0672_003:0604c18": "得饒益。」佛言：「諦聽！當為汝說。」大慧言：「唯。」佛",
    "T16n0672_003:0604c19": "言：「大慧！諸須陀洹、須陀洹果差別有三，謂：下、",
    "T16n0672_003:0604c20": "中、上。大慧！下者於諸有中極七反生，中者",
    "T16n0672_003:0604c21": "三生五生，上者即於此生而入涅槃。大慧！",
    "T16n0672_003:0604c22": "此三種人斷三種結，謂：身見、疑、戒禁取，",
    "T16n0672_003:0604c23": "上上勝進得阿羅漢果。大慧！身見有二種，",
    "T16n0672_003:0604c24": "謂俱生及分別，如依緣起有妄計性。大慧！",
    "T16n0672_003:0604c25": "譬如依止緣起性故，種種妄計執著性生，彼",
    "T16n0672_003:0604c26": "法但是妄分別相，非有非無，非亦有亦無，",
    "T16n0672_003:0604c27": "凡夫愚癡而橫執著，猶如渴獸妄生水想，此",
    "T16n0672_003:0604c28": "分別身見無智慧故久遠相應，見人無我",
    "T16n0672_003:0604c29": "即時捨離。大慧！俱生身見，以普觀察自他",
    "T16n0672_003:0605a01": "之身，受等四蘊無色相故，色由大種而得",
    "T16n0672_003:0605a02": "生故，是諸大種互相因故，色不集故，如是",
    "T16n0672_003:0605a03": "觀已，明見有無即時捨離；捨身見故貪則",
    "T16n0672_003:0605a04": "不生，是名身見相。大慧！疑相者，於所證法",
    "T16n0672_003:0605a05": "善見相故，及先二種身見分別斷故，於諸法",
    "T16n0672_003:0605a06": "中疑不得生，亦不於餘生大師想為淨不",
    "T16n0672_003:0605a07": "淨，是名疑相。大慧！何故須陀洹不取戒禁？",
    "T16n0672_003:0605a08": "謂以明見生處苦相，是故不取。夫其取者，",
    "T16n0672_003:0605a09": "謂諸凡愚於諸有中貪著世樂，苦行持戒",
    "T16n0672_003:0605a10": "願生於彼，須陀洹人不取是相，惟求所證",
    "T16n0672_003:0605a11": "最勝無漏無分別法，修行戒品，是名戒禁",
    "T16n0672_003:0605a12": "取相。大慧！須陀洹人捨三結故離貪瞋癡。」大",
    "T16n0672_003:0605a13": "慧白言：「貪有多種，捨何等貪？」佛言：「大慧！捨",
    "T16n0672_003:0605a14": "於女色纏綿貪欲，見此現樂生來苦故，又",
    "T16n0672_003:0605a15": "得三昧殊勝樂故，是故捨彼非涅槃貪。大",
    "T16n0672_003:0605a16": "慧！云何斯陀含果？謂不了色相起色分別，",
    "T16n0672_003:0605a17": "一往來已善修禪行，盡苦邊際而般涅槃，",
    "T16n0672_003:0605a18": "是名斯陀含。大慧！云何阿那含果？謂於過",
    "T16n0672_003:0605a19": "未現在色相起有無見，分別過惡隨眠不起，",
    "T16n0672_003:0605a20": "永捨諸結更不還來，是名阿那含。大慧！阿",
    "T16n0672_003:0605a21": "羅漢者，謂諸禪三昧解脫力通悉已成就，煩",
    "T16n0672_003:0605a22": "惱諸苦分別永盡，是名阿羅漢。」大慧言：「世",
    "T16n0672_003:0605a23": "尊！阿羅漢有三種，謂：一向趣寂，退菩提願，",
    "T16n0672_003:0605a24": "佛所變化。此說何者？」佛言：「大慧！此說趣寂，",
    "T16n0672_003:0605a25": "非是其餘。大慧！餘二種人，謂：已曾發巧方",
    "T16n0672_003:0605a26": "便願，及為莊嚴諸佛眾會於彼示生。大慧！",
    "T16n0672_003:0605a27": "於虛妄處說種種法，所謂證果禪者及禪皆",
    "T16n0672_003:0605a28": "性離故，自心所見得果相故。大慧！若須陀",
    "T16n0672_003:0605a29": "洹作如是念：『我離諸結。』則有二過，謂：墮",
    "T16n0672_003:0605b01": "我見及諸結不斷。復次，大慧！若欲超過諸",
    "T16n0672_003:0605b02": "禪無量無色界者，應離自心所見諸相。大",
    "T16n0672_003:0605b03": "慧！想受滅三昧，超自心所見境者不然，不",
    "T16n0672_003:0605b04": "離心故。」爾時世尊重說頌言：",
    "T16n0672_003:0605b05": "「諸禪與無量，　　無色三摩提，",
    "T16n0672_003:0605b06": "　及以想受滅，　　惟心不可得。",
    "T16n0672_003:0605b07": "　預流一來果，　　不還阿羅漢；",
    "T16n0672_003:0605b08": "　如是諸聖人，　　悉依心妄有。",
    "T16n0672_003:0605b09": "　禪者禪所緣，　　斷惑見真諦；",
    "T16n0672_003:0605b10": "　此皆是妄想，　　了知即解脫。",
    "T16n0672_003:0605b11": "「復次，大慧！有二種覺智，謂：觀察智，及取相",
    "T16n0672_003:0605b12": "分別執著建立智。觀察智者，謂觀一切法，",
    "T16n0672_003:0605b13": "離四句不可得。四句者，謂：一異、俱不俱、有非",
    "T16n0672_003:0605b14": "有、常無常等。我以諸法離此四句，是故說",
    "T16n0672_003:0605b15": "言一切法離。大慧！如是觀法汝應修學。云",
    "T16n0672_003:0605b16": "何取相分別執著建立智？謂於堅、濕、煖、動諸",
    "T16n0672_003:0605b17": "大種性，取相執著虛妄分別，以宗、因、喻而",
    "T16n0672_003:0605b18": "妄建立，是名取相分別執著建立智。是名二",
    "T16n0672_003:0605b19": "種覺智相。菩薩摩訶薩知此智相，即能通達",
    "T16n0672_003:0605b20": "人、法無我，以無相智於解行地善巧觀察，",
    "T16n0672_003:0605b21": "入於初地得百三昧，以勝三昧力見百佛",
    "T16n0672_003:0605b22": "百菩薩，知前後際各百劫事，光明照曜百佛",
    "T16n0672_003:0605b23": "世界，善能了知上上地相，以勝願力變現",
    "T16n0672_003:0605b24": "自在，至法雲地而受灌頂，入於佛地十無",
    "T16n0672_003:0605b25": "盡願成就眾生，種種應現無有休息，而恒",
    "T16n0672_003:0605b26": "安住自覺境界三昧勝樂。「復次，大慧！菩薩摩",
    "T16n0672_003:0605b27": "訶薩當善了知大種造色。云何了知？大慧！",
    "T16n0672_003:0605b28": "菩薩摩訶薩應如是觀，彼諸大種真實不生，",
    "T16n0672_003:0605b29": "以諸三界但是分別，惟心所現無有外",
    "T16n0672_003:0605c01": "物。如是觀時，大種所造悉皆性離，超過四句",
    "T16n0672_003:0605c02": "無我我所，住如實處成無生相。大慧！彼諸",
    "T16n0672_003:0605c03": "大種云何造色？大慧！謂虛妄分別，津潤大種",
    "T16n0672_003:0605c04": "成內外水界，炎盛大種成內外火界，飄動大",
    "T16n0672_003:0605c05": "種成內外風界，色分段大種成內外地界，離",
    "T16n0672_003:0605c06": "於虛空，由執著邪諦，五蘊聚集大種造色",
    "T16n0672_003:0605c07": "生。大慧！識者以執著種種言說境界為因",
    "T16n0672_003:0605c08": "起故，於餘趣中相續受生。大慧！地等造色",
    "T16n0672_003:0605c09": "有大種因，非四大種為大種因。何以故？謂",
    "T16n0672_003:0605c10": "若有法有形相者，則是所作非無形者。大慧！",
    "T16n0672_003:0605c11": "此大種造色相外道分別，非是我說。「復次，大",
    "T16n0672_003:0605c12": "慧！我今當說五蘊體相，謂：色、受、想、行、識。",
    "T16n0672_003:0605c13": "大慧！色謂四大及所造色，此各異相。受等非",
    "T16n0672_003:0605c14": "色。大慧！非色諸蘊，猶如虛空無有四數。",
    "T16n0672_003:0605c15": "大慧！譬如虛空超過數相，然分別言此是",
    "T16n0672_003:0605c16": "虛空，非色諸蘊亦復如是，離諸數相，離有",
    "T16n0672_003:0605c17": "無等四種句故。數相者，愚夫所說，非諸聖者，",
    "T16n0672_003:0605c18": "諸聖但說如幻所作，唯假施設離異不異，如",
    "T16n0672_003:0605c19": "夢如像無別所有。不了聖智所行境故，",
    "T16n0672_003:0605c20": "見有諸蘊分別現前，是名諸蘊自性相。大",
    "T16n0672_003:0605c21": "慧！如是分別汝應捨離，捨離此已說寂靜",
    "T16n0672_003:0605c22": "法，斷一切剎諸外道見，淨法無我入遠行",
    "T16n0672_003:0605c23": "地，成就無量自在三昧，獲意生身，如幻三",
    "T16n0672_003:0605c24": "昧力通自在皆悉具足，猶如大地普益羣生。",
    "T16n0672_003:0605c25": "「復次，大慧！涅槃有四種。何等為四？謂：諸法",
    "T16n0672_003:0605c26": "自性無性涅槃，種種相性無性涅槃，覺自",
    "T16n0672_003:0605c27": "相性無性涅槃，斷諸蘊自共相流注涅槃。大",
    "T16n0672_003:0605c28": "慧！此四涅槃是外道義，非我所說。大慧！我",
    "T16n0672_003:0605c29": "所說者，分別爾炎識滅名為涅槃。」大慧言：「世",
    "T16n0672_003:0606a01": "尊！豈不建立八種識耶？」佛言：「建立。」大慧言：",
    "T16n0672_003:0606a02": "「若建立者，云何但說意識滅非七識滅。」佛",
    "T16n0672_003:0606a03": "言：「大慧！以彼為因及所緣故，七識得生。大",
    "T16n0672_003:0606a04": "慧！意識分別境界起執著時，生諸習氣長",
    "T16n0672_003:0606a05": "養藏識，由是意俱我我所執思量隨轉無別",
    "T16n0672_003:0606a06": "體相，藏識為因為所緣故，執著自心所現",
    "T16n0672_003:0606a07": "境界，心聚生起展轉為因。大慧！譬如海浪",
    "T16n0672_003:0606a08": "自心所現，境界風吹而有起滅，是故意識滅",
    "T16n0672_003:0606a09": "時七識亦滅。」爾時世尊重說頌曰：",
    "T16n0672_003:0606a10": "「我不以自性，　　及以於作相，",
    "T16n0672_003:0606a11": "　分別境識滅，　　如是說涅槃。",
    "T16n0672_003:0606a12": "　意識為心因，　　心為意境界；",
    "T16n0672_003:0606a13": "　因及所緣故，　　諸識依止生。",
    "T16n0672_003:0606a14": "　如大瀑流盡，　　波浪則不起；",
    "T16n0672_003:0606a15": "　如是意識滅，　　種種識不生。",
    "T16n0672_003:0606a16": "「復次，大慧！我今當說妄計自性差別相，令",
    "T16n0672_003:0606a17": "汝及諸菩薩摩訶薩善知此義，超諸妄想證",
    "T16n0672_003:0606a18": "聖智境，知外道法，遠離能取所取分別，於",
    "T16n0672_003:0606a19": "依他起種種相中，不更取著妄所計相。大",
    "T16n0672_003:0606a20": "慧！云何妄計自性差別相？所謂：言說分別",
    "T16n0672_003:0606a21": "所說分別，相分別，財分別，自性分別，因",
    "T16n0672_003:0606a22": "分別，見分別，理分別，生分別，不生分",
    "T16n0672_003:0606a23": "別，相屬分別，縛解分別。大慧！此是妄計自",
    "T16n0672_003:0606a24": "性差別相。云何言說分別？謂執著種種美妙",
    "T16n0672_003:0606a25": "音詞，是名言說分別。云何所說分別？謂執",
    "T16n0672_003:0606a26": "有所說事，是聖智所證境，依此起說，是名",
    "T16n0672_003:0606a27": "所說分別。云何相分別？謂即於彼所說事中，",
    "T16n0672_003:0606a28": "如渴獸想，分別執著堅、濕、煖、動等一切諸",
    "T16n0672_003:0606a29": "相，是名相分別。云何財分別？謂取著種種",
    "T16n0672_003:0606b01": "金銀等寶，而起言說，是名財分別。云何自",
    "T16n0672_003:0606b02": "性分別？謂以惡見如是分別此自性，決定",
    "T16n0672_003:0606b03": "非餘，是名自性分別。云何因分別？謂於因",
    "T16n0672_003:0606b04": "緣分別有無，以此因相而能生故，是名因",
    "T16n0672_003:0606b05": "分別。云何見分別？謂諸外道惡見，執著有無、",
    "T16n0672_003:0606b06": "一異、俱不俱等，是名見分別。云何理分別？謂",
    "T16n0672_003:0606b07": "有執著我我所相，而起言說，是名理分別。",
    "T16n0672_003:0606b08": "云何生分別？謂計諸法若有若無從緣而生，",
    "T16n0672_003:0606b09": "是名生分別。云何不生分別，謂計一切法本",
    "T16n0672_003:0606b10": "來不生，未有諸緣而先有體，不從因起，是",
    "T16n0672_003:0606b11": "名不生分別。云何相屬分別？謂此與彼遞相",
    "T16n0672_003:0606b12": "繫屬，如針與線，是名相屬分別。云何縛解",
    "T16n0672_003:0606b13": "分別？謂執因能縛而有所縛，如人以繩方",
    "T16n0672_003:0606b14": "便力故縛已復解，是名縛解分別。大慧！此是",
    "T16n0672_003:0606b15": "妄計性差別相，一切凡愚於中執著若有若",
    "T16n0672_003:0606b16": "無。大慧！於緣起中執著種種妄計自性，如",
    "T16n0672_003:0606b17": "依於幻見種種物，凡愚分別見異於幻。大",
    "T16n0672_003:0606b18": "慧！幻與種種非異非不異，若異者，應幻",
    "T16n0672_003:0606b19": "非種種因；若一者，幻與種種應無差別，然",
    "T16n0672_003:0606b20": "見差別，是故非異非不異。大慧！汝及諸菩",
    "T16n0672_003:0606b21": "薩摩訶薩於幻有無不應生著。」爾時世尊",
    "T16n0672_003:0606b22": "重說頌言：",
    "T16n0672_003:0606b23": "「心為境所縛，　　覺想智隨轉；",
    "T16n0672_003:0606b24": "　無相最勝處，　　平等智慧生。",
    "T16n0672_003:0606b25": "　在妄計是有，　　於緣起則無；",
    "T16n0672_003:0606b26": "　妄計迷惑取，　　緣起離分別。",
    "T16n0672_003:0606b27": "　種種支分生，　　如幻不成就；",
    "T16n0672_003:0606b28": "　雖現種種相，　　妄分別則無。",
    "T16n0672_003:0606b29": "　彼相即是過，　　皆從心縛生；",
    "T16n0672_003:0606c01": "　妄計者不了，　　分別緣起法。",
    "T16n0672_003:0606c02": "　此諸妄計性，　　皆即是緣起；",
    "T16n0672_003:0606c03": "　妄計有種種，　　緣起中分別。",
    "T16n0672_003:0606c04": "　世俗第一義，　　第三無因生；",
    "T16n0672_003:0606c05": "　妄計是世俗，　　斷則聖境界。",
    "T16n0672_003:0606c06": "　如修觀行者，　　於一種種現；",
    "T16n0672_003:0606c07": "　於彼無種種，　　妄計相如是。",
    "T16n0672_003:0606c08": "　如目種種翳，　　妄想見眾色；",
    "T16n0672_003:0606c09": "　彼無色非色，　　不了緣起然。",
    "T16n0672_003:0606c10": "　如金離塵垢，　　如水離泥濁；",
    "T16n0672_003:0606c11": "　如虛空無雲，　　妄想淨如是。",
    "T16n0672_003:0606c12": "　無有妄計性，　　而有於緣起；",
    "T16n0672_003:0606c13": "　建立及誹謗，　　斯由分別壞。",
    "T16n0672_003:0606c14": "　若無妄計性，　　而有緣起者；",
    "T16n0672_003:0606c15": "　無法而有法，　　有法從無生。",
    "T16n0672_003:0606c16": "　依因於妄計，　　而得有緣起；",
    "T16n0672_003:0606c17": "　相名常相隨，　　而生於妄計。",
    "T16n0672_003:0606c18": "　以緣起依妄，　　究竟不成就；",
    "T16n0672_003:0606c19": "　是時現清淨，　　名為第一義。",
    "T16n0672_003:0606c20": "　妄計有十二，　　緣起有六種；",
    "T16n0672_003:0606c21": "　自證真如境，　　彼無有差別。",
    "T16n0672_003:0606c22": "　五法為真實，　　三自性亦爾；",
    "T16n0672_003:0606c23": "　修行者觀此，　　不越於真如。",
    "T16n0672_003:0606c24": "　依於緣起相，　　妄計種種名；",
    "T16n0672_003:0606c25": "　彼諸妄計相，　　皆因緣起有。",
    "T16n0672_003:0606c26": "　智慧善觀察，　　無緣無妄計；",
    "T16n0672_003:0606c27": "　真實中無物，　　云何起分別？",
    "T16n0672_003:0606c28": "　圓成若是有，　　此則離有無；",
    "T16n0672_003:0606c29": "　既已離有無，　　云何有二性？",
    "T16n0672_003:0607a01": "　妄計有二性，　　二性是安立；",
    "T16n0672_003:0607a02": "　分別見種種，　　清淨聖所行。",
    "T16n0672_003:0607a03": "　妄計種種相，　　緣起中分別；",
    "T16n0672_003:0607a04": "　若異此分別，　　則墮外道論。",
    "T16n0672_003:0607a05": "　以諸妄見故，　　妄計於妄計；",
    "T16n0672_003:0607a06": "　離此二計者，　　則為真實法。」",
    "T16n0672_003:0607a07": "大慧菩薩摩訶薩復白佛言：「世尊！惟願為",
    "T16n0672_003:0607a08": "說自證聖智行相及一乘行相。我及諸菩",
    "T16n0672_003:0607a09": "薩摩訶薩得此善巧，於佛法中不由他悟。」",
    "T16n0672_003:0607a10": "佛言：「諦聽！當為汝說。」大慧言：「唯。」佛言：「大慧！",
    "T16n0672_003:0607a11": "菩薩摩訶薩依諸聖教無有分別，獨處閑",
    "T16n0672_003:0607a12": "靜觀察自覺，不由他悟離分別見，上上昇",
    "T16n0672_003:0607a13": "進入如來地，如是修行，名自證聖智行相。",
    "T16n0672_003:0607a14": "云何名一乘行相？謂得證知一乘道故。云",
    "T16n0672_003:0607a15": "何名為知一乘道？謂離能取所取分別，如",
    "T16n0672_003:0607a16": "實而住。大慧！此一乘道惟除如來，非外道",
    "T16n0672_003:0607a17": "二乘、梵天王等之所能得。」大慧白佛言：「世",
    "T16n0672_003:0607a18": "尊！何故說有三乘，不說一乘？」佛言：「大",
    "T16n0672_003:0607a19": "慧！聲聞緣覺，無自般涅槃法故，我說一",
    "T16n0672_003:0607a20": "乘。以彼但依如來所說調伏遠離，如是修",
    "T16n0672_003:0607a21": "行而得解脫，非自所得；又彼未能除滅智",
    "T16n0672_003:0607a22": "障及業習氣，未覺法無我，未名不思議變",
    "T16n0672_003:0607a23": "易死，是故我說以為三乘。若彼能除一切過",
    "T16n0672_003:0607a24": "習，覺法無我，是時乃離三昧所醉，於無漏",
    "T16n0672_003:0607a25": "界而得覺悟已，於出世上上無漏界中",
    "T16n0672_003:0607a26": "修諸功德，普使滿足獲不思議自在法身。」",
    "T16n0672_003:0607a27": "爾時世尊重說頌言：",
    "T16n0672_003:0607a28": "「天乘及梵乘，　　聲聞緣覺乘，",
    "T16n0672_003:0607a29": "　諸佛如來乘，　　諸乘我所說。",
    "T16n0672_003:0607b01": "　乃至有心起，　　諸乘未究竟，",
    "T16n0672_003:0607b02": "　彼心轉滅已，　　無乘及乘者。",
    "T16n0672_003:0607b03": "　無有乘建立，　　我說為一乘；",
    "T16n0672_003:0607b04": "　為攝愚夫故，　　說諸乘差別。",
    "T16n0672_003:0607b05": "　解脫有三種，　　謂離諸煩惱，",
    "T16n0672_003:0607b06": "　及以法無我，　　平等智解脫。",
    "T16n0672_003:0607b07": "　譬如海中木，　　常隨波浪轉；",
    "T16n0672_003:0607b08": "　聲聞心亦然，　　相風所漂激。",
    "T16n0672_003:0607b09": "　雖滅起煩惱，　　猶被習氣縛；",
    "T16n0672_003:0607b10": "　三昧酒所醉，　　住於無漏界。",
    "T16n0672_003:0607b11": "　彼非究竟趣，　　亦復不退轉，",
    "T16n0672_003:0607b12": "　以得三昧身，　　乃至劫不覺。",
    "T16n0672_003:0607b13": "　譬如昏醉人，　　酒消然後悟；",
    "T16n0672_003:0607b14": "　聲聞亦如是，　　覺後當成佛。」",
    "T16n0672_003:0607b15": "大乘入楞伽經卷第三"
}