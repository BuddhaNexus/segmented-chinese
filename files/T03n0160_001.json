{
    "T03n0160_001:0331c15": "菩薩本生鬘論卷第一",
    "T03n0160_001:0331c17": "聖勇菩薩等造",
    "T03n0160_001:0331c18": "宋朝散大夫試鴻臚少卿同譯經",
    "T03n0160_001:0331c19": "梵才大師紹德慧詢等奉　詔譯",
    "T03n0160_001:0331c20": "　稽首一切智，　　妙湛圓融德；",
    "T03n0160_001:0331c21": "　聖支分相貌，　　無作同真際。",
    "T03n0160_001:0331c22": "　我意靜無諍，　　忘稱讚布施；",
    "T03n0160_001:0331c23": "　以四大為本，　　白淨生無變。",
    "T03n0160_001:0331c24": "　往昔於人中，　　常修寂靜行；",
    "T03n0160_001:0331c25": "　以拘蘇摩華，　　合掌而奉散。",
    "T03n0160_001:0331c26": "　遠離諸罪惡，　　解脫諸煩惱；",
    "T03n0160_001:0331c27": "　為人天愛敬，　　演說無上道。",
    "T03n0160_001:0331c28": "　由意寂靜故，　　獲得清淨法；",
    "T03n0160_001:0331c29": "　世間相常住，　　無盡無修作。",
    "T03n0160_001:0332a01": "　彼世間眾生，　　聞相應功德；",
    "T03n0160_001:0332a02": "　起決定信解，　　住如來密藏。",
    "T03n0160_001:0332a03": "　息連動遷變，　　滅虛妄顛倒；",
    "T03n0160_001:0332a04": "　彼勝智功能，　　如燈常遍照。",
    "T03n0160_001:0332a05": "　是諸有情類，　　自性本無垢；",
    "T03n0160_001:0332a06": "　依止佛世尊，　　樂修真淨業。",
    "T03n0160_001:0332a07": "　謂聞三寶名，　　及師長教誨；",
    "T03n0160_001:0332a08": "　隨順善行學，　　蠲除我慢意。",
    "T03n0160_001:0332a09": "　往昔調御師，　　勤修菩薩道；",
    "T03n0160_001:0332a10": "　依布施、愛語，　　及利行、同事，",
    "T03n0160_001:0332a11": "　攝取於勝慧，　　脫染污縈縛。",
    "T03n0160_001:0332a12": "　利樂於有情，　　增長諸白法；",
    "T03n0160_001:0332a13": "　由施力圓滿，　　生梵天種族。",
    "T03n0160_001:0332a14": "　唯增上淨業，　　而為其根本；",
    "T03n0160_001:0332a15": "　若起於我慢，　　及無勝慧力，",
    "T03n0160_001:0332a16": "　於自種類中，　　而生多慢類，",
    "T03n0160_001:0332a17": "　於百千萬種，　　離生之喜樂；",
    "T03n0160_001:0332a18": "　由顛倒取故，　　彼則不能證。",
    "T03n0160_001:0332a19": "　又彼寂靜處，　　福德最殊勝；",
    "T03n0160_001:0332a20": "　具廣大色相，　　非小因所得。",
    "T03n0160_001:0332a21": "　唯捨家出家，　　彼菩提薩埵，",
    "T03n0160_001:0332a22": "　具足大智慧，　　能堪任荷負。",
    "T03n0160_001:0332a23": "　彼於過去世，　　久修六度行；",
    "T03n0160_001:0332a24": "　已斷除障染，　　為出離後邊。",
    "T03n0160_001:0332a25": "　具廣大慈心，　　憐愍眾生類；",
    "T03n0160_001:0332a26": "　彼自性真實，　　無別染污因。",
    "T03n0160_001:0332a27": "　是時天帝釋，　　觀察於世間，",
    "T03n0160_001:0332a28": "　來驗彼人行，　　其心無傾動，",
    "T03n0160_001:0332a29": "　而作如是言：　　「今此善男子，",
    "T03n0160_001:0332b01": "　出現於世間，　　最為殊勝者；",
    "T03n0160_001:0332b02": "　於遷變無常，　　心安固若是；",
    "T03n0160_001:0332b03": "　以淨妙飲食，　　伸供養恭敬，",
    "T03n0160_001:0332b04": "　諸天及世人，　　咸皆獲善利。」",
    "T03n0160_001:0332b05": "　憶念修淨因，　　契無相真智，",
    "T03n0160_001:0332b06": "　如是修行者，　　能治煩惱病；",
    "T03n0160_001:0332b07": "　住清淨學處，　　質直而無偽，",
    "T03n0160_001:0332b08": "　觀察勝義諦，　　離染無修作，",
    "T03n0160_001:0332b09": "　啟方便慈門，　　施平等安樂，",
    "T03n0160_001:0332b10": "　發生於勝解，　　無邪命希求，",
    "T03n0160_001:0332b11": "　棄背諸有為，　　直躋於實際，",
    "T03n0160_001:0332b12": "　成就清淨道，　　相應諸功德；",
    "T03n0160_001:0332b13": "　於雜染因緣，　　畢竟皆除斷。",
    "T03n0160_001:0332b14": "　常崇奉恭信，　　如來祕密藏，",
    "T03n0160_001:0332b15": "　離妄執分別，　　息除於恚惱；",
    "T03n0160_001:0332b16": "　隨順勝種族，　　而生於染習，",
    "T03n0160_001:0332b17": "　如影隨其形，　　如母生於子；",
    "T03n0160_001:0332b18": "　菩薩悲願力，　　愍恤諸群生，",
    "T03n0160_001:0332b19": "　勇猛捐自身，　　不生憂苦想。",
    "T03n0160_001:0332b20": "　我今以微善，　　歸命伸稱讚；",
    "T03n0160_001:0332b21": "　願眾聖冥加，　　祈悉地成就。",
    "T03n0160_001:0332b22": "投身飼虎緣起第一",
    "T03n0160_001:0332b23": "爾時世尊將諸大眾，詣般遮羅大聚落所，至",
    "T03n0160_001:0332b24": "一林中，謂阿難曰：「汝於此間為我敷座。」佛",
    "T03n0160_001:0332b25": "坐其上，語諸比丘：「汝等欲見我往昔時修行",
    "T03n0160_001:0332b26": "苦行舍利已不？」白言：「願見。」于時世尊以",
    "T03n0160_001:0332b27": "手按地，六種震動，有七寶塔涌現其前，世尊",
    "T03n0160_001:0332b28": "即起作禮右旋。「阿難！汝可開此塔戶。」見七寶",
    "T03n0160_001:0332b29": "函珍奇間飾。「阿難！汝可復開此函。」見有舍",
    "T03n0160_001:0332c01": "利白如珂雪。「汝可持此大士骨來。」世尊受已，",
    "T03n0160_001:0332c02": "令眾諦觀而說頌曰：",
    "T03n0160_001:0332c03": "「菩薩勝功德，　　勤修六度行；",
    "T03n0160_001:0332c04": "　勇猛求菩提，　　大捨心無倦。",
    "T03n0160_001:0332c05": "「汝等比丘咸伸禮敬，此之舍利乃是無量戒、",
    "T03n0160_001:0332c06": "定、慧香之所熏修。」時會作禮歎未曾有。時阿",
    "T03n0160_001:0332c07": "難陀白言：「世尊！如來大師出過三界，以",
    "T03n0160_001:0332c08": "何因緣禮此身骨？」佛言：「阿難！我因此故",
    "T03n0160_001:0332c09": "得至成佛，為報往恩故茲致禮。今為汝等",
    "T03n0160_001:0332c10": "斷除疑惑說昔因緣，志心諦聽。阿難！乃往",
    "T03n0160_001:0332c11": "過去無量世時，有一國王名曰大車，王有三",
    "T03n0160_001:0332c12": "子：摩訶波羅，摩訶提婆，摩訶薩埵。是時大",
    "T03n0160_001:0332c13": "王縱賞山谷，三子皆從，至大竹林於中憩",
    "T03n0160_001:0332c14": "息。次復前行見有一虎，產生七子已經七",
    "T03n0160_001:0332c15": "日。第一王子作如是言：『七子圍繞無暇尋",
    "T03n0160_001:0332c16": "食，飢渴所逼必噉其子。』第二王子聞是說",
    "T03n0160_001:0332c17": "已：『哀哉此虎將死不久，我有何能而濟彼命？』",
    "T03n0160_001:0332c18": "第三王子作是思念：『我今此身於百千生虛",
    "T03n0160_001:0332c19": "棄敗壞曾無少益，云何今日而不能捨？』「時",
    "T03n0160_001:0332c20": "諸王子作是議已，徘徊久之俱捨而去。薩",
    "T03n0160_001:0332c21": "埵王子便作是念：『當使我身成大善業，於",
    "T03n0160_001:0332c22": "生死海作大舟航。若捨此者，則棄無量癰疽",
    "T03n0160_001:0332c23": "惡疾百千怖畏，是身唯有便利不淨，筋骨連",
    "T03n0160_001:0332c24": "持，甚可厭患；是故我今應當棄捨，以求無",
    "T03n0160_001:0332c25": "上究竟涅槃，永離憂悲無常苦惱，百福莊",
    "T03n0160_001:0332c26": "嚴，成一切智，施諸眾生無量法樂。』是時王",
    "T03n0160_001:0332c27": "子興大勇猛，以悲願力增益其心，慮彼二",
    "T03n0160_001:0332c28": "兄共為留難，請先還宮，我當後至。「爾時王",
    "T03n0160_001:0332c29": "子摩訶薩埵，遽入竹林，至其虎所，脫去衣",
    "T03n0160_001:0333a01": "服，置竹枝上，於彼虎前，委身而臥；菩薩慈",
    "T03n0160_001:0333a02": "忍，虎無能為。即上高山，投身於地，虎今羸",
    "T03n0160_001:0333a03": "弱，不能食我，即以乾竹，刺頸出血。于時大",
    "T03n0160_001:0333a04": "地六種震動，如風激水，涌沒不安，日無精",
    "T03n0160_001:0333a05": "明，如羅睺障，天雨眾華及妙香末，繽紛亂墜",
    "T03n0160_001:0333a06": "遍滿林中，虛空諸天咸共稱讚。是時餓虎即",
    "T03n0160_001:0333a07": "舐頸血噉肉皆盡，唯留餘骨。「時二王子生大",
    "T03n0160_001:0333a08": "愁苦，共至虎所不能自持，投身骨上久乃得",
    "T03n0160_001:0333a09": "穌，悲泣懊惱漸捨而去。時王夫人寢高樓上，",
    "T03n0160_001:0333a10": "忽於夢中見不祥事：兩乳被割，牙齒墮落，得",
    "T03n0160_001:0333a11": "三鴿鶵，一為鷹奪。夫人遂覺兩乳流出。時有",
    "T03n0160_001:0333a12": "侍女聞外人言：『求覓王子今猶未得。』即入宮",
    "T03n0160_001:0333a13": "中白夫人知。聞已憂惱悲淚盈目，即至王所",
    "T03n0160_001:0333a14": "白言：『大王！失我最小所愛之子。』王聞是已",
    "T03n0160_001:0333a15": "悲哽而言：『苦哉！今日失我愛子。』慰喻夫人：",
    "T03n0160_001:0333a16": "『汝勿憂慼，吾今集諸大臣人民，即共出城",
    "T03n0160_001:0333a17": "分散尋覓。』「未久之頃，有一大臣，前白王言：",
    "T03n0160_001:0333a18": "『聞王子在，其最小者，今猶未見。』次第二臣",
    "T03n0160_001:0333a19": "來至王所，懊惱啼泣，即以王子捨身之事具",
    "T03n0160_001:0333a20": "白王知。王及夫人悲不自勝，共至菩薩捨",
    "T03n0160_001:0333a21": "身之地，見其遺骨隨處交橫，悶絕投地都",
    "T03n0160_001:0333a22": "無所知，以水遍灑而得惺悟。是時夫人頭",
    "T03n0160_001:0333a23": "髮蓬亂宛轉于地，如魚處陸，若牛失犢，及",
    "T03n0160_001:0333a24": "王二子悲哀號哭，共收菩薩遺身舍利，為作",
    "T03n0160_001:0333a25": "供養置寶塔中。「阿難當知！此即是彼薩埵",
    "T03n0160_001:0333a26": "舍利。我於爾時，雖具煩惱、貪、瞋、癡等，能於",
    "T03n0160_001:0333a27": "地獄、餓鬼、傍生惡趣之中，隨緣救濟令得出",
    "T03n0160_001:0333a28": "離；何況今時煩惱都盡無復餘習，號天人師",
    "T03n0160_001:0333a29": "具一切智，而不能為一一眾生於險難中代",
    "T03n0160_001:0333b01": "受眾苦？」佛告阿難：「往昔王子摩訶薩埵，豈異",
    "T03n0160_001:0333b02": "人乎？今此會中我身是也；昔國王者，今淨飯",
    "T03n0160_001:0333b03": "父王是也；昔后妃者，摩耶夫人是也；昔長子",
    "T03n0160_001:0333b04": "者，彌勒是也；昔次子者，文殊是也；昔彼虎者，",
    "T03n0160_001:0333b05": "今姨母是也；七虎子者，大目乾連、舍利弗、五",
    "T03n0160_001:0333b06": "比丘是也。」爾時世尊說是往昔因緣之時，無",
    "T03n0160_001:0333b07": "量阿僧祇人天大眾，皆悉悲喜，同發阿耨多",
    "T03n0160_001:0333b08": "羅三藐三菩提心。先所涌出七寶妙塔，佛攝",
    "T03n0160_001:0333b09": "神力忽然不現。",
    "T03n0160_001:0333b10": "尸毘王救鴿命緣起第二",
    "T03n0160_001:0333b11": "佛告諸比丘：「我念往昔無量阿僧祇劫，閻",
    "T03n0160_001:0333b12": "浮提中有大國王，名曰尸毘，所都之城號提",
    "T03n0160_001:0333b13": "婆底，地唯沃壤人多豐樂，統領八萬四千小",
    "T03n0160_001:0333b14": "國，后妃采女其數二萬，太子五百，臣佐一",
    "T03n0160_001:0333b15": "萬。王蘊慈行仁恕和平，愛念庶民猶如赤",
    "T03n0160_001:0333b16": "子。是時三十三天帝釋天主，五衰相貌慮",
    "T03n0160_001:0333b17": "將退墮。彼有近臣毘首天子，見是事已白天",
    "T03n0160_001:0333b18": "主言：『何故尊儀忽有愁色？』帝釋謂言：『吾",
    "T03n0160_001:0333b19": "將逝矣，思念世間佛法已滅，諸大菩薩不",
    "T03n0160_001:0333b20": "復出現，我心不知何所歸趣？』時毘首天復",
    "T03n0160_001:0333b21": "白天主：『今閻浮提有尸毘王，志固精進樂",
    "T03n0160_001:0333b22": "求佛道，當往歸投必脫是難。』天帝聞已，『審",
    "T03n0160_001:0333b23": "為實不？若是菩薩今當試之。』乃遣毘首變",
    "T03n0160_001:0333b24": "為一鴿，我化作鷹，逐至王所，求彼救護",
    "T03n0160_001:0333b25": "可驗其誠。毘首白言：『今於菩薩正應供養，",
    "T03n0160_001:0333b26": "不宜加苦，無以難事而逼惱也。』「時天帝釋而",
    "T03n0160_001:0333b27": "說偈曰：",
    "T03n0160_001:0333b28": "「『我本非惡意，　　如火試真金；",
    "T03n0160_001:0333b29": "　　以此驗菩薩，　　知為真實不？』",
    "T03n0160_001:0333c01": "「說是偈已，毘首天子，化為一鴿，帝釋作鷹，",
    "T03n0160_001:0333c02": "急逐於後，將為搏取；鴿甚惶怖，飛王腋下求",
    "T03n0160_001:0333c03": "藏避處。鷹立王前，乃作人語：『今此鴿者是我",
    "T03n0160_001:0333c04": "之食，我甚饑急，願王見還。』王曰：『吾本誓",
    "T03n0160_001:0333c05": "願當度一切，鴿來依投終不與汝。』鷹言：",
    "T03n0160_001:0333c06": "『大王今者愛念一切，若斷我食，命亦不濟。』",
    "T03n0160_001:0333c07": "王曰：『若與餘肉汝能食不？』鷹言：『唯新血",
    "T03n0160_001:0333c08": "肉我乃食之。』王自念言：『害一救一於理不",
    "T03n0160_001:0333c09": "然，唯以我身可能代彼，其餘有命皆自保",
    "T03n0160_001:0333c10": "存。』即取利刀自割股肉，持肉與鷹貿此鴿命。",
    "T03n0160_001:0333c11": "鷹言：『王為施主，今以身肉，代於鴿者可稱令",
    "T03n0160_001:0333c12": "足。』王敕取稱，兩頭施盤，挂鉤中央，使其均",
    "T03n0160_001:0333c13": "等；鴿之與肉，各置一處，股肉割盡鴿身尚",
    "T03n0160_001:0333c14": "低，以至臂脇身肉都無，比其鴿形輕猶未",
    "T03n0160_001:0333c15": "等。王自舉身，欲上稱槃，力不相接失足墮",
    "T03n0160_001:0333c16": "地，悶絕無覺，良久乃穌。以勇猛力自責其",
    "T03n0160_001:0333c17": "心：『曠大劫來我為身累，循環六趣備縈萬",
    "T03n0160_001:0333c18": "苦，未甞為福利及有情，今正是時何懈怠",
    "T03n0160_001:0333c19": "耶？』爾時大王，作是念已，自強起立置身盤",
    "T03n0160_001:0333c20": "上，心生喜足，得未曾有。「是時大地六種震",
    "T03n0160_001:0333c21": "動，諸天宮殿皆悉傾搖，色界諸天住空稱",
    "T03n0160_001:0333c22": "讚，見此菩薩難行苦行，各各悲感淚下如",
    "T03n0160_001:0333c23": "雨，復雨天華而伸供養。時天帝等復還本",
    "T03n0160_001:0333c24": "形，住立王前作如是說：『王修苦行功德難",
    "T03n0160_001:0333c25": "量，為希輪王釋梵之位，於三界中欲何所",
    "T03n0160_001:0333c26": "作？』王即答曰：『我所願者，不須世間尊榮之報，",
    "T03n0160_001:0333c27": "以此善根誓求佛道。』天帝復言：『王今此身",
    "T03n0160_001:0333c28": "痛徹骨髓，寧有悔不？』王曰：『弗也！』『我觀",
    "T03n0160_001:0333c29": "汝身甚大艱苦，自云無悔，以何表明？』王乃誓",
    "T03n0160_001:0334a01": "曰：『我從舉心迄至于此，無有少悔如毛髮",
    "T03n0160_001:0334a02": "許。若我所求決定成佛真實不虛得如願者，",
    "T03n0160_001:0334a03": "令吾肢體即當平復。』作此誓已頃得如故。諸",
    "T03n0160_001:0334a04": "天世人讚言希有，歡喜踊躍不能自勝。」佛告",
    "T03n0160_001:0334a05": "大眾：「往昔之時尸毘王者，豈異人乎？我身",
    "T03n0160_001:0334a06": "是也。」時彼眾會聞是語已，異口同音咸伸勸",
    "T03n0160_001:0334a07": "請：「昔者世尊救度眾行，不惜軀命為求大法，",
    "T03n0160_001:0334a08": "法海已滿，法幢已建，法鼓已擊，法炬已然，機",
    "T03n0160_001:0334a09": "熟緣和正得其所，云何捨離一切眾生欲入",
    "T03n0160_001:0334a10": "涅槃而不說法？」時梵天王稱讚如來，為求法",
    "T03n0160_001:0334a11": "故嘗捨千頭。佛受請已，即時往趣波羅奈國",
    "T03n0160_001:0334a12": "鹿野苑中三轉法輪同觀四諦，三寶於是出",
    "T03n0160_001:0334a13": "現世間。",
    "T03n0160_001:0334a14": "如來分衛緣起第三",
    "T03n0160_001:0334a15": "爾時世尊在摩竭國竹林精舍重閣講堂，與",
    "T03n0160_001:0334a16": "阿難陀著衣持鉢入城乞食。見有衰老夫婦",
    "T03n0160_001:0334a17": "二人，兩目失明加復貧悴，唯有一子年始",
    "T03n0160_001:0334a18": "七歲，常出乞丐以贍其親；或得新好果蓏",
    "T03n0160_001:0334a19": "飲食，先奉父母，有得硬澁殘觸之物，而",
    "T03n0160_001:0334a20": "自食之。是時阿難念此小兒，雖在幼年而行",
    "T03n0160_001:0334a21": "篤孝，勤意朝夕不失所須。佛分衛訖還歸精",
    "T03n0160_001:0334a22": "舍，食畢洗足敷座而坐，為諸大眾將演經",
    "T03n0160_001:0334a23": "法。阿難叉手前白佛言：「適侍世尊入城分",
    "T03n0160_001:0334a24": "衛，見一小兒將盲父母，往來求乞承順孝",
    "T03n0160_001:0334a25": "養，日以為常甚為難得。」佛言：「阿難！匪",
    "T03n0160_001:0334a26": "惟在家及出家者，皆以孝行而為其先，計",
    "T03n0160_001:0334a27": "其功德不可稱量。所以者何？憶念過去無",
    "T03n0160_001:0334a28": "量劫時，我為童子亦年七歲，以孝順心曾",
    "T03n0160_001:0334a29": "割身肉，以濟父母危急之命，從是以來承",
    "T03n0160_001:0334b01": "此功德，常為天帝及作人王，直至成佛皆",
    "T03n0160_001:0334b02": "因此福。」阿難白佛：「願聞往因，活親之命，其",
    "T03n0160_001:0334b03": "事云何？」佛言：「阿難！汝當諦聽，吾今為汝",
    "T03n0160_001:0334b04": "分別說之。乃往古世，此閻浮提有一大",
    "T03n0160_001:0334b05": "國，名得叉尸羅，時彼國王名曰提婆，有十",
    "T03n0160_001:0334b06": "太子各領一國，其最小者名曰善住，國界",
    "T03n0160_001:0334b07": "康樂人民熾盛。時彼鄰境有一惡王名曰羅",
    "T03n0160_001:0334b08": "睺，欲來侵掠，搆其兇黨舉師相攻。時善",
    "T03n0160_001:0334b09": "住王兵力不如，乃奔父國避其禍難。王有",
    "T03n0160_001:0334b10": "愛子其名善生，方在髫齓不忍棄遺，將婦",
    "T03n0160_001:0334b11": "抱兒怱遽出境，一路七日得至家邦，一路",
    "T03n0160_001:0334b12": "荒僻經十四程，勉力而負七日之儲，登途",
    "T03n0160_001:0334b13": "慞惶誤涉迂道，方行半路已絕餱糧，累日",
    "T03n0160_001:0334b14": "飢羸相顧殆盡。王作是念：『事迫計窮，須棄",
    "T03n0160_001:0334b15": "一人可存二命。』乃諭夫人携兒前進，引刃",
    "T03n0160_001:0334b16": "於後欲斫婦身，用活幼兒兼以自濟。善生",
    "T03n0160_001:0334b17": "迴顧見父舉刀，急白王言：『勿殺於母！寧",
    "T03n0160_001:0334b18": "割我肉以充其糧，未聞有兒食於母肉。』勤",
    "T03n0160_001:0334b19": "誠泣諫母命獲全。「是時善生乃白王言：『願將",
    "T03n0160_001:0334b20": "身肉以救二親，若割肉時勿令頓盡，漸可取",
    "T03n0160_001:0334b21": "食得延數程；若命絕者肉當臭爛，必為所棄",
    "T03n0160_001:0334b22": "於事無成。』是時父母謂善生曰：『今為罪行非",
    "T03n0160_001:0334b23": "予本心，何忍舉刀親割汝肉？』於是王子先持",
    "T03n0160_001:0334b24": "利刀，自割身肉跪而奉之。王與夫人見是事",
    "T03n0160_001:0334b25": "已，悲啼懊惱久乃能食。經于數朝身肉都",
    "T03n0160_001:0334b26": "盡，未至他國饑急難堪；於骨節間復得少",
    "T03n0160_001:0334b27": "肉，齎之前途用接餘命。時善住王及彼夫",
    "T03n0160_001:0334b28": "人，各以善言慰喻其子，聚首哀戀捨之遂",
    "T03n0160_001:0334b29": "行。爾時王子而作是念：『我以身肉濟活親",
    "T03n0160_001:0334c01": "命，願達鄉國身安泰然，以此善根速獲菩",
    "T03n0160_001:0334c02": "提，濟度十方一切群品，使離眾苦證真常",
    "T03n0160_001:0334c03": "樂。』發是願時三千世界六種震動，欲、色諸",
    "T03n0160_001:0334c04": "天悉皆驚愕，即以天眼觀於世間，乃見菩",
    "T03n0160_001:0334c05": "薩修是孝行。是諸天子於虛空中，合掌稱",
    "T03n0160_001:0334c06": "讚淚墮如雨。「時天帝釋化作虎狼，試驗菩",
    "T03n0160_001:0334c07": "薩，欲來吞噉。王子自念：『此諸猛獸今來食",
    "T03n0160_001:0334c08": "我，唯有餘骨悉皆施之，以歡喜心不生悔",
    "T03n0160_001:0334c09": "惱。』是時帝釋還復本形，讚王子言：『甚為",
    "T03n0160_001:0334c10": "希有，能以身肉濟活二親，如是孝心無能",
    "T03n0160_001:0334c11": "及也。汝須何願，今當說之。』『我唯志求無上",
    "T03n0160_001:0334c12": "佛道。』天帝復言：『我今視汝身肉都盡，疲",
    "T03n0160_001:0334c13": "苦難堪，得無悔恨於父母耶？』王子答言：",
    "T03n0160_001:0334c14": "『若我誠實心無悔恨，決定當來得成佛者，",
    "T03n0160_001:0334c15": "使我身肉倐然如故。』作是誓已即得平復。",
    "T03n0160_001:0334c16": "時天帝釋及諸天人，同聲讚言：『善哉！善哉！』」",
    "T03n0160_001:0334c17": "佛告阿難：「往昔之時善住王者，豈異人乎？今",
    "T03n0160_001:0334c18": "淨飯父王是；王夫人者，今摩耶夫人是；昔善",
    "T03n0160_001:0334c19": "生王子者，則我身是也。」",
    "T03n0160_001:0334c20": "菩薩本生鬘論卷第一"
}