{
    "T50n2059_004:0346b02": "高僧傳卷第四(義解一)",
    "T50n2059_004:0346b04": "梁會稽嘉祥寺沙門釋慧皎撰",
    "T50n2059_004:0346b05": "朱士行一支孝龍二",
    "T50n2059_004:0346b06": "康僧淵三竺法雅四",
    "T50n2059_004:0346b07": "康法朗五竺法乘六",
    "T50n2059_004:0346b08": "竺潛深七支道林八",
    "T50n2059_004:0346b09": "于法蘭九于法開十",
    "T50n2059_004:0346b10": "于道邃十一竺法崇十二",
    "T50n2059_004:0346b11": "竺法義十三竺僧度十四",
    "T50n2059_004:0346b12": "[0346b12] 朱士行。潁川人。志業方直勸沮不能移其",
    "T50n2059_004:0346b13": "操。少懷遠悟脫落塵俗。出家已後專務經",
    "T50n2059_004:0346b14": "典。昔漢靈之時竺佛朔譯出道行經。即小品",
    "T50n2059_004:0346b15": "之舊本也。文句簡略意義未周。士行嘗於洛",
    "T50n2059_004:0346b16": "陽講道行經。覺文章隱質諸未盡善。每",
    "T50n2059_004:0346b17": "歎曰。此經大乘之要。而譯理不盡。誓志捐",
    "T50n2059_004:0346b18": "身遠求大本。遂以魏甘露五年發&#x8FF9;雍州。",
    "T50n2059_004:0346b19": "西渡流沙既至于闐。果得梵書正本凡九",
    "T50n2059_004:0346b20": "十章。遣弟子不如檀。此言法饒。送經梵",
    "T50n2059_004:0346b21": "本還歸洛陽。未發之頃于闐諸小乘學眾遂",
    "T50n2059_004:0346b22": "以白王云。漢地沙門欲以婆羅門書惑亂",
    "T50n2059_004:0346b23": "正典。王為地主。若不禁之將斷大法聾",
    "T50n2059_004:0346b24": "盲漢地王之咎也。王即不聽齎經。士行深",
    "T50n2059_004:0346b25": "懷痛心。乃求燒經為證。王即許焉。於是",
    "T50n2059_004:0346b26": "積薪殿前以火焚之。士行臨火誓曰。若大",
    "T50n2059_004:0346b27": "法應流漢地經當不然。如其無護命也如",
    "T50n2059_004:0346b28": "何。言已投經火中。火即為滅不損一字。皮",
    "T50n2059_004:0346b29": "牒如本。大眾駭服咸稱其神感。遂得送至",
    "T50n2059_004:0346c01": "陳留倉恒水南寺。時河南居士竺叔蘭。本天",
    "T50n2059_004:0346c02": "竺人。父世避難居于河南。蘭少好遊獵。後",
    "T50n2059_004:0346c03": "經暫死備見業果。因改勵專精深崇正法",
    "T50n2059_004:0346c04": "博究眾音。善於梵漢之語。又有無羅叉比",
    "T50n2059_004:0346c05": "丘。西域道士。稽古多學乃手執梵本。叔蘭譯",
    "T50n2059_004:0346c06": "為晉文。稱為放光波若。皮牒故本今在豫",
    "T50n2059_004:0346c07": "章。至太安二年。支孝龍就叔蘭一時寫五",
    "T50n2059_004:0346c08": "部校為定本。時未有品目。舊本十四匹縑",
    "T50n2059_004:0346c09": "令寫為二十卷。士行遂終於于闐。春秋八",
    "T50n2059_004:0346c10": "十。依西方法闍維之。薪盡火滅。屍猶能全。",
    "T50n2059_004:0346c11": "眾咸驚異。乃&#x546A;曰。若真得道法當毀敗。應",
    "T50n2059_004:0346c12": "聲碎散。因斂骨起塔焉。後弟子法益從彼",
    "T50n2059_004:0346c13": "國來。親傳此事。故孫綽正像論云。士行散",
    "T50n2059_004:0346c14": "形於于闐。此之謂也。",
    "T50n2059_004:0346c15": "[0346c15] 支孝龍。淮陽人。少以風姿見重。加復神彩",
    "T50n2059_004:0346c16": "卓犖高論適時。常披味小品以為心要。陳",
    "T50n2059_004:0346c17": "留阮瞻&#x9834;川庾凱。並結知音之交世人呼",
    "T50n2059_004:0346c18": "為八達。時或嘲之曰。大晉龍興天下為家。",
    "T50n2059_004:0346c19": "沙門何不全髮膚去袈裟釋胡服被綾",
    "T50n2059_004:0346c20": "羅。龍曰。抱一以逍遙。唯寂以致誠。剪髮毀",
    "T50n2059_004:0346c21": "容改服變形。彼謂我辱我棄彼榮。故無",
    "T50n2059_004:0346c22": "心於貴而愈貴。無心於足而愈足矣。其機",
    "T50n2059_004:0346c23": "辯適時皆此類也。時竺叔蘭初譯放光經。龍",
    "T50n2059_004:0346c24": "既素樂無相。得即披閱旬有餘日。便就開",
    "T50n2059_004:0346c25": "講。後不知所終矣。孫綽為之贊曰。小方",
    "T50n2059_004:0346c26": "易擬。大器難像。桓桓孝龍。剋邁高廣。物",
    "T50n2059_004:0346c27": "競宗歸。人思&#x52B9;仰。雲泉彌漫。蘭風[月*(夸-大+八)]嚮。",
    "T50n2059_004:0346c28": "[0346c28] 康僧淵。本西域人。生于長安。貌雖梵人語",
    "T50n2059_004:0346c29": "實中國。容止詳正志業弘深。誦放光道行二",
    "T50n2059_004:0347a01": "波若。即大小品也。晉成之世。與康法暢支",
    "T50n2059_004:0347a02": "敏度等俱過江。暢亦有才思善為往復。著",
    "T50n2059_004:0347a03": "人物始義論等。暢常執麈尾。行每值名",
    "T50n2059_004:0347a04": "賓輒清談盡日。庾元規謂暢曰。此麈尾何",
    "T50n2059_004:0347a05": "以常在。暢曰。廉者不取貪者不與。故得常",
    "T50n2059_004:0347a06": "在也。敏度亦聰哲有譽。著譯經錄今行",
    "T50n2059_004:0347a07": "於世。淵雖德愈暢度而別以清約自處。常",
    "T50n2059_004:0347a08": "乞&#x5303;自資人未之識。後因分衛之次遇陳郡",
    "T50n2059_004:0347a09": "殷浩。浩始問佛經深遠之理。&#x5374;辯俗書性情",
    "T50n2059_004:0347a10": "之義。自晝之曛浩不能屈。由是改觀。瑯",
    "T50n2059_004:0347a11": "&#x7458;王茂弘以鼻高眼深戲之。淵曰。鼻者面",
    "T50n2059_004:0347a12": "之山。眼者面之淵。山不高則不靈。淵不深",
    "T50n2059_004:0347a13": "則不清。時人以為名答。後於豫章山立寺。",
    "T50n2059_004:0347a14": "去邑數十里帶江傍嶺林竹&#x6B1D;茂。名僧勝",
    "T50n2059_004:0347a15": "達響附成群。以常持心梵經空理幽遠",
    "T50n2059_004:0347a16": "故。偏加講說。尚學之徒往還填委。後卒於",
    "T50n2059_004:0347a17": "寺焉。",
    "T50n2059_004:0347a18": "[0347a18] 法雅。河間人。凝正有器度。少善外學長",
    "T50n2059_004:0347a19": "通佛義。衣冠士子咸附諮稟。時依門徒並",
    "T50n2059_004:0347a20": "世典有功未善佛理。雅乃與康法朗等。以",
    "T50n2059_004:0347a21": "經中事數擬配外書。為生解之例。謂之格",
    "T50n2059_004:0347a22": "義。乃毘浮相曇等。亦辯格義以訓門徒。",
    "T50n2059_004:0347a23": "雅風采灑落善於樞機。外典佛經遞互講",
    "T50n2059_004:0347a24": "說。與道安法汰每披釋湊疑共盡經要。後",
    "T50n2059_004:0347a25": "立寺於高邑。僧眾百餘訓誘無懈。雅弟子曇",
    "T50n2059_004:0347a26": "習祖述先師善於言論。為偽趙太子石",
    "T50n2059_004:0347a27": "宣所敬云。",
    "T50n2059_004:0347a28": "[0347a28] 康法朗。中山人。少出家善戒節。嘗讀經見",
    "T50n2059_004:0347a29": "雙樹鹿苑之處。&#x6B1D;而歎曰。吾已不值聖人。",
    "T50n2059_004:0347b01": "寧可不&#x89A9;聖處。於是誓往迦夷仰瞻遺",
    "T50n2059_004:0347b02": "&#x8FF9;。乃共同學四人發跡張掖。西過流沙",
    "T50n2059_004:0347b03": "行經三日。路絕人蹤。忽見道傍有一故寺。",
    "T50n2059_004:0347b04": "草木沒人中有敗屋兩間。間中各有一人。",
    "T50n2059_004:0347b05": "一人誦經。一人患痢。兩人比房不相料理。",
    "T50n2059_004:0347b06": "屎尿縱橫舉房臭穢。朗謂其屬曰。出家同",
    "T50n2059_004:0347b07": "道以法為親。不見則已。豈可見而捨耶。朗",
    "T50n2059_004:0347b08": "乃停六日為洗浣供養。至第七日見此房中",
    "T50n2059_004:0347b09": "皆是香華。乃悟其神人。因語朗云。比房是",
    "T50n2059_004:0347b10": "我和上。已得無學可往問訊。朗往問訊。因",
    "T50n2059_004:0347b11": "語朗云。君等誠契皆當入道。不須遠遊諸",
    "T50n2059_004:0347b12": "國。於事無益。唯當自力行道勿令失時。",
    "T50n2059_004:0347b13": "但朗功業尚小未純未得所願。當還真",
    "T50n2059_004:0347b14": "丹國作大法師。於是四人不復西行。仍留",
    "T50n2059_004:0347b15": "此專精業道。唯朗更遊諸國研尋經論。",
    "T50n2059_004:0347b16": "後還中山門徒數百講法相係。後不知所",
    "T50n2059_004:0347b17": "終。孫綽為之贊曰。人亦有言。瑜瑕弗藏。",
    "T50n2059_004:0347b18": "朗公冏冏。能韜其光。敬終慎始。研微",
    "T50n2059_004:0347b19": "辯章。何以取證。&#x6C37;堅履霜。朗弟子令韶。其",
    "T50n2059_004:0347b20": "先雁門人。姓呂。少遊獵後發心出家事朗",
    "T50n2059_004:0347b21": "為師。思學有功。特善禪數。每入定或數日",
    "T50n2059_004:0347b22": "不起。後移柳泉山鑿穴宴坐。朗終後刻木",
    "T50n2059_004:0347b23": "為像。朝夕禮事。孫綽正像論云。呂韶凝神",
    "T50n2059_004:0347b24": "於中山。即其人也。",
    "T50n2059_004:0347b25": "[0347b25] 竺法乘。未詳何人。幼而神悟超絕懸鑒過",
    "T50n2059_004:0347b26": "人。依竺法護為沙彌。清真有志氣。護甚嘉",
    "T50n2059_004:0347b27": "焉。護既道被關中。且資財殷富。時長安有",
    "T50n2059_004:0347b28": "甲族欲奉大法。試護道德偽往告急求錢",
    "T50n2059_004:0347b29": "二十萬。護未答。乘年十三侍在師側。即",
    "T50n2059_004:0347c01": "語曰。和上意已相許矣。客退後乘曰。觀此",
    "T50n2059_004:0347c02": "人神色非實求錢。將以觀和上道德何如",
    "T50n2059_004:0347c03": "耳。護曰吾亦以為然。明日此客率其一宗百",
    "T50n2059_004:0347c04": "餘口。詣護請受戒具。謝求錢之意。於是",
    "T50n2059_004:0347c05": "師資名布遐邇。乘後西到燉煌立寺延學。",
    "T50n2059_004:0347c06": "忘身為道。誨而不&#x52CC;。使夫豺狼革心戎狄",
    "T50n2059_004:0347c07": "知禮。大化西行乘之力也。後終於所住。孫",
    "T50n2059_004:0347c08": "綽道賢論以乘比王濬沖。論云。法乘安豐少",
    "T50n2059_004:0347c09": "有機悟之鑒。雖道俗殊操阡陌可以相准。",
    "T50n2059_004:0347c10": "高士季顒為之贊傳。乘同學竺法行竺法存。",
    "T50n2059_004:0347c11": "並山棲履操知名當世矣。",
    "T50n2059_004:0347c12": "[0347c12] 竺潛字法深。姓王。瑯&#x7458;人。晉丞相武昌郡",
    "T50n2059_004:0347c13": "公敦之弟也。年十八出家。事中州劉元真",
    "T50n2059_004:0347c14": "為師。元真早有才解之譽。故孫綽贊曰。索",
    "T50n2059_004:0347c15": "索虛衿。翳翳閑沖。誰其體之。在我劉公。談",
    "T50n2059_004:0347c16": "能彫飾。照足開矇。懷抱之內。豁爾每融。潛",
    "T50n2059_004:0347c17": "伏膺已後剪削浮華崇本務學。微言興化",
    "T50n2059_004:0347c18": "譽洽西朝。風姿容貌堂堂如也。至年二十四",
    "T50n2059_004:0347c19": "講法華大品。既蘊深解復能善說。故觀風",
    "T50n2059_004:0347c20": "味道者。常數盈五百。晉永嘉初避亂過江。",
    "T50n2059_004:0347c21": "中宗元皇及肅祖明帝。丞相王茂弘大尉庾",
    "T50n2059_004:0347c22": "元規。並欽其風德友而敬焉。建武太寧中。",
    "T50n2059_004:0347c23": "潛恒著屐至殿內。時人咸謂方外之士。以",
    "T50n2059_004:0347c24": "德重故也。中宗肅祖昇遐王庾又薨。乃隱",
    "T50n2059_004:0347c25": "&#x8FF9;剡山以避當世。追蹤問道者已復結旅",
    "T50n2059_004:0347c26": "山門。潛優游講席三十餘載。或暢方等。或",
    "T50n2059_004:0347c27": "釋老莊。投身北面者莫不內外兼洽。至哀",
    "T50n2059_004:0347c28": "帝好重佛法。頻遣兩使慇懃徵請。潛以詔",
    "T50n2059_004:0347c29": "旨之重暫遊宮闕。即於御筵開講大品。上",
    "T50n2059_004:0348a01": "及朝士並稱善焉。于時簡文作相。朝野以",
    "T50n2059_004:0348a02": "為至德。以潛是道俗標領。又先朝友敬尊",
    "T50n2059_004:0348a03": "重。挹服頂戴兼常。迄乎龍飛虔禮彌篤。潛",
    "T50n2059_004:0348a04": "&#x751E;於簡文處遇沛國劉惔。惔嘲之曰。道",
    "T50n2059_004:0348a05": "士。何以遊朱門。潛曰。君自&#x89A9;其朱門。貧道",
    "T50n2059_004:0348a06": "見為蓬戶。司空何次道懿德純素篤信經",
    "T50n2059_004:0348a07": "典。每加祇崇遵以師資之敬數相招請。屢",
    "T50n2059_004:0348a08": "興法祀。潛雖復從運東西。而素懷不樂。",
    "T50n2059_004:0348a09": "乃啟還剡之仰山遂其先志。於是逍遙林",
    "T50n2059_004:0348a10": "阜以畢餘年。支遁遣使求買仰山之側沃",
    "T50n2059_004:0348a11": "洲小嶺。欲為幽棲之處。潛答云。欲來輒給。",
    "T50n2059_004:0348a12": "豈聞巢由買山而隱遁。後與高麗道人",
    "T50n2059_004:0348a13": "書云。上座竺法深。中州劉公之弟子。體德貞",
    "T50n2059_004:0348a14": "峙道俗綸綜。往在京邑維持法網。內外具",
    "T50n2059_004:0348a15": "瞻弘道之匠也。頃以道業靖濟不耐塵俗。",
    "T50n2059_004:0348a16": "考室山澤修德就閑。今在剡縣之仰山。",
    "T50n2059_004:0348a17": "率合同遊論道說義。高栖皓然遐邇有詠。",
    "T50n2059_004:0348a18": "以晉寧康二年卒於山館。春秋八十有九。",
    "T50n2059_004:0348a19": "烈宗孝武詔曰。深法師理悟虛遠風鑒清貞。",
    "T50n2059_004:0348a20": "棄宰相之榮。襲染衣之素。山居人外篤勤",
    "T50n2059_004:0348a21": "匪懈。方賴宣道以濟蒼生。奄然遷化用痛",
    "T50n2059_004:0348a22": "于懷。可賻錢十萬星馳驛送。孫綽以深",
    "T50n2059_004:0348a23": "比劉伯倫。論云。深公道素淵重有遠大之",
    "T50n2059_004:0348a24": "量。劉伶肆意放蕩以宇宙為小。雖高棲",
    "T50n2059_004:0348a25": "之業劉所不及。而曠大之體同焉。時仰山",
    "T50n2059_004:0348a26": "復有竺法友。志業強正博通眾典。嘗從深",
    "T50n2059_004:0348a27": "受阿毘曇。一宿便誦深曰。經目則諷見稱",
    "T50n2059_004:0348a28": "昔人。若能仁更興大晉者。必取汝為五百",
    "T50n2059_004:0348a29": "之一也。年二十四。便能講說。後立剡縣城",
    "T50n2059_004:0348b01": "南臺寺焉。竺法蘊悟解入玄。尤善放光波",
    "T50n2059_004:0348b02": "若。康法識亦有義學之功。而以草隸知名。",
    "T50n2059_004:0348b03": "嘗遇康昕。昕自謂筆道過識。識共昕各",
    "T50n2059_004:0348b04": "作右軍草。傍人竊以為貨。莫之能別。又",
    "T50n2059_004:0348b05": "寫眾經甚見重之。竺法濟幼有才藻。作",
    "T50n2059_004:0348b06": "高逸沙門傳。凡此諸人皆潛之神足。孫綽並",
    "T50n2059_004:0348b07": "為之贊不復具抄。",
    "T50n2059_004:0348b08": "[0348b08] 支遁字道林。本姓關氏。陳留人。或云河東林",
    "T50n2059_004:0348b09": "慮人。幼有神理聰明秀徹。初至京師。太原",
    "T50n2059_004:0348b10": "王濛甚重之曰。造微之功不減輔嗣。陳郡",
    "T50n2059_004:0348b11": "殷融嘗與衛玠交。謂其神情俊徹後進莫",
    "T50n2059_004:0348b12": "有繼之者。及見遁歎息以為重見若人。家",
    "T50n2059_004:0348b13": "世事佛。早悟非常之理。隱居餘杭山。深",
    "T50n2059_004:0348b14": "思道行之品。委曲慧印之經。卓焉獨拔得自",
    "T50n2059_004:0348b15": "天心。年二十五出家。每至講肆善標宗會。",
    "T50n2059_004:0348b16": "而章句或有所遺。時為守文者所陋。謝安",
    "T50n2059_004:0348b17": "聞而善之曰。此乃九方堙之相馬也。略其",
    "T50n2059_004:0348b18": "玄黃而取其駿逸。王洽劉恢殷浩許詢郗超",
    "T50n2059_004:0348b19": "孫綽桓彥表王敬仁何次道王文度謝長遐袁",
    "T50n2059_004:0348b20": "彥伯等。並一代名流。皆著塵外之狎。遁&#x751E;",
    "T50n2059_004:0348b21": "在白馬寺。與劉系之等。談莊子逍遙篇云。",
    "T50n2059_004:0348b22": "各適性以為逍遙。遁曰。不然。夫桀跖以殘",
    "T50n2059_004:0348b23": "害為性。若適性為得者。從亦逍遙矣。於是",
    "T50n2059_004:0348b24": "退而注逍遙篇。群儒舊學莫不歎服。後還",
    "T50n2059_004:0348b25": "吳立支山寺。晚欲入剡。謝安為吳興與",
    "T50n2059_004:0348b26": "遁書曰。思君日積計辰傾遲。知欲還剡自",
    "T50n2059_004:0348b27": "治。甚以悵然。人生如寄耳。頃風流得意之事",
    "T50n2059_004:0348b28": "殆為都盡。終日慼慼觸事惆悵。唯遲君來",
    "T50n2059_004:0348b29": "以晤言消之。一日當千載耳。此多山縣",
    "T50n2059_004:0348c01": "閑靜差可養疾。事不異剡而醫藥不同。必",
    "T50n2059_004:0348c02": "思此緣副其積想也。王羲之時在會稽。素",
    "T50n2059_004:0348c03": "聞遁名未之信。謂人曰。一往之氣何足言。",
    "T50n2059_004:0348c04": "後遁既還剡經由于郡。王故詣遁觀其風",
    "T50n2059_004:0348c05": "力。既至。王謂遁曰。逍遙篇可得聞乎。遁乃",
    "T50n2059_004:0348c06": "作數千言。標揭新理才藻驚絕。王遂披衿",
    "T50n2059_004:0348c07": "解帶。流連不能已。仍請住靈嘉寺。意存",
    "T50n2059_004:0348c08": "相近。俄又投&#x8FF9;剡山。於沃洲小嶺立寺行",
    "T50n2059_004:0348c09": "道。僧眾百餘常隨稟學。時或有墮者遁乃",
    "T50n2059_004:0348c10": "著座右銘。以勗之曰。勤之勤之。至道非彌。",
    "T50n2059_004:0348c11": "奚為淹滯。弱喪神奇。茫茫三界。眇眇長&#x898A;。",
    "T50n2059_004:0348c12": "煩勞外湊。冥心內馳殉赴欽渴。緬邈忘疲。",
    "T50n2059_004:0348c13": "人生一世。涓若露垂。我身非我。云云誰施。",
    "T50n2059_004:0348c14": "達人懷德。知安必危。寂寥清舉。濯累禪池。",
    "T50n2059_004:0348c15": "謹守明禁。雅翫玄規。綏心神道。抗志無為。",
    "T50n2059_004:0348c16": "寮朗三蔽。融冶六疵。空同五陰。豁虛四",
    "T50n2059_004:0348c17": "支。非指喻指。絕而莫離。妙覺既陳。又玄其",
    "T50n2059_004:0348c18": "知。婉轉平任。與物推移。過此以往。勿思",
    "T50n2059_004:0348c19": "勿議。敦之覺父志在嬰兒。時論以遁才堪",
    "T50n2059_004:0348c20": "經贊。而潔己拔俗有違兼濟之道。遁乃作",
    "T50n2059_004:0348c21": "釋矇論。晚移石城山。又立棲光寺。宴坐山",
    "T50n2059_004:0348c22": "門遊心禪苑。木&#x55B0;澗飲浪志無生。乃注安",
    "T50n2059_004:0348c23": "般四禪諸經及即色遊玄論聖不辯知論道",
    "T50n2059_004:0348c24": "行旨歸學道誡等。追蹤馬鳴躡影龍樹。義",
    "T50n2059_004:0348c25": "應法本不違實相。晚出山陰講維摩經。",
    "T50n2059_004:0348c26": "遁為法師。許詢為都講。遁通一義。眾人咸",
    "T50n2059_004:0348c27": "謂詢無以厝難。詢設一難。亦謂遁不復能",
    "T50n2059_004:0348c28": "通。如此至竟兩家不竭。凡在聽者咸謂審",
    "T50n2059_004:0348c29": "得遁旨。迴令自說得兩三反便亂。至晉哀",
    "T50n2059_004:0349a01": "帝即位。頻遣兩使徵請出都。止東安寺講",
    "T50n2059_004:0349a02": "道行波若。白黑欽崇朝野悅服。太原王濛。",
    "T50n2059_004:0349a03": "宿構精理。撰其才詞往詣遁作數百語。",
    "T50n2059_004:0349a04": "自謂遁莫能抗。遁乃徐曰。貧道與君別來",
    "T50n2059_004:0349a05": "多年。君語了不長進。濛慚而退焉。乃歎曰。",
    "T50n2059_004:0349a06": "實緇&#x9262;之王何也。&#x90C4;超問謝安。林公談何",
    "T50n2059_004:0349a07": "如&#x5D46;中散。安曰。&#x5D46;努力裁得去耳。又問何如",
    "T50n2059_004:0349a08": "殷浩。安曰亹亹論辯恐殷制支。超拔直上",
    "T50n2059_004:0349a09": "淵源。浩實有慚德。&#x90C4;超後與親友書云。",
    "T50n2059_004:0349a10": "林法師神理所通玄拔獨悟。實數百年來",
    "T50n2059_004:0349a11": "紹明大法令真理不絕一人而已。遁淹留京",
    "T50n2059_004:0349a12": "師涉將三載。乃還東山。上書告辭曰。遁頓",
    "T50n2059_004:0349a13": "首言。敢以不才希風世表。未能鞭後用",
    "T50n2059_004:0349a14": "愆靈化。蓋沙門之義法出佛聖。彫純反",
    "T50n2059_004:0349a15": "朴絕欲歸宗。遊虛玄之肆。守內聖之則。",
    "T50n2059_004:0349a16": "佩五戒之貞。毘外王之化。諧無聲之樂。",
    "T50n2059_004:0349a17": "以自得為和。篤慈愛之孝。蠕動無傷。銜",
    "T50n2059_004:0349a18": "撫恤之哀。永悼不仁。秉未兆之順。遠防宿",
    "T50n2059_004:0349a19": "命。挹無位之節。履亢不悔。是以哲王御",
    "T50n2059_004:0349a20": "南面之重。莫不欽其風尚安其逸軌探其",
    "T50n2059_004:0349a21": "順心略其形敬。故令歷代彌新矣。陛下天",
    "T50n2059_004:0349a22": "鍾聖德雅尚不&#x52CC;。道遊靈模日昃忘御",
    "T50n2059_004:0349a23": "可謂鍾鼓晨極聲振天下。清風既邵莫不。",
    "T50n2059_004:0349a24": "幸甚。上願陛下齊齡二儀弘敷至化。去陳",
    "T50n2059_004:0349a25": "信之妖誣尋丘禱之弘議。絕小塗之致泥。",
    "T50n2059_004:0349a26": "奮宏轡於夷路。若然者太山不婬季氏之旅",
    "T50n2059_004:0349a27": "得一以成靈。王者非圓丘而不禋。得一以",
    "T50n2059_004:0349a28": "永貞。若使貞靈各一人神相忘。君君而下無",
    "T50n2059_004:0349a29": "親舉。神神而&#x546A;不加靈。玄德交被民荷冥",
    "T50n2059_004:0349b01": "祐。恢恢六合。成吉祥之宅。洋洋大晉。為元",
    "T50n2059_004:0349b02": "亨之宇。常無為而萬物歸宗。執大象而天",
    "T50n2059_004:0349b03": "下自往。國典刑殺則有司存焉。若生而非惠",
    "T50n2059_004:0349b04": "則賞者自得。戮而非怒則罰者自刑。弘公器",
    "T50n2059_004:0349b05": "以厭神意。提銓衡以極冥量。所謂天何言",
    "T50n2059_004:0349b06": "哉。四時行焉。貧道野逸東山與世異榮。菜",
    "T50n2059_004:0349b07": "蔬長阜漱流清壑。&#x7E7F;縷畢世絕窺皇階。不",
    "T50n2059_004:0349b08": "悟乾光曲曜猥被蓬蓽。頻奉明詔使詣上",
    "T50n2059_004:0349b09": "京。進退惟谷不知所厝。自到天道屢蒙",
    "T50n2059_004:0349b10": "引見。優以賓禮策以微言。每愧才不拔滯",
    "T50n2059_004:0349b11": "理無拘新。不足對揚玄模允塞視聽。踧",
    "T50n2059_004:0349b12": "踖侍人流汗位席。曩四翁赴漢于木蕃魏。",
    "T50n2059_004:0349b13": "皆出處有時默語適會。今德非昔人。動靜",
    "T50n2059_004:0349b14": "乖哀。遊魂禁省。鼓言帝側。將困非據何",
    "T50n2059_004:0349b15": "能有為。且歲月僶俛感若斯之歎。況復同志",
    "T50n2059_004:0349b16": "索居綜習遼落。延首東顧孰能無懷。上願",
    "T50n2059_004:0349b17": "陛下時蒙放遣歸之林薄。以鳥養鳥所荷",
    "T50n2059_004:0349b18": "為優。謹露板以聞申其愚管。裹糧望路伏",
    "T50n2059_004:0349b19": "待慈詔。詔即許焉資給發遣事事豐厚。一時",
    "T50n2059_004:0349b20": "名流並餞離於征虜蔡子叔前至近遁而坐。",
    "T50n2059_004:0349b21": "謝萬石後至值蔡暫起。謝便移就其處。蔡",
    "T50n2059_004:0349b22": "還合褥舉謝擲地。謝不以介意。其為時賢",
    "T50n2059_004:0349b23": "所慕如此。既而收&#x8FF9;剡山畢命林澤。人嘗",
    "T50n2059_004:0349b24": "有遺遁馬者。遁愛而養之。時或有譏之",
    "T50n2059_004:0349b25": "者。遁曰。愛其神駿聊復畜耳。後有餉鶴者。",
    "T50n2059_004:0349b26": "遁謂鶴曰。爾&#x51B2;天之物。寧為耳目之翫乎",
    "T50n2059_004:0349b27": "遂放之。遁幼時嘗與師共論物類。謂&#x9DC4;卵",
    "T50n2059_004:0349b28": "生用未足為殺。師不能屈。師尋亡。忽見",
    "T50n2059_004:0349b29": "形投卵於地。[穀-禾+卵]破鶵行。頃之俱滅。遁乃感",
    "T50n2059_004:0349c01": "悟。由是蔬食終身。遁先經餘姚塢山中住。",
    "T50n2059_004:0349c02": "至於名辰猶還塢中。或問其意。答云。謝",
    "T50n2059_004:0349c03": "安在昔數來見輒移旬日。今觸情舉目莫",
    "T50n2059_004:0349c04": "不興想。後病甚。移還塢中。以晉太和元年",
    "T50n2059_004:0349c05": "閏四月四日終于所住。春秋五十有三。即",
    "T50n2059_004:0349c06": "窆於塢中。厥塚存焉。或云終剡。未詳。&#x90C4;",
    "T50n2059_004:0349c07": "超為之序傳袁宏為之銘贊。周曇寶為之",
    "T50n2059_004:0349c08": "作誄。孫綽道賢論以遁方向子期。論云。支",
    "T50n2059_004:0349c09": "遁向秀雅尚莊老。二子異時風好玄同矣。又",
    "T50n2059_004:0349c10": "喻道論云。支道林者。識清體順而不對於物。",
    "T50n2059_004:0349c11": "玄道&#x51B2;濟與神情同任。此遠流之所以歸",
    "T50n2059_004:0349c12": "宗。悠悠者所以未悟也。後高士戴逵行經",
    "T50n2059_004:0349c13": "遁墓。乃歎曰。德音未遠而拱木已繁。冀神理",
    "T50n2059_004:0349c14": "綿綿不與氣運俱盡耳。遁有同學法虔。精",
    "T50n2059_004:0349c15": "理入神先遁亡。遁歎曰。昔匠石廢斥於郢",
    "T50n2059_004:0349c16": "人。牙生輟弦於鍾子。推己求人良不虛",
    "T50n2059_004:0349c17": "矣寶契既潛發言莫賞。中心蘊結余其亡矣。",
    "T50n2059_004:0349c18": "乃著切悟章。臨亡成之。落筆而卒。凡遁所",
    "T50n2059_004:0349c19": "著文翰。集有十卷。盛行於世。時東土復有",
    "T50n2059_004:0349c20": "竺法仰者。慧解致聞。為王坦之所重。亡",
    "T50n2059_004:0349c21": "後猶見形。詣王勗以行業焉。",
    "T50n2059_004:0349c22": "[0349c22] 于法蘭。高陽人。少有異操。十五出家。便以",
    "T50n2059_004:0349c23": "精勤為業。研諷經典以日兼夜。求法",
    "T50n2059_004:0349c24": "問道必在眾先。迄在冠年風神秀逸。道",
    "T50n2059_004:0349c25": "振三河名流四遠。性好山泉多處巖壑。",
    "T50n2059_004:0349c26": "嘗於冬月在山&#x6C37;雪甚厲。時有一虎來",
    "T50n2059_004:0349c27": "入蘭房。蘭神色無忤虎亦甚馴。至明旦雪",
    "T50n2059_004:0349c28": "止乃去。山中神祇常來受法。其德被精靈。",
    "T50n2059_004:0349c29": "皆此類也。後聞江東山水剡縣稱奇。乃徐",
    "T50n2059_004:0350a01": "步東甌遠矚嶀嵊。居于石城山足。今之元",
    "T50n2059_004:0350a02": "華寺是也。時人以其風力比庾元規。孫綽",
    "T50n2059_004:0350a03": "道賢論。以比阮嗣宗。論云。蘭公遺身高尚",
    "T50n2059_004:0350a04": "妙&#x8FF9;。殆至人之流。阮步兵傲獨不群。亦蘭",
    "T50n2059_004:0350a05": "之儔也。居剡少時。欻然歎曰。大法雖興經",
    "T50n2059_004:0350a06": "道多闕。若一聞圓教夕死可也。乃遠適西",
    "T50n2059_004:0350a07": "域欲求異聞。至交州遇疾終於象林。沙",
    "T50n2059_004:0350a08": "門支遁追立像。贊曰。于氏超世綜體玄旨。",
    "T50n2059_004:0350a09": "嘉遁山澤。馴洽虎兕。別傳云。蘭亦感枯泉",
    "T50n2059_004:0350a10": "漱水。事與竺法護同。未詳。又有竺法興支",
    "T50n2059_004:0350a11": "法淵于法道。與蘭同時比德。興以洽見知",
    "T50n2059_004:0350a12": "名。淵以才華著稱。道以義解馳聲矣。",
    "T50n2059_004:0350a13": "[0350a13] 于法開。不知何許人。事蘭公為弟子。深思",
    "T50n2059_004:0350a14": "孤發獨見言表。善放光及法華。又祖述耆",
    "T50n2059_004:0350a15": "婆妙通醫法。嘗乞食投主人家。值婦人在",
    "T50n2059_004:0350a16": "草危急眾治不驗舉家遑擾。開曰。此易治",
    "T50n2059_004:0350a17": "耳。主人正宰羊欲為淫祀。開令先取少肉",
    "T50n2059_004:0350a18": "為羹進竟因氣針之。須臾羊膜裹兒而出。",
    "T50n2059_004:0350a19": "升平五年孝宗有疾。開視脈知不起不肯",
    "T50n2059_004:0350a20": "復入。康獻后令曰。帝小不佳咋呼于公視",
    "T50n2059_004:0350a21": "脈。&#x4E98;到門不前種種辭憚。宜收付廷尉。",
    "T50n2059_004:0350a22": "俄而帝崩。獲免還剡石城。續修元華寺。後",
    "T50n2059_004:0350a23": "移白山靈鷲寺。每與支道林爭即色空義。",
    "T50n2059_004:0350a24": "廬江何默申明開難。高平&#x90C4;超宣述林解。並",
    "T50n2059_004:0350a25": "傳於世。開有弟子法威。清悟有樞辯。故孫",
    "T50n2059_004:0350a26": "綽為之贊曰。易曰翰白。詩美蘋藻。斑如",
    "T50n2059_004:0350a27": "在場。芬若停潦。于威明發。介然遐討。有潔",
    "T50n2059_004:0350a28": "其名。無愧懷抱。開嘗使威出都經過山陰。",
    "T50n2059_004:0350a29": "支遁正講小品。開語威言。道林講比汝至。",
    "T50n2059_004:0350b01": "當至某品中。示語攻難數十番云。此中舊",
    "T50n2059_004:0350b02": "難通。威既至郡。正值遁講。果如開言。往復",
    "T50n2059_004:0350b03": "多番遁遂屈。因厲聲曰。君何足復。受人寄",
    "T50n2059_004:0350b04": "載來耶。故東山喭云。深量開思林談識記。",
    "T50n2059_004:0350b05": "至哀帝時累被詔徵乃出京講放光經。",
    "T50n2059_004:0350b06": "凡舊學抱疑莫不因之披釋。講竟辭還東",
    "T50n2059_004:0350b07": "山。帝戀德慇懃。嚫錢絹及步輿并冬夏之",
    "T50n2059_004:0350b08": "服。謝安王文度悉皆友善。或問法師高明剛",
    "T50n2059_004:0350b09": "簡。何以醫術經懷。答曰。明六度以除四",
    "T50n2059_004:0350b10": "魔之病。調九候以療風寒之疾。自利利人",
    "T50n2059_004:0350b11": "不亦可乎。年六十卒於山寺。孫綽為之目",
    "T50n2059_004:0350b12": "曰。才辯縱橫。以數術弘教。其在開公乎。",
    "T50n2059_004:0350b13": "[0350b13] 于道邃。燉煌人。少而失蔭叔親養之。邃孝",
    "T50n2059_004:0350b14": "敬竭誠若奉其母。至年十六出家事蘭公",
    "T50n2059_004:0350b15": "為弟子。學業高明內外該覽。善方藥美書",
    "T50n2059_004:0350b16": "札。洞諳殊俗尤巧談論。護公常稱邃高簡",
    "T50n2059_004:0350b17": "雅素有古人之風。若不無方為大法梁棟",
    "T50n2059_004:0350b18": "矣。後與簡公俱過江。謝慶緒大相推重。性",
    "T50n2059_004:0350b19": "好山澤在東多遊履名山。為人不屑毀",
    "T50n2059_004:0350b20": "譽。未嘗以塵近經抱。後隨蘭適西域。於",
    "T50n2059_004:0350b21": "交趾遇疾而終。春秋三十有一矣。郗超圖",
    "T50n2059_004:0350b22": "寫其形。支遁著銘。贊曰。英英上人。識通理",
    "T50n2059_004:0350b23": "清。朗質玉瑩。德音蘭馨。孫綽以邃比阮咸。",
    "T50n2059_004:0350b24": "或曰。咸有累騎之譏。邃有清冷之譽。何得",
    "T50n2059_004:0350b25": "為匹。孫綽曰。雖&#x8FF9;有窪隆高風一也。喻道",
    "T50n2059_004:0350b26": "論云。近洛中有竺法行談者以方樂令。江",
    "T50n2059_004:0350b27": "南有于道邃識者以對勝流。皆當時共所",
    "T50n2059_004:0350b28": "見聞。非同志之私譽也。",
    "T50n2059_004:0350b29": "[0350b29] 竺法崇。未詳何人。少入道以戒節見稱。",
    "T50n2059_004:0350c01": "加又敏而好學。篤志經記而尤長法華一",
    "T50n2059_004:0350c02": "教。嘗遊湘州麓山。山精化為夫人。詣崇請",
    "T50n2059_004:0350c03": "戒。捨所住山以為寺。崇居之少時。化洽",
    "T50n2059_004:0350c04": "湘土。後還剡之葛峴山。茅菴澗飲取欣禪",
    "T50n2059_004:0350c05": "慧。東甌學者競往湊焉。與隱士魯國孔淳之",
    "T50n2059_004:0350c06": "相遇。每盤遊極日。輒信宿妄歸。披&#x888A;頓",
    "T50n2059_004:0350c07": "契。自以為得意之交也。崇迺歎曰。緬想人",
    "T50n2059_004:0350c08": "外三十餘年。傾蓋于茲不覺老之將至。後",
    "T50n2059_004:0350c09": "淳之別遊。崇&#x548F;曰。&#x6667;然之氣猶在心目。山",
    "T50n2059_004:0350c10": "林之士往而不反。其若人之謂乎。崇後卒",
    "T50n2059_004:0350c11": "於山中。著法華義疏四卷云。時剡東仰山",
    "T50n2059_004:0350c12": "復有釋道寶者。本姓王。瑯&#x7458;人。晉丞相道",
    "T50n2059_004:0350c13": "之弟。弱年信悟避世辭榮。親舊諫止莫之",
    "T50n2059_004:0350c14": "能制。香湯澡浴將就下髮。乃詠曰。安知萬",
    "T50n2059_004:0350c15": "里水。初發濫觴時。後以學行顯焉。",
    "T50n2059_004:0350c16": "[0350c16] 竺法義。未詳何許人。年十三遇深公便問。",
    "T50n2059_004:0350c17": "仁利是君子所行。孔丘何故罕言。深曰。物&#x5C20;",
    "T50n2059_004:0350c18": "能行是故罕言。深見其幼而&#x9834;悟。勸令出",
    "T50n2059_004:0350c19": "家。於是棲志法門從深受學。遊刃眾典",
    "T50n2059_004:0350c20": "尤善法華。後辭深出京。復大開講席。王導",
    "T50n2059_004:0350c21": "孔敷並承風敬友。至晉興寧中。更還江左",
    "T50n2059_004:0350c22": "憩于始寧之保山。受業弟子常有百餘。至",
    "T50n2059_004:0350c23": "咸安二年。忽感心氣疾病。常存念觀音。乃",
    "T50n2059_004:0350c24": "夢見一人破腹洗腸。覺便病愈。傅亮每云。",
    "T50n2059_004:0350c25": "吾先君與義公遊處。每聞說觀音神異莫",
    "T50n2059_004:0350c26": "不大小肅然。晉寧康三年孝武皇帝遣使",
    "T50n2059_004:0350c27": "徵請出都講說。晉太元五年卒於都。春秋七",
    "T50n2059_004:0350c28": "十有四矣。帝以錢十萬買新亭崗為墓。起",
    "T50n2059_004:0350c29": "塔三級。義弟子曇爽。於墓所立寺。因名新",
    "T50n2059_004:0351a01": "亭精舍。後宋孝武南下伐凶。鑾&#x65BE;至止式宮",
    "T50n2059_004:0351a02": "此寺。及登禪復幸禪堂。因為開拓。改曰中",
    "T50n2059_004:0351a03": "興。故元嘉末童謠云。錢唐出天子。乃禪堂之",
    "T50n2059_004:0351a04": "謂。故中興禪房猶有龍飛殿焉。今之天安是",
    "T50n2059_004:0351a05": "也。",
    "T50n2059_004:0351a06": "[0351a06] 竺僧度。姓王。名晞。字玄宗。東莞人也。雖少",
    "T50n2059_004:0351a07": "出孔微。而天姿秀發。至年十六神情爽",
    "T50n2059_004:0351a08": "拔卓爾異人。性度溫和鄉&#x96A3;所羨。時獨與",
    "T50n2059_004:0351a09": "母居。孝事盡禮。求同郡楊德慎女。亦乃衣",
    "T50n2059_004:0351a10": "冠。家人女字苕華。容貌端正又善墳籍。與",
    "T50n2059_004:0351a11": "度同年。求婚之日即相許焉。未及成禮。苕",
    "T50n2059_004:0351a12": "華母亡。頃之苕華父又亡。庶母亦卒。度遂",
    "T50n2059_004:0351a13": "&#x89A9;世代無常。忽然感悟。乃捨俗出家。改名",
    "T50n2059_004:0351a14": "僧度。&#x8FF9;抗塵表避地遊學。苕華服畢自惟",
    "T50n2059_004:0351a15": "三從之義無獨立之道。乃與度書。謂髮膚不",
    "T50n2059_004:0351a16": "可傷毀。宗祀不可頓廢。令其顧世教。改",
    "T50n2059_004:0351a17": "遠志曜翹爍之姿於盛明之世。遠休祖考之",
    "T50n2059_004:0351a18": "靈。近慰人神之願。并贈詩五首。其一篇曰。",
    "T50n2059_004:0351a19": "大道自無窮。天地長且久。巨石故叵消。芥",
    "T50n2059_004:0351a20": "子亦難數。人生一世間。飄忽若過牖。榮華",
    "T50n2059_004:0351a21": "豈不茂。日夕就彫朽。川上有餘吟。日斜思",
    "T50n2059_004:0351a22": "鼓缶。清音可娛耳。滋味可適口羅紈可飾",
    "T50n2059_004:0351a23": "軀。華冠可曜首。安事自剪削。耽空以害",
    "T50n2059_004:0351a24": "有。不道妾區區。但令君恤後。度答書曰。",
    "T50n2059_004:0351a25": "夫事君以治一國。未若弘道以濟萬邦。",
    "T50n2059_004:0351a26": "安親以成一家。未若弘道以濟三界。髮",
    "T50n2059_004:0351a27": "膚不毀俗中之近言耳。但吾德不及遠。未",
    "T50n2059_004:0351a28": "能兼被。以此為愧。然積簣成山。亦冀從",
    "T50n2059_004:0351a29": "微之著也。且披袈裟振錫杖。飲清流詠",
    "T50n2059_004:0351b01": "波若。雖公王之服八珍之&#x994D;鏗鏘之聲暐曄",
    "T50n2059_004:0351b02": "之色。不與易也。若能懸契則同期於泥洹",
    "T50n2059_004:0351b03": "矣。且人心各異。有若其面。卿之不樂道。猶",
    "T50n2059_004:0351b04": "我之不慕俗矣楊氏長別離矣。萬世因緣於",
    "T50n2059_004:0351b05": "今絕矣。歲聿云暮時不我與。學道者當以",
    "T50n2059_004:0351b06": "日損為志。處世者當以及時為務。卿年",
    "T50n2059_004:0351b07": "德並茂。宜速有所慕。莫以道士經心而",
    "T50n2059_004:0351b08": "坐失盛年也。又報詩五篇。其一首曰。機運",
    "T50n2059_004:0351b09": "無停住。倏忽歲時過。巨石會當竭。芥子豈",
    "T50n2059_004:0351b10": "云多。良由去不息。故令川上嗟。不聞榮",
    "T50n2059_004:0351b11": "啟期。皓首發清歌。布衣可暖身。誰論飾綾",
    "T50n2059_004:0351b12": "羅。今世雖云樂。當奈後生何。罪福良由",
    "T50n2059_004:0351b13": "己。寧云己恤他。度既志懷匪石不可迴",
    "T50n2059_004:0351b14": "轉。苕華感悟亦起深信。度於是專精佛法。",
    "T50n2059_004:0351b15": "披味群經著毘曇旨歸亦行於世。後不知",
    "T50n2059_004:0351b16": "所終。時河內又有竺慧超者。亦行解兼著。",
    "T50n2059_004:0351b17": "與高士雁門周續之友善。注勝鬘經焉。"
}