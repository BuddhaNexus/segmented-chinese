{
    "T44n1850_005:0450c18": "大乘起信論裂網疏卷第五",
    "T44n1850_005:0450c20": "靈峰蕅益沙門智旭述",
    "T44n1850_005:0450c21": "二對治邪執二。初總標二見。二別釋二見。",
    "T44n1850_005:0450c22": "今初。",
    "T44n1850_005:0450c23": "對治邪執者。一切邪執。莫不皆依我見而起。",
    "T44n1850_005:0450c24": "若離我見。則無邪執。我見有二種。一人我見。",
    "T44n1850_005:0450c25": "二法我見　若達前所顯示一心二門實義。",
    "T44n1850_005:0450c26": "決不起於二種我見。以真如舉體而成生滅。",
    "T44n1850_005:0450c27": "則真如決非實人實法。以生滅當體即是真",
    "T44n1850_005:0450c28": "如。則生滅決非實人實法。故楞伽云。當依無",
    "T44n1850_005:0450c29": "我如來之藏也。然佛所說法。若為對治凡夫。",
    "T44n1850_005:0451a01": "則專破人我執。若為對治二乘。則專破法我",
    "T44n1850_005:0451a02": "執。由對治人我執。方便建立蘊界處法。非實",
    "T44n1850_005:0451a03": "法也。二乘依此。遂起法執。由對治法我執。如",
    "T44n1850_005:0451a04": "實說為唯識所現。依八種識。假名為人。非實",
    "T44n1850_005:0451a05": "人也。凡夫依此。仍起人執。故云。一切外道所",
    "T44n1850_005:0451a06": "有諸見。皆從佛法流出也。一切邪執。謂凡夫",
    "T44n1850_005:0451a07": "所有邊見。邪見及二取等。並依人我見生。二",
    "T44n1850_005:0451a08": "乘所執色。不相應。及無為等。並依法我見",
    "T44n1850_005:0451a09": "生。",
    "T44n1850_005:0451a10": "二別釋二見二。初釋人我見。二釋法我見。",
    "T44n1850_005:0451a11": "初中二。初正除我見。二例破餘見。今初。",
    "T44n1850_005:0451a12": "人我見者。依諸凡夫。說有五種　人我見。亦",
    "T44n1850_005:0451a13": "名我執。依我癡故。而起我見。依我見故。而起",
    "T44n1850_005:0451a14": "我愛我慢。依愛我故。而計我所。依計我我所",
    "T44n1850_005:0451a15": "故。順之則貪。違之則瞋。具起無量諸煩惱法。",
    "T44n1850_005:0451a16": "故人我見。唯依凡夫說有。若證小乘須陀洹",
    "T44n1850_005:0451a17": "果。則便永斷此邪執矣。況大乘乎。",
    "T44n1850_005:0451a18": "一者如經中說。如來法身。究竟寂滅。猶如虛",
    "T44n1850_005:0451a19": "空。凡愚聞之。不解其義。則執如來性。同於虛",
    "T44n1850_005:0451a20": "空。常恒遍有　此即執有神我遍十方界。體",
    "T44n1850_005:0451a21": "常周遍。量同虛空之外道也。原是謬解法身",
    "T44n1850_005:0451a22": "之義。成此外道。然執有神我。便非寂滅法",
    "T44n1850_005:0451a23": "身。",
    "T44n1850_005:0451a24": "為除彼執。明虛空相。唯是分別。實不可得。有",
    "T44n1850_005:0451a25": "見。有對。待於諸色。以心分別。說名虛空。色",
    "T44n1850_005:0451a26": "既唯是妄心分別。當知虛空亦無有體　彼執",
    "T44n1850_005:0451a27": "我同虛空。是常是有。今先明所同之空。非常",
    "T44n1850_005:0451a28": "非有。則能同之我。亦必非常非有也。有見者。",
    "T44n1850_005:0451a29": "以心分別。說名虛空。是所緣相。故非常也。有",
    "T44n1850_005:0451b01": "對者。待於諸色。於無色處。名之為空。是對待",
    "T44n1850_005:0451b02": "法。故非有也。又色尚唯是妄心分別。無有實",
    "T44n1850_005:0451b03": "體。虛空無色。又豈有實體哉。空既無體。則所",
    "T44n1850_005:0451b04": "計同空之我。亦無體矣。",
    "T44n1850_005:0451b05": "一切境相。唯是妄心之所分別。若離妄心。即",
    "T44n1850_005:0451b06": "境界相滅。唯真如心。無所不遍。此是如來自",
    "T44n1850_005:0451b07": "性如虛空義。非謂如空是常是有　一切境",
    "T44n1850_005:0451b08": "相。即若色若空也。境界相滅。即空色俱無也。",
    "T44n1850_005:0451b09": "空色俱無。豈可妄謂如來同於虛空。是常是",
    "T44n1850_005:0451b10": "有。名之為人我乎。",
    "T44n1850_005:0451b11": "二者如經中說。一切世法。皆畢竟空。乃至涅",
    "T44n1850_005:0451b12": "槃真如法。亦畢竟空。本性如是。離一切相。",
    "T44n1850_005:0451b13": "凡愚聞之。不解其義。即執涅槃真如法。唯空",
    "T44n1850_005:0451b14": "無物　此即計斷滅空之外道也。執此唯空",
    "T44n1850_005:0451b15": "無物境界以為涅槃真如。故滅色歸空。得四",
    "T44n1850_005:0451b16": "空定。謂我已證涅槃真如。由其人我見在。所",
    "T44n1850_005:0451b17": "以窮空不歸。便入輪轉。",
    "T44n1850_005:0451b18": "為除彼執。明真如法身。自體不空。具足無量",
    "T44n1850_005:0451b19": "性功德故　若知真空不空非但空。則尚不",
    "T44n1850_005:0451b20": "取小乘空證。況取四空以為我所證乎。",
    "T44n1850_005:0451b21": "三者如經中說。如來藏具足一切諸性功德。",
    "T44n1850_005:0451b22": "不增不減。凡愚聞已。不解其義。則執如來藏。",
    "T44n1850_005:0451b23": "有色心法自相差別　此即常見外道。計我",
    "T44n1850_005:0451b24": "為能有。計五蘊色心為我所有。不可除滅也。",
    "T44n1850_005:0451b25": "為除此執。明以真如本無染法差別(雖依業識等差別相)",
    "T44n1850_005:0451b26": "立有無邊功德相(而皆同一味一真。離分別相)非是染相　若",
    "T44n1850_005:0451b27": "知真如非是染相。豈應攬此色心以為我所",
    "T44n1850_005:0451b28": "有乎。",
    "T44n1850_005:0451b29": "四者如經中說。一切世間諸雜染法。皆依如",
    "T44n1850_005:0451c01": "來藏起。一切法不異真如。凡愚聞之。不解其",
    "T44n1850_005:0451c02": "義。則謂如來藏具有一切世間染法　此亦",
    "T44n1850_005:0451c03": "常見外道。計一切染法即我。不可復滅也。",
    "T44n1850_005:0451c04": "乃至魔王却留塵勞。恐其銷盡。亦是此見所",
    "T44n1850_005:0451c05": "攝。",
    "T44n1850_005:0451c06": "為除此執。明如來藏。從本具有過恒沙數清",
    "T44n1850_005:0451c07": "淨功德。不異真如(若夫)過恒沙數煩惱染法。唯",
    "T44n1850_005:0451c08": "是妄有。本無自性。從無始來。未曾暫與如來",
    "T44n1850_005:0451c09": "藏相應。若如來藏。染法相應。而令證會息妄",
    "T44n1850_005:0451c10": "染者。無有是處　染法依無明有。譬如迷方",
    "T44n1850_005:0451c11": "謂東為西。此之迷謂。從來不與定方相應也。",
    "T44n1850_005:0451c12": "如來藏既本無染。則人我執。便是染法。不能",
    "T44n1850_005:0451c13": "證會如來藏明矣。",
    "T44n1850_005:0451c14": "五者如經中說。依如來藏。有生死。得涅槃。凡",
    "T44n1850_005:0451c15": "愚聞之。不知其義。則謂依如來藏。生死有始。",
    "T44n1850_005:0451c16": "以見始故。復謂涅槃有其終盡　此別計如",
    "T44n1850_005:0451c17": "來藏為心外實法。如冥諦。勝性。虛空。大自在",
    "T44n1850_005:0451c18": "天等。而以有生死得涅槃者。名之為人我也。",
    "T44n1850_005:0451c19": "為除此執。明如來藏。無有初際。無明依之。生",
    "T44n1850_005:0451c20": "死無始。若言三界外。更有眾生始起者。是外",
    "T44n1850_005:0451c21": "道經中說。非是佛教。以如來藏無有後際。證",
    "T44n1850_005:0451c22": "此永斷生死種子　如來藏無始無終。生死",
    "T44n1850_005:0451c23": "依之。無始有終。涅槃依之。有始無終。藏性如",
    "T44n1850_005:0451c24": "方。生死如迷。涅槃如覺。方外別無迷覺。則知",
    "T44n1850_005:0451c25": "人空。迷覺之外亦別無方。則知法空。又藏性",
    "T44n1850_005:0451c26": "如濕。生死如氷。涅槃如水。濕外別無氷水。何",
    "T44n1850_005:0451c27": "處有受生死證涅槃之人。氷水之外亦無濕",
    "T44n1850_005:0451c28": "性。何處有起生死成涅槃之法耶。初正除我",
    "T44n1850_005:0451c29": "見竟。",
    "T44n1850_005:0452a01": "二例破餘見",
    "T44n1850_005:0452a02": "依人我見。四種見生。是故於此安立彼四",
    "T44n1850_005:0452a03": "　彼四。謂邊見。邪見。戒取。見取也。由不了無",
    "T44n1850_005:0452a04": "我如來藏義。虛妄計有人我可得。然後依之",
    "T44n1850_005:0452a05": "計斷計常。名為邊見。依之撥無善惡因果。名",
    "T44n1850_005:0452a06": "為邪見。依之苦行以求解脫。名為戒取。依之",
    "T44n1850_005:0452a07": "求生梵天空處等。名為見取。是故除此人我",
    "T44n1850_005:0452a08": "見已。彼四種見。皆悉不能自安立也。初釋人",
    "T44n1850_005:0452a09": "我見竟。",
    "T44n1850_005:0452a10": "二釋法我見二。初明起執之由。二明對治",
    "T44n1850_005:0452a11": "之法今初。",
    "T44n1850_005:0452a12": "法我見者。以二乘鈍根。世尊但為說人無我。",
    "T44n1850_005:0452a13": "彼人便於五蘊生滅。畢竟執著。怖畏生死。妄",
    "T44n1850_005:0452a14": "取涅槃　凡夫妄計五蘊為我我所。流轉生",
    "T44n1850_005:0452a15": "死。由其往昔曾種二乘善根。佛逗彼機。為說",
    "T44n1850_005:0452a16": "五蘊生滅本無人我。原不曾說五蘊是實法",
    "T44n1850_005:0452a17": "也。彼自畢竟執著。不達五蘊本空。所以怖畏",
    "T44n1850_005:0452a18": "生死。妄取涅槃。違於大乘平等法門。豈如來",
    "T44n1850_005:0452a19": "說法之本意哉。",
    "T44n1850_005:0452a20": "二明對治之法二。初正明。二釋疑。今初。",
    "T44n1850_005:0452a21": "為除此執。明五蘊法。本性不生。不生故。亦無",
    "T44n1850_005:0452a22": "有滅。不滅故。本來涅槃。若究竟離分別執著。",
    "T44n1850_005:0452a23": "則知一切染法淨法皆相待立。是故當知。一",
    "T44n1850_005:0452a24": "切諸法。從本已來。非色非心。非智非識。非無",
    "T44n1850_005:0452a25": "非有。畢竟皆是不可說相　五蘊本性不生",
    "T44n1850_005:0452a26": "者。譬如目有赤眚。妄見燈光五色重疊。實無",
    "T44n1850_005:0452a27": "五色生也。物必有生。然後有滅。既本不生。更",
    "T44n1850_005:0452a28": "何可滅。故云。一切眾生。即涅槃相。不可復",
    "T44n1850_005:0452a29": "滅。所謂本來自性清淨涅槃。即生滅是真如",
    "T44n1850_005:0452b01": "體也。若究竟離分別執著者。謂能觀一切妄",
    "T44n1850_005:0452b02": "念無相。則為證得如來智慧。從名字證得。乃",
    "T44n1850_005:0452b03": "至究竟證得也。則知一切染法淨法皆相待",
    "T44n1850_005:0452b04": "立者。染。謂無明妄念。淨。謂無漏真如。依真",
    "T44n1850_005:0452b05": "有妄。依妄顯真。所以覺與不覺。並屬生滅門",
    "T44n1850_005:0452b06": "攝。既相待立。便非實有。便知生滅即不生滅。",
    "T44n1850_005:0452b07": "入真如門。從名字知。乃至究竟知也。言一切",
    "T44n1850_005:0452b08": "諸法者。即是染法。淨法。色法。心法。智法。識",
    "T44n1850_005:0452b09": "法。無法。有法。以要言之。五位百法。百界千",
    "T44n1850_005:0452b10": "如種種法也。從本已來非色非心等者。以法",
    "T44n1850_005:0452b11": "法本來皆即真如。非俟成佛。方融為真如也。",
    "T44n1850_005:0452b12": "且如色即真如故。本即非色非心非智非識",
    "T44n1850_005:0452b13": "非無非有畢竟不可說相。心即真如故。本即",
    "T44n1850_005:0452b14": "非色非心非智非識非無非有畢竟不可說",
    "T44n1850_005:0452b15": "相。乃至有即真如故。本即非色非心非智非",
    "T44n1850_005:0452b16": "識非無非有畢竟不可說相。以要言之。於諸",
    "T44n1850_005:0452b17": "染淨法中隨拈一塵。皆是本即非色非心非",
    "T44n1850_005:0452b18": "智非識非無非有畢竟不可說相也。唯其一",
    "T44n1850_005:0452b19": "切俱非。便能一切俱即。便顯離即離非是即",
    "T44n1850_005:0452b20": "非即之真如矣。",
    "T44n1850_005:0452b21": "二釋疑",
    "T44n1850_005:0452b22": "而有言說示教之者。皆是如來善巧方便。假",
    "T44n1850_005:0452b23": "以言語引導眾生。令捨文字。入於真實。若隨",
    "T44n1850_005:0452b24": "言執義。增妄分別。不生實智。不得涅槃　疑",
    "T44n1850_005:0452b25": "曰。既云皆是不可說相。云何復說真如生滅",
    "T44n1850_005:0452b26": "門等諸言教耶。釋意可知。嗟乎。後世隨言執",
    "T44n1850_005:0452b27": "義。聞說真如受熏。便執真如定當受熏。聞說",
    "T44n1850_005:0452b28": "真如不受熏。便執真如定不受熏。甚至分河",
    "T44n1850_005:0452b29": "飲水。可謂增妄分別。不生實智甚矣。然豈馬",
    "T44n1850_005:0452c01": "鳴護法之正旨哉。二對治邪執竟。",
    "T44n1850_005:0452c02": "三分別修行正道相者。若知生滅即是真",
    "T44n1850_005:0452c03": "如。則生佛平等。無修不修。若知真如舉體生",
    "T44n1850_005:0452c04": "滅。則迷悟天淵。正須於無修不修之中。熾然",
    "T44n1850_005:0452c05": "熏修。而此熏修。即是無修。非以不修為無修",
    "T44n1850_005:0452c06": "也。以不修即是逆修。非同修即無修之順修",
    "T44n1850_005:0452c07": "故。然利根者。聞此一心二門妙義。自能不生",
    "T44n1850_005:0452c08": "退屈。不懷上慢。如人飲水。冷煖自知。何勞更",
    "T44n1850_005:0452c09": "為分別。今為中下根人。未能隨文入證。歇即",
    "T44n1850_005:0452c10": "菩提。故為懸示從因至果正修行路也。文為",
    "T44n1850_005:0452c11": "二。初總標。二各釋。今初。",
    "T44n1850_005:0452c12": "分別修行正道相者。謂一切如來得道正因。",
    "T44n1850_005:0452c13": "一切菩薩發心修習。令現前故。略說發心有",
    "T44n1850_005:0452c14": "三種相。一信成就發心。二解行發心。三證發",
    "T44n1850_005:0452c15": "心　一切如來得道正因。即所謂十方如來",
    "T44n1850_005:0452c16": "一門超出妙莊嚴路也。因正。則果自正。故須",
    "T44n1850_005:0452c17": "發心修習。令其現前。但略明三種發心因相。",
    "T44n1850_005:0452c18": "不必詳辨果相。以如來果相。前於顯示大乘",
    "T44n1850_005:0452c19": "體相用中。已略明故。",
    "T44n1850_005:0452c20": "二各釋三。初釋信成就發心。二釋解行發",
    "T44n1850_005:0452c21": "心。三釋證發心。初中二。初徵起。二解釋。今",
    "T44n1850_005:0452c22": "初。",
    "T44n1850_005:0452c23": "信成就發心者。依何位。修何行。得信成就。",
    "T44n1850_005:0452c24": "堪能發心。",
    "T44n1850_005:0452c25": "二解釋二。初釋信成就。二釋發心。初又二。",
    "T44n1850_005:0452c26": "初正釋成就。二兼釋未成。今初。",
    "T44n1850_005:0452c27": "當知是人。依不定聚。以法熏習善根力故。深",
    "T44n1850_005:0452c28": "信業果。行十善道。厭生死苦。求無上覺。值",
    "T44n1850_005:0452c29": "遇諸佛及諸菩薩。承事供養。修行諸行。經十",
    "T44n1850_005:0453a01": "千劫。信乃成就。從是已後。或以諸佛菩薩教",
    "T44n1850_005:0453a02": "力。或以大悲。或因正法將欲壞滅。以護法故",
    "T44n1850_005:0453a03": "而能發心。既發心已。入正定聚。畢竟不退。住",
    "T44n1850_005:0453a04": "佛種性。勝因相應　依不定聚者。明其所依",
    "T44n1850_005:0453a05": "位也。深信業果乃至修行諸行。明其所修行",
    "T44n1850_005:0453a06": "也。經十千劫已下。明其得信成就。堪能發心",
    "T44n1850_005:0453a07": "也。既發心已已下。明發心之利益也。言不定",
    "T44n1850_005:0453a08": "聚者。統論眾生。有三種類。一邪定聚。謂未種",
    "T44n1850_005:0453a09": "出世善根。不信出世正法。二正定聚。謂發心",
    "T44n1850_005:0453a10": "已上。永不退轉。三不定聚。謂已種出世善根。",
    "T44n1850_005:0453a11": "信出世法。然於三乘法中。未有決定趣向也。",
    "T44n1850_005:0453a12": "若小教中。證須陀洹。便名入正定聚。今大教",
    "T44n1850_005:0453a13": "中。不取此義也。以法熏習善根力者。即是本",
    "T44n1850_005:0453a14": "有新熏二種內因體熏。及差別平等二種外",
    "T44n1850_005:0453a15": "緣用熏也。深信業果者。總明善根所依也。行",
    "T44n1850_005:0453a16": "十善道者。世間善根力也。厭生死苦者。出世",
    "T44n1850_005:0453a17": "善根力也。求無上覺者。出世上上善根力也。",
    "T44n1850_005:0453a18": "此三善根。前不具後。後必具前。必須具三善",
    "T44n1850_005:0453a19": "根。方得信成就也。由三善根以為勝因。又值",
    "T44n1850_005:0453a20": "諸佛菩薩以為勝緣。承事供養。修行諸行。因",
    "T44n1850_005:0453a21": "緣具足。方是大乘初心所修行也。經十千劫",
    "T44n1850_005:0453a22": "者。意明從初信心。二念心。三精進心。四慧",
    "T44n1850_005:0453a23": "心。五定心。六不退心。七護法心。八迴向心。",
    "T44n1850_005:0453a24": "九戒心。十願心。具足修行十心成就。故云十",
    "T44n1850_005:0453a25": "千劫也。束此從前所修諸行以為其因。復藉",
    "T44n1850_005:0453a26": "諸佛菩薩教力為緣。或藉大悲憫眾生苦為",
    "T44n1850_005:0453a27": "緣。或以護持正法久住為緣。乃能三心圓發",
    "T44n1850_005:0453a28": "也。入正定聚者。法身理相應也。畢竟不退者。",
    "T44n1850_005:0453a29": "不墮凡夫二乘地也。住佛種性者。初發心時。",
    "T44n1850_005:0453b01": "便成正覺也。勝因相應者。不生不滅為本修",
    "T44n1850_005:0453b02": "因。即是一切如來得道正因也。",
    "T44n1850_005:0453b03": "二兼釋未成",
    "T44n1850_005:0453b04": "或有眾生。久遠已來。善根微少。煩惱深厚。覆",
    "T44n1850_005:0453b05": "其心故。雖值諸佛及諸菩薩。承事供養。唯種",
    "T44n1850_005:0453b06": "人天受生種子。或種二乘菩提種子。或有推",
    "T44n1850_005:0453b07": "求大菩提道。然根不定。或進或退　此明善",
    "T44n1850_005:0453b08": "根微少。煩惱深厚之人。雖遇勝緣。不能發大",
    "T44n1850_005:0453b09": "乘心也。善根自有三乘一乘之不同。煩惱又",
    "T44n1850_005:0453b10": "有界內界外之差別。一一善根。對彼一一煩",
    "T44n1850_005:0453b11": "惱。各作四句料簡。或善根多。煩惱薄。或善根",
    "T44n1850_005:0453b12": "多。煩惱厚。或善根少。煩惱薄。或善根少。煩",
    "T44n1850_005:0453b13": "惱厚。萬別千差。不可一概。皆是不定聚攝。",
    "T44n1850_005:0453b14": "或有值佛及諸菩薩。供養承事。修行諸行。未",
    "T44n1850_005:0453b15": "得滿足十千大劫。中間遇緣而發於心。遇何",
    "T44n1850_005:0453b16": "等緣。所謂或見佛形相。或供養眾僧。或二乘",
    "T44n1850_005:0453b17": "所教。或見他發心。此等發心。皆悉未定。若遇",
    "T44n1850_005:0453b18": "惡緣。或時退墮二乘地故　值佛菩薩。修行",
    "T44n1850_005:0453b19": "諸行。可謂有因有緣矣。特以未滿十千大劫。",
    "T44n1850_005:0453b20": "十心未圓。故雖遇緣發心。未能即入正定聚",
    "T44n1850_005:0453b21": "也。若使十千劫滿。則見相供僧等緣。並可發",
    "T44n1850_005:0453b22": "心入正定聚。勿謂此緣非好緣也。但由積因",
    "T44n1850_005:0453b23": "力弱。故與大悲護法二種發心不同。故遇好",
    "T44n1850_005:0453b24": "緣。則能發心。設遇惡緣。或能退墮二乘地也。",
    "T44n1850_005:0453b25": "初釋信成就竟。",
    "T44n1850_005:0453b26": "二釋發心三。初釋所發之心。二釋發心之",
    "T44n1850_005:0453b27": "行。三釋發心之益。初中二。初正釋。二釋疑。",
    "T44n1850_005:0453b28": "今初。",
    "T44n1850_005:0453b29": "復次信成就發心。略說有三。一發正直心。如",
    "T44n1850_005:0453c01": "理正念真如法故。二發深重心。樂集一切諸",
    "T44n1850_005:0453c02": "善行故。三發大悲心。願拔一切眾生苦故",
    "T44n1850_005:0453c03": "　真如乃是一切行本。不念真如而集諸善。善",
    "T44n1850_005:0453c04": "無由集。縱有種種善行。並成有漏有為。不念",
    "T44n1850_005:0453c05": "真如而拔眾苦。苦無由拔。縱令緣念眾生。秖",
    "T44n1850_005:0453c06": "足起愛起見。故須首發正直心也。真如本具",
    "T44n1850_005:0453c07": "無邊功德。理須顯發。故順真如。發深重心。",
    "T44n1850_005:0453c08": "真如即是眾生心性。憫物迷此。故順真如。發",
    "T44n1850_005:0453c09": "大悲心也。正直心。即正因理心發。成法身德。",
    "T44n1850_005:0453c10": "深重心。即了因慧心發。成般若德。大悲心。即",
    "T44n1850_005:0453c11": "緣因善心發。成解脫德。三心圓發。不縱橫。",
    "T44n1850_005:0453c12": "不並別。不可思議。故曰。初發心時。便成正",
    "T44n1850_005:0453c13": "覺。所有慧身。不由他悟。清淨妙法身。湛然應",
    "T44n1850_005:0453c14": "一切也。",
    "T44n1850_005:0453c15": "二釋疑",
    "T44n1850_005:0453c16": "問。一切眾生。一切諸法。皆同一法界。無有二",
    "T44n1850_005:0453c17": "相。據理但應正念真如。何假復修一切善行。",
    "T44n1850_005:0453c18": "救一切眾生。答。不然。如摩尼寶。本性明潔。",
    "T44n1850_005:0453c19": "在鑛穢中。假使有人。勤加憶念。而不作方便。",
    "T44n1850_005:0453c20": "不施功力。欲求清淨。終不可得。真如之法。亦",
    "T44n1850_005:0453c21": "復如是。體雖明潔。具足功德。而被無邊客塵",
    "T44n1850_005:0453c22": "所染。假使有人。勤加憶念。而不作方便。不",
    "T44n1850_005:0453c23": "修諸行。欲求清淨。終無得理。是故要當集一",
    "T44n1850_005:0453c24": "切善行。救一切眾生。離彼無邊客塵垢染。顯",
    "T44n1850_005:0453c25": "現真法　先引喻。後法合。文並易知。初釋所",
    "T44n1850_005:0453c26": "發之心竟。",
    "T44n1850_005:0453c27": "二釋發心之行。",
    "T44n1850_005:0453c28": "彼方便行。略有四種。一行根本方便。謂觀一",
    "T44n1850_005:0453c29": "切法。本性無生。離於妄見。不住生死。又觀一",
    "T44n1850_005:0454a01": "切法。因緣和合。業果不失。起於大悲。修諸善",
    "T44n1850_005:0454a02": "行。攝化眾生。不住涅槃。以真如離於生死涅",
    "T44n1850_005:0454a03": "槃相故。此行隨順(真如)以為根本。是名行根本",
    "T44n1850_005:0454a04": "方便　此即以所發正直心而為方便行也。不",
    "T44n1850_005:0454a05": "住生死是奢摩他觀。不住涅槃。是毘鉢舍那",
    "T44n1850_005:0454a06": "觀。止觀一心中修。乃順真如法性。故名行根",
    "T44n1850_005:0454a07": "本方便。",
    "T44n1850_005:0454a08": "二能止息方便。所謂慚愧及以悔過。此能止",
    "T44n1850_005:0454a09": "息一切惡法。令不增長。以真如(本)離一切過",
    "T44n1850_005:0454a10": "失相故。隨順真如。止息諸惡。是名能止息方",
    "T44n1850_005:0454a11": "便。三增長善根方便。謂於三寶所。起愛敬心。",
    "T44n1850_005:0454a12": "尊重供養。頂禮稱讚。隨喜勸請。正信增長。",
    "T44n1850_005:0454a13": "乃至志求無上菩提。為佛法僧威力所護。業",
    "T44n1850_005:0454a14": "障清淨。善根不退。以真如(本)離一切障。具一",
    "T44n1850_005:0454a15": "切功德故。隨順真如。修行善業。是名生長善",
    "T44n1850_005:0454a16": "根方便　此二即以所發深重心而為方便行",
    "T44n1850_005:0454a17": "也。欲長善根。先須息惡。故於一深重心。分此",
    "T44n1850_005:0454a18": "二種方便。皆為隨順真如性故。文並可知。",
    "T44n1850_005:0454a19": "四大願平等方便。謂發誓願。盡未來際。平等",
    "T44n1850_005:0454a20": "救護一切眾生。令其安住無餘涅槃。以知一",
    "T44n1850_005:0454a21": "切法。本性無二故。彼此平等故。究竟寂滅故。",
    "T44n1850_005:0454a22": "隨順真如此三種相。發大誓願。是名大願平",
    "T44n1850_005:0454a23": "等方便　此即以所發大悲心而為方便行也。",
    "T44n1850_005:0454a24": "無餘涅槃者。小乘則指灰身泯智言之。今指",
    "T44n1850_005:0454a25": "二死永亡言之。知一切法本性無二。則於眾",
    "T44n1850_005:0454a26": "生不起上中下想。知一切法彼此平等。則於",
    "T44n1850_005:0454a27": "眾生不起怨親等想。知一切法究竟寂滅。則",
    "T44n1850_005:0454a28": "於眾生不起用小化想。皆亦隨順真如性故。",
    "T44n1850_005:0454a29": "此四方便。並是稱性起修。全修顯性。未發心",
    "T44n1850_005:0454b01": "前。由此方便而得發心。既發心後。由此方便",
    "T44n1850_005:0454b02": "而階極果。故名一切如來得道正因也。二釋",
    "T44n1850_005:0454b03": "發心之行竟。",
    "T44n1850_005:0454b04": "三釋發心之益三。初約實明能。二約權簡",
    "T44n1850_005:0454b05": "過。三以實破權。今初。",
    "T44n1850_005:0454b06": "菩薩如是發心之時。則得少分見佛法身。能",
    "T44n1850_005:0454b07": "隨願力。現八種事。謂從兜率天宮來下(一)入",
    "T44n1850_005:0454b08": "胎(二)住胎(三)出胎(四)出家(五)成佛(六)轉法輪(七)",
    "T44n1850_005:0454b09": "般涅槃(八)　即華嚴初發心時便成正覺之義",
    "T44n1850_005:0454b10": "也。分破無明。分證真如。故云少分見佛法身。",
    "T44n1850_005:0454b11": "既見法身。便能八相成道。所謂清淨妙法身。",
    "T44n1850_005:0454b12": "湛然應一切也。八相開合出沒不同。並是隨",
    "T44n1850_005:0454b13": "機所見。不必約此以判佛之權實。以所證法",
    "T44n1850_005:0454b14": "身。非有權實數量可思議故。",
    "T44n1850_005:0454b15": "二約權簡過",
    "T44n1850_005:0454b16": "然猶未得名為法身。以其過去無量世來有",
    "T44n1850_005:0454b17": "漏之業未除斷故。或由惡業。受於微苦。願力",
    "T44n1850_005:0454b18": "所持。非久被繫　此約漸教所明初發心住。",
    "T44n1850_005:0454b19": "僅斷界內見惑。與小乘初果齊。所以或猶有",
    "T44n1850_005:0454b20": "微苦也。然初果便為生死海而作邊際。極遲",
    "T44n1850_005:0454b21": "不過七生。永出苦輪。況發心菩薩。菩提願力",
    "T44n1850_005:0454b22": "所持。豈久被業繫哉。問。玩文中然猶二字。即",
    "T44n1850_005:0454b23": "指八相成道之人。何得別作漸教釋之。答。發",
    "T44n1850_005:0454b24": "心名同。權實迥異。前明八相。意指入正定",
    "T44n1850_005:0454b25": "聚者。今明微苦。意指或時退墮二乘地者故",
    "T44n1850_005:0454b26": "也。",
    "T44n1850_005:0454b27": "有經中說。信成就發心菩薩。或有退墮惡趣",
    "T44n1850_005:0454b28": "中者。此為初學心多懈怠。不入正位。以此語",
    "T44n1850_005:0454b29": "之。令增勇猛。非如實說　此明雖漸教中初",
    "T44n1850_005:0454c01": "發心住。已斷見惑。與初果齊。亦無退墮惡趣",
    "T44n1850_005:0454c02": "之事。不過權說以策初學耳。或復退墮二乘",
    "T44n1850_005:0454c03": "地中。則容有之也。問。有經中說。舍利弗往昔",
    "T44n1850_005:0454c04": "已曾證六住心。由婆羅門乞眼因緣。退失大",
    "T44n1850_005:0454c05": "心。仍復流轉五趣。此云何通。答。復有經說。",
    "T44n1850_005:0454c06": "舍利弗等大弟子。並是法身深位大士。示作",
    "T44n1850_005:0454c07": "聲聞。引物歸化。則示墮正為警策初學。何足",
    "T44n1850_005:0454c08": "疑也。二約權簡過竟。",
    "T44n1850_005:0454c09": "三以實破權",
    "T44n1850_005:0454c10": "又此菩薩。一發心後。自利利他。修諸苦行。心",
    "T44n1850_005:0454c11": "無怯弱。尚不畏墮二乘之地。況於惡道。若聞",
    "T44n1850_005:0454c12": "無量阿僧祇劫。勤修種種難行苦行。方始得",
    "T44n1850_005:0454c13": "佛。不驚不怖。何況有起二乘之心。及墮惡趣。",
    "T44n1850_005:0454c14": "以決定信一切諸法。從本已來。性涅槃故",
    "T44n1850_005:0454c15": "　此正明頓教初發心人。即已住正定聚。畢竟",
    "T44n1850_005:0454c16": "不退也。蓋不唯初發心住。有此勝力。但得決",
    "T44n1850_005:0454c17": "定實信。知一切法本性涅槃。亦不同權教發",
    "T44n1850_005:0454c18": "心。或墮二乘矣。初釋信成就發心竟。",
    "T44n1850_005:0454c19": "二釋解行發心者。夫論稱性圓修。則即信",
    "T44n1850_005:0454c20": "即解即行即證。故云。初阿字中。即具一切諸",
    "T44n1850_005:0454c21": "字功德。縱分四十二位。譬如入海而論淺深。",
    "T44n1850_005:0454c22": "淺深皆海。豈有無解行證而可名信。豈令解",
    "T44n1850_005:0454c23": "行與證定居信後。特以實位難測。寄權易明。",
    "T44n1850_005:0454c24": "故次信而辨解行也。文為二。初明位。二明行。",
    "T44n1850_005:0454c25": "今初。",
    "T44n1850_005:0454c26": "解行發心者。當知轉勝。初無數劫將欲滿故。",
    "T44n1850_005:0454c27": "於真如中得深解故。修一切行皆無著故",
    "T44n1850_005:0454c28": "　約圓融論。秖點信成就中四方便行而為六",
    "T44n1850_005:0454c29": "度。謂此中隨順法性。即行根本方便。此中離",
    "T44n1850_005:0455a01": "慳貪相。離五欲境等。即能止息方便。此中修",
    "T44n1850_005:0455a02": "行施戒等。即生長善根方便。此中六波羅蜜。",
    "T44n1850_005:0455a03": "必為度脫眾生。即大願平等方便也。今一往",
    "T44n1850_005:0455a04": "姑約漸次論之。故云轉勝耳。初無數劫將欲",
    "T44n1850_005:0455a05": "滿者。資糧成就。將入加行位也。於真如中得",
    "T44n1850_005:0455a06": "深解者。二觀為方便道。得入中道第一義",
    "T44n1850_005:0455a07": "觀也。修一切行皆無著者。謂迴事向理。乃至",
    "T44n1850_005:0455a08": "迴因向果。不著三有。不著二乘也。",
    "T44n1850_005:0455a09": "二明行",
    "T44n1850_005:0455a10": "此菩薩知法性離慳貪相。是清淨施度。隨順",
    "T44n1850_005:0455a11": "修行檀那波羅蜜。知法性離五欲境。無破戒",
    "T44n1850_005:0455a12": "相。是清淨戒度。隨順修行尸羅波羅蜜。知法",
    "T44n1850_005:0455a13": "性無有苦惱。離瞋害相。是清淨忍度。隨順修",
    "T44n1850_005:0455a14": "行羼提波羅蜜。知法性離身心相。無有懈怠。",
    "T44n1850_005:0455a15": "是清淨進度。隨順修行毘梨耶波羅蜜。知法",
    "T44n1850_005:0455a16": "性無動無亂。是清淨禪度。隨順修行禪那波",
    "T44n1850_005:0455a17": "羅蜜。知法性離諸癡闇。是清淨慧度。隨順修",
    "T44n1850_005:0455a18": "行般若波羅蜜　知法性離慳貪等。是解。隨",
    "T44n1850_005:0455a19": "順修行檀那等。是行也。梵語檀那。此翻布施。",
    "T44n1850_005:0455a20": "尸羅。此翻戒。羼提。此翻忍。毘利耶。此翻精",
    "T44n1850_005:0455a21": "進。禪那。此翻靜慮。亦翻思惟修。般若。此翻",
    "T44n1850_005:0455a22": "慧。亦翻智。修六度相。具如華嚴十迴向品所",
    "T44n1850_005:0455a23": "明。或是分真解行。或是相似解行。分真則唯",
    "T44n1850_005:0455a24": "約實。相似則雙約權實。當以圓融行布二義",
    "T44n1850_005:0455a25": "思之。二釋解行發心竟。",
    "T44n1850_005:0455a26": "三釋證發心二。初明分證。二明滿證。初中",
    "T44n1850_005:0455a27": "二。初明所證。二明心相。初又二。初明證體。",
    "T44n1850_005:0455a28": "二明起用。今初。",
    "T44n1850_005:0455a29": "證發心者。從淨心地。乃至菩薩究竟地。證何",
    "T44n1850_005:0455b01": "境界。所謂真如。以依轉識。說為境界。而實證",
    "T44n1850_005:0455b02": "中。無境界相。此菩薩以無分別智。證離言說",
    "T44n1850_005:0455b03": "真如法身故　淨心地者。約權即初歡喜地。",
    "T44n1850_005:0455b04": "約實即初發心住也。究竟地者。即十地後心。",
    "T44n1850_005:0455b05": "亦名等覺地也。以依轉識說為境界者。轉第",
    "T44n1850_005:0455b06": "六為妙觀察智。轉第七為平等性智。眾生所",
    "T44n1850_005:0455b07": "有第六第七。必有所緣境界。所以依之。假說",
    "T44n1850_005:0455b08": "所說為境界也。而實證中無境界相者。以真",
    "T44n1850_005:0455b09": "如無相可取。正智不取於相。挾帶真如體相",
    "T44n1850_005:0455b10": "為所緣緣。非是變帶真如相狀為所緣緣故",
    "T44n1850_005:0455b11": "也。此菩薩以無分別智者。明其有見分也。",
    "T44n1850_005:0455b12": "證離言說真如法身者。明其無相分也。正與",
    "T44n1850_005:0455b13": "護法唯識吻合。思之思之。間。若依實說。初發",
    "T44n1850_005:0455b14": "心住即名淨心地者。前發心中。但云少分見",
    "T44n1850_005:0455b15": "佛法身。今云證離言說真如法身。文旨碩異。",
    "T44n1850_005:0455b16": "云何會通。答。前為兼明權實。故但云少分見。",
    "T44n1850_005:0455b17": "今則權證同實故也。又約所證真如。則無分",
    "T44n1850_005:0455b18": "劑。若約能證之智。仍有分滿不同。雖有分滿。",
    "T44n1850_005:0455b19": "皆是無分別智。如初夜月。與望夜月。光相不",
    "T44n1850_005:0455b20": "異也。",
    "T44n1850_005:0455b21": "二明起用",
    "T44n1850_005:0455b22": "能於一念。遍往十方一切世界。供養諸佛。請",
    "T44n1850_005:0455b23": "轉法輪。唯為眾生而作利益。不求聽受美妙",
    "T44n1850_005:0455b24": "音詞。或為怯弱眾生故。示大精進。超無量劫。",
    "T44n1850_005:0455b25": "速成正覺。或為懈怠眾生故。經於無量阿僧",
    "T44n1850_005:0455b26": "祇劫。久修苦行。方始成佛。如是示現無數方",
    "T44n1850_005:0455b27": "便。皆為饒益一切眾生。而實菩薩種性諸根",
    "T44n1850_005:0455b28": "發心作證。皆悉同等。無超過法。決定皆經三",
    "T44n1850_005:0455b29": "無數劫。成正覺故。但隨眾生世界不同。所見",
    "T44n1850_005:0455c01": "所聞根欲性異。示所修行種種差別　未證",
    "T44n1850_005:0455c02": "法身已前。縱令下化眾生。皆是上求佛道。以",
    "T44n1850_005:0455c03": "自利利他種種方便皆為證會真如體故。已",
    "T44n1850_005:0455c04": "證法身之後。縱令上求佛道。皆為下化眾生。",
    "T44n1850_005:0455c05": "則如今文所明也。種性同等者。具足本有聞",
    "T44n1850_005:0455c06": "熏二種子也。諸根同等者。六處殊勝無差別",
    "T44n1850_005:0455c07": "也。發心同等者。同發三心也。作證同等者。同",
    "T44n1850_005:0455c08": "證真如也。未發心前。容有善根深淺。煩惱厚",
    "T44n1850_005:0455c09": "薄。諸根利鈍。方便勤惰之不同。既發心後。入",
    "T44n1850_005:0455c10": "同生性。無功用道。決無差別。但由眾生根欲",
    "T44n1850_005:0455c11": "性異。故示現有差別耳。言三無數劫者。時無",
    "T44n1850_005:0455c12": "實法。唯依妄想建立。且如俗傳。黃梁一夢。便",
    "T44n1850_005:0455c13": "同四十餘年。世上千年。山中不過七日。又如",
    "T44n1850_005:0455c14": "經中。仙人執善財手。便歷微塵數劫。讚佛五",
    "T44n1850_005:0455c15": "十小劫。大眾謂如半日。是知非約凡情所計",
    "T44n1850_005:0455c16": "年月日時。以談劫量也。良由無始無明。雖無",
    "T44n1850_005:0455c17": "實體。而返迷歸悟。似有階差。縱令演若歇狂。",
    "T44n1850_005:0455c18": "本頭如故。而喘息亦必久久方安。狂風頓息。",
    "T44n1850_005:0455c19": "大海安瀾。而微波亦必久久方定。太陽一出。",
    "T44n1850_005:0455c20": "昏霧頓收。而潤濕亦必漸漸方除。阿伽一服。",
    "T44n1850_005:0455c21": "萬病頓祛。而精力亦必漸漸方復。久客到家。",
    "T44n1850_005:0455c22": "行程頓息。而家庭事務。亦必次第料理。聖王",
    "T44n1850_005:0455c23": "登極。大業頓定。而政治禮樂。亦必次第敷陳。",
    "T44n1850_005:0455c24": "故於真如無時劫中。依生滅門而立三無數",
    "T44n1850_005:0455c25": "劫。謂初發心住。至十迴向。名初無數劫。初歡",
    "T44n1850_005:0455c26": "喜地。至七遠行地。名二無數劫。八不動地。至",
    "T44n1850_005:0455c27": "等覺位。名三無數劫。至於較量劫量。則或約",
    "T44n1850_005:0455c28": "所承事佛以明分劑。或約天衣拂石以明久",
    "T44n1850_005:0455c29": "遠。事非一概。又就三無數劫論行相者。或云",
    "T44n1850_005:0456a01": "伏惑未斷。或云斷正扶習。或云次第除惑。或",
    "T44n1850_005:0456a02": "云因該果海。皆是悉檀隨機利益。豈可定執。",
    "T44n1850_005:0456a03": "今云皆悉同等。乃約因該果海者以論三祇。",
    "T44n1850_005:0456a04": "祛彼謂三僧祇一念能越之大慢魔見耳。須",
    "T44n1850_005:0456a05": "知十世古今。始終不離當念。故前文云。若聞",
    "T44n1850_005:0456a06": "無量阿僧祇劫。勤修種種難行苦行。方始得",
    "T44n1850_005:0456a07": "佛。不驚不怖。以決定信一切諸法。從本已來。",
    "T44n1850_005:0456a08": "性涅槃故。豈執三祇為漸。一念為頓耶。言根",
    "T44n1850_005:0456a09": "欲性異者。過去所成名根。或有利。或有鈍。現",
    "T44n1850_005:0456a10": "在所欣名欲。或喜速。或喜遲。未來種子名性。",
    "T44n1850_005:0456a11": "或已熟。或未熟也。初明所證竟。",
    "T44n1850_005:0456a12": "二明心相",
    "T44n1850_005:0456a13": "此證發心中。有三種心。一真心。無有分別故。",
    "T44n1850_005:0456a14": "二方便心。任運利他故。三業識心。微細起",
    "T44n1850_005:0456a15": "滅故　真心者。六七二識相應之根本智也。",
    "T44n1850_005:0456a16": "無有分別者。念念證真也。方便心者。六七二",
    "T44n1850_005:0456a17": "識相應之後得智也。任運利他者。念念起用。",
    "T44n1850_005:0456a18": "令前五識同成化用也。業識心者。第八異熟",
    "T44n1850_005:0456a19": "識也。微細起滅者。無明種子猶未盡故。以智",
    "T44n1850_005:0456a20": "內熏。令其漸滅。智種分起。惑種分滅。正所謂",
    "T44n1850_005:0456a21": "不思議變易生死之相也。此中真心。即是前",
    "T44n1850_005:0456a22": "正直心。此方便心。即前深重大悲兩心。此業",
    "T44n1850_005:0456a23": "識心。即前三心之根本依。前明信成就發心。",
    "T44n1850_005:0456a24": "單約能發。故三心皆是妙觀察智之功。今明",
    "T44n1850_005:0456a25": "證中所有心相。義兼能所。故與前有開合詳",
    "T44n1850_005:0456a26": "略之不同也。初明分證竟。",
    "T44n1850_005:0456a27": "二明滿證二。初依權示相。二依實釋疑。今",
    "T44n1850_005:0456a28": "初。",
    "T44n1850_005:0456a29": "又此菩薩。福德智慧二種莊嚴悉圓滿已。於",
    "T44n1850_005:0456b01": "色究竟。得一切世間最尊勝身。以一念相應",
    "T44n1850_005:0456b02": "慧。頓拔無明根。具一切種智。任運而有不思",
    "T44n1850_005:0456b03": "議業。於十方無量世界普化眾生　福德智",
    "T44n1850_005:0456b04": "慧所依。即真如體。二種莊嚴圓滿。即真如",
    "T44n1850_005:0456b05": "相。體相圓顯。大用現前。故能示成正覺也。",
    "T44n1850_005:0456b06": "又智慧所證。即真如體。體遍法界。智慧圓滿。",
    "T44n1850_005:0456b07": "即真如相。相遍法界。福德圓滿。即真如用。用",
    "T44n1850_005:0456b08": "遍法界。體遍法界。則法身周遍法界。相遍法",
    "T44n1850_005:0456b09": "界。則報身周遍法界。用遍法界。則化身周遍",
    "T44n1850_005:0456b10": "法界。故曰。一人成佛時。法界皆為一佛之依",
    "T44n1850_005:0456b11": "正。雖無障礙。亦仍無雜。以真如性常同常別。",
    "T44n1850_005:0456b12": "不思議故。是則無明永盡。成種智時。無所不",
    "T44n1850_005:0456b13": "在。亦無所在。今言於色究竟得最勝身。何耶。",
    "T44n1850_005:0456b14": "蓋諸佛自受用身。冥同法性。等覺已下。所不",
    "T44n1850_005:0456b15": "能見。淨心地上菩薩。托此自受用身本質。變",
    "T44n1850_005:0456b16": "為他受用身影相。則見踞蓮華臺。諸佛圍繞。",
    "T44n1850_005:0456b17": "隨所堪任。隨所願樂。見各差別。皆無斷絕。乃",
    "T44n1850_005:0456b18": "至等覺。方能盡其分量。故前文云見之方盡",
    "T44n1850_005:0456b19": "也。若未登淨心地。則華臺報佛。非彼境界。故",
    "T44n1850_005:0456b20": "於色究竟天。示成菩提。此即梵網經所明千",
    "T44n1850_005:0456b21": "華上佛。為接界內利根。令見界外佛故。至於",
    "T44n1850_005:0456b22": "博地凡夫。雖有具有一乘三乘若頓若漸無",
    "T44n1850_005:0456b23": "量種性。而未得四禪。未離欲繫。則色究竟身。",
    "T44n1850_005:0456b24": "亦非彼境。故又示從兜率。下閻浮提。坐菩提",
    "T44n1850_005:0456b25": "樹。成等正覺。此即梵網經所明千百億釋迦。",
    "T44n1850_005:0456b26": "為化界內鈍根。及雖利根。未離欲繫者故。然",
    "T44n1850_005:0456b27": "此色天大化。閻浮小化。並是真如用大。並即",
    "T44n1850_005:0456b28": "真如體相。所以華嚴經中。即此摩耶夫人所",
    "T44n1850_005:0456b29": "生之佛。便具十身相海。非可擬去化身。別尋",
    "T44n1850_005:0456c01": "法報也。當知初發心住。既能示現閻浮八相。",
    "T44n1850_005:0456c02": "亦必能示色究竟身。今究竟位。既能示現色",
    "T44n1850_005:0456c03": "究竟身。亦必示現閻浮八相。但前明發心位",
    "T44n1850_005:0456c04": "淺。姑寄閻浮。今明究竟位深。姑寄四禪耳。一",
    "T44n1850_005:0456c05": "念相應慧者。既指無始不覺。為藏識中無明",
    "T44n1850_005:0456c06": "種子。由藏識中無明種子未盡。所以不與別",
    "T44n1850_005:0456c07": "境中慧相應。今由曠劫無漏熏修。滅彼無始",
    "T44n1850_005:0456c08": "無明種子至都盡位。則第八淨識。忽與慧所",
    "T44n1850_005:0456c09": "相應。名為大圓鏡智。從此一相應後。永得相",
    "T44n1850_005:0456c10": "應。故曰頓拔無明根。具一切種智也。只此大",
    "T44n1850_005:0456c11": "圓鏡智。與前平等性智。妙觀察智。并與果後",
    "T44n1850_005:0456c12": "成所作智俗故相有別。不壞相故。說四說八。",
    "T44n1850_005:0456c13": "真故相無別。唯是如如智。此如如智。無法不",
    "T44n1850_005:0456c14": "知。無法不見。故名一切種智。亦名佛之知見。",
    "T44n1850_005:0456c15": "亦復名佛眼也。問。既云無所不在。則初二三",
    "T44n1850_005:0456c16": "禪。亦可成佛。何必定在色究竟天。答。此有二",
    "T44n1850_005:0456c17": "義。一者華嚴明第十地菩薩。位寄四禪。即於",
    "T44n1850_005:0456c18": "此處示成佛故。二者將成佛時。所入金剛喻",
    "T44n1850_005:0456c19": "定。必依捨俱禪故。",
    "T44n1850_005:0456c20": "二依實釋疑二。初釋一切種智疑。二釋任",
    "T44n1850_005:0456c21": "運利生疑。今初。",
    "T44n1850_005:0456c22": "問。虛空無邊故。世界無邊。世界無邊故。眾生",
    "T44n1850_005:0456c23": "無邊。眾生無邊故。心行差別亦復無邊。如是",
    "T44n1850_005:0456c24": "境界。無有齊限。難知難解。若無明斷。永無心",
    "T44n1850_005:0456c25": "相。云何能了一切種。成一切種智。答。一切妄",
    "T44n1850_005:0456c26": "境。從本已來。理實唯一心為性。一切眾生。執",
    "T44n1850_005:0456c27": "著妄境。不能得知一切諸法第一義性。諸佛",
    "T44n1850_005:0456c28": "如來。無有執著。則能現見諸法實性。而有大",
    "T44n1850_005:0456c29": "智。顯照一切染淨差別。以無量無邊善巧方",
    "T44n1850_005:0457a01": "便。隨其所應。利樂眾生。是故(唯其)妄念心滅(乃能)",
    "T44n1850_005:0457a02": "了一切種。成一切種智　現見諸法實性者。",
    "T44n1850_005:0457a03": "根本智證真也。顯照染淨差別者。後得智照",
    "T44n1850_005:0457a04": "俗也。了俗由證真。故說為後得。如眼除膜。見",
    "T44n1850_005:0457a05": "空見色。非果有先後也。餘並可知。",
    "T44n1850_005:0457a06": "二釋任運利生疑",
    "T44n1850_005:0457a07": "問。若諸佛有無邊方便。能於十方任運利益",
    "T44n1850_005:0457a08": "諸眾生者。何故眾生不常見佛。或覩神變。或",
    "T44n1850_005:0457a09": "聞說法。答。如來實有如是方便。但要待眾生",
    "T44n1850_005:0457a10": "其心清淨。乃為現身。如鏡有垢。色像不現。垢",
    "T44n1850_005:0457a11": "除則現。眾生亦爾。心未離垢。法身不現。離垢",
    "T44n1850_005:0457a12": "則現　文亦可知。問。但離心垢便見法身。何",
    "T44n1850_005:0457a13": "須念佛觀佛稱名禮拜等。答。佛是先證我心",
    "T44n1850_005:0457a14": "性者。念之。觀之。稱之。禮之。皆是除心垢之",
    "T44n1850_005:0457a15": "妙方便也。三解釋分竟。",
    "T44n1850_005:0457a16": "大乘起信論裂網疏卷第五"
}