{
    "X86n1600_021:0217a21": "宗統編年卷之二十一",
    "X86n1600_021:0217a23": "臨濟第十世祖",
    "X86n1600_021:0217a24": "諱法演嗣白雲。",
    "X86n1600_021:0217b01": "神宗癸丑熙甯六年。",
    "X86n1600_021:0217b02": "臨濟第十世五祖祖嗣宗統(三十一年)。",
    "X86n1600_021:0217b03": "祖住舒州四面山雙泉禪院。",
    "X86n1600_021:0217b04": "卍菴顏曰。演祖初住四面山。孑然獨處。凡二年。始",
    "X86n1600_021:0217b05": "有一道士來問道。乃請作知事。又三年。僧寶良來。",
    "X86n1600_021:0217b06": "與道士朝夕參叩。皆得法。於是祖之道。寖為人知。",
    "X86n1600_021:0217b07": "而四方學者。始稍有至者。雖其後門人之盛稱天",
    "X86n1600_021:0217b08": "下。然終身不過數十眾。",
    "X86n1600_021:0217b09": "青祖住白雲海會寺。",
    "X86n1600_021:0217b10": "祖從廬山還龍舒。道俗請住白雲山海會寺。實繼",
    "X86n1600_021:0217b11": "端祖之席。上堂。僧問。師唱誰家曲。宗風嗣阿誰。祖",
    "X86n1600_021:0217b12": "曰。威音前一箭。射透兩重山。曰如何是相傳底事。",
    "X86n1600_021:0217b13": "祖曰。全因淮地月。得照郢陽春。曰恁麼則入水見",
    "X86n1600_021:0217b14": "長人也。祖曰。祇知荊玉異。那辨楚王心。僧禮拜。祖",
    "X86n1600_021:0217b15": "以拂子擊之。",
    "X86n1600_021:0217b16": "甲寅七年。",
    "X86n1600_021:0217b17": "乙卯八年。",
    "X86n1600_021:0217b18": "禪師法泉住衢州南禪居士趙抃從之參悟。",
    "X86n1600_021:0217b19": "泉雲居舜嗣。趙抃字悅道。號知非子。至知中為侍",
    "X86n1600_021:0217b20": "御。居甞以一琴一鶴自隨。晝之所為。夜必焚香告",
    "X86n1600_021:0217b21": "天。與天鉢元為方外交。會泉居衢之南禪。抃日參",
    "X86n1600_021:0217b22": "扣。泉未甞容措一詞。後牧青州。政事之餘多宴坐。",
    "X86n1600_021:0217b23": "忽大雷震。即契悟。作偈曰。默坐公堂虗隱几。心源",
    "X86n1600_021:0217b24": "不動湛如水。一聲霹靂頂門開。喚起從前自家底。",
    "X86n1600_021:0217c01": "舉頭蒼蒼喜復喜。剎剎塵塵無不是。中下之人不",
    "X86n1600_021:0217c02": "得聞。妙用神通而已矣。杲聞笑曰。趙悅道撞彩耳。",
    "X86n1600_021:0217c03": "抃甞答富弼書。略曰。抃伏思西方聖人。教外別傳",
    "X86n1600_021:0217c04": "之法。不為中下根機之所設也。上智則頓悟而入。",
    "X86n1600_021:0217c05": "一得永得。愚者則迷而不復。千差萬別。惟佛與祖。",
    "X86n1600_021:0217c06": "以心傳心。其利生接物而不得已者。遂有棒喝拳",
    "X86n1600_021:0217c07": "指。揚眉瞬目。拈椎竪拂。語言文字。種種方便。去聖",
    "X86n1600_021:0217c08": "逾遠。諸方學徒。忘本逐末。棄源隋波。滔滔皆是。斯",
    "X86n1600_021:0217c09": "所謂可憐憫者矣。抃不佞。去年秋初在青州。因有",
    "X86n1600_021:0217c10": "所感。既已稍知本性。無欠無餘。古人謂安樂法門。",
    "X86n1600_021:0217c11": "信不誣也。比蒙太傅侍中俾求禪錄。抃素出恩紀。",
    "X86n1600_021:0217c12": "聞之喜快。不覺手舞而足蹈之也。伏惟執事。富貴",
    "X86n1600_021:0217c13": "如是之極。道德如是之盛。福壽康甯如是之備。退",
    "X86n1600_021:0217c14": "休閑逸如是之高。其所未甚留意者。如來一大事",
    "X86n1600_021:0217c15": "因緣而已。今茲又復於真性有所悟入。抃敢為賀",
    "X86n1600_021:0217c16": "於門下也(杜衍與張方平皆致政居睢陽。衍每笑平佞佛。對賓客必嘲之。平但笑而已。有",
    "X86n1600_021:0217c17": "朱承事者。以醫學遊二老之門。謂平曰。杜公天下偉人。惜未知此事。公何不勸發之。平曰。君與此老緣熟",
    "X86n1600_021:0217c18": "勝我。我止能助之耳。一日衍召朱切脉甚急。朱謂使曰。汝先徃白相公。但云看楞嚴未了。使者馳白。衍默",
    "X86n1600_021:0217c19": "然。久之乃至。衍曰。老夫以君疏通解事。不意近亦例闒茸。如所謂楞嚴。何等語乃爾躭著。聖人微言。無出",
    "X86n1600_021:0217c20": "孔孟。捨此取彼。是大惑也。朱曰。相公未讀此經。何以知不及孔孟。以某觀之。似過之也。袖中出其首卷曰。",
    "X86n1600_021:0217c21": "相公試閱之。衍取默看。不覺終軸。忽起大驚曰。世間何從有此書耶。遣使盡持其餘來遍讀之。捉朱手曰。",
    "X86n1600_021:0217c22": "君真我知識。安道知之。不以告我何哉。即命駕見平。平曰。譬如人失物。忽已尋得。但當喜其得。不必悔其",
    "X86n1600_021:0217c23": "晚也。僕非不相告。以公與朱君緣熟遣之耳。雖佛祖化人。亦必藉同事也。衍大悅。衍字世昌。慶歷中號清",
    "X86n1600_021:0217c24": "白宰相。封祁國公)。",
    "X86n1600_021:0218a01": "禪師淨端住湖州西余。",
    "X86n1600_021:0218a02": "端吳興邱氏子。出家受具。習天台教。聽楞嚴經。至",
    "X86n1600_021:0218a03": "七徵八還。以頌自跪曰。七處徵心徵不遂。懞憧阿",
    "X86n1600_021:0218a04": "難不瞥地。直教徵得見無心。也是泥裏澆土塊。八",
    "X86n1600_021:0218a05": "還之教傳來久。自古宗風各分剖。假饒還到不還",
    "X86n1600_021:0218a06": "時。也是鰕跳不出斗。遂作偈別本講曰。彎彎曲曲",
    "X86n1600_021:0218a07": "以門鈎。一番拈起一番愁。不如做個禪和子。參到",
    "X86n1600_021:0218a08": "無心即便休。參齊嶽。於室中默契。即出庭下。翻身",
    "X86n1600_021:0218a09": "自擲。嶽印可之。後見弄師子。益有警悟。遂合綵為",
    "X86n1600_021:0218a10": "師子皮披之。因號端師子。住西余。西余去湖州密",
    "X86n1600_021:0218a11": "邇。每雪朝。著彩衣入城。小兒爭譁逐之。從人乞錢。",
    "X86n1600_021:0218a12": "得即以施貧者。甞誦法華經。又好歌漁父詞。有狂",
    "X86n1600_021:0218a13": "僧號回頭。以左道惑眾。與潤守呂公方食肉。端徑",
    "X86n1600_021:0218a14": "趨至。指曰。正當與麼時。如何是佛。回頭窘無以對。",
    "X86n1600_021:0218a15": "端捶其頭。推倒而去。又有妖人號不托。掘秀州城",
    "X86n1600_021:0218a16": "外地有佛像。建塔其上。傾城敬信。端見搊住問曰。",
    "X86n1600_021:0218a17": "如何是佛。不托擬議。端趯之而去。",
    "X86n1600_021:0218a18": "丙辰九年。",
    "X86n1600_021:0218a19": "丁巳十年。",
    "X86n1600_021:0218a20": "祖住太平。",
    "X86n1600_021:0218a21": "示眾。將四大海水為一枚硯。須彌山作一管筆。有",
    "X86n1600_021:0218a22": "人向虗空裏寫祖師西來意五字。太平下坐大展",
    "X86n1600_021:0218a23": "坐具禮拜為師。若寫不得。佛法無靈驗。僧問如何",
    "X86n1600_021:0218a24": "是臨濟下事。祖曰。五逆聞雷。曰如何是雲門下事。",
    "X86n1600_021:0218b01": "祖曰。紅旗閃爍。曰如何是曹洞下事。祖曰。馳書不",
    "X86n1600_021:0218b02": "到家。曰如何是溈仰下事。祖曰。斷碑橫古路。僧禮",
    "X86n1600_021:0218b03": "拜。祖曰。何不問法眼下事。曰留與和尚。祖曰。巡人",
    "X86n1600_021:0218b04": "犯夜。問如何是佛。祖曰。露胸跣足。曰如何是法。祖",
    "X86n1600_021:0218b05": "曰。大赦不放。曰如何是僧。祖曰。釣魚船上謝三郎。",
    "X86n1600_021:0218b06": "戊午元豐元年。",
    "X86n1600_021:0218b07": "禪師道楷至海會領悟。",
    "X86n1600_021:0218b08": "楷幼學辟糓。隱伊陽山。後試法華得度。謁青祖於",
    "X86n1600_021:0218b09": "海會。乃問。佛祖言教。如家常茶飯。離此之外。別有",
    "X86n1600_021:0218b10": "為人處也無。祖曰。汝道寰中天子勅。還假堯舜禹",
    "X86n1600_021:0218b11": "湯也無。楷欲進語。祖以拂子摵楷口曰。汝發意來。",
    "X86n1600_021:0218b12": "蚤有三十棒也。楷即開悟。再拜便行。祖曰。且來闍",
    "X86n1600_021:0218b13": "黎。楷不顧。祖曰。汝到不疑之地耶。楷以手掩耳。後",
    "X86n1600_021:0218b14": "作典座。祖曰。厨務勾當不易。楷曰不敢。祖曰。煑粥",
    "X86n1600_021:0218b15": "耶。蒸飯耶。楷曰。人工淘米著火。行者煑粥蒸飯。祖",
    "X86n1600_021:0218b16": "曰。汝作甚麼。楷曰。和尚慈悲。放他閑去。一日侍祖",
    "X86n1600_021:0218b17": "遊菜園。祖度拄杖與楷。楷接得便隨行。祖曰。理合",
    "X86n1600_021:0218b18": "恁麼。揩曰。與和尚提鞋挈杖。也不為分外。祖曰。有",
    "X86n1600_021:0218b19": "同行在。楷曰。那一人不受教。祖休去。至晚問楷。蚤",
    "X86n1600_021:0218b20": "來說話未盡。楷曰。請和尚舉。祖曰。卯生日。戌生月。",
    "X86n1600_021:0218b21": "楷即點燈來。祖曰。汝上來下去。總不徒然。楷曰。在",
    "X86n1600_021:0218b22": "和尚左右。理合如此。祖曰。奴兒婢子。誰家屋裏無。",
    "X86n1600_021:0218b23": "楷曰。和尚年尊。缺他不可。祖曰。得恁慇懃。楷曰。報",
    "X86n1600_021:0218b24": "恩有分。",
    "X86n1600_021:0218c01": "己未二年。",
    "X86n1600_021:0218c02": "禪師承皓住太陽。",
    "X86n1600_021:0218c03": "皓眉州王氏子。見北塔廣發明心要。得遊戲如風。",
    "X86n1600_021:0218c04": "大自在三昧。製犢鼻裩。書列代祖師名而服之。曰",
    "X86n1600_021:0218c05": "唯有文殊普賢較些子。且書於帶。諸方以皓布裩",
    "X86n1600_021:0218c06": "呼之。有僧効之。皓見而叱之曰。具何道理敢爾。當",
    "X86n1600_021:0218c07": "吐血無及。其僧未半年果嘔血死。張商英奉使京",
    "X86n1600_021:0218c08": "西南路。聞其名。請住郢州太陽。時皓首眾谷隱。隱",
    "X86n1600_021:0218c09": "大喜曰。我山中首座出世。盛集緇素。請陞座以為",
    "X86n1600_021:0218c10": "歆豓。皓陞座曰。承皓住谷隱十年。不曾飲谷隱一",
    "X86n1600_021:0218c11": "滴水。嚼谷隱一粒米。汝若不會。來太陽與汝說。携",
    "X86n1600_021:0218c12": "拄杖下座。不顧而去。",
    "X86n1600_021:0218c13": "庚申三年。",
    "X86n1600_021:0218c14": "禪師淨因道臻應詔說法薦慈聖光獻太后。",
    "X86n1600_021:0218c15": "臻古田戴氏子。一鉢徧參。得旨於浮山遠。北謁淨",
    "X86n1600_021:0218c16": "因璉。首眾座下。璉歸遂繼其席。開堂之日。中使降",
    "X86n1600_021:0218c17": "香。賜紫方袍。覺照師號。京都好惡萬端。貴人達官",
    "X86n1600_021:0218c18": "盈門。臻一目之。萬口異詞。咸以為本色道人。莫不",
    "X86n1600_021:0218c19": "加敬。春慈聖光獻上賓。詔至慶壽宮說法。設廣座。",
    "X86n1600_021:0218c20": "聽人問答。上下左右聞法。得未曾有。歡聲動宮闕。",
    "X86n1600_021:0218c21": "更賜淨照禪師。",
    "X86n1600_021:0218c22": "聖壽文移洞山。",
    "X86n1600_021:0218c23": "上堂。洞山門下。要道便道。要用便用。救得眉毛。失",
    "X86n1600_021:0218c24": "却鼻孔。乃喝云。久雨不晴。參。",
    "X86n1600_021:0219a01": "太陽皓移玉泉。",
    "X86n1600_021:0219a02": "皓住太陽數月。知荊南李審言轉運使孫景修。同",
    "X86n1600_021:0219a03": "請住當陽玉泉景德禪院。皓機鋒孤峭。學者不能",
    "X86n1600_021:0219a04": "湊泊。時闕首座。維那曰。某人某人。曾於某處立僧。",
    "X86n1600_021:0219a05": "為禪眾所歸。宜依諸方例請充。皓叱曰。杜杜。又曰。",
    "X86n1600_021:0219a06": "孟八郎。孟八郎。一日皓從厨前過。見造晚麵。問曰。",
    "X86n1600_021:0219a07": "有客過耶。對曰。眾僧造藥石。皓呼知事稱之曰。吾",
    "X86n1600_021:0219a08": "昔參禪。為人汲水舂米。今見成米麵。蒸炊造作。與",
    "X86n1600_021:0219a09": "供諸佛菩薩羅漢無異。飽喫了並不留心參學。百",
    "X86n1600_021:0219a10": "般想念。五味馨香。餵飼八萬四千戶蟲。開眼隨境",
    "X86n1600_021:0219a11": "攝。合眼隨夢轉。不知主祿判官掠剩大王隨從汝",
    "X86n1600_021:0219a12": "抄劄消鑿祿料簿。教汝受苦有日在。於是徒眾不",
    "X86n1600_021:0219a13": "堪寂寥。譖之於縣令曰。長老不能安眾。惟上來下",
    "X86n1600_021:0219a14": "去。點檢寒碎。縣令召皓至縣責之曰。大善知識不",
    "X86n1600_021:0219a15": "在方丈內端坐。兩廊下山門來去得許多。皓曰。大",
    "X86n1600_021:0219a16": "通智勝佛。十劫坐道場。佛法不見前。不得成佛道。",
    "X86n1600_021:0219a17": "長官以坐是佛耶。坐殺佛去也。長官茫然。益敬禮",
    "X86n1600_021:0219a18": "之。",
    "X86n1600_021:0219a19": "黃龍心退居西園。",
    "X86n1600_021:0219a20": "心謝事居西園。以晦名其堂。且曰。吾所辭者世務",
    "X86n1600_021:0219a21": "耳。今欲專行佛法事也。榜其門以示禪學。謝景溫",
    "X86n1600_021:0219a22": "守潭州。虗大溈以致。心三辭不往。景溫請其故。心",
    "X86n1600_021:0219a23": "曰。馬祖百丈已前。無住持事。道人相尋於空閑寂",
    "X86n1600_021:0219a24": "寞之濵而已。其後雖有住持。王臣尊禮為天人師。",
    "X86n1600_021:0219b01": "今則不然。挂名官府。如有戶籍之民。直遣伍伯追",
    "X86n1600_021:0219b02": "呼之耳。此豈可復為也。景溫乃不敢以院事屈。願",
    "X86n1600_021:0219b03": "一見心。心至長沙。景溫受法訓。聞所未聞。",
    "X86n1600_021:0219b04": "詔革東林律居為禪晦堂心舉泐潭常總禪法。",
    "X86n1600_021:0219b05": "總往來黃龍之門凡二十年。出世住泐潭。是年詔",
    "X86n1600_021:0219b06": "革東林律居為禪席。學士王韶出守南昌。欲延祖",
    "X86n1600_021:0219b07": "心主之。心舉總自代。總知宵遁。韶檄諸郡所在訪",
    "X86n1600_021:0219b08": "求之。新涂窮谷中。遂應命。天下衲子。望風而集。其",
    "X86n1600_021:0219b09": "徒相語曰。遠公有讖記。吾滅七百年。後有肉身大",
    "X86n1600_021:0219b10": "士革吾道場。今符其語矣。",
    "X86n1600_021:0219b11": "禪師省聰住聖壽。",
    "X86n1600_021:0219b12": "聰嗣圓照本住聖壽。蘇子由轍謫高安。謁聰有省。",
    "X86n1600_021:0219b13": "繼參洪州順。順示以搐鼻因緣。轍言下大悟。呈偈",
    "X86n1600_021:0219b14": "曰。中年聞道覺前非。邂逅相逢老順師。搐鼻徑參",
    "X86n1600_021:0219b15": "真面目。掉頭不受別鉗鎚。枯藤破衲公何事。白酒",
    "X86n1600_021:0219b16": "青鹽我是誰。慚愧東軒殘月上。一杯甘露滑如飴。",
    "X86n1600_021:0219b17": "禪師黃龍下仰山行偉寂。",
    "X86n1600_021:0219b18": "偉律身甚嚴。住仰山。夏夜坐深林。袒以飼蚊蚋。會",
    "X86n1600_021:0219b19": "腸毒作。十日不愈。以刀絕之尺許。血流不止。門人",
    "X86n1600_021:0219b20": "泣曰。師獨奈何不少忍。曰為其障我行道。蒲伏牀",
    "X86n1600_021:0219b21": "上。無所利於物。得死不愈於生乎。十一月日說偈",
    "X86n1600_021:0219b22": "而化。闍維得五色舍利。骨石栓索勾連。塔於寺東。",
    "X86n1600_021:0219b23": "辛酉四年。",
    "X86n1600_021:0219b24": "青祖自海會移住投子山。",
    "X86n1600_021:0219c01": "祖自白雲海會移住投子。學徒益進。潛通密證者",
    "X86n1600_021:0219c02": "甚眾。果符異苗翻茂之讖。初開山大同。有記曰。吾",
    "X86n1600_021:0219c03": "塔若紅。是吾再來。邦人偶修其塔作瑪瑙色。未幾",
    "X86n1600_021:0219c04": "而祖領院事。",
    "X86n1600_021:0219c05": "禪師慕喆自嶽麓遷大溈。",
    "X86n1600_021:0219c06": "喆臨川聞氏子。翠巖真遊方時。喆能識之。真好暴",
    "X86n1600_021:0219c07": "所長以葢人。號真點胸。喆與之周旋二十年無失",
    "X86n1600_021:0219c08": "禮。真謂人曰。三十年後。喆其大作佛事。真歿塔於",
    "X86n1600_021:0219c09": "西山。心喪三年。乃去遊湘中。一鉢雲行鳥飛。去留",
    "X86n1600_021:0219c10": "為叢林重輕。謝景溫守潭州。迎住嶽麓。俄遷大溈。",
    "X86n1600_021:0219c11": "眾二千指。無所約束。人人自律。惟粥罷受門弟子",
    "X86n1600_021:0219c12": "問道。謂之入室。諸方纔月一再。而喆講之無虗日。",
    "X86n1600_021:0219c13": "放參罷。喆自役作。使令者在側如路人。晨香夕燈。",
    "X86n1600_021:0219c14": "十有四年。夜禮拜。持茅視殿廡燈火。倦則以帔蒙",
    "X86n1600_021:0219c15": "首。假寐三聖堂。",
    "X86n1600_021:0219c16": "禪師黃龍下隆慶慶閑寂。",
    "X86n1600_021:0219c17": "三月七日入寂。茶毗烟氣所至。東西南北四十里。",
    "X86n1600_021:0219c18": "凡草木沙礫之間。皆得舍利如金色。計其所獲。幾",
    "X86n1600_021:0219c19": "數斛。蘇轍欲為作記。而疑其事。方臥痁。夢有訶者",
    "X86n1600_021:0219c20": "曰。閑師事何疑哉。疑即病矣。轍夢中作銘有云。稽",
    "X86n1600_021:0219c21": "首三界尊。閑師不止此。憫世狹劣故。聊示其小者。",
    "X86n1600_021:0219c22": "禪師北禪下法昌倚遇寂。",
    "X86n1600_021:0219c23": "遇事北禪賢最久。嗣其法住法昌。孤冷之風。諸方",
    "X86n1600_021:0219c24": "共仰。英勝二上座。及黃龍南。大甯寬。寶覺心。俱往",
    "X86n1600_021:0220a01": "訪之。法韻鏗鏘。琅琅扣擊。龍圖徐禧為布衣交。將",
    "X86n1600_021:0220a02": "化前一日作偈別禧曰。今年七十七。出行須擇日。",
    "X86n1600_021:0220a03": "昨日問龜哥。報道今朝吉。禧大驚呼惟清俱往。遇",
    "X86n1600_021:0220a04": "方坐寢堂。以院務付監寺曰。吾住此山三十年。以",
    "X86n1600_021:0220a05": "護惜常住。故每自蒞之。今行矣。汝輩著精彩。言畢",
    "X86n1600_021:0220a06": "舉杖子曰。且道這箇分付阿誰。禧與清皆屏息。遂",
    "X86n1600_021:0220a07": "擲於地。投牀枕臂而化。",
    "X86n1600_021:0220a08": "祥符蔭曰。遇與興化銑同嗣北禪賢。為雲門五世。",
    "X86n1600_021:0220a09": "遇以峻峭之風。老屋單丁。持其道於千巖萬壑。而",
    "X86n1600_021:0220a10": "銑有才量。牧千眾如數一二。大作佛事於荊湖之",
    "X86n1600_021:0220a11": "間。波及蠻貊。皆慕道向化。章惇開梅山。邀銑往。蠻",
    "X86n1600_021:0220a12": "父老聞銑至。皆合爪聽約束。荊蠻以定。銑之力也。",
    "X86n1600_021:0220a13": "一孤冷。一圓融。共樹北禪之幟。而二本亦以是時",
    "X86n1600_021:0220a14": "盛化南北。韶陽之道。於以大振。自後式微凌替。則",
    "X86n1600_021:0220a15": "漸不可問矣。吁。道之汙隆。詎不以人夫。",
    "X86n1600_021:0220a16": "壬戌五年。",
    "X86n1600_021:0220a17": "禪師道楷北還沂水。",
    "X86n1600_021:0220a18": "楷辭投子還沂。居馬鞍山。出世住沂之仙洞。",
    "X86n1600_021:0220a19": "瑞光本自淨還吳穹窿。",
    "X86n1600_021:0220a20": "本住瑞光。法席日盛。武林守陳襄以承天興教二",
    "X86n1600_021:0220a21": "剎。令本擇居。蘇人擁道遮留。又以淨慈堅請。移文",
    "X86n1600_021:0220a22": "諭道俗曰。借師三年為此邦植福。一住九載。是年",
    "X86n1600_021:0220a23": "待制曾孝序載歸。以慰蘇人之思。住穹窿福臻。",
    "X86n1600_021:0220a24": "禪師普孜自太平遷東京華嚴。",
    "X86n1600_021:0220b01": "孜建陽謝氏子。幼舉進士有聲。棄去出世。後謁浮",
    "X86n1600_021:0220b02": "山遠得法。舒人請居甘露徙太平。道譽大播。都人",
    "X86n1600_021:0220b03": "士請居東京華嚴寺。",
    "X86n1600_021:0220b04": "禪師懷志隱居衡嶽。",
    "X86n1600_021:0220b05": "志初業講席。參洞山文頓悟。文曰。子禪雖逸格。惜",
    "X86n1600_021:0220b06": "緣不勝耳。志識其意。拜辭而行。菴於衡嶽。二十餘",
    "X86n1600_021:0220b07": "年。士大夫造其居。不甚顧答。人問故。曰彼富貴人",
    "X86n1600_021:0220b08": "辯博多聞。我粥飯僧。口吻遲鈍。無可說。自然憨癡",
    "X86n1600_021:0220b09": "去。偈曰。萬機俱罷付癡憨。蹤跡時容野鹿參。不脫",
    "X86n1600_021:0220b10": "麻衣拳作枕。幾生夢在綠蘿菴。問師住山有何旨",
    "X86n1600_021:0220b11": "趣。志曰。山中住。獨掩柴門無別趣。三塊柴頭品字",
    "X86n1600_021:0220b12": "煨。不用援毫文彩露。",
    "X86n1600_021:0220b13": "從悅謁洞山文。",
    "X86n1600_021:0220b14": "悅首眾道吾。領數衲謁雲葢智。智與語未數句。盡",
    "X86n1600_021:0220b15": "知所蘊。乃笑曰。觀首座氣質不凡。奈何出言吐氣",
    "X86n1600_021:0220b16": "如醉人耶。悅面熱汗下曰。願和尚慈悲。智復與語",
    "X86n1600_021:0220b17": "錐劄之。悅茫然。遂求入室。智曰。老僧無福。道不取",
    "X86n1600_021:0220b18": "信於人。脫受首座禮拜。異日定取謗於某。乃問悅",
    "X86n1600_021:0220b19": "曰。曾見法昌遇和尚否。曰曾看他語錄。自了可也。",
    "X86n1600_021:0220b20": "不願見之。曰曾見洞山文和尚否。曰關西子沒頭",
    "X86n1600_021:0220b21": "腦。拖一條布裙作尿臭氣。有甚長處。曰你但向尿",
    "X86n1600_021:0220b22": "臭處參取。悅乃謁洞山。深領奧旨。",
    "X86n1600_021:0220b23": "癸亥六年。",
    "X86n1600_021:0220b24": "曹洞宗第七世投子祖示寂。",
    "X86n1600_021:0220c01": "祖五位敘曰。長天一色。星月何分。大地無偏。枯榮",
    "X86n1600_021:0220c02": "自異。是以法無異法。何迷悟而可及。心不自心。假",
    "X86n1600_021:0220c03": "言象而提唱。其言也。偏圓正到。兼帶叶通。其法也。",
    "X86n1600_021:0220c04": "不落是非。豈關萬象。幽旨既融於水月。宗源派混",
    "X86n1600_021:0220c05": "於金河。不墮虗凝。回途復妙。四月末示微疾。以書",
    "X86n1600_021:0220c06": "辭檀護。陞座說偈辭眾坐脫。闍維。舍利五色。塔於",
    "X86n1600_021:0220c07": "寺之西北。",
    "X86n1600_021:0220c08": "雲溪挺曰。浮山遠已嗣葉縣。復從太陽盡得回互",
    "X86n1600_021:0220c09": "之旨。遂作九帶明正偏兼帶來由。太陽以皮履直",
    "X86n1600_021:0220c10": "裰寄之。後得投子青乃嗣正法。浮山可謂一點水",
    "X86n1600_021:0220c11": "墨。兩處成龍矣。",
    "X86n1600_021:0220c12": "曹洞宗第八世祖",
    "X86n1600_021:0220c13": "諱道楷。沂水崔氏子。嗣投子。",
    "X86n1600_021:0220c14": "甲子七年　司馬光表進所編書。賜名資治通鑑。",
    "X86n1600_021:0220c15": "曹洞宗第八世芙蓉祖嗣宗統(三十五年)。",
    "X86n1600_021:0220c16": "自仙洞遷西洛龍門。上堂曰。喚作一句。已是埋沒",
    "X86n1600_021:0220c17": "宗風。曲為今時。通途消耗。所以借功明位。用在體",
    "X86n1600_021:0220c18": "處。借位明功。體在用處。若也體用雙明。如門扇兩",
    "X86n1600_021:0220c19": "開。不得向門扇上著意。不見新豐老子道。峯蠻秀",
    "X86n1600_021:0220c20": "異。鶴不停機。靈木迢然。鳳無依倚。直得功成不處。",
    "X86n1600_021:0220c21": "電火難追。擬議之間。長途萬里。",
    "X86n1600_021:0220c22": "詔闢相國寺禪師宗本應召　發明(闢寺為禪律。嘉帝能知道也)。",
    "X86n1600_021:0220c23": "帝下詔闢相國寺。六十四院為八禪二律。召本為",
    "X86n1600_021:0220c24": "慧林第一祖。既至。上遣使問勞。閱三日。傳旨就寺",
    "X86n1600_021:0221a01": "之三門。為士民演法。翌日召對延和殿。問道賜坐。",
    "X86n1600_021:0221a02": "木即跏趺。帝問本受業何寺。奏曰。蘇州承天永安。",
    "X86n1600_021:0221a03": "帝大悅。賜茶。本即舉盞長吸。又蕩而撼之。帝曰。禪",
    "X86n1600_021:0221a04": "宗方興。宜善開導。本奏曰。陛下知有此道。如日照",
    "X86n1600_021:0221a05": "臨。臣豈敢自怠。即辭退。帝目送之。謂左右曰。真福",
    "X86n1600_021:0221a06": "慧僧也。",
    "X86n1600_021:0221a07": "祥符蔭曰。佛制出家。一鉢乞食。樹下塚間一宿。遺",
    "X86n1600_021:0221a08": "形學道。一無顧戀。東震與西竺風土既別。乞食未",
    "X86n1600_021:0221a09": "便。更為琖飯。人根脆弱。未能露寢。創立叢林。雖非",
    "X86n1600_021:0221a10": "謀食求安。然權宜之法。已非佛制矣。時風愈下。佛",
    "X86n1600_021:0221a11": "制不遵。應赴子孫。羣居盤踞。名山大剎。化為蟻穴",
    "X86n1600_021:0221a12": "蜂房。梵宇精藍。有同肉林酒舍。禪學宗風。閴然無",
    "X86n1600_021:0221a13": "聞。蒿目寒心。誰能整理。神宗闢相國寺為禪為律。",
    "X86n1600_021:0221a14": "誠末法帝王尊道重法。不負靈山付囑者。故特書",
    "X86n1600_021:0221a15": "之以示世焉。",
    "X86n1600_021:0221a16": "詔蔣山法秀開法法雲。",
    "X86n1600_021:0221a17": "秀自四面遷棲賢蔣山長蘆皆千眾。時號秀鐵面。",
    "X86n1600_021:0221a18": "汴京新創法雲寺成。詔秀開山為第一世。開堂之",
    "X86n1600_021:0221a19": "日。中使降香。并磨衲。皇弟荊王致敬座下。仍傳聖",
    "X86n1600_021:0221a20": "語表朕親至之禮。賜號圓通。士大夫日夕問道。時",
    "X86n1600_021:0221a21": "司馬光方登庸。以吾法太盛。方經營之。秀曰。相公",
    "X86n1600_021:0221a22": "聰明。人類英傑。非因佛法不能爾。遽忘願力乎。溫",
    "X86n1600_021:0221a23": "公意因少懈。李伯時麟工畫馬。秀訶曰。汝士大夫",
    "X86n1600_021:0221a24": "以畫名。矧又畫馬。期人誇以為妙。妙入馬腹中。亦",
    "X86n1600_021:0221b01": "足懼。麟自是絕筆。秀勸畫觀音像以贖其過。黃庭",
    "X86n1600_021:0221b02": "堅作豓語。人爭傳之。秀亦訶曰。翰墨之妙。甘施於",
    "X86n1600_021:0221b03": "此乎。堅笑曰。又當置我於馬腹中耶。秀曰。汝以豓",
    "X86n1600_021:0221b04": "語動天下人婬心。不止馬腹。恐生泥犂耳。堅懺謝。",
    "X86n1600_021:0221b05": "祥符蔭曰。溫公初不知佛法。特以主持名教之心",
    "X86n1600_021:0221b06": "切耳。曾見其論佛曰。夫佛葢西域之賢者。其為人",
    "X86n1600_021:0221b07": "也清儉而寡欲。慈惠而愛物。故服獘補之衣。食蔬",
    "X86n1600_021:0221b08": "糲之食。巖居野處。斥妻屏子。所以自奉甚約。而憚",
    "X86n1600_021:0221b09": "於煩人也。雖草木蟲魚。不敢妄殺。葢欲與物並生",
    "X86n1600_021:0221b10": "而不相害也。凡此之道。皆以涓潔其身。不為物累。",
    "X86n1600_021:0221b11": "葢中國於陵子仲焦先之徒近之矣。溫公之言如",
    "X86n1600_021:0221b12": "此。毋怪乎其不知佛法。而欲經營之也。溫公所見",
    "X86n1600_021:0221b13": "特佛始棄世榮。入山學道時之所示見耳。豈知佛",
    "X86n1600_021:0221b14": "之廣大。法之淵深。三賢十聖。尚未能測。而於陵焦",
    "X86n1600_021:0221b15": "先之徒能近之乎。以有下劣。寶几珍御。以有驚異。",
    "X86n1600_021:0221b16": "黧奴白牯。佛之脫珍御著獘垢者。為度生也。佛豈",
    "X86n1600_021:0221b17": "如是哉。然溫公後來因富韓二公聞法於圓照本",
    "X86n1600_021:0221b18": "默有所契。於范鎮之論空相。以詩戲曰。不須天女",
    "X86n1600_021:0221b19": "散。已解動禪心。又曰。賤子悟已久。景仁今復迷。又",
    "X86n1600_021:0221b20": "曰。到岸何須筏。揮鋤不用金。浮雲任來往。明月在",
    "X86n1600_021:0221b21": "天心。若然則溫公末路。決應不復作前此之言矣。",
    "X86n1600_021:0221b22": "人之見識。與時消長。溫公既未深知佛法。而遽秉",
    "X86n1600_021:0221b23": "筆國史。肆行詆削。以致疑誤後人。隳正見而墮迷",
    "X86n1600_021:0221b24": "網。其謗毀正法之失。又可辭乎。後之君子。幸毋一",
    "X86n1600_021:0221c01": "時酌蠡持籌。妄自量天測海。而為虗名劫持可也。",
    "X86n1600_021:0221c02": "清遠至太平參祖。",
    "X86n1600_021:0221c03": "遠臨卭李氏子。初讀法華。至是法非思量分別之",
    "X86n1600_021:0221c04": "所能解。質其講師。不能答。遠歎曰。義學名相。非所",
    "X86n1600_021:0221c05": "以了生死大事。遂南遊徧參。至太平見祖。旋丐於",
    "X86n1600_021:0221c06": "廬州。偶雨仆地。煩懣間聞二人交相惡罵。諫者曰。",
    "X86n1600_021:0221c07": "你猶自煩惱在。遠於言下有省。及歸。凡有所問。祖",
    "X86n1600_021:0221c08": "即曰。我不如你。你自會得好。時遠年十七。",
    "X86n1600_021:0221c09": "禪師天衣下延恩法安寂。",
    "X86n1600_021:0221c10": "安臨川許氏子。受天衣懷旨訣。歸臨川。住黃山如",
    "X86n1600_021:0221c11": "意院。敗屋破垣。無以蔽風雨。十年大廈如化成。棄",
    "X86n1600_021:0221c12": "去住武甯延恩寺。草屋數楹。敗牀不簀。安殊樂之。",
    "X86n1600_021:0221c13": "令尹紏豪右謀為一新。安笑曰。檀法本以度人。今",
    "X86n1600_021:0221c14": "非其發心而強之。是名作業。不名佛事也。安與法",
    "X86n1600_021:0221c15": "秀昆弟。秀甞以書招安。安讀之笑曰。吾始以秀有",
    "X86n1600_021:0221c16": "精彩。今而後知其癡也。夫出家兒。塚間樹下辨那",
    "X86n1600_021:0221c17": "事。如救頭然。今無故於八達衢頭架大屋。養數百",
    "X86n1600_021:0221c18": "閑漢。此真開眼尿牀。吾何復對語哉。然吾宗自此",
    "X86n1600_021:0221c19": "益微矣。七月命弟子取方丈文書聚焚之。以院事",
    "X86n1600_021:0221c20": "付一僧。八月示寂。",
    "X86n1600_021:0221c21": "禪師黃龍下石霜琳寂。",
    "X86n1600_021:0221c22": "琳在黃龍南座下機鋒頴脫。名振叢林。與文關西",
    "X86n1600_021:0221c23": "英邵武等齊名。開法石霜。時真淨文在洞山。琳不",
    "X86n1600_021:0221c24": "相識。而心敬之。以偈送僧。有曰。憧憧四海求禪者。",
    "X86n1600_021:0222a01": "不到新豐也是癡。三月八日淨髮沐浴。說法端至",
    "X86n1600_021:0222a02": "而寂。闍維舍利五色。",
    "X86n1600_021:0222a03": "乙丑八年。",
    "X86n1600_021:0222a04": "洞山文至金陵丞相王安石請住報甯。",
    "X86n1600_021:0222a05": "文謝洞山事東遊三吳至金陵。時王安石居定林。",
    "X86n1600_021:0222a06": "聞文至。倒屣出迎。恨相識之晚。聞法大悅。因捨宅",
    "X86n1600_021:0222a07": "為寺曰報甯。延文開山。請於朝。賜號真淨。士大夫",
    "X86n1600_021:0222a08": "往來無虗日。文不堪勞。遂還高安。菴於九峯之下",
    "X86n1600_021:0222a09": "曰投老。學者自遠而至。",
    "X86n1600_021:0222a10": "哲宗(諱煦)。",
    "X86n1600_021:0222a11": "哲宗丙寅元祐元年。",
    "X86n1600_021:0222a12": "祖自太平移白雲海會。",
    "X86n1600_021:0222a13": "上堂。說佛說法。拈槌竪拂。白雲萬里。德山入門便",
    "X86n1600_021:0222a14": "棒。臨濟入門便喝。白雲萬里。然後恁麼也不得。不",
    "X86n1600_021:0222a15": "恁麼也不得。恁麼不恁麼總不得。也則白雲萬里。",
    "X86n1600_021:0222a16": "或有個漢出來道。長老你恁麼道。也則白雲萬里。",
    "X86n1600_021:0222a17": "這箇說話。喚作矮子看戲。隨人上下。三十年後。一",
    "X86n1600_021:0222a18": "場好笑。且道笑箇甚麼。笑白雲萬里。清遠適自淝",
    "X86n1600_021:0222a19": "川持鉢回。慨然曰。吾事始濟。復參往一荒縣。安能",
    "X86n1600_021:0222a20": "究決己事耶。遂作偈告辭。祖送以偈曰。睆伯臺前",
    "X86n1600_021:0222a21": "送別時。桃花如錦柳如眉。明年此日凭闌看。依舊",
    "X86n1600_021:0222a22": "青青一兩枝。",
    "X86n1600_021:0222a23": "禪師玉泉下慧力善周寂。",
    "X86n1600_021:0222a24": "周嗣玉泉芳。十二月望日沐浴淨髮說偈曰。山僧",
    "X86n1600_021:0222b01": "住瑞筠。未甞形言句。七十三年來。七十三年去。言",
    "X86n1600_021:0222b02": "畢趺坐而逝。三日後鬚髮再生。",
    "X86n1600_021:0222b03": "禪師慈明下蔣山贊元寂。",
    "X86n1600_021:0222b04": "元住蔣山。熈甯初。王安石拜相。貴震天下。無月無",
    "X86n1600_021:0222b05": "耗。元未甞發。石弟安上問佛法大意。元曰。佛祖無",
    "X86n1600_021:0222b06": "所異於人。所以異者。能自護心念耳。岑樓之木必",
    "X86n1600_021:0222b07": "有本。本於毫末。滔天之水必有源。源於濫觴。清淨",
    "X86n1600_021:0222b08": "心中。無故動念。危乎岌哉。甚於岑樓。浩然肆橫。甚",
    "X86n1600_021:0222b09": "於滔天。其可動耶。佛祖更相付授。必叮嚀曰。善自",
    "X86n1600_021:0222b10": "護持。曰佛法止此乎。曰至美不華。至言不煩。夫華",
    "X86n1600_021:0222b11": "與煩。去道遠甚。而流俗以之。申公論治世之法。猶",
    "X86n1600_021:0222b12": "謂為治者。不在多言。顧力行何如耳。況出世間法",
    "X86n1600_021:0222b13": "乎。安石罷政府。舟至石頭。士大夫車騎填山谷。入",
    "X86n1600_021:0222b14": "寺已二鼓。元出迎。一揖而退。石坐東偏。從官賓客",
    "X86n1600_021:0222b15": "滿座。石環視問元所在。侍者。曰已寢久矣。甞饌客。",
    "X86n1600_021:0222b16": "俄報厨庫火。且及潮音堂。眾吐飯蒼黃。蜂窘蟻閙。",
    "X86n1600_021:0222b17": "而元啜啖自若。高視屋梁。食畢無所問。又嘗出郭。",
    "X86n1600_021:0222b18": "有狂人入寺。手刃一僧。即自殺。尸相枕。左右走報。",
    "X86n1600_021:0222b19": "交武於道。自白下門羣從而歸。元過尸處。未甞視。",
    "X86n1600_021:0222b20": "登寢室危坐。執事側立。冀元有以處之。而斂目如",
    "X86n1600_021:0222b21": "平日。於是稍稍隱去。卒不問。一日忽曰。吾欲還東",
    "X86n1600_021:0222b22": "吳。促辦嚴。俄化。",
    "X86n1600_021:0222b23": "禪師玉泉下聖泉紹燈寂。",
    "X86n1600_021:0222b24": "燈參玉泉謂芳悟旨。住聖泉。道法大振。一日陞座",
    "X86n1600_021:0222c01": "說偈曰。吾年五十三。去住本無貪。臨行事若何。不",
    "X86n1600_021:0222c02": "用口喃喃。儼然入寂。兩日後聞鐘聲。忽然復醒。自",
    "X86n1600_021:0222c03": "後四大輕安。身常頻出舍利。大旱禱雨輒應。",
    "X86n1600_021:0222c04": "丁卯二年。",
    "X86n1600_021:0222c05": "慧林本還吳住靈巖。",
    "X86n1600_021:0222c06": "本以老求歸。退慧林。出都日。王公貴人送者車騎",
    "X86n1600_021:0222c07": "相屬。本誨曰。歲月不可把玩。老病不與人期。惟勤",
    "X86n1600_021:0222c08": "修勿怠。是真相為。聞者莫不感動。至吳。迎居靈巖。",
    "X86n1600_021:0222c09": "閉門頺然。而學者賁相望於道。",
    "X86n1600_021:0222c10": "禪師從悅住兜率。",
    "X86n1600_021:0222c11": "悅受洞山文旨訣後。寓鹿苑。於老宿清素處得透",
    "X86n1600_021:0222c12": "徹。是年住龍安兜率。",
    "X86n1600_021:0222c13": "禪師純白開法昭覺。",
    "X86n1600_021:0222c14": "白參黃檗惟勝。勝歸蜀。白負巾鉢從。會成都帥奏",
    "X86n1600_021:0222c15": "改昭覺為十方。勝舉白開法。",
    "X86n1600_021:0222c16": "戊辰三年。",
    "X86n1600_021:0222c17": "禪師圓璣住翠巖。",
    "X86n1600_021:0222c18": "璣受黃龍密記。荷擔叢林。不知寒暑。墾田蒔松。守",
    "X86n1600_021:0222c19": "一職十年不易。晦堂心欲以繼黃龍席。璣遁去曰。",
    "X86n1600_021:0222c20": "先師誡我未登五十。不可為人。客歸宗。時年四十",
    "X86n1600_021:0222c21": "八。佛印元勸應謝景溫之請。住洪州翠巖。",
    "X86n1600_021:0222c22": "己巳四年。",
    "X86n1600_021:0222c23": "禪師善本補住淨慈。",
    "X86n1600_021:0222c24": "本董仲舒之後。謁慧林本。本特顧之。善本默契其",
    "X86n1600_021:0223a01": "旨。出世雙補淨慈。時稱大小本。",
    "X86n1600_021:0223a02": "道林祐遷雲居。",
    "X86n1600_021:0223a03": "王安上甞問法於祐。延住雲居。祐曰。為携此骨歸",
    "X86n1600_021:0223a04": "葬峯頂耳。",
    "X86n1600_021:0223a05": "禪師系南補住道林。",
    "X86n1600_021:0223a06": "南參祐於道林。獲印可。祐移雲居。以南繼席。",
    "X86n1600_021:0223a07": "庚午五年。",
    "X86n1600_021:0223a08": "芙蓉祖遷太陽。",
    "X86n1600_021:0223a09": "九峯文住歸宗。",
    "X86n1600_021:0223a10": "文居高安六年。移住歸宗。顯謨朱世英從之問佛",
    "X86n1600_021:0223a11": "法大意。文答以書。",
    "X86n1600_021:0223a12": "禪師雲門下第五世育王大覺懷璉寂。",
    "X86n1600_021:0223a13": "璉嗣泐潭澄無疾而化。壽八十一。",
    "X86n1600_021:0223a14": "禪師雲門下第六世法雲圓通法秀寂。",
    "X86n1600_021:0223a15": "將入滅。呼侍者更衣。安坐說偈曰。來時無物去時",
    "X86n1600_021:0223a16": "空。南北東西事一同。六處住持無所補。秀良久。監",
    "X86n1600_021:0223a17": "寺惠當進曰。和尚何不道末後句。秀曰。珍重珍重。",
    "X86n1600_021:0223a18": "言訖而逝。",
    "X86n1600_021:0223a19": "祥符蔭曰。雲門氏之道。六傳至圓通秀而大振。秀",
    "X86n1600_021:0223a20": "所居莊嚴妙天下。說法如雲雨。其威光可以為人",
    "X86n1600_021:0223a21": "接羽翼而天飛。然其同門延安方笑之以為癡。噫。",
    "X86n1600_021:0223a22": "道固若是其不在門庭恢闊乎。日中則昃。水滿則",
    "X86n1600_021:0223a23": "傾。行道猶然。況其他乎。演祖之空山荒縣。終身眾",
    "X86n1600_021:0223a24": "不滿百。芙蓉之抗詔嬰謫。投老湖菴。不可謂非任",
    "X86n1600_021:0223b01": "重致遠之資也。",
    "X86n1600_021:0223b03": "宗統編年卷之二十一"
}