{
    "X85n1590_007:0152b19": "錦江禪燈卷第七",
    "X85n1590_007:0152b21": "昭覺丈雪　通醉　輯",
    "X85n1590_007:0152b22": "紹興幻菴　胡昇猷　訂",
    "X85n1590_007:0152b23": "　　大鑒下第十六世",
    "X85n1590_007:0152b24": "　　　龍門遠法嗣",
    "X85n1590_007:0152c01": "南康軍歸宗真牧正賢禪師潼川陳氏子。世為名儒。",
    "X85n1590_007:0152c02": "幼從三聖海澄為苾蒭。具滿分戒。遊成都。依大慈秀",
    "X85n1590_007:0152c03": "公習經論。凡典籍過目成誦。義亦頓曉。秀稱為經藏",
    "X85n1590_007:0152c04": "子。出蜀謁諸尊宿。後扣佛眼。一日入室。眼舉殷勤抱",
    "X85n1590_007:0152c05": "得旃檀樹語。聲未絕。師頓悟。眼曰。經藏子漏逗了也。",
    "X85n1590_007:0152c06": "自是與師商確淵奧。亹亹無盡。眼稱善。因手書真牧",
    "X85n1590_007:0152c07": "二字授之。紹興己巳。歸宗虗席。郡侯以禮請。堅臥不",
    "X85n1590_007:0152c08": "應。寶文李公懋。甞問道於師。同屬官強之。乃就。上堂。",
    "X85n1590_007:0152c09": "且第一句如何道。汝等若向世界未成時。父母未生",
    "X85n1590_007:0152c10": "時。佛未出世時。祖師未西來時道得。已是第二句。且",
    "X85n1590_007:0152c11": "第一句如何道。直饒你十成道得。未免左之右之。卓",
    "X85n1590_007:0152c12": "拄杖下座。上堂。良久召大眾曰。作麼生。若也擬議。賢",
    "X85n1590_007:0152c13": "上座謾你諸人去也。打地和尚。瞋他秘魔巖主。擎箇",
    "X85n1590_007:0152c14": "叉兒。胡說亂道。遂將一摑成齏粉。散在十方世界。還",
    "X85n1590_007:0152c15": "知麼。舉拂子曰。而今却在拂子頭上。說一切智智清",
    "X85n1590_007:0152c16": "淨。無二無二分。無別無斷故。還聞麼。閻老子知得。乃",
    "X85n1590_007:0152c17": "曰。賢上座你若相當去。不妨奇特。或不相當。總在我",
    "X85n1590_007:0152c18": "手裏。祇向他道。閻老子。你也退步摸索鼻孔看。擊禪",
    "X85n1590_007:0152c19": "牀下座。僧問。久默斯要。已泄真機。學人上來。請師開",
    "X85n1590_007:0152c20": "示。師曰。耳朵在甚麼處。曰一句分明該萬象。師曰。分",
    "X85n1590_007:0152c21": "明底事作麼生。曰台星照臨。枯木回春。師曰。換却你",
    "X85n1590_007:0152c22": "眼睛。",
    "X85n1590_007:0152c23": "世奇首座成都人。徧參講席。晚造龍門。一日燕坐瞌",
    "X85n1590_007:0152c24": "睡間。羣蛙忽鳴。誤聽為淨髮版響。亟趨往。有曉之者",
    "X85n1590_007:0153a01": "曰。蛙鳴非版也。師恍然。詣方丈剖露。佛眼曰。豈不見",
    "X85n1590_007:0153a02": "羅[目*候]羅。師遽止曰。和尚不必。舉待去自看。未幾有省。",
    "X85n1590_007:0153a03": "乃占偈曰。夢中聞版響。覺後蝦蟇啼。蝦蟇與版響。山",
    "X85n1590_007:0153a04": "嶽一時齊。由是益加參究。洞臻玄奧。眼命分座。師固",
    "X85n1590_007:0153a05": "辭曰。此非細事。也如金針刺眼。毫髮若差。睛則破矣",
    "X85n1590_007:0153a06": "願生生居學地。而自煆煉。眼因以偈美之曰。有道只",
    "X85n1590_007:0153a07": "因頻退步。謙和元自慣回光。不知已在青雲上。猶更",
    "X85n1590_007:0153a08": "將身入眾藏。暮年學者力請不容辭。後因說偈曰。諸",
    "X85n1590_007:0153a09": "法空故我心空。我心空故諸法同。諸法我心無別體。",
    "X85n1590_007:0153a10": "祇在而今一念中。且道。是那一念。眾罔措。師喝一喝",
    "X85n1590_007:0153a11": "而終。",
    "X85n1590_007:0153a12": "給事馮楫濟川居士自壯扣諸名宿。最後居龍門。從",
    "X85n1590_007:0153a13": "佛眼遠禪師再歲。一日同遠經行法堂。偶童子趨庭",
    "X85n1590_007:0153a14": "吟曰。萬象之中獨露身。遠拊公背曰。好聻。公於是契",
    "X85n1590_007:0153a15": "入。紹興丁巳。除給事。會大慧禪師。就明慶開堂。慧下",
    "X85n1590_007:0153a16": "座。公挽之曰。和尚每言於士大夫前曰。此生決不作",
    "X85n1590_007:0153a17": "者蟲豸。今日因甚却納敗缺。慧曰。盡大地是箇杲上",
    "X85n1590_007:0153a18": "座。你向甚處見他。公擬對。慧便掌。公曰。是我招得。越",
    "X85n1590_007:0153a19": "月特丐祠坐夏徑山。榜其室曰不動軒。",
    "X85n1590_007:0153a20": "大隨靜法嗣",
    "X85n1590_007:0153a21": "合州釣魚臺石頭自回禪師本郡人也。世為石工。雖",
    "X85n1590_007:0153a22": "不識字。志慕空宗每求人口授法華。能誦之。棄家投",
    "X85n1590_007:0153a23": "大隨供掃灑。寺中令取崕石。師手不釋鎚鑿。而誦經",
    "X85n1590_007:0153a24": "不輟。隨見而語曰。今日硿磕。明日硿磕。死生到來。作",
    "X85n1590_007:0153b01": "麼折合。師愕然。釋其器設禮。願聞究竟。隨令且罷誦",
    "X85n1590_007:0153b02": "經。看趙州勘婆因緣。師念念不去心。久之因鑿石稍",
    "X85n1590_007:0153b03": "堅。盡力一鎚。瞥見火光。忽然省徹。走至方丈。禮拜呈",
    "X85n1590_007:0153b04": "頌曰。用盡工夫。渾無巴鼻。火光迸散。元在者裏。隨忻",
    "X85n1590_007:0153b05": "然曰。子徹也。復獻趙州勘婆頌曰。三軍不動旗閃爍。",
    "X85n1590_007:0153b06": "老婆正是魔王脚。趙州無柄銕掃帚。掃蕩烟塵空索",
    "X85n1590_007:0153b07": "索。隨可之。遂授以僧服。因擊石而悟故。有回石頭之",
    "X85n1590_007:0153b08": "稱也。上堂。參禪學道。大似井底呌渴相似。殊不知塞",
    "X85n1590_007:0153b09": "耳塞眼。回避不及。且如十二時中行住坐臥。動轉施",
    "X85n1590_007:0153b10": "為。是甚麼人使作。眼見耳聞。何處不是路頭。若識得",
    "X85n1590_007:0153b11": "路頭。便是大解脫路。方知老漢與你證盟。山河大地",
    "X85n1590_007:0153b12": "與你證盟。所以道。十方薄伽梵。一路涅槃門。諸仁者。",
    "X85n1590_007:0153b13": "大凡有一物當途。要見一物之根源。一物無處。要見",
    "X85n1590_007:0153b14": "一物之根源。見得根源。源無所源。所源既非。何處不",
    "X85n1590_007:0153b15": "圓。諸禪德。你看老漢有甚麼勝你處。諸人有甚麼不",
    "X85n1590_007:0153b16": "如老漢處。還會麼。太湖三萬六千頃。月在波心說向",
    "X85n1590_007:0153b17": "誰。",
    "X85n1590_007:0153b18": "潼川府護聖愚丘居靜禪師成都楊氏子。年十四。禮",
    "X85n1590_007:0153b19": "白馬安慧為師。聞南堂道望。遂往依焉。堂舉香嚴枯",
    "X85n1590_007:0153b20": "木裏龍吟話。往返酬詰。師於言下大悟。一日堂問曰。",
    "X85n1590_007:0153b21": "莫守寒巖異草青。坐却白雲宗不玅。汝作麼生。師曰。",
    "X85n1590_007:0153b22": "直須揮劍。若不揮劍。漁父棲巢。堂矍然曰。者小廝兒。",
    "X85n1590_007:0153b23": "師珍重便行。出住東巖。上堂。月生一。東巖乍住增愁",
    "X85n1590_007:0153b24": "寂。紅塵世路有多端。米麵倉儲無顆粒。崖為伴泉為",
    "X85n1590_007:0153c01": "匹。颯颯清風來入室。山王土地暗中忙。雲版鐘魚偷",
    "X85n1590_007:0153c02": "淚滴。世人莫道守空巖。亦有東籬打西壁。",
    "X85n1590_007:0153c03": "簡州南巖勝禪師上堂。召大眾曰。護生須是殺。殺盡",
    "X85n1590_007:0153c04": "始安居。會得箇中意。分明在半途。且道。到家一句又",
    "X85n1590_007:0153c05": "作麼生。釋迦彌勒沒量大。看來猶祇是他奴。僧問。放",
    "X85n1590_007:0153c06": "行五位即不問。把定三關事若何。師曰。橫按鏌鋤全",
    "X85n1590_007:0153c07": "正令。曰把定三關蒙指示。放行五位事如何。師曰。太",
    "X85n1590_007:0153c08": "平寰宇斬癡頑。曰恁麼則南巖門下士曠人稀。師曰。",
    "X85n1590_007:0153c09": "霛利衲僧。祇消一點。曰自古自今同生同死時如何。",
    "X85n1590_007:0153c10": "師曰。家賊難防。曰今日學人小出大遇去也。師便打",
    "X85n1590_007:0153c11": "曰。須是老僧打你始得。僧禮拜。師曰。切忌詐明頭。",
    "X85n1590_007:0153c12": "常德府梁山廓庵師遠禪師合州魯氏子。上堂。舉楊",
    "X85n1590_007:0153c13": "岐三脚驢子話。乃召大眾曰。揚其湯者。莫若撲其火。",
    "X85n1590_007:0153c14": "壅其流者。莫若杜其源。此乃智人之明鑒。佛法之至",
    "X85n1590_007:0153c15": "論。正在斯焉。者因緣。如今叢林中。提唱者甚多。商量",
    "X85n1590_007:0153c16": "者不少。有般底祇道。宗師家無固必。凡有所問。隨口",
    "X85n1590_007:0153c17": "便答。似則也似。是即未是。若恁麼。祇作箇乾無事會。",
    "X85n1590_007:0153c18": "不見楊岐用處。乃至祖師千差萬別方便門庭。如何",
    "X85n1590_007:0153c19": "消遣。又有般底。祇向佛邊會。却與自己沒交涉。古人",
    "X85n1590_007:0153c20": "道。凡有言句。須是一一消歸自己。又作麼生。又有般",
    "X85n1590_007:0153c21": "底。一向祇作自己會。棄却古人用處。唯知道明自己",
    "X85n1590_007:0153c22": "事。古人方便却如何消遣。既消遣不下。却似抱橋柱",
    "X85n1590_007:0153c23": "澡洗。要且放手不得。此亦是一病。又有般底。却去脚",
    "X85n1590_007:0153c24": "多少處會。若恁麼會。此病最難醫也。所以他語有巧",
    "X85n1590_007:0154a01": "妙處。參學人卒難摸索。纔擬心則差了也。前輩謂之",
    "X85n1590_007:0154a02": "楊岐宗旨。須是他屋裏人。到恁麼田地。方堪傳授。若",
    "X85n1590_007:0154a03": "不然者。則守死善道之謂也。者公案。直須還他透頂",
    "X85n1590_007:0154a04": "徹底漢。方能了得。此非止禪和子會不得。而今天下",
    "X85n1590_007:0154a05": "叢林中。出世為人底。會得亦少。若要會去。直須向威",
    "X85n1590_007:0154a06": "音那畔空劫已前。輕輕覰著。提起便行。捺著便轉。却",
    "X85n1590_007:0154a07": "向萬仞峰前進一步。可以籠罩古今。坐斷天下人舌",
    "X85n1590_007:0154a08": "頭。如今還有恁麼者麼。有則出來道看。如無。更聽一",
    "X85n1590_007:0154a09": "頌。三脚驢子弄蹄行。直透威音萬丈坑。雲在嶺頭閒",
    "X85n1590_007:0154a10": "不徹。水流澗下太忙生。湖南長老誰解會。行人更在",
    "X85n1590_007:0154a11": "青山外。",
    "X85n1590_007:0154a12": "嘉州能仁默堂紹悟禪師結夏上堂。最初一步。十方",
    "X85n1590_007:0154a13": "世界現全身。末後一言。一微塵中深鎖斷。有時提起。",
    "X85n1590_007:0154a14": "如倚天長劍。光耀乾坤。有時放下。似紅爐點雪。虗含",
    "X85n1590_007:0154a15": "萬象。得到恁麼田地。天魔外道拱手歸降。三世諸佛",
    "X85n1590_007:0154a16": "一時稽首。便可以大圓覺為我伽藍。於一毫端現寶",
    "X85n1590_007:0154a17": "王剎。如是則朝往西天。暮歸東土。亦是禁足。百華叢",
    "X85n1590_007:0154a18": "裏坐。婬坊酒肆行。亦是禁足。雖然如是。不曾動著者",
    "X85n1590_007:0154a19": "裏一步。恁麼則九旬無虗棄之功。百劫有今時之用。",
    "X85n1590_007:0154a20": "堪報不報之恩。以助無為之化。此即是涅槃玅心。金",
    "X85n1590_007:0154a21": "剛王寶劍。敢問大眾。作麼生得到者田地去。如人上",
    "X85n1590_007:0154a22": "山。各自弩力。上堂。舉趙州訪二庵主公案。頌曰。一重",
    "X85n1590_007:0154a23": "山盡一重山。坐斷孤峰子細看。霧捲雲收山嶽靜。楚",
    "X85n1590_007:0154a24": "天空濶一輪寒。",
    "X85n1590_007:0154b01": "彭州上溪智陀子言庵主緜州人。初至大隨。聞舉石",
    "X85n1590_007:0154b02": "頭和尚示眾偈。倐然領旨。歸隱土溪。懸崖絕壑間有",
    "X85n1590_007:0154b03": "石。若蹲異獸。師鑿以為室。中發異泉無涸溢。四眾訝",
    "X85n1590_007:0154b04": "之。居三十年。化風盛播。室成日。作偈曰。一擊石菴全。",
    "X85n1590_007:0154b05": "縱橫得自然。清涼無暑氣。涓潔有甘泉。寬廓含沙界。",
    "X85n1590_007:0154b06": "寂寥絕眾緣。箇中無限意。風月一牀眠。",
    "X85n1590_007:0154b07": "劍門南修道者淳厚之士也。自大隨一語契投。服勤",
    "X85n1590_007:0154b08": "不怠。歸謁崇化贇禪師。坐次。贇以宗門三印問之。南",
    "X85n1590_007:0154b09": "曰。印空印泥印水。平地寒濤競起。假饒去就十分。也",
    "X85n1590_007:0154b10": "是霛龜曳尾。",
    "X85n1590_007:0154b11": "莫將尚書字少虗。家世豫章分寧。因官西蜀。謁南堂",
    "X85n1590_007:0154b12": "靜禪師。咨決心要。堂使其向好處提撕。適如廁。俄聞",
    "X85n1590_007:0154b13": "穢氣。急以手掩鼻。遂有省。即呈以偈曰。從來姿韻愛",
    "X85n1590_007:0154b14": "風流。幾笑時人向外求。萬別千差無覓處。得來元在",
    "X85n1590_007:0154b15": "鼻尖頭。南堂答曰。一法纔通法法周。縱橫妙用更何",
    "X85n1590_007:0154b16": "求。青虵出匣魔軍伏。碧眼胡僧笑點頭。",
    "X85n1590_007:0154b17": "龍圖王蕭居士字觀復。留昭覺日。聞開靜板聲有省。",
    "X85n1590_007:0154b18": "問南堂曰。某有箇見處。纔被人問却。開口不得。未審",
    "X85n1590_007:0154b19": "過在甚處。堂曰。過在有箇見處。堂却問。朝斾幾時到",
    "X85n1590_007:0154b20": "任。公曰。去年八月四日。堂曰。自按察幾時離衙。公曰。",
    "X85n1590_007:0154b21": "前月二十。堂曰。為甚麼道開口不得。公乃契悟。",
    "X85n1590_007:0154b22": "大鑒下第十七世",
    "X85n1590_007:0154b23": "育王諶法嗣",
    "X85n1590_007:0154b24": "南劍州西巖宗回禪師婺州人。久聆示誨。深得法忍。",
    "X85n1590_007:0154c01": "因寺僧以茶禁聞有司。吏捕知事。師謂眾曰。此事不",
    "X85n1590_007:0154c02": "直之。則罪坐於我。若自直。彼復得罪。不忍為也。令擊",
    "X85n1590_007:0154c03": "鼓陞座。說偈曰。縣吏追呼不暫停。爭如長往事分明。",
    "X85n1590_007:0154c04": "從前有箇無生曲。且喜今朝調已成。言訖而逝。",
    "X85n1590_007:0154c05": "徑山杲法嗣",
    "X85n1590_007:0154c06": "江州東林卍菴道顏禪師潼川人。族鮮于氏。久參圓",
    "X85n1590_007:0154c07": "悟。微有省發。洎悟還蜀。囑依妙喜。仍以書致喜曰。顏",
    "X85n1590_007:0154c08": "川彩繪已畢。但欠點眼耳。他日嗣其後。未可量也。喜",
    "X85n1590_007:0154c09": "居雲門及洋嶼。師皆在焉。朝夕質疑。方大悟。住後上",
    "X85n1590_007:0154c10": "堂。一葉落天下秋。一塵起大地收。鳥窠吹布毛。便有",
    "X85n1590_007:0154c11": "人悟去。今時學者。為甚麼却不識自己。良久曰。莫錯",
    "X85n1590_007:0154c12": "怪人好。上堂。欲識諸佛心。但向眾生心行中識取。欲",
    "X85n1590_007:0154c13": "識常住不凋性。但向萬物遷變處會取。還識得麼。欲",
    "X85n1590_007:0154c14": "得不招無間業。莫謗如來正法輪。上堂。諸人知處良",
    "X85n1590_007:0154c15": "遂總知。良遂知處諸人不知。作麼生是良遂知處。乃",
    "X85n1590_007:0154c16": "曰。鸕鶿語鶴。上堂。仲冬嚴寒。三界無安。富者快樂。貧",
    "X85n1590_007:0154c17": "者飢寒。不識玄旨。錯認定盤。何也。牛頭安尾上。北斗",
    "X85n1590_007:0154c18": "面南看。上堂。一滴滴水。一滴滴凍。天寒人寒。風動幡",
    "X85n1590_007:0154c19": "動。雲門扇子[跳兆+孛]跳上三十三天。築著帝釋鼻孔。東海",
    "X85n1590_007:0154c20": "鯉魚打一棒。雨似盆傾。不出諸人十二時中尋常受",
    "X85n1590_007:0154c21": "用。上堂。圓通門戶。八字打開。若是從門入得。不堪共",
    "X85n1590_007:0154c22": "語。須是入得無門之門。方可坐登堂奧。所以道。過去",
    "X85n1590_007:0154c23": "諸如來。斯門已成就。現在諸菩薩。今各入圓明。未來",
    "X85n1590_007:0154c24": "參學人。當依如是法。從上諸聖。幸有如此廣大門風。",
    "X85n1590_007:0155a01": "不能繼紹。甘自鄙棄。穿窬牆壁。好不丈夫。敢問大眾。",
    "X85n1590_007:0155a02": "無門之門作麼生入。良久云。非唯觀世音。我亦從中",
    "X85n1590_007:0155a03": "證。",
    "X85n1590_007:0155a04": "劍州萬壽自護禪師上堂。古者道。若是識得心。大地",
    "X85n1590_007:0155a05": "無寸土。萬壽即不然。若人識得心。未是究竟處。且那",
    "X85n1590_007:0155a06": "裏是究竟處。拈拄杖卓一下曰。甜瓜徹蒂甜。苦瓠連",
    "X85n1590_007:0155a07": "根苦。",
    "X85n1590_007:0155a08": "處州連雲道能禪師漢州何氏子。僧問。鏡清六刮意",
    "X85n1590_007:0155a09": "旨如何。師曰。穿却你鼻孔。曰學人有鼻孔即穿。無鼻",
    "X85n1590_007:0155a10": "孔又穿箇甚麼。師曰。抱贓呌屈。曰如何是就毛刮塵。",
    "X85n1590_007:0155a11": "師曰。筠袁虔吉。頭上插筆。曰如何是就皮刮毛。師曰。",
    "X85n1590_007:0155a12": "石城虔化。說話廝罵。曰如何是就肉刮皮。師曰。嘉眉",
    "X85n1590_007:0155a13": "果閬。懷裏有狀。曰如何是就骨刮肉。師曰。漳泉福建。",
    "X85n1590_007:0155a14": "頭匾如扇。曰如何是就髓刮骨。師曰。洋瀾左蠡。無風",
    "X85n1590_007:0155a15": "浪起。曰髓又如何刮。師曰。十八十九。癡人夜走。曰六",
    "X85n1590_007:0155a16": "刮已蒙師指示。一言直截意如何。師曰。結舌有分。",
    "X85n1590_007:0155a17": "臨安府霧隱最菴道印禪師漢州人。上堂。大雄山下",
    "X85n1590_007:0155a18": "虎。南山鼈鼻蛇。等閒撞著。抱賞歸家。若也不惜好手。",
    "X85n1590_007:0155a19": "便與拔出重牙。有麼有麼。上堂。五五二十五。擊碎虗",
    "X85n1590_007:0155a20": "空鼓。大地不容針。十方無寸土。春生夏長復何云。甜",
    "X85n1590_007:0155a21": "者甜兮苦者苦。中秋上堂。舉馬大師與西堂百丈南",
    "X85n1590_007:0155a22": "泉翫月公案。師云。馬大師垂絲千尺。意在深潭。西堂",
    "X85n1590_007:0155a23": "振鬣。百丈擺尾。雖則衝波激浪。未免上他鉤線。南泉",
    "X85n1590_007:0155a24": "自謂躍過禹門。誰知依前落在巨網。即今莫有絕羅",
    "X85n1590_007:0155b01": "籠出窠臼底麼。也好出來露箇消息。貴知華藏門下",
    "X85n1590_007:0155b02": "不致寂寥。其或未然。此夜一輪滿。清光何處無。",
    "X85n1590_007:0155b03": "秦國夫人計氏法真自寡處。屏去紛華。常蔬食。習有",
    "X85n1590_007:0155b04": "為法。因大慧遣謙禪者。致問其子魏公。公留謙。以祖",
    "X85n1590_007:0155b05": "道誘之。真一日問謙曰。徑山和尚尋常如何為人。謙",
    "X85n1590_007:0155b06": "曰。和尚祇教人看狗子無佛性。及竹篦子話。祇是不",
    "X85n1590_007:0155b07": "得下語。不得思量。不得向舉起處會。不得向開口處",
    "X85n1590_007:0155b08": "承當。狗子還有佛性也無。無。祇恁麼教人看。真遂諦",
    "X85n1590_007:0155b09": "信。於是夜坐力究前話。忽爾洞然無滯。謙辭歸。真親",
    "X85n1590_007:0155b10": "書入道槩略。作數偈呈慧。其後曰。逐日看經文。如逢",
    "X85n1590_007:0155b11": "舊識人。莫言頻有礙。一舉一回新。",
    "X85n1590_007:0155b12": "大溈泰法嗣",
    "X85n1590_007:0155b13": "漳州慧通清旦禪師蓬州嚴氏子。初出關。至德山。值",
    "X85n1590_007:0155b14": "泰上堂。舉趙州曰。臺山婆子已為汝勘破了也。且道",
    "X85n1590_007:0155b15": "意在甚麼處。良久曰。就地撮將黃葉去。入山推出白",
    "X85n1590_007:0155b16": "雲來。師聞釋然。翌日入室。山問。前百丈不落因果。因",
    "X85n1590_007:0155b17": "甚麼墮野狐。後百丈不昧因果。因甚麼脫野狐。師曰。",
    "X85n1590_007:0155b18": "好與一坑埋却。住後上堂。說佛說祖。正如好肉剜瘡。",
    "X85n1590_007:0155b19": "舉古舉今。猶若殘羹餿飯。一聞便悟。已落第二頭。一",
    "X85n1590_007:0155b20": "舉便行。早是不著便。須知箇事如天普葢。似地普擎。",
    "X85n1590_007:0155b21": "師子遊行不求伴侶。壯士展臂不借他力。佛祖拈掇",
    "X85n1590_007:0155b22": "不起。衲僧願見無門。迷悟雙忘。聖凡路絕。且道從上",
    "X85n1590_007:0155b23": "諸聖。以何法示人。喝一喝曰。莫妄想。佛性和尚忌日",
    "X85n1590_007:0155b24": "上堂。三脚驢子弄蹄行。步步相隨不相到。樹頭驚起",
    "X85n1590_007:0155c01": "雙雙魚。拈來一老一不老。為憐松竹引清風。其奈出",
    "X85n1590_007:0155c02": "門便是草。因喚檀郎識得渠。大機大用都推倒。燒香",
    "X85n1590_007:0155c03": "勘證見根源。糞埽堆頭拾得寶。叢林浩浩謾商量。勸",
    "X85n1590_007:0155c04": "君莫謗先師好。",
    "X85n1590_007:0155c05": "成都府正法灝禪師上堂。舉永嘉到曹谿因緣。乃曰。",
    "X85n1590_007:0155c06": "要識永嘉麼。掀翻海嶽求知己。要識祖師麼。撥動乾",
    "X85n1590_007:0155c07": "坤建太平。二老不知何處去。卓拄杖曰。宗風千古播",
    "X85n1590_007:0155c08": "嘉聲。",
    "X85n1590_007:0155c09": "成都府昭覺辯禪師上堂。毫釐有差。天地懸隔。隔江",
    "X85n1590_007:0155c10": "人唱鷓鴣詞。錯認胡茄十八拍。要會麼。欲得現前。莫",
    "X85n1590_007:0155c11": "存順逆。五湖煙浪有誰爭。自是不歸歸便得。",
    "X85n1590_007:0155c12": "霛隱遠法嗣",
    "X85n1590_007:0155c13": "慶元府東山全菴齊己禪師卭州謝氏子。上堂。舉修",
    "X85n1590_007:0155c14": "山主偈曰。是柱不見柱。非柱不見柱。是非已去了。是",
    "X85n1590_007:0155c15": "非裏薦取。召大眾曰。薦得是。移華兼蝶至。薦得非。擔",
    "X85n1590_007:0155c16": "泉帶月歸。是也好。鄭州黎勝青州棗。非也好。象山路",
    "X85n1590_007:0155c17": "入蓬萊島。是亦沒交涉。踏著秤錘硬似銕。非亦沒交",
    "X85n1590_007:0155c18": "涉。金剛寶劍當頭截。阿呵呵。會也麼。知事少時煩惱",
    "X85n1590_007:0155c19": "少。識人多處是非多。",
    "X85n1590_007:0155c20": "知府葛剡居士字謙問。號信齋。少擢上第。翫意禪悅。",
    "X85n1590_007:0155c21": "首謁無菴全禪師求指南。菴令究即心即佛。久無所",
    "X85n1590_007:0155c22": "契。請曰。師有何方便。使某得入。菴曰。居士太無厭生。",
    "X85n1590_007:0155c23": "已而佛海來居劍池。公因從遊。乃舉無菴所示之語。",
    "X85n1590_007:0155c24": "請為眾普說。海發揮之曰。即心即佛眉拖地。非心非",
    "X85n1590_007:0156a01": "佛雙眼橫。蝴蝶夢中家萬里。子規枝上月三更。留旬",
    "X85n1590_007:0156a02": "日而後返。一日舉不是心不是佛不是物。豁然頓明。",
    "X85n1590_007:0156a03": "頌曰。非心非佛亦非物。五鳳樓前山突兀。艶陽影裏",
    "X85n1590_007:0156a04": "倒翻身。野狐跳入金毛窟。無菴肯之。即遣書頌呈佛",
    "X85n1590_007:0156a05": "海。海報曰。此事非紙筆可既。居士能過我。當有所聞",
    "X85n1590_007:0156a06": "矣。遂復至虎丘。海迎之曰。居士見處。止可入佛境界。",
    "X85n1590_007:0156a07": "入魔境界猶未得在。公加禮不已。海正容曰。何不道",
    "X85n1590_007:0156a08": "金毛跳入野狐窟。公乃痛領。",
    "X85n1590_007:0156a09": "華藏民法嗣",
    "X85n1590_007:0156a10": "臨安府徑山別峰寶印禪師嘉州李氏子。自幼通六",
    "X85n1590_007:0156a11": "經。而厭俗務。乃從德山清素得度。具戒後。聽華嚴起",
    "X85n1590_007:0156a12": "信。既盡其說。棄依密印於中峰。一日印舉。僧問巖頭。",
    "X85n1590_007:0156a13": "起滅不停時如何。巖叱曰。是誰起滅。師啟悟即首肯。",
    "X85n1590_007:0156a14": "會圓悟歸昭覺。印遣師往省。因隨眾入室。悟問。從上",
    "X85n1590_007:0156a15": "諸聖以何接人。師豎拳。悟曰。此是老僧用底。作麼生",
    "X85n1590_007:0156a16": "是從上諸聖用底。師以拳揮之。悟亦舉拳相交。大笑",
    "X85n1590_007:0156a17": "而止。後至徑山謁大慧。慧問甚處來。師曰西川。慧曰。",
    "X85n1590_007:0156a18": "未出劍門關。與汝三十棒了也。師曰。不合起動和尚。",
    "X85n1590_007:0156a19": "慧忻然掃室延之。慧南遷。師乃西還。連主數剎。後再",
    "X85n1590_007:0156a20": "出峽。住保寧金山雪竇徑山。開堂陞座曰。世尊初成",
    "X85n1590_007:0156a21": "正覺。於鹿野苑中。轉四諦法輪。憍陳如比丘最初悟",
    "X85n1590_007:0156a22": "道。後來真淨禪師。初住洞山。拈云。今日新豐洞裏。祇",
    "X85n1590_007:0156a23": "轉箇拄杖子。遂拈拄杖著左邊云。還有最初悟道者",
    "X85n1590_007:0156a24": "麼。若無。丈夫自有衝天志。莫向如來行處行。遂喝一",
    "X85n1590_007:0156b01": "喝下座。若是印上座則不然。今日向鳳凰山裏。初無",
    "X85n1590_007:0156b02": "工夫轉四諦法輪。亦無氣力轉拄杖子。祇教諸人行",
    "X85n1590_007:0156b03": "須緩步。語要低聲。何故。欲得不招無間業。莫謗如來",
    "X85n1590_007:0156b04": "正法輪。",
    "X85n1590_007:0156b05": "可宣禪師嘉定許氏子。出家受具。參安民悟旨訣。嘉",
    "X85n1590_007:0156b06": "定庚午。詔住徑山。遠近輻輳。宣悲夫重趼而來者。窮",
    "X85n1590_007:0156b07": "其日力。食息無所。又於雙溪之上。築室百間。為接待",
    "X85n1590_007:0156b08": "菴。濟其所不及。宋寧宗嘗錫化城二大字。賜號佛日。",
    "X85n1590_007:0156b09": "泐潭明法嗣",
    "X85n1590_007:0156b10": "漢州無為隨菴守緣禪師本郡史氏子。年十三病目。",
    "X85n1590_007:0156b11": "去依棲禪慧目能禪師圓具。出峽至寶峰。值峰上堂。",
    "X85n1590_007:0156b12": "舉永嘉曰。一月普現一切水。一切水月一月攝。師聞",
    "X85n1590_007:0156b13": "釋然領悟。住後上堂曰。以一統萬。一月普現一切水。",
    "X85n1590_007:0156b14": "會萬歸一。一切水月一月攝。展則彌綸法界。收則毫",
    "X85n1590_007:0156b15": "髮不存。雖然收展殊途。此事本無異致。但能於根本",
    "X85n1590_007:0156b16": "上。著得一隻眼去。方見三世諸佛歷代祖師。盡從此",
    "X85n1590_007:0156b17": "中示現。三藏十二部一切脩多羅。盡從此中流出。天",
    "X85n1590_007:0156b18": "地日月萬象森羅。盡從此中建立。三界九地七趣四",
    "X85n1590_007:0156b19": "生。盡從此中出沒。百千法門無量妙義。乃至世間工",
    "X85n1590_007:0156b20": "巧伎藝。盡現行此事。所以世尊拈華。迦葉便乃微笑。",
    "X85n1590_007:0156b21": "達磨面壁。二祖於是安心。桃花盛開。霛雲疑情盡淨。",
    "X85n1590_007:0156b22": "擊竹作響。香嚴頓忘所知。以至盤山於肉案頭悟道。",
    "X85n1590_007:0156b23": "彌勒向魚市裏接人。誠謂造次顛沛必於是。經行坐",
    "X85n1590_007:0156b24": "臥在其中。既有如是奇特。更有如是光輝。既有如是",
    "X85n1590_007:0156c01": "廣大。又有如是周徧。你輩諸人。因甚麼却有迷有悟。",
    "X85n1590_007:0156c02": "要知麼。幸無偏照處。剛有不明時。",
    "X85n1590_007:0156c03": "龍翔珪法嗣",
    "X85n1590_007:0156c04": "南康軍雲居頑菴德昇禪師漢州何氏子。二十得度。",
    "X85n1590_007:0156c05": "習講。久而棄之。謁文殊道禪師。問佛法省要。殊示偈",
    "X85n1590_007:0156c06": "曰。契丹打破波斯寨。奪得寶珠村裏賣。十字街頭窮",
    "X85n1590_007:0156c07": "乞兒。腰間挂箇風流帒。師擬對。殊曰莫錯。師退參三",
    "X85n1590_007:0156c08": "年。方得旨趣。往見佛性。機不投。入閩至鼓山禮覲。便",
    "X85n1590_007:0156c09": "問。國師不跨石門句。意旨如何。竹菴應聲喝曰。閑言",
    "X85n1590_007:0156c10": "語。師即領悟。住後僧問。應真不借。三界高超即不問。",
    "X85n1590_007:0156c11": "如何是無位真人。師曰。聞時富貴。見後貧窮。曰擡頭",
    "X85n1590_007:0156c12": "須掩耳。側掌便翻身。師曰。無位真人在甚麼處。曰老",
    "X85n1590_007:0156c13": "大宗師。話頭也不識。師曰。放你三十棒。",
    "X85n1590_007:0156c14": "雲居悟法嗣",
    "X85n1590_007:0156c15": "南康軍雲居普雲自圓禪師緜州雍氏子。年十九。試",
    "X85n1590_007:0156c16": "經得度。留教苑五祀。出關南下。歷扣諸大尊宿。始詣",
    "X85n1590_007:0156c17": "龍門。一日於廊廡間。覩繪胡人有省。夜白高菴。菴舉",
    "X85n1590_007:0156c18": "法眼偈曰。頭戴貂鼠帽。腰懸羊角錐。語不令人會。須",
    "X85n1590_007:0156c19": "得人譯之。復筴火示之曰。我為汝譯了也。於是大法",
    "X85n1590_007:0156c20": "明了。呈偈曰。外國言音不可窮。起雲亭下一時通。口",
    "X85n1590_007:0156c21": "門廣大無邊際。吞盡楊岐栗棘蓬。菴遣師依佛眼。眼",
    "X85n1590_007:0156c22": "謂曰。吾道東矣。上堂。舉僧問雲門。如何是透法身句。",
    "X85n1590_007:0156c23": "門曰北斗裏藏身。師曰。南北東西萬萬千。乾坤上下",
    "X85n1590_007:0156c24": "兩無邊。相逢相見呵呵笑。屈指擡頭月半天。",
    "X85n1590_007:0157a01": "黃龍忠法嗣",
    "X85n1590_007:0157a02": "成都府信相戒脩禪師上堂。舉馬祖不安公案。乃曰。",
    "X85n1590_007:0157a03": "兩輪舉處煙塵起。電急星馳擬何止。目前不礙往來",
    "X85n1590_007:0157a04": "機。正令全旋無表裏。丈夫意氣自衝天。我是我兮你",
    "X85n1590_007:0157a05": "是你。",
    "X85n1590_007:0157a06": "西禪璉法嗣",
    "X85n1590_007:0157a07": "遂寧府西禪第二代希秀禪師上堂曰。秋光將半。暑",
    "X85n1590_007:0157a08": "氣漸消。鴻雁橫空點破。碧天似水。猿猱挂樹撼翻。玉",
    "X85n1590_007:0157a09": "露如珠。直饒對此明機。未免認龜作鼈。且道應時應",
    "X85n1590_007:0157a10": "節一句。作麼生道。野色併來三島月。溪光分破五湖",
    "X85n1590_007:0157a11": "秋。",
    "X85n1590_007:0157a12": "大溈果法嗣",
    "X85n1590_007:0157a13": "荊門軍玉泉窮谷宗璉禪師合州董氏子。開堂曰。問",
    "X85n1590_007:0157a14": "答已乃曰。衲僧向人天眾前。一問一答。一擒一縱。一",
    "X85n1590_007:0157a15": "卷一舒。一挨一拶。須是具金剛眼睛始得。若是念話",
    "X85n1590_007:0157a16": "之流。君向西秦。我之東魯。於宗門中殊無所益。者一",
    "X85n1590_007:0157a17": "段事。不在有言。不在無言。不礙有言。不礙無言。古人",
    "X85n1590_007:0157a18": "垂一言半句。正知國家兵器。不得已而用之。橫說豎",
    "X85n1590_007:0157a19": "說。祇要控人入處。其實不在言句上。今時人不能一",
    "X85n1590_007:0157a20": "徑徹證根源。祇以語言文字而為至道。一句來一句",
    "X85n1590_007:0157a21": "去。喚作禪道。喚作向上向下。謂之菩提涅槃。謂之祖",
    "X85n1590_007:0157a22": "師巴鼻。正似鄭州出曹門。從上宗師會中。往往真箇",
    "X85n1590_007:0157a23": "以行脚為事底。纔有疑處。便對眾決擇。祇一句下見",
    "X85n1590_007:0157a24": "諦明白。造佛祖直指不傳之宗。與諸有情。盡未來際",
    "X85n1590_007:0157b01": "同得同證。猶未是泊頭處。豈是空開脣皮。胡言漢語。",
    "X85n1590_007:0157b02": "石頭回法嗣",
    "X85n1590_007:0157b03": "南康軍雲居蓬菴德會禪師重慶府何氏子。上堂。舉",
    "X85n1590_007:0157b04": "教中道。若見諸相非相。即見如來。作麼生是非相底",
    "X85n1590_007:0157b05": "道理。佯走詐羞偷眼覷。竹門斜掩半枝花。",
    "X85n1590_007:0157b07": "錦江禪燈卷第七"
}