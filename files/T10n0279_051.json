{
    "T10n0279_051:0268a20": "大方廣佛華嚴經卷第五十一",
    "T10n0279_051:0268a22": "于闐國三藏實叉難陀奉　制譯",
    "T10n0279_051:0268a23": "如來出現品第三十七之二",
    "T10n0279_051:0268a24": "「佛子！菩薩摩訶薩應云何知如來、應、正等覺",
    "T10n0279_051:0268a25": "音聲？「佛子！菩薩摩訶薩應知如來音聲遍至，",
    "T10n0279_051:0268a26": "普遍無量諸音聲故；應知如來音聲隨其心",
    "T10n0279_051:0268a27": "樂皆令歡喜，說法明了故；應知如來音聲隨",
    "T10n0279_051:0268a28": "其信解皆令歡喜，心得清涼故；應知如來音",
    "T10n0279_051:0268a29": "聲化不失時，所應聞者無不聞故；應知如來",
    "T10n0279_051:0268b01": "音聲無生滅，如呼響故；應知如來音聲無主，",
    "T10n0279_051:0268b02": "修習一切業所起故；應知如來音聲甚深，難",
    "T10n0279_051:0268b03": "可度量故；應知如來音聲無邪曲，法界所生",
    "T10n0279_051:0268b04": "故；應知如來音聲無斷絕，普入法界故；應知",
    "T10n0279_051:0268b05": "如來音聲無變易，至於究竟故。佛子！菩薩摩",
    "T10n0279_051:0268b06": "訶薩應知如來音聲，非量、非無量，非主、非無",
    "T10n0279_051:0268b07": "主，非示、非無示。何以故？佛子！譬如世界將",
    "T10n0279_051:0268b08": "欲壞時，無主無作，法爾而出四種音聲。其四",
    "T10n0279_051:0268b09": "者何？一曰：『汝等當知初禪安樂，離諸欲惡，",
    "T10n0279_051:0268b10": "超過欲界。』眾生聞已，自然而得成就初禪，捨",
    "T10n0279_051:0268b11": "欲界身，生於梵天。二曰：『汝等當知二禪安樂，",
    "T10n0279_051:0268b12": "無覺無觀，超於梵天。』眾生聞已，自然而得成",
    "T10n0279_051:0268b13": "就二禪，捨梵天身，生光音天。三曰：『汝等當知",
    "T10n0279_051:0268b14": "三禪安樂，無有過失，超光音天。』眾生聞已，自",
    "T10n0279_051:0268b15": "然而得成就三禪，捨光音身，生遍淨天。四曰：",
    "T10n0279_051:0268b16": "『汝等當知四禪寂靜，超遍淨天。』眾生聞已，自",
    "T10n0279_051:0268b17": "然而得成就四禪，捨遍淨身，生廣果天。是為",
    "T10n0279_051:0268b18": "四。佛子！此諸音聲無主無作，但從眾生諸善",
    "T10n0279_051:0268b19": "業力之所出生。佛子！如來音聲亦復如是，無",
    "T10n0279_051:0268b20": "主無作，無有分別，非入非出，但從如來功德",
    "T10n0279_051:0268b21": "法力，出於四種廣大音聲。其四者何？一曰：『汝",
    "T10n0279_051:0268b22": "等當知一切諸行皆悉是苦，所謂：地獄苦、畜",
    "T10n0279_051:0268b23": "生苦、餓鬼苦、無福德苦、著我我所苦、作諸惡",
    "T10n0279_051:0268b24": "行苦。欲生人、天當種善根；生人、天中，離諸難",
    "T10n0279_051:0268b25": "處。』眾生聞已，捨離顛倒，修諸善行，離諸難",
    "T10n0279_051:0268b26": "處，生人、天中。二曰：『汝等當知一切諸行眾",
    "T10n0279_051:0268b27": "苦熾然，如熱鐵丸。諸行無常，是磨滅法；涅槃",
    "T10n0279_051:0268b28": "寂靜，無為安樂，遠離熾然，消諸熱惱。』眾生",
    "T10n0279_051:0268b29": "聞已，勤修善法，於聲聞乘得隨順音聲忍。三",
    "T10n0279_051:0268c01": "曰：『汝等當知聲聞乘者，隨他語解，智慧狹劣；",
    "T10n0279_051:0268c02": "更有上乘，名：獨覺乘，悟不由師，汝等應學。』樂",
    "T10n0279_051:0268c03": "勝道者聞此音已，捨聲聞道，修獨覺乘。四",
    "T10n0279_051:0268c04": "曰：『汝等當知過二乘位更有勝道，名為：大乘。",
    "T10n0279_051:0268c05": "菩薩所行，順六波羅蜜，不斷菩薩行，不捨菩",
    "T10n0279_051:0268c06": "提心，處無量生死而不疲厭，過於二乘，名為：",
    "T10n0279_051:0268c07": "大乘、第一乘、勝乘、最勝乘、上乘、無上乘、利益一",
    "T10n0279_051:0268c08": "切眾生乘。』若有眾生信解廣大，諸根猛利，宿",
    "T10n0279_051:0268c09": "種善根，為諸如來神力所加，有勝樂欲，希求",
    "T10n0279_051:0268c10": "佛果；聞此音已，發菩提心。佛子！如來音聲不",
    "T10n0279_051:0268c11": "從身出、不從心出，而能利益無量眾生。佛子！",
    "T10n0279_051:0268c12": "是為如來音聲第一相，諸菩薩摩訶薩應如",
    "T10n0279_051:0268c13": "是知。「復次，佛子！譬如呼響，因於山谷及音聲",
    "T10n0279_051:0268c14": "起，無有形狀，不可覩見，亦無分別，而能隨逐",
    "T10n0279_051:0268c15": "一切語言。如來音聲亦復如是，無有形狀，不",
    "T10n0279_051:0268c16": "可覩見，非有方所，非無方所；但隨眾生欲解",
    "T10n0279_051:0268c17": "緣出，其性究竟，無言無示，不可宣說。佛子！是",
    "T10n0279_051:0268c18": "為如來音聲第二相，諸菩薩摩訶薩應如是",
    "T10n0279_051:0268c19": "知。「復次，佛子！譬如諸天有大法鼓，名為：覺悟。",
    "T10n0279_051:0268c20": "若諸天子行放逸時，於虛空中出聲告言：『汝",
    "T10n0279_051:0268c21": "等當知一切欲樂皆悉無常，虛妄顛倒，須臾",
    "T10n0279_051:0268c22": "變壞，但誑愚夫令其戀著。汝莫放逸，若放",
    "T10n0279_051:0268c23": "逸者，墮諸惡趣，後悔無及。』放逸諸天聞此音",
    "T10n0279_051:0268c24": "已，生大憂怖，捨自宮中所有欲樂，詣天王",
    "T10n0279_051:0268c25": "所求法行道。佛子！彼天鼓音，無主無作，無起",
    "T10n0279_051:0268c26": "無滅，而能利益無量眾生。當知如來亦復如",
    "T10n0279_051:0268c27": "是，為欲覺悟放逸眾生，出於無量妙法音聲，",
    "T10n0279_051:0268c28": "所謂：無著聲、不放逸聲、無常聲、苦聲、無我聲、",
    "T10n0279_051:0268c29": "不淨聲、寂滅聲、涅槃聲、無有量自然智聲、不",
    "T10n0279_051:0269a01": "可壞菩薩行聲、至一切處如來無功用智地",
    "T10n0279_051:0269a02": "聲，以此音聲遍法界中而開悟之。無數眾",
    "T10n0279_051:0269a03": "生聞是音已，皆生歡喜，勤修善法，各於自",
    "T10n0279_051:0269a04": "乘而求出離，所謂：或修聲聞乘、或修獨覺乘、",
    "T10n0279_051:0269a05": "或習菩薩無上大乘。而如來音，不住方所，無",
    "T10n0279_051:0269a06": "有言說。佛子！是為如來音聲第三相，諸菩薩",
    "T10n0279_051:0269a07": "摩訶薩應如是知。「復次，佛子！譬如自在天王",
    "T10n0279_051:0269a08": "有天采女，名曰：善口，於其口中出一音聲，",
    "T10n0279_051:0269a09": "其聲則與百千種樂而共相應，一一樂中復",
    "T10n0279_051:0269a10": "有百千差別音聲。佛子！彼善口女從口一聲，",
    "T10n0279_051:0269a11": "出於如是無量音聲。當知如來亦復如是，於",
    "T10n0279_051:0269a12": "一音中出無量聲，隨諸眾生心樂差別，皆悉",
    "T10n0279_051:0269a13": "遍至，悉令得解。佛子！是為如來音聲第四相，",
    "T10n0279_051:0269a14": "諸菩薩摩訶薩應如是知。「復次，佛子！譬如大",
    "T10n0279_051:0269a15": "梵天王住於梵宮出梵音聲，一切梵眾靡不",
    "T10n0279_051:0269a16": "皆聞，而彼音聲不出眾外。諸梵天眾咸生是",
    "T10n0279_051:0269a17": "念：『大梵天王獨與我語。』如來妙音亦復如",
    "T10n0279_051:0269a18": "是，道場眾會靡不皆聞，而其音聲不出眾",
    "T10n0279_051:0269a19": "外。何以故？根未熟者不應聞故。其聞音者",
    "T10n0279_051:0269a20": "皆作是念：『如來世尊獨為我說。』佛子！如來",
    "T10n0279_051:0269a21": "音聲無出無住，而能成就一切事業。是為如",
    "T10n0279_051:0269a22": "來音聲第五相，諸菩薩摩訶薩應如是知。「復",
    "T10n0279_051:0269a23": "次，佛子！譬如眾水皆同一味，隨器異故水有",
    "T10n0279_051:0269a24": "差別，水無念慮亦無分別。如來言音亦復如",
    "T10n0279_051:0269a25": "是，唯是一味，謂解脫味，隨諸眾生心器異故",
    "T10n0279_051:0269a26": "無量差別，而無念慮亦無分別。佛子！是為",
    "T10n0279_051:0269a27": "如來音聲第六相，諸菩薩摩訶薩應如是知。",
    "T10n0279_051:0269a28": "「復次，佛子！譬如阿那婆達多龍王興大密雲，",
    "T10n0279_051:0269a29": "遍閻浮提普霔甘雨，百穀苗稼皆得生長，江",
    "T10n0279_051:0269b01": "河泉池一切盈滿；此大雨水不從龍王身心",
    "T10n0279_051:0269b02": "中出，而能種種饒益眾生。佛子！如來、應、正等",
    "T10n0279_051:0269b03": "覺亦復如是，興大悲雲遍十方界，普雨無上",
    "T10n0279_051:0269b04": "甘露法雨，令一切眾生皆生歡喜，增長善法，",
    "T10n0279_051:0269b05": "滿足諸乘。佛子！如來音聲不從外來、不從內",
    "T10n0279_051:0269b06": "出，而能饒益一切眾生。是為如來音聲第七",
    "T10n0279_051:0269b07": "相，諸菩薩摩訶薩應如是知。「復次，佛子！譬如",
    "T10n0279_051:0269b08": "摩那斯龍王將欲降雨，未便即降，先起大雲",
    "T10n0279_051:0269b09": "彌覆虛空凝停七日，待諸眾生作務究竟。何",
    "T10n0279_051:0269b10": "以故？彼大龍王有慈悲心，不欲惱亂諸眾生",
    "T10n0279_051:0269b11": "故。過七日已，降微細雨普潤大地。佛子！如",
    "T10n0279_051:0269b12": "來、應、正等覺亦復如是，將降法雨，未便即降，",
    "T10n0279_051:0269b13": "先興法雲成熟眾生，為欲令其心無驚怖；待",
    "T10n0279_051:0269b14": "其熟已，然後普降甘露法雨，演說甚深微妙",
    "T10n0279_051:0269b15": "善法，漸次令其滿足如來一切智智無上法",
    "T10n0279_051:0269b16": "味。佛子！是為如來音聲第八相，諸菩薩摩訶",
    "T10n0279_051:0269b17": "薩應如是知。「復次，佛子！譬如海中有大龍王，",
    "T10n0279_051:0269b18": "名：大莊嚴，於大海中降雨之時，或降十種莊",
    "T10n0279_051:0269b19": "嚴雨，或百、或千、或百千種莊嚴雨。佛子！水無",
    "T10n0279_051:0269b20": "分別，但以龍王不思議力令其莊嚴，乃至百",
    "T10n0279_051:0269b21": "千無量差別。如來、應、正等覺亦復如是，為諸",
    "T10n0279_051:0269b22": "眾生說法之時，或以十種差別音說，或百、或",
    "T10n0279_051:0269b23": "千、或以百千，或以八萬四千音聲說八萬四",
    "T10n0279_051:0269b24": "千行，乃至或以無量百千億那由他音聲各",
    "T10n0279_051:0269b25": "別說法，令其聞者皆生歡喜；如來音聲無所",
    "T10n0279_051:0269b26": "分別，但以諸佛於甚深法界圓滿清淨，能隨",
    "T10n0279_051:0269b27": "眾生根之所宜，出種種言音皆令歡喜。佛子！",
    "T10n0279_051:0269b28": "是為如來音聲第九相，諸菩薩摩訶薩應如",
    "T10n0279_051:0269b29": "是知。「復次，佛子！譬如娑竭羅龍王，欲現龍王",
    "T10n0279_051:0269c01": "大自在力，饒益眾生咸令歡喜，從四天下乃",
    "T10n0279_051:0269c02": "至他化自在天處，興大雲網周匝彌覆。其雲",
    "T10n0279_051:0269c03": "色相無量差別，或閻浮檀金光明色，或毘瑠",
    "T10n0279_051:0269c04": "璃光明色，或白銀光明色，或玻瓈光明色，或",
    "T10n0279_051:0269c05": "牟薩羅光明色，或碼碯光明色，或勝藏光明",
    "T10n0279_051:0269c06": "色，或赤真珠光明色，或無量香光明色，或無",
    "T10n0279_051:0269c07": "垢衣光明色，或清淨水光明色，或種種莊嚴",
    "T10n0279_051:0269c08": "具光明色，如是雲網周匝彌布。既彌布已，出",
    "T10n0279_051:0269c09": "種種色電光。所謂：閻浮檀金色雲出瑠璃色",
    "T10n0279_051:0269c10": "電光，瑠璃色雲出金色電光，銀色雲出玻瓈",
    "T10n0279_051:0269c11": "色電光，玻瓈色雲出銀色電光，牟薩羅色雲",
    "T10n0279_051:0269c12": "出碼碯色電光，碼碯色雲出牟薩羅色電光，",
    "T10n0279_051:0269c13": "勝藏寶色雲出赤真珠色電光，赤真珠色雲",
    "T10n0279_051:0269c14": "出勝藏寶色電光，無量香色雲出無垢衣色",
    "T10n0279_051:0269c15": "電光，無垢衣色雲出無量香色電光，清淨水",
    "T10n0279_051:0269c16": "色雲出種種莊嚴具色電光，種種莊嚴具色",
    "T10n0279_051:0269c17": "雲出清淨水色電光；乃至種種色雲出一色",
    "T10n0279_051:0269c18": "電光，一色雲出種種色電光。復於彼雲中出",
    "T10n0279_051:0269c19": "種種雷聲，隨眾生心皆令歡喜。所謂：或如天",
    "T10n0279_051:0269c20": "女歌詠音，或如諸天妓樂音，或如龍女歌詠",
    "T10n0279_051:0269c21": "音，或如乾闥婆女歌詠音，或如緊那羅女歌",
    "T10n0279_051:0269c22": "詠音，或如大地震動聲，或如海水波潮聲，或",
    "T10n0279_051:0269c23": "如獸王哮吼聲，或如好鳥鳴囀聲，及餘無量",
    "T10n0279_051:0269c24": "種種音聲。既震雷已，復起涼風，令諸眾生心",
    "T10n0279_051:0269c25": "生悅樂，然後乃降種種諸雨，利益安樂無量",
    "T10n0279_051:0269c26": "眾生。從他化天至於地上，於一切處所雨",
    "T10n0279_051:0269c27": "不同。所謂：於大海中雨清冷水，名：無斷絕；於",
    "T10n0279_051:0269c28": "他化自在天雨簫笛等種種樂音，名為：美妙；",
    "T10n0279_051:0269c29": "於化樂天雨大摩尼寶，名：放大光明；於兜率",
    "T10n0279_051:0270a01": "天雨大莊嚴具，名為：垂髻；於夜摩天雨大妙",
    "T10n0279_051:0270a02": "華，名：種種莊嚴具；於三十三天雨眾妙香，名",
    "T10n0279_051:0270a03": "為：悅意；於四天王天雨天寶衣，名為：覆蓋；於",
    "T10n0279_051:0270a04": "龍王宮雨赤真珠，名：涌出光明；於阿脩羅宮",
    "T10n0279_051:0270a05": "雨諸兵仗，名：降伏怨敵；於此欝單越雨種種",
    "T10n0279_051:0270a06": "華，名曰：開敷；餘三天下悉亦如是，然各隨",
    "T10n0279_051:0270a07": "其處，所雨不同。雖彼龍王其心平等無有",
    "T10n0279_051:0270a08": "彼此，但以眾生善根異故，雨有差別。佛子！如",
    "T10n0279_051:0270a09": "來、應、正等覺無上法王亦復如是，欲以正法",
    "T10n0279_051:0270a10": "教化眾生，先布身雲彌覆法界，隨其樂欲為",
    "T10n0279_051:0270a11": "現不同。所謂：或為眾生現生身雲，或為眾生",
    "T10n0279_051:0270a12": "現化身雲，或為眾生現力持身雲，或為眾生",
    "T10n0279_051:0270a13": "現色身雲，或為眾生現相好身雲，或為眾生",
    "T10n0279_051:0270a14": "現福德身雲，或為眾生現智慧身雲，或為眾",
    "T10n0279_051:0270a15": "生現諸力不可壞身雲，或為眾生現無畏身",
    "T10n0279_051:0270a16": "雲，或為眾生現法界身雲。佛子！如來以如是",
    "T10n0279_051:0270a17": "等無量身雲，普覆十方一切世界，隨諸眾生",
    "T10n0279_051:0270a18": "所樂，各別示現種種光明電光。所謂：或為眾",
    "T10n0279_051:0270a19": "生現光明電光，名：無所不至；或為眾生現光",
    "T10n0279_051:0270a20": "明電光，名：無邊光明；或為眾生現光明電光，",
    "T10n0279_051:0270a21": "名：入佛祕密法；或為眾生現光明電光，名：影",
    "T10n0279_051:0270a22": "現光明；或為眾生現光明電光，名：光明照",
    "T10n0279_051:0270a23": "耀；或為眾生現光明電光，名：入無盡陀羅",
    "T10n0279_051:0270a24": "尼門；或為眾生現光明電光，名：正念不亂；或",
    "T10n0279_051:0270a25": "為眾生現光明電光，名：究竟不壞；或為眾生",
    "T10n0279_051:0270a26": "現光明電光，名：順入諸趣；或為眾生現光明",
    "T10n0279_051:0270a27": "電光，名：滿一切願皆令歡喜。佛子！如來、應、正",
    "T10n0279_051:0270a28": "等覺現如是等無量光明電光已，復隨眾生",
    "T10n0279_051:0270a29": "心之所樂，出生無量三昧雷聲。所謂：善覺智",
    "T10n0279_051:0270b01": "三昧雷聲、明盛離垢海三昧雷聲、一切法自",
    "T10n0279_051:0270b02": "在三昧雷聲、金剛輪三昧雷聲、須彌山幢三",
    "T10n0279_051:0270b03": "昧雷聲、海印三昧雷聲、日燈三昧雷聲、無盡",
    "T10n0279_051:0270b04": "藏三昧雷聲、不壞解脫力三昧雷聲。佛子！如",
    "T10n0279_051:0270b05": "來身雲中出如是等無量差別三昧雷聲已，",
    "T10n0279_051:0270b06": "將降法雨，先現瑞相開悟眾生。所謂：從無障",
    "T10n0279_051:0270b07": "礙大慈悲心，現於如來大智風輪，名：能令一",
    "T10n0279_051:0270b08": "切眾生生不思議歡喜適悅。此相現已，一切",
    "T10n0279_051:0270b09": "菩薩及諸眾生，身之與心皆得清涼。然後從",
    "T10n0279_051:0270b10": "如來大法身雲、大慈悲雲、大不思議雲，雨不",
    "T10n0279_051:0270b11": "思議廣大法雨，令一切眾生身心清淨。所謂：",
    "T10n0279_051:0270b12": "為坐菩提場菩薩雨大法雨，名：法界無差別；",
    "T10n0279_051:0270b13": "為最後身菩薩雨大法雨，名：菩薩遊戲如來",
    "T10n0279_051:0270b14": "祕密教；為一生所繫菩薩雨大法雨，名：清淨",
    "T10n0279_051:0270b15": "普光明；為灌頂菩薩雨大法雨，名：如來莊嚴",
    "T10n0279_051:0270b16": "具所莊嚴；為得忍菩薩雨大法雨，名：功德寶",
    "T10n0279_051:0270b17": "智慧華開敷不斷菩薩大悲行；為住向行菩",
    "T10n0279_051:0270b18": "薩雨大法雨，名：入現前變化甚深門而行菩",
    "T10n0279_051:0270b19": "薩行無休息無疲厭；為初發心菩薩雨大法",
    "T10n0279_051:0270b20": "雨，名：出生如來大慈悲行救護眾生；為求獨",
    "T10n0279_051:0270b21": "覺乘眾生雨大法雨，名：深知緣起法遠離二",
    "T10n0279_051:0270b22": "邊得不壞解脫果；為求聲聞乘眾生雨大法",
    "T10n0279_051:0270b23": "雨，名：以大智慧劍斷一切煩惱怨；為積集善",
    "T10n0279_051:0270b24": "根決定、不決定眾生雨大法雨，名：能令成就",
    "T10n0279_051:0270b25": "種種法門生大歡喜。佛子！諸佛如來隨眾生",
    "T10n0279_051:0270b26": "心，雨如是等廣大法雨，充滿一切無邊世界。",
    "T10n0279_051:0270b27": "佛子！如來、應、正等覺其心平等，於法無吝，但",
    "T10n0279_051:0270b28": "以眾生根欲不同，所雨法雨示有差別。是為",
    "T10n0279_051:0270b29": "如來音聲第十相，諸菩薩摩訶薩應如是知。",
    "T10n0279_051:0270c01": "「復次，佛子！應知如來音聲有十種無量。何等",
    "T10n0279_051:0270c02": "為十？所謂：如虛空界無量，至一切處故；如法",
    "T10n0279_051:0270c03": "界無量，無所不遍故；如眾生界無量，令一切",
    "T10n0279_051:0270c04": "心喜故；如諸業無量，說其果報故；如煩惱無",
    "T10n0279_051:0270c05": "量，悉令除滅故；如眾生言音無量，隨解令聞",
    "T10n0279_051:0270c06": "故；如眾生欲解無量，普觀救度故；如三世無",
    "T10n0279_051:0270c07": "量，無有邊際故；如智慧無量，分別一切故；如",
    "T10n0279_051:0270c08": "佛境界無量，入佛法界故。佛子！如來、應、正等",
    "T10n0279_051:0270c09": "覺音聲成就如是等阿僧祇無量，諸菩薩摩",
    "T10n0279_051:0270c10": "訶薩應如是知。」爾時，普賢菩薩摩訶薩欲重",
    "T10n0279_051:0270c11": "明此義而說頌言：",
    "T10n0279_051:0270c12": "「三千世界將壞時，　　眾生福力聲告言，",
    "T10n0279_051:0270c13": "　四禪寂靜無諸苦，　　令其聞已悉離欲。",
    "T10n0279_051:0270c14": "　十力世尊亦如是，　　出妙音聲遍法界，",
    "T10n0279_051:0270c15": "　為說諸行苦無常，　　令其永度生死海。",
    "T10n0279_051:0270c16": "　譬如深山大谷中，　　隨有音聲皆響應，",
    "T10n0279_051:0270c17": "　雖能隨逐他言語，　　而響畢竟無分別。",
    "T10n0279_051:0270c18": "　十力言音亦復然，　　隨其根熟為示現，",
    "T10n0279_051:0270c19": "　令其調伏生歡喜，　　不念我今能演說。",
    "T10n0279_051:0270c20": "　如天有鼓名能覺，　　常於空中震法音，",
    "T10n0279_051:0270c21": "　誡彼放逸諸天子，　　令其聞已得離著。",
    "T10n0279_051:0270c22": "　十力法鼓亦如是，　　出於種種妙音聲，",
    "T10n0279_051:0270c23": "　覺悟一切諸群生，　　令其悉證菩提果。",
    "T10n0279_051:0270c24": "　自在天王有寶女，　　口中善奏諸音樂，",
    "T10n0279_051:0270c25": "　一聲能出百千音，　　一一音中復百千。",
    "T10n0279_051:0270c26": "　善逝音聲亦如是，　　一聲而出一切音，",
    "T10n0279_051:0270c27": "　隨其性欲有差別，　　各令聞已斷煩惱。",
    "T10n0279_051:0270c28": "　譬如梵王吐一音，　　能令梵眾皆歡喜，",
    "T10n0279_051:0270c29": "　音唯及梵不出外，　　一一皆言己獨聞。",
    "T10n0279_051:0271a01": "　十力梵王亦復然，　　演一言音充法界，",
    "T10n0279_051:0271a02": "　唯霑眾會不遠出，　　以無信故未能受。",
    "T10n0279_051:0271a03": "　譬如眾水同一性，　　八功德味無差別，",
    "T10n0279_051:0271a04": "　因地在器各不同，　　是故令其種種異。",
    "T10n0279_051:0271a05": "　一切智音亦如是，　　法性一味無分別，",
    "T10n0279_051:0271a06": "　隨諸眾生行不同，　　故使聽聞種種異。",
    "T10n0279_051:0271a07": "　譬如無熱大龍王，　　降雨普洽閻浮地，",
    "T10n0279_051:0271a08": "　能令草樹皆生長，　　而不從身及心出。",
    "T10n0279_051:0271a09": "　諸佛妙音亦如是，　　普雨法界悉充洽，",
    "T10n0279_051:0271a10": "　能令生善滅諸惡，　　不從內外而得有。",
    "T10n0279_051:0271a11": "　譬如摩那斯龍王，　　興雲七日未先雨，",
    "T10n0279_051:0271a12": "　待諸眾生作務竟，　　然後始降成利益。",
    "T10n0279_051:0271a13": "　十力演義亦如是，　　先化眾生使成熟，",
    "T10n0279_051:0271a14": "　然後為說甚深法，　　令其聞者不驚怖。",
    "T10n0279_051:0271a15": "　大莊嚴龍於海中，　　霔於十種莊嚴雨，",
    "T10n0279_051:0271a16": "　或百或千百千種，　　水雖一味莊嚴別。",
    "T10n0279_051:0271a17": "　究竟辯才亦如是，　　說十二十諸法門，",
    "T10n0279_051:0271a18": "　或百或千至無量，　　不生心念有殊別。",
    "T10n0279_051:0271a19": "　最勝龍王娑竭羅，　　興雲普覆四天下，",
    "T10n0279_051:0271a20": "　於一切處雨各別，　　而彼龍心無二念。",
    "T10n0279_051:0271a21": "　諸佛法王亦如是，　　大悲身雲遍十方，",
    "T10n0279_051:0271a22": "　為諸修行雨各異，　　而於一切無分別。",
    "T10n0279_051:0271a23": "「佛子！諸菩薩摩訶薩應云何知如來、應、正等",
    "T10n0279_051:0271a24": "覺心？佛子！如來心、意、識俱不可得，但應以智",
    "T10n0279_051:0271a25": "無量故，知如來心。「譬如虛空為一切物所依，",
    "T10n0279_051:0271a26": "而虛空無所依。如來智慧亦復如是，為一切",
    "T10n0279_051:0271a27": "世間、出世間智所依，而如來智無所依。佛子！",
    "T10n0279_051:0271a28": "是為如來心第一相，諸菩薩摩訶薩應如是",
    "T10n0279_051:0271a29": "知。「復次，佛子！譬如法界常出一切聲聞、獨覺、",
    "T10n0279_051:0271b01": "菩薩解脫，而法界無增減。如來智慧亦復如",
    "T10n0279_051:0271b02": "是，恒出一切世間、出世間種種智慧，而如來",
    "T10n0279_051:0271b03": "智無增減。佛子！是為如來心第二相，諸菩薩",
    "T10n0279_051:0271b04": "摩訶薩應如是知。「復次，佛子！譬如大海，其水",
    "T10n0279_051:0271b05": "潛流四天下地及八十億諸小洲中，有穿鑿",
    "T10n0279_051:0271b06": "者無不得水，而彼大海不作分別：『我出於",
    "T10n0279_051:0271b07": "水。』佛智海水亦復如是，流入一切眾生心中，",
    "T10n0279_051:0271b08": "若諸眾生觀察境界、修習法門，則得智慧清",
    "T10n0279_051:0271b09": "淨明了，而如來智平等無二、無有分別，但隨",
    "T10n0279_051:0271b10": "眾生心行異故，所得智慧各各不同。佛子！是",
    "T10n0279_051:0271b11": "為如來心第三相，諸菩薩摩訶薩應如是知。",
    "T10n0279_051:0271b12": "「復次，佛子！譬如大海有四寶珠，具無量德，能",
    "T10n0279_051:0271b13": "生海內一切珍寶；若大海中無此寶珠，乃至",
    "T10n0279_051:0271b14": "一寶亦不可得。何等為四？一名：積集寶，二名：",
    "T10n0279_051:0271b15": "無盡藏，三名：遠離熾然，四名：具足莊嚴。佛子！",
    "T10n0279_051:0271b16": "此四寶珠，一切凡夫諸龍神等悉不得見。何",
    "T10n0279_051:0271b17": "以故？娑竭龍王以此寶珠端嚴方正置於宮",
    "T10n0279_051:0271b18": "中深密處故。佛子！如來、應、正等覺大智慧海",
    "T10n0279_051:0271b19": "亦復如是，於中有四大智寶珠，具足無量福",
    "T10n0279_051:0271b20": "智功德，由此能生一切眾生聲聞、獨覺、學、無",
    "T10n0279_051:0271b21": "學位，及諸菩薩智慧之寶。何等為四？所謂：無",
    "T10n0279_051:0271b22": "染著巧方便大智慧寶、善分別有為無為法",
    "T10n0279_051:0271b23": "大智慧寶、分別說無量法而不壞法性大智",
    "T10n0279_051:0271b24": "慧寶、知時非時未曾誤失大智慧寶。若諸如",
    "T10n0279_051:0271b25": "來大智海中無此四寶，有一眾生得入大",
    "T10n0279_051:0271b26": "乘，終無是處。此四智寶，薄福眾生所不能",
    "T10n0279_051:0271b27": "見。何以故？置於如來深密藏故。此四智寶，平",
    "T10n0279_051:0271b28": "均正直，端潔妙好，普能利益諸菩薩眾，令其",
    "T10n0279_051:0271b29": "悉得智慧光明。佛子！是為如來心第四相，諸",
    "T10n0279_051:0271c01": "菩薩摩訶薩應如是知。「復次，佛子！譬如大海，",
    "T10n0279_051:0271c02": "有四熾然光明大寶布在其底，性極猛熱，常",
    "T10n0279_051:0271c03": "能飲縮百川所注無量大水，是故大海無有",
    "T10n0279_051:0271c04": "增減。何等為四？一名：日藏，二名：離潤，三名：火",
    "T10n0279_051:0271c05": "焰光，四名：盡無餘。佛子！若大海中無此四寶，",
    "T10n0279_051:0271c06": "從四天下乃至有頂，其中所有悉被漂沒。佛",
    "T10n0279_051:0271c07": "子！此日藏大寶光明照觸，海水悉變為乳；離",
    "T10n0279_051:0271c08": "潤大寶光明照觸，其乳悉變為酪；火焰光大",
    "T10n0279_051:0271c09": "寶光明照觸，其酪悉變為酥；盡無餘大寶光",
    "T10n0279_051:0271c10": "明照觸，其酥變成醍醐；如火熾然，悉盡無餘。",
    "T10n0279_051:0271c11": "佛子！如來、應、正等覺大智慧海亦復如是，有",
    "T10n0279_051:0271c12": "四種大智慧寶，具足無量威德光明；此智寶",
    "T10n0279_051:0271c13": "光觸諸菩薩，乃至令得如來大智。何等為四？",
    "T10n0279_051:0271c14": "所謂：滅一切散善波浪大智慧寶、除一切法愛",
    "T10n0279_051:0271c15": "大智慧寶、慧光普照大智慧寶、與如來平等",
    "T10n0279_051:0271c16": "無邊無功用大智慧寶。佛子！諸菩薩修習",
    "T10n0279_051:0271c17": "一切助道法時，起無量散善波浪，一切世間",
    "T10n0279_051:0271c18": "天、人、阿脩羅所不能壞；如來以滅一切散善",
    "T10n0279_051:0271c19": "波浪大智慧寶光明觸彼菩薩，令捨一切散",
    "T10n0279_051:0271c20": "善波浪，持心一境，住於三昧；又以除一切法",
    "T10n0279_051:0271c21": "愛大智慧寶光明觸彼菩薩，令捨離三昧味",
    "T10n0279_051:0271c22": "著，起廣大神通；又以慧光普照大智慧寶光",
    "T10n0279_051:0271c23": "明觸彼菩薩，令捨所起廣大神通，住大明功",
    "T10n0279_051:0271c24": "用行；又以與如來平等無邊無功用大智慧",
    "T10n0279_051:0271c25": "寶光明觸彼菩薩，令捨所起大明功用行，乃",
    "T10n0279_051:0271c26": "至得如來平等地，息一切功用，令無有餘。佛",
    "T10n0279_051:0271c27": "子！若無如來此四智寶大光照觸，乃至有一",
    "T10n0279_051:0271c28": "菩薩得如來地，無有是處。佛子！是為如來心",
    "T10n0279_051:0271c29": "第五相，諸菩薩摩訶薩應如是知。「復次，佛子！",
    "T10n0279_051:0272a01": "如從水際，上至非想非非想天，其中所有大",
    "T10n0279_051:0272a02": "千國土，欲、色、無色眾生之處，莫不皆依虛空",
    "T10n0279_051:0272a03": "而起、虛空而住。何以故？虛空普遍故；雖彼虛",
    "T10n0279_051:0272a04": "空，普容三界而無分別。佛子！如來智慧亦復",
    "T10n0279_051:0272a05": "如是，若聲聞智，若獨覺智，若菩薩智，若有為",
    "T10n0279_051:0272a06": "行智，若無為行智，一切皆依如來智起、如來",
    "T10n0279_051:0272a07": "智住。何以故？如來智慧遍一切故；雖復普容",
    "T10n0279_051:0272a08": "無量智慧而無分別。佛子！是為如來心第六",
    "T10n0279_051:0272a09": "相，諸菩薩摩訶薩應如是知。「復次，佛子！如雪",
    "T10n0279_051:0272a10": "山頂有藥王樹，名：無盡根。彼藥樹根從十六",
    "T10n0279_051:0272a11": "萬八千由旬下盡金剛地水輪際生。彼藥王",
    "T10n0279_051:0272a12": "樹若生根時，令閻浮提一切樹根生；若生莖",
    "T10n0279_051:0272a13": "時，令閻浮提一切樹莖生；枝、葉、華、果悉皆如",
    "T10n0279_051:0272a14": "是。此藥王樹，根能生莖，莖能生根，根無有盡，",
    "T10n0279_051:0272a15": "名：無盡根。佛子！彼藥王樹於一切處皆令生",
    "T10n0279_051:0272a16": "長，唯於二處不能為作生長利益，所謂：地獄",
    "T10n0279_051:0272a17": "深坑及水輪中；然亦於彼初無厭捨。佛子！",
    "T10n0279_051:0272a18": "如來智慧大藥王樹亦復如是，以過去所發",
    "T10n0279_051:0272a19": "成就一切智慧善法、普覆一切諸眾生界、除",
    "T10n0279_051:0272a20": "滅一切諸惡道苦廣大悲願而為其根，於一",
    "T10n0279_051:0272a21": "切如來真實智慧種性中生堅固不動善巧",
    "T10n0279_051:0272a22": "方便以為其莖，遍法界智、諸波羅蜜以為其",
    "T10n0279_051:0272a23": "枝，禪定、解脫、諸大三昧以為其葉，總持、辯",
    "T10n0279_051:0272a24": "才、菩提分法以為其華，究竟無變諸佛解",
    "T10n0279_051:0272a25": "脫以為其果。佛子！如來智慧大藥王樹，何",
    "T10n0279_051:0272a26": "故得名為：無盡根？以究竟無休息故，不斷菩",
    "T10n0279_051:0272a27": "薩行故；菩薩行即如來性，如來性即菩薩行，",
    "T10n0279_051:0272a28": "是故得名為：無盡根。佛子！如來智慧大藥王",
    "T10n0279_051:0272a29": "樹，其根生時，令一切菩薩生不捨眾生大慈",
    "T10n0279_051:0272b01": "悲根；其莖生時，令一切菩薩增長堅固精進",
    "T10n0279_051:0272b02": "深心莖；其枝生時，令一切菩薩增長一切諸",
    "T10n0279_051:0272b03": "波羅蜜枝；其葉生時，令一切菩薩生長淨",
    "T10n0279_051:0272b04": "戒頭陀功德少欲知足葉；其華生時，令一切",
    "T10n0279_051:0272b05": "菩薩具諸善根相好莊嚴華；其果生時，令一",
    "T10n0279_051:0272b06": "切菩薩得無生忍乃至一切佛灌頂忍果。佛",
    "T10n0279_051:0272b07": "子！如來智慧大藥王樹唯於二處不能為作",
    "T10n0279_051:0272b08": "生長利益，所謂：二乘墮於無為廣大深阬",
    "T10n0279_051:0272b09": "及壞善根非器眾生溺大邪見貪愛之水；然",
    "T10n0279_051:0272b10": "亦於彼曾無厭捨。佛子！如來智慧無有增減，",
    "T10n0279_051:0272b11": "以根善安住，生無休息故。佛子！是為如來心",
    "T10n0279_051:0272b12": "第七相，諸菩薩摩訶薩應如是知。「復次，佛子！",
    "T10n0279_051:0272b13": "譬如三千大千世界劫火起時，焚燒一切草",
    "T10n0279_051:0272b14": "木叢林，乃至鐵圍、大鐵圍山皆悉熾然無有",
    "T10n0279_051:0272b15": "遺餘。「佛子！假使有人手執乾草投彼火中，",
    "T10n0279_051:0272b16": "於意云何，得不燒不？」答言：「不也。」「佛子！彼所投",
    "T10n0279_051:0272b17": "草容可不燒；如來智慧分別三世一切眾生、",
    "T10n0279_051:0272b18": "一切國土、一切劫數、一切諸法，無不知者；若",
    "T10n0279_051:0272b19": "言不知，無有是處。何以故？智慧平等悉明達",
    "T10n0279_051:0272b20": "故。佛子！是為如來心第八相，諸菩薩摩訶薩",
    "T10n0279_051:0272b21": "應如是知。「復次，佛子！譬如風災壞世界時，有",
    "T10n0279_051:0272b22": "大風起，名曰：散壞，能壞三千大千世界，鐵圍",
    "T10n0279_051:0272b23": "山等皆成碎末。復有大風，名為：能障，周匝三",
    "T10n0279_051:0272b24": "千大千世界障散壞風，不令得至餘方世界。",
    "T10n0279_051:0272b25": "佛子！若令無此能障大風，十方世界無不壞",
    "T10n0279_051:0272b26": "盡。如來、應、正等覺亦復如是，有大智風，名為：",
    "T10n0279_051:0272b27": "能滅，能滅一切諸大菩薩煩惱習氣；有大智",
    "T10n0279_051:0272b28": "風，名為：巧持，巧持其根未熟菩薩不令能滅",
    "T10n0279_051:0272b29": "大智風輪斷其一切煩惱習氣。佛子！若無如",
    "T10n0279_051:0272c01": "來巧持智風，無量菩薩皆墮聲聞、辟支佛地；",
    "T10n0279_051:0272c02": "由此智故，令諸菩薩超二乘地，安住如來究",
    "T10n0279_051:0272c03": "竟之位。佛子！是為如來心第九相，諸菩薩摩",
    "T10n0279_051:0272c04": "訶薩應如是知。「復次，佛子！如來智慧無處不",
    "T10n0279_051:0272c05": "至。何以故？無一眾生而不具有如來智慧，但",
    "T10n0279_051:0272c06": "以妄想顛倒執著而不證得；若離妄想，一切",
    "T10n0279_051:0272c07": "智、自然智、無礙智則得現前。佛子！譬如有大",
    "T10n0279_051:0272c08": "經卷，量等三千大千世界，書寫三千大千世",
    "T10n0279_051:0272c09": "界中事，一切皆盡。所謂：書寫大鐵圍山中事，",
    "T10n0279_051:0272c10": "量等大鐵圍山；書寫大地中事，量等大地；書",
    "T10n0279_051:0272c11": "寫中千世界中事，量等中千世界；書寫小千",
    "T10n0279_051:0272c12": "世界中事，量等小千世界；如是，若四天下，若",
    "T10n0279_051:0272c13": "大海，若須彌山，若地天宮殿，若欲界空居天",
    "T10n0279_051:0272c14": "宮殿，若色界宮殿，若無色界宮殿，一一書寫，",
    "T10n0279_051:0272c15": "其量悉等。此大經卷雖復量等大千世界，而",
    "T10n0279_051:0272c16": "全住在一微塵中；如一微塵，一切微塵皆亦",
    "T10n0279_051:0272c17": "如是。時，有一人智慧明達，具足成就清淨天",
    "T10n0279_051:0272c18": "眼，見此經卷在微塵內，於諸眾生無少利",
    "T10n0279_051:0272c19": "益，即作是念：『我當以精進力，破彼微塵，出",
    "T10n0279_051:0272c20": "此經卷，令得饒益一切眾生。』作是念已，即起",
    "T10n0279_051:0272c21": "方便，破彼微塵，出此大經，令諸眾生普得",
    "T10n0279_051:0272c22": "饒益。如於一塵，一切微塵應知悉然。佛子！",
    "T10n0279_051:0272c23": "如來智慧亦復如是，無量無礙，普能利益一",
    "T10n0279_051:0272c24": "切眾生，具足在於眾生身中；但諸凡愚妄想",
    "T10n0279_051:0272c25": "執著，不知不覺，不得利益。爾時，如來以無障",
    "T10n0279_051:0272c26": "礙清淨智眼，普觀法界一切眾生而作是言：",
    "T10n0279_051:0272c27": "『奇哉！奇哉！此諸眾生云何具有如來智慧，愚",
    "T10n0279_051:0272c28": "癡迷惑，不知不見？我當教以聖道，令其永離",
    "T10n0279_051:0272c29": "妄想執著，自於身中得見如來廣大智慧與",
    "T10n0279_051:0273a01": "佛無異。』即教彼眾生修習聖道，令離妄想；離",
    "T10n0279_051:0273a02": "妄想已，證得如來無量智慧，利益安樂一切",
    "T10n0279_051:0273a03": "眾生。佛子！是為如來心第十相，諸菩薩摩訶",
    "T10n0279_051:0273a04": "薩應如是知。「佛子！菩薩摩訶薩應以如是等",
    "T10n0279_051:0273a05": "無量無礙不可思議廣大相，知如來、應、正等",
    "T10n0279_051:0273a06": "覺心。」爾時，普賢菩薩摩訶薩欲重明此義而",
    "T10n0279_051:0273a07": "說頌言：",
    "T10n0279_051:0273a08": "「欲知諸佛心，　　當觀佛智慧，",
    "T10n0279_051:0273a09": "　佛智無依處，　　如空無所依。",
    "T10n0279_051:0273a10": "　眾生種種樂，　　及諸方便智，",
    "T10n0279_051:0273a11": "　皆依佛智慧，　　佛智無依止。",
    "T10n0279_051:0273a12": "　聲聞與獨覺，　　及諸佛解脫，",
    "T10n0279_051:0273a13": "　皆依於法界，　　法界無增減。",
    "T10n0279_051:0273a14": "　佛智亦如是，　　出生一切智，",
    "T10n0279_051:0273a15": "　無增亦無減，　　無生亦無盡。",
    "T10n0279_051:0273a16": "　如水潛流地，　　求之無不得，",
    "T10n0279_051:0273a17": "　無念亦無盡，　　功力遍十方。",
    "T10n0279_051:0273a18": "　佛智亦如是，　　普在眾生心，",
    "T10n0279_051:0273a19": "　若有勤修行，　　疾得智光明。",
    "T10n0279_051:0273a20": "　如龍有四珠，　　出生一切寶，",
    "T10n0279_051:0273a21": "　置之深密處，　　凡人莫能見。",
    "T10n0279_051:0273a22": "　佛四智亦然，　　出生一切智，",
    "T10n0279_051:0273a23": "　餘人莫能見，　　唯除大菩薩。",
    "T10n0279_051:0273a24": "　如海有四寶，　　能飲一切水，",
    "T10n0279_051:0273a25": "　令海不流溢，　　亦復無增減。",
    "T10n0279_051:0273a26": "　如來智亦爾，　　息浪除法愛，",
    "T10n0279_051:0273a27": "　廣大無有邊，　　能生佛菩薩。",
    "T10n0279_051:0273a28": "　下方至有頂，　　欲色無色界，",
    "T10n0279_051:0273a29": "　一切依虛空，　　虛空不分別。",
    "T10n0279_051:0273b01": "　聲聞與獨覺，　　菩薩眾智慧，",
    "T10n0279_051:0273b02": "　皆依於佛智，　　佛智無分別。",
    "T10n0279_051:0273b03": "　雪山有藥王，　　名為無盡根，",
    "T10n0279_051:0273b04": "　能生一切樹，　　根莖葉華實。",
    "T10n0279_051:0273b05": "　佛智亦如是，　　如來種中生，",
    "T10n0279_051:0273b06": "　既得菩提已，　　復生菩薩行。",
    "T10n0279_051:0273b07": "　如人把乾草，　　置之於劫燒，",
    "T10n0279_051:0273b08": "　金剛猶洞然，　　此無不燒理。",
    "T10n0279_051:0273b09": "　三世劫與剎，　　及其中眾生，",
    "T10n0279_051:0273b10": "　彼草容不燒，　　此佛無不知。",
    "T10n0279_051:0273b11": "　有風名散壞，　　能壞於大千；",
    "T10n0279_051:0273b12": "　若無別風止，　　壞及無量界。",
    "T10n0279_051:0273b13": "　大智風亦爾，　　滅諸菩薩惑；",
    "T10n0279_051:0273b14": "　別有善巧風，　　令住如來地。",
    "T10n0279_051:0273b15": "　如有大經卷，　　量等三千界，",
    "T10n0279_051:0273b16": "　在於一塵內，　　一切塵悉然。",
    "T10n0279_051:0273b17": "　有一聰慧人，　　淨眼悉明見，",
    "T10n0279_051:0273b18": "　破塵出經卷，　　普饒益眾生。",
    "T10n0279_051:0273b19": "　佛智亦如是，　　遍在眾生心，",
    "T10n0279_051:0273b20": "　妄想之所纏，　　不覺亦不知。",
    "T10n0279_051:0273b21": "　諸佛大慈悲，　　令其除妄想，",
    "T10n0279_051:0273b22": "　如是乃出現，　　饒益諸菩薩。",
    "T10n0279_051:0273b23": "大方廣佛華嚴經卷第五十一"
}