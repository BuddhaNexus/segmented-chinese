{
    "T14n0582_001:0966b03": "佛說孫多耶致經",
    "T14n0582_001:0966b05": "吳月支國居士支謙譯",
    "T14n0582_001:0966b06": "聞如是：一時佛在舍衛國，行在祇樹給孤獨",
    "T14n0582_001:0966b07": "園，除饉甚眾，佛為說經。時有梵志，名孫多",
    "T14n0582_001:0966b08": "耶致，望見佛，即住拄杖，吐舌念曰：「吾日",
    "T14n0582_001:0966b09": "三浴，啖果，飲水，不受人施。吾行勝沙門行。",
    "T14n0582_001:0966b10": "子曹甘食、好衣、溫蓐，訛賢非真，不如吾道也。」",
    "T14n0582_001:0966b11": "佛知梵志心之所存，告諸沙門曰：「夫人為行，",
    "T14n0582_001:0966b12": "有二十一惡，不得美食、好衣：志在婬泆；志",
    "T14n0582_001:0966b13": "在瞋恚；志在愚癡；志在睡臥；志在凝結，",
    "T14n0582_001:0966b14": "謂無應儀；志在貢高；志在憍慢；志在嫉妬；",
    "T14n0582_001:0966b15": "志在慳貪；志在兇虐，無惻隱心；志在虛偽，",
    "T14n0582_001:0966b16": "內外相違；志在不慚，內無愧心；志在穢行，",
    "T14n0582_001:0966b17": "不自羞鄙；志在彼惡而不自見；志在婬泆，",
    "T14n0582_001:0966b18": "言不歎貞；志在交話，讒成二惡；志在會鬪，",
    "T14n0582_001:0966b19": "不釋兩諍；志在無禮，自可不謙；志在遂非，",
    "T14n0582_001:0966b20": "不受賢諫；志在不孝，滅慈好逆；志好邪道，",
    "T14n0582_001:0966b21": "供奉妖蠱，家財虛竭，令親困窮，不覺非常，",
    "T14n0582_001:0966b22": "不歸三尊，美食、好衣從欲奢華。以斯二十",
    "T14n0582_001:0966b23": "一惡，穢亂其心。猶潔污垢，染之為色，萬無",
    "T14n0582_001:0966b24": "一益。懷斯眾惡，死入地獄、餓鬼、畜生，其",
    "T14n0582_001:0966b25": "痛難量。「沙門覩佛明戒，棄故自新，練情滅",
    "T14n0582_001:0966b26": "欲，內外清淨。又如淨潔，染即成色，為眾所",
    "T14n0582_001:0966b27": "觀。沙門覩明，行高智足。天下供奉衣、食、殿",
    "T14n0582_001:0966b28": "舍，受之無尤，施者福大。進行禪定，獲溝港、",
    "T14n0582_001:0966b29": "頻來、不還、應儀，人亦聞之。沙門雖未得道，",
    "T14n0582_001:0966c01": "明佛經義，執心端正，孝順經教，弘慈普育，",
    "T14n0582_001:0966c02": "潤逮群生，恕己安彼，視怨若子。見女人來，",
    "T14n0582_001:0966c03": "待之以妹。若覩窮苦，當念地獄、餓鬼、畜生，",
    "T14n0582_001:0966c04": "願令群生身安意喜，得逢三寶，垢除冥滅，",
    "T14n0582_001:0966c05": "心淨見明，還於本無，永康無極。志行如斯，",
    "T14n0582_001:0966c06": "美食、好衣終始無罪。群生本性，貪婬、瞋恚、",
    "T14n0582_001:0966c07": "愚癡、嫉妬，濁中之濁、冥中之冥者。沙門心開",
    "T14n0582_001:0966c08": "受明，癡垢都寂。雖處穢世，猶蓮華居夫泥中，",
    "T14n0582_001:0966c09": "泥不能染華，受施無罪。夫懷三毒、十惡不",
    "T14n0582_001:0966c10": "除，恣心從欲，諂欺求潤，不奉佛戒，寧吞熱鐵，",
    "T14n0582_001:0966c11": "飲洋銅。斯死須臾穢濁受施，死入太山，飲",
    "T14n0582_001:0966c12": "銅，食炭，其年難計矣。」梵志前白佛言：「吾欲",
    "T14n0582_001:0966c13": "去浴，有溪名好首。夫入中浴者，意之穢垢，",
    "T14n0582_001:0966c14": "隨水流漂。自聞父教，吾日三浴。」佛告梵志：",
    "T14n0582_001:0966c15": "「斯土多溪，人入中浴可得獲度苦乎？千浴",
    "T14n0582_001:0966c16": "之人可除身垢，奈心垢何？吾諸沙門斷求",
    "T14n0582_001:0966c17": "念空，不願三界，心垢寂滅，以得淨道。汝從",
    "T14n0582_001:0966c18": "何師？受法水浴，去心垢乎？」對曰：「吾父云爾。」",
    "T14n0582_001:0966c19": "佛言：「若父得道不？」對曰：「不也。」佛言：「吾道從",
    "T14n0582_001:0966c20": "心出，心端，志淨，乃得道耳。」梵志長跪陳白：",
    "T14n0582_001:0966c21": "「吾向拄杖吐舌，但為狂愚耳。今聞佛經，心",
    "T14n0582_001:0966c22": "始醒寤。猶冥中有燈火，始今有目矣。乞為",
    "T14n0582_001:0966c23": "沙門，願佛哀納！」佛言：「若有親，報之。」對曰：",
    "T14n0582_001:0966c24": "「無親。」佛言：「沙門來。」即成沙門已，於樹下",
    "T14n0582_001:0966c25": "坐，惟二十一事，去諸欲念，霍然無想，即",
    "T14n0582_001:0966c26": "得應儀道，赴至佛所，以頭面著佛足言：「今",
    "T14n0582_001:0966c27": "盲者得視，狂病得愈。」佛言：「斯道佳耶？汝道",
    "T14n0582_001:0966c28": "佳乎？」對曰：「眾道皆邪，唯佛道正。」佛告諸沙",
    "T14n0582_001:0966c29": "門：「熟惟二十一事，道可得矣。」諸沙門聞經",
    "T14n0582_001:0967a01": "歡喜，作禮而退。",
    "T14n0582_001:0967a02": "佛說孫多耶致經"
}