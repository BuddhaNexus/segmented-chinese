{
    "T37n1763_007:0404a02": "大般涅槃經集解卷第七(哀歎品第三卷之第二)",
    "T37n1763_007:0404a04": "　釋四倒義　釋三倒義",
    "T37n1763_007:0404a05": "　合琉璃珠譬　合新舊醫譬",
    "T37n1763_007:0404a06": "哀歎品之第二",
    "T37n1763_007:0404a07": "爾時世尊讚諸比丘善哉善哉汝等善能脩無",
    "T37n1763_007:0404a08": "我想。案。道生曰。將奪先與也。智秀曰。此下",
    "T37n1763_007:0404a09": "第四段。為說勝脩。奪其所執也。有四章。第一",
    "T37n1763_007:0404a10": "將奪先定其所執也。第二比丘乃更說諸譬。",
    "T37n1763_007:0404a11": "自是而非他。第三佛迴譬有在。使比丘成失。",
    "T37n1763_007:0404a12": "第四為說勝脩。先許說而未說。先作兩翻。明",
    "T37n1763_007:0404a13": "其所脩無實義。後正明脩也。此即第一章。",
    "T37n1763_007:0404a14": "時諸比丘即白佛言(至)我等善脩如是諸想。",
    "T37n1763_007:0404a15": "案。道生曰。既蒙善哉。乃逞餘脩。以自多也。",
    "T37n1763_007:0404a16": "僧亮曰。既蒙稱美。乃更說餘想也。不名為聖",
    "T37n1763_007:0404a17": "者。自慶之言也。智秀曰。第二章也。",
    "T37n1763_007:0404a18": "爾時佛告諸比丘言(至)但知文字未達其義。",
    "T37n1763_007:0404a19": "案。道生曰。醉人之譬。以不更脩為惑也。徒知",
    "T37n1763_007:0404a20": "昔說無我之名。未達更脩之乖義。醉有所歸",
    "T37n1763_007:0404a21": "也。僧亮曰。汝以醉為不醉。知醉之名。未達醉",
    "T37n1763_007:0404a22": "不醉義也。僧宗曰。此下奪因也。有四章。第一",
    "T37n1763_007:0404a23": "迴醉譬。置比丘上。第二廣列八倒。以示大眾。",
    "T37n1763_007:0404a24": "免八倒者。可名為脩。如其不免。云何名脩耶。",
    "T37n1763_007:0404a25": "第三結八倒。與比丘言。非但有輕倒。亦有重",
    "T37n1763_007:0404a26": "倒也。第四為說勝三脩法。代其所執也。未達",
    "T37n1763_007:0404a27": "義者。佛果是常。金剛以還是無常。而汝一向",
    "T37n1763_007:0404a28": "請。脩常樂為醉。脩苦空為不醉義耶。若知",
    "T37n1763_007:0404a29": "於佛果計苦空。生死計常樂。是惑者。此乃真",
    "T37n1763_007:0404b01": "識醉耳。寶亮曰。此下第二勸也。有四章明義。",
    "T37n1763_007:0404b02": "第一自此訖醫說三脩。先轉醉譬。與比丘也。",
    "T37n1763_007:0404b03": "第二從說三脩。訖人不知正脩諸法。舉八倒",
    "T37n1763_007:0404b04": "明兩非也。第三從汝諸比丘於苦法中。訖而",
    "T37n1763_007:0404b05": "不知義。舉四倒釋是非也。第四明兩是也。生",
    "T37n1763_007:0404b06": "死作苦無常亦是。佛上作常樂亦是也。智秀",
    "T37n1763_007:0404b07": "曰。此下第三章。",
    "T37n1763_007:0404b08": "何等為義如彼醉人(至)於非轉處而生轉想。",
    "T37n1763_007:0404b09": "案。僧亮曰。何等以醉為不醉義耶。僧宗曰。義",
    "T37n1763_007:0404b10": "釋在下也。如彼醉人者。即迴醉譬。與比丘也。",
    "T37n1763_007:0404b11": "謂醉人所見。其實不轉。而生轉想。佛果實常。",
    "T37n1763_007:0404b12": "而計無常。此即大醉。而自不知。故云不達義",
    "T37n1763_007:0404b13": "也。",
    "T37n1763_007:0404b14": "我者即是佛義(至)憍慢貢高流轉生死。案。",
    "T37n1763_007:0404b15": "僧亮曰。知見自在。是佛義也。身無慮解。故以",
    "T37n1763_007:0404b16": "不遷。為法身義。內滅苦是樂。謂涅槃義也。身",
    "T37n1763_007:0404b17": "智涅槃。皆無非法。是淨義也。法瑤曰。比丘自",
    "T37n1763_007:0404b18": "說凡夫想倒。今明凡夫我想。乃更為得無我",
    "T37n1763_007:0404b19": "想觀。更為失也。醉人之譬。翻然在己也。僧宗",
    "T37n1763_007:0404b20": "曰。更分明顯前所以是倒也。我以自在為義。",
    "T37n1763_007:0404b21": "佛以覺了為義。由覺萬法。所以自在。應云佛",
    "T37n1763_007:0404b22": "是我義。辭倒也。下句例爾。不以無為為常義",
    "T37n1763_007:0404b23": "者。含三無為。故不取也。今舉法身。貴在有體。",
    "T37n1763_007:0404b24": "汝等若言我亦脩集(至)我今當說勝三脩法。",
    "T37n1763_007:0404b25": "案。道生曰。更脩既非。前脩示非。故今始得",
    "T37n1763_007:0404b26": "非之。云其脩非也。亦以脩無實義也。僧亮曰。",
    "T37n1763_007:0404b27": "謂知字知義。為勝脩也。法瑤曰。佛今始判昔",
    "T37n1763_007:0404b28": "解為非。故無有實義。今解為是說勝三脩也。",
    "T37n1763_007:0404b29": "僧宗曰。下先結八倒與比丘。然後說勝脩也。",
    "T37n1763_007:0404c01": "智秀曰。此下第四章。",
    "T37n1763_007:0404c02": "苦者計樂樂者計苦(至)是人不知正脩諸法。",
    "T37n1763_007:0404c03": "案。道生曰。具倒非脩。理固然矣。而以此人。",
    "T37n1763_007:0404c04": "尤諸比丘也。僧亮曰。先說耶脩。以耶顯正。相",
    "T37n1763_007:0404c05": "對為四也。法瑤曰。釋無實義也。夫解則無偏。",
    "T37n1763_007:0404c06": "惑亦俱斷。諸比丘以樂為苦。亦以苦為樂。非",
    "T37n1763_007:0404c07": "但不識樂。亦復不了苦空。是等四倒。常無常",
    "T37n1763_007:0404c08": "各有四也。僧宗曰。一往分八倒者。四在具縛",
    "T37n1763_007:0404c09": "凡夫。四在小乘人也。大通為語。凡聖皆具八",
    "T37n1763_007:0404c10": "也。既不辨真。理不識偽。然推實為論。此中言",
    "T37n1763_007:0404c11": "對聖人。而旨在凡夫。何者。入聖位以上。不假",
    "T37n1763_007:0404c12": "言教。自然信常。經有誠文。上來抑揚。蓋為未",
    "T37n1763_007:0404c13": "達者耳。寶亮曰。八倒者。大判有四重。第一明",
    "T37n1763_007:0404c14": "亦得一人具八。一人具四。若談始終成就。則",
    "T37n1763_007:0404c15": "一人具八。論其現起為言。但有四也。或之",
    "T37n1763_007:0404c16": "體用。性是癡迷。莫問起與不起。悉成就也。第",
    "T37n1763_007:0404c17": "二論其起用。謂若起前四者。則無後四。互相",
    "T37n1763_007:0404c18": "倚伏。故言一人但四也。第三辨俱伏。若信首",
    "T37n1763_007:0404c19": "五根立者。則八倒永伏也。是知後四起時。乃",
    "T37n1763_007:0404c20": "信首五根之前。隣四念處。假名法空。未成就",
    "T37n1763_007:0404c21": "作無常觀時。在觀心中。起此惑也。論此惑容",
    "T37n1763_007:0404c22": "有可得涉思惟之細不耶時。無明住地惑。為",
    "T37n1763_007:0404c23": "其正體也。何者。見諦惑已伏。復不得起。思惟",
    "T37n1763_007:0404c24": "惑雖非平等。然是虛心事惑不起。故知是無",
    "T37n1763_007:0404c25": "明住地惑也。第四論斷道。得正觀無偏時。必",
    "T37n1763_007:0404c26": "先除麁。而後除細。不得如相似解俱伏時也。",
    "T37n1763_007:0404c27": "何者。伏必約理傍情。情背者盡伏。莫問麁細",
    "T37n1763_007:0404c28": "也。真觀斷時。是數法相違。故以淺治麁也。",
    "T37n1763_007:0404c29": "汝諸比丘於苦法中(至)於不淨中而生淨想。",
    "T37n1763_007:0405a01": "案。道生曰。對起而言。於無我為我者。亦是以",
    "T37n1763_007:0405a02": "無我為我。豈謂真脩耶。僧亮曰。已說倒相。今",
    "T37n1763_007:0405a03": "結與比丘也。已免今明其未達也。若識我",
    "T37n1763_007:0405a04": "相。乃得分明識無我也。寶亮曰。將釋是非故。",
    "T37n1763_007:0405a05": "先舉倒體。",
    "T37n1763_007:0405a06": "世間亦有常樂我淨(至)世間法者有字無義。",
    "T37n1763_007:0405a07": "案。道生曰。始欲明勝三脩。先說世間本無我",
    "T37n1763_007:0405a08": "實。例見之我。有字無義也。",
    "T37n1763_007:0405a09": "出世間者有字有義。案。道生曰。翻八倒故。",
    "T37n1763_007:0405a10": "名出世間也。下結云。以不倒故。知字知義也。",
    "T37n1763_007:0405a11": "僧亮曰。比丘既不免有倒。則因世間四倒。謂",
    "T37n1763_007:0405a12": "知名而不知義也。法瑤曰。此下始釋勝修義。",
    "T37n1763_007:0405a13": "先舉世間常樂等倒。以顯出世間常不倒者。",
    "T37n1763_007:0405a14": "勝修義也。有字義者。釋所以為修也。僧宗曰。",
    "T37n1763_007:0405a15": "佛指比丘爾所計也。出生間亦有者。謂有",
    "T37n1763_007:0405a16": "字有義。所以為勝修也。寶亮曰。下將有釋。先",
    "T37n1763_007:0405a17": "開二門。一謂有字無義。二謂有字有義也。",
    "T37n1763_007:0405a18": "何以故世間之法有四顛倒故不知義。案。",
    "T37n1763_007:0405a19": "僧宗曰。擇有字無義也。有四倒者。有四則具",
    "T37n1763_007:0405a20": "八。",
    "T37n1763_007:0405a21": "所以者何有想顛倒(至)世間知字而不知義。",
    "T37n1763_007:0405a22": "案。僧宗曰。向舉苦空四倒。與常樂四倒作本。",
    "T37n1763_007:0405a23": "今復舉三例釋。前四倒所由耳。想倒者。想",
    "T37n1763_007:0405a24": "以取假為義。謬執不得法實。憶想推求。由此",
    "T37n1763_007:0405a25": "起倒也。心倒者。第六意識。能緣於理。先由心",
    "T37n1763_007:0405a26": "緣。而後起倒也。見倒者。見能審法。由審成",
    "T37n1763_007:0405a27": "倒。藉此則生於四。而對則八也。寶亮曰。心識",
    "T37n1763_007:0405a28": "一往。捉境謬解。取法不得。名之為倒。後以想",
    "T37n1763_007:0405a29": "心。重來分別。逐心謬解。名曰想倒。見是行陰",
    "T37n1763_007:0405b01": "之心。以想分別。有違不違二義。轉重執見。謂",
    "T37n1763_007:0405b02": "言佛是無常。名為見倒也。不說受倒者。受之",
    "T37n1763_007:0405b03": "與想。一類相似。據其中品。所以不明也。見是",
    "T37n1763_007:0405b04": "三家之後。重行陰故說。",
    "T37n1763_007:0405b05": "何等為義無我者即生死我者即如來。案。",
    "T37n1763_007:0405b06": "道生曰。生死不得自在。故曰無我。",
    "T37n1763_007:0405b07": "無常者聲聞覺常者如來法身。案。道生曰。",
    "T37n1763_007:0405b08": "二乘不見常。故無常也。",
    "T37n1763_007:0405b09": "苦者一切外道樂者即是涅槃。案。道生曰。",
    "T37n1763_007:0405b10": "反正見故。不得出苦。",
    "T37n1763_007:0405b11": "不淨者即有為法淨者諸佛菩薩所有正法。",
    "T37n1763_007:0405b12": "案。道生曰。夫橫起者。皆有為也。",
    "T37n1763_007:0405b13": "是名不顛倒以不倒故(至)應知如是常樂我淨。",
    "T37n1763_007:0405b14": "案。僧亮曰。正說勝三修也。法瑤曰。既明二",
    "T37n1763_007:0405b15": "種四倒。不知其義。次明二種四不倒。知其義",
    "T37n1763_007:0405b16": "者。即文自顯。不復記也。",
    "T37n1763_007:0405b17": "時諸比丘白佛言世尊(至)而見放捨欲入涅槃。",
    "T37n1763_007:0405b18": "案。道生曰。既已斥其解非。便應教其修",
    "T37n1763_007:0405b19": "是。故復得請之。",
    "T37n1763_007:0405b20": "如來若見顧念教勅(至)同共正住修於梵行。",
    "T37n1763_007:0405b21": "案。道生曰。若佛涅槃。無復教者。雖修梵",
    "T37n1763_007:0405b22": "行。終不能得離此毒身。",
    "T37n1763_007:0405b23": "我等亦當隨佛世尊入於涅槃。",
    "T37n1763_007:0405b24": "案。道生曰。言佛若住世教我者。乃當得隨佛",
    "T37n1763_007:0405b25": "入此涅槃也。僧亮曰。上歎昔三修。取定於如",
    "T37n1763_007:0405b26": "來。如來已判。比丘雖悟昔修是倒。未得後修",
    "T37n1763_007:0405b27": "為用。請求教導。頂受修習也。隨佛涅槃者。修",
    "T37n1763_007:0405b28": "既是倒。云何與此毒身同止。佛若現滅。隨佛",
    "T37n1763_007:0405b29": "而去也。僧宗曰。上請不住。退保昔教。既蒙開",
    "T37n1763_007:0405c01": "釋。始知未達。敬服前言。我既有倒。應須除",
    "T37n1763_007:0405c02": "滅。如其不住。欲隨佛取滅。尋取滅之意。如似",
    "T37n1763_007:0405c03": "猶協前教。雖不要住。意在未捨。所以不敢公",
    "T37n1763_007:0405c04": "言。執教者。既蒙開釋。愧在未達耳。寶亮曰。",
    "T37n1763_007:0405c05": "此下第三請始也。就此中亦有三意。第一直",
    "T37n1763_007:0405c06": "領解。第二請佛住教我勝三修。第三佛若不",
    "T37n1763_007:0405c07": "受我請。今當逐佛入涅槃者。以死要佛也。智",
    "T37n1763_007:0405c08": "秀曰。開說勝修。悟解情薄。今更請佛住。重為",
    "T37n1763_007:0405c09": "已說。云隨佛入涅槃者。不謂別有涅槃可入。",
    "T37n1763_007:0405c10": "由佛昔云得涅槃時。必應捨身故。用理切之",
    "T37n1763_007:0405c11": "辭。以為請也。",
    "T37n1763_007:0405c12": "爾時佛告諸比丘汝等不應(至)亦以付囑摩訶",
    "T37n1763_007:0405c13": "迦葉。案。道生曰。所以付囑聲聞者。明要須",
    "T37n1763_007:0405c14": "兼解。然後得道也。迦葉在佛前出家。以十方",
    "T37n1763_007:0405c15": "佛為師。佛既成道。為佛弟子。苦行第一。深解",
    "T37n1763_007:0405c16": "成就。必可以軌誨後學。故付囑也。僧亮曰。答",
    "T37n1763_007:0405c17": "請教之言也。教汝遺法。今留在後也。僧宗曰。",
    "T37n1763_007:0405c18": "向以辭倒請住。今明付囑有人。何患倒之不",
    "T37n1763_007:0405c19": "除也。寶亮曰。第三勸也。就此中有三意。先一",
    "T37n1763_007:0405c20": "非其第一請意。云但修勝修。隨滅何益耶。第",
    "T37n1763_007:0405c21": "二出所依止人。迦葉既為依止處者。如佛在",
    "T37n1763_007:0405c22": "世無異。何患欲修勝修。而無地耶。有人解云。",
    "T37n1763_007:0405c23": "此迦葉即是三十四問者也。謂不應然。正是",
    "T37n1763_007:0405c24": "聲聞中上座者耳。故六卷云。以聲聞乘故。不",
    "T37n1763_007:0405c25": "能流通。非都不能也。是佛大弟子。于時不來",
    "T37n1763_007:0405c26": "故。知先是體常之人。",
    "T37n1763_007:0405c27": "汝等當知先所修集無常苦想非是真實。",
    "T37n1763_007:0405c28": "案。僧亮曰。一切經藏。皆付迦葉比丘。得知前",
    "T37n1763_007:0405c29": "非後是也。法瑤曰。將欲設譬。使其分明知昔",
    "T37n1763_007:0406a01": "解必非。勸學今之所說。故先誡勅之。",
    "T37n1763_007:0406a02": "譬如春時。案。僧亮曰。春者農之始也。無常",
    "T37n1763_007:0406a03": "之教。乃學之始也。法瑤曰。卉物開秀悅情之",
    "T37n1763_007:0406a04": "時。以譬聽者機發之時也。時而聞法。莫不開",
    "T37n1763_007:0406a05": "悅也。僧宗曰。譬有三意。初明過去佛邊得解",
    "T37n1763_007:0406a06": "譬也。次明失解譬。後明更感今佛聞常發解",
    "T37n1763_007:0406a07": "譬也。眾生有善。值過去佛。感應相交。善萌開",
    "T37n1763_007:0406a08": "發。喻彼和適之時也。智秀曰。譬旨有二。前從",
    "T37n1763_007:0406a09": "始訖乃知非真。顯學人本有極修當果之解。",
    "T37n1763_007:0406a10": "為佛偏教所益。尋之不能得也。後從是時寶",
    "T37n1763_007:0406a11": "球。訖譬明今日教。顯極修之旨。現昔偏教之",
    "T37n1763_007:0406a12": "下求者。終能於中得也。開此二意。以誡學人",
    "T37n1763_007:0406a13": "慎彼前失。慕斯後得也。前譬中有兩意。初訖",
    "T37n1763_007:0406a14": "沒深水中。正顯極修之珠。沒於偏教之水也。",
    "T37n1763_007:0406a15": "春至則卉木斯萌。譬感興而教發。善心榮秀。",
    "T37n1763_007:0406a16": "有諸人等。案。僧亮曰。陳如五人。應聞者也。",
    "T37n1763_007:0406a17": "僧宗曰。應是住前凡夫人。寶亮曰。通譬三乘",
    "T37n1763_007:0406a18": "人也。",
    "T37n1763_007:0406a19": "在大池浴。案。僧亮曰。稟承經教。洗除邪惑。",
    "T37n1763_007:0406a20": "譬大池浴也。僧宗曰。三世佛法通譬也。池",
    "T37n1763_007:0406a21": "中有水。水從池出。請佛法之中。有理有教。理",
    "T37n1763_007:0406a22": "教從佛法出也。寶亮曰。釋迦出世。從鹿園至",
    "T37n1763_007:0406a23": "雙樹。通譬池也。",
    "T37n1763_007:0406a24": "乘船遊戲。案。僧亮曰。依經求理。始用聞思。",
    "T37n1763_007:0406a25": "既入理不深。若船之浮水上者也。何者。眾生",
    "T37n1763_007:0406a26": "本有四倒之計。謂一切法常。佛欲斷之。說一",
    "T37n1763_007:0406a27": "功無常。旨在三界。濫及法身。執教失旨。浮淺",
    "T37n1763_007:0406a28": "之義。無有實功。譬之戲也。敬遺記僧宗曰。遊",
    "T37n1763_007:0406a29": "戲者。感聞常教。非不微解。有悅情之謂。法蓮",
    "T37n1763_007:0406b01": "記僧宗曰。萬善為船。甘樂為戲也。",
    "T37n1763_007:0406b02": "失琉璃寶。案。一本云殊。僧亮曰。經旨不",
    "T37n1763_007:0406b03": "偏。理圓可貴。喻之寶。亦曰珠也。偏取乖中。",
    "T37n1763_007:0406b04": "以譬失也。法瑤曰。言之旨為珠也。不達所詮",
    "T37n1763_007:0406b05": "為失也。僧宗曰。外譬因戲失珠。內合以解所",
    "T37n1763_007:0406b06": "未深。情馳五欲。亡失本解。如失珠也。若論失",
    "T37n1763_007:0406b07": "者。昔計常乖解。已有失義。而以今聞無常之",
    "T37n1763_007:0406b08": "教。方稱失者。以昔常名是同失義。不顯無常",
    "T37n1763_007:0406b09": "之教。生無常解。遏於常見。失義始彰也。寶亮",
    "T37n1763_007:0406b10": "曰。中道之解。應得不得。名之為失也。",
    "T37n1763_007:0406b11": "沒深水中。案。道生曰。常與無常。理本不偏。",
    "T37n1763_007:0406b12": "言兼可珍。而必是應獲。由二乘漫修。乖之為",
    "T37n1763_007:0406b13": "失也。乖則永隱。謂沒深也。僧亮曰。為權教所",
    "T37n1763_007:0406b14": "覆。譬深水中也。法瑤曰。常以無常。理必相",
    "T37n1763_007:0406b15": "對。而昔無常之說。未灼然有在。則濫乎佛常。",
    "T37n1763_007:0406b16": "是則常理隱於無常之教。為珠沒水也。理必",
    "T37n1763_007:0406b17": "雙悟。不應有偏。無常之水。非深如何。僧宗",
    "T37n1763_007:0406b18": "曰。隱覆圓解之珠。學人無有能見之者。曰深。",
    "T37n1763_007:0406b19": "無常之教。印一切法。就言下而求常解。無有",
    "T37n1763_007:0406b20": "可得之理。曰沒也。寶亮曰。中道之理。隱在今",
    "T37n1763_007:0406b21": "日涅槃教下。故言沒水。非據東西。水為譬",
    "T37n1763_007:0406b22": "也。",
    "T37n1763_007:0406b23": "是時諸人悉共入水求覓是寶。案。僧亮",
    "T37n1763_007:0406b24": "曰。修慧也。求理轉深。欲以除惑。譬之入水求",
    "T37n1763_007:0406b25": "寶也。法瑤曰。思慧也。尋教轉深。入水義也。",
    "T37n1763_007:0406b26": "失旨宜求。理推應爾。不言其意也。僧宗曰。向",
    "T37n1763_007:0406b27": "以理中有失。今亦理中有求。何者。常解是理",
    "T37n1763_007:0406b28": "中之勝行。人豈容無求勝之意耶。寶亮曰。從",
    "T37n1763_007:0406b29": "聞得思。義言入也。",
    "T37n1763_007:0406c01": "競捉瓦石草木沙礫各各自謂得琉璃珠。",
    "T37n1763_007:0406c02": "案。僧亮曰。以無常等智。謂之三果也。寶亮",
    "T37n1763_007:0406c03": "曰。依昔經得聞思二慧之解。謂為真理也。",
    "T37n1763_007:0406c04": "歡喜持出乃知非真。案。僧亮曰。羅漢出三",
    "T37n1763_007:0406c05": "界。自知非究竟也。法瑤曰。本謂無常之理。是",
    "T37n1763_007:0406c06": "真言極旨。今聞常說。始知有在。畫然有判。不",
    "T37n1763_007:0406c07": "復執在無常教中。是為持出。乃知非真也。僧",
    "T37n1763_007:0406c08": "宗曰。歡喜者。屬上向也。於偏教生解。謂為真",
    "T37n1763_007:0406c09": "理。如唱得珠。保悅在心。義稱歡喜也。持出乃",
    "T37n1763_007:0406c10": "知非真者。常教既宣。開釋二塗。則不復為無",
    "T37n1763_007:0406c11": "常所迷。知先所得。未為理極也。寶亮曰。乘無",
    "T37n1763_007:0406c12": "常之解。來登燸頂。信根成就。決定信佛是常。",
    "T37n1763_007:0406c13": "于時倒望昔教。方知虛說。如持寶出水。知非",
    "T37n1763_007:0406c14": "真也。智秀曰。得修修慧離教。譬持出。出觀",
    "T37n1763_007:0406c15": "緣滅。知未來之生。未即都盡。譬乃知非真也。",
    "T37n1763_007:0406c16": "道慧所撰。曰歡喜。持者。昔謂是理。保之為持",
    "T37n1763_007:0406c17": "也。出乃知非真者。說涅槃時也。既入今常教。",
    "T37n1763_007:0406c18": "於昔無常之教為出。",
    "T37n1763_007:0406c19": "是時寶珠猶在水中。案。道生曰。於不得者",
    "T37n1763_007:0406c20": "為故。在水中也。僧亮曰。自知生死未盡。不知",
    "T37n1763_007:0406c21": "佛果常。故為昔言所覆也。法瑤曰。詮本表旨。",
    "T37n1763_007:0406c22": "使人得之。於人未得。為在詮水之中也。僧宗",
    "T37n1763_007:0406c23": "曰。常教既興。知昔所行。未為理極。而思修之",
    "T37n1763_007:0406c24": "信珠。未即為心用。猶在理教之下也。寶亮曰。",
    "T37n1763_007:0406c25": "得知昔來經教。盡是常解之詮。但眾生惑重。",
    "T37n1763_007:0406c26": "不得正說也。",
    "T37n1763_007:0406c27": "以珠力故水皆澄清。案。道生曰。言旨既現。",
    "T37n1763_007:0406c28": "不復渾跡。珠之力也。僧亮曰。理不可掩。名教",
    "T37n1763_007:0406c29": "自分伊字之譬是也。故曰澄清。僧宗曰。珠",
    "T37n1763_007:0407a01": "譬解珠。是映澈之物。水為之清。思修勝慧。是",
    "T37n1763_007:0407a02": "理照之知。探教不渾也。寶亮曰。既有常信。決",
    "T37n1763_007:0407a03": "知偏教理非是實。理雖非實。未曾相亂。但資",
    "T37n1763_007:0407a04": "向常之解。故言澄清也。智秀曰。緣有此旨。所",
    "T37n1763_007:0407a05": "以能感今日所說。顯奠昔教亦是詮極。豈非",
    "T37n1763_007:0407a06": "珠力水澄清耶。道慧所撰曰。惑情亂教。喻之",
    "T37n1763_007:0407a07": "水濁。若果無常。則其迷可久。理非偏教。故妄",
    "T37n1763_007:0407a08": "情可息。息則名教顯然。喻之水清。",
    "T37n1763_007:0407a09": "於是大眾乃見寶珠故在水下。案。僧亮曰。",
    "T37n1763_007:0407a10": "信佛是常。而請不肯住。以不自在。執昔說以",
    "T37n1763_007:0407a11": "致疑。乃取判於佛。此譬之旨也。法瑤曰。常理",
    "T37n1763_007:0407a12": "既顯。方知昔旨。旨在於常。譬故在水下也。僧",
    "T37n1763_007:0407a13": "宗曰。唯有聞慧。未能入理。如未入水。未修勝",
    "T37n1763_007:0407a14": "慧。不名得珠。非不聞慧。義稱遙見耳。寶亮",
    "T37n1763_007:0407a15": "曰。既得信解。悉知常旨。遍在昔日教之下。",
    "T37n1763_007:0407a16": "猶如仰觀虛空月形。案。僧亮曰。佛說勝修",
    "T37n1763_007:0407a17": "圓教可仰。以譬空中之月也。僧宗曰。思修之",
    "T37n1763_007:0407a18": "心。中道不偏。",
    "T37n1763_007:0407a19": "是時眾中有一智人以方便力安徐入水即便",
    "T37n1763_007:0407a20": "得珠。案。道生曰。如說修行。譬之安徐入水",
    "T37n1763_007:0407a21": "也。要在修習我常四法。而實不廢方便之義",
    "T37n1763_007:0407a22": "也。修常然後乃解無常。其理始是得來在我。",
    "T37n1763_007:0407a23": "故曰智也。僧亮曰。捨昔修今之譬也。法瑤曰。",
    "T37n1763_007:0407a24": "智人謂菩薩也。修習不濫。無常爾乃得常。以",
    "T37n1763_007:0407a25": "譬入水得珠也。修習得所。不渾濁故。為安徐",
    "T37n1763_007:0407a26": "也。敬遺記僧宗曰。迷多悟寡。可貴可重。故言",
    "T37n1763_007:0407a27": "一人也。以善方便。縱容理味。則教不渾亂。勝",
    "T37n1763_007:0407a28": "修之慧。在我故也。如以安徐入水。水不亂故。",
    "T37n1763_007:0407a29": "所以得珠也。敬遺記僧宗曰。一人譬菩薩也。",
    "T37n1763_007:0407b01": "不執斷常。縱容取中。譬之安徐也。道慧所撰",
    "T37n1763_007:0407b02": "曰。謂攝心在理。曰安徐也。",
    "T37n1763_007:0407b03": "汝等比丘不應如是(至)所謂我想常樂淨想。",
    "T37n1763_007:0407b04": "案。僧亮曰。此略合譬重勸之也。",
    "T37n1763_007:0407b05": "爾時諸比丘白佛言世尊(至)得入涅槃是義云",
    "T37n1763_007:0407b06": "何。案。道生曰。若昔說無我。實亦表於我者。",
    "T37n1763_007:0407b07": "言教何以專說無我。得離於我。而不說我。今",
    "T37n1763_007:0407b08": "方說耶。僧亮曰。若今修是正。昔日遍說。其義",
    "T37n1763_007:0407b09": "云何耶。法瑤曰。若有我為真。無我非實者。昔",
    "T37n1763_007:0407b10": "日何故不說。幸使我等無謬取之倒。此之二",
    "T37n1763_007:0407b11": "說。如以鉾楯。其趣云何。僧宗曰。此奪果門。",
    "T37n1763_007:0407b12": "第四段也。第一奪果。第二奪因。第三寄寶珠",
    "T37n1763_007:0407b13": "譬。成其所修虛而不實。此第四釋會二教。不",
    "T37n1763_007:0407b14": "相乖負也。寶亮曰。此第七段會通兩教。自哀",
    "T37n1763_007:0407b15": "歎品來。比丘三請。世尊三勸。而眾人唯懷一",
    "T37n1763_007:0407b16": "疑。故知。從卷首至此。未是正說。通為勸問明",
    "T37n1763_007:0407b17": "矣。此疑由是第三勸中生也。若其理皎然。昔",
    "T37n1763_007:0407b18": "日何以不先說耶。",
    "T37n1763_007:0407b19": "佛告諸比丘善哉善哉(至)諮問是義為自斷疑。",
    "T37n1763_007:0407b20": "案。僧亮曰。善問得時。能推本定今。以自",
    "T37n1763_007:0407b21": "斷疑也。法瑤曰。下引客舊醫譬。明古今之說。",
    "T37n1763_007:0407b22": "其旨不殊也。昔歎無我。唯在三界。除三界我",
    "T37n1763_007:0407b23": "耳。不毀佛我也。但彼不解言之旨故。濫佛亦",
    "T37n1763_007:0407b24": "謂無我。今毀濫脩無我。非毀生死無我。歎毀",
    "T37n1763_007:0407b25": "雖異。其旨實同。非鉾楯也。僧宗曰。能以二教",
    "T37n1763_007:0407b26": "為徵。疑心所以斷也。今釋二教。則無執昔之",
    "T37n1763_007:0407b27": "迷。權實苟分。疑累斷也。明駿案。此下一品之",
    "T37n1763_007:0407b28": "中。第五段會通也所言會通者。明昔所以不",
    "T37n1763_007:0407b29": "說常。今日所以說耳。非謂以昔無常偏教。會",
    "T37n1763_007:0407c01": "今圓教也。是以下譬中云。此乳藥者。服與不",
    "T37n1763_007:0407c02": "服。皆是醫教。不云醎苦辛酢等味。即乳藥也。",
    "T37n1763_007:0407c03": "故知。所言會通者。蓋說與不說之意也。",
    "T37n1763_007:0407c04": "譬如國王闇鈍少智。案。道生曰。夫受化者。",
    "T37n1763_007:0407c05": "必有解分。垢重者。攝輕故為王也。垢重故智",
    "T37n1763_007:0407c06": "少也。",
    "T37n1763_007:0407c07": "有一醫師性復頑嚚。案。道生曰。雖復垢重。",
    "T37n1763_007:0407c08": "而斷善猶輕。今取其中。以愚相訓。必有師焉。",
    "T37n1763_007:0407c09": "而王不別厚賜俸祿。案。道生曰。耶訓會情。",
    "T37n1763_007:0407c10": "宗莫易也。",
    "T37n1763_007:0407c11": "療治眾病純以乳藥(至)是醫知乳好醜善惡。",
    "T37n1763_007:0407c12": "案。僧亮乳藥者。說六諦二十五諦。皆我見為",
    "T37n1763_007:0407c13": "教。以扶物情。故譬之以乳也。病起根源者。若",
    "T37n1763_007:0407c14": "起於法身者。應以我為藥。若起生死。此則非",
    "T37n1763_007:0407c15": "藥。此明不識病源也。復不善解者。不知真我",
    "T37n1763_007:0407c16": "法也。僧宗曰。譬有五別。第一明佛未出時。外",
    "T37n1763_007:0407c17": "道化世。第二明始應生王宮。第三明共入見",
    "T37n1763_007:0407c18": "王。稍欲受化。第四明應見成佛。權說偏教。第",
    "T37n1763_007:0407c19": "五明開實顯常也。國者。總譬一佛之所化也。",
    "T37n1763_007:0407c20": "以前悟者。譬王也。醫者。譬外道也。風起卒",
    "T37n1763_007:0407c21": "暴。譬瞋也。冷性凝結。譬癡也。熱性煩濁。譬",
    "T37n1763_007:0407c22": "愛也。此明不識病也。純服乳者。明不識藥也。",
    "T37n1763_007:0407c23": "慧朗所述曰。此譬有兩意。初從首。訖療治眾",
    "T37n1763_007:0407c24": "病。無不得差。謂之古譬。蓋是今日座席之前",
    "T37n1763_007:0407c25": "譬也。後從其後不久以下。謂之今譬。正為即",
    "T37n1763_007:0407c26": "時為喻也。前明以有執常之病。所以不得為",
    "T37n1763_007:0407c27": "說。後明常病既消。還以無常為患。故為常也。",
    "T37n1763_007:0407c28": "復有明醫曉八種術善療眾病知諸方藥從遠",
    "T37n1763_007:0407c29": "方來。案。僧亮曰。此第二譬也。緣悟時至。菩",
    "T37n1763_007:0408a01": "薩出世。能治生死譬。醫八術者。譬除八倒。法",
    "T37n1763_007:0408a02": "身於人為遠。義言遠方來也。法瑤曰。八術謂",
    "T37n1763_007:0408a03": "慈心等四對。三毒及等分也。善療眾病者。知",
    "T37n1763_007:0408a04": "眾生根根也。知諸方藥者。善解法相也。法",
    "T37n1763_007:0408a05": "身懸絕。譬遠方來也。",
    "T37n1763_007:0408a06": "是時舊醫不知諮受反生貢高輕慢之心。",
    "T37n1763_007:0408a07": "案。僧亮曰。見處王宮。受五欲樂。眾生不識。",
    "T37n1763_007:0408a08": "起凡夫想也。于時外道自稱云。是一切智人。",
    "T37n1763_007:0408a09": "蔑瞿曇也。",
    "T37n1763_007:0408a10": "彼時明醫即便依附(至)唯願為我宣暢解說。",
    "T37n1763_007:0408a11": "案。僧亮曰。將欲去之。必先受之。所以稟彼四",
    "T37n1763_007:0408a12": "禪四空行等法也。法瑤曰。詣彼師門。或諮受",
    "T37n1763_007:0408a13": "常倒也僧宗曰。維摩經云。以無心意無受行。",
    "T37n1763_007:0408a14": "而悉摧伏諸外道。斯蓋四攝之中。同事攝也。",
    "T37n1763_007:0408a15": "舊醫答言卿今若能(至)隨我所能當給走使。",
    "T37n1763_007:0408a16": "案。道生曰。成佛凡四十八年也。一日屈節。則",
    "T37n1763_007:0408a17": "終身成師也。僧亮曰。要終身為弟子。法瑤曰。",
    "T37n1763_007:0408a18": "從得道夜。至涅槃夜。其間凡四十八年。爾時",
    "T37n1763_007:0408a19": "六師。一不降化。與佛角辨抗行。師徒之義未",
    "T37n1763_007:0408a20": "絕。曲意伺機。喻之給使。又釋四十八年者。謂",
    "T37n1763_007:0408a21": "四禪八禪也。",
    "T37n1763_007:0408a22": "是時舊醫即將客醫共入見王。案。僧亮曰。",
    "T37n1763_007:0408a23": "菩薩以受化為國也。示稟其術。知其非道。使",
    "T37n1763_007:0408a24": "師及弟子。舉世知非。於悟分轉近。有入國見",
    "T37n1763_007:0408a25": "王之義。以為喻也。法瑤曰。耶師所訓者。亦可",
    "T37n1763_007:0408a26": "以法而化。為共見也。僧宗曰。此第三譬也。未",
    "T37n1763_007:0408a27": "成佛之前。漸欲背耶。而未全正。兩邊同信。義",
    "T37n1763_007:0408a28": "言共入也。慧朗曰。于時有五百賈客得度。未",
    "T37n1763_007:0408a29": "度之前。若遇外道。便受耶法。值佛則度。二機",
    "T37n1763_007:0408b01": "不定。故云共入也。",
    "T37n1763_007:0408b02": "是時客醫即為王說種種醫方及餘伎藝。",
    "T37n1763_007:0408b03": "案。道生曰。五戒十善。亦是醫方。實以捨下。",
    "T37n1763_007:0408b04": "而似生上為伎藝也。",
    "T37n1763_007:0408b05": "大王當知應善分別(至)此法如是可以療病。",
    "T37n1763_007:0408b06": "案。道生曰。以定除亂。謂之治國。以慧去結。",
    "T37n1763_007:0408b07": "謂之療病也。",
    "T37n1763_007:0408b08": "爾時國王聞是語已(至)然後倍復恭敬客醫。",
    "T37n1763_007:0408b09": "案。僧亮曰。此第三譬也。使人知耶。後乃顯",
    "T37n1763_007:0408b10": "正。洗浴受摩。取草詣樹。即入禪定。降魔成",
    "T37n1763_007:0408b11": "佛。于時靜身得定。以譬治國。慧能斷結。譬治",
    "T37n1763_007:0408b12": "病也。法瑤曰。上來並是成佛之前事。此以下",
    "T37n1763_007:0408b13": "譬成佛後事也。神通等為伎術。三歸五戒為",
    "T37n1763_007:0408b14": "方藥也。戒以禁非。定以靜亂。為治國也。僧宗",
    "T37n1763_007:0408b15": "曰。說生死過患令背。為醫方也。令修戒定。為",
    "T37n1763_007:0408b16": "伎術也。以五戒十善。生淨土故。即是治國也。",
    "T37n1763_007:0408b17": "以不淨止貪。慈悲止瞋。因緣止癡。即是療病",
    "T37n1763_007:0408b18": "也。佛道既成。耶心殄息。喻如驅出。",
    "T37n1763_007:0408b19": "是時客醫作是念言(至)實愛念者當求一願。",
    "T37n1763_007:0408b20": "案。僧亮曰。此第四譬也。今正是時者。五人應",
    "T37n1763_007:0408b21": "悟之時也。有愛念者。感理冥會。令無差也。當",
    "T37n1763_007:0408b22": "求一願者。惑從相起。觀空則滅。空理無二。故",
    "T37n1763_007:0408b23": "云一也。法瑤曰。佛唯化是願。但化遂由乎眾",
    "T37n1763_007:0408b24": "生。義言求也。曇濟曰。一願者。譬一空門也。",
    "T37n1763_007:0408b25": "僧宗曰。第四譬也。是說四諦。除耶我之時至",
    "T37n1763_007:0408b26": "也。一願者。世尊所應說者。常與無常。大之與",
    "T37n1763_007:0408b27": "小。今日未得雙說。故言一也。于時正在三七",
    "T37n1763_007:0408b28": "日思惟。知眾生有從化之理。願得遂也。",
    "T37n1763_007:0408b29": "王即答言從此右臂及餘身分隨意所求一切",
    "T37n1763_007:0408c01": "相與。案。僧亮曰。身雖多分。而性空無二。無",
    "T37n1763_007:0408c02": "二則無非我所惜也。僧宗曰。方便智易用。如",
    "T37n1763_007:0408c03": "右臂也。終聞常教。皆有受義。故言一切相與",
    "T37n1763_007:0408c04": "也。慧朗曰。右臂者。取一邊之義。譬偏教也。",
    "T37n1763_007:0408c05": "彼客醫言王雖許我一切身分然我不敢多有",
    "T37n1763_007:0408c06": "所求。案。僧亮曰。無則無多非所求也。僧宗",
    "T37n1763_007:0408c07": "曰。雖知終當圓說。即時唯可偏教。故云不敢",
    "T37n1763_007:0408c08": "多有求也。",
    "T37n1763_007:0408c09": "今所求者願王宣令(至)是藥毒害多傷損故。",
    "T37n1763_007:0408c10": "案。僧亮曰。我見是眾惑之本。譬所損之處多",
    "T37n1763_007:0408c11": "也。僧宗曰。展轉相聞。譬之宣令也。",
    "T37n1763_007:0408c12": "若故服者當斬其首(至)常處安樂故求是願。",
    "T37n1763_007:0408c13": "案。僧亮曰。若起身見。則斷慧也。身見斷故。",
    "T37n1763_007:0408c14": "無復凡夫橫理之惑。",
    "T37n1763_007:0408c15": "時王答言汝之所求(至)若為藥者當斬其首。",
    "T37n1763_007:0408c16": "案。道生曰。已受五戒十善之化。此欲為說",
    "T37n1763_007:0408c17": "無常教也。僧亮曰。五人觀空得道。一切眾生。",
    "T37n1763_007:0408c18": "皆知身內無我。宣令一國之義也。信正背耶。",
    "T37n1763_007:0408c19": "理不為難嚮。然從命為。蓋不足言也。夫萬善",
    "T37n1763_007:0408c20": "以信根為首。若以倒見為藥。則無信根。為斷",
    "T37n1763_007:0408c21": "首之義也。",
    "T37n1763_007:0408c22": "爾時客醫和合眾藥(至)以療眾病無不得差。",
    "T37n1763_007:0408c23": "案。道生曰。譬無常等五門觀也。僧亮曰。更思",
    "T37n1763_007:0408c24": "治門。斷思惟結也。法瑤曰。辛苦等味。譬無常",
    "T37n1763_007:0408c25": "等觀也。前云醫方伎藝。談化之始也。此言辛",
    "T37n1763_007:0408c26": "苦。敘教之終也。一段事畢。故言無不得差也。",
    "T37n1763_007:0408c27": "其後不久王復得病即命是醫我今病困當云",
    "T37n1763_007:0408c28": "何治。案。道生曰。執無常教。該於常也。僧亮",
    "T37n1763_007:0408c29": "曰。第五譬也。耶我已滅。不識真我。謂一切法",
    "T37n1763_007:0409a01": "無自在者。謗佛法身。始覺病起也。當云何治",
    "T37n1763_007:0409a02": "者。斷惑次第。機來扣佛。致辭如此也。曇濟",
    "T37n1763_007:0409a03": "曰。應聞常教。故以無常解為病也。寶亮曰。此",
    "T37n1763_007:0409a04": "下第四譬也。知涅槃機發。所以言病。眾生已",
    "T37n1763_007:0409a05": "聞四時教說。心神漸開。推理而言。佛不應無",
    "T37n1763_007:0409a06": "常。而生斷滅之見。喻之若病也。智秀曰。得無",
    "T37n1763_007:0409a07": "常解。即謬倒佛上。以其常患亦消。即有無常",
    "T37n1763_007:0409a08": "病起。故言不久也。",
    "T37n1763_007:0409a09": "醫占王病應用乳藥(至)王今患熱正應服乳。",
    "T37n1763_007:0409a10": "案。道生曰。應說常也。僧亮曰。既以無我為",
    "T37n1763_007:0409a11": "倒。應以八自在為治。故云應服乳也。是大妄",
    "T37n1763_007:0409a12": "語者。無我者。旨在生死。而云一切。是則妄語",
    "T37n1763_007:0409a13": "也。顛倒煩惱。能燒眾生。取譬患熱也。法瑤",
    "T37n1763_007:0409a14": "曰。本以無常之火。焚燒生死。而以濫執佛地。",
    "T37n1763_007:0409a15": "病之甚者。故云患熱也。僧宗曰。無常倒心。虛",
    "T37n1763_007:0409a16": "而不實。以謬起故。應云虛熱。真常之解。清涼",
    "T37n1763_007:0409a17": "真實。故云應服乳也。",
    "T37n1763_007:0409a18": "時王語醫汝今狂耶為熱病乎而言服乳能除",
    "T37n1763_007:0409a19": "此病。案。法瑤曰。執無常教。以為理極。此譬",
    "T37n1763_007:0409a20": "未信說常之時也。寶亮曰。譬哀歎品三勸三",
    "T37n1763_007:0409a21": "請。",
    "T37n1763_007:0409a22": "汝先言毒今云何服欲欺我耶。案。道生曰。",
    "T37n1763_007:0409a23": "執昔教難今教也。",
    "T37n1763_007:0409a24": "先醫所讚汝言是毒(至)我本舊醫定為勝汝。",
    "T37n1763_007:0409a25": "案。僧亮曰。謂前醫先覺。故云勝也。",
    "T37n1763_007:0409a26": "是時客醫復語王言(至)如彼虫道偶成字耳。",
    "T37n1763_007:0409a27": "案。道生曰。本不在字。則非字矣。耶說不在",
    "T37n1763_007:0409a28": "常。非常說也。僧亮曰。虫不識字。雖字非字。",
    "T37n1763_007:0409a29": "智者豈有識字之怪耶。不別諸病。悉用乳藥",
    "T37n1763_007:0409b01": "者。病起於麻麥之我。不可用我而為治。若起",
    "T37n1763_007:0409b02": "八自在之上者。可得用我治彼不識也。僧宗",
    "T37n1763_007:0409b03": "曰。上三脩中。廣明八倒。但有其名。未得其",
    "T37n1763_007:0409b04": "實。何異虫跡耶。",
    "T37n1763_007:0409b05": "是先舊醫不解乳藥(至)亦是毒害亦是甘露。",
    "T37n1763_007:0409b06": "案。道生曰。投非其病。則成毒害也。僧亮曰。",
    "T37n1763_007:0409b07": "用得其所。投中其病。是為甘露。不則為毒。",
    "T37n1763_007:0409b08": "云何是藥復名甘露若是乳牛不食酒糟滑草",
    "T37n1763_007:0409b09": "麥[麥*戈]。案。道生曰。耶設於常。中實已變。外以",
    "T37n1763_007:0409b10": "如本。而能惑於人。為酒糟也。既生常惑。無常",
    "T37n1763_007:0409b11": "尋起。為滑草也。所說無實。為麥[麩夫+戈]也。僧亮",
    "T37n1763_007:0409b12": "曰。乳功在乎善養。解我亦由乎說者。無以惑",
    "T37n1763_007:0409b13": "心說我。行則成倒也。酒糟滑草者。釋口易下。",
    "T37n1763_007:0409b14": "入腹為患。我見則附情易。安則為病也。我見",
    "T37n1763_007:0409b15": "有名無實。喻如麥[麩夫+戈]空無實也。法瑤曰。牛者",
    "T37n1763_007:0409b16": "譬佛菩薩也。既以乳譬常教。今以乳從牛出。",
    "T37n1763_007:0409b17": "是則常教。由佛菩薩說也。糟無真味。人之所",
    "T37n1763_007:0409b18": "惡。以況耶說樂淨之法。其實是苦實不淨也。",
    "T37n1763_007:0409b19": "常倒者。謂湛然不易。而實無時暫停。喻滑草",
    "T37n1763_007:0409b20": "也。麥[麩夫+戈]內空。以譬無我也。僧宗曰。酒糟者。",
    "T37n1763_007:0409b21": "食則醉亂。懷相在心。則迷真法也。滑草者。其",
    "T37n1763_007:0409b22": "體性利。噉則傷中。譬之利使也。麥[麩夫+戈]無味。喻",
    "T37n1763_007:0409b23": "浮澹之心。不得理味也。寶亮曰。酒糟麥[麩夫+戈]。本",
    "T37n1763_007:0409b24": "是虛秏之物。以譬斷見。滑草乃一往悅情。喻",
    "T37n1763_007:0409b25": "如著相說常見也。",
    "T37n1763_007:0409b26": "其犢調善。案。僧亮曰。受化弟子善能問難。",
    "T37n1763_007:0409b27": "能使真我之旨顯而不謬。",
    "T37n1763_007:0409b28": "放牧之處不在高原亦不下濕。案。道生曰。",
    "T37n1763_007:0409b29": "讀誦諸經。已養法身。若專在去結。譬處高源。",
    "T37n1763_007:0409c01": "若從斯起惑。譬處下濕。僧亮曰。慢心高原。",
    "T37n1763_007:0409c02": "染心如下濕。弘通之病。莫過此也。法瑤曰。執",
    "T37n1763_007:0409c03": "我在三界。為下濕。執無我濫佛地。為高原。",
    "T37n1763_007:0409c04": "縱容中道離此患也。",
    "T37n1763_007:0409c05": "飲以清水不令馳走。案。道生曰。無相之說。",
    "T37n1763_007:0409c06": "譬之清水也。僧亮曰。以定水自資。不行亂境",
    "T37n1763_007:0409c07": "也。法瑤曰。飲以中道之水。不馳於二邊之散",
    "T37n1763_007:0409c08": "也。",
    "T37n1763_007:0409c09": "不與特牛同共一群。案。僧亮曰。不與惡知",
    "T37n1763_007:0409c10": "識。相親近也。僧宗曰。特牛譬外道也。特牛無",
    "T37n1763_007:0409c11": "乳。外道無有真常法也。",
    "T37n1763_007:0409c12": "飲食調適行住得所。案。道生曰。授法不偏。",
    "T37n1763_007:0409c13": "為中適也。僧亮曰。調譬諸道品。行住以譬合",
    "T37n1763_007:0409c14": "時則說。不合則止也。法瑤曰。飲以解脫為漿。",
    "T37n1763_007:0409c15": "食以禪悅為味。行則為觀。住則為止。止觀不",
    "T37n1763_007:0409c16": "失其宜。為中和之道。行住得所也。",
    "T37n1763_007:0409c17": "如是乳者能除諸病(至)其餘一切皆名毒害。",
    "T37n1763_007:0409c18": "案。僧宗曰。備上諸德。乳必可服。菩薩善具通",
    "T37n1763_007:0409c19": "法之德。常名可信也。",
    "T37n1763_007:0409c20": "爾時大王聞是語已(至)即便服之病得除愈。",
    "T37n1763_007:0409c21": "案。僧宗曰。即今說也。眾中有先悟言下旨者。",
    "T37n1763_007:0409c22": "如王也。",
    "T37n1763_007:0409c23": "尋時宣令一切國內從今已往當服乳藥。",
    "T37n1763_007:0409c24": "案。法瑤曰。相勸信常。無執無常。以為極也。",
    "T37n1763_007:0409c25": "國人聞之皆生瞋恨(至)皆懷瞋恨悉集王所。",
    "T37n1763_007:0409c26": "案。道生曰。親承音旨。猶懷疑惑。何況傳聞者",
    "T37n1763_007:0409c27": "耶。法瑤曰。其中猶有執無常者。復須轉教。方",
    "T37n1763_007:0409c28": "起深信也。",
    "T37n1763_007:0409c29": "王言汝等不應於我(至)皆服乳藥病悉除愈。",
    "T37n1763_007:0410a01": "案。法瑤曰。督厲之辭也。常以無常。皆是佛",
    "T37n1763_007:0410a02": "教。豈得信無常。而不信常耶。",
    "T37n1763_007:0410a03": "汝等比丘當知如來(至)為大醫王出現於世。",
    "T37n1763_007:0410a04": "案。僧宗曰。此下合譬也。其文甚略。舉其綱紐",
    "T37n1763_007:0410a05": "耳。此合第二佛出世譬也。",
    "T37n1763_007:0410a06": "降伏一切外道邪醫(至)我為醫王欲伏外道。",
    "T37n1763_007:0410a07": "案。僧宗曰。合第三譬也。",
    "T37n1763_007:0410a08": "故唱是言無我無人(至)為知時故如是無我。",
    "T37n1763_007:0410a09": "案。僧宗曰。合第四譬也。",
    "T37n1763_007:0410a10": "有因緣故亦說有我(至)應當如是脩集是法。",
    "T37n1763_007:0410a11": "案。僧宗曰。合第五譬。",
    "T37n1763_007:0410a12": "卷第七"
}