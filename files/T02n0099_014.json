{
    "T02n0099_014:0093b22": "雜阿含經卷第十四",
    "T02n0099_014:0093b24": "宋天竺三藏求那跋陀羅譯",
    "T02n0099_014:0093b25": "（三四三）如是我聞：一時，佛住王舍城迦蘭陀",
    "T02n0099_014:0093b26": "竹園。爾時，尊者浮彌比丘住耆闍崛山。時，有",
    "T02n0099_014:0093b27": "眾多外道出家詣尊者浮彌所，共相問訊慶",
    "T02n0099_014:0093b28": "慰，共相問訊慶慰已，退坐一面，語尊者浮",
    "T02n0099_014:0093b29": "彌言：「欲有所問，寧有閑暇見答與不？」",
    "T02n0099_014:0093c01": "尊者浮彌語諸外道出家：「隨汝所問，當為",
    "T02n0099_014:0093c02": "汝說。」時，諸外道出家問尊者浮彌：「苦樂自作",
    "T02n0099_014:0093c03": "耶？」尊者浮彌答言：「諸外道出家說苦樂自",
    "T02n0099_014:0093c04": "作者，世尊說言：『此是無記。』」復問：「苦樂他作",
    "T02n0099_014:0093c05": "耶？」答言：「苦樂他作者，世尊說言：『此是無",
    "T02n0099_014:0093c06": "記。』」復問：「苦樂自他作耶？」答言：「苦樂自他作",
    "T02n0099_014:0093c07": "者，世尊說言：『此是無記。』」復問：「苦樂非自非他",
    "T02n0099_014:0093c08": "無因作耶？」答言：「苦樂非自非他無因作者，",
    "T02n0099_014:0093c09": "世尊說言：『此是無記。』」諸外道出家復問：「云何？",
    "T02n0099_014:0093c10": "尊者浮彌苦樂自作耶？說言無記。苦樂他作",
    "T02n0099_014:0093c11": "耶？說言無記。苦樂自他作耶？說言無記。苦樂",
    "T02n0099_014:0093c12": "非自非他無因作耶？說言無記。今沙門瞿曇",
    "T02n0099_014:0093c13": "說苦樂云何生？」尊者浮彌答言：「諸外道出",
    "T02n0099_014:0093c14": "家！世尊說苦樂從緣起生。」時，諸外道出家",
    "T02n0099_014:0093c15": "聞尊者浮彌所說，心不歡喜，呵責而去。爾",
    "T02n0099_014:0093c16": "時，尊者舍利弗去尊者浮彌不遠，坐一樹",
    "T02n0099_014:0093c17": "下。爾時，尊者浮彌知諸外道出家去已，往",
    "T02n0099_014:0093c18": "詣尊者舍利弗所，到已，與舍利弗面相慶慰。",
    "T02n0099_014:0093c19": "慶慰已，以彼諸外道出家所問事，具白尊者",
    "T02n0099_014:0093c20": "舍利弗：「我作此答，得不謗毀世尊！如說說、",
    "T02n0099_014:0093c21": "不如法說、不為是隨順法行法，得無為餘",
    "T02n0099_014:0093c22": "因法論者來難詰呵責不？」尊者舍利弗言：「尊",
    "T02n0099_014:0093c23": "者浮彌！汝之所說，實如佛說，不謗如來，如",
    "T02n0099_014:0093c24": "說說、如法說、法行法說，不為餘因論義者",
    "T02n0099_014:0093c25": "來難詰呵責。所以者何？世尊說苦樂從緣起",
    "T02n0099_014:0093c26": "生故。尊者浮彌！彼諸沙門、婆羅門所問苦樂",
    "T02n0099_014:0093c27": "自作者，彼亦從因起生；言不從緣起生者，",
    "T02n0099_014:0093c28": "無有是處。苦樂他作、自他作、非自非他無",
    "T02n0099_014:0093c29": "因作說者，彼亦從緣起生；若言不從緣生",
    "T02n0099_014:0094a01": "者，無有是處。尊者浮彌！彼沙門、婆羅門所",
    "T02n0099_014:0094a02": "說苦樂自作者，亦緣觸生；若言不從觸生",
    "T02n0099_014:0094a03": "者，無有是處。苦樂他作、自他作、非自非他",
    "T02n0099_014:0094a04": "無因作者，彼亦緣觸生，若言不緣觸生",
    "T02n0099_014:0094a05": "者，無有是處。」爾時，尊者阿難去舍利弗不",
    "T02n0099_014:0094a06": "遠，坐一樹下，聞尊者舍利弗與尊者浮彌",
    "T02n0099_014:0094a07": "所論說事。聞已，從座起，往詣佛所，稽首佛",
    "T02n0099_014:0094a08": "足，退住一面。以尊者浮彌與尊者舍利弗",
    "T02n0099_014:0094a09": "共論說一一具白世尊。佛告阿難：「善哉！善",
    "T02n0099_014:0094a10": "哉！阿難！尊者舍利弗有來問者，能隨時答。",
    "T02n0099_014:0094a11": "善哉！舍利弗！有應時智故，有來問者，能隨",
    "T02n0099_014:0094a12": "時答。若我聲聞，有隨時問者，應隨時答，如",
    "T02n0099_014:0094a13": "舍利弗所說。「阿難！我昔時住王舍城山中仙",
    "T02n0099_014:0094a14": "人住處，有諸外道出家以如是義、如是句、",
    "T02n0099_014:0094a15": "如是味來問於我，我為斯等以如是義、",
    "T02n0099_014:0094a16": "如是句、如是味而為記說，如尊者舍利弗",
    "T02n0099_014:0094a17": "所說。「阿難！若諸沙門、婆羅門苦樂自作，我即",
    "T02n0099_014:0094a18": "往彼問言：『汝實作是說苦樂自作耶？』彼答",
    "T02n0099_014:0094a19": "我言：『如是。』我即問言：『汝能堅執持此義，言",
    "T02n0099_014:0094a20": "是真實，餘則愚者，我所不許。所以者何？我",
    "T02n0099_014:0094a21": "說苦樂所起異於此。』彼若問我：『云何瞿曇",
    "T02n0099_014:0094a22": "所說，苦樂所起異者？』我當答言：『從其緣起",
    "T02n0099_014:0094a23": "而生苦樂。如是說苦他作、自他作、非自非",
    "T02n0099_014:0094a24": "他無因作者，我亦往彼所說如上。』」阿難白",
    "T02n0099_014:0094a25": "佛：「如世尊所說義，我已解知，有生故有",
    "T02n0099_014:0094a26": "老死，非緣餘；有生故有老死，乃至無明故",
    "T02n0099_014:0094a27": "有行，非緣餘；有無明故有行，無明滅則行",
    "T02n0099_014:0094a28": "滅，乃至生滅則老、病、死、憂、悲、惱、苦滅，如是純",
    "T02n0099_014:0094a29": "大苦聚滅。」佛說此經已，尊者阿難聞佛所",
    "T02n0099_014:0094b01": "說，歡喜隨喜，作禮而去。",
    "T02n0099_014:0094b02": "（三四四）如是我聞：一時，佛住王舍城迦蘭陀竹",
    "T02n0099_014:0094b03": "園。爾時，尊者舍利弗、尊者摩訶拘絺羅住耆",
    "T02n0099_014:0094b04": "闍崛山。時，尊者摩訶拘絺羅晡時從禪定",
    "T02n0099_014:0094b05": "起，詣舍利弗所，共相慶慰，共相慶慰已，退",
    "T02n0099_014:0094b06": "坐一面，語尊者舍利弗：「欲有所問，寧有閑",
    "T02n0099_014:0094b07": "暇見答與不？」尊者舍利弗語尊者摩訶拘",
    "T02n0099_014:0094b08": "絺羅：「仁者但問，知者當答。」尊者摩訶拘",
    "T02n0099_014:0094b09": "絺羅語尊者舍利弗言：「多聞聖弟子於此",
    "T02n0099_014:0094b10": "法、律，成就何法，名為見具足，直見成就，",
    "T02n0099_014:0094b11": "成就於佛不壞淨，來入正法，得此正法，悟",
    "T02n0099_014:0094b12": "此正法？」尊者舍利弗語尊者摩訶拘絺羅：「多",
    "T02n0099_014:0094b13": "聞聖弟子於不善法如實知、不善根如實",
    "T02n0099_014:0094b14": "知、善法如實知、善根如實知。「云何不善法如",
    "T02n0099_014:0094b15": "實知？不善身業、口業、意業，是名不善法，如",
    "T02n0099_014:0094b16": "是不善法如實知。云何不善根如實知？三不",
    "T02n0099_014:0094b17": "善根——貪不善根、恚不善根、癡不善根——是名",
    "T02n0099_014:0094b18": "不善根，如是不善根如實知。「云何善法如實",
    "T02n0099_014:0094b19": "知？善身業、口業、意業，是名善法，如是善",
    "T02n0099_014:0094b20": "法如實知。云何善根如實知？謂三善根——無貪、",
    "T02n0099_014:0094b21": "無恚、無癡——是名三善根，如是善根如實知。",
    "T02n0099_014:0094b22": "「尊者摩訶拘絺羅！如是多聞聖弟子不善法",
    "T02n0099_014:0094b23": "如實知、不善根如實知、善法如實知、善根如",
    "T02n0099_014:0094b24": "實知，故於此法、律正見具足，直見成就，於",
    "T02n0099_014:0094b25": "佛不壞淨成就，來入正法，得此正法，悟",
    "T02n0099_014:0094b26": "此正法。」尊者摩訶拘絺羅語尊者舍利弗：",
    "T02n0099_014:0094b27": "「正有此等，更有餘耶？」尊者舍利弗言：「有。若",
    "T02n0099_014:0094b28": "多聞聖弟子於食如實知，食集、食滅、食滅",
    "T02n0099_014:0094b29": "道跡如實知。「云何於食如實知？謂四食。何",
    "T02n0099_014:0094c01": "等為四？一者麁摶食，二者細觸食，三者意",
    "T02n0099_014:0094c02": "思食，四者識食，是名為食，如是食如實知。",
    "T02n0099_014:0094c03": "云何食集如實知？謂當來有愛，喜、貪俱，彼彼",
    "T02n0099_014:0094c04": "樂著，是名食集，如是食集如實知。云何食",
    "T02n0099_014:0094c05": "滅如實知？若當來有愛，喜、貪俱，彼彼樂著無",
    "T02n0099_014:0094c06": "餘斷、捨、吐、盡、離欲、滅、息、沒，是名食滅，如是",
    "T02n0099_014:0094c07": "食滅如實知。云何食滅道跡如實知？謂八聖",
    "T02n0099_014:0094c08": "道——正見、正志、正語、正業、正命、正方便、正念、正",
    "T02n0099_014:0094c09": "定，是名食滅道跡，如是食滅道跡如實知。",
    "T02n0099_014:0094c10": "「若多聞聖弟子於此食如實知、食集如實",
    "T02n0099_014:0094c11": "知、食滅如實知、食滅道跡如實知，是故",
    "T02n0099_014:0094c12": "多聞聖弟子於正法、律正見具足，直見",
    "T02n0099_014:0094c13": "成就，於佛不壞淨成就，來入正法，得此",
    "T02n0099_014:0094c14": "正法，悟此正法。」尊者摩訶拘絺羅復問尊",
    "T02n0099_014:0094c15": "者舍利弗：「正有此等，更有餘耶？」尊者舍利",
    "T02n0099_014:0094c16": "弗言：「尊者摩訶拘絺羅！復更有餘，多聞聖",
    "T02n0099_014:0094c17": "弟子於病如實知、病集如實知、病滅如實",
    "T02n0099_014:0094c18": "知、病滅道跡如實知。「云何有病如實知？謂三",
    "T02n0099_014:0094c19": "病——欲病、有病、無明病——是名病，如是病如",
    "T02n0099_014:0094c20": "實知。云何病集如實知？無明集是病集，是",
    "T02n0099_014:0094c21": "名病集如實知。云何病滅如實知？無明滅是",
    "T02n0099_014:0094c22": "病滅，如是病滅如實知。云何病滅道跡如實",
    "T02n0099_014:0094c23": "知？謂八正道，如前說，如是病滅道跡如實",
    "T02n0099_014:0094c24": "知。「若多聞聖弟子於病如實知、病集如實",
    "T02n0099_014:0094c25": "知、病滅如實知、病滅道跡如實知，故多聞聖",
    "T02n0099_014:0094c26": "弟子於此法、律正見具足，乃至悟此正法。」",
    "T02n0099_014:0094c27": "尊者摩訶拘絺羅問尊者舍利弗：「正有此等，",
    "T02n0099_014:0094c28": "更有餘耶？」尊者舍利弗語尊者摩訶拘絺羅：",
    "T02n0099_014:0094c29": "「亦更有餘，多聞聖弟子於苦如實知、苦集",
    "T02n0099_014:0095a01": "如實知、苦滅如實知、苦滅道跡如實知。「云何",
    "T02n0099_014:0095a02": "苦如實知？謂生苦、老苦、病苦、死苦、恩愛別苦、",
    "T02n0099_014:0095a03": "怨憎會苦、所欲不得苦，如是略說五受陰苦，",
    "T02n0099_014:0095a04": "是名為苦，如是苦如實知。云何苦集如實",
    "T02n0099_014:0095a05": "知？當來有愛，喜、貪俱，彼彼集著，是名苦",
    "T02n0099_014:0095a06": "集，如是苦集如實知。云何苦滅如實知？若",
    "T02n0099_014:0095a07": "當來有愛，喜、貪俱，彼彼染著無餘斷，乃至",
    "T02n0099_014:0095a08": "息、沒，是名苦滅，如是苦滅如實知。云何苦",
    "T02n0099_014:0095a09": "滅道跡如實知？謂八聖道，如上說，是名苦",
    "T02n0099_014:0095a10": "滅道跡，如是苦滅道跡如實知。「多聞聖弟",
    "T02n0099_014:0095a11": "子如是苦如實知，苦集、苦滅、苦滅道跡如實",
    "T02n0099_014:0095a12": "知。如是聖弟子於我法、律具足正見，",
    "T02n0099_014:0095a13": "直見成就，於佛不壞淨成就，來入正道，",
    "T02n0099_014:0095a14": "得此正法，悟此正法。」復問尊者舍利弗：",
    "T02n0099_014:0095a15": "「正有此法，復有餘耶？」尊者舍利弗答言：「更",
    "T02n0099_014:0095a16": "有餘，謂多聞聖弟子老死如實知、老死集",
    "T02n0099_014:0095a17": "如實知、老死滅如實知、老死滅道跡如實知，",
    "T02n0099_014:0095a18": "如前分別經說。云何老死集如實知？生集是",
    "T02n0099_014:0095a19": "老死集，生滅是老死滅，老死滅道跡，謂八正",
    "T02n0099_014:0095a20": "道，如前說，多聞聖弟子於此老死如實知，",
    "T02n0099_014:0095a21": "乃至老死滅道跡如實知。如是聖弟子於我",
    "T02n0099_014:0095a22": "法、律正見具足，直見成就，於佛不壞淨成",
    "T02n0099_014:0095a23": "就，來入正法，得此正法，悟此正法。如是",
    "T02n0099_014:0095a24": "生、有、取、愛、受、觸、六入處、名色、識、行，聖弟子於",
    "T02n0099_014:0095a25": "行如實知，行集、行滅、行滅道跡如實知。「云何",
    "T02n0099_014:0095a26": "行如實知？行有三種——身行、口行、意行，如",
    "T02n0099_014:0095a27": "是行如實知。云何行集如實知？無明集是行",
    "T02n0099_014:0095a28": "集，如是行集如實知。云何行滅如實知？無",
    "T02n0099_014:0095a29": "明滅是行滅，如是行滅如實知。云何行滅",
    "T02n0099_014:0095b01": "道跡如實知？謂八聖道，如前說。摩訶拘絺",
    "T02n0099_014:0095b02": "羅！是名聖弟子行如實知，行集、行滅、行滅道",
    "T02n0099_014:0095b03": "跡如實知，於我法、律正見具足，直見成就，",
    "T02n0099_014:0095b04": "於佛不壞淨成就，來入正法，得此正法，",
    "T02n0099_014:0095b05": "悟此正法。」摩訶拘絺羅復問尊者舍利弗：",
    "T02n0099_014:0095b06": "「唯有此法，更有餘耶？」舍利弗答言：「摩訶拘",
    "T02n0099_014:0095b07": "絺羅！汝何為逐，汝終不能究竟諸論，得其",
    "T02n0099_014:0095b08": "邊際。若聖弟子斷除無明而生明，何須更",
    "T02n0099_014:0095b09": "求？」時，二正士共論義已，各還本處。",
    "T02n0099_014:0095b10": "（三四五）如是我聞：一時，佛住王舍城迦蘭陀",
    "T02n0099_014:0095b11": "竹園。爾時，世尊告尊者舍利弗：「如我所說，",
    "T02n0099_014:0095b12": "波羅延那阿逸多所問：",
    "T02n0099_014:0095b13": "「『若得諸法數，　　若復種種學，",
    "T02n0099_014:0095b14": "　　具威儀及行，　　為我分別說。』",
    "T02n0099_014:0095b15": "「舍利弗！何等為學？何等為法數？」時，尊者舍",
    "T02n0099_014:0095b16": "利弗默然不答，第二、第三亦復默然。佛言：",
    "T02n0099_014:0095b17": "「真實。舍利弗！」舍利弗白佛言：「真實。世尊！世",
    "T02n0099_014:0095b18": "尊！比丘真實者，厭、離欲、滅盡向。食集生，彼",
    "T02n0099_014:0095b19": "比丘以食故，生厭、離欲、滅盡向。彼食滅，是",
    "T02n0099_014:0095b20": "真實滅，覺知已，彼比丘厭、離欲、滅盡向，是名",
    "T02n0099_014:0095b21": "為學。」「復次，真實，舍利弗！」舍利弗白佛言：「真",
    "T02n0099_014:0095b22": "實。世尊！世尊！若比丘真實者，厭、離欲、滅盡，不",
    "T02n0099_014:0095b23": "起諸漏，心善解脫。彼從食集生，若真實即",
    "T02n0099_014:0095b24": "是滅盡，覺知此已，比丘於滅生厭、離欲、滅",
    "T02n0099_014:0095b25": "盡，不起諸漏，心善解脫，是數法。」佛告",
    "T02n0099_014:0095b26": "舍利弗：「如是，如是，如汝所說。比丘於真實",
    "T02n0099_014:0095b27": "生厭、離欲、滅盡，是名法數。」如是說已，世尊",
    "T02n0099_014:0095b28": "即起，入室坐禪。爾時，尊者舍利弗知世尊去",
    "T02n0099_014:0095b29": "已，不久，語諸比丘：「諸尊！我不能辯世尊",
    "T02n0099_014:0095c01": "初問，是故我默念住。世尊須臾復為作發喜",
    "T02n0099_014:0095c02": "問，我即開解如此之義，正使世尊一日一",
    "T02n0099_014:0095c03": "夜，乃至七夜，異句異味問斯義者，我亦悉",
    "T02n0099_014:0095c04": "能，乃至七夜，以異句異味而解說之。」時，",
    "T02n0099_014:0095c05": "有異比丘往詣佛所，稽首禮足，退住一",
    "T02n0099_014:0095c06": "面，白佛言：「世尊！尊者舍利弗作奇特未曾",
    "T02n0099_014:0095c07": "有說，於大眾中，一向師子吼言：『我於世尊",
    "T02n0099_014:0095c08": "初問，都不能辯，乃至三問默然無答。世",
    "T02n0099_014:0095c09": "尊尋復作發喜問，我即開解，正使世尊一日",
    "T02n0099_014:0095c10": "一夜，乃至七夜，異句異味問斯義者，我亦",
    "T02n0099_014:0095c11": "悉能，乃至七夜，異句異味而解說之。』」佛告",
    "T02n0099_014:0095c12": "比丘：「彼舍利弗比丘實能於我一日一夜，乃",
    "T02n0099_014:0095c13": "至異句異味，七夜所問義中悉能，乃至七夜，",
    "T02n0099_014:0095c14": "異句異味而解說之。所以者何？舍利弗比丘",
    "T02n0099_014:0095c15": "善入法界故。」佛說此經已，彼比丘聞佛所",
    "T02n0099_014:0095c16": "說，歡喜奉行。",
    "T02n0099_014:0095c17": "（三四六）如是我聞：一時，佛住王舍城迦蘭陀竹",
    "T02n0099_014:0095c18": "園。爾時，世尊告諸比丘：「有三法，世間所不",
    "T02n0099_014:0095c19": "愛、不念、不可意。何等為三？謂老、病、死。世間若",
    "T02n0099_014:0095c20": "無此三法不可愛、不可念、不可意者，如來、應、",
    "T02n0099_014:0095c21": "等正覺不出於世間，世間亦不知有如來、",
    "T02n0099_014:0095c22": "應、等正覺知見，說正法、律。以世間有老、病、",
    "T02n0099_014:0095c23": "死三法不可愛、不可念、不可意故，是故如來、",
    "T02n0099_014:0095c24": "應、等正覺出於世間，世間知有如來、應、等",
    "T02n0099_014:0095c25": "正覺所知、所見，說正法、律。「以三法不斷故，",
    "T02n0099_014:0095c26": "不堪能離老、病、死。何等為三？謂貪、恚、癡，復",
    "T02n0099_014:0095c27": "有三法不斷故，不堪能離貪、恚、癡。何等為",
    "T02n0099_014:0095c28": "三？謂身見、戒取、疑，復有三法不斷故，不堪",
    "T02n0099_014:0095c29": "能離身見、戒取、疑。何等為三？謂不正思惟、",
    "T02n0099_014:0096a01": "習近邪道，及懈怠心，復有三法不斷故，不",
    "T02n0099_014:0096a02": "堪能離不正思惟、習近邪道及懈怠心。何等",
    "T02n0099_014:0096a03": "為三？謂失念、不正知、亂心，復有三法不斷",
    "T02n0099_014:0096a04": "故，不堪能離失念、不正知、亂心。何等為三？",
    "T02n0099_014:0096a05": "謂掉、不律儀、不學戒，復有三法不斷故，不",
    "T02n0099_014:0096a06": "堪能離掉、不律儀、不學戒。何等為三？謂不",
    "T02n0099_014:0096a07": "信、難教、懈怠，復有三法不斷故，不堪能",
    "T02n0099_014:0096a08": "離不信、難教、嬾墮。何等為三？謂不欲見聖、",
    "T02n0099_014:0096a09": "不欲聞法、常求人短，復有三法不斷故，",
    "T02n0099_014:0096a10": "不堪能離不欲見聖、不欲聞法、常求人短。",
    "T02n0099_014:0096a11": "何等為三？謂不恭敬、戾語、習惡知識，復有三",
    "T02n0099_014:0096a12": "法不斷故，不堪能離不恭敬、戾語、習惡知",
    "T02n0099_014:0096a13": "識。何等為三？謂無慚、無愧、放逸，此三法不斷",
    "T02n0099_014:0096a14": "故，不堪能離不恭敬、戾語、習惡知識。「所以",
    "T02n0099_014:0096a15": "者何？以無慚、無愧故放逸，放逸故不恭敬，",
    "T02n0099_014:0096a16": "不恭敬故習惡知識，習惡知識故不欲見",
    "T02n0099_014:0096a17": "聖、不欲聞法、常求人短，求人短故不信、",
    "T02n0099_014:0096a18": "難教、戾語、嬾墮，嬾墮故掉、不律儀、不學戒，不",
    "T02n0099_014:0096a19": "學戒故失念、不正知、亂心，亂心故不正思惟、",
    "T02n0099_014:0096a20": "習近邪道、懈怠心，懈怠心故身見、戒取、疑，疑",
    "T02n0099_014:0096a21": "故不離貪、恚、癡，不離貪、恚、癡故不堪能",
    "T02n0099_014:0096a22": "離老、病、死。「斷三法故，堪能離老、病、死。云",
    "T02n0099_014:0096a23": "何三？謂貪、恚、癡，此三法斷已，堪能離老、病、",
    "T02n0099_014:0096a24": "死，復三法斷故，堪能離貪、恚、癡。云何三？謂",
    "T02n0099_014:0096a25": "身見、戒取、疑，此三法斷故，堪能離貪、恚、癡，",
    "T02n0099_014:0096a26": "復三法斷故，堪能離身見、戒取、疑。云何為",
    "T02n0099_014:0096a27": "三？謂不正思惟、習近邪道、起懈怠心，此三",
    "T02n0099_014:0096a28": "法斷故，堪能離身見、戒取、疑，復三法斷故，",
    "T02n0099_014:0096a29": "堪能離不正思惟、習近邪道及懈怠心。云何",
    "T02n0099_014:0096b01": "為三？謂失念心、不正知、亂心，此三法斷故，",
    "T02n0099_014:0096b02": "堪能離不正思惟、習近邪道及心懈怠，復三",
    "T02n0099_014:0096b03": "法斷故，堪能離失念心、不正知、亂心。何等",
    "T02n0099_014:0096b04": "為三？謂掉、不律儀、犯戒，此三法斷故，堪",
    "T02n0099_014:0096b05": "能離失念心、不正知、亂心，復有三法斷故，",
    "T02n0099_014:0096b06": "堪能離掉、不律儀、犯戒。云何三？謂不信、難",
    "T02n0099_014:0096b07": "教、嬾墮，此三法斷故，堪能離掉、不律儀、犯",
    "T02n0099_014:0096b08": "戒，復有三法斷故，堪能離不信、難教、嬾墮。",
    "T02n0099_014:0096b09": "云何為三？謂不欲見聖、不樂聞法、好求",
    "T02n0099_014:0096b10": "人短，此三法斷故，堪能離不信、難教、嬾墮，",
    "T02n0099_014:0096b11": "復三法斷故，堪能離不欲見聖、不欲聞法、好",
    "T02n0099_014:0096b12": "求人短。云何為三？謂不恭敬、戾語、習惡知",
    "T02n0099_014:0096b13": "識，此三法斷故，離不欲見聖、不欲聞法、好",
    "T02n0099_014:0096b14": "求人短，復有三法斷故，堪能離不恭敬、戾",
    "T02n0099_014:0096b15": "語、習惡知識。云何三？謂無慚、無愧、放逸。「所以",
    "T02n0099_014:0096b16": "者何？以慚愧故不放逸，不放逸故恭敬順",
    "T02n0099_014:0096b17": "語、為善知識，為善知識故樂見賢聖、樂聞",
    "T02n0099_014:0096b18": "正法、不求人短，不求人短故生信、順語、精",
    "T02n0099_014:0096b19": "進，精進故不掉、住律儀、學戒，學戒故不失念、",
    "T02n0099_014:0096b20": "正知、住不亂心，不亂心故正思惟、習近正道、",
    "T02n0099_014:0096b21": "心不懈怠，心不懈怠故不著身見、不著",
    "T02n0099_014:0096b22": "戒取、度疑惑，不疑故不起貪、恚、癡，離貪、恚、",
    "T02n0099_014:0096b23": "癡故堪能斷老、病、死。」佛說此經已，諸比丘",
    "T02n0099_014:0096b24": "聞佛所說，歡喜奉行。",
    "T02n0099_014:0096b25": "（三四七）如是我聞：一時，佛住王舍城迦蘭陀",
    "T02n0099_014:0096b26": "竹園。若王、大臣、婆羅門、長者、居士及餘世人",
    "T02n0099_014:0096b27": "所共恭敬、尊重、供養，佛及諸聲聞眾大得利",
    "T02n0099_014:0096b28": "養，衣被、飲食、臥具、湯藥；都不恭敬、尊重、供",
    "T02n0099_014:0096b29": "養眾邪異道衣被、飲食、臥具、湯藥。爾時，眾多",
    "T02n0099_014:0096c01": "異道聚會未曾講堂，作如是論：「我等昔來",
    "T02n0099_014:0096c02": "常為國王、大臣、長者、居士及餘一切之所奉",
    "T02n0099_014:0096c03": "事，恭敬供養衣被、飲食、臥具、湯藥，今悉斷絕，",
    "T02n0099_014:0096c04": "但恭敬供養沙門瞿曇、聲聞大眾衣被、飲食、",
    "T02n0099_014:0096c05": "臥具、湯藥。今此眾中，誰有智慧、大力，堪能",
    "T02n0099_014:0096c06": "密往詣彼沙門瞿曇眾中出家，聞彼法已，",
    "T02n0099_014:0096c07": "來還廣說，我等當復用彼聞法化諸國王、",
    "T02n0099_014:0096c08": "大臣、長者、居士，令其信樂，可得還復供養",
    "T02n0099_014:0096c09": "如前？」時，有人言：「有一年少，名曰須深，",
    "T02n0099_014:0096c10": "聰明黠慧，堪能密往沙門瞿曇眾中出家，",
    "T02n0099_014:0096c11": "聽彼法已，來還宣說。」時，諸外道詣須深所，",
    "T02n0099_014:0096c12": "而作是言：「我今日大眾聚集未曾講堂，作",
    "T02n0099_014:0096c13": "如是論：『我等先來為諸國王、大臣、長者、居士",
    "T02n0099_014:0096c14": "及諸世人之所恭敬奉事，供養衣被、飲食、臥",
    "T02n0099_014:0096c15": "具、湯藥，今悉斷絕，國王、大臣、長者、居士及",
    "T02n0099_014:0096c16": "諸世間悉共奉事沙門瞿曇、聲聞大眾。我此",
    "T02n0099_014:0096c17": "眾中，誰有聰明黠慧，堪能密往沙門瞿曇",
    "T02n0099_014:0096c18": "眾中出家學道，聞彼法已，來還宣說，化諸",
    "T02n0099_014:0096c19": "國王、大臣、長者、居士、令我此眾還得恭敬、尊",
    "T02n0099_014:0096c20": "重、供養？』其中有言：『唯有須深聰明黠慧，堪",
    "T02n0099_014:0096c21": "能密往瞿曇法中出家學道，聞彼說法，悉",
    "T02n0099_014:0096c22": "能受持，來還宣說。』是故我等故來相請，仁",
    "T02n0099_014:0096c23": "者當行。」時，彼須深默然受請，詣王舍城迦",
    "T02n0099_014:0096c24": "蘭陀竹園。時，眾多比丘出房舍外露地經",
    "T02n0099_014:0096c25": "行。爾時，須深詣眾多比丘，而作是言：「諸尊！",
    "T02n0099_014:0096c26": "我今可得於正法中出家受具足，修梵行",
    "T02n0099_014:0096c27": "不？」時，眾多比丘將彼須深詣世尊所，稽",
    "T02n0099_014:0096c28": "首禮足，退住一面，白佛言：「世尊！今此外",
    "T02n0099_014:0096c29": "道須深欲求於正法中出家受具足，修",
    "T02n0099_014:0097a01": "梵行。」爾時，世尊知外道須深心之所念，告",
    "T02n0099_014:0097a02": "諸比丘：「汝等當度彼外道須深，令得出家。」",
    "T02n0099_014:0097a03": "時，諸比丘願度須深。出家已經半月，有一",
    "T02n0099_014:0097a04": "比丘語須深言：「須深當知，我等生死已盡，",
    "T02n0099_014:0097a05": "梵行已立，所作已作，自知不受後有。」時，彼",
    "T02n0099_014:0097a06": "須深語比丘言：「尊者！云何？學離欲、惡不善",
    "T02n0099_014:0097a07": "法，有覺有觀，離生喜樂，具足初禪，不起",
    "T02n0099_014:0097a08": "諸漏，心善解脫耶？」比丘答言：「不也，須深！」復",
    "T02n0099_014:0097a09": "問：「云何？離有覺有觀，內淨一心，無覺無觀，",
    "T02n0099_014:0097a10": "定生喜樂，具足第二禪，不起諸漏，心善解",
    "T02n0099_014:0097a11": "脫耶？」比丘答言：「不也，須深！」復問：「云何？尊者離",
    "T02n0099_014:0097a12": "喜，捨心住正念正智，身心受樂，聖說及捨，",
    "T02n0099_014:0097a13": "具足第三禪，不起諸漏，心善解脫耶？」答言：",
    "T02n0099_014:0097a14": "「不也，須深！」復問：「云何？尊者離苦息樂，憂喜",
    "T02n0099_014:0097a15": "先斷，不苦不樂捨，淨念一心，具足第四禪，",
    "T02n0099_014:0097a16": "不起諸漏，心善解脫耶？」答言：「不也，須深！」復",
    "T02n0099_014:0097a17": "問：「若復寂靜解脫起色、無色，身作證具足",
    "T02n0099_014:0097a18": "住，不起諸漏，心善解脫耶？」答言：「不也，須",
    "T02n0099_014:0097a19": "深！」須深復問：「云何？尊者所說不同，前後",
    "T02n0099_014:0097a20": "相違。云何不得禪定而復記說？」比丘答言：",
    "T02n0099_014:0097a21": "「我是慧解脫也。」作是說已，眾多比丘各從",
    "T02n0099_014:0097a22": "座起而去。爾時，須深知眾多比丘去已，作",
    "T02n0099_014:0097a23": "是思惟：「此諸尊者所說不同，前後相違，言",
    "T02n0099_014:0097a24": "不得正受，而復記說自知作證。」作是思惟",
    "T02n0099_014:0097a25": "已，往詣佛所，稽首禮足，退住一面，白佛",
    "T02n0099_014:0097a26": "言：「世尊！彼眾多比丘於我面前記說：『我生",
    "T02n0099_014:0097a27": "已盡，梵行已立，所作已作，自知不受後",
    "T02n0099_014:0097a28": "有。』我即問彼尊者：『得離欲、惡不善法，乃至",
    "T02n0099_014:0097a29": "身作證，不起諸漏，心善解脫耶？』彼答我言：",
    "T02n0099_014:0097b01": "『不也，須深！』我即問言：『所說不同，前後相違，言",
    "T02n0099_014:0097b02": "不入正受，而復記說，自知作證。』彼答我",
    "T02n0099_014:0097b03": "言：『得慧解脫。』作此說已，各從座起而去。",
    "T02n0099_014:0097b04": "我今問世尊：『云何彼所說不同，前後相違，",
    "T02n0099_014:0097b05": "不得正受，而復說言：「自知作證。」？』」佛告須深：",
    "T02n0099_014:0097b06": "「彼先知法住，後知涅槃。彼諸善男子獨",
    "T02n0099_014:0097b07": "一靜處，專精思惟，不放逸法，離於我見，",
    "T02n0099_014:0097b08": "不起諸漏，心善解脫。」須深白佛：「我今不知",
    "T02n0099_014:0097b09": "先知法住，後知涅槃。彼諸善男子獨一",
    "T02n0099_014:0097b10": "靜處，專精思惟，不放逸法，離於我見，不",
    "T02n0099_014:0097b11": "起諸漏，心善解脫。」佛告須深：「不問汝知不",
    "T02n0099_014:0097b12": "知，且自先知法住，後知涅槃。彼諸善男",
    "T02n0099_014:0097b13": "子獨一靜處，專精思惟，不放逸住，離於我",
    "T02n0099_014:0097b14": "見，心善解脫。」須深白佛：「唯願世尊為我說",
    "T02n0099_014:0097b15": "法，令我得知法住智，得見法住智。」佛告",
    "T02n0099_014:0097b16": "須深：「我今問汝，隨意答我。須深！於意云",
    "T02n0099_014:0097b17": "何？有生故有老死，不離生有老死耶？」須",
    "T02n0099_014:0097b18": "深答曰：「如是，世尊！」「有生故有老死，不離生",
    "T02n0099_014:0097b19": "有老死。如是生、有、取、愛、受、觸、六入處、名色、識、",
    "T02n0099_014:0097b20": "行、無明，有無明故有行，不離無明而有",
    "T02n0099_014:0097b21": "行耶？」須深白佛：「如是，世尊！有無明故有",
    "T02n0099_014:0097b22": "行，不離無明而有行。」佛告須深：「無生",
    "T02n0099_014:0097b23": "故無老死，不離生滅而老死滅耶？」須深白",
    "T02n0099_014:0097b24": "佛言：「如是，世尊！無生故無老死，不離生",
    "T02n0099_014:0097b25": "滅而老死滅。」「如是，乃至無無明故無行，",
    "T02n0099_014:0097b26": "不離無明滅而行滅耶？」須深白佛：「如是，",
    "T02n0099_014:0097b27": "世尊！無無明故無行，不離無明滅而行",
    "T02n0099_014:0097b28": "滅。」佛告須深：「作如是知、如是見者，為有",
    "T02n0099_014:0097b29": "離欲、惡不善法，乃至身作證具足住不？」須",
    "T02n0099_014:0097c01": "深白佛：「不也，世尊！」佛告須深：「是名先知",
    "T02n0099_014:0097c02": "法住，後知涅槃。彼諸善男子獨一靜處，專",
    "T02n0099_014:0097c03": "精思惟，不放逸住，離於我見，不起諸漏，心",
    "T02n0099_014:0097c04": "善解脫。」佛說此經已，尊者須深遠塵離垢，",
    "T02n0099_014:0097c05": "得法眼淨。爾時，須深見法得法，覺法度疑，",
    "T02n0099_014:0097c06": "不由他信，不由他度，於正法中心得無",
    "T02n0099_014:0097c07": "畏，稽首佛足，白佛言：「世尊！我今悔過，我",
    "T02n0099_014:0097c08": "於正法中盜密出家，是故悔過。」佛告須深：",
    "T02n0099_014:0097c09": "「云何於正法中盜密出家？」須深白佛言：「世",
    "T02n0099_014:0097c10": "尊！有眾多外道來詣我所，語我言：『須深",
    "T02n0099_014:0097c11": "當知，我等先為國王、大臣、長者、居士及餘世",
    "T02n0099_014:0097c12": "人恭敬供養，而今斷絕，悉共供養沙門瞿",
    "T02n0099_014:0097c13": "曇、聲聞大眾。汝今密往沙門瞿曇、聲聞眾中",
    "T02n0099_014:0097c14": "出家受法，得彼法已，還來宣說我等，當以",
    "T02n0099_014:0097c15": "彼聞法教化世間，令彼恭敬供養如初。』是",
    "T02n0099_014:0097c16": "故，世尊！我於正法、律中盜密出家，今日悔",
    "T02n0099_014:0097c17": "過，唯願世尊聽我悔過，以哀愍故。」佛告",
    "T02n0099_014:0097c18": "須深：「受汝悔過，汝當具說：『我昔愚癡、不善、",
    "T02n0099_014:0097c19": "無智，於正法、律盜密出家，今日悔過，自見",
    "T02n0099_014:0097c20": "罪、自知罪，於當來世律儀成就，功德增長，",
    "T02n0099_014:0097c21": "終不退減。』所以者何？凡人有罪，自見、自知",
    "T02n0099_014:0097c22": "而悔過者，於當來世律儀成就，功德增長，",
    "T02n0099_014:0097c23": "終不退減。」佛告須深：「今當說譬，其智慧者，",
    "T02n0099_014:0097c24": "以譬得解。譬如國王有防邏者，捉捕盜",
    "T02n0099_014:0097c25": "賊，縛送王所，白言：『大王！此人劫盜，願王處",
    "T02n0099_014:0097c26": "罪。』王言：『將罪人去，反縛兩手，惡聲宣令，",
    "T02n0099_014:0097c27": "周遍國中，然後將出城外刑罪人處，遍身四",
    "T02n0099_014:0097c28": "體，劖以百矛。』彼典刑者受王教令，送彼罪",
    "T02n0099_014:0097c29": "人，反縛兩手，惡聲宣唱，周遍城邑，將出城",
    "T02n0099_014:0098a01": "外刑罪人處，遍身四體，劖以百矛。日中，王",
    "T02n0099_014:0098a02": "問：『罪人活耶？』臣白言：『活。』王復勅臣：『復劖百",
    "T02n0099_014:0098a03": "矛。』至日晡時，復劖百矛，彼猶不死。」佛告須",
    "T02n0099_014:0098a04": "深：「彼王治罪，劖以三百矛，彼罪人身寧有",
    "T02n0099_014:0098a05": "完處如手掌不？」須深白佛：「無也，世尊！」復",
    "T02n0099_014:0098a06": "問須深：「時彼罪人，劖以三百矛因緣，受苦",
    "T02n0099_014:0098a07": "極苦劇不？」須深白佛：「極苦。世尊！若劖以一",
    "T02n0099_014:0098a08": "矛，苦痛難堪，況三百矛，當可堪忍？」佛告須",
    "T02n0099_014:0098a09": "深：「此尚可耳，若於正法、律盜密出家，盜受",
    "T02n0099_014:0098a10": "持法，為人宣說，當受苦痛倍過於彼。」佛說",
    "T02n0099_014:0098a11": "是法時，外道須深漏盡意解，佛說此經已，",
    "T02n0099_014:0098a12": "尊者須深聞佛所說，歡喜奉行。",
    "T02n0099_014:0098a13": "（三四八）如是我聞：一時，佛住王舍城迦蘭陀",
    "T02n0099_014:0098a14": "竹園。爾時，世尊告諸比丘：「如來成就十種",
    "T02n0099_014:0098a15": "力，得四無畏，知先佛住處，能轉梵輪，於",
    "T02n0099_014:0098a16": "大眾中震師子吼言：『此有故彼有，此起故彼",
    "T02n0099_014:0098a17": "起，謂緣無明行……』」廣說乃至「『純大苦聚集，純",
    "T02n0099_014:0098a18": "大苦聚滅。』諸比丘！此是真實教法顯現，斷",
    "T02n0099_014:0098a19": "生死流，乃至其人悉善顯現。如是真實教法",
    "T02n0099_014:0098a20": "顯現，斷生死流，足令善男子正信、出家，方",
    "T02n0099_014:0098a21": "便修習，不放逸住，於正法、律精勤苦行，皮",
    "T02n0099_014:0098a22": "筋骨立，血肉枯竭；若其未得所當得者，不",
    "T02n0099_014:0098a23": "捨慇懃精進，方便堅固堪能。所以者何？懈",
    "T02n0099_014:0098a24": "怠苦住，能生種種惡不善法，當來有結，熾然",
    "T02n0099_014:0098a25": "增長，於未來世生、老、病、死，退其大義故。精",
    "T02n0099_014:0098a26": "進樂獨住者，不生種種惡不善法，當來有",
    "T02n0099_014:0098a27": "結，熾然苦報，不於未來世增長生、老、病、",
    "T02n0099_014:0098a28": "死，大義滿足，得成第一教法之場。所謂大",
    "T02n0099_014:0098a29": "師面前，親承說法，寂滅涅槃，菩提正向，善",
    "T02n0099_014:0098b01": "逝、正覺。是故，比丘！當觀自利、利他、自他俱",
    "T02n0099_014:0098b02": "利，精勤修學，我今出家，不愚不惑，有果有",
    "T02n0099_014:0098b03": "樂，諸所供養衣服、飲食、臥具、湯藥者，悉得",
    "T02n0099_014:0098b04": "大果、大福、大利，當如是學。」佛說是經已，諸",
    "T02n0099_014:0098b05": "比丘聞佛所說，歡喜奉行。",
    "T02n0099_014:0098b06": "（三四九）如是我聞：一時，佛住王舍城迦蘭陀竹",
    "T02n0099_014:0098b07": "園。爾時，世尊告諸比丘：「善來比丘！善出家、善",
    "T02n0099_014:0098b08": "得己利，曠世時時得生聖處，諸根具足，不",
    "T02n0099_014:0098b09": "愚不癡，不須手語，好說、惡說堪能解義。我",
    "T02n0099_014:0098b10": "今於此世作佛——如來、應、等正覺、明行足、善逝、",
    "T02n0099_014:0098b11": "世間解、無上士、調御丈夫、天人師、佛世尊，說",
    "T02n0099_014:0098b12": "法寂滅、涅槃、菩提正向、善逝、等正覺。所謂此",
    "T02n0099_014:0098b13": "有故彼有，此起故彼起，謂緣無明行，緣行",
    "T02n0099_014:0098b14": "識，乃至純大苦聚集，無明滅則行滅，乃至純",
    "T02n0099_014:0098b15": "大苦聚滅。「諸比丘！難得之處已得，生於聖",
    "T02n0099_014:0098b16": "處，諸根具足，乃至純大苦聚集，純大苦滅。是",
    "T02n0099_014:0098b17": "故，比丘！當如是學，自利、利他、自他俱利。如",
    "T02n0099_014:0098b18": "是出家，不愚不癡，有果有樂，有樂果報，供",
    "T02n0099_014:0098b19": "養衣服、飲食、臥具、湯藥者，悉得大果、大福、大",
    "T02n0099_014:0098b20": "利。是故，比丘！當如是學。」佛說此經已，諸比",
    "T02n0099_014:0098b21": "丘聞佛所說，歡喜奉行。",
    "T02n0099_014:0098b22": "（三五〇）如是我聞：一時，佛住王舍城迦蘭陀",
    "T02n0099_014:0098b23": "竹園。爾時，世尊告諸比丘：「多聞聖弟子不",
    "T02n0099_014:0098b24": "作是念：『何所有故此有？何所起故此起？何",
    "T02n0099_014:0098b25": "所無故此無？何所滅故此滅？』然彼多聞聖弟",
    "T02n0099_014:0098b26": "子知所謂此有故彼有，此起故彼起，謂緣無",
    "T02n0099_014:0098b27": "明行，乃至純大苦聚集，無明滅故行滅，乃至",
    "T02n0099_014:0098b28": "純大苦聚滅。」佛說是經已，諸比丘聞佛所",
    "T02n0099_014:0098b29": "說，歡喜奉行。",
    "T02n0099_014:0098c01": "（三五一）如是我聞：一時，尊者那羅、尊者茂",
    "T02n0099_014:0098c02": "師羅、尊者殊勝、尊者阿難住舍衛國象耳",
    "T02n0099_014:0098c03": "池側。爾時，尊者那羅語尊者茂師羅言：「有",
    "T02n0099_014:0098c04": "異信、異欲、異聞、異行覺想、異見審諦忍，有如",
    "T02n0099_014:0098c05": "是正自覺知見生，所謂生故有老死，不離",
    "T02n0099_014:0098c06": "生有老死耶？」尊者茂師羅言：「有異信、異欲、",
    "T02n0099_014:0098c07": "異聞、異行覺想、異見審諦忍，有如是正自覺",
    "T02n0099_014:0098c08": "知見生，所謂有生故有老死，不異生有老",
    "T02n0099_014:0098c09": "死。如是說有。」「尊者茂師羅！有異信，乃至異",
    "T02n0099_014:0098c10": "忍，得自覺知見生，所謂有滅、寂滅、涅槃耶？」尊",
    "T02n0099_014:0098c11": "者茂師羅答言：「有異信，乃至異忍，得自覺知",
    "T02n0099_014:0098c12": "見生，所謂有滅、寂滅、涅槃。」復問：「尊者茂師羅！",
    "T02n0099_014:0098c13": "有滅則寂滅、涅槃，說者汝今便是阿羅漢，諸",
    "T02n0099_014:0098c14": "漏盡耶？」尊者茂師羅默然不答，第二、第",
    "T02n0099_014:0098c15": "三問亦默然不答。爾時，尊者殊勝語尊者",
    "T02n0099_014:0098c16": "茂師羅：「汝今且止，我當為汝答尊者那羅。」",
    "T02n0099_014:0098c17": "尊者茂師羅言：「我今且止，汝為我答。」爾時，尊",
    "T02n0099_014:0098c18": "者殊勝語尊者那羅：「有異信，乃至異忍，得",
    "T02n0099_014:0098c19": "自覺知見生，所謂有滅則寂滅、涅槃。」時，尊者",
    "T02n0099_014:0098c20": "那羅問尊者殊勝言：「有異信，乃至異忍，得",
    "T02n0099_014:0098c21": "自覺知見生，所謂有滅則寂滅、涅槃者，汝今",
    "T02n0099_014:0098c22": "便是漏盡阿羅漢耶？」尊者殊勝言：「我說有滅",
    "T02n0099_014:0098c23": "則寂滅、涅槃，而非漏盡阿羅漢也。」尊者那",
    "T02n0099_014:0098c24": "羅言：「所說不同，前後相違，如尊者所說，有",
    "T02n0099_014:0098c25": "滅則寂滅、涅槃，而復言非漏盡阿羅漢耶？」尊",
    "T02n0099_014:0098c26": "者殊勝語尊者那羅言：「今當說譬，夫智者",
    "T02n0099_014:0098c27": "以譬得解，如曠野路邊有井，無繩無罐，",
    "T02n0099_014:0098c28": "得取其水。時，有行人，熱渴所逼，繞井求",
    "T02n0099_014:0098c29": "覓，無繩無罐，諦觀井水，如實知見，而不觸",
    "T02n0099_014:0099a01": "身。如是，我說有滅則寂滅、涅槃，而自不得",
    "T02n0099_014:0099a02": "漏盡阿羅漢。」爾時，尊者阿難語尊者那羅言：",
    "T02n0099_014:0099a03": "「彼尊者殊勝所說，汝復云何？」尊者那羅語尊",
    "T02n0099_014:0099a04": "者阿難言：「尊者殊勝善說真實，知復何言。」時，",
    "T02n0099_014:0099a05": "彼正士各各說已，從座起去。",
    "T02n0099_014:0099a06": "（三五二）如是我聞：一時，佛住舍衛國祇樹給",
    "T02n0099_014:0099a07": "孤獨園。爾時，世尊告諸比丘：「若諸沙門、婆",
    "T02n0099_014:0099a08": "羅門於法不如實知，法集、法滅、法滅道跡",
    "T02n0099_014:0099a09": "不如實知，彼非沙門、沙門數，非婆羅門、婆",
    "T02n0099_014:0099a10": "羅門數，彼亦非沙門義、婆羅門義，見法自知",
    "T02n0099_014:0099a11": "作證：『我生已盡，梵行已立，所作已作，自知",
    "T02n0099_014:0099a12": "不受後有。』「云何法不如實知？云何法集",
    "T02n0099_014:0099a13": "不如實知？云何法滅不如實知？云何法滅",
    "T02n0099_014:0099a14": "道跡不如實知？謂於老死法不如實知，老",
    "T02n0099_014:0099a15": "死集、老死滅、老死滅道跡不如實知。如是生、",
    "T02n0099_014:0099a16": "有、取、愛、受、觸、六入處不如實知，六入處集、六",
    "T02n0099_014:0099a17": "入處滅、六入處滅道跡不如實知。如是諸",
    "T02n0099_014:0099a18": "法不如實知，法集、法滅、法滅道跡不如實",
    "T02n0099_014:0099a19": "知。「若諸沙門、婆羅門於法如實知，法集、法",
    "T02n0099_014:0099a20": "滅、法滅道跡如實知，當知是沙門、婆羅門，沙",
    "T02n0099_014:0099a21": "門之沙門數、婆羅門之婆羅門數。彼以沙門",
    "T02n0099_014:0099a22": "義、婆羅門義，見法自知作證：『我生已盡，梵",
    "T02n0099_014:0099a23": "行已立，所作已作，自知不受後有。』「何等法",
    "T02n0099_014:0099a24": "如實知？何等法集、法滅、法滅道跡如實知？",
    "T02n0099_014:0099a25": "謂老死法如實知，老死集、老死滅、老死滅道",
    "T02n0099_014:0099a26": "跡如實知。如是生、有、取、愛、受、觸、六入處如實",
    "T02n0099_014:0099a27": "知，六入處集、六入處滅、六入處滅道跡如實",
    "T02n0099_014:0099a28": "知。如是諸法如實知，法集、法滅、法滅道跡如",
    "T02n0099_014:0099a29": "實知。」佛說是經已，諸比丘聞佛所說，歡喜",
    "T02n0099_014:0099b01": "奉行。",
    "T02n0099_014:0099b02": "（三五三）如是我聞：一時，佛住舍衛國祇樹給",
    "T02n0099_014:0099b03": "孤獨園。爾時，世尊告諸比丘：「若沙門、婆羅",
    "T02n0099_014:0099b04": "門於法不如實知，法集、法滅、法滅道跡不",
    "T02n0099_014:0099b05": "如實知，當知是沙門、婆羅門，非沙門之沙門",
    "T02n0099_014:0099b06": "數，非婆羅門之婆羅門數，彼亦非沙門義、",
    "T02n0099_014:0099b07": "非婆羅門義，見法自知作證：『我生已盡，梵行",
    "T02n0099_014:0099b08": "已立，所作已作，自知不受後有。』「何等法不",
    "T02n0099_014:0099b09": "如實知？何等法集、法滅、法滅道跡不如實知？",
    "T02n0099_014:0099b10": "謂六入處法不如實知，六入處集、六入處",
    "T02n0099_014:0099b11": "滅、六入處滅道跡不如實知，而於觸如實",
    "T02n0099_014:0099b12": "知者，無有是處，觸集、觸滅、觸滅道跡如實",
    "T02n0099_014:0099b13": "知者，無有是處。如是受、愛、取、有、生、老、死如",
    "T02n0099_014:0099b14": "實知者，無有是處。「若沙門、婆羅門於六入",
    "T02n0099_014:0099b15": "處如實知，六入處集、六入處滅、六入處滅道",
    "T02n0099_014:0099b16": "跡如實知者，於觸如實知，斯有是處。如是",
    "T02n0099_014:0099b17": "受、愛、取、有、生、老、死如實知者，斯有是處。」佛",
    "T02n0099_014:0099b18": "說是經已，諸比丘聞佛所說，歡喜奉行。",
    "T02n0099_014:0099b19": "（三五四）如是我聞：一時，佛住舍衛國祇樹給",
    "T02n0099_014:0099b20": "孤獨園。爾時，世尊告諸比丘……如上說。差別",
    "T02n0099_014:0099b21": "者：「若諸沙門、婆羅門於六入處不如實知，",
    "T02n0099_014:0099b22": "而欲超度觸者，無有是處，觸集、觸滅、觸滅",
    "T02n0099_014:0099b23": "道跡超度者，無有是處。如是超度受、愛、取、",
    "T02n0099_014:0099b24": "有、生、老、死者，無有是處，超度老死集、老死",
    "T02n0099_014:0099b25": "滅、老死滅道跡者，無有是處。若沙門、婆羅",
    "T02n0099_014:0099b26": "門於六入處如實知，六入處集、六入處滅、六",
    "T02n0099_014:0099b27": "入處滅道跡如實知，而超度觸者，斯有是",
    "T02n0099_014:0099b28": "處。如是超度受、愛、取、有、生、老、死者，斯有是",
    "T02n0099_014:0099b29": "處，乃至超度老死滅道跡者，斯有是處。」佛",
    "T02n0099_014:0099c01": "說是經已，諸比丘聞佛所說，歡喜奉行。",
    "T02n0099_014:0099c02": "如老死，乃至六入處三經。",
    "T02n0099_014:0099c03": "如是老死，乃至行三經，亦如是說。",
    "T02n0099_014:0099c04": "（三五五）如是我聞：一時，佛住舍衛國祇樹給",
    "T02n0099_014:0099c05": "孤獨園。爾時，世尊告諸比丘：「當覺知老死，",
    "T02n0099_014:0099c06": "覺知老死集、老死滅、老死滅道跡。如是，乃至",
    "T02n0099_014:0099c07": "當覺知行、行集、行滅、行滅道跡。「云何當覺",
    "T02n0099_014:0099c08": "知老死？覺知緣生故有老死，如是老死覺",
    "T02n0099_014:0099c09": "知。云何老死集？生集是老死集，如是老死集",
    "T02n0099_014:0099c10": "覺知。云何老死滅覺知？謂生滅是老死滅，如",
    "T02n0099_014:0099c11": "是老死滅覺知。云何老死滅道跡覺知？謂八",
    "T02n0099_014:0099c12": "聖道是老死滅道跡，如是老死滅道跡覺知，",
    "T02n0099_014:0099c13": "乃至云何行覺知？謂三行，身行、口行、意行，如",
    "T02n0099_014:0099c14": "是行覺知。云何行集覺知？謂無明集是行集，",
    "T02n0099_014:0099c15": "如是行集覺知。云何行滅覺知？無明滅是行",
    "T02n0099_014:0099c16": "滅，如是行滅覺知。云何行滅道跡覺知？謂八",
    "T02n0099_014:0099c17": "聖道是行滅道跡，如是行滅道跡覺知。」佛",
    "T02n0099_014:0099c18": "說是經已，諸比丘聞佛所說，歡喜奉行。",
    "T02n0099_014:0099c19": "（三五六）如是我聞：一時，佛住舍衛國祇樹給",
    "T02n0099_014:0099c20": "孤獨園。爾時，世尊告諸比丘：「有四十四種",
    "T02n0099_014:0099c21": "智。諦聽，善思，當為汝說。何等為四十四種",
    "T02n0099_014:0099c22": "智？謂老死智、老死集智、老死滅智、老死滅道",
    "T02n0099_014:0099c23": "跡智。如是生、有、取、愛、受、觸、六入處、名色、識、行",
    "T02n0099_014:0099c24": "智，行集智、行滅智、行滅道跡智，是名四十",
    "T02n0099_014:0099c25": "四種智。」佛說此經已，諸比丘聞佛所說，歡",
    "T02n0099_014:0099c26": "喜奉行。",
    "T02n0099_014:0099c27": "（三五七）如是我聞：一時，佛住舍衛國祇樹給",
    "T02n0099_014:0099c28": "孤獨園。爾時，世尊告諸比丘：「有七十七種",
    "T02n0099_014:0099c29": "智。諦聽，善思，當為汝說。云何七十七種智，",
    "T02n0099_014:0100a01": "生緣老死智，非餘生緣老死智；過去生緣老",
    "T02n0099_014:0100a02": "死智，非餘過去生緣老死智；未來生緣老死",
    "T02n0099_014:0100a03": "智，非餘未來生緣老死智；及法住智，無常、有",
    "T02n0099_014:0100a04": "為、心所緣生、盡法、變易法、離欲法、滅法斷知",
    "T02n0099_014:0100a05": "智。如是生、有、取、愛、受、觸、六入處、名色、識、行、無",
    "T02n0099_014:0100a06": "明緣行智，非餘無明緣行智；過去無明緣行",
    "T02n0099_014:0100a07": "智，非餘過去無明緣行智；未來無明緣行智，",
    "T02n0099_014:0100a08": "非餘未來無明緣行智；及法住智，無常、有為、",
    "T02n0099_014:0100a09": "心所緣生、盡法、變易法、無欲法、滅法斷智，是",
    "T02n0099_014:0100a10": "名七十七種智。」佛說此經已，諸比丘聞佛",
    "T02n0099_014:0100a11": "所說，歡喜奉行。",
    "T02n0099_014:0100a12": "（三五八）如是我聞：一時，佛住舍衛國祇樹給",
    "T02n0099_014:0100a13": "孤獨園。爾時，世尊告諸比丘：「有增法、減法。",
    "T02n0099_014:0100a14": "諦聽，善思，當為汝說。云何增法？所謂此有",
    "T02n0099_014:0100a15": "故彼有，此起故彼起，謂緣無明行，緣行識，",
    "T02n0099_014:0100a16": "乃至純大苦聚集，是名增法。云何減法？謂此",
    "T02n0099_014:0100a17": "無故彼無，此滅故彼滅，所謂無明滅則行滅，",
    "T02n0099_014:0100a18": "乃至純大苦聚滅，是名減法。」佛說此經已，",
    "T02n0099_014:0100a19": "諸比丘聞佛所說，歡喜奉行。",
    "T02n0099_014:0100a20": "如增法、減法。如是生法、變易法、集法、滅法",
    "T02n0099_014:0100a21": "如上說。",
    "T02n0099_014:0100a22": "如當說三經，有應當知三經如上說。",
    "T02n0099_014:0100a23": "（三五九）如是我聞：一時，佛住舍衛國祇樹給",
    "T02n0099_014:0100a24": "孤獨園。爾時，世尊告諸比丘：「若思量、若妄想",
    "T02n0099_014:0100a25": "生，彼使攀緣識住；有攀緣識住故，有未來",
    "T02n0099_014:0100a26": "世生、老、病、死、憂、悲、惱、苦。如是純大苦聚集。若",
    "T02n0099_014:0100a27": "不思量、不妄想，無使無攀緣識住；無攀緣",
    "T02n0099_014:0100a28": "識住故，於未來世生、老、病、死、憂、悲、惱、苦滅，",
    "T02n0099_014:0100a29": "如是純大苦聚滅。」佛說此經已，諸比丘聞",
    "T02n0099_014:0100b01": "佛所說，歡喜奉行。",
    "T02n0099_014:0100b02": "（三六〇）如是我聞：一時，佛住舍衛國祇樹給",
    "T02n0099_014:0100b03": "孤獨園。爾時，世尊告諸比丘：「若思量、若妄想",
    "T02n0099_014:0100b04": "者，則有使攀緣識住；有攀緣識住故，入於",
    "T02n0099_014:0100b05": "名色；入名色故，有未來世生、老、病、死、憂、悲、",
    "T02n0099_014:0100b06": "惱、苦。如是純大苦聚集，若不思量、無妄想，",
    "T02n0099_014:0100b07": "無使無攀緣識住；無攀緣識住故，不入名",
    "T02n0099_014:0100b08": "色，不入名色故，生、老、病、死、憂、悲、惱、苦滅，如",
    "T02n0099_014:0100b09": "是純大苦聚滅。」佛說此經已，諸比丘聞佛",
    "T02n0099_014:0100b10": "所說，歡喜奉行。",
    "T02n0099_014:0100b11": "（三六一）如是我聞：一時，佛住舍衛國祇樹給",
    "T02n0099_014:0100b12": "孤獨園。爾時，世尊告諸比丘：「若有思量、有",
    "T02n0099_014:0100b13": "妄想，則有使攀緣識住；有攀緣識住故，",
    "T02n0099_014:0100b14": "入於名色；入名色故，則有往來；有往來",
    "T02n0099_014:0100b15": "故，則有生死；有生死故，則有未來世生、",
    "T02n0099_014:0100b16": "老、病、死、憂、悲、惱、苦。如是純大苦聚集，若不思",
    "T02n0099_014:0100b17": "量、無妄想，無使無攀緣識住；無攀緣識住故，",
    "T02n0099_014:0100b18": "不入名色；不入名色故，則無往來；無往",
    "T02n0099_014:0100b19": "來故，則無生死；無生死故，於未來世生、",
    "T02n0099_014:0100b20": "老、病、死、憂、悲、惱、苦滅，如是純大苦聚滅。」佛說",
    "T02n0099_014:0100b21": "此經已，諸比丘聞佛所說，歡喜奉行。",
    "T02n0099_014:0100b22": "（三六二）如是我聞：一時，佛住舍衛國祇樹給孤",
    "T02n0099_014:0100b23": "獨園。爾時，世尊告諸比丘：「有多聞比丘。云",
    "T02n0099_014:0100b24": "何如來施設多聞比丘？」諸比丘白佛：「世尊是",
    "T02n0099_014:0100b25": "法根、法眼、法依。唯願為說『多聞比丘』，諸比丘",
    "T02n0099_014:0100b26": "聞已，當受奉行。」佛告比丘：「諦聽，善思，當為",
    "T02n0099_014:0100b27": "汝說。諸比丘！若有比丘聞老、病、死，生",
    "T02n0099_014:0100b28": "厭、離欲、滅盡法，是名多聞比丘。如是生、有、取、",
    "T02n0099_014:0100b29": "愛、受、觸、六入處、名色、識、行，生厭、離欲、滅盡法，",
    "T02n0099_014:0100c01": "是名多聞比丘，是名如來所施設多聞比",
    "T02n0099_014:0100c02": "丘。」佛說此經已，諸比丘聞佛所說，歡喜奉",
    "T02n0099_014:0100c03": "行。",
    "T02n0099_014:0100c04": "（三六三）如是我聞：一時，佛住舍衛國祇樹給",
    "T02n0099_014:0100c05": "孤獨園。爾時，世尊告諸比丘：「所謂說法比",
    "T02n0099_014:0100c06": "丘，云何說法比丘？云何如來施設說法比丘？」",
    "T02n0099_014:0100c07": "諸比丘白佛：「世尊是法根、法眼、法依。唯願為",
    "T02n0099_014:0100c08": "說『說法比丘』，諸比丘聞已，當受奉行。」佛告",
    "T02n0099_014:0100c09": "諸比丘：「若有比丘說老、病、死，生厭、離欲、滅",
    "T02n0099_014:0100c10": "盡法，是名說法比丘。如是說生、有、取、愛、受、",
    "T02n0099_014:0100c11": "觸、六入處、名色、識、行，是生厭、離欲、滅盡法，是",
    "T02n0099_014:0100c12": "名說法比丘。諸比丘！是名如來施設說法",
    "T02n0099_014:0100c13": "比丘。」佛說此經已，諸比丘聞佛所說，歡喜",
    "T02n0099_014:0100c14": "奉行。",
    "T02n0099_014:0100c15": "（三六四）如是我聞：一時，佛住舍衛國祇樹給",
    "T02n0099_014:0100c16": "孤獨園。爾時，世尊告諸比丘：「謂法次法向。",
    "T02n0099_014:0100c17": "諸比丘！云何名為法次法向？」諸比丘白佛：",
    "T02n0099_014:0100c18": "「世尊是法根、法眼、法依。善哉！世尊！唯願為",
    "T02n0099_014:0100c19": "說，諸比丘聞已，當受奉行。」",
    "T02n0099_014:0100c20": "佛告諸比丘：「若比丘於老、病、死，生厭、離欲、",
    "T02n0099_014:0100c21": "滅盡向，是名法次法向。如是生，乃至行，",
    "T02n0099_014:0100c22": "生厭、離欲、滅盡向，是名法次法向。諸比丘！",
    "T02n0099_014:0100c23": "是名如來施設法次法向。」佛說此經已，諸",
    "T02n0099_014:0100c24": "比丘聞佛所說，歡喜奉行。",
    "T02n0099_014:0100c25": "雜阿含經卷第十四"
}