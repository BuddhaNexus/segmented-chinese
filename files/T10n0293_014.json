{
    "T10n0293_014:0723a19": "大方廣佛華嚴經卷第十四",
    "T10n0293_014:0723a21": "罽賓國三藏般若奉　詔譯",
    "T10n0293_014:0723a22": "入不思議解脫境界普賢行願品",
    "T10n0293_014:0723a23": "◎爾時，不動優婆夷告善財童子言：「善男子！",
    "T10n0293_014:0723a24": "我憶過去無垢光劫，彼劫有佛名為脩",
    "T10n0293_014:0723a25": "臂，十號圓滿；時，有國王名曰電授，唯有一",
    "T10n0293_014:0723a26": "女，即我身是。我於其夜分廢音樂時，父母、",
    "T10n0293_014:0723a27": "兄弟悉已眠寢，五百童女亦皆昏寐，我於",
    "T10n0293_014:0723a28": "樓上仰觀星宿，於虛空中見彼如來，如寶山",
    "T10n0293_014:0723a29": "王，無量無邊，天龍八部及不思議諸菩薩眾",
    "T10n0293_014:0723b01": "所共圍遶，佛身普放大光明網，遍滿十方無",
    "T10n0293_014:0723b02": "所障礙；佛身毛孔皆出妙香；我聞是香，身體",
    "T10n0293_014:0723b03": "柔軟，心生歡喜；便從樓下，合十指掌，頂禮於",
    "T10n0293_014:0723b04": "佛；諦觀彼佛，不見頂相；觀身左右，莫知邊",
    "T10n0293_014:0723b05": "際；思惟彼佛諸相隨好，無有厭足。善男子！我",
    "T10n0293_014:0723b06": "於爾時，竊自念言：『此佛世尊作何等業，獲於",
    "T10n0293_014:0723b07": "如是勝妙之身？相好圓滿，光明具足，眷屬成",
    "T10n0293_014:0723b08": "就，宮殿莊嚴，福德智慧，總持三昧，神通辯",
    "T10n0293_014:0723b09": "才，咸不思議？』善男子！時，彼如來知我心念，",
    "T10n0293_014:0723b10": "即告我言：『汝應發難摧伏心，斷諸煩惱；汝",
    "T10n0293_014:0723b11": "應發無能勝心，破諸邪執；汝應發無退怯心，",
    "T10n0293_014:0723b12": "入深法門；汝應發不動轉心，拔生死苦；汝應",
    "T10n0293_014:0723b13": "發無迷惑心，普於一切諸趣受生；汝應發無",
    "T10n0293_014:0723b14": "厭足心，求見諸佛，無有休息；汝應發無知足",
    "T10n0293_014:0723b15": "心，悉受一切如來法雨；汝應發正思惟心，普",
    "T10n0293_014:0723b16": "照一切佛法光明；汝應發大住持心，普轉一",
    "T10n0293_014:0723b17": "切如來法輪；汝應發廣流通心，隨眾生欲，施",
    "T10n0293_014:0723b18": "其法寶。』善男子！我於彼佛正等覺所，聞如",
    "T10n0293_014:0723b19": "是法；隨順趣求一切種智，心無退轉；求佛",
    "T10n0293_014:0723b20": "十力、求佛辯才、求佛光明、求佛色身、求佛相",
    "T10n0293_014:0723b21": "好、求佛眾會、求佛淨剎、求佛威儀、求佛壽命。",
    "T10n0293_014:0723b22": "發是心已，深心愛樂，如渴思水；其心堅固，猶",
    "T10n0293_014:0723b23": "如金剛；一切煩惱及以二乘所不能壞。「善",
    "T10n0293_014:0723b24": "男子！我憶初發是心已來，經閻浮提極微塵",
    "T10n0293_014:0723b25": "數劫，尚不曾起一念欲心，況行其事？爾所",
    "T10n0293_014:0723b26": "劫中於自親屬有過失者，尚不生起一念",
    "T10n0293_014:0723b27": "瞋心，況他眾生無過失者？爾所劫中於其",
    "T10n0293_014:0723b28": "自身不生我見，況於眾具而計我所？爾所劫",
    "T10n0293_014:0723b29": "中死時、生時及於胎藏入住出時，乃至夢中",
    "T10n0293_014:0723c01": "未曾迷惑起眾生想及無記心，況於餘時？爾",
    "T10n0293_014:0723c02": "所劫中乃至夢寐隨見一佛未曾忘失，何況",
    "T10n0293_014:0723c03": "菩薩十眼所見？爾所劫中受持一切如來正",
    "T10n0293_014:0723c04": "法，未曾忘失一文、一句，乃至世俗所有言辭，",
    "T10n0293_014:0723c05": "尚不忘失，何況如來語言藏中所宣妙法？爾",
    "T10n0293_014:0723c06": "所劫中受持一切如來法海一文、一句，無不",
    "T10n0293_014:0723c07": "思惟如理觀察，乃至一切世俗之法，尚恒思",
    "T10n0293_014:0723c08": "惟觀察覺了，何況如來真勝義法？爾所劫中",
    "T10n0293_014:0723c09": "受持一切如來法海，未曾於一法中不得三",
    "T10n0293_014:0723c10": "昧，乃至世間一切工巧技藝之法，一一法",
    "T10n0293_014:0723c11": "中亦復如是；爾所劫中住持一切如來法輪，",
    "T10n0293_014:0723c12": "隨所住持未曾廢捨一文、一句，亦無錯謬，乃",
    "T10n0293_014:0723c13": "至不曾生於世智，唯除為欲調伏眾生；爾所",
    "T10n0293_014:0723c14": "劫中見諸佛海，未曾於一佛所不得成就清",
    "T10n0293_014:0723c15": "淨大願，乃至於諸變化佛所，悉亦如是；爾",
    "T10n0293_014:0723c16": "所劫中見諸菩薩修行妙行，無有一行我不",
    "T10n0293_014:0723c17": "成就而得清淨；爾所劫中所見眾生，無一",
    "T10n0293_014:0723c18": "眾生我不勸發阿耨多羅三藐三菩提心，未",
    "T10n0293_014:0723c19": "曾勸一眾生，乃至一念發於聲聞、辟支佛意；",
    "T10n0293_014:0723c20": "爾所劫中於一切佛所聞之法，乃至一文、",
    "T10n0293_014:0723c21": "一句，不生疑心、不生二想、不生分別想、",
    "T10n0293_014:0723c22": "不生種種想、不生執著想、不生高下想、不生",
    "T10n0293_014:0723c23": "勝劣想、不生愛憎想，乃至無一念中生如是",
    "T10n0293_014:0723c24": "想。「善男子！我從是來所見諸佛常得親近，",
    "T10n0293_014:0723c25": "未曾捨離；常見菩薩，未曾捨離；常見真實大",
    "T10n0293_014:0723c26": "善知識，未曾捨離；常聞諸佛清淨大願，未曾",
    "T10n0293_014:0723c27": "捨離；常聞菩薩所修妙行，未曾捨離；常聞菩",
    "T10n0293_014:0723c28": "薩波羅蜜門，未曾捨離；常聞菩薩地智光明",
    "T10n0293_014:0723c29": "門，未曾捨離；常聞菩薩總持三昧無盡藏門，",
    "T10n0293_014:0724a01": "未曾捨離；常聞菩薩普入無邊世界網門，未",
    "T10n0293_014:0724a02": "曾捨離；常聞菩薩普入無邊眾生界門，未曾",
    "T10n0293_014:0724a03": "捨離；常聞菩薩以智光明除滅一切眾生",
    "T10n0293_014:0724a04": "煩惱，未曾捨離；常聞菩薩生長一切眾生善",
    "T10n0293_014:0724a05": "根，未曾捨離；常聞菩薩能隨眾生遍周法界",
    "T10n0293_014:0724a06": "普現其身，未曾捨離；常聞菩薩以妙言音開",
    "T10n0293_014:0724a07": "悟法界一切眾生，未曾捨離。善男子！我得",
    "T10n0293_014:0724a08": "菩薩難摧伏智慧藏解脫門；我得菩薩求一",
    "T10n0293_014:0724a09": "切法心無疲厭莊嚴三昧門；我得菩薩堅固",
    "T10n0293_014:0724a10": "受持願行門；我得菩薩一切法平等地總持",
    "T10n0293_014:0724a11": "門；我得菩薩一切法智光照辯才門；現不",
    "T10n0293_014:0724a12": "思議自在神變，汝欲見不？」善財言：「唯！我心願",
    "T10n0293_014:0724a13": "見。」",
    "T10n0293_014:0724a14": "爾時，不動優婆夷不起龍藏師子之座，入菩",
    "T10n0293_014:0724a15": "薩難摧伏智慧藏解脫門、求一切法心無疲",
    "T10n0293_014:0724a16": "厭莊嚴三昧門、不空圓滿莊嚴三昧門、十",
    "T10n0293_014:0724a17": "力智輪現前三昧門，入如是等十億三昧門；",
    "T10n0293_014:0724a18": "入此三昧門時，十方各有不可說不可說佛",
    "T10n0293_014:0724a19": "剎極微塵數世界六種震動；一一世界皆",
    "T10n0293_014:0724a20": "悉清淨瑠璃所成；一一世界中有百億四天",
    "T10n0293_014:0724a21": "下；一一四天下皆有如來或昇兜率、或時",
    "T10n0293_014:0724a22": "降生、入胎初生、出家苦行、或居道樹、或現降",
    "T10n0293_014:0724a23": "魔、示證菩提、受梵王請、趣波羅奈、轉四諦輪、",
    "T10n0293_014:0724a24": "或從忉利還閻浮提，三道寶階從天而下；或",
    "T10n0293_014:0724a25": "時現處遍六大城，現大神通摧諸外道；或時",
    "T10n0293_014:0724a26": "現住毘耶離城獼猴池側，初制律儀；或時現",
    "T10n0293_014:0724a27": "處王舍大城靈鷲山等，說諸般若波羅蜜門；",
    "T10n0293_014:0724a28": "乃至或現拘尸那城娑羅林間，示般涅槃；如",
    "T10n0293_014:0724a29": "是所作一切佛事，普遍十方清淨世界；一一",
    "T10n0293_014:0724b01": "如來放光明網周遍法界，道場眾會清淨",
    "T10n0293_014:0724b02": "圍遶，轉妙法輪，開悟群品。時，不動優婆夷從",
    "T10n0293_014:0724b03": "三昧起告善財言：「善男子！汝見此不？汝聞此",
    "T10n0293_014:0724b04": "不？汝解此不？」善財言：「唯！我皆已見、已聞、已",
    "T10n0293_014:0724b05": "解。」優婆夷言：「善男子！我唯得此菩薩所修堅",
    "T10n0293_014:0724b06": "固受持大願行門、求一切法心無疲厭莊嚴",
    "T10n0293_014:0724b07": "三昧智光明門、菩薩難摧伏智慧藏解脫門、",
    "T10n0293_014:0724b08": "一切法平等地總持門、一切法智光照辯才",
    "T10n0293_014:0724b09": "門；為一切眾生善巧方便，以妙言音，普遍",
    "T10n0293_014:0724b10": "一切說微妙法，皆令歡喜，如諸菩薩摩訶薩；",
    "T10n0293_014:0724b11": "如烏灑婆鳥，遊行虛空無所障礙，能入一切",
    "T10n0293_014:0724b12": "眾生大海，自在甚深，普遍觀察，見有善根已",
    "T10n0293_014:0724b13": "成熟者，即便執取置菩提岸；又如商客入",
    "T10n0293_014:0724b14": "一切智大寶洲中，採求如來十力智寶；又",
    "T10n0293_014:0724b15": "如漁師有具足力，持正法網，入生死海，漉諸",
    "T10n0293_014:0724b16": "眾生；如阿脩羅王能遍撓動三有大城諸",
    "T10n0293_014:0724b17": "煩惱海，普令眾生究竟寂靜；又如日輪出",
    "T10n0293_014:0724b18": "現虛空，照愛水泥，令其乾竭；猶如滿月出現",
    "T10n0293_014:0724b19": "虛空，令可化者心華開敷；猶如大地普皆",
    "T10n0293_014:0724b20": "平等，無量眾生於中止住，恒受履踐，心無分",
    "T10n0293_014:0724b21": "別，增長一切善法根芽；猶如大風所向無礙，",
    "T10n0293_014:0724b22": "能拔一切諸見大樹，壞散一切生死園苑；如",
    "T10n0293_014:0724b23": "轉輪王遊行世間，以四攝事攝諸眾生；而我",
    "T10n0293_014:0724b24": "云何能知、能說彼功德行？善男子！於此南方",
    "T10n0293_014:0724b25": "有一大城，名都薩羅；其中有一出家外道，",
    "T10n0293_014:0724b26": "名曰遍行；汝詣彼問菩薩云何學菩薩行，",
    "T10n0293_014:0724b27": "修菩薩道。」時，善財童子頂禮不動優婆夷足，",
    "T10n0293_014:0724b28": "遶無數匝，慇懃瞻仰，辭退而去。",
    "T10n0293_014:0724b29": "爾時，善財童子於不動優婆夷所，得聞法已，",
    "T10n0293_014:0724c01": "專心憶持所有教誨、所有示導、所有演說、所",
    "T10n0293_014:0724c02": "有讚歎，所遇光照皆悉隨順，生希有心，思惟",
    "T10n0293_014:0724c03": "觀察，普遍修習，一心正念；漸漸前行，經歷國",
    "T10n0293_014:0724c04": "邑、村營、聚落，然後乃至都薩羅城，於日沒",
    "T10n0293_014:0724c05": "時入彼城中，鄽店閭里，四達交衢，處處尋",
    "T10n0293_014:0724c06": "求遍行外道，於高顯處，遠望觀察。其城東北",
    "T10n0293_014:0724c07": "有一大山，名妙吉祥；善財童子於中夜時，見",
    "T10n0293_014:0724c08": "此山頂有大光明，峯巒峻峙，巖岫攢拱，草樹",
    "T10n0293_014:0724c09": "華林靡不輝映，照耀城居，如日初出，見",
    "T10n0293_014:0724c10": "此事已，生大歡喜，作是念言：「我必於此見善",
    "T10n0293_014:0724c11": "知識。」便從城出，正念觀察，而登彼山；住立思",
    "T10n0293_014:0724c12": "惟遙望瞻仰，見此外道於其山上平坦之處",
    "T10n0293_014:0724c13": "徐步經行，色相圓滿，威光照耀，吉祥福焰過",
    "T10n0293_014:0724c14": "於熾火，十千梵眾之所圍遶，大梵天王所不",
    "T10n0293_014:0724c15": "能及；善財即時往詣其所，頂禮其足，遶無數",
    "T10n0293_014:0724c16": "匝，合掌前立，白言：「聖者！我已先發阿耨多羅",
    "T10n0293_014:0724c17": "三藐三菩提心，而未知菩薩云何學菩薩",
    "T10n0293_014:0724c18": "行，云何修菩薩道，我聞聖者善能誘誨，願為",
    "T10n0293_014:0724c19": "我說。」遍行答言：「善哉！善哉！善男子！汝乃能發",
    "T10n0293_014:0724c20": "阿耨多羅三藐三菩提心，復能請問諸菩薩",
    "T10n0293_014:0724c21": "行。善男子！我已安住至一切處，隨順遍行菩",
    "T10n0293_014:0724c22": "薩行，已成就普觀一切世間等無障礙三昧",
    "T10n0293_014:0724c23": "門，已成就無依無作神通力，已成就普門",
    "T10n0293_014:0724c24": "法界際般若波羅蜜，如是一切智慧光明隨",
    "T10n0293_014:0724c25": "行圓滿。善男子！我能普於一切世間種種方",
    "T10n0293_014:0724c26": "所、種種形色、種種相貌、種種歿生、種種行",
    "T10n0293_014:0724c27": "解、種種信樂，一切趣類諸眾生中；所謂：天",
    "T10n0293_014:0724c28": "趣、龍趣、夜叉趣、乾闥婆、阿修羅、迦樓羅、",
    "T10n0293_014:0724c29": "緊那羅、摩睺羅伽、地獄、畜生、閻羅王界、人、",
    "T10n0293_014:0725a01": "非人等一切趣類。或住諸見，或信二乘，或有",
    "T10n0293_014:0725a02": "愛樂大乘之道，如是一切諸眾生中，我以",
    "T10n0293_014:0725a03": "種種方便、種種智慧、種種教化、種種調伏平",
    "T10n0293_014:0725a04": "等利益悉令圓滿；所謂：或為演說一切世間",
    "T10n0293_014:0725a05": "種種技藝利益眾生；或為演說堅如金剛能",
    "T10n0293_014:0725a06": "破無明陀羅尼智；或為演說四攝方便攝諸",
    "T10n0293_014:0725a07": "眾生，令得親近一切智道；或為演說諸波羅",
    "T10n0293_014:0725a08": "蜜開示讚歎，令其迴向一切智位；或為稱",
    "T10n0293_014:0725a09": "歎發菩提心，令其不失無上道意；或為稱讚",
    "T10n0293_014:0725a10": "諸菩薩行，令其滿足，能淨佛剎度眾生願；或",
    "T10n0293_014:0725a11": "為演說造諸惡業受地獄等種種苦報，令於",
    "T10n0293_014:0725a12": "不善深生厭離；或為演說供養諸佛種諸善",
    "T10n0293_014:0725a13": "根，決定獲得一切智果，令其發起歡喜之心；",
    "T10n0293_014:0725a14": "或為讚說一切如來、應、正等覺所有功德，令",
    "T10n0293_014:0725a15": "樂佛身求一切智；或為讚說諸佛威德，令其",
    "T10n0293_014:0725a16": "願樂佛不壞身；或為讚說佛自在身，令求如",
    "T10n0293_014:0725a17": "來無能映蔽大威德體。善男子！我又於此都",
    "T10n0293_014:0725a18": "薩羅城一切方所，一切族類，若男若女，諸人",
    "T10n0293_014:0725a19": "眾中，以善方便示同其形，隨其所應，變化言",
    "T10n0293_014:0725a20": "音，種種差別而為說法；諸眾生等悉不能知",
    "T10n0293_014:0725a21": "我是何人，從何而至；唯令聞者如理修行",
    "T10n0293_014:0725a22": "悟真實義。善男子！如於此城利益眾生，於閻",
    "T10n0293_014:0725a23": "浮提城邑聚落所有眾生止住之處，悉亦如",
    "T10n0293_014:0725a24": "是而為利益。善男子！閻浮提內九十六眾各",
    "T10n0293_014:0725a25": "起異見而生執著，我悉於其中方便調伏，令",
    "T10n0293_014:0725a26": "其捨離所有諸見。如閻浮提一切住處，餘",
    "T10n0293_014:0725a27": "三天下亦復如是；如四天下、小千、中千、大千",
    "T10n0293_014:0725a28": "世界其中眾生一切住處亦復如是；如此三",
    "T10n0293_014:0725a29": "千大千世界，如是十方無量世界一切住處，",
    "T10n0293_014:0725b01": "一切品類諸眾生海，我悉於中隨諸眾生心",
    "T10n0293_014:0725b02": "之所樂，以種種方便、種種法門、種種理趣、種",
    "T10n0293_014:0725b03": "種正行、種種事業現、種種色身、種種形相、",
    "T10n0293_014:0725b04": "種種言音而為說法；令彼眾生皆得利益。善",
    "T10n0293_014:0725b05": "男子！我唯知此至一切處隨順遍行菩薩行，",
    "T10n0293_014:0725b06": "如諸菩薩摩訶薩得與眾生無差別身，得與",
    "T10n0293_014:0725b07": "一切眾生數等三昧，以變化身普入諸趣，於",
    "T10n0293_014:0725b08": "一切處皆現受生，清淨光明遍照法界，其有",
    "T10n0293_014:0725b09": "見者無不蒙益，以無礙願住一切劫，得如帝",
    "T10n0293_014:0725b10": "網諸無等行，常勤利益一切眾生，雖於無量",
    "T10n0293_014:0725b11": "煩惱垢中恒與共居而無染著，普於三世",
    "T10n0293_014:0725b12": "眾生平等，以無我智周遍照耀，以大悲藏增",
    "T10n0293_014:0725b13": "長善根，而我云何能知、能說彼功德行清淨",
    "T10n0293_014:0725b14": "智慧？善男子！於此南方有一國土，名為廣",
    "T10n0293_014:0725b15": "博，彼有聚落從國為名，其中有一鬻香",
    "T10n0293_014:0725b16": "長者，名曰具足優鉢羅華，汝詣彼問菩薩",
    "T10n0293_014:0725b17": "云何學菩薩行，修菩薩道。」時，善財童子禮",
    "T10n0293_014:0725b18": "遍行足，遶無數匝，慇懃瞻仰，辭退而去。",
    "T10n0293_014:0725b19": "爾時，善財童子因善知識教，不顧身命，不著",
    "T10n0293_014:0725b20": "財寶，不耽五欲，不戀眷屬，不重王位，自在安",
    "T10n0293_014:0725b21": "樂，唯願化導一切眾生，令其成熟；唯願莊",
    "T10n0293_014:0725b22": "嚴諸佛剎土，普遍清淨；唯願供養一切如",
    "T10n0293_014:0725b23": "來，心無疲厭；唯願證知諸法實性，分明顯",
    "T10n0293_014:0725b24": "現；唯願隨順甚深法界，普遍無礙；唯願修",
    "T10n0293_014:0725b25": "集一切菩薩大功德海，終無退轉；唯願恒",
    "T10n0293_014:0725b26": "於一切劫中修菩薩行；唯願普入一切如來",
    "T10n0293_014:0725b27": "眾會道場；唯願入於一三昧門，普現諸三",
    "T10n0293_014:0725b28": "昧門自在神力；唯願於佛一法輪中，普持一",
    "T10n0293_014:0725b29": "切如來法輪；唯願於佛一毛孔中，見一切佛",
    "T10n0293_014:0725c01": "心無厭足；唯願證得智慧光明，能持一切諸",
    "T10n0293_014:0725c02": "佛法藏；專求此等諸佛菩薩所有功德。漸次",
    "T10n0293_014:0725c03": "遊行，至廣博國及其聚落，普遍尋求鬻香長",
    "T10n0293_014:0725c04": "者。見已前詣，頂禮其足，遶無數匝，合掌而",
    "T10n0293_014:0725c05": "立，白言：「聖者！我已先發阿耨多羅三藐三菩",
    "T10n0293_014:0725c06": "提心，欲求一切佛平等智慧、欲滿一切佛",
    "T10n0293_014:0725c07": "無量大願、欲淨一切佛最上色身、欲見一切",
    "T10n0293_014:0725c08": "佛清淨法身、欲知一切佛廣大智身、欲淨治",
    "T10n0293_014:0725c09": "一切菩薩諸行、欲照明一切菩薩三昧、欲安",
    "T10n0293_014:0725c10": "住一切菩薩總持、欲堅牢一切菩薩功德、欲",
    "T10n0293_014:0725c11": "除滅一切所有障礙、欲遊行一切十方世界，",
    "T10n0293_014:0725c12": "而未知菩薩云何學菩薩行？云何修菩薩",
    "T10n0293_014:0725c13": "道而能出生一切種智？」長者告言：「善哉！善",
    "T10n0293_014:0725c14": "哉！善男子！汝乃能發阿耨多羅三藐三菩提",
    "T10n0293_014:0725c15": "心。善男子！我善別知一切諸香；所謂：一切",
    "T10n0293_014:0725c16": "香、一切燒香、一切塗香、一切末香，亦知調合",
    "T10n0293_014:0725c17": "如是香法；又知如是一切香王所出之處；又",
    "T10n0293_014:0725c18": "善了知天香、龍香、夜叉香、乾闥婆、阿脩羅、迦",
    "T10n0293_014:0725c19": "樓羅、緊那羅、摩睺羅伽、人、非人等所有諸香；",
    "T10n0293_014:0725c20": "又善了知治諸病香、斷諸惡香、除憂惱香、",
    "T10n0293_014:0725c21": "生染愛香、增煩惱香、滅煩惱香、令於有為",
    "T10n0293_014:0725c22": "生樂著香、令於有為生厭離香、捨諸驕逸香、",
    "T10n0293_014:0725c23": "聞法歡喜香、發心念佛香、證解法門香、聖所",
    "T10n0293_014:0725c24": "受用香、一切菩薩差別香、一切菩薩地位香。",
    "T10n0293_014:0725c25": "如是等香及調和法，形相生起，出現成就，",
    "T10n0293_014:0725c26": "清淨安隱，方便境界，威力業用，所從根本，隨",
    "T10n0293_014:0725c27": "處、隨人種類差別，如是一切我皆了知。善",
    "T10n0293_014:0725c28": "男子！人間有香名曰龍藏，因龍鬪生；若燒",
    "T10n0293_014:0725c29": "一丸大如油麻，即能興起大香焰雲，猶如帝",
    "T10n0293_014:0726a01": "網彌覆王都，於七日中雨細香雨；若著身者",
    "T10n0293_014:0726a02": "身即金色，若著衣服皆悉變成拘蘇摩華",
    "T10n0293_014:0726a03": "色，若因風吹入宮殿中，一切臺殿、樓閣、堂宇",
    "T10n0293_014:0726a04": "皆悉變為拘蘇摩華色；眾生嗅者，七日七夜",
    "T10n0293_014:0726a05": "歡喜充滿，身心快樂，惑熱清涼，無有諸病及",
    "T10n0293_014:0726a06": "諸煩惱，不相侵害，離諸憂苦，不驚不怖，不",
    "T10n0293_014:0726a07": "迷不亂，慈心相向，志意清淨；我知是已，如",
    "T10n0293_014:0726a08": "應說法，令其決定發阿耨多羅三藐三菩提",
    "T10n0293_014:0726a09": "心。善男子！摩羅耶山出栴檀香，名曰牛頭，",
    "T10n0293_014:0726a10": "若以塗身，設入火阬，火不能燒；善男子！海中",
    "T10n0293_014:0726a11": "有香，名無能勝，若以塗鼓及諸螺貝，其聲發",
    "T10n0293_014:0726a12": "時一切敵軍悉皆退散；善男子！阿那婆達",
    "T10n0293_014:0726a13": "多池邊，出沈水香，名蓮華藏，若燒一丸如麻",
    "T10n0293_014:0726a14": "子大，香氣普熏閻浮提界，眾生聞者，離一切",
    "T10n0293_014:0726a15": "罪戒品清淨；善男子！雪山有香，名具足明",
    "T10n0293_014:0726a16": "相，若有眾生嗅此香者，其心決定離諸染",
    "T10n0293_014:0726a17": "著，我為說法，莫不皆得離垢圓滿清淨三昧；",
    "T10n0293_014:0726a18": "善男子！羅剎界中有香，名海藏，其香但為",
    "T10n0293_014:0726a19": "轉輪王用，若燒一丸，香氣所熏王及四軍皆",
    "T10n0293_014:0726a20": "騰虛空遊止自在；善男子！善法堂中有香，名",
    "T10n0293_014:0726a21": "香性莊嚴，若燒一丸熏彼天眾，普令發起念",
    "T10n0293_014:0726a22": "佛之心；善男子！須夜摩天有香，名淨藏性，若",
    "T10n0293_014:0726a23": "燒一丸熏彼天眾，莫不雲集彼天王所，恭敬",
    "T10n0293_014:0726a24": "聽聞王所說法；善男子！兜率天中有香，名",
    "T10n0293_014:0726a25": "信度嚩囉，於一生所繫菩薩座前，若燒一丸，",
    "T10n0293_014:0726a26": "興大香雲，遍覆法界，普雨一切諸供養具，",
    "T10n0293_014:0726a27": "供養一切如來道場菩薩眾會；善男子！妙變",
    "T10n0293_014:0726a28": "化天有香，名奪意性，若燒一丸，於七日中",
    "T10n0293_014:0726a29": "普雨一切不可思議諸莊嚴具。善男子！我唯",
    "T10n0293_014:0726b01": "知此調和香法，如諸菩薩摩訶薩遠離一切",
    "T10n0293_014:0726b02": "諸惡習氣為無垢香，永斷煩惱眾魔羂索，",
    "T10n0293_014:0726b03": "超諸有趣，得如幻智，於諸世間皆無染著，具",
    "T10n0293_014:0726b04": "足圓滿無所著戒，淨無著智，行無著境，於一",
    "T10n0293_014:0726b05": "切處悉無有著，其心平等無著、無依；而我何",
    "T10n0293_014:0726b06": "能知其妙行、說其功德、顯其所有清淨戒品、",
    "T10n0293_014:0726b07": "示其所作無過失業、闡其所有無過失智、辨",
    "T10n0293_014:0726b08": "其離染三業行門？善男子！於此南方有一",
    "T10n0293_014:0726b09": "大城，名曰樓閣；彼有船師，名婆施羅；汝詣",
    "T10n0293_014:0726b10": "彼問菩薩云何學菩薩行，修菩薩道。」時，善財",
    "T10n0293_014:0726b11": "童子禮長者足，遶無數匝，慇懃瞻仰，一心戀",
    "T10n0293_014:0726b12": "慕，辭退而去。",
    "T10n0293_014:0726b13": "爾時，善財童子一心正念，向樓閣城，隨順思",
    "T10n0293_014:0726b14": "惟，觀察道路；所謂：觀道高卑、觀道夷險、觀道",
    "T10n0293_014:0726b15": "淨穢、觀道安危、觀道曲直。漸次而行，作如",
    "T10n0293_014:0726b16": "是念：「我當親近彼善知識；善知識者是成",
    "T10n0293_014:0726b17": "就修行諸波羅蜜增勝道因，善知識者是",
    "T10n0293_014:0726b18": "成就修行普入法界無礙道因，善知識者",
    "T10n0293_014:0726b19": "是成就修行攝取一切眾生智道因，善知識",
    "T10n0293_014:0726b20": "者是成就修行令一切眾生不墮險惡道因，",
    "T10n0293_014:0726b21": "善知識者是成就修行令一切眾生離邪業",
    "T10n0293_014:0726b22": "道因，善知識者是成就修行令一切眾生",
    "T10n0293_014:0726b23": "滅煩惱道因，善知識者是成就修行令一",
    "T10n0293_014:0726b24": "切眾生除惡慧道因，善知識者是成就修行",
    "T10n0293_014:0726b25": "令一切眾生離憍慢道因，善知識者是成就",
    "T10n0293_014:0726b26": "修行令一切眾生拔惡刺道因，善知識者",
    "T10n0293_014:0726b27": "是成就修行令一切眾生捨惡見道因，善知",
    "T10n0293_014:0726b28": "識者是成就修行令一切眾生至一切智",
    "T10n0293_014:0726b29": "城道因。何以故？於善知識處得一切善法",
    "T10n0293_014:0726c01": "故，依善知識力得一切智道故；善知識者難",
    "T10n0293_014:0726c02": "見難遇。」於善知識如是思惟，勤求作意，漸次",
    "T10n0293_014:0726c03": "前行。到彼城已，見彼船師在城門外海岸上",
    "T10n0293_014:0726c04": "住，百千商人大眾圍遶，說大海法，方便開",
    "T10n0293_014:0726c05": "示佛功德海；即前往詣，頂禮其足，遶無數匝，",
    "T10n0293_014:0726c06": "一心合掌；白言：「聖者！我已先發阿耨多羅三",
    "T10n0293_014:0726c07": "藐三菩提心，而未知菩薩云何學菩薩行，",
    "T10n0293_014:0726c08": "云何修菩薩道，我聞聖者善能誘誨，願為",
    "T10n0293_014:0726c09": "我說。」船師告言：「善哉！善哉！善男子！汝已能發",
    "T10n0293_014:0726c10": "阿耨多羅三藐三菩提心，今復能問生大智",
    "T10n0293_014:0726c11": "因、斷除一切生死苦因、往一切智大寶洲因、",
    "T10n0293_014:0726c12": "成就不壞趣大乘因、遠離二乘怖生死因、住",
    "T10n0293_014:0726c13": "諸三昧生智慧因、遍行菩薩微細行因、乘大",
    "T10n0293_014:0726c14": "願車遊菩薩行清淨道因、以菩薩行莊嚴無",
    "T10n0293_014:0726c15": "壞智清淨道因、普觀一切十方諸佛皆無障",
    "T10n0293_014:0726c16": "礙清淨道因、速能趣入一切諸佛甚深智海",
    "T10n0293_014:0726c17": "清淨道因。善男子！我在海岸樓閣大城，淨修",
    "T10n0293_014:0726c18": "菩薩大悲幢行。",
    "T10n0293_014:0726c19": "「善男子！我普觀察閻浮提內貧窮眾生，為",
    "T10n0293_014:0726c20": "饒益故修種種行，隨其所願悉令滿足；先",
    "T10n0293_014:0726c21": "以世間珍寶、飲食充足其意，復施法財令",
    "T10n0293_014:0726c22": "其歡喜，令修福行，令生智道，令增善根力，令",
    "T10n0293_014:0726c23": "發菩提心，令淨菩提願，令堅大悲力，令修",
    "T10n0293_014:0726c24": "能滅生死道，令起不捨生死行，令攝眾生海，",
    "T10n0293_014:0726c25": "令修功德海，令照諸法海，令見諸佛海，令",
    "T10n0293_014:0726c26": "入種智海。善男子！我住於此如是思惟、如",
    "T10n0293_014:0726c27": "是作意、如是勤求、如是利益、如是安樂一",
    "T10n0293_014:0726c28": "切眾生。善男子！我知海中一切寶洲、一切",
    "T10n0293_014:0726c29": "寶處、一切寶性、一切寶根、一切寶種、一切",
    "T10n0293_014:0727a01": "寶類；我又能知淨一切寶、鑽一切寶、出一",
    "T10n0293_014:0727a02": "切寶、作一切寶、一切寶器、一切寶用、一切寶",
    "T10n0293_014:0727a03": "境界、一切寶光明。我又能知一切龍宮、一切",
    "T10n0293_014:0727a04": "夜叉宮、一切羅剎宮、一切部多宮，如是一切",
    "T10n0293_014:0727a05": "差別住處，皆善迴避，免其諸難。亦知大海",
    "T10n0293_014:0727a06": "漩澓淺深，波濤遠近，水色好惡，種種不同；",
    "T10n0293_014:0727a07": "亦善別知日月星辰列宿迴轉，運行度數，",
    "T10n0293_014:0727a08": "變異災祥，晝夜晷漏，時分延促；亦知其船鐵",
    "T10n0293_014:0727a09": "木堅脆，機關澁滑，水之大小，風之逆順，左",
    "T10n0293_014:0727a10": "右旋轉安危之相，可行則行，可止則止。我",
    "T10n0293_014:0727a11": "以如是種種方便，常能利益一切眾生。",
    "T10n0293_014:0727a12": "善男子！我以好船運諸商眾，行安隱道，示其",
    "T10n0293_014:0727a13": "寂靜無恐怖相；復為說法令其歡喜，隨所樂",
    "T10n0293_014:0727a14": "欲引至寶洲與諸珍寶咸使充足，然後將領",
    "T10n0293_014:0727a15": "還閻浮提。善男子！我將大船如是往來，從昔",
    "T10n0293_014:0727a16": "至今未曾損壞，若有眾生得見我身聞我法",
    "T10n0293_014:0727a17": "者，令其永不怖生死海，必得入於一切智海，",
    "T10n0293_014:0727a18": "必能竭盡諸愛欲海，能以智光照三世海，能",
    "T10n0293_014:0727a19": "盡一切眾生苦海，能淨一切眾生心海，速能",
    "T10n0293_014:0727a20": "嚴淨一切剎海，普能往詣十方佛海，普知一",
    "T10n0293_014:0727a21": "切眾生根海，普了一切眾生行海，普順一切",
    "T10n0293_014:0727a22": "眾生性海。善男子！我唯得此大悲幢行，若有",
    "T10n0293_014:0727a23": "眾生見聞憶念與我同住，皆悉不空，如諸",
    "T10n0293_014:0727a24": "菩薩摩訶薩，善能遊涉生死大海，能不染著",
    "T10n0293_014:0727a25": "諸煩惱海，能捨一切諸妄見海，能觀一切諸",
    "T10n0293_014:0727a26": "法性海，能以四攝攝眾生海，能善安住一",
    "T10n0293_014:0727a27": "切智海，能滅一切眾生著海，能平等住一切",
    "T10n0293_014:0727a28": "時海，能以神通度眾生海，能以其時調眾",
    "T10n0293_014:0727a29": "生海，而我云何能知、能說彼功德行？善男子！",
    "T10n0293_014:0727b01": "於此南方有一城邑，名樂瓔珞；中有長者",
    "T10n0293_014:0727b02": "名為最勝，汝詣彼問菩薩云何學菩薩行，",
    "T10n0293_014:0727b03": "修菩薩道。」時，善財童子禮船師足，遶無數匝，",
    "T10n0293_014:0727b04": "慇懃瞻仰，悲泣流淚；求善知識心無厭足，於",
    "T10n0293_014:0727b05": "善知識增戀慕心、增愛樂心，一心觀察，辭退",
    "T10n0293_014:0727b06": "而去。",
    "T10n0293_014:0727b07": "大方廣佛華嚴經卷第十四"
}