{
    "T14n0466_001:0487a03": "佛說象頭精舍經",
    "T14n0466_001:0487a05": "隋天竺三藏毘尼多流支譯",
    "T14n0466_001:0487a06": "如是我聞：一時婆伽婆住伽耶城象頭精舍。",
    "T14n0466_001:0487a07": "爾時，如來成佛未久，與大比丘眾滿足千人——",
    "T14n0466_001:0487a08": "皆是過去往昔螺髻仙人，所作已辦，棄捨重",
    "T14n0466_001:0487a09": "擔，久離生死，盡諸煩惱，平等空慧，正受智心，",
    "T14n0466_001:0487a10": "一切覺知，到於彼岸，皆阿羅漢——復與無量大",
    "T14n0466_001:0487a11": "菩薩摩訶薩眾俱。爾時，世尊獨坐思惟，入諸",
    "T14n0466_001:0487a12": "三昧，遍觀法界，自覺成道——具一切智，所作已",
    "T14n0466_001:0487a13": "訖，棄諸重擔，度生死流，捨離慳貪，拔三毒刺，",
    "T14n0466_001:0487a14": "盡諸渴愛，集大法船，擊大法鼓，吹大法蠡，",
    "T14n0466_001:0487a15": "建大法幢，已斷生死——演說正法：「閉諸惡趣，開",
    "T14n0466_001:0487a16": "善道門，永離惡土，遊諸淨國。我觀彼法，誰",
    "T14n0466_001:0487a17": "修菩提、誰得菩提、誰欲得者？過去、現在、及以",
    "T14n0466_001:0487a18": "未來，誰之所證？為是身得、為心得乎？「若以",
    "T14n0466_001:0487a19": "身得，是身無知，猶如草木、沙礫、牆壁，無所覺",
    "T14n0466_001:0487a20": "知。四大和合，父母所生，常須飲食、衣服、澡浴、",
    "T14n0466_001:0487a21": "摩拭，終歸敗壞，是磨滅法。是菩提者，但有",
    "T14n0466_001:0487a22": "空名，而無實相，無聲、無色、無成、無見、無入、無",
    "T14n0466_001:0487a23": "知、無去、無來，如是等法，亦無繫縛。能過諸法，",
    "T14n0466_001:0487a24": "超出三界，無見、無聞、無我我所、無作者、無處",
    "T14n0466_001:0487a25": "所、無窟宅、無取、無著、無出、無入、無願、無住、",
    "T14n0466_001:0487a26": "無相、無貌、無彼、無此、無示，猶如幻化。以十",
    "T14n0466_001:0487a27": "二因緣生，無處所、不可見、離相，如虛空現，寂",
    "T14n0466_001:0487a28": "靜，無聲、無響、無文、無字、亦無言說。如是知者，",
    "T14n0466_001:0487a29": "是名菩提。「若以心得，是心無定，猶如幻化，皆",
    "T14n0466_001:0487b01": "因過去妄想業生，無形、無執，猶如虛空。菩提",
    "T14n0466_001:0487b02": "者，無有處所，非過去、非未來、非現在，一切法",
    "T14n0466_001:0487b03": "空。雖復言說，有名無實，是無為法，空、無相、無",
    "T14n0466_001:0487b04": "作、非有、非無、非可示現、無說、無聞。夫菩提",
    "T14n0466_001:0487b05": "者，非過去得、非未來得、非現在得，亦不離三",
    "T14n0466_001:0487b06": "世得，無相、非作、非不作，若能如是覺了三世",
    "T14n0466_001:0487b07": "法者，即是菩提。」",
    "T14n0466_001:0487b08": "爾時，文殊師利童子白佛言：「世尊！若無相是",
    "T14n0466_001:0487b09": "菩提者，今善男子、善女人等，因何而住，得",
    "T14n0466_001:0487b10": "成菩提？」佛告文殊師利：「諸菩薩等學菩提",
    "T14n0466_001:0487b11": "者，應如是住。」文殊師利白佛言：「世尊！諸菩",
    "T14n0466_001:0487b12": "薩等應云何住？」佛告文殊師利：「夫菩提者，超",
    "T14n0466_001:0487b13": "出三界，越於言說，離諸文字，無有住處。復次，",
    "T14n0466_001:0487b14": "文殊師利！菩薩摩訶薩住無所住，是住菩提；",
    "T14n0466_001:0487b15": "住無執著，是住菩提；住於空法，是住菩提；住",
    "T14n0466_001:0487b16": "於法性，是住菩提；住一切法無有體相，是住",
    "T14n0466_001:0487b17": "菩提；住無量信，是住菩提；住無增減，是住菩",
    "T14n0466_001:0487b18": "提；住無異念，是住菩提；住如鏡像、如空谷響、",
    "T14n0466_001:0487b19": "如水中月、如熱時焰，文殊師利！住如是等法，",
    "T14n0466_001:0487b20": "是住菩提。」爾時，淨光焰天子白文殊師利童",
    "T14n0466_001:0487b21": "子言：「云何修行？以何等業是菩薩行？」文殊師",
    "T14n0466_001:0487b22": "利言：「天子！於諸眾生起大慈心，是菩薩行。」天",
    "T14n0466_001:0487b23": "子復白文殊師利：「諸菩薩等云何修行，起大",
    "T14n0466_001:0487b24": "慈心？」文殊師利言：「天子！無諂誑心，是菩薩",
    "T14n0466_001:0487b25": "大慈。」天子復白文殊師利：「云何修行，得無",
    "T14n0466_001:0487b26": "諂誑？」文殊師利言：「天子！於一切眾生起平",
    "T14n0466_001:0487b27": "等心，是無諂誑，諸菩薩等應如是學。」天子復",
    "T14n0466_001:0487b28": "白文殊師利：「菩薩摩訶薩云何修行，於一切",
    "T14n0466_001:0487b29": "眾生起平等心？」文殊師利言：「無彼、無此、無諸",
    "T14n0466_001:0487c01": "異見，是平等行，諸菩薩等應如是學。」天子",
    "T14n0466_001:0487c02": "復白文殊師利：「菩薩摩訶薩復云何修無彼、",
    "T14n0466_001:0487c03": "無此、無諸異見，於一切眾生起平等行？」文殊",
    "T14n0466_001:0487c04": "師利言：「天子！善念恭敬，無彼、無此、無諸異",
    "T14n0466_001:0487c05": "見及平等法，諸菩薩等應如是修。」天子復白",
    "T14n0466_001:0487c06": "文殊師利：「菩薩摩訶薩善念恭敬，乃至無彼、",
    "T14n0466_001:0487c07": "無此、無諸異見，因何而起？」文殊師利言：「天子！",
    "T14n0466_001:0487c08": "善念恭敬，因發菩提心，諸菩薩等應如是學。」",
    "T14n0466_001:0487c09": "天子復白文殊師利：「菩提心者因何而起？」文",
    "T14n0466_001:0487c10": "殊師利言：「天子！菩提心者，從六波羅蜜起。」",
    "T14n0466_001:0487c11": "天子復白文殊師利：「六波羅蜜從何而起？」",
    "T14n0466_001:0487c12": "文殊師利言：「天子！從方便智慧起。」天子復",
    "T14n0466_001:0487c13": "白文殊師利：「菩薩摩訶薩方便智慧，從何而",
    "T14n0466_001:0487c14": "起？」文殊師利言：「天子！方便智慧，從不放逸",
    "T14n0466_001:0487c15": "起。」天子復白文殊師利：「不放逸者復從何起？」",
    "T14n0466_001:0487c16": "文殊師利言：「天子！不放逸者，從修三善業起。」",
    "T14n0466_001:0487c17": "天子復問：「修三善業，因何而起？」文殊師利言：",
    "T14n0466_001:0487c18": "「天子！從修十善業起。」天子復問：「修十善業，",
    "T14n0466_001:0487c19": "因何而起？」文殊師利言：「天子！從善攝身、口、",
    "T14n0466_001:0487c20": "意起。」天子復問文殊師利：「此三善業，復因何",
    "T14n0466_001:0487c21": "起？」文殊師利言：「從善思惟起。」天子復問：",
    "T14n0466_001:0487c22": "「善思惟者，因何而起？」文殊師利言：「從善思觀",
    "T14n0466_001:0487c23": "行起。」天子復問：「善思觀行，因何而起？」文殊",
    "T14n0466_001:0487c24": "師利言：「從憶持不忘起。」天子復問：「憶持不",
    "T14n0466_001:0487c25": "忘，有幾種心？以何因緣，而得果報？」文殊師利",
    "T14n0466_001:0487c26": "言：「天子！菩薩摩訶薩有四種發心，從因得果。",
    "T14n0466_001:0487c27": "何等為四？一者、初發心，二者、係念修行，三",
    "T14n0466_001:0487c28": "者、不退，四者、與善同生。因初發心，而得係",
    "T14n0466_001:0487c29": "念；因修係念，得不退轉；因不退轉，與善同",
    "T14n0466_001:0488a01": "生。「復次，天子！初發心者，猶如種子種之良田；",
    "T14n0466_001:0488a02": "係念修行，猶如苗生；修行不退，猶如莖、幹、枝",
    "T14n0466_001:0488a03": "葉增長；與善同生，猶如華果結實、成熟。發心、",
    "T14n0466_001:0488a04": "係念修行、不退、與善同生，亦復如是。「復次，天",
    "T14n0466_001:0488a05": "子！初發心人，猶如車匠，善知眾木；繼念修",
    "T14n0466_001:0488a06": "行，猶如合木；修行不退，猶如車成；與善同生，",
    "T14n0466_001:0488a07": "猶如載用。發心、繼念修行、不退、與善同生，亦",
    "T14n0466_001:0488a08": "復如是。「復次，天子！初發心者，猶如初月；繼",
    "T14n0466_001:0488a09": "念修行，如五日月、乃至七日月；修行不退，如",
    "T14n0466_001:0488a10": "十日月；與善同生，如十四日月；如來智慧滿",
    "T14n0466_001:0488a11": "足、無缺，如十五日月。發心、繼念修行、不退、與",
    "T14n0466_001:0488a12": "善同生，亦復如是。「復次，天子！初發心人，過聲",
    "T14n0466_001:0488a13": "聞地；第二發心，過辟支佛地；第三發心，過不",
    "T14n0466_001:0488a14": "定地；第四發心，得於定地。「復次，天子！如噁、",
    "T14n0466_001:0488a15": "啊等音，悉是一切字之根本，初發心者，亦復",
    "T14n0466_001:0488a16": "如是，悉是一切善之根本；如學文字，得少分",
    "T14n0466_001:0488a17": "智，繼念修行，亦復如是；得少分智，猶如算",
    "T14n0466_001:0488a18": "師總計無量，知其分齊，不退轉心，亦復如是；",
    "T14n0466_001:0488a19": "知心不退，譬如有人明解經論，與善同生，善",
    "T14n0466_001:0488a20": "心明了，亦復如是。「復次，天子！初發心者，繼念",
    "T14n0466_001:0488a21": "善因；第二發心，繼念智慧；第三發心，繼念禪",
    "T14n0466_001:0488a22": "定；第四發心，繼念於果。「復次，天子！初發心",
    "T14n0466_001:0488a23": "者，受持善因；第二發心，受持智慧；第三發心，",
    "T14n0466_001:0488a24": "受持禪定；第四發心，受持於果。「復次，天子！",
    "T14n0466_001:0488a25": "初發心者，善因成就；第二發心，智慧成就；第",
    "T14n0466_001:0488a26": "三發心，禪定成就；第四發心，正果成就。「復",
    "T14n0466_001:0488a27": "次，天子！初發心者，因善入道；第二發心，因智",
    "T14n0466_001:0488a28": "入道；第三發心，因禪入道；第四發心，因果入",
    "T14n0466_001:0488a29": "道。「復次，天子！初發心者，如醫識藥；第二發",
    "T14n0466_001:0488b01": "心，善知藥分；第三發心，隨病授藥；第四發心，",
    "T14n0466_001:0488b02": "令得服行。「復次，天子！因初發心，生法王家；",
    "T14n0466_001:0488b03": "第二發心，學法王法；第三發心，修法王行；第",
    "T14n0466_001:0488b04": "四發心，滿足王位；是名四種發心。」",
    "T14n0466_001:0488b05": "爾時，淨光焰天子白文殊師利：「何等是菩薩",
    "T14n0466_001:0488b06": "摩訶薩速疾道？菩薩行是道，疾得阿耨多",
    "T14n0466_001:0488b07": "羅三藐三菩提。」文殊師利言：「天子！速疾道",
    "T14n0466_001:0488b08": "有二種，菩薩摩訶薩乘此二道，疾得阿耨",
    "T14n0466_001:0488b09": "多羅三藐三菩提。何等為二？一者、方便道，二",
    "T14n0466_001:0488b10": "者、般若道。受持方便智故，能觀一切眾生；",
    "T14n0466_001:0488b11": "受持般若故，觀一切法空，能斷疑執。以方",
    "T14n0466_001:0488b12": "便智故，和合諸法；以般若故，諸法不合。方便",
    "T14n0466_001:0488b13": "為因，般若為果。以方便故，知一切法；以般若",
    "T14n0466_001:0488b14": "故，知諸法空。以方便智，莊嚴佛國；以般若故，",
    "T14n0466_001:0488b15": "知諸佛國，皆悉平等。以方便故，知諸眾生根",
    "T14n0466_001:0488b16": "性差別；以般若故，知諸眾生根性皆空。以方",
    "T14n0466_001:0488b17": "便故，得甘露味，證成菩提；以般若故，覺諸佛",
    "T14n0466_001:0488b18": "法，平等正道。「復次，天子！復有二行，能令菩薩",
    "T14n0466_001:0488b19": "摩訶薩疾得阿耨多羅三藐三菩提。何等為",
    "T14n0466_001:0488b20": "二？一者、有為，二者、無為。有為者，總攝五波",
    "T14n0466_001:0488b21": "羅蜜；無為者，總攝般若波羅蜜。復有二行，能",
    "T14n0466_001:0488b22": "令菩薩摩訶薩疾得菩提。何等為二？一者、",
    "T14n0466_001:0488b23": "有漏行，二者、無漏行。有漏行者，五波羅蜜；",
    "T14n0466_001:0488b24": "無漏行者，般若波羅蜜。復有二行，能令菩",
    "T14n0466_001:0488b25": "薩摩訶薩疾得菩提。何等為二？一者、住行，二",
    "T14n0466_001:0488b26": "者、不住行。住行者，五波羅蜜；不住行者，般若",
    "T14n0466_001:0488b27": "波羅蜜。復有二行，能令菩薩摩訶薩疾得",
    "T14n0466_001:0488b28": "菩提。何等為二？一者、有量，二者、無量。有量者，",
    "T14n0466_001:0488b29": "五波羅蜜；無量者，般若波羅蜜。有量行者，是",
    "T14n0466_001:0488c01": "有相法；無量行者，是無相法。復有二行，能令",
    "T14n0466_001:0488c02": "菩薩摩訶薩疾得菩提。何等為二？一者、智",
    "T14n0466_001:0488c03": "行，二者、定行。以智行故，從初地至七地；以定",
    "T14n0466_001:0488c04": "行故，從八地至十地。」爾時，不怯弱智總持菩",
    "T14n0466_001:0488c05": "薩白文殊師利童子：「菩薩摩訶薩云何知義？",
    "T14n0466_001:0488c06": "云何知智？」文殊師利言：「善男子！義者無體，智",
    "T14n0466_001:0488c07": "亦無體。」不怯弱智總持菩薩復問文殊師利：",
    "T14n0466_001:0488c08": "「云何義無體，智亦無體？」文殊師利言：「善男子！",
    "T14n0466_001:0488c09": "義無體者，無為、無作、無相、無貌、無來、無去，是名",
    "T14n0466_001:0488c10": "為義；智無體者，非定法、非不定法，是名為智；",
    "T14n0466_001:0488c11": "如是受持。義者無體，非有、非無；智者體空，非",
    "T14n0466_001:0488c12": "有、非無；無取、無捨，如是受持。復次，義者，非定、",
    "T14n0466_001:0488c13": "非非定；智者，名為心道，心、智平等，無有分別；",
    "T14n0466_001:0488c14": "如是受持。復次，智者，以禪為體，禪、智平等，無",
    "T14n0466_001:0488c15": "有分別。以方便故，觀陰、入、界、十二因緣生死",
    "T14n0466_001:0488c16": "流轉，善惡之相猶如幻化，非有、非無。菩薩摩",
    "T14n0466_001:0488c17": "訶薩應當如是觀於諸法。「復次，善男子！菩薩",
    "T14n0466_001:0488c18": "摩訶薩復有十種智行。何等為十？一者、因智，",
    "T14n0466_001:0488c19": "二者、果智，三者、義智，四者、方便智，五者、般",
    "T14n0466_001:0488c20": "若智，六者、受持智，七者、波羅蜜智，八者、大悲",
    "T14n0466_001:0488c21": "智，九者、憐愍教化眾生智，十者、不著一切諸",
    "T14n0466_001:0488c22": "法智。是名菩薩十種智行。「復次，善男子！菩薩",
    "T14n0466_001:0488c23": "摩訶薩發十種清淨行。何等為十？一者、自",
    "T14n0466_001:0488c24": "發身業清淨行，二者、發一切眾生身業清淨",
    "T14n0466_001:0488c25": "行，三者、自發口業清淨行，四者、發一切眾生",
    "T14n0466_001:0488c26": "口業清淨行，五者、自發意業清淨行，六者、發",
    "T14n0466_001:0488c27": "一切眾生意業清淨行，七者、發一切眾生清",
    "T14n0466_001:0488c28": "淨平等行，八者、發一切眾生外清淨平等行，",
    "T14n0466_001:0488c29": "九者、發諸佛清淨智行，十者、發淨佛國土成",
    "T14n0466_001:0489a01": "就眾生行——若有眾生，遇諸疾病，給施醫藥，令",
    "T14n0466_001:0489a02": "得安樂；具煩惱者，以無為智，而教化之，令離",
    "T14n0466_001:0489a03": "三界；悉令滿足，功德智慧，無為之道——是名",
    "T14n0466_001:0489a04": "菩薩具足十種清淨之行。「復次，善男子！菩薩",
    "T14n0466_001:0489a05": "摩訶薩有十種方便。何等為十？一者、彼岸方",
    "T14n0466_001:0489a06": "便，二者、受持方便，三者、智慧方便，四者、方便",
    "T14n0466_001:0489a07": "方便，五者、大悲方便，六者、智滿足方便，七者、",
    "T14n0466_001:0489a08": "慧滿足方便，八者、靜念方便，九者、真實行方",
    "T14n0466_001:0489a09": "便，十者、於一切眾生無諸憎愛平等方便。是",
    "T14n0466_001:0489a10": "名菩薩十種方便。「復次，善男子！菩薩摩訶薩",
    "T14n0466_001:0489a11": "有十種分別身無盡。何等為十？一者、分別事",
    "T14n0466_001:0489a12": "物無盡，二者、分別煩惱無盡，三者、分別法無",
    "T14n0466_001:0489a13": "盡，四者、分別渴愛無盡，五者、分別諸見無盡，",
    "T14n0466_001:0489a14": "六者、分別善惡無盡，七者、分別造作無盡，八",
    "T14n0466_001:0489a15": "者、分別無執、無著無盡，九者、分別和合無盡，",
    "T14n0466_001:0489a16": "十者、分別菩提智圓滿無盡。是名十種分別",
    "T14n0466_001:0489a17": "身無盡。「復次，善男子！菩薩摩訶薩有十種",
    "T14n0466_001:0489a18": "調伏行。何等為十？一者、調伏善行，二者、調",
    "T14n0466_001:0489a19": "伏慳悋、捨施如雨行，三者、調伏不精進行，四",
    "T14n0466_001:0489a20": "者、調伏三業行，五者、調伏毒心不瞋怒行，六",
    "T14n0466_001:0489a21": "者、調伏起慈愍心行，七者、調伏嬾惰心行，",
    "T14n0466_001:0489a22": "八者、調伏勤修佛法行，九者、調伏不善心、不",
    "T14n0466_001:0489a23": "行諸惡行，十者、調伏禪定解脫自在行。復有",
    "T14n0466_001:0489a24": "十種調伏行。何等為十？一者、調伏破愚癡無",
    "T14n0466_001:0489a25": "智行，二者、調伏方便總持般若波羅蜜行，三",
    "T14n0466_001:0489a26": "者、調伏煩惱行，四者、調伏生起道行，五者、調",
    "T14n0466_001:0489a27": "伏總持信實行，六者、調伏不墮惡道行，七者、",
    "T14n0466_001:0489a28": "調伏不善心行，八者、調伏時、非時自在行，九",
    "T14n0466_001:0489a29": "者、調伏自身行，十者、調伏觀空行。是名十種",
    "T14n0466_001:0489b01": "調伏行。「復次，善男子！菩薩摩訶薩有十種調",
    "T14n0466_001:0489b02": "伏他。何等為十？所謂調伏遠離身三惡業、",
    "T14n0466_001:0489b03": "口四惡業、意三惡業。復有十種內外觀法，不",
    "T14n0466_001:0489b04": "起執著。何等為十？一者、觀身內界，皆悉是空，",
    "T14n0466_001:0489b05": "不起執著；二者、觀身外界，亦悉是空，不起執",
    "T14n0466_001:0489b06": "著；三者、觀內外諸法皆悉是空，不起執著；四",
    "T14n0466_001:0489b07": "者、於一切智不起執著；五者、所修行道不起",
    "T14n0466_001:0489b08": "執著；六者、觀諸賢聖地不起執著；七者、久修",
    "T14n0466_001:0489b09": "清淨不起執著；八者、住於般若波羅蜜不起",
    "T14n0466_001:0489b10": "執著；九者、於講論法教化眾生，不起執著；十",
    "T14n0466_001:0489b11": "者、觀諸眾生，起大方便慈悲憐愍，不起執著。",
    "T14n0466_001:0489b12": "是名十種內外觀法不起執著。「復次，善男子！",
    "T14n0466_001:0489b13": "菩薩摩訶薩應如是作堅固心，修菩提道。若",
    "T14n0466_001:0489b14": "不如是堅固菩提，不名菩薩。云何堅固？身、口、",
    "T14n0466_001:0489b15": "意等三業相應，不相違背，是名堅固。云何不",
    "T14n0466_001:0489b16": "堅固？身、口、意等三業不相應，共相違背，是名",
    "T14n0466_001:0489b17": "不堅固。「復次，善男子！菩薩摩訶薩復有二",
    "T14n0466_001:0489b18": "種正行，堅固菩提心。何等為二？一者、正念菩",
    "T14n0466_001:0489b19": "提行，二者、修行禪定，斷諸煩惱行。是名二種",
    "T14n0466_001:0489b20": "正行堅固菩提心。",
    "T14n0466_001:0489b21": "「復次，善男子！菩薩摩訶薩復有二種正行",
    "T14n0466_001:0489b22": "堅固。何等為二？一者，自調身行，二者，調眾",
    "T14n0466_001:0489b23": "生身行。善男子！是名菩薩摩訶薩二種正行",
    "T14n0466_001:0489b24": "堅固。",
    "T14n0466_001:0489b25": "「復次，善男子！菩薩摩訶薩復有二種正行堅",
    "T14n0466_001:0489b26": "固。何等為二？一者、勤修習故，得一切智，二者、",
    "T14n0466_001:0489b27": "不修習故，而得一切智。是名菩薩摩訶薩二",
    "T14n0466_001:0489b28": "種正行堅固。「復次，善男子！菩薩摩訶薩復有",
    "T14n0466_001:0489b29": "二種正行堅固。何等為二？一者、住地方便正",
    "T14n0466_001:0489c01": "行堅固，二者、住地不動正行堅固。是名菩",
    "T14n0466_001:0489c02": "薩摩訶薩二種正行堅固。",
    "T14n0466_001:0489c03": "「復次，善男子！菩薩摩訶薩復有二種正行堅",
    "T14n0466_001:0489c04": "固。何等為二？一者、遠離染地正行堅固，二者、",
    "T14n0466_001:0489c05": "於地地方便自行圓滿正行堅固。是名菩薩",
    "T14n0466_001:0489c06": "摩訶薩二種正行堅固。「復次，善男子！菩薩",
    "T14n0466_001:0489c07": "摩訶薩復有二種正行堅固。何等為二？一者、",
    "T14n0466_001:0489c08": "於聲聞、辟支佛地示現正行堅固，二者、於佛",
    "T14n0466_001:0489c09": "菩提方便不退正行堅固。是名菩薩摩訶薩",
    "T14n0466_001:0489c10": "二種正行堅固。「善男子！菩薩摩訶薩以如是",
    "T14n0466_001:0489c11": "等正行堅固，無量方便，當得阿耨多羅三藐",
    "T14n0466_001:0489c12": "三菩提。」爾時，世尊讚文殊師利童子言：「善哉，",
    "T14n0466_001:0489c13": "善哉！文殊師利！快說此語。」說此法時，文殊",
    "T14n0466_001:0489c14": "師利、無量天、人、阿修羅、乾闥婆等一切大眾，",
    "T14n0466_001:0489c15": "聞佛說法，信受頂禮，歡喜奉行。",
    "T14n0466_001:0489c16": "象頭精舍經"
}