{
    "T17n0721_054:0316b14": "正法念處經卷第五十四",
    "T17n0721_054:0316b16": "元魏婆羅門瞿曇般若流支譯",
    "T17n0721_054:0316b17": "觀天品之三十三(夜摩天之十九)",
    "T17n0721_054:0316b18": "「爾時，鵝王見彼天主牟修樓陀，作如是言：",
    "T17n0721_054:0316b19": "『今者善來。』種種語言問訊供養，既供養已，讚",
    "T17n0721_054:0316b20": "言：『善哉！夜摩天王乃能如是不放逸行，甚為",
    "T17n0721_054:0316b21": "希有。在此第一放逸之處，而能如是不行放",
    "T17n0721_054:0316b22": "逸，不放逸行，此為希有。復有希有：一切天",
    "T17n0721_054:0316b23": "主皆於天中百倍受樂，不行放逸，此甚希",
    "T17n0721_054:0316b24": "有；離樂因緣，則不可得。』",
    "T17n0721_054:0316b25": "「如是菩薩善時鵝王憶自本生，尸棄佛所曾",
    "T17n0721_054:0316b26": "聞經法。念彼經已，而為天主牟修樓陀如是",
    "T17n0721_054:0316b27": "說言：『汝大天王獲得善利，不放逸行，為聞我",
    "T17n0721_054:0316b28": "聲，是故來此，甚為希有。汝今善聽，我為汝",
    "T17n0721_054:0316b29": "說。如彼世尊尸棄如來所說而說。當於爾時，",
    "T17n0721_054:0316c01": "我作人王，聞如來說，如本所聞，今為汝說。汝",
    "T17n0721_054:0316c02": "今諦聽，善思念之。有一法門，名王法行，如是",
    "T17n0721_054:0316c03": "法門則能利益灌頂受位剎利大王。王得此",
    "T17n0721_054:0316c04": "法，於現在世常得安樂，常有利益，正護國",
    "T17n0721_054:0316c05": "土，能護自身，善人所讚，身壞命終生於善",
    "T17n0721_054:0316c06": "道，天世界中為夜摩王。",
    "T17n0721_054:0316c07": "「『灌頂受位剎利大王成就何業，於現在世常",
    "T17n0721_054:0316c08": "得安樂，常有利益，正護世間，大富大力，能護",
    "T17n0721_054:0316c09": "自身，善人所讚，身壞命終生於善道，天世界",
    "T17n0721_054:0316c10": "中為夜摩王，有大神通、大富大力？所謂此王",
    "T17n0721_054:0316c11": "具足成就三十七法，於現在世常得安樂，常",
    "T17n0721_054:0316c12": "有利益，正護世間，護世間故，大富大力，一切",
    "T17n0721_054:0316c13": "餘王不能破壞，能護自身，善人所讚，身壞命",
    "T17n0721_054:0316c14": "終生於善道，天世界中為夜摩王。",
    "T17n0721_054:0316c15": "「『何等名為三十七法？一者軍眾一切淨潔；二",
    "T17n0721_054:0316c16": "者依法賦稅受取；三者恒常懷忍不怒；四者",
    "T17n0721_054:0316c17": "平直斷事不偏；五者恒常供養尊長；六者順",
    "T17n0721_054:0316c18": "舊，依前而與；七者布施，心不慳悋；八者不攝",
    "T17n0721_054:0316c19": "非法行者；九者不近不善知識；十者貞謹，不",
    "T17n0721_054:0316c20": "屬婦女；第十一者聞諸語言不一切信；第十",
    "T17n0721_054:0316c21": "二者愛善名稱，不貪財物；第十三者捨離邪",
    "T17n0721_054:0316c22": "見；第十四者恒常惠施；第十五者愛語美說；",
    "T17n0721_054:0316c23": "第十六者如實語說；第十七者於諸臣眾若",
    "T17n0721_054:0316c24": "無因緣，不舉不下；第十八者知人好惡；第十",
    "T17n0721_054:0316c25": "九者常定一時，數見眾人；第二十者不多睡",
    "T17n0721_054:0316c26": "臥；二十一者常不懈怠；二十二者善友堅固；",
    "T17n0721_054:0316c27": "二十三者不近一切無益之友；二十四者瞋",
    "T17n0721_054:0316c28": "喜不動；二十五者不貪飲食；二十六者心善",
    "T17n0721_054:0316c29": "思惟；二十七者不待後時安詳而作；二十八",
    "T17n0721_054:0317a01": "者法利世間；二十九者恒常修行十善業道；",
    "T17n0721_054:0317a02": "第三十者信於因緣；三十一者常供養天；三",
    "T17n0721_054:0317a03": "十二者正護國土；三十三者正護妻子；三十",
    "T17n0721_054:0317a04": "四者常修習智；三十五者不樂境界；三十六",
    "T17n0721_054:0317a05": "者不令惡人住其國內；三十七者於一切民",
    "T17n0721_054:0317a06": "若祿、若位，依前法與。是等名為三十七法。若",
    "T17n0721_054:0317a07": "成就此三十七法，得名受位剎利大王，於現",
    "T17n0721_054:0317a08": "在世常得安樂，常有利益，大富大樂，有多財",
    "T17n0721_054:0317a09": "寶，能護國土、能護自身，善人所讚，身壞命",
    "T17n0721_054:0317a10": "終生於善道，天世界中為夜摩王。以如是等",
    "T17n0721_054:0317a11": "三十七法善業因故。",
    "T17n0721_054:0317a12": "「『何者名為剎利大王軍眾淨潔？所謂善心利",
    "T17n0721_054:0317a13": "益他人。於對諍者依法斷事，不違法律，依法",
    "T17n0721_054:0317a14": "正護，不違本要。忠心諫主，主行利益，順成",
    "T17n0721_054:0317a15": "讚善，依法護國。所設言教，依量利益，且起",
    "T17n0721_054:0317a16": "直心，不惱於他。依法事主，不唯畏罰。心無",
    "T17n0721_054:0317a17": "貪慢。於一切法皆順不違，為未來世，隨法而",
    "T17n0721_054:0317a18": "行，怖畏生死，信業果報，捨三惡業，不樂多",
    "T17n0721_054:0317a19": "欲，不憙行罰，正意不亂。如是自他二皆能",
    "T17n0721_054:0317a20": "度，能利益王。若如是者，是王軍眾。如是軍",
    "T17n0721_054:0317a21": "眾與王相應，是故令王於現在世常得安樂，",
    "T17n0721_054:0317a22": "常有利益，能護國土、能護自身，善人所讚，身",
    "T17n0721_054:0317a23": "壞命終生於善道，天世界中為夜摩王。以諸",
    "T17n0721_054:0317a24": "軍眾一切淨潔，是故令王不生惡心，善業因",
    "T17n0721_054:0317a25": "故。",
    "T17n0721_054:0317a26": "「『又復受位剎利大王，次第二法應勤修習，成",
    "T17n0721_054:0317a27": "就相應，於現在世常有利益，能護國土、能",
    "T17n0721_054:0317a28": "護自身，善人所讚，身壞命終生於善道，天世",
    "T17n0721_054:0317a29": "界中為夜摩王。何者第二？所謂依法賦稅受",
    "T17n0721_054:0317b01": "取，以供衣食。云何依法？或國或城、或村或邑、",
    "T17n0721_054:0317b02": "或人集處，於一切時常依舊則、依道理取。彼",
    "T17n0721_054:0317b03": "王如是，若國壞時、若天儉時則不賦稅，取",
    "T17n0721_054:0317b04": "時以理，不逼不罰，依先舊來常所用稱斗尺",
    "T17n0721_054:0317b05": "均平。如是受取，依法不違，不逼不罰，不侵不",
    "T17n0721_054:0317b06": "奪，如是國王則是憐愍一切眾生。王若如是",
    "T17n0721_054:0317b07": "依法受取，功德因緣，於現在世常得安樂，常",
    "T17n0721_054:0317b08": "有利益，能護國土、能護自身，善人所讚，身壞",
    "T17n0721_054:0317b09": "命終生於善道，天世界中為夜摩王。以常依",
    "T17n0721_054:0317b10": "法賦稅受取善業因故。",
    "T17n0721_054:0317b11": "「『又復受位剎利大王有第三法應勤修習，成",
    "T17n0721_054:0317b12": "就相應，不逼國土，現在、未來二世利益。何者",
    "T17n0721_054:0317b13": "第三？所謂恒常懷忍不怒。心如是念：「隨何因",
    "T17n0721_054:0317b14": "緣令我瞋忿，如是因緣一切皆捨。」身雖自",
    "T17n0721_054:0317b15": "在，見他瑕疵，不譏不調。於諸臣僚、眷屬、僕",
    "T17n0721_054:0317b16": "使有罪過者，不重刑罰。於他怨人，若他親",
    "T17n0721_054:0317b17": "善，不說其過、不說其惡。若於軍眾起瞋心時，",
    "T17n0721_054:0317b18": "則念忍辱；念忍辱故，瞋心則滅。口說美語，更",
    "T17n0721_054:0317b19": "說異言，令彼軍眾不憂不怖。恒常如是一切",
    "T17n0721_054:0317b20": "法中一切時忍，自體實忍，非因緣故，如是不",
    "T17n0721_054:0317b21": "瞋，如是不忿。王若如是心懷忍辱，功德因",
    "T17n0721_054:0317b22": "緣，於現在世常得安樂，常有利益，能護國",
    "T17n0721_054:0317b23": "土、能護自身，善人所讚，身壞命終生於善",
    "T17n0721_054:0317b24": "道，天世界中為夜摩王。以能於人恒常懷忍",
    "T17n0721_054:0317b25": "善業因故。",
    "T17n0721_054:0317b26": "「『又復受位剎利大王有第四法應勤修習，成",
    "T17n0721_054:0317b27": "就相應，現在、未來二世利益。何者第四？所",
    "T17n0721_054:0317b28": "謂平直斷事不偏。王善心意，於一切民猶如",
    "T17n0721_054:0317b29": "父母，不以物故、不以用故、不以親故、不以",
    "T17n0721_054:0317c01": "恩故、不以友故、不以貴勢有囑及故，不用",
    "T17n0721_054:0317c02": "如是一切因緣，依法斷事，不偏不黨。於諍對",
    "T17n0721_054:0317c03": "者怨親平等，利益語說，實語而說。王若如",
    "T17n0721_054:0317c04": "是平直斷事，功德因緣，於現在世常得安",
    "T17n0721_054:0317c05": "樂，常有利益，不失國土、不失名稱，一切軍",
    "T17n0721_054:0317c06": "眾皆無罪罰，能護國土，不畏他論，他王",
    "T17n0721_054:0317c07": "不勝，久時為王，王領國土，能護自身，善",
    "T17n0721_054:0317c08": "人所讚，身壞命終生於善道，天世界中為夜",
    "T17n0721_054:0317c09": "摩王。以心平直斷事不偏善業因故。",
    "T17n0721_054:0317c10": "「『又復受位剎利大王有第五法應勤修習，成",
    "T17n0721_054:0317c11": "就相應，現在、未來二世利益，如是乃至到於",
    "T17n0721_054:0317c12": "涅槃。何者第五？所謂恒常供養尊長。何者尊",
    "T17n0721_054:0317c13": "長？謂尊長者，如實而見，持戒智行利益眾",
    "T17n0721_054:0317c14": "生，常作善業，身口意等恒常寂靜，自心無",
    "T17n0721_054:0317c15": "垢令他攝福。如是尊長，王應親近。既親近已，",
    "T17n0721_054:0317c16": "聽法聞法，常往供養，受其所說，受其言教。如",
    "T17n0721_054:0317c17": "其所說，王應受持，如所說行。以一切時供養",
    "T17n0721_054:0317c18": "尊長功德因緣，於現在世常得安樂，常有利",
    "T17n0721_054:0317c19": "益，能護國土、能護自身，善人所讚，身壞命",
    "T17n0721_054:0317c20": "終生於善道，天世界中為夜摩王。以一切時",
    "T17n0721_054:0317c21": "供養尊長善業因緣。",
    "T17n0721_054:0317c22": "「『又復受位剎利大王有第六法應勤修習，成",
    "T17n0721_054:0317c23": "就相應，現在、未來二世利益。何者第六？所",
    "T17n0721_054:0317c24": "謂順舊，依前而與。若父先與、若祖先與，或復",
    "T17n0721_054:0317c25": "先祖於先舊與，若地、若金、若銀等物，彼受位",
    "T17n0721_054:0317c26": "王以不濁心、以清淨心隨順歡喜，愛樂彼法。",
    "T17n0721_054:0317c27": "如是依舊，隨順讚善，教他令與。王若如是依",
    "T17n0721_054:0317c28": "前而與，功德因緣，於現在世常得安樂，常有",
    "T17n0721_054:0317c29": "利益，能護國土、能護自身，善人所讚，身壞命",
    "T17n0721_054:0318a01": "終生於善道，天世界中為夜摩王。以常順舊",
    "T17n0721_054:0318a02": "依前而與善業因故。",
    "T17n0721_054:0318a03": "「『又復受位剎利大王有第七法應勤修習，成",
    "T17n0721_054:0318a04": "就相應，現在、未來二世利益。何者第七？所謂",
    "T17n0721_054:0318a05": "布施，心不慳悋。何者布施？布施者名少、壯、",
    "T17n0721_054:0318a06": "老時恒常布施，布施一切，一切種施、一切時",
    "T17n0721_054:0318a07": "施，利益一切、饒益一切、安樂一切，常念地",
    "T17n0721_054:0318a08": "獄、餓鬼、畜生一切道中受飢渴等種種苦惱。",
    "T17n0721_054:0318a09": "布施之時，願如是等三趣眾生早得解脫，",
    "T17n0721_054:0318a10": "生人天中。王若如是，得現世報。何者現報？所",
    "T17n0721_054:0318a11": "謂名稱；若遭難時，奴僕軍眾則不捨離；他國",
    "T17n0721_054:0318a12": "土人常來供養，餘人見已，不能破壞，一切怨",
    "T17n0721_054:0318a13": "敵乃至不能得其少便，於他常勝。如是布施，",
    "T17n0721_054:0318a14": "得現世報。非福田處如是布施，尚得如是現",
    "T17n0721_054:0318a15": "世果報，況於福田物思具足勝善布施，常閉",
    "T17n0721_054:0318a16": "惡道，常受樂報，彼無量種布施而與。何者無",
    "T17n0721_054:0318a17": "量？謂法布施，資生布施，無畏布施。王如是等",
    "T17n0721_054:0318a18": "種種布施，若施沙門、施婆羅門，如是布施",
    "T17n0721_054:0318a19": "功德因緣，於現在世常得安樂，常有利益，",
    "T17n0721_054:0318a20": "能護國土、能護自身，善人所讚，身壞命終生",
    "T17n0721_054:0318a21": "於善道，天世界中為夜摩王。以彼布施善業",
    "T17n0721_054:0318a22": "因故。",
    "T17n0721_054:0318a23": "「『又復受位剎利大王有第八法應勤捨離，成",
    "T17n0721_054:0318a24": "就相應，現在、未來二世利益。何者第八？所謂",
    "T17n0721_054:0318a25": "不攝非法行者，不令在國。以剎利王自隨法",
    "T17n0721_054:0318a26": "行，是故不攝非法行者，不令住國。何者名為",
    "T17n0721_054:0318a27": "非法行者？所謂有人種種方便劫奪他物，或",
    "T17n0721_054:0318a28": "扠他咽令其悶絕，而取其物。或與惡藥，令",
    "T17n0721_054:0318a29": "無覺知而取其物。或設方便，盜偷他物。或復",
    "T17n0721_054:0318b01": "私竊盜取他物。或在道路或在市中，作諸方",
    "T17n0721_054:0318b02": "便而取他物。買真賣偽，種種欺誑而取他物。",
    "T17n0721_054:0318b03": "或復有人姦欺無道，壓善舉惡，進非退是，",
    "T17n0721_054:0318b04": "誣抂賢良，黨助不肖。或有邪見、或有斷見。",
    "T17n0721_054:0318b05": "或復有人苦殺眾生，望得解脫。若外道齋，",
    "T17n0721_054:0318b06": "於大會中屠殺羊等，望有福德。或復有人犍",
    "T17n0721_054:0318b07": "割眾生，令使不男。或復有人婬於男子。或復",
    "T17n0721_054:0318b08": "有人不能供養父母師長。如是等人，不令住",
    "T17n0721_054:0318b09": "國。何以故？若共同國，令諸善人心意壞故，",
    "T17n0721_054:0318b10": "相倣習故。同處住故，善人壞故，令王無力，失",
    "T17n0721_054:0318b11": "增上力。非時降雨，時則不雨；五穀熟時，五穀",
    "T17n0721_054:0318b12": "不熟。所有國土一切破壞，惡人過故。以此因",
    "T17n0721_054:0318b13": "緣，不令惡人住在國內。此因緣故，不攝一切",
    "T17n0721_054:0318b14": "非法行者，不令住國；依法行者，攝令在國。攝",
    "T17n0721_054:0318b15": "法人故，隨時降雨，日觸順時，是故五穀至時",
    "T17n0721_054:0318b16": "善熟，不壞國土，離於怖畏，不生憂愁。一切國",
    "T17n0721_054:0318b17": "土利益之事，是攝法人因緣力故，能斷一切",
    "T17n0721_054:0318b18": "生死苦惱，令有福人在己國住。以近如是福",
    "T17n0721_054:0318b19": "德人故、行法人故。第一梵行，所謂安住。有福",
    "T17n0721_054:0318b20": "德人近福德人、順法行人，是故一切有智慧",
    "T17n0721_054:0318b21": "王近行法人，令住國內。王若如是不攝一切",
    "T17n0721_054:0318b22": "非法行者，功德因緣，於現在世常得安樂，常",
    "T17n0721_054:0318b23": "有利益，能護國土、能護自身，善人所讚，身壞",
    "T17n0721_054:0318b24": "命終生於善道，天世界中為夜摩王。以彼不",
    "T17n0721_054:0318b25": "攝非法行者善業因故。",
    "T17n0721_054:0318b26": "「『又復受位剎利大王有第九法應勤捨離，成",
    "T17n0721_054:0318b27": "就相應，現在、未來二世利益。何者第九？所謂",
    "T17n0721_054:0318b28": "不近不善知識。不善知識是惡知識，彼惡知",
    "T17n0721_054:0318b29": "識略有八種，一切王者皆應捨離。何等為八？",
    "T17n0721_054:0318c01": "一者斷見，所謂有人如是心言：「無業，無施，無",
    "T17n0721_054:0318c02": "有此世，無有他世。」此是最初惡知識也。又復",
    "T17n0721_054:0318c03": "第二惡知識者，所謂有人如是心言：「一切婦",
    "T17n0721_054:0318c04": "女依時共行，不破梵行。」又復第三惡知識者，",
    "T17n0721_054:0318c05": "所謂有人如是心言：「若以火燒，得大福德。若",
    "T17n0721_054:0318c06": "與眾生，則無福德。」又復第四惡知識者，所謂",
    "T17n0721_054:0318c07": "有人如是心言：「乃至未死，有命以來，得名為",
    "T17n0721_054:0318c08": "人。若身死已，善不善業一切皆失，如風吹",
    "T17n0721_054:0318c09": "雲，更無可集，眾生如是無有罪福。」又復第",
    "T17n0721_054:0318c10": "五惡知識者，所謂有人常教他人破壞父母，",
    "T17n0721_054:0318c11": "亦復不聽供養尊長。又復第六惡知識者，所",
    "T17n0721_054:0318c12": "謂有人言殺生善；若殺老人、若殺盲人、惡病",
    "T17n0721_054:0318c13": "之人、長病人等，奪其命故，得生樂處。又復",
    "T17n0721_054:0318c14": "第七惡知識者，所謂有人如是心言：「於山崖",
    "T17n0721_054:0318c15": "上自投身下，若火燒身、若自餓死，或五處",
    "T17n0721_054:0318c16": "火以炙其身，如是取死，有無量福，後得天",
    "T17n0721_054:0318c17": "上，無量眷屬、無量天女之所供養。」又復第八",
    "T17n0721_054:0318c18": "惡知識者，所謂有人如是心言：「一切由天，非",
    "T17n0721_054:0318c19": "業果報。」如是八種惡知識者，一切不聽住在",
    "T17n0721_054:0318c20": "國內，眼亦不看。唯攝一切實語說人，從如是",
    "T17n0721_054:0318c21": "人聽聞正法，聞已攝取，受持修行。王若如是",
    "T17n0721_054:0318c22": "不近一切不善知識，功德因緣，於現在世常",
    "T17n0721_054:0318c23": "得安樂，常有利益，能護國土、能護自身，善",
    "T17n0721_054:0318c24": "人所讚，身壞命終生於善道，天世界中為夜",
    "T17n0721_054:0318c25": "摩王。以彼不近不善知識善業因故。",
    "T17n0721_054:0318c26": "「『又復受位剎利大王有第十法應勤捨離，成",
    "T17n0721_054:0318c27": "就相應，現在、未來二世利益。何者第十所謂",
    "T17n0721_054:0318c28": "有法應當捨離？捨何者法？所謂婦女。有智之",
    "T17n0721_054:0318c29": "人不屬婦女，一切世間屬婦女者，於世間",
    "T17n0721_054:0319a01": "中最為凡鄙。若餘凡人屬婦女者，猶尚凡",
    "T17n0721_054:0319a02": "鄙，豈況國王人中第一。一切婦女能破壞",
    "T17n0721_054:0319a03": "人，一切國土、一切人民、一切王者皆由婦",
    "T17n0721_054:0319a04": "女而致破壞。以貪心故，能令王等皆失利益，",
    "T17n0721_054:0319a05": "能奪其物，令行非法，不聽布施。以貪心故，能",
    "T17n0721_054:0319a06": "令王等一切懈怠。以樂欲故，常近不離，能令",
    "T17n0721_054:0319a07": "丈夫失自利益。婦女如雹，能害善苗。一切婦",
    "T17n0721_054:0319a08": "女樂破壞語，慢妬之藏。屬婦女人，行同婦",
    "T17n0721_054:0319a09": "女。屬婦女人，國土亦失。是故不應繫屬婦女，",
    "T17n0721_054:0319a10": "若屬婦女則為凡鄙，以婦女法是鄙惡故。屬",
    "T17n0721_054:0319a11": "婦女人，亦為鄙惡。屬婦女者，失一切法。屬婦",
    "T17n0721_054:0319a12": "女者，常入苦處。若屬婦女，善人捨離。以欲過",
    "T17n0721_054:0319a13": "故，如是之人，婦女所誑。一切婦女皆悉欺陵",
    "T17n0721_054:0319a14": "軟弱之人，體性爾故，不知恩養，能與衰惱，",
    "T17n0721_054:0319a15": "多貪妬嫉。婦女如是，皆不可信。若屬婦女，彼",
    "T17n0721_054:0319a16": "人則於城邑聚落一切人中最為凡鄙，何況",
    "T17n0721_054:0319a17": "王者，其損更深，是故不應繫屬婦女。王若如",
    "T17n0721_054:0319a18": "是畏婦女過，功德因緣，於現在世常得安樂，",
    "T17n0721_054:0319a19": "常有利益，能護國土、能護自身，善人所讚，身",
    "T17n0721_054:0319a20": "壞命終生於善道，天世界中為夜摩王。以離",
    "T17n0721_054:0319a21": "婦女善業因故。「『又，剎利王復有一法是第十",
    "T17n0721_054:0319a22": "一，應勤修習，成就相應，現在、未來二世利益。",
    "T17n0721_054:0319a23": "第十一者，謂聞言語不一切信。一切世間",
    "T17n0721_054:0319a24": "人心不同，迭相破壞，性憙破壞。作時能壞，成",
    "T17n0721_054:0319a25": "時能壞。本性自體垢故破壞，常樂諍鬪故相",
    "T17n0721_054:0319a26": "破壞。以近親故，共相破壞。自體破壞，以國土",
    "T17n0721_054:0319a27": "過，是故破壞。自輕因緣，故相破壞。彼此迭互",
    "T17n0721_054:0319a28": "闇地相說，各為自明，故相破壞。欲令自勝，",
    "T17n0721_054:0319a29": "令他不如，故相破壞。如是等語，王皆不信，違",
    "T17n0721_054:0319b01": "道理故，前後相違。以從惡心次第來故，以愛",
    "T17n0721_054:0319b02": "自朋如是說故。先被教來，於先囑來、先有",
    "T17n0721_054:0319b03": "恩來、先有怨來，迭相破壞，來向王說。此如",
    "T17n0721_054:0319b04": "是等，前說因緣，迭相瞋故，作如是說。王不普",
    "T17n0721_054:0319b05": "信，是以國土則不破壞。如是王者，心性本好，",
    "T17n0721_054:0319b06": "不違不亂，依道理瞋，心不橫瞋，於破壞語，心",
    "T17n0721_054:0319b07": "不生信。彼王自有如是功德，不信於他，自心",
    "T17n0721_054:0319b08": "所樂，少於瞋恚，一切眾生於王愛樂，心善思",
    "T17n0721_054:0319b09": "量，隨順法行，心意正直，多攝州土。王若如",
    "T17n0721_054:0319b10": "是不一切信，功德因緣，於現在世常得安樂，",
    "T17n0721_054:0319b11": "常有利益，能護國土、能護自身，善人所讚，身",
    "T17n0721_054:0319b12": "壞命終生於善道，天世界中為夜摩王。以不",
    "T17n0721_054:0319b13": "普信善業因故。",
    "T17n0721_054:0319b14": "「『又，剎利王復有一法是第十二，應勤修習，成",
    "T17n0721_054:0319b15": "就相應，現在、未來二世利益。第十二者，謂愛",
    "T17n0721_054:0319b16": "善名，不貪財物。以王之心不貪財物，不急拳",
    "T17n0721_054:0319b17": "手、不動眉面、不怒眼目、不惡語說，其心終不",
    "T17n0721_054:0319b18": "無因緣瞋，又心亦不無因緣喜，心意堅固。王",
    "T17n0721_054:0319b19": "若如是得善名稱，亦得財物。如是得已，於財",
    "T17n0721_054:0319b20": "物中不大歡喜。得名稱故，勝歡喜心，王法",
    "T17n0721_054:0319b21": "不妨，一切人愛怨不得便。財物多故。又復更",
    "T17n0721_054:0319b22": "有十種因緣得美名稱，何等為十？一者美語；",
    "T17n0721_054:0319b23": "二者能捨；三者審諦、四者他國遠人來看；五",
    "T17n0721_054:0319b24": "者近之則得安樂；六者以時給施左右；七者",
    "T17n0721_054:0319b25": "敬尊奉施所須，供給善人，拯濟孤獨；八者淨",
    "T17n0721_054:0319b26": "行；九者好心，不惱亂他；十者正見，不生邪",
    "T17n0721_054:0319b27": "見。得此十法，行如是法，復教他人行如是法。",
    "T17n0721_054:0319b28": "以如是行得此法故，得善名稱。王若如是愛",
    "T17n0721_054:0319b29": "善名稱，不貪財物，功德因緣，於現在世常得",
    "T17n0721_054:0319c01": "安樂，常有利益，隨順法行，他不能勝，異人",
    "T17n0721_054:0319c02": "近之則得安樂。彼人久時作人中王，能護",
    "T17n0721_054:0319c03": "國土、能護自身，善人所讚，身壞命終生於善",
    "T17n0721_054:0319c04": "道，天世界中為夜摩王。以愛善名不貪財物",
    "T17n0721_054:0319c05": "善業因故。「『又，剎利王復有一法是第十三，應",
    "T17n0721_054:0319c06": "勤捨離，成就相應，現在、未來二世利益。第十",
    "T17n0721_054:0319c07": "三者，謂捨邪見。邪見者名一切眾生不安",
    "T17n0721_054:0319c08": "隱本。此顛倒見，一切因緣皆不生信。彼不信",
    "T17n0721_054:0319c09": "處，一切憎惡，一切毀訾，王則應捨。若王不",
    "T17n0721_054:0319c10": "捨，則邪見行，一切人憎，一切不信，一切諸",
    "T17n0721_054:0319c11": "人皆不順行。不順行故，一切人捨，得衰惱",
    "T17n0721_054:0319c12": "時，依法行天一切捨離；天捨去已，無所能",
    "T17n0721_054:0319c13": "為。是故王者應捨邪見，王若如是正見不",
    "T17n0721_054:0319c14": "邪，功德因緣，於現在世常得安樂，常有利",
    "T17n0721_054:0319c15": "益，能護國土、能護自身，善人所讚，於一切",
    "T17n0721_054:0319c16": "時作正利益，為一切人之所供養，一切人愛，",
    "T17n0721_054:0319c17": "依法行天常不捨離，一切國人如王意行，一",
    "T17n0721_054:0319c18": "切分別、一切心念皆悉具得。彼王心意本性",
    "T17n0721_054:0319c19": "不亂，能於久時王領國土，安隱無患，身壞命",
    "T17n0721_054:0319c20": "終生於善道，天世界中為夜摩王。以捨邪",
    "T17n0721_054:0319c21": "見善業因故。",
    "T17n0721_054:0319c22": "「『又，剎利王復有一法是第十四，成就相應，現",
    "T17n0721_054:0319c23": "在、未來二世利益。第十四者，謂世間法、出世",
    "T17n0721_054:0319c24": "間法、王根本法，所謂惠施。王若大臣能行惠",
    "T17n0721_054:0319c25": "施，一切國人敬愛不捨，心生敬重，不捨其",
    "T17n0721_054:0319c26": "國向餘國土。若餘國人，以王能施，共自妻",
    "T17n0721_054:0319c27": "子并其軍眾，一切皆來歸屬於王。多人來",
    "T17n0721_054:0319c28": "故，令王國人增長更多，自餘諸國不能破",
    "T17n0721_054:0319c29": "壞。以人多故，無能破壞。如是施者，世間布",
    "T17n0721_054:0320a01": "施，於世間中第一安隱。又復更有出世間施",
    "T17n0721_054:0320a02": "第一好施，若人布施，為天所攝，有大力能，有",
    "T17n0721_054:0320a03": "大威德。布施沙門、若婆羅門、貧窮等人，莊",
    "T17n0721_054:0320a04": "嚴未來，現在好色。何以故？心清淨故，食則清",
    "T17n0721_054:0320a05": "淨；食清淨故，面色清淨；面色淨故，端正可",
    "T17n0721_054:0320a06": "憙。此等皆是布施之力，又復有法，現得果報。",
    "T17n0721_054:0320a07": "何者現報？所謂布施，心無憍慢，離貪離嫉，",
    "T17n0721_054:0320a08": "信於因緣，信因、信報、信未來世，供養尊長，其",
    "T17n0721_054:0320a09": "心柔軟，正意思惟，捨種種物，攝大富因，攝離",
    "T17n0721_054:0320a10": "慳嫉，信於福田、福田功德、福田種子。王若",
    "T17n0721_054:0320a11": "如是善語熏心，第一淨心功德因緣，於現",
    "T17n0721_054:0320a12": "在世常得安樂，常有利益，能護國土、能護",
    "T17n0721_054:0320a13": "自身，善人所讚，久時為王，王領國土久時受",
    "T17n0721_054:0320a14": "樂，國土不亂恒常安隱，不怖不憂，身壞命",
    "T17n0721_054:0320a15": "終生於善道，天世界中為夜摩王。以能惠施",
    "T17n0721_054:0320a16": "善業因故。",
    "T17n0721_054:0320a17": "「『又，剎利王復有一法是第十五，應勤修習，成",
    "T17n0721_054:0320a18": "就相應，現在、未來二世利益。第十五者，謂勤",
    "T17n0721_054:0320a19": "愛語。愛語王者，一切皆愛，一切皆近。若與財",
    "T17n0721_054:0320a20": "物，不能如是攝取眾生。如此愛語，更無能令",
    "T17n0721_054:0320a21": "歡喜清淨如愛語者。一切眾生如是因緣，故",
    "T17n0721_054:0320a22": "愛語說。先愛心生，然後發語，此因緣故，口說",
    "T17n0721_054:0320a23": "愛語。如是王者，能取他城、他國土等，自國、自",
    "T17n0721_054:0320a24": "城他不能得，一切人愛。王若實語，雜有愛",
    "T17n0721_054:0320a25": "語，設有怨家亦為親友，何況中人本來親者。",
    "T17n0721_054:0320a26": "王若如是愛語言說，功德因緣，於現在世常",
    "T17n0721_054:0320a27": "得安樂，常有利益，怨成親友，不作中人，一切",
    "T17n0721_054:0320a28": "人愛，一切供養，能護國土、能護自身，善人",
    "T17n0721_054:0320a29": "所讚，一切人中久時為王，身壞命終生於善",
    "T17n0721_054:0320b01": "道，天世界中為夜摩王。以彼愛語善業因",
    "T17n0721_054:0320b02": "故。",
    "T17n0721_054:0320b03": "「『又，剎利王復有一法是第十六，應勤修習，成",
    "T17n0721_054:0320b04": "就相應，現在、未來二世利益。第十六者，謂修",
    "T17n0721_054:0320b05": "實語。實語者名一切生死解脫之因，不須物",
    "T17n0721_054:0320b06": "買，不可窮盡，乃是大藏，無能劫奪，心海中生，",
    "T17n0721_054:0320b07": "第一叵見，一切善人之所讚歎，一切世間次",
    "T17n0721_054:0320b08": "第流出。此法乃是涅槃城門，於一切時用不",
    "T17n0721_054:0320b09": "可盡，增長功德，能滅諸過，一切人信，能除貧",
    "T17n0721_054:0320b10": "窮。若能實語，雖復醜陋，於餘一切端正人所",
    "T17n0721_054:0320b11": "則為最勝，以實光明而自莊嚴。一切下姓若",
    "T17n0721_054:0320b12": "能實語，則勝一切大姓之人。如是實語，莊嚴",
    "T17n0721_054:0320b13": "種姓，一切人信、一切人近，一切人見如見",
    "T17n0721_054:0320b14": "兄弟。隨何處行，於彼彼處為人供養，如父如",
    "T17n0721_054:0320b15": "母、如王不異。雖行曠野險惡之處，猶故受樂。",
    "T17n0721_054:0320b16": "隨行何國，為王供養，如供養主。若村若城、多",
    "T17n0721_054:0320b17": "人住處，一切諸人及大長者皆悉供養。自餘",
    "T17n0721_054:0320b18": "國土所不行處，流名遍滿，彼處諸人作如是",
    "T17n0721_054:0320b19": "言：「彼處若王、若王大臣實語善行，如高幢",
    "T17n0721_054:0320b20": "幡，名聞六天。」彼善男子，天常供養，隨後而",
    "T17n0721_054:0320b21": "行，不見惡夢。第一勝天，供養如天。若更貧",
    "T17n0721_054:0320b22": "窮，以實語故，後還大富。一切憶念皆具足",
    "T17n0721_054:0320b23": "得。念念漸老，諸根不衰。得好神通、大力身",
    "T17n0721_054:0320b24": "體，作長命業，成就相應。一切諍對，以其為量，",
    "T17n0721_054:0320b25": "以其為證。若犯王法被收縛者，以物寄之，唯",
    "T17n0721_054:0320b26": "此一人最為可信。如是富者以物寄之，以實",
    "T17n0721_054:0320b27": "語故，心意不動。怨親之人不能令動，唯以",
    "T17n0721_054:0320b28": "實相而自娛樂，生歡喜心。以實語食，而自",
    "T17n0721_054:0320b29": "充飽。實語之愛數數思惟，或瞋、或喜不動",
    "T17n0721_054:0320c01": "其心。此王則是第一大仙，常作世間及出世",
    "T17n0721_054:0320c02": "間二種利益，不越所作，實畫之文，常以實",
    "T17n0721_054:0320c03": "水澡浴清淨，常著鮮白無縷寶衣。實名之",
    "T17n0721_054:0320c04": "香，十方遍嗅。一切世間未相見者，皆成知",
    "T17n0721_054:0320c05": "友，何況見者，善名流布過須彌峯。雖是年少，",
    "T17n0721_054:0320c06": "老人見之，供養如父。以實老故，亦復能作長",
    "T17n0721_054:0320c07": "命之業，乃至造作無上菩提大智之業，何況",
    "T17n0721_054:0320c08": "能造夜摩天王世間之業。王若如是修如實",
    "T17n0721_054:0320c09": "語，功德因緣，於現在世常得安樂，常有利益，",
    "T17n0721_054:0320c10": "能護國土、能護自身，善人所讚，身壞命終生",
    "T17n0721_054:0320c11": "於善道，天世界中為夜摩王。以修實語善業",
    "T17n0721_054:0320c12": "因故。",
    "T17n0721_054:0320c13": "「『又，剎利王復有一法是第十七，應勤修習，成",
    "T17n0721_054:0320c14": "就相應，現在、未來二世利益。第十七者，謂於",
    "T17n0721_054:0320c15": "臣眾若無因緣，不舉不下。是王重意，彼王不",
    "T17n0721_054:0320c16": "知他戒形相及不知意，則不生信。為王之法：",
    "T17n0721_054:0320c17": "細意思惟，然後乃作。王於臣眾若不於先深",
    "T17n0721_054:0320c18": "細思惟，或下、或舉，彼則非王。若為王者，則不",
    "T17n0721_054:0320c19": "久滅，唯可單有王名而已。不思惟作，心意",
    "T17n0721_054:0320c20": "少動，意輕不住，若說舊法，眾則不信，言王妄",
    "T17n0721_054:0320c21": "語，是故於王不生愛心，或以餘人換其王",
    "T17n0721_054:0320c22": "位。是故王者知此過已，不作妄語。如是妄",
    "T17n0721_054:0320c23": "語，現在、未來不能利益，是故現在無量種過。",
    "T17n0721_054:0320c24": "知此過已，不妄語說。餘人若爾，亦不相應，況",
    "T17n0721_054:0320c25": "復王者，如是如是失於王法，如是如是亦失",
    "T17n0721_054:0320c26": "世間。若王有福，勝世間人，一切皆勝。王常",
    "T17n0721_054:0320c27": "實語則護世間，護彼樂故，王法不妨。一切善",
    "T17n0721_054:0320c28": "法，實為根本。若不實說，則於臣眾無有因緣",
    "T17n0721_054:0320c29": "或舉、或下。若常實語，則於仕人若無因緣不",
    "T17n0721_054:0321a01": "舉、不下。王若如是，則於王位不動不失，一切",
    "T17n0721_054:0321a02": "臣眾知王如是，則不捨離，向他國土；深生敬",
    "T17n0721_054:0321a03": "重，如父如母，一切時樂，生歡喜心。彼王則有",
    "T17n0721_054:0321a04": "堅意、住意，有不動意、有一廂意，與臣眾樂。",
    "T17n0721_054:0321a05": "王若如是不無因緣或舉、或下，功德因緣，",
    "T17n0721_054:0321a06": "於現在世常得安樂，常有利益，能護國土、能",
    "T17n0721_054:0321a07": "護自身，善人所讚，身壞命終生於善道，天",
    "T17n0721_054:0321a08": "世界中為夜摩王。以無因緣不舉、不下善業",
    "T17n0721_054:0321a09": "因故。「『又，剎利王復有一法是第十八，應勤修",
    "T17n0721_054:0321a10": "習，成就相應，現在、未來二世利益。第十八者，",
    "T17n0721_054:0321a11": "謂能識知人之善惡。此大智慧數數修故，若",
    "T17n0721_054:0321a12": "能知者，則為第一最勝大王。王知彼人是智、",
    "T17n0721_054:0321a13": "非智，若如是知，則是世間一切地器，任為王",
    "T17n0721_054:0321a14": "者，一切他王不能破壞。若勤所作，如所應",
    "T17n0721_054:0321a15": "處，安置使令，彼如是業皆得成就，不失財",
    "T17n0721_054:0321a16": "物。於所作法，次第增長。王見人中若非法",
    "T17n0721_054:0321a17": "行，王則不攝。貪食之人、不知恩人，王則不",
    "T17n0721_054:0321a18": "攝。多人怨人、邪見之人、無憐愍人、妄語之",
    "T17n0721_054:0321a19": "人、他王怨人、惡律儀人、不知時人、難調伏",
    "T17n0721_054:0321a20": "人、常惡業人、著境界人、曲因說人、其體本",
    "T17n0721_054:0321a21": "性不知足人、恒常不作利益行人、常於他所",
    "T17n0721_054:0321a22": "先作惡人、慢心之人、常樂怨人、踴躍之人、",
    "T17n0721_054:0321a23": "語動之人、意動之人如是等人，王則不攝。攝",
    "T17n0721_054:0321a24": "何等人？所謂隨法修行之人、不諂曲人、不我",
    "T17n0721_054:0321a25": "慢人、實語之人、聰明智人、柔軟心人、不惱他",
    "T17n0721_054:0321a26": "人、不誑他人、於三寶所能供養人、得信之人、",
    "T17n0721_054:0321a27": "知足之人、調伏之人、不懈怠人、常作業人、少",
    "T17n0721_054:0321a28": "食之人、一切愛人、有慈心人、有悲心人、精進",
    "T17n0721_054:0321a29": "之人、正見之人、智慧之人、依法律人、生來清",
    "T17n0721_054:0321b01": "淨身口意人、信因緣人、知業報人、不飲酒人、",
    "T17n0721_054:0321b02": "不多睡人、近善友人、樂惠施人、有戒之人、有",
    "T17n0721_054:0321b03": "智之人如是等人，王則應攝。如是等人，王於",
    "T17n0721_054:0321b04": "其中知輕知重，堪為何業，則令營作。彼王如",
    "T17n0721_054:0321b05": "是，更無餘王能為破壞，無量財寶富樂具足，",
    "T17n0721_054:0321b06": "隨順法行。隨法行故，則能布施，能為福德，供",
    "T17n0721_054:0321b07": "養三寶。王若如是知人好惡，功德因緣，於現",
    "T17n0721_054:0321b08": "在世常得安樂，常有利益，能護國土、能護自",
    "T17n0721_054:0321b09": "身，善人所讚，身壞命終生於善道，天世界中",
    "T17n0721_054:0321b10": "為夜摩王。以識別人善業因故。",
    "T17n0721_054:0321b11": "「『又，剎利王復有一法是第十九，應勤修習，成",
    "T17n0721_054:0321b12": "就相應，現在、未來二世利益。第十九者，謂定",
    "T17n0721_054:0321b13": "一時數見眾人。若剎利王常定一時數見眾",
    "T17n0721_054:0321b14": "人，如是王者久時為王，一切國人皆不嫌",
    "T17n0721_054:0321b15": "恨，能知一切人之善惡，能令國人一切行法，",
    "T17n0721_054:0321b16": "強不陵弱，一切國人隨時見王，財物具足。",
    "T17n0721_054:0321b17": "以此方便，增長熾盛財法富故，不屬他王，以",
    "T17n0721_054:0321b18": "安隱故，隨順法行，供養沙門、婆羅門等，從",
    "T17n0721_054:0321b19": "其聞法。既聞法已，法行轉勝，以定一時數見",
    "T17n0721_054:0321b20": "人故，修法之行，轉勝增上。如是如是隨法行",
    "T17n0721_054:0321b21": "故，如是如是富樂增長。大富樂故，能大布施，",
    "T17n0721_054:0321b22": "廣作福業，精勤持戒。王若難見，彼王則無如",
    "T17n0721_054:0321b23": "是功德，是故王者應定一時常數見人。王者",
    "T17n0721_054:0321b24": "若能常定一時數見人者，則能行法，是行法",
    "T17n0721_054:0321b25": "人有大福德。王若如是常定一時數見眾人，",
    "T17n0721_054:0321b26": "功德因緣，於現在世常得安樂，常有利益，能",
    "T17n0721_054:0321b27": "護國土、能護自身，善人所讚，身壞命終生",
    "T17n0721_054:0321b28": "於善道，天世界中為夜摩王。以定一時數見",
    "T17n0721_054:0321b29": "眾人善業因故。",
    "T17n0721_054:0321c01": "「『又，剎利王復有一法是第二十，應勤修習，成",
    "T17n0721_054:0321c02": "就相應，現在、未來二世利益。第二十者，謂少",
    "T17n0721_054:0321c03": "睡眠。少睡眠故，心善思惟，意不錯謬，不愚不",
    "T17n0721_054:0321c04": "鈍，怨不得便，恒常一意。所作決定，決定作故，",
    "T17n0721_054:0321c05": "善思惟作。王若如是善思惟作，隨何等法，皆",
    "T17n0721_054:0321c06": "速成就，不經久時。彼王晨朝則不放逸，不放",
    "T17n0721_054:0321c07": "逸故，壽命則長。善思惟故，一切國人心則慕",
    "T17n0721_054:0321c08": "樂，不生厭惡。國內人民、一切軍眾、一切僮",
    "T17n0721_054:0321c09": "僕、左右百官、諸大臣等，皆悉熾盛。財物豐",
    "T17n0721_054:0321c10": "饒，多臣民故，則多財物；多財物故，有大威",
    "T17n0721_054:0321c11": "德；有威德故，則能布施修行福業，能善持戒。",
    "T17n0721_054:0321c12": "王若如是少於睡眠功德力故，於現在世常",
    "T17n0721_054:0321c13": "得安樂，常有利益，能護國土、能護自身，善人",
    "T17n0721_054:0321c14": "所讚，身壞命終生於善道，天世界中為夜摩",
    "T17n0721_054:0321c15": "王。以少睡眠善業因故。",
    "T17n0721_054:0321c16": "「『又，剎利王復有一法是二十一，應勤修習，成",
    "T17n0721_054:0321c17": "就相應，現在、未來二世利益。二十一者，謂一",
    "T17n0721_054:0321c18": "切時常不懈怠。不懈怠王，堅固精進，如法修",
    "T17n0721_054:0321c19": "業，隨何所作，一切皆能究竟成就。隨心制",
    "T17n0721_054:0321c20": "御，皆悉屬己，他不能壞、他不能奪。一切國人",
    "T17n0721_054:0321c21": "愛王心意，皆生敬重。其王國土一切皆善，一",
    "T17n0721_054:0321c22": "切具足。若城若村、多人住處，遍滿國內，間不",
    "T17n0721_054:0321c23": "空曠。不懈怠王，堅固精進，有大勢力，如是如",
    "T17n0721_054:0321c24": "是隨何所作，彼彼所作一切成就。何以故？",
    "T17n0721_054:0321c25": "不懈怠故。法時處等，方便具足。不懈怠王，於",
    "T17n0721_054:0321c26": "世間業、出世間業皆能成就，乃至能成涅槃",
    "T17n0721_054:0321c27": "之業，何況餘業。若勤精進而不懈怠，時處方",
    "T17n0721_054:0321c28": "便，所作具足，彼王則勝一切餘人，種種具足。",
    "T17n0721_054:0321c29": "彼王如是世間所作，皆悉成就，如是共智，而",
    "T17n0721_054:0322a01": "復能作。出世間業皆悉成就，出世間者，謂施、",
    "T17n0721_054:0322a02": "戒、智。王若如是常不懈怠，功德因緣，於現在",
    "T17n0721_054:0322a03": "世常得安樂，常有利益，能護國土、能護自",
    "T17n0721_054:0322a04": "身，善人所讚，施、戒、智等猶如香氣，身壞命",
    "T17n0721_054:0322a05": "終生於善道，天世界中為夜摩王。以不懈怠",
    "T17n0721_054:0322a06": "善業因故。",
    "T17n0721_054:0322a07": "正法念處經卷第五十四"
}