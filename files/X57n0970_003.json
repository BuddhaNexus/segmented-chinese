{
    "X57n0970_003:0399b03": "性善惡論卷之三",
    "X57n0970_003:0399b05": "天台山幽谿沙門傳燈著",
    "X57n0970_003:0399b06": "客曰。因心本具。毫無虧欠。既領旨矣。果地圓證。一無",
    "X57n0970_003:0399b07": "所改。其義云何。余對曰。前門約眾生心法。在因本具。",
    "X57n0970_003:0399b08": "明毫無虧欠。雖與真如之體。對論無虧。正欲與如來",
    "X57n0970_003:0399b09": "果位。對論無差。今此門中。亦雖與真如不變。對論不",
    "X57n0970_003:0399b10": "改。正欲與心生對論無差。蓋眾生心法。根塵念起。既",
    "X57n0970_003:0399b11": "具百界千如三千性相。即真俗中。是故圓修行人之",
    "X57n0970_003:0399b12": "所修者。照此不思議境也。至於果位圓證者。證此不",
    "X57n0970_003:0399b13": "思議境也。故荊谿大師云。三千未顯。同名無明。三千",
    "X57n0970_003:0399b14": "既顯。同稱常樂。四明尊者云。又復應知。六即之義。不",
    "X57n0970_003:0399b15": "專在佛。一切假實。三乘人天。下至蛣蜣地獄色心。皆",
    "X57n0970_003:0399b16": "須六即辨其初後。所謂理蛣蜣。名字乃至究竟蛣蜣。",
    "X57n0970_003:0399b17": "以論十界。皆理性故。無非法界。一不可改。故名字去",
    "X57n0970_003:0399b18": "不惟顯佛。九亦同彰。至於果成。十皆究竟。正以十界",
    "X57n0970_003:0399b19": "真如不變之體。而能隨緣。故使隨緣造成十界。其體",
    "X57n0970_003:0399b20": "不變。今論佛果。則隨淨緣造成佛法界。而真如性中",
    "X57n0970_003:0399b21": "所具十種法界。與夫三諦。悉皆不變。但佛界現起。九",
    "X57n0970_003:0399b22": "界冥伏。謂之為佛。其實所具九界冥伏者。毫無所改。",
    "X57n0970_003:0399b23": "今為廣引經文。明證非虗。凡為五意。一證成果地圓",
    "X57n0970_003:0399b24": "證十界之性。二證成果地圓證三諦之體。三證成果",
    "X57n0970_003:0399c01": "地圓起一多之用。四證成果地圓起十界之用。五證",
    "X57n0970_003:0399c02": "成果地妙用之事。",
    "X57n0970_003:0399c03": "一證成果地圓證十界之性者若廣引證。諸餘大乘",
    "X57n0970_003:0399c04": "經典。說圓證十界。其文至多。今且近引大眾目前易",
    "X57n0970_003:0399c05": "見之經。如大佛頂經。如來彰自證中云。我以不滅不",
    "X57n0970_003:0399c06": "生。合如來藏。而如來藏元明心妙。即心。即空。即地水",
    "X57n0970_003:0399c07": "火風。即眼耳鼻舌身意。即色聲香味觸法。即眼識界。",
    "X57n0970_003:0399c08": "如是乃至即意識界。此則如來至於果位。本具六凡",
    "X57n0970_003:0399c09": "法界。不失自性也。又云。即明無明。明無明盡。如是乃",
    "X57n0970_003:0399c10": "至即老即死。即老死盡。即苦即集。即滅即道。即智即",
    "X57n0970_003:0399c11": "得。此則如來至於極果。本具二乘法界。不失自性也。",
    "X57n0970_003:0399c12": "又云。即檀那。即尸羅。即毗黎耶。即羼提。即禪那。即般",
    "X57n0970_003:0399c13": "剌若。即波羅蜜多。此則如來至於果位。本具菩薩法",
    "X57n0970_003:0399c14": "界。不失自性也。如是乃至即怛闥阿竭。即阿羅訶三",
    "X57n0970_003:0399c15": "耶三菩。即大涅槃。即常即樂。即我即淨。此則如來至",
    "X57n0970_003:0399c16": "於果位。本具佛界。方得究竟也。以此而觀。豈非果地",
    "X57n0970_003:0399c17": "圓證十界之性乎。",
    "X57n0970_003:0399c18": "二證成果地圓證三諦之體者而如來藏妙明元心。",
    "X57n0970_003:0399c19": "十界俱非。正以非。則遣情。纖塵而不立。即十法界皆",
    "X57n0970_003:0399c20": "空。般若德也。又云。而如來藏元明心妙。十界俱即。正",
    "X57n0970_003:0399c21": "以即。則立法。萬象森然。即十法界。皆有解脫德也。又",
    "X57n0970_003:0399c22": "云。而如來藏妙明心元。十界俱離。即離非是即非即。",
    "X57n0970_003:0399c23": "正以離即俱遣二邊不存。非即俱是真俗宛然。法身",
    "X57n0970_003:0399c24": "德也。而此三諦三德。皆不離十種法界而辯。豈非因",
    "X57n0970_003:0400a01": "具十界三諦修用十界三觀。果證十界三德乎。",
    "X57n0970_003:0400a02": "三證成果地圓起一多之用者經云。我以不滅不生。",
    "X57n0970_003:0400a03": "合如來藏。而如來藏。惟妙覺明。圓照法界。是故於中",
    "X57n0970_003:0400a04": "一為無量。無量為一。小中現大。大中現小。於一毫端",
    "X57n0970_003:0400a05": "現寶王剎。坐微塵裏轉大法輪。此正如來藏中性具",
    "X57n0970_003:0400a06": "十界。依報一塵。正報一毛。一色一心。無非真如不變",
    "X57n0970_003:0400a07": "之體。比隨淨緣而為依正色心之時。一毛一塵。無非",
    "X57n0970_003:0400a08": "法界。今稱性圓證。故稱性圓現。一即法界。乃無量之",
    "X57n0970_003:0400a09": "一。無量亦法界。乃一之無量。以至小亦法界。大亦法",
    "X57n0970_003:0400a10": "界。一毛之正報亦法界。一塵之依報亦法界。一毛一",
    "X57n0970_003:0400a11": "塵法界不小。無量剎海法界不大。不大不小。故能毛",
    "X57n0970_003:0400a12": "剎相容。一多自在。正類漚海器空。波濕氷水。餘之六",
    "X57n0970_003:0400a13": "喻亦復如是。故發真如妙覺明性。本地風光。了非奇",
    "X57n0970_003:0400a14": "特也。",
    "X57n0970_003:0400a15": "四證成果地圓起十界之用者經敘觀音。修耳根圓",
    "X57n0970_003:0400a16": "通。生滅既滅。寂滅現前。忽然超越世出世間。十方圓",
    "X57n0970_003:0400a17": "明。獲二殊勝。一者上合十方諸佛本妙覺心。與佛如",
    "X57n0970_003:0400a18": "來同一慈力。二者下合十方六道眾生。同一悲仰。夫",
    "X57n0970_003:0400a19": "上合十方諸佛。下合十方六道。豈非果位圓證十界",
    "X57n0970_003:0400a20": "之性歟。至於從體起用。則曰。由我供養觀音如來。蒙",
    "X57n0970_003:0400a21": "彼如來授我如幻聞熏聞修金剛三昧。與佛如來同",
    "X57n0970_003:0400a22": "慈力。故令我身成三十二應。入諸國土。三十二應不",
    "X57n0970_003:0400a23": "出十界。經云。若諸菩薩。入三摩地。進修無漏。勝解現",
    "X57n0970_003:0400a24": "圓。我現佛身。而為說法。令其解脫。此從所證本具佛",
    "X57n0970_003:0400b01": "法界。而示現者也。經云。若諸有學。寂靜妙明勝解現",
    "X57n0970_003:0400b02": "圓。我於彼前。現獨覺身。而為說法。令其解脫。若諸有",
    "X57n0970_003:0400b03": "學。斷十二緣。緣斷勝性。勝妙現圓。我於彼前。現緣覺",
    "X57n0970_003:0400b04": "身。而為說法。令其解脫。此從所證本具緣覺法界。而",
    "X57n0970_003:0400b05": "示現者也。經云。若諸有學。得四諦空。修道入滅。勝妙",
    "X57n0970_003:0400b06": "現圓。我於彼前。現聲聞身。而為說法。令其解脫。此從",
    "X57n0970_003:0400b07": "所證本具聲聞法界。而示現者也。經云。若有眾生。欲",
    "X57n0970_003:0400b08": "心明悟。不犯欲塵。欲心清淨。我於彼前。現梵王身而",
    "X57n0970_003:0400b09": "為說法。令其解脫。此從所證本具梵天王法界。而示",
    "X57n0970_003:0400b10": "現者也。經云。若諸眾生。欲身自在。遊行十方。我於彼",
    "X57n0970_003:0400b11": "前。現自在天身。而為說法。令其成就。若諸眾生。欲身",
    "X57n0970_003:0400b12": "自在。飛行虗空。我於彼前。現大自在天身。而為說法。",
    "X57n0970_003:0400b13": "令其成就。若諸眾生。愛統鬼神。救護國土。我於彼前。",
    "X57n0970_003:0400b14": "現天大將軍身。而為說法。令其成就。若諸眾生。愛統",
    "X57n0970_003:0400b15": "世界。保護眾生。我於彼前。現四天王身。而為說法。令",
    "X57n0970_003:0400b16": "其成就。若諸眾生。愛生天宮。驅使鬼神。我於彼前。現",
    "X57n0970_003:0400b17": "四天王國太子身。而為說法。令其成就。此皆從所證",
    "X57n0970_003:0400b18": "本具天法界。而示現者也。經云。若諸眾生。樂為人王。",
    "X57n0970_003:0400b19": "我於彼前。現人王身。而為說法。令其成就。此從所證",
    "X57n0970_003:0400b20": "人法界中至尊。而示現者也。經云。若諸眾生。愛主族",
    "X57n0970_003:0400b21": "姓。世間推讓。我於彼前。現長者身。而為說法。令其成",
    "X57n0970_003:0400b22": "就。若諸眾生。愛談名言。清淨自居。我於彼前。現居士",
    "X57n0970_003:0400b23": "身。而為說法。令其成就。若諸眾生。愛治國土。剖斷邦",
    "X57n0970_003:0400b24": "邑。我於彼前。現宰官身。而為說法。令其成就。若諸眾",
    "X57n0970_003:0400c01": "生。愛諸數術。攝衛自居。我於彼前。現婆羅門身。而為",
    "X57n0970_003:0400c02": "說法。令其成就。若有男子。好學出家。持諸戒律。我於",
    "X57n0970_003:0400c03": "彼前。現比丘身。而為說法。令其成就。若有女人。好學",
    "X57n0970_003:0400c04": "出家。持諸禁戒。我於彼前。現比丘尼身而為說法。令",
    "X57n0970_003:0400c05": "其成就。若有男子。樂持五戒。我於彼前。現優婆塞身。",
    "X57n0970_003:0400c06": "而為說法。令其成就。若有女子。五戒自居。我於彼前。",
    "X57n0970_003:0400c07": "現優婆夷身。而為說法。令其成就。若有女人。內政立",
    "X57n0970_003:0400c08": "身。以修家國。我於彼前。現女主身及國夫人。命婦大",
    "X57n0970_003:0400c09": "家。而為說法。令其成就。若有眾生。不壞男根。我於彼",
    "X57n0970_003:0400c10": "前。現童男身。而為說法。令其成就。若有處女。愛樂處",
    "X57n0970_003:0400c11": "身。不求侵暴。我於彼前。現童女身。而為說法。令其成",
    "X57n0970_003:0400c12": "就。此皆從所證本具人界差別示現者也。經云。若有",
    "X57n0970_003:0400c13": "諸天。樂出天倫。我現天身。而為說法。令其成就。若有",
    "X57n0970_003:0400c14": "諸龍。樂出龍倫。我現龍身。而為說法。令其成就。若有",
    "X57n0970_003:0400c15": "藥叉。樂度本倫。我於彼前。現藥叉身。而為說法。令其",
    "X57n0970_003:0400c16": "成就。乃至若乾闥婆。阿修羅。迦樓羅。緊那羅。摩呼羅",
    "X57n0970_003:0400c17": "伽。人非人等。有形無形。有想無想。樂脫其倫。我於彼",
    "X57n0970_003:0400c18": "前。皆現其身。而為說法。令其成就。此皆從所證本具",
    "X57n0970_003:0400c19": "天龍八部法界。乃至三途惡道。無不示現者也。下文",
    "X57n0970_003:0400c20": "更明與諸十方三世六道眾生同悲仰故。令諸眾生。",
    "X57n0970_003:0400c21": "於我身心。獲十四種無畏功德。以至四不思議。莫非",
    "X57n0970_003:0400c22": "圓證十界從體起用之事。蓋未甞有無體之用。亦未",
    "X57n0970_003:0400c23": "甞有無用之體。若非眾生因心本具諸佛果地圓證。",
    "X57n0970_003:0400c24": "全體起用。皆名有作神通。焉稱無謀而應。將因驗果。",
    "X57n0970_003:0401a01": "以果證因。性具之理。皎然明白也。",
    "X57n0970_003:0401a02": "五證成果地妙用之事者如上所引之文。證成果上",
    "X57n0970_003:0401a03": "起用。具足十界。而有性善性惡兩種法門。謂之法門",
    "X57n0970_003:0401a04": "者。法以軌則為稱。門以出入為義。謂此性善性惡。皆",
    "X57n0970_003:0401a05": "果人度生軌則。果人則從此二門出而利生。眾生則",
    "X57n0970_003:0401a06": "之此二門入而作佛。故稱性善性惡法門。然此二門。",
    "X57n0970_003:0401a07": "性善則常。性惡則變。如釋迦如來一代施化。無非行",
    "X57n0970_003:0401a08": "善順理之道。即以四種佛身。說半滿之教。皆性善也。",
    "X57n0970_003:0401a09": "常道也。若夫善不足以化。則不得不施乎惡。乃如來",
    "X57n0970_003:0401a10": "不得已而然。特千常之一變爾。性善法門。人所共曉。",
    "X57n0970_003:0401a11": "事涉多門。不能繁引。今但以理越常情。駭目驚心者。",
    "X57n0970_003:0401a12": "略引一二。以驗性惡法門之不虗。略為四科。一究竟",
    "X57n0970_003:0401a13": "性惡法門。二分真性惡法門。三相似性惡法門。四觀",
    "X57n0970_003:0401a14": "行性惡法門。",
    "X57n0970_003:0401a15": "一究竟者即釋迦如來。五時施化之迹。有涉此門者。",
    "X57n0970_003:0401a16": "具在大藏。未能具檢。今略引六緣。",
    "X57n0970_003:0401a17": "第一最初成道降魔緣",
    "X57n0970_003:0401a18": "因果經云。釋迦如來。將成正覺。魔王宮殿。自然動搖。",
    "X57n0970_003:0401a19": "魔王念言。瞿曇當成正覺。及未成道。往壞亂之。於是",
    "X57n0970_003:0401a20": "手執弓箭。與諸眷屬。俱往樹下。語菩薩言。汝應修轉",
    "X57n0970_003:0401a21": "輪王業。捨出家法。今若不起。我試射汝。菩薩怡然。不",
    "X57n0970_003:0401a22": "驚不動。魔王挽弓放箭。停於空中。其鏃向下變成蓮",
    "X57n0970_003:0401a23": "華。魔王復遣三女。白菩薩言。仁者至德。願侍左右。答",
    "X57n0970_003:0401a24": "言。汝植小善。得為天身。不合無常。而作妖媚。今便可",
    "X57n0970_003:0401b01": "去。吾不相須。時三天女變成老姥。頭白面皺。魔王即",
    "X57n0970_003:0401b02": "以軟語誘言。汝若不樂人間。我捨天位與五欲樂。悉",
    "X57n0970_003:0401b03": "將與汝。菩薩答言。汝先小修施。今得為自在天王。此",
    "X57n0970_003:0401b04": "福有期。要還沉溺。非我所須。魔曰。我之果報是汝所",
    "X57n0970_003:0401b05": "知。汝之果報誰復知者。菩薩答言。惟此地知。於是大",
    "X57n0970_003:0401b06": "地六種震動。地神涌出。而語魔言。菩薩昔以頭目髓",
    "X57n0970_003:0401b07": "腦。國城妻子。象馬珍寶。而用布施不可稱計。為求無",
    "X57n0970_003:0401b08": "上正真之道。是故汝今不應惱亂。魔聞怖懼。即自思",
    "X57n0970_003:0401b09": "惟。我今當更設方便。廣集軍眾。以力迫脇。時諸軍眾",
    "X57n0970_003:0401b10": "忽然來至。充滿虗空。執戈操劍。多頭多目。諸惡類形。",
    "X57n0970_003:0401b11": "圍遶菩薩。四面烟起。四海涌沸。是諸魔眾。各盡威力。",
    "X57n0970_003:0401b12": "角目切齒。橫飛竪擲。菩薩觀之。如童子戲。空中有神。",
    "X57n0970_003:0401b13": "隱身而言。菩薩歷劫修習善果。欲導眾生。云何汝今",
    "X57n0970_003:0401b14": "惱亂導師。今日決定。樹下成無上道。此地乃是過去",
    "X57n0970_003:0401b15": "諸佛金剛之座。堪受妙定。非汝所摧。汝今冥應息憍",
    "X57n0970_003:0401b16": "慢意而奉事之。是時魔王。聞空中聲。即還本宮。又雜",
    "X57n0970_003:0401b17": "寶藏經云。惡魔波旬。將八十億眾。欲來壞佛。語云。汝",
    "X57n0970_003:0401b18": "不急去。我擲汝海水。佛語波旬。汝今先能動此澡瓶。",
    "X57n0970_003:0401b19": "然後可能擲我海水。波旬不能令動。軍眾壞散。佛本",
    "X57n0970_003:0401b20": "行經云。波旬長子商主。即頂禮菩薩。求乞懺悔。白言。",
    "X57n0970_003:0401b21": "我父無智觸忤。大聖願得恕亮。",
    "X57n0970_003:0401b22": "客問曰。魔王以惡意加佛。佛未甞以毫惡向之。何足",
    "X57n0970_003:0401b23": "以為性惡。余對曰。即世尊以惡向之。無非慈善根力。",
    "X57n0970_003:0401b24": "令彼自然潰散。雖謂之惡。實非惡也。況性之善惡。體",
    "X57n0970_003:0401c01": "本融通。於彼因善得益。謂之性善。於惡得益。謂之性",
    "X57n0970_003:0401c02": "惡。夫惡以不順為義。如今之降魔。令其箭鏃成花。變",
    "X57n0970_003:0401c03": "魔逆境以為順境。化諸天女老獘。變魔順境以為逆",
    "X57n0970_003:0401c04": "境。惱亂其心。皆性惡邊事也。",
    "X57n0970_003:0401c05": "第二佛化婬女令生厭苦緣",
    "X57n0970_003:0401c06": "觀佛三昧經云。佛告阿難。我昔夏安居時。波羅捺國",
    "X57n0970_003:0401c07": "有一婬女。名曰妙意。於佛有緣。佛與難陀。將往婬女",
    "X57n0970_003:0401c08": "舍。日日乞食。此女於我不曾恭敬。但共難陀偏生愛",
    "X57n0970_003:0401c09": "著。已經七日。女心念言。沙門瞿曇。若能遣難陀阿難。",
    "X57n0970_003:0401c10": "從我所願。我當種種供養。佛告阿難難陀。汝從今日",
    "X57n0970_003:0401c11": "莫往彼村。世尊獨至女樓。一日至三日放金色光。化",
    "X57n0970_003:0401c12": "諸天人。此女不悟。後日世尊。復將阿難難陀。在樓下",
    "X57n0970_003:0401c13": "行。婬女愛敬二比丘故。遙以眾華散佛及二比丘。阿",
    "X57n0970_003:0401c14": "難告言。汝可禮佛。女愛阿難。應時作禮。佛化作三童",
    "X57n0970_003:0401c15": "子。年皆十五。面貌端正。女見歡喜。為化少年。投地敬",
    "X57n0970_003:0401c16": "禮。白少年言。丈夫。我今此舍。如功德天。富貴自在。眾",
    "X57n0970_003:0401c17": "寶莊嚴。我今以身及以奴婢。奉上丈夫。可備灑掃。若",
    "X57n0970_003:0401c18": "能顧納。隨我所願。一切供給。無所愛惜。化人坐床。未",
    "X57n0970_003:0401c19": "及食頃。女前親近言。願遂我意。化人不違。一日一夜",
    "X57n0970_003:0401c20": "心不疲厭。至二日時愛心漸息。至三日時白言。丈夫",
    "X57n0970_003:0401c21": "可起飲食。化人即起。纏綿不已。女已生厭悔。白言丈",
    "X57n0970_003:0401c22": "夫。異人乃爾。化人告言。我先世法。凡與女通。經十二",
    "X57n0970_003:0401c23": "日。爾乃休息。女聞此語。如人食噎。既不得吐。又不得",
    "X57n0970_003:0401c24": "咽。身體苦痛。如被杵擣。至四日時。如被車轢。至五日",
    "X57n0970_003:0402a01": "時。如鐵丸入體。至六日時。肢節悉痛。如箭入心。女念",
    "X57n0970_003:0402a02": "言。我聞淨飯王子。救濟苦人。今日何故不來救我。作",
    "X57n0970_003:0402a03": "是念已。懊惱自責。我從今日乃至壽終。不貪色欲。寧",
    "X57n0970_003:0402a04": "與虎狼獅子惡獸。同處一室。不受此苦。作是語已。復",
    "X57n0970_003:0402a05": "起飯食。行坐共俱。無奈之何。化人亦嗔。唾云。弊惡女。",
    "X57n0970_003:0402a06": "廢我事業。我今共汝合體一處。不如早死。父母宗親。",
    "X57n0970_003:0402a07": "若來覓我。於何自藏。我寧自縊死。不堪受恥。女言。獘",
    "X57n0970_003:0402a08": "物我不用爾。欲死隨意。化人取刀刺頸。血汙女身。逶",
    "X57n0970_003:0402a09": "迤在地。女不能勝。亦不得免。死經二日青瘀臰黑。三",
    "X57n0970_003:0402a10": "日[月*夆]脹。四日爛殨。大小便利及諸惡蟲。迸血諸膿。塗",
    "X57n0970_003:0402a11": "漫女身。女極惡厭而不得離。至五日時。皮肉漸爛。至",
    "X57n0970_003:0402a12": "六日時。肉落都盡。至七日時。惟有臰骨。如膠如漆。粘",
    "X57n0970_003:0402a13": "著女身。女發誓言。若諸天神及與仙人。淨飯王子。能",
    "X57n0970_003:0402a14": "免我苦。我持此舍一切珍寶。以用給施。作是念時。佛",
    "X57n0970_003:0402a15": "將阿難難陀。帝釋在前。擎寶(〔香爐〕)燒無價香。梵王在後。",
    "X57n0970_003:0402a16": "擎大寶蓋。無量諸天。作天伎樂。佛放常光。照耀天地。",
    "X57n0970_003:0402a17": "一切大眾。皆見如來詣此女樓。時女見佛。心懷慚愧。",
    "X57n0970_003:0402a18": "藏骨無處。取諸白[疊*毛]無量眾香。褁其臰骨。臰勢如故。",
    "X57n0970_003:0402a19": "不可覆藏。女見世尊。即為作禮。以慚愧故。身映骨上。",
    "X57n0970_003:0402a20": "臰骨忽然在女背上。女流淚而言。如來功德慈悲無",
    "X57n0970_003:0402a21": "量。若能令我離此苦者。願為弟子。心終不退。佛神力",
    "X57n0970_003:0402a22": "故臰骨不現。女大歡喜。為佛作禮。白佛言世尊。我今",
    "X57n0970_003:0402a23": "所珍一切施佛。佛為呪願。梵音流暢。女聞歡喜。應時",
    "X57n0970_003:0402a24": "即得須陀洹道。",
    "X57n0970_003:0402b01": "第三降伏曠野鬼神緣",
    "X57n0970_003:0402b02": "涅槃經云。善男子。如我一時。游彼曠野聚落叢樹。在",
    "X57n0970_003:0402b03": "其林下。有一鬼神。即名曠野。純食肉血。多殺眾生。復",
    "X57n0970_003:0402b04": "於其聚。日食一人。善男子。我於爾時。為彼鬼神。廣說",
    "X57n0970_003:0402b05": "法要。然復暴惡愚癡無智。不受教法。我即化身為大",
    "X57n0970_003:0402b06": "力鬼。動其宮殿。令不安所。彼鬼於時將其眷屬。出其",
    "X57n0970_003:0402b07": "宮殿。欲來拒逆。鬼見我時。即失心念。惶怖躃地。迷悶",
    "X57n0970_003:0402b08": "斷絕。猶如死人。我以慈愍。手摩其身。即還起坐。作如",
    "X57n0970_003:0402b09": "是言。快哉今日還得身命。是大神王具大威德。有慈",
    "X57n0970_003:0402b10": "愍心。赦我愆咎。即於我所生善信心。我即還復如來",
    "X57n0970_003:0402b11": "之身。復更為說種種法要。令彼鬼神受不殺戒。即於",
    "X57n0970_003:0402b12": "是日。曠野村中有一長者。次應當死。村人已送付彼",
    "X57n0970_003:0402b13": "鬼神。鬼神得已。即以施我。我既受已。便為長者。更立",
    "X57n0970_003:0402b14": "名字。名手長者。爾時彼鬼即白我言。世尊。我及眷屬。",
    "X57n0970_003:0402b15": "惟仰血肉以自存活。今已受戒。當何資立。我即答言。",
    "X57n0970_003:0402b16": "後今當勑聲聞弟子。隨其修行佛法之處。悉當令其",
    "X57n0970_003:0402b17": "施汝飲食。善男子。以是因緣。為諸比丘。制如是戒。汝",
    "X57n0970_003:0402b18": "等從今。常當施彼曠野鬼食。若有住處。不能施者。當",
    "X57n0970_003:0402b19": "知是輩。非我弟子。即是天魔徒黨眷屬。善男子。如來",
    "X57n0970_003:0402b20": "為欲調伏眾生。故示如是種種方便。非故令彼生怖",
    "X57n0970_003:0402b21": "畏也。第四以木打護法鬼。第五在一山上。推羊頭鬼。",
    "X57n0970_003:0402b22": "令墮山下。第六復於樹頭。撲護獼猴鬼。第七令護財",
    "X57n0970_003:0402b23": "象見五獅子。第八使金剛神。怖薩遮尼揵。第九亦以",
    "X57n0970_003:0402b24": "針刺箭毛鬼身。如來復云。雖作如是。亦不令彼諸鬼",
    "X57n0970_003:0402c01": "等。有殘滅者。直欲令彼安住正法。故示如是種種方",
    "X57n0970_003:0402c02": "便。",
    "X57n0970_003:0402c03": "第四降護財醉象緣",
    "X57n0970_003:0402c04": "涅槃經云。善男子。我說是慈有無量門。所謂神通。善",
    "X57n0970_003:0402c05": "男子。如提婆達。教阿闍世。欲害如來。是時我入王舍",
    "X57n0970_003:0402c06": "大城。次第乞食。阿闍世王。即放護財狂醉之象。欲令",
    "X57n0970_003:0402c07": "害我及諸弟子。其象爾時蹹殺無量百千眾生。眾生",
    "X57n0970_003:0402c08": "死已。多有血氣。是象嗅已。狂醉倍常。見我翼從被服",
    "X57n0970_003:0402c09": "赤色。謂呼是血。而復見趣我弟子中。未離欲者。四散",
    "X57n0970_003:0402c10": "驅走。惟除阿難。爾時王舍城中一切人民。同時舉聲",
    "X57n0970_003:0402c11": "號哭流淚。作如是言。恠哉如來今日終沒。如何正覺",
    "X57n0970_003:0402c12": "一旦散壞。是時調達心生歡喜。瞿曇沙門歿滅甚善。",
    "X57n0970_003:0402c13": "從今已往真是不現。快哉此計。我願得遂。善男子。我",
    "X57n0970_003:0402c14": "於爾時。為欲降伏護財象故。即入慈定。舒手示之。即",
    "X57n0970_003:0402c15": "於五指出五獅子。其象見已。心生怖畏。失大小便。舉",
    "X57n0970_003:0402c16": "身投地。敬醴我足。善男子。我時手指實無獅子。乃是",
    "X57n0970_003:0402c17": "修行慈善根力。令彼調伏。",
    "X57n0970_003:0402c18": "第五仙豫王殺婆羅門緣",
    "X57n0970_003:0402c19": "涅槃經云。我念往昔。於此閻浮提。作大國王。名曰仙",
    "X57n0970_003:0402c20": "豫。愛念敬重大乘經典。其心純善。無有麤惡嫉姤慳",
    "X57n0970_003:0402c21": "吝。口常宣說愛語善語。身常攝護貧窮孤獨。布施精",
    "X57n0970_003:0402c22": "進無有休廢。時世無佛聲聞緣覺。我於爾時。愛樂大",
    "X57n0970_003:0402c23": "乘方等經典。十二年中事婆羅門。供給所須。過十二",
    "X57n0970_003:0402c24": "年。施安已訖。即作是言。卿等今當發阿耨多羅三藐",
    "X57n0970_003:0403a01": "三菩提心。婆羅門言。大王。菩提之性。是無所有。大乘",
    "X57n0970_003:0403a02": "經典亦復如是。大王云何乃令人物。同於虗空。善男",
    "X57n0970_003:0403a03": "子。我於爾時。心重大乘。聞婆羅門誹謗方等。聞已即",
    "X57n0970_003:0403a04": "時斷其命根。諸婆羅門命終之後。生阿鼻地獄。即有",
    "X57n0970_003:0403a05": "三念。一者。自念我從何處而來生此。即便自知從人",
    "X57n0970_003:0403a06": "道中來。二者。自念我今所生。為是何處。即便自知是",
    "X57n0970_003:0403a07": "阿鼻獄。三者。自念乘何業緣而來生此。即便自知乘",
    "X57n0970_003:0403a08": "謗方等大乘經典。不信因緣。為國主所殺而來生此。",
    "X57n0970_003:0403a09": "念是事已。即於大乘方等經典。生信敬心。尋時命終。",
    "X57n0970_003:0403a10": "生甘露皷如來世界。於彼壽命。具足十劫。善男子。以",
    "X57n0970_003:0403a11": "是義故。我於往昔。乃與是人十劫壽命。云何名殺。善",
    "X57n0970_003:0403a12": "男子。以是義故。菩薩摩訶薩。於諸眾生終無奪命。善",
    "X57n0970_003:0403a13": "男子。汝能所問。殺婆羅門時。得是地不。善男子。我時",
    "X57n0970_003:0403a14": "已得。以愛念故。斷其命根。非惡心也。善男子。譬如父",
    "X57n0970_003:0403a15": "母。惟有一子。愛之甚重。犯官憲制。是時父母以怖畏",
    "X57n0970_003:0403a16": "故。若擯若殺。無有惡心。菩薩摩訶薩。為護正法。亦復",
    "X57n0970_003:0403a17": "如是。若有眾生。謗大乘者。即以鞭撻苦加治之。或奪",
    "X57n0970_003:0403a18": "其命。欲令改往遵修善法。菩薩常當作是思惟。以何",
    "X57n0970_003:0403a19": "因緣。能令眾生發起信心。隨其方便。要當為之。",
    "X57n0970_003:0403a20": "第六如來因中救賈人緣",
    "X57n0970_003:0403a21": "涅槃經云。定光佛時。有五百賈人。入海求寶。有異心",
    "X57n0970_003:0403a22": "者念言。我今悉害賈人。獨取珍寶。時閻浮提有大導",
    "X57n0970_003:0403a23": "師。名曰大哀。時寐夢中。海神語之。賈眾之中有一賊。",
    "X57n0970_003:0403a24": "欲殺五百伴。獨取寶物。假令事遂。墜地獄中。今仁導",
    "X57n0970_003:0403b01": "師當行權變。令賈人不死。賊不獲罪。導師思惟七日。",
    "X57n0970_003:0403b02": "無餘方便。惟當殺此兇人。若白眾者。必皆興怒。當共",
    "X57n0970_003:0403b03": "殺之。俱隨惡趣。設我獨殺。我當受罪。吾寧自忍百千",
    "X57n0970_003:0403b04": "劫苦。不令賈人普被危害。復令一賊墜地獄中。先為",
    "X57n0970_003:0403b05": "說法。令心欣然踊躍臥寐。佛言。大哀導師。因眾賈人。",
    "X57n0970_003:0403b06": "興於大哀。以權方便。害此一賊。命終之後。生第十二",
    "X57n0970_003:0403b07": "光音天上。時大哀者。則吾身也。以斯方便。超千劫生",
    "X57n0970_003:0403b08": "死。同船五百賈人。斯賢劫中。五百佛興者是。",
    "X57n0970_003:0403b09": "第二分真即性惡法門(論文殊等諸大菩薩。神通化現事迹極多。今引一二有涉",
    "X57n0970_003:0403b10": "性惡法門者。以證非虗。廣載大藏。實不啻於此也)",
    "X57n0970_003:0403b11": "提婆達多惡知識緣",
    "X57n0970_003:0403b12": "昔於定光佛時。釋迦為摩納婆。就珍寶仙人學。學習",
    "X57n0970_003:0403b13": "既成。念欲報思。自惟貧乏。於時耶若達欲嫁女。時有",
    "X57n0970_003:0403b14": "須摩提求為女婿。聦明有智。而形貌醜。摩納婆遇見",
    "X57n0970_003:0403b15": "論義。須摩提屈在言下。耶若達歡喜。大賜珍寶。以女",
    "X57n0970_003:0403b16": "妻之。摩提生忿。發誓未來世世常惱。為此因緣。常觸",
    "X57n0970_003:0403b17": "惱也。自是以後經歷六道。常相觸惱。文多不載。",
    "X57n0970_003:0403b18": "調達此世因緣",
    "X57n0970_003:0403b19": "調達此云天熱。亦云天授。為斛飯王子。乃是佛堂弟。",
    "X57n0970_003:0403b20": "阿難親兄。調達有三十相。出家誦六萬法聚。滿十二",
    "X57n0970_003:0403b21": "韋陀。為利養故。往詣佛所。求學神通。佛不為說。令觀",
    "X57n0970_003:0403b22": "無常。自可得道。復至舍利弗。目揵連。乃至百弟子所。",
    "X57n0970_003:0403b23": "皆不為說神通之法。阿難親弟。未得佗心。授與通法。",
    "X57n0970_003:0403b24": "調達入山。學得五通。心念。誰作檀越。闍世太子有大",
    "X57n0970_003:0403c01": "王相。或自變身作象馬寶。於王子前。抱持歍嗽。復至",
    "X57n0970_003:0403c02": "天上。取天華天食。語王子言。我作新佛。汝作新王。豈",
    "X57n0970_003:0403c03": "不快耶。有時變為小兒。闍王置之膝上。以唾歍其口",
    "X57n0970_003:0403c04": "中。後從佛索眾。佛呵之曰。癡人無知。尚不以眾付舍",
    "X57n0970_003:0403c05": "利弗及目犍連等。況汝癡人食人涕唾者。因茲結恨。",
    "X57n0970_003:0403c06": "別搆五法。以誘佛眾。言五法者。一糞掃衣。二常乞食。",
    "X57n0970_003:0403c07": "三坐食。四常露坐。五不受鹽及以五味。與正理論不",
    "X57n0970_003:0403c08": "同。正理云。一不受五味。二斷肉。三斷鹽。四不受割截",
    "X57n0970_003:0403c09": "衣。五不居聚落邊寺。佛在王舍城。有因緣集僧。調達",
    "X57n0970_003:0403c10": "從座起。行五法籌云。忍此五法者是毗尼。時有五百",
    "X57n0970_003:0403c11": "新學無智捉籌。調達語言。不須佛及僧。便將往伽耶",
    "X57n0970_003:0403c12": "山。自共作羯磨。時諸比丘以此事白佛。佛言。癡人消",
    "X57n0970_003:0403c13": "滅善心。墜於泥黎。一劫莫救。身子目連往伽耶山。調",
    "X57n0970_003:0403c14": "達告身子曰。為眾說法。我今背痛。便右脇臥。目連現",
    "X57n0970_003:0403c15": "通。身子說法。遂將五百新學。還歸佛所。臥起失眾。而",
    "X57n0970_003:0403c16": "生嗔恨。推山壓佛。密跡金剛。以杵擬之。碎石迸來。傷",
    "X57n0970_003:0403c17": "佛足指。華色比丘尼呵之。拳打眼出。作三逆罪。復教",
    "X57n0970_003:0403c18": "闍世。殺父成就。害母加行。自行教佗五逆罪故。生身",
    "X57n0970_003:0403c19": "墮入阿鼻地獄。",
    "X57n0970_003:0403c20": "報恩經云。爾時如來。即遣阿難。往到地獄。問訊提婆",
    "X57n0970_003:0403c21": "達多。苦可忍不。爾時阿難。受如來教。至地獄門外。問",
    "X57n0970_003:0403c22": "牛頭阿旁言。為我喚提婆達多。牛頭阿旁言。汝問何",
    "X57n0970_003:0403c23": "佛提婆達多。過去諸佛皆有提婆達多。阿難言。我喚",
    "X57n0970_003:0403c24": "釋迦牟尼佛提婆達多。爾時阿旁。即語提婆達多。阿",
    "X57n0970_003:0404a01": "難在外。欲得相見。提婆達多即言。善來阿難。如來猶",
    "X57n0970_003:0404a02": "能憐念於我耶。阿難言。如來遣我問訊。苦痛可堪忍",
    "X57n0970_003:0404a03": "不。提婆達多言。我處阿鼻地獄。猶如比丘入三禪樂。",
    "X57n0970_003:0404a04": "佛言。菩薩摩訶薩。修大方便。引接眾生。其受生死無",
    "X57n0970_003:0404a05": "量大苦。不以為患。若有人言。提婆達多實是惡人。入",
    "X57n0970_003:0404a06": "阿鼻獄者。無有是處。如來爾時。即為大眾。顯發提婆",
    "X57n0970_003:0404a07": "達多微密妙行大方便時。無量百千菩薩。得無生法",
    "X57n0970_003:0404a08": "忍。無量百千人。發阿耨多羅三藐三菩提心。無量百",
    "X57n0970_003:0404a09": "千人。得須陀洹果乃至阿羅漢。虗空神天。雨眾天華。",
    "X57n0970_003:0404a10": "遍覆大眾。作天伎樂。放大光明。讚言善哉。如來所說",
    "X57n0970_003:0404a11": "未曾也。一切大眾聞佛說法。頭面作禮歡喜而去。",
    "X57n0970_003:0404a12": "提婆達多善知識緣",
    "X57n0970_003:0404a13": "法華提婆達多品云。爾時佛告諸菩薩。及天人四眾。",
    "X57n0970_003:0404a14": "吾於過去無量劫中。求法華經。無有懈倦。於多劫中",
    "X57n0970_003:0404a15": "常作國王。發願求於無上菩提。心不退轉。為欲滿足",
    "X57n0970_003:0404a16": "六波羅蜜。勤行布施。心無恡惜。象馬七珍。國城妻子。",
    "X57n0970_003:0404a17": "奴婢僕從。頭目髓腦。身肉手足。不惜軀命。時世人民。",
    "X57n0970_003:0404a18": "壽命無量。為於法故。捐捨國位。委正太子。擊皷宣令。",
    "X57n0970_003:0404a19": "四方求法。誰能為我說大乘者。吾當終身供給走使。",
    "X57n0970_003:0404a20": "時有仙人。來白王言。我有大乘。名妙法華經。若不違",
    "X57n0970_003:0404a21": "我。當為宣說。王聞仙言。歡喜踊躍。即隨仙人。供給所",
    "X57n0970_003:0404a22": "須。采果汲水。拾薪設食。乃至以身而為牀座。身心無",
    "X57n0970_003:0404a23": "倦。於時奉事經於千歲。為於法故。精勤給侍。令無所",
    "X57n0970_003:0404a24": "乏。爾時世尊。欲重宣此義。而說偈言。",
    "X57n0970_003:0404b01": "　我念過去劫　　為求大法故　　雖作世國王",
    "X57n0970_003:0404b02": "　不貪五欲樂　　推鐘告四方　　誰有大法者",
    "X57n0970_003:0404b03": "　若為我解說　　身當為奴僕　　時有阿私仙",
    "X57n0970_003:0404b04": "　來白於大王　　我有微妙法　　世間所希有",
    "X57n0970_003:0404b05": "　若能修行者　　吾當為汝說　　時王聞仙言",
    "X57n0970_003:0404b06": "　心生大歡喜　　即便隨仙人　　供給於所須",
    "X57n0970_003:0404b07": "　采薪及果蓏　　隨時恭敬與　　情存妙法故",
    "X57n0970_003:0404b08": "　身心無懈倦　　普為諸眾生　　勤求於大法",
    "X57n0970_003:0404b09": "　亦不為己身　　及以五欲樂　　故為大國王",
    "X57n0970_003:0404b10": "　勤求獲此法　　遂至得成佛　　今故為汝說",
    "X57n0970_003:0404b11": "佛告諸比丘。爾時王者。則我身是。時仙人者。今提婆",
    "X57n0970_003:0404b12": "達多是。由提婆達多善知識故。令我具足六波羅蜜。",
    "X57n0970_003:0404b13": "慈悲喜捨。三十二相。八十種好。紫磨金色。十力四無",
    "X57n0970_003:0404b14": "所畏。四攝法。十八不共。神通道力。成等正覺。廣度眾",
    "X57n0970_003:0404b15": "生。皆因提婆達多善知識故。告諸四眾。提婆達多。却",
    "X57n0970_003:0404b16": "後過無量劫。當得成佛。號曰天王如來。應供。正徧知。",
    "X57n0970_003:0404b17": "明行足。善逝。世間解。無上士。調御丈夫。天人師。佛世",
    "X57n0970_003:0404b18": "尊。世界名天道。時天王佛住世二十中劫。廣為眾生。",
    "X57n0970_003:0404b19": "說於妙法。恒河沙眾生。得阿羅漢果。無量眾生。發緣",
    "X57n0970_003:0404b20": "覺心。恒河沙眾生。發無上道心。得無生忍。至不退轉。",
    "X57n0970_003:0404b21": "時天王佛般涅槃後。正法住世二十中劫。全身舍利。",
    "X57n0970_003:0404b22": "起七寶塔。高六十由旬。縱廣四十由旬。諸天人民。悉",
    "X57n0970_003:0404b23": "以雜華。末香燒香塗香。衣服瓔珞。幢幡寶蓋。伎樂歌",
    "X57n0970_003:0404b24": "頌。禮拜供養七寶妙塔。無量眾生。得阿羅漢果。無量",
    "X57n0970_003:0404c01": "眾生。悟辟支佛。不可思議眾生。發菩提心。至不退轉。",
    "X57n0970_003:0404c02": "佛告諸比丘。未來世中。若有善男子善女人。聞妙法",
    "X57n0970_003:0404c03": "華經提婆達多品。淨心信敬。不生疑惑者。不墮地獄",
    "X57n0970_003:0404c04": "餓鬼畜生。生十方佛前。所生之處。常聞此經。若生人",
    "X57n0970_003:0404c05": "天中。受勝妙樂。若在佛前。蓮華化生。",
    "X57n0970_003:0404c06": "論曰。夫順以逆成。善因惡濟。譬如火能剋金。金非火",
    "X57n0970_003:0404c07": "不煉。石能攻玉。玉非石不礲。是則釋迦如來。性善法",
    "X57n0970_003:0404c08": "門。究竟圓滿。全由提婆達多性惡法門。多方造就。故",
    "X57n0970_003:0404c09": "法華云。由提婆達多善知識故。令我具足六波羅蜜。",
    "X57n0970_003:0404c10": "慈悲喜捨。三十二相。八十種好。紫磨金色。十力四無",
    "X57n0970_003:0404c11": "所畏。四攝法。十八不共。神通道力。成等正覺。廣度眾",
    "X57n0970_003:0404c12": "生。又曰。提婆達多。却後過無量劫。當得成佛。號曰天",
    "X57n0970_003:0404c13": "王如來。具足十號。夫提婆達多。果以惡而為之惡。則",
    "X57n0970_003:0404c14": "永為惡知識。長沉淪三苦海。不得受記作佛矣。又釋",
    "X57n0970_003:0404c15": "迦如來。果視逆而為之逆。則不應云由提婆達多善",
    "X57n0970_003:0404c16": "知識故。令我具足六波羅蜜等。而得作佛矣。求其深",
    "X57n0970_003:0404c17": "故。苟微性善惡法門。則無以闡揚。故列於分真性善",
    "X57n0970_003:0404c18": "惡法門之首。有以知上讓釋迦。下冠文殊也。然如來",
    "X57n0970_003:0404c19": "則全性善以起修善。以修善而臻極乎性善矣。若夫",
    "X57n0970_003:0404c20": "提婆達多者。豈不得云全性惡以起修惡。以修惡而",
    "X57n0970_003:0404c21": "臻極乎性惡。是則提婆達多。本迹俱深。固不可得而",
    "X57n0970_003:0404c22": "思議者也。",
    "X57n0970_003:0404c23": "淨名居士降天魔緣",
    "X57n0970_003:0404c24": "淨名經云。佛告持世菩薩。汝行詣維摩詰問疾。持世",
    "X57n0970_003:0405a01": "白佛。世尊。我不堪任詣彼問疾。所以者何。憶念我昔",
    "X57n0970_003:0405a02": "住於靜室。時魔波旬。從萬二千天女。狀如帝釋。皷樂",
    "X57n0970_003:0405a03": "絃歌。來詣我所。與其眷屬。稽首我足。合掌恭敬。於一",
    "X57n0970_003:0405a04": "面立。我意謂是帝釋。而語之言。善來憍尸迦。雖福應",
    "X57n0970_003:0405a05": "有。不當自恣。當觀五欲無常。以求善本。於身命財而",
    "X57n0970_003:0405a06": "修堅法。即語我言。正士。受是萬二千天女。可備掃灑。",
    "X57n0970_003:0405a07": "我言憍尸迦。無以此非法之物。要我沙門釋子。此非",
    "X57n0970_003:0405a08": "我宜。所言未訖。時維摩詰來為我言。非帝釋也。是為",
    "X57n0970_003:0405a09": "魔來嬈固汝耳。即語魔言。是諸女等。可以與我。如我",
    "X57n0970_003:0405a10": "應受。魔即驚懼。念維摩詰將無惱我。欲隱形去而不",
    "X57n0970_003:0405a11": "能隱。盡其神力。亦不得去。即聞空中聲曰。波旬。以女",
    "X57n0970_003:0405a12": "與之。乃可得去。魔以畏故。俛仰而與。爾時維摩詰語",
    "X57n0970_003:0405a13": "諸女言。魔以汝等與我。今汝皆當發阿耨多羅三藐",
    "X57n0970_003:0405a14": "三菩提心。即隨所應而為說法。令發道意。復言汝等",
    "X57n0970_003:0405a15": "已發道意。有法樂可以自娛。不應復樂五欲樂也。天",
    "X57n0970_003:0405a16": "女即問。何謂法樂。答言。樂常信佛。樂欲聽法。樂供養",
    "X57n0970_003:0405a17": "眾。樂離五欲。樂觀五陰如怨賊。樂觀四大如毒蛇。樂",
    "X57n0970_003:0405a18": "觀內入如空聚。樂隨護道意。樂饒益眾生。樂供養師。",
    "X57n0970_003:0405a19": "樂廣行施。樂堅持戒。樂忍辱柔和。樂勤集善根。樂禪",
    "X57n0970_003:0405a20": "定不亂。樂離垢明慧。樂廣菩提心。樂降伏眾魔。樂斷",
    "X57n0970_003:0405a21": "諸煩惱。樂淨佛國土。樂成就相好故修諸功德。樂莊",
    "X57n0970_003:0405a22": "嚴道場。樂聞深法不畏。樂三脫門。不樂非時。樂近同",
    "X57n0970_003:0405a23": "學。樂於非同學中心無恚礙。樂將護惡知識。樂親近",
    "X57n0970_003:0405a24": "善知識。樂心喜清淨。樂修無量道品之法。是為菩薩",
    "X57n0970_003:0405b01": "法樂。於是波旬告諸女言。我欲與汝俱還天宮。諸女",
    "X57n0970_003:0405b02": "言。以我等與此居士。有法樂。我等甚樂。不復樂五欲",
    "X57n0970_003:0405b03": "樂也。魔言居士。可捨此女一切所有施於彼者。是為",
    "X57n0970_003:0405b04": "菩薩。維摩詰言。我已捨矣。汝便將去。令一切眾生得",
    "X57n0970_003:0405b05": "法願具足。於是諸女問維摩詰。我等云何止於魔宮。",
    "X57n0970_003:0405b06": "維摩詰言。諸姊。有法門。名無盡燈。汝等當學。無盡燈",
    "X57n0970_003:0405b07": "者。譬如一燈燃百千燈。冥者皆明。明終不盡。如是諸",
    "X57n0970_003:0405b08": "姊。夫一菩薩開導百千眾生。令發阿耨多羅三藐三",
    "X57n0970_003:0405b09": "菩提心。於其道意亦不滅盡。隨所說法。而自增益一",
    "X57n0970_003:0405b10": "切善。是名無盡燈也。汝等雖住魔宮。以此無盡燈。令",
    "X57n0970_003:0405b11": "無數天子天女。發阿耨多羅三藐三菩提心者。為報",
    "X57n0970_003:0405b12": "佛恩。亦大饒益一切眾生。爾時天女頭面禮維摩詰",
    "X57n0970_003:0405b13": "足。隨魔還宮。忽然不現。",
    "X57n0970_003:0405b14": "文殊師利菩薩三處度夏緣",
    "X57n0970_003:0405b15": "寶篋經云。時大德迦葉。語舍利弗。我亦曾見文殊師",
    "X57n0970_003:0405b16": "利希有神通。舍利弗。爾時世尊成佛未久。我久出家。",
    "X57n0970_003:0405b17": "是時文殊師利童子。始初至此娑婆世界。從寶王世",
    "X57n0970_003:0405b18": "界寶相佛所。來欲見佛釋迦牟尼。供養恭敬。爾時世",
    "X57n0970_003:0405b19": "尊。在舍衛國祇陀林中。給孤窮精舍。夏坐三月。我時",
    "X57n0970_003:0405b20": "不見文殊師利。若如來前。若眾僧中。若於食時。若說",
    "X57n0970_003:0405b21": "戒日。若僧行次。都不見之。過三月已臨自恣時。乃見",
    "X57n0970_003:0405b22": "其面。我即問言。文殊師利。何處坐夏。即答我言。大德",
    "X57n0970_003:0405b23": "迦葉。我住是舍衛大城波斯匿王後宮一月。復一月",
    "X57n0970_003:0405b24": "住童子學堂。復一月住諸婬女舍。我聞是已。心甚不",
    "X57n0970_003:0405c01": "悅。即作是念。云何當共是不淨人。而作自恣。我即出",
    "X57n0970_003:0405c02": "堂便擊楗椎。欲擯文殊師利童子。爾時世尊。即告文",
    "X57n0970_003:0405c03": "殊師利童子。汝往看是摩訶迦葉。今者何故打楗椎",
    "X57n0970_003:0405c04": "也。白言世尊。我已見之。欲擯於我。佛語文殊師利童",
    "X57n0970_003:0405c05": "子。今可現汝自在神力神通境界。令彼聲聞心得清",
    "X57n0970_003:0405c06": "淨。勿於汝所生不淨心。於時文殊師利童子。即入三",
    "X57n0970_003:0405c07": "昧。其三昧名現一切佛土。文殊師利入三昧已。十方",
    "X57n0970_003:0405c08": "各如恒河沙等諸佛世界。其中皆有摩訶迦葉頭陀",
    "X57n0970_003:0405c09": "第一。悉打楗椎。於時世尊。即問我言。摩訶迦葉。汝今",
    "X57n0970_003:0405c10": "何故打於楗椎。我言世尊。文殊師利。自說是言。夏三",
    "X57n0970_003:0405c11": "月中住王後宮及婬女舍。為擯是故。打於楗椎。爾時",
    "X57n0970_003:0405c12": "世尊。身放光明遍照十方。而告我言。汝今遍觀十方",
    "X57n0970_003:0405c13": "世界。為見何事。我時遍觀無量無邊恒河沙等十方",
    "X57n0970_003:0405c14": "世界。其中皆有摩訶迦葉。而打楗椎欲擯文殊。是一",
    "X57n0970_003:0405c15": "切處。亦有文殊在佛前坐。佛告我言。汝今欲擯何處",
    "X57n0970_003:0405c16": "文殊。為此世界。為十方界。我時即禮佛世尊足。作如",
    "X57n0970_003:0405c17": "是言。聽我悔過。世尊。是文殊師利法王之子。成就菩",
    "X57n0970_003:0405c18": "薩如是不可思議功德。我從佛所。成有量智。而欲度",
    "X57n0970_003:0405c19": "無量智慧。以不知故而打楗椎。佛告我言。摩訶迦葉。",
    "X57n0970_003:0405c20": "汝之所見十方世界文殊師利。亦復夏三月住王後",
    "X57n0970_003:0405c21": "宮及婬女舍。此間文殊師利童子。令是波斯匿王宮",
    "X57n0970_003:0405c22": "中五百女人。不退阿耨多羅三藐三菩提。亦令五百",
    "X57n0970_003:0405c23": "婬女五百童子。得不退轉無上正道。復有百千眾生。",
    "X57n0970_003:0405c24": "以聲聞法而調伏之。無量眾生得生天上。我時白言。",
    "X57n0970_003:0406a01": "大德世尊。文殊師利為說何法。乃能如是教化眾生。",
    "X57n0970_003:0406a02": "佛言迦葉。汝今可問文殊師利。自當答汝。我時即間",
    "X57n0970_003:0406a03": "文殊師利。汝說何法。教化調伏如是眾生。彼答我言。",
    "X57n0970_003:0406a04": "非惟說法教導眾生。大德迦葉。或有眾生。以娛樂而",
    "X57n0970_003:0406a05": "調伏之。或以護持。或以威伏。或以財攝。或以貧劣。或",
    "X57n0970_003:0406a06": "現大莊嚴。或現神通。或現釋身。或現梵身。或現護世",
    "X57n0970_003:0406a07": "身。或現轉輪王身。或隨各各所事諸天而為現身。或",
    "X57n0970_003:0406a08": "以軟語。或以麤語。或二俱用。或以謫罸。或以密益。或",
    "X57n0970_003:0406a09": "現作子。何以故。大德迦葉。眾生有於雜種之行。以雜",
    "X57n0970_003:0406a10": "種法而調伏之。大德迦葉。我以方便化眾生界。然後",
    "X57n0970_003:0406a11": "說法。令其究竟畢定調伏。",
    "X57n0970_003:0406a12": "文殊菩薩現神變緣",
    "X57n0970_003:0406a13": "寶篋經云。爾時大德阿難。復語舍利弗。我亦曾見文",
    "X57n0970_003:0406a14": "殊師利神通變化。大德舍利弗。昔於一時。世尊在此",
    "X57n0970_003:0406a15": "舍衛國祇陀林中給孤窮精舍。與大比丘僧八百人",
    "X57n0970_003:0406a16": "俱。諸菩薩眾萬二千人。是時興大悲雲。時雨經七日",
    "X57n0970_003:0406a17": "七夜而不休止。諸大德聲聞。若得禪定及解脫者。若",
    "X57n0970_003:0406a18": "入禪定。七日不食。餘凡夫人及諸學人。五日絕食。饑",
    "X57n0970_003:0406a19": "困羸瘦。不能往覲見佛世尊。禮敬供養。我時念言。是",
    "X57n0970_003:0406a20": "諸比丘。甚為大苦。當往白佛。我時便法佛世尊所。頂",
    "X57n0970_003:0406a21": "禮佛足。白佛言世尊。諸比丘僧。絕食五日。極為羸瘦。",
    "X57n0970_003:0406a22": "不能從牀而自起止。世尊告我。阿難。汝今可以是事。",
    "X57n0970_003:0406a23": "往語文殊師利。彼當充足比丘僧食。我承佛教。往詣",
    "X57n0970_003:0406a24": "彼文殊師利所住室中。到已具說如是之事。時文殊",
    "X57n0970_003:0406b01": "師利。為釋梵護世而演說法。即答我言。阿難。汝往敷",
    "X57n0970_003:0406b02": "座。若時已至。便擊楗椎。我從文殊師利。聞是語已。即",
    "X57n0970_003:0406b03": "便敷座住在一處。看文殊師利何時出房。是文殊師",
    "X57n0970_003:0406b04": "利。普為梵釋護世天王。廣演說法。名曰分別一切身",
    "X57n0970_003:0406b05": "三昧。不出於房。我作是念。文殊師利。將不令諸比丘",
    "X57n0970_003:0406b06": "失食。時文殊師利。凡作己身。為諸釋梵護世。說是分",
    "X57n0970_003:0406b07": "別一切身三昧。文殊師利。亦即入此分別一切身三",
    "X57n0970_003:0406b08": "昧已。從房而出。入舍衛大城。次華乞食。我時不見。魔",
    "X57n0970_003:0406b09": "王波旬作是念言。文殊師利師子吼已。入舍衛大城",
    "X57n0970_003:0406b10": "而行乞食。我今當蔽舍衛城中。諸婆羅門長者居士。",
    "X57n0970_003:0406b11": "無入出者。不令施食。爾時文殊師利童子。隨所至處。",
    "X57n0970_003:0406b12": "門戶悉閉。無往來者。文殊師利。即時觀知是魔波旬",
    "X57n0970_003:0406b13": "隱蔽諸人。我今當作誠實言誓。爾時即作是志誠言。",
    "X57n0970_003:0406b14": "我之所集一毛孔中所有福慧。設恒河沙等諸佛世",
    "X57n0970_003:0406b15": "界滿中諸魔之所無有。我此語實。魔蔽當去。令魔自",
    "X57n0970_003:0406b16": "身作居士像。於四衢道諸巷陌中。唱如是言。當施文",
    "X57n0970_003:0406b17": "殊當施文殊。若施是者。獲大果報。若施三千大千世",
    "X57n0970_003:0406b18": "界。其中所有一切眾生。給諸樂具百千億歲。不如施",
    "X57n0970_003:0406b19": "此文殊師利。一指端許。所生福勝。文殊師利。須臾之",
    "X57n0970_003:0406b20": "間立此誓已。爾時諸天遍開城中一切門戶。令諸人",
    "X57n0970_003:0406b21": "眾皆趣文殊師利童子。時魔波旬作居士像。於諸四",
    "X57n0970_003:0406b22": "衢街巷陌中。唱如是言。當施文殊當施文殊。若施是",
    "X57n0970_003:0406b23": "者。獲大果報。若施三千大千世界一切眾生樂供養",
    "X57n0970_003:0406b24": "具。經百千歲。不如施此文殊師利一指端許。所生福",
    "X57n0970_003:0406c01": "勝。時文殊師利。以神通力。令所持鉢。受諸種種美妙",
    "X57n0970_003:0406c02": "飲食及餅果等。不相和雜。如別器盛。八百比丘。萬二",
    "X57n0970_003:0406c03": "千菩薩所食之食。在一鉢中。不見此鉢若滿若減。爾",
    "X57n0970_003:0406c04": "時文殊師利童子。於舍衛大城乞食已足。出舍衛城。",
    "X57n0970_003:0406c05": "以鉢置地。語魔波旬。以為淨人。可持此鉢在前而去。",
    "X57n0970_003:0406c06": "時魔波旬不能舉鉢。生慚耻心。語文殊師利。我今不",
    "X57n0970_003:0406c07": "能舉此地鉢。文殊師利語波旬言。汝今成就大威神",
    "X57n0970_003:0406c08": "力。云何不能舉地小鉢。時魔波旬盡其神力。不能舉",
    "X57n0970_003:0406c09": "鉢如毛分許。恠未曾有。語文殊師利。我之神力。舉伊",
    "X57n0970_003:0406c10": "沙陀山。置之手掌擲虗空中。今不能舉如此小鉢一",
    "X57n0970_003:0406c11": "毛分許。文殊師利語波旬言。若大眾生。大人大力。彼",
    "X57n0970_003:0406c12": "所持鉢。非汝波旬所能擎舉。是時文殊師利童子。即",
    "X57n0970_003:0406c13": "以一指持舉地鉢。著波旬手。語波旬言。汝為淨人持",
    "X57n0970_003:0406c14": "鉢前行。時魔波旬盡力行鉢。在前而去。爾時自在天",
    "X57n0970_003:0406c15": "子。與萬二千天子侍從圍遶。來向文殊師利童子。頂",
    "X57n0970_003:0406c16": "禮其足。右遶已畢語波旬言。汝非使人。何故持鉢在",
    "X57n0970_003:0406c17": "他前行。魔言。天子。我今不堪與有力者諍。天子語言。",
    "X57n0970_003:0406c18": "波旬。汝亦成就大威神力。爾時波旬為文殊師利力",
    "X57n0970_003:0406c19": "所持故。答言。天子。愚癡之力。是為魔力。慧明之力。是",
    "X57n0970_003:0406c20": "菩薩力。憍慢之力。是為魔力。大智慧力。是菩薩力。諸",
    "X57n0970_003:0406c21": "邪見力。是為魔力。空無相無作力。是菩薩力。諸顛倒",
    "X57n0970_003:0406c22": "力。是為魔力。正真諦力。是菩薩力。我我所力。是為魔",
    "X57n0970_003:0406c23": "力。大慈悲力。是菩薩力。貪瞋癡力。是為魔力。三解脫",
    "X57n0970_003:0406c24": "力。是菩薩力。生死之力。是為魔力。無生無滅無有諸",
    "X57n0970_003:0407a01": "行無生忍力。是菩薩力。魔王波旬說是法時。於大眾",
    "X57n0970_003:0407a02": "中五百天子。發阿耨多羅三藐三菩提心。千二百菩",
    "X57n0970_003:0407a03": "薩得無生法忍。時文殊師利。共魔波旬。持此鉢食。置",
    "X57n0970_003:0407a04": "迦利羅華園中已。俱出外去。我時不見文殊師利。乃",
    "X57n0970_003:0407a05": "至食時猶不出房。我作是念。文殊師利將不令諸比",
    "X57n0970_003:0407a06": "丘僧眾失於日時。當往佛所具白是事。即至佛所。頂",
    "X57n0970_003:0407a07": "禮佛足。白言世尊。食時已至。文殊師利。猶不出房。佛",
    "X57n0970_003:0407a08": "告我言。阿難。汝不到此迦利羅園中而看之耶。我白",
    "X57n0970_003:0407a09": "佛言。大德世尊。見一小鉢。其食滿中。佛告我言。速打",
    "X57n0970_003:0407a10": "楗椎。集比丘僧。我言世尊。比丘僧多。是一鉢食當與",
    "X57n0970_003:0407a11": "誰耶。佛語我言。汝勿慮是。設使三千大千世界。所有",
    "X57n0970_003:0407a12": "一切諸眾生等。於百千歲。食此鉢食。猶不能盡。何以",
    "X57n0970_003:0407a13": "故。是文殊師利力所持鉢。文殊師利。有種波羅蜜無",
    "X57n0970_003:0407a14": "量功德。我聞佛語。便打楗椎。集比丘僧。時此鉢食。不",
    "X57n0970_003:0407a15": "相和雜。香美眾味。取不可盡。充滿大眾。鉢食不減。時",
    "X57n0970_003:0407a16": "魔波旬。欲惱文殊師利童子。即便化作四千比丘。衣",
    "X57n0970_003:0407a17": "服弊壞。威儀麤惡。執持破鉢。鼻眼角睞。手拳脚跛。其",
    "X57n0970_003:0407a18": "形醜惡。在下行坐。以此鉢食。復充足之。時魔波旬。令",
    "X57n0970_003:0407a19": "化比丘。人人各食摩伽陀國千種之食。然此鉢食猶",
    "X57n0970_003:0407a20": "滿不減。令諸守園作使之人。傳食疲頓。時文殊師利。",
    "X57n0970_003:0407a21": "以神力持。令魔波旬所化比丘鉢食不減。手口俱滿。",
    "X57n0970_003:0407a22": "而不能咽。氣閉眼張。悉皆躄地。文殊師利語波旬言。",
    "X57n0970_003:0407a23": "汝諸比丘。何不更食。惡魔答言。文殊師利。是諸比丘",
    "X57n0970_003:0407a24": "在地垂死。汝將不以毒食與耶。文殊師利語波旬言。",
    "X57n0970_003:0407b01": "已盡毒人當有何毒。內有毒者。則施人毒。內無毒者。",
    "X57n0970_003:0407b02": "不施人毒。波旬。所謂毒者。名貪瞋癡。善讚法中所調",
    "X57n0970_003:0407b03": "伏者。若與人毒無有是處。又魔波旬。所謂毒者。無明。",
    "X57n0970_003:0407b04": "有愛見。我我所見。無因緣見。於名色見。愛恚瞋見。我",
    "X57n0970_003:0407b05": "見。眾生見。諸盖纏。計著諸陰起種性慢。報著諸入常",
    "X57n0970_003:0407b06": "住三界。繫著所依守護取捨。若來若去。愛著於身。堅",
    "X57n0970_003:0407b07": "著壽命。不淨思念。愛樂染心。多起諸過違逆因緣。斷",
    "X57n0970_003:0407b08": "見常見。謟曲憍慢。妄想分別。示現詐偽。執著巢窟。出",
    "X57n0970_003:0407b09": "沒卷舒。驚畏於空。於無想中生墮落想。於無作中生",
    "X57n0970_003:0407b10": "死畏想。於無著處生起畏想。於出生死生起縛想。於",
    "X57n0970_003:0407b11": "駛流示生度想。助菩提生非法想。於邪見中生正見",
    "X57n0970_003:0407b12": "想。於惡知識生善知識想。違佛謗法輕眾僧。不捨憍",
    "X57n0970_003:0407b13": "慢。增長諍訟。實不實想。不實實想。於欲樂中生功德",
    "X57n0970_003:0407b14": "想。於有為中心生狂惑。於生死行。不見其過。涅槃中",
    "X57n0970_003:0407b15": "生驚怖想。波旬。如是諸法。於妙法中。名之為毒。佛正",
    "X57n0970_003:0407b16": "法中。無如是事。波旬。甘露法者。是名佛法。安隱法者。",
    "X57n0970_003:0407b17": "是名佛法。無戲論法。是名佛法。無過惡法。是名佛法。",
    "X57n0970_003:0407b18": "無結使法。是名佛法。出要之法。是名佛法。無怖畏法。",
    "X57n0970_003:0407b19": "是名佛法。無分別法。是名佛法。不執自他法。是名佛",
    "X57n0970_003:0407b20": "法。無譏呵法。是名佛法。作舍作歸依。作洲渚作守護",
    "X57n0970_003:0407b21": "法。是名佛法。調伏寂法。是名佛法。自淨無垢照明之",
    "X57n0970_003:0407b22": "法。是名佛法。正向正趣法。是名佛法。無諸妄想善調",
    "X57n0970_003:0407b23": "伏法。是名佛法。善教善道隨宜之法。是名佛法。自說",
    "X57n0970_003:0407b24": "說他法。是名佛法。如法調伏諸外道法。是名佛法。降",
    "X57n0970_003:0407c01": "諸魔法。是名佛法。斷生死流法。是名佛法。正念之法。",
    "X57n0970_003:0407c02": "是名佛法。住念處故。正斷法是名佛法。斷諸惡故。神",
    "X57n0970_003:0407c03": "足法是名佛法。觀身心輕故。諸根法是名佛法。信為",
    "X57n0970_003:0407c04": "首故。諸力法是名佛法。無能降伏故。諸覺法是名佛",
    "X57n0970_003:0407c05": "法。次第覺故。正道法是名佛法。正流入故。三昧法是",
    "X57n0970_003:0407c06": "名佛法。究竟寂靜故。智慧法是名佛法。貫穿諸聖解",
    "X57n0970_003:0407c07": "脫法故。真諦法是名佛法。無忿恚故。諸辨法是名佛",
    "X57n0970_003:0407c08": "法。法辭及義樂說無滯故。明了無常苦無我法。是名",
    "X57n0970_003:0407c09": "佛法。呵毀一切諸有為故。空法是名佛法。降伏一切",
    "X57n0970_003:0407c10": "諸外道故。寂靜法是名佛法。趣涅槃故。波羅蜜法是",
    "X57n0970_003:0407c11": "名佛法。至彼岸故。方便法是名佛法。善攝取故。慈法",
    "X57n0970_003:0407c12": "是名佛法。無過智故。悲法是名佛法。無逼切故。喜法",
    "X57n0970_003:0407c13": "是名佛法。滅不喜故。捨法是名佛法。所作辦故。禪法",
    "X57n0970_003:0407c14": "是名佛法。滅憍慢故。不斷三寶法是名佛法。發菩提",
    "X57n0970_003:0407c15": "心故。一切安樂無苦惱法。是名佛法。不求諸有故。說",
    "X57n0970_003:0407c16": "是法時。魔王所將五百天子。發阿耨多羅三藐三菩",
    "X57n0970_003:0407c17": "提心。",
    "X57n0970_003:0407c19": "性善惡論卷之三"
}