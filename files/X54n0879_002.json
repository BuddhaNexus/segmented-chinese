{
    "X54n0879_002:0919c04": "物不遷正量論卷下",
    "X54n0879_002:0919c06": "五臺山獅子窟沙門　鎮澄　著",
    "X54n0879_002:0919c07": "或問。肇公云。仲尼之所以臨川。莊周之所以藏山。斯",
    "X54n0879_002:0919c08": "皆感往者之難留。豈曰排今而可往。是果仲尼．莊周",
    "X54n0879_002:0919c09": "之意乎。曰。非也。肇師意謂往時之物自在往時。不可",
    "X54n0879_002:0919c10": "留至於今日。故曰往者難留。今日之物亦只在今日。",
    "X54n0879_002:0919c11": "不可排向昔日去也。故曰豈曰排今而可往。如前舟",
    "X54n0879_002:0919c12": "之物不可留至於後舟。後舟之物不可排向前舟去。",
    "X54n0879_002:0919c13": "是謂昔物自在昔。今物自在今。不相往來。謂之不遷。",
    "X54n0879_002:0919c14": "此從夜壑負趨中來。却失莊周意也。莊周云。藏山於",
    "X54n0879_002:0919c15": "澤。藏舟於壑。謂之固矣。夜半大力者負之而趨。昧者",
    "X54n0879_002:0919c16": "不覺。此喻世人為計至深至密。以為永久不失。不知",
    "X54n0879_002:0919c17": "暗中都為造化遷去。時乎失滅不可留也。故曰藏小",
    "X54n0879_002:0919c18": "大有宜。猶有所遯。遯者遷滅也。肇公却以為不遷。豈",
    "X54n0879_002:0919c19": "莊周之意哉。次云。藏天下於天下。則不得所遯。以吾",
    "X54n0879_002:0919c20": "宗求之。即古所謂通玄峰頂不是人間。若見此理即",
    "X54n0879_002:0919c21": "世間相是常住相。故曰是謂恒物之大情。恒。常也。情。",
    "X54n0879_002:0919c22": "責也。是萬物之實恒常不變。則不可得而遷滅也。故",
    "X54n0879_002:0919c23": "曰不得所遯。肇師胡不引此以為不遷之證乎。",
    "X54n0879_002:0919c24": "孔子臨川歎曰。逝者如斯夫。不舍晝夜。逝猶遷也。往",
    "X54n0879_002:0920a01": "也。失也。此歎造化之流行新新不住。往者過。來者續。",
    "X54n0879_002:0920a02": "曾無一息之停。非謂昔物住昔。今物住今也。肇師乃",
    "X54n0879_002:0920a03": "曰。斯皆感往者之難留。豈曰排今而可往。意謂往物",
    "X54n0879_002:0920a04": "自住於往。不可留至於今。今物自住於今。不可排向",
    "X54n0879_002:0920a05": "於往。故其言曰。昔物自在昔。今物自在今等是也。仲",
    "X54n0879_002:0920a06": "尼之旨果如是乎。昔仲尼嘗告顏子曰。丘以是日徂。",
    "X54n0879_002:0920a07": "吾終身與汝交一臂而失之。可不哀歟。汝殆著乎吾",
    "X54n0879_002:0920a08": "所以著也。彼已盡矣。而汝求之以為有。是求馬於唐",
    "X54n0879_002:0920a09": "肆也。今肇師謂昔物住昔。今物住今。豈非求馬於唐",
    "X54n0879_002:0920a10": "肆者乎。",
    "X54n0879_002:0920a11": "昔者齊景公下牛山之淚曰。美哉國乎。若之何滴滴",
    "X54n0879_002:0920a12": "去此國而死乎。晏嬰笑之以為不仁之君曰。使賢者",
    "X54n0879_002:0920a13": "常守之。則太公．桓公將常守之矣。使勇者常守之。則",
    "X54n0879_002:0920a14": "莊公．靈公將常守之矣。數君者常守之。何有吾君今",
    "X54n0879_002:0920a15": "日事乎。據晏子之言。粗似吾教四緣中生滅次第緣",
    "X54n0879_002:0920a16": "(亦名等無間)。而肇公却固往物不化。又遭晏子怪笑。",
    "X54n0879_002:0920a17": "肇公云。既曰古今。而欲遷之者何也。意謂若可移今",
    "X54n0879_002:0920a18": "為古。易古為今。可說有遷。今既不可。何有遷乎。若然。",
    "X54n0879_002:0920a19": "則今應常今。古應常古。理既不成。教亦無證。今翻案",
    "X54n0879_002:0920a20": "曰。既曰古今而欲不遷者何也。謂古非定古。曾已稱",
    "X54n0879_002:0920a21": "今。今不定今。將必為古。則念念遷流。曾無暫住矣。其",
    "X54n0879_002:0920a22": "不遷義者。謂古今雖殊。不離一念。念無自性。今古一",
    "X54n0879_002:0920a23": "如。何可遷也。華嚴云。無量無數劫。解之即一念。知念",
    "X54n0879_002:0920a24": "亦無念。如是見世間。此非性住之論。",
    "X54n0879_002:0920b01": "不遷一論只說箇物各性住於一世。所謂昔物住昔。",
    "X54n0879_002:0920b02": "今物住今等。故物雖在昔而不化。因雖在昔而不滅。",
    "X54n0879_002:0920b03": "今詰之曰。據世有三。過現未也。不遷只說物住今昔。",
    "X54n0879_002:0920b04": "不言未來。何也。對曰。已生之物住於過去。現生之物",
    "X54n0879_002:0920b05": "住於現在。未來未生。物既未生則物本無也。故不言",
    "X54n0879_002:0920b06": "有物住未來也。詰曰。若爾。則未生既本無物。已滅者",
    "X54n0879_002:0920b07": "豈有物乎。既曰滅已。安得有物住於過去而不化哉。",
    "X54n0879_002:0920b08": "若已滅之物尚住過去而不化者。彼未生之物亦住",
    "X54n0879_002:0920b09": "未來而不闕也。未生有物。何名未生。已滅尚存。何名",
    "X54n0879_002:0920b10": "已滅。然物之生也。剎那剎那生滅相續。正相續時說",
    "X54n0879_002:0920b11": "名現在。如旋火輪。痴兒見已以為實狀。智者觀之剎",
    "X54n0879_002:0920b12": "那相續亦不可得。則現今且無剎那之住。安得固彼",
    "X54n0879_002:0920b13": "已謝之法。欲令常住而不遷耶。",
    "X54n0879_002:0920b14": "如來無量法門無非因病設藥。唯諸法無性義。如摩",
    "X54n0879_002:0920b15": "竭他藥。無病不治也。經云。色即是空。則色無性也。空",
    "X54n0879_002:0920b16": "即是色。則空無性也。空無性故空非空也。則除斷見。",
    "X54n0879_002:0920b17": "色無性故色非色也。則去常見。又今不定今。將必為",
    "X54n0879_002:0920b18": "古。今無性也。古不定古。曾從為今。古無性也。生滅有",
    "X54n0879_002:0920b19": "無一切皆然。故觀諸法無性者。求世間不可得。則煩",
    "X54n0879_002:0920b20": "惱結業無自而生。以至出生死會涅槃。此即談無性",
    "X54n0879_002:0920b21": "之益也。不識肇師物各性住之談。往物不化之論。所",
    "X54n0879_002:0920b22": "治何病。所成何益耶。",
    "X54n0879_002:0920b23": "或曰。西天論者有所立破必以因明為準。若三支闕",
    "X54n0879_002:0920b24": "謬則所立不成。今肇師不遷有何過謬而破之耶。曰。",
    "X54n0879_002:0920c01": "肇師立今昔不遷。云求向物於向。於向未甞無。責向",
    "X54n0879_002:0920c02": "物於今。於今未甞有。此昔物不遷之因也。次舉因成",
    "X54n0879_002:0920c03": "宗云。於今未嘗有。以明物不來。於向未嘗無。故知物",
    "X54n0879_002:0920c04": "不去。此昔物不遷宗也。今物亦然。故曰。覆而求今。今",
    "X54n0879_002:0920c05": "亦不往。且如向有今無因。成立昔物不遷宗。因明之",
    "X54n0879_002:0920c06": "法犯二種過。謂法自相相違因。法差別相違因。法自",
    "X54n0879_002:0920c07": "相相違因者。即向有今無因。於不遷宗法言陳自相",
    "X54n0879_002:0920c08": "相違。謂不遷言常。向有今無是無常故。於彼常言自",
    "X54n0879_002:0920c09": "相相違。法差別相違因者。謂若據言陳則向有今無",
    "X54n0879_002:0920c10": "即是無常。若推肇師意。許向有今無為成性住。以向",
    "X54n0879_002:0920c11": "物住向不滅不化。但不來今。故曰今無。非謂昔物已",
    "X54n0879_002:0920c12": "滅也。差別相違者。此向有今無因。如能成立意許皆",
    "X54n0879_002:0920c13": "物住昔不滅不來不遷之宗。如是亦能成立。於此相",
    "X54n0879_002:0920c14": "違向有今無無常遷滅宗也。此中亦犯聖教相違。以",
    "X54n0879_002:0920c15": "諸聖教向有今無是無常故。若望宗本亦自語相違。",
    "X54n0879_002:0920c16": "宗本云。若以有為有。則以無為無。此斥常有斷無者",
    "X54n0879_002:0920c17": "也。及立昔物不遷。則曰於向非嘗無。於今未嘗有。豈",
    "X54n0879_002:0920c18": "非以有為有。以無為無耶。",
    "X54n0879_002:0920c19": "或問。四論出乎一人。獨不遷有滯耶。若不遷有滯。其",
    "X54n0879_002:0920c20": "他安得不滯哉。若三論無滯。則不遷亦必無滯矣。答",
    "X54n0879_002:0920c21": "曰。人之立言。自非無生大聖。不能淳全無弊。彼英哲",
    "X54n0879_002:0920c22": "間氣平生發言務求中理。而一或失之。古德所謂大",
    "X54n0879_002:0920c23": "智面前有三尺暗。此之謂也。雖然。詎可以一言不善",
    "X54n0879_002:0920c24": "便謂平生所言皆不善耶。又詎可以諸言無弊便似",
    "X54n0879_002:0921a01": "一言之非為是耶。夫以一言之非而非平生之善者。",
    "X54n0879_002:0921a02": "是不仁也。以諸言之善而善一言之非者。是不智也。",
    "X54n0879_002:0921a03": "不仁不智不足以語道也。故以不遷之塞以塞三論。",
    "X54n0879_002:0921a04": "是不可也。若以三論之通而通不遷。亦不可也。嘗試",
    "X54n0879_002:0921a05": "觀之。三論之旨窮幽洞妙。乃法藏之要義。聖教之炙",
    "X54n0879_002:0921a06": "言也。至於不遷則有間然。關乎大法綱宗。故不容不",
    "X54n0879_002:0921a07": "辯矣。且肇師論中之雄者。惜乎彼時佛法初來。未窺",
    "X54n0879_002:0921a08": "全體。初未有人徵詰辯難。而肇師以生知之才輙為",
    "X54n0879_002:0921a09": "是論。雖有間然。非其才也。使若人出于台涼之後。吾",
    "X54n0879_002:0921a10": "知其為震旦一人矣。豈區區凡庸可能議哉。澄為是",
    "X54n0879_002:0921a11": "駁。世有以愚不議賢誚之者。澄竊謂曰。我之所以得",
    "X54n0879_002:0921a12": "見肇公者。非我也。是因吾佛聖教光明耳。使吾不聞",
    "X54n0879_002:0921a13": "聖教。吾必以性住為至論矣。",
    "X54n0879_002:0921a14": "答幻有禪師書",
    "X54n0879_002:0921a15": "涅槃云。如來亦說常樂我淨。世間亦說常樂我淨。常",
    "X54n0879_002:0921a16": "樂我淨其名一也。所以常樂我淨者異也。豈可混然",
    "X54n0879_002:0921a17": "一觀者哉。今肇師即動求靜之說。與修多羅相似。觀",
    "X54n0879_002:0921a18": "其所以不動之意。則大不俟矣。何則。修多羅以諸法",
    "X54n0879_002:0921a19": "性空為不動。肇師以物各性住為不動。性空義者。由",
    "X54n0879_002:0921a20": "色即空故動而常靜。空即色故靜而常動。諸部般若",
    "X54n0879_002:0921a21": "皆此意也。性住意者。即所謂昔物自在昔。今物自在",
    "X54n0879_002:0921a22": "今。故物雖在昔而不化。因雖在昔而不滅等。不知此",
    "X54n0879_002:0921a23": "意出何聖教耶。觀其即動而靜之語。彼此一也。而性",
    "X54n0879_002:0921a24": "空性住敵體相違。世人徒見一語相似。遂以為必同。",
    "X54n0879_002:0921b01": "不觀所以建立之意。遂混然一途而朱紫莫辨焉。座",
    "X54n0879_002:0921b02": "下必欲主張肇公。必能為其引證出理。如何得與聖",
    "X54n0879_002:0921b03": "教不違。而後不肖所駁不言自敗矣。今座下既不能",
    "X54n0879_002:0921b04": "為其引證出理。乃硬主張其是。其孰與之哉。",
    "X54n0879_002:0921b05": "又(其引華嚴．法華等證昔物不化)",
    "X54n0879_002:0921b06": "來諭。華嚴毗盧身住三世。法華述燈明智勝等。是皆",
    "X54n0879_002:0921b07": "往物不化之證者。愚謂此證不成。何則。若毗盧真身。",
    "X54n0879_002:0921b08": "十方三世隨處充周。間不容髮。非若肇公向有而今",
    "X54n0879_002:0921b09": "無也。若燈明等。則化跡雖滅不妨可說。燈明章云。彼",
    "X54n0879_002:0921b10": "佛滅度後。如薪盡火滅。智勝章云。彼佛滅度來。如是",
    "X54n0879_002:0921b11": "無量劫。豈謂有物住於過去而不滅耶。若約法身則",
    "X54n0879_002:0921b12": "昔本非生。今元不滅也。來諭云。若空故不遷。一切斷",
    "X54n0879_002:0921b13": "滅。更說甚物為不遷者。蓋不委色空一物耳。雖色空",
    "X54n0879_002:0921b14": "不二。要見色即是空始曰不遷。經云。觀一切法空無",
    "X54n0879_002:0921b15": "動轉者。豈曰有物而不遷耶。若以有物為不遷。大似",
    "X54n0879_002:0921b16": "斬空華而不卸。固夢物以久留。不亦昧哉。",
    "X54n0879_002:0921b17": "答界上座",
    "X54n0879_002:0921b18": "來謂求向物於向於向未嘗無。乃肇公破世人之無",
    "X54n0879_002:0921b19": "見。謂時人求向物於向為無。是邪見斷見之無。肇公",
    "X54n0879_002:0921b20": "破之曰於向未嘗無。是破其無也。細而推之。翻成世",
    "X54n0879_002:0921b21": "人破肇公。何則。肇公自說求向物於向。於向未嘗無。",
    "X54n0879_002:0921b22": "責向物於今。於今未嘗有。此分明以向在為有。今滅",
    "X54n0879_002:0921b23": "為無。向在為有是執有為有。今滅為無是執無為無。",
    "X54n0879_002:0921b24": "執有為有是為常有。執無為無是為斷無。來謂世人",
    "X54n0879_002:0921c01": "以向物在向為無者。則世人却知向在為無。今滅不",
    "X54n0879_002:0921c02": "無也。向在為無是即有而無。今滅不無是即無而有。",
    "X54n0879_002:0921c03": "即有而無則有非有也。正破向在為有之實有。即無",
    "X54n0879_002:0921c04": "而有則無非無也。正破今滅為無之斷無。此所以翻",
    "X54n0879_002:0921c05": "成世人破肇公也。且世人豈有如是見哉。但是仁者",
    "X54n0879_002:0921c06": "謬解耳。向有今無。向在今滅。亦世人常情。而肇公亦",
    "X54n0879_002:0921c07": "謂向有今無。此即所造未甞異也。而世人謂昔物在",
    "X54n0879_002:0921c08": "昔為有。今求昔物。昔物已滅。故曰今無。肇公謂昔物",
    "X54n0879_002:0921c09": "原住於昔。但不來今。故曰今無。非謂昔物已滅也。此",
    "X54n0879_002:0921c10": "即所見未甞同。則世人見物無常。故說昔有今無。肇",
    "X54n0879_002:0921c11": "公見物常住。故說昔物在昔而不化也。來謂初簣若",
    "X54n0879_002:0921c12": "滅山亦不成。初簣不滅山亦不成。若然。則仁者欲其",
    "X54n0879_002:0921c13": "滅耶。不滅耶。滅與不滅二俱不成。斷滅見也。亦滅亦",
    "X54n0879_002:0921c14": "不滅。非滅非不滅。相違．戲論耳。且肇師自釋云。故物",
    "X54n0879_002:0921c15": "雖在昔而不化。又云因因而果因不昔滅。而仁謂滅",
    "X54n0879_002:0921c16": "與不滅二俱不成。豈非仁者自破肇公乎。",
    "X54n0879_002:0921c17": "又答",
    "X54n0879_002:0921c18": "來謂世人求向物。所以起無見者。如求張三於去年。",
    "X54n0879_002:0921c19": "而去年張三已死。故起無見。是於無執無。即邪見斷",
    "X54n0879_002:0921c20": "見之無。而肇公曰。去年張三未嘗無。是破其無見也。",
    "X54n0879_002:0921c21": "若爾。次句云。責向物於今。於今未甞有。定是破世人",
    "X54n0879_002:0921c22": "有見矣。則世人應計張三去年是無。今年是有。若爾。",
    "X54n0879_002:0921c23": "則去年死張三。今年却活也。不然。世人何自起有見",
    "X54n0879_002:0921c24": "耶。既無是見。何故肇公道於今未甞有而破之耶。若",
    "X54n0879_002:0922a01": "謂後句未嘗有不破有見。則前句未嘗無定亦不破",
    "X54n0879_002:0922a02": "無見矣。且向年尚張三既無却活之理。則向無今亦",
    "X54n0879_002:0922a03": "無矣。而仁謂肇公於向未嘗無。是即張三無處說有。",
    "X54n0879_002:0922a04": "是以無物為物。則次句於今未嘗有。却又於張三無",
    "X54n0879_002:0922a05": "處說無。是又以無物為無物也。則不唯淺陋。又且乖",
    "X54n0879_002:0922a06": "離。不足以為肇公輔。適足以增肇公累也。",
    "X54n0879_002:0922a07": "對無名尊者語(附其語)",
    "X54n0879_002:0922a08": "善說法者。貴在得旨不在執言。貴在變通不在固",
    "X54n0879_002:0922a09": "泥。如來遺教猶孫子兵法也。善用兵者貴在臨時",
    "X54n0879_002:0922a10": "神變。若固守常法而不知通變者鮮不敗矣。肇公",
    "X54n0879_002:0922a11": "說法。神變者也。豈可以死殺法而難哉。如涅槃說",
    "X54n0879_002:0922a12": "諸法無常佛性是常。六祖却道佛性無常諸法是",
    "X54n0879_002:0922a13": "常。豈可以定法為難哉。",
    "X54n0879_002:0922a14": "祖師門下曾不以實法繫人。此又因病施藥之一端",
    "X54n0879_002:0922a15": "耳。由人聞修多羅說。即如言生執。以為佛性定常。諸",
    "X54n0879_002:0922a16": "法定無常。見祖師翻案曰佛性無常諸法是常。意謂",
    "X54n0879_002:0922a17": "若佛性一向定常。諸法何自而生。以佛性無常。諸法",
    "X54n0879_002:0922a18": "乃生也。若諸法定無常者。則不即真常。離真之外有",
    "X54n0879_002:0922a19": "物性矣。然祖師之言本為破執。有等聞此便定執佛",
    "X54n0879_002:0922a20": "性為無常諸法定常。則令涅槃成無常生死為常矣。",
    "X54n0879_002:0922a21": "生死若常則終無解脫。涅槃無常則諸佛證後還受",
    "X54n0879_002:0922a22": "生死。則令三世諸佛己利利人之法總成虗誑。而邪",
    "X54n0879_002:0922a23": "惡之見豈有加於是哉。涅槃云。法眼未徹。不應分別",
    "X54n0879_002:0922a24": "如來之身定常無常。但應仰信。若言如來定無常者。",
    "X54n0879_002:0922b01": "舌根當裂。死入地獄。護法菩薩寧捨身命不說佛身",
    "X54n0879_002:0922b02": "是有為也。當說佛身是無為法。決定恒常。不可變易。",
    "X54n0879_002:0922b03": "蓋佛身即法身也。法身．涅槃．佛性三者。易其名耳。此",
    "X54n0879_002:0922b04": "如來最後抖搜枯腸盡情露布。如此豈可以涅槃之",
    "X54n0879_002:0922b05": "說為未了耶。談教者可不慎哉。然祖師禪即吾般若",
    "X54n0879_002:0922b06": "宗也。六百卷般若世出世間不說一法真實。即祖師",
    "X54n0879_002:0922b07": "所謂不用求真唯須息見。但願空諸所有慎勿實諸",
    "X54n0879_002:0922b08": "所無。宗門無肯路是也。故六祖指佛性為無常。即古",
    "X54n0879_002:0922b09": "德所謂理不成就事不成就之論。皆般若之旨焉。故",
    "X54n0879_002:0922b10": "大般若中真如佛性菩提涅槃一皆蕩去。乃至云設",
    "X54n0879_002:0922b11": "有一法過涅槃上。我亦說為如夢如幻。學般若菩薩",
    "X54n0879_002:0922b12": "固當如是。若不如是不足以明般若。蓋若不如是。一",
    "X54n0879_002:0922b13": "番縱說真如佛性菩提涅槃。無出夢想顛倒耳。又烏",
    "X54n0879_002:0922b14": "足以見涅槃真常之性乎。至於楞嚴．涅槃．勝鬘．如來",
    "X54n0879_002:0922b15": "藏等圓極終實之典。皆說佛性真常不變。諸法皆客",
    "X54n0879_002:0922b16": "塵生滅無體。既無自體則亦不離乎真矣。故法鼓經",
    "X54n0879_002:0922b17": "云。一如空經是未了義。即此謂也。蓋修多羅乃諸佛",
    "X54n0879_002:0922b18": "法印也。自古人師悟後。千說萬說未有不與修多羅",
    "X54n0879_002:0922b19": "合者。所謂書同文車同軌。不合則非異即邪矣。如善",
    "X54n0879_002:0922b20": "用兵者。雖千變萬化未有不合兵法者也。問曰。六祖",
    "X54n0879_002:0922b21": "云佛性無常。與何經同。答曰。淨名云。不生不滅是無",
    "X54n0879_002:0922b22": "常義。涅槃亦有此義。謂煩惱佛性本有今無等是也。",
    "X54n0879_002:0922b23": "以理求之。理事各有常無常義。理則隨緣故無常。不",
    "X54n0879_002:0922b24": "變故常。事則成相故無常。體空故常。則六祖之言常",
    "X54n0879_002:0922c01": "無常義。自合教義矣。是則六祖之言求之於教。於教",
    "X54n0879_002:0922c02": "有證。求之於理。於理亦通。而肇師往物不化性各異",
    "X54n0879_002:0922c03": "住。求之於教。於教無考。求之以理。於理未通。如有可",
    "X54n0879_002:0922c04": "通。則必聞命耳。",
    "X54n0879_002:0922c05": "對密藏開禪師語(附來書)",
    "X54n0879_002:0922c06": "詩云。率土之濵莫非王臣。或者固執舜為天子瞽",
    "X54n0879_002:0922c07": "瞍北面而朝之。釋之者曰。周餘黎民靡有孑遺。是",
    "X54n0879_002:0922c08": "誠周民無孑遺乎哉。善說詩。不以辭害意可也。肇",
    "X54n0879_002:0922c09": "師不遷。愚意觀之。大都直是法法不相到。法法住",
    "X54n0879_002:0922c10": "本位為宗。其引般若等經及昔有今無不滅不來",
    "X54n0879_002:0922c11": "之說。廣借曲譬。意蓋如此。竊觀所駁以昔有今無",
    "X54n0879_002:0922c12": "為斷常遷滅之見。是即是矣。恐亦未免瞽瞍北面",
    "X54n0879_002:0922c13": "而朝。周民無孑遺之過也。且如來演教有大小偏",
    "X54n0879_002:0922c14": "圓。因病設藥。初無定方。豈得盡以華嚴．法華圓頓",
    "X54n0879_002:0922c15": "之旨繩之哉。駁中不遷二義。一性空。二真實。愚意",
    "X54n0879_002:0922c16": "肇公不遷即真實義也。其引般若等經。似皆借意。",
    "X54n0879_002:0922c17": "非其本宗。不爾。肇師何人。而顧反昔支離一至此",
    "X54n0879_002:0922c18": "乎。",
    "X54n0879_002:0922c19": "禪師判肇公不遷。以法法不相到。法法住本位為宗。",
    "X54n0879_002:0922c20": "徒見其言而未詳厥義也。然如來法王有二種法印",
    "X54n0879_002:0922c21": "印一切法。一因緣生滅印。二真空實相印。自如來之",
    "X54n0879_002:0922c22": "後。凡所說者。要與二印相應即為正說。不與二印相",
    "X54n0879_002:0922c23": "應者即為邪說。此固不讓古今凡聖也。且初印者亦",
    "X54n0879_002:0922c24": "名無常印。凡是一切緣生之法必歸散滅。如有毫物",
    "X54n0879_002:0923a01": "不散滅者則佛不出世也。故涅槃云。本無今有。本有",
    "X54n0879_002:0923a02": "今無。三世有法。無有是處。又云。諸行無常。是生滅法。",
    "X54n0879_002:0923a03": "華嚴云。一切凡夫行。莫不速歸盡。此等皆言因滅果",
    "X54n0879_002:0923a04": "生。前念滅後念生。非若肇公往物不化昔因不滅也。",
    "X54n0879_002:0923a05": "第二印者謂如來以一真空實相印印一切法。無有",
    "X54n0879_002:0923a06": "一法不空寂者。如有毫髮有體不空則佛不出世也。",
    "X54n0879_002:0923a07": "大品云。色前際不可得。中際後際皆不可得。色即是",
    "X54n0879_002:0923a08": "空。萬法皆然。法華云。離相滅相。終歸於空。然此二印",
    "X54n0879_002:0923a09": "只是一印。蓋由諸法無常故無自性。無自性故空也。",
    "X54n0879_002:0923a10": "是以雪山童子聞羅剎偈。諸行無常。是生滅法。歎曰。",
    "X54n0879_002:0923a11": "此大乘空義也。是則要必無常始得空寂。要必空寂",
    "X54n0879_002:0923a12": "始得物物全真也。今肇師以物雖在昔而不化。因雖",
    "X54n0879_002:0923a13": "作果而不滅。不滅不化則與無常法印相違。既違無",
    "X54n0879_002:0923a14": "常而不滅不化。則物有定性矣。物有定性則與大乘",
    "X54n0879_002:0923a15": "空印背之矣。既背性空而曰真實不遷。與夫固陽炎",
    "X54n0879_002:0923a16": "之水。實空華之果者。何以異耶。夫言實相者。古之實",
    "X54n0879_002:0923a17": "相不異今之實相。今之實相不異古之實相也。有物",
    "X54n0879_002:0923a18": "之實相不異無物之實相。無物之實相不異有物之",
    "X54n0879_002:0923a19": "實相也。所謂有無不二也。古今一如也。達此義者靈",
    "X54n0879_002:0923a20": "山一會即今儼然。非若肇公求向物於向為有。於今",
    "X54n0879_002:0923a21": "為無也。禪師判肇公不遷。以法法不相到。法法住本",
    "X54n0879_002:0923a22": "位為宗。果如禪師之言。還與法王法印不相背乎。然",
    "X54n0879_002:0923a23": "法法不相到義。據聖教有二說。不出二種法印。一因",
    "X54n0879_002:0923a24": "緣生滅義。經云。有為之法。剎那滅故。無容從此。遷至",
    "X54n0879_002:0923b01": "餘方。夫此方前念也。餘方後念也。是以前念滅故不",
    "X54n0879_002:0923b02": "至於後念也。涅槃喻如蠟印印泥。印與泥合。印壞文",
    "X54n0879_002:0923b03": "成。而是蠟印不變在泥。此中印壞文成。喻因滅果生",
    "X54n0879_002:0923b04": "也。不變在泥。即因不至果也。是皆前念滅故不至後",
    "X54n0879_002:0923b05": "念。非若肇公物雖在昔而不化。因雖作果而不滅也。",
    "X54n0879_002:0923b06": "二真空實相義。以法法性空故不相到。非曰不到。到",
    "X54n0879_002:0923b07": "即無到也。華嚴云。諸法無作用。亦無有體性。是故彼",
    "X54n0879_002:0923b08": "一切。各各不相知。如陽炎之水波波不相觸也。是以",
    "X54n0879_002:0923b09": "前念之物空無性故不觸後念。後念亦爾。達此義者",
    "X54n0879_002:0923b10": "則知水不觸濕。火不觸燥。地不觸塵。風不觸氣。塵塵",
    "X54n0879_002:0923b11": "不相到。念念不相到。非若肇公昔物不滅。性住於昔",
    "X54n0879_002:0923b12": "不到今也。夫言性空者。有性即空也。則昔物在昔。緣",
    "X54n0879_002:0923b13": "未散時體性即空。豈謂於向為有。於今為無哉。且夫",
    "X54n0879_002:0923b14": "如來聖教亘百千年。而外道邪說不能壞亂者。以二",
    "X54n0879_002:0923b15": "種法印。名言有在耳。是故聖教以名言為體。蓋此二",
    "X54n0879_002:0923b16": "種法印。千佛出世不能異也。而博地凡夫敢以世俗",
    "X54n0879_002:0923b17": "戲論之說擬欲變革法王之法乎。禪師引詩。率土之",
    "X54n0879_002:0923b18": "濵莫非王臣。而容有瞽瞍不臣舜帝。不以辭害意也。",
    "X54n0879_002:0923b19": "無乃以如來聖言本有今無。莫非無常遷滅。而獨許",
    "X54n0879_002:0923b20": "肇公所說本有今無。為常住不遷耶。若然。則令涅槃",
    "X54n0879_002:0923b21": "金口所談三世有法無有是處。翻成妄誕見。殆以世",
    "X54n0879_002:0923b22": "俗戲論之說為質。而欲變革法王之法印也。夫法王",
    "X54n0879_002:0923b23": "法印千聖不可異。豈以世俗之說而能壞哉。言之者",
    "X54n0879_002:0923b24": "自壞其見也。然如來四十年中說法。不無隱覆隨機",
    "X54n0879_002:0923c01": "方便未了之談。末上盡與發開。如云。一切江河悉皆",
    "X54n0879_002:0923c02": "曲折。而亦有不曲折者。一切女人悉皆謟曲。而亦有",
    "X54n0879_002:0923c03": "不謟曲者。殺父殺母必墮地獄。而亦有成聖道者。殺",
    "X54n0879_002:0923c04": "無明父及貪愛母故也。廣如涅槃所以盡與發開者。",
    "X54n0879_002:0923c05": "恐疑悞眾生故也。然佛說本有今無。必為無常遷滅。",
    "X54n0879_002:0923c06": "未聞容有此說為常住不遷者也。佛說有為諸行剎",
    "X54n0879_002:0923c07": "那即滅。未聞昔物住昔而不化者也。佛說前陰滅後",
    "X54n0879_002:0923c08": "陰生。未聞因不滅而果生者也。佛說諸法體用皆空",
    "X54n0879_002:0923c09": "故不相知。未聞物性各住一世不相到也。是皆法王",
    "X54n0879_002:0923c10": "法外新出此條件也。吾何以從之哉。",
    "X54n0879_002:0923c11": "來諭。如來說法自有大小偏圓。初無定方。不當槩以",
    "X54n0879_002:0923c12": "圓頓之旨繩之。意謂肇師不滅不化自是一種法門。",
    "X54n0879_002:0923c13": "不當以二種法印繩之。愚謂如來說法大小偏圓。雖",
    "X54n0879_002:0923c14": "逐機萬變。不離法印。若小乘法必與因緣生滅相應。",
    "X54n0879_002:0923c15": "若大乘法必與真空實相相應。離此則非異即邪矣。",
    "X54n0879_002:0923c16": "蓋若不以法印印定。則九十六種之說皆佛法矣。如",
    "X54n0879_002:0923c17": "來聖教豈到今日。",
    "X54n0879_002:0923c18": "來諭。肇公不遷即真實義。非性空義。其引般若皆借",
    "X54n0879_002:0923c19": "意。非其本宗。不爾肇公何人顧反昔支離一至此乎。",
    "X54n0879_002:0923c20": "然肇公不遷既引般若標本。而曰非其本宗。此又仁",
    "X54n0879_002:0923c21": "者自駁肇公矣。且性空與真實相去幾何。豈有背乎",
    "X54n0879_002:0923c22": "性空而能契真實者哉。背乎性空而責真實者。即所",
    "X54n0879_002:0923c23": "謂固空華而實陽炎也。禪師必謂般若性空。法華性",
    "X54n0879_002:0923c24": "住。肇公不遷雖標本般若。而其立義則從法華。固不",
    "X54n0879_002:0924a01": "可以般若性空駁法華之性住者。愚謂般若法無去",
    "X54n0879_002:0924a02": "來。與法華法住法位。異其言耳。人徒知法華明實相。",
    "X54n0879_002:0924a03": "曾不知六百卷般若純談實相。蓋若見諸法有無一",
    "X54n0879_002:0924a04": "異生滅去來。則法不住位也。譬如餓鬼見恒河水以",
    "X54n0879_002:0924a05": "為流火。則不見恒河之正位也。大般若中具載法住",
    "X54n0879_002:0924a06": "法位之名。龍樹菩薩以為實相異稱。後人妄解云。法",
    "X54n0879_002:0924a07": "住法位者。天位在上。地位在下。古自住古。今自住今。",
    "X54n0879_002:0924a08": "成不至壞。因不至果。甘蔗性甜。黃連性苦。水性本濕。",
    "X54n0879_002:0924a09": "火性本燥。各住自位。不可移易。究之無非妄想戲論。",
    "X54n0879_002:0924a10": "多見世人以此用當法華實相之旨。是猶鬼見未亡",
    "X54n0879_002:0924a11": "而欲覔恒河之水。徒增炎熱。豈識恒河哉。禪師必謂",
    "X54n0879_002:0924a12": "法華異乎般若。而所判法法各住自位之旨。想必不",
    "X54n0879_002:0924a13": "同世人戲論之見。但但未聞開示所以異耳。",
    "X54n0879_002:0924a14": "答海印大士書(附來書)",
    "X54n0879_002:0924a15": "顧不肖鈍根波流幻海華落寒空。不啻曳尾泥途",
    "X54n0879_002:0924a16": "自甘逃逝已也。回視金色界人端若靈山一會。惟",
    "X54n0879_002:0924a17": "時白毫東注。幽邃蒙光。豈不見此頭陀如是度眾",
    "X54n0879_002:0924a18": "生而作菩薩行耶。承示不遷駁草(云云)。竊觀所駁。",
    "X54n0879_002:0924a19": "若按名責實。雖肇公復起不易其言。若忘言會旨。",
    "X54n0879_002:0924a20": "雖清涼再出亦追其武也。然彼覃思造論立意命",
    "X54n0879_002:0924a21": "名。不曰無見。且以不遷當俗。不真為真。由是觀之。",
    "X54n0879_002:0924a22": "是物不遷。非真不遷也。以其物有遷變。故今示之",
    "X54n0879_002:0924a23": "以不遷為妙。若真不遷。又何足云。故云是法住法",
    "X54n0879_002:0924a24": "位世間相常住。其旨良哉。若高見摘其遷流之語",
    "X54n0879_002:0924b01": "駁之。言言有據。即肇公對詰亦俛首無辭。但彼亦",
    "X54n0879_002:0924b02": "自解云。所造未甞異。所見未甞同。意恐足下責其",
    "X54n0879_002:0924b03": "言。未諒其心耶。亦所見未甞同耶。故曰正言似反",
    "X54n0879_002:0924b04": "誰當信者。且肇公明指不遷在物。而足下以真冤",
    "X54n0879_002:0924b05": "之。斯為門不同。宜其相左耳(云云)。不盡。",
    "X54n0879_002:0924b06": "海印大士慧書千言。其要則言肇公約俗物立不遷。",
    "X54n0879_002:0924b07": "非真如不遷也。駁中巳斤此非。大士既主張此。胡不",
    "X54n0879_002:0924b08": "為其伸理遮難耶。今更詰之曰。肇公俗物不遷。為此",
    "X54n0879_002:0924b09": "俗物即真故不遷耶。為不即真而不遷耶。若俗物即",
    "X54n0879_002:0924b10": "真故不遷者。則真不遷矣。而論固違真。若俗物不即",
    "X54n0879_002:0924b11": "真而言不遷者。然不出二義。一謂有為之法剎那滅。",
    "X54n0879_002:0924b12": "故不從此方遷至餘方。此小乘正解也。二謂物各性",
    "X54n0879_002:0924b13": "住。昔物不化。性住於昔故不遷。此外道常見也。故涅",
    "X54n0879_002:0924b14": "槃出外道常計云。若筭數之法。初一若滅。尚無至二",
    "X54n0879_002:0924b15": "況成百千。初一不滅。故有第二乃至百千。以是義故",
    "X54n0879_002:0924b16": "諸法是常。今肇公師不許因滅而許果生。因因而果",
    "X54n0879_002:0924b17": "許果生也。因不昔滅不許因滅也。斷非二乘不遷之",
    "X54n0879_002:0924b18": "義。觀國師以為濫小者。悞矣。人謂昔物已化不來今",
    "X54n0879_002:0924b19": "日。肇師昔物不滅原住於昔但不來今耳。此即所見",
    "X54n0879_002:0924b20": "未甞同處。據大士自謂。於是論中頗有自信之地。主",
    "X54n0879_002:0924b21": "張俗物不遷非真不遷。其所謂俗物不遷。想必不同",
    "X54n0879_002:0924b22": "二乘外道之見。不識大士何所謂耶。胡不當陽指出",
    "X54n0879_002:0924b23": "所以俗物不遷之義。開示愚蒙耶。且論中云。談真有",
    "X54n0879_002:0924b24": "不遷之稱。導俗有流動之說。而大士却判定俗物不",
    "X54n0879_002:0924c01": "遷。不當以真冤之。大士何失意至此耶。來謂不肖所",
    "X54n0879_002:0924c02": "駁。若按名責實。雖肇公復起不異其言。若忘言會旨。",
    "X54n0879_002:0924c03": "即清涼再出亦當追其武。良哉是言。若果如是。即九",
    "X54n0879_002:0924c04": "十六種之言與夫百家世諦之談。苟能忘之。皆第一",
    "X54n0879_002:0924c05": "義。又奚止肇公之言哉。又謂不肖責其言未諒其心。",
    "X54n0879_002:0924c06": "夫言者心之跡。心者言之本。所謂心尚無。多觸言以",
    "X54n0879_002:0924c07": "賓無。故得其言必得其心。因跡以見其本也。若大士",
    "X54n0879_002:0924c08": "之言。豈肇公心存白而言道累乎。言在東南而意在",
    "X54n0879_002:0924c09": "西北乎。不肖固不得其心。若大士所判俗物不遷。豈",
    "X54n0879_002:0924c10": "非肇公之心哉。若果其心。不肖早年亦甞得之矣。但",
    "X54n0879_002:0924c11": "未愜鄙意耳。所以未愜鄙意者。於修多羅未允合耳。",
    "X54n0879_002:0924c12": "大士既判是物不遷非真不遷。且引法華實相之旨",
    "X54n0879_002:0924c13": "成之。豈謂法華實相唯物而非真耶。想大士謂天下",
    "X54n0879_002:0924c14": "未有不真之物。亦未有不物之真。今言物者全真之",
    "X54n0879_002:0924c15": "物耳。若爾。何謂是物不遷非真不遷耶。豈有離真之",
    "X54n0879_002:0924c16": "物不遷者耶。大士謂諸方話成兩橛。觀此言却似大",
    "X54n0879_002:0924c17": "士話兩橛。非諸方也。",
    "X54n0879_002:0924c18": "對一幻道人語",
    "X54n0879_002:0924c19": "一幻道人自海上來。謂余言。物不遷義我得之矣。我",
    "X54n0879_002:0924c20": "聞諸尋香蝶主人有言曰。昔者甞遭屬虗子于槐國",
    "X54n0879_002:0924c21": "之野。相與商略物不遷旨。屬虗子曰。只是個物各性",
    "X54n0879_002:0924c22": "住而已矣。曰何謂性住。屬虗子曰。天在上。地在下。水",
    "X54n0879_002:0924c23": "性冷。火性熱。牛只是牛。馬只是馬。曰何謂不遷。屬虗",
    "X54n0879_002:0924c24": "子曰。不可將牛作馬。將馬作牛。曰何所據乎。屬虗子",
    "X54n0879_002:0925a01": "曰。法華云。是法住法位。世間相常住。此其良證也。尋",
    "X54n0879_002:0925a02": "香蝶主人與之。我亦與之。時有小兒立于傍。空印道",
    "X54n0879_002:0925a03": "人指香爐顧問曰。這個是什麼。兒曰香爐。又指華瓶",
    "X54n0879_002:0925a04": "曰。這個是什麼。兒曰華瓶。即指華瓶而問焉曰。喚這",
    "X54n0879_002:0925a05": "個作香爐得麼。兒曰不得。指香爐曰。喚這個作華瓶",
    "X54n0879_002:0925a06": "得麼。兒曰不得。余曰。此兒不曾參屬虗子。亦知物不",
    "X54n0879_002:0925a07": "遷矣。若以如是見解用當法華實相之旨。謗法之罪",
    "X54n0879_002:0925a08": "何逃。一幻子怫然作色曰。爾童子者。徒知彼物非此。",
    "X54n0879_002:0925a09": "此物非彼。豈知物物全真耶。余曰。夫一切聖教以名",
    "X54n0879_002:0925a10": "言為體。所以亘百千年魔外邪說不能亂者。以其名",
    "X54n0879_002:0925a11": "言有在故耳。仲尼曰。必也正名乎。蓋名無越實。實無",
    "X54n0879_002:0925a12": "越名。名斯正矣。今屬虗子之言與小兒所見無殊。安",
    "X54n0879_002:0925a13": "知其獨物物全真耳。且夫真則不異。異則不真。今見",
    "X54n0879_002:0925a14": "異牛異馬而曰全真。未之有也。蓋既曰真矣。則牛不",
    "X54n0879_002:0925a15": "異馬。馬不異牛。所言不異者。非謂遷牛作馬。易馬為",
    "X54n0879_002:0925a16": "牛也。蓋以牛之實相不異馬之實相。馬之實相不異",
    "X54n0879_002:0925a17": "牛之實相故耳。則牛馬幻殊。實相不二。不二之體何",
    "X54n0879_002:0925a18": "可遷乎。蓋見牛馬相異者。則不見牛馬之實相也。不",
    "X54n0879_002:0925a19": "見牛馬之實相而曰牛馬不遷。詎可得耶。夫見牛之",
    "X54n0879_002:0925a20": "實相者。非特不異於馬也。即此一牛與十方諸佛六",
    "X54n0879_002:0925a21": "道眾生依正因果皆不異矣。斯言不異者。非相似不",
    "X54n0879_002:0925a22": "異也。非移易不異也。以實相天真體無二故云不異",
    "X54n0879_002:0925a23": "也。今其言曰。牛不是馬。馬不是牛。是異物也。豈有異",
    "X54n0879_002:0925a24": "物不遷者耶。涅槃聖行廣說異物無常。以破外道異",
    "X54n0879_002:0925b01": "法之常。今屬虗子以異牛異馬為不遷。正與外道同",
    "X54n0879_002:0925b02": "宗。於如來作敵也。今吾子以異物成不遷。亦有聖言",
    "X54n0879_002:0925b03": "可據乎。一幻子曰。於法華有之。法華云。如是相。如是",
    "X54n0879_002:0925b04": "性。乃至如是本末究竟等。此等一一皆實相故。余曰。",
    "X54n0879_002:0925b05": "子言悞矣。實相尚不名一。而有十乎。實相若十。則同",
    "X54n0879_002:0925b06": "有為。非常住矣。蓋諸法實相。一切言說所不能示。一",
    "X54n0879_002:0925b07": "切有心所不能到。故經初標云。唯佛與佛乃能究盡",
    "X54n0879_002:0925b08": "諸法實相。次云。所謂諸法如是性相等。但列諸法名",
    "X54n0879_002:0925b09": "件而已。彼實相者不容聲矣。要人向諸法中着眼。所",
    "X54n0879_002:0925b10": "謂即一切法默。得乎色心之外。豈可以此物類名件",
    "X54n0879_002:0925b11": "便當實相耶。蓋見諸法有。則不見諸法實相也。見諸",
    "X54n0879_002:0925b12": "法空。見諸法亦空亦有．非空非有。皆不見諸法之實",
    "X54n0879_002:0925b13": "相也。豈得以有牛無馬有馬無牛而見實相哉。又於",
    "X54n0879_002:0925b14": "牛有牛。是有見也。於牛無馬。是無見也。觀馬亦然。有",
    "X54n0879_002:0925b15": "無斷常邪見論矣。吾子欲以有無斷常之見。用當法",
    "X54n0879_002:0925b16": "華實相之旨。復有何說不墮謗法之愆乎。一幻子曰。",
    "X54n0879_002:0925b17": "噫唏。彼亦一幻也。此亦一幻也。得亦一幻也。失亦一",
    "X54n0879_002:0925b18": "幻也。吾何咎焉。余曰。若果如是。吾將從其後矣。",
    "X54n0879_002:0925b19": "雲棲律師",
    "X54n0879_002:0925b20": "有以肇公物各住位立不遷意。其不知緣生性空",
    "X54n0879_002:0925b21": "而駁之者。余謂不然。使肇公前無宗本。後無三論。",
    "X54n0879_002:0925b22": "則如所駁也。今前之宗本。後之三論。其示緣生性",
    "X54n0879_002:0925b23": "空之旨委曲詳盡。豈物不遷輙迷是義哉。蓋肇公",
    "X54n0879_002:0925b24": "為世人執今昔之物遷流。故返之曰。汝之所謂遷",
    "X54n0879_002:0925c01": "者。正我所謂不遷耳。是謂就路還家。以賊攻賊。位",
    "X54n0879_002:0925c02": "不轉而易南為北。質不改而變鍮為金。巧心妙手",
    "X54n0879_002:0925c03": "無礙辨才也。以其為反世人今物昔物遷流之見。",
    "X54n0879_002:0925c04": "故始終惟論物各住位。不言性空。使觀宗本可以",
    "X54n0879_002:0925c05": "貫通默會耳。今以不知性空而駁之。彼豈心服哉。",
    "X54n0879_002:0925c06": "又曰。肇師若知有今日事。論尾聊增數語結明此",
    "X54n0879_002:0925c07": "意。則駁何由生。此說肇公必首肯。不知駁者能信",
    "X54n0879_002:0925c08": "否乎。",
    "X54n0879_002:0925c09": "雲棲主張不遷。雖無聖言為據。且有道理可申。非若",
    "X54n0879_002:0925c10": "諸方捺硬杜撰。反成誣累肇公也。其道理者。意謂肇",
    "X54n0879_002:0925c11": "公以緣會性空立宗本義。則四論一以貫之矣。故不",
    "X54n0879_002:0925c12": "遷論中雖言不及此。而以本統末。則性空之理可不",
    "X54n0879_002:0925c13": "言而會也。今謂宗本雖言性空。而不遷却言性住。本",
    "X54n0879_002:0925c14": "末相反。敵體成違。因明之法謂之自語相違過也。且",
    "X54n0879_002:0925c15": "夫聖教皆言因滅果生。肇公却道因不滅果生。涅槃",
    "X54n0879_002:0925c16": "云。本無今有。是無常法。肇公謂有今無却成不遷。不",
    "X54n0879_002:0925c17": "遷則常也。涅槃云。若筭數法。初一不滅乃有百千。以",
    "X54n0879_002:0925c18": "是義故。諸法是常。此外道常見也。肇公亦立初簣不",
    "X54n0879_002:0925c19": "滅乃有高山。初步不滅乃有千里。與外道所計會不",
    "X54n0879_002:0925c20": "少異。雲棲既主張性住。胡不為其出理。如何得內不",
    "X54n0879_002:0925c21": "違于聖教。外不濫于邪宗乎。且性住之談既合佛意。",
    "X54n0879_002:0925c22": "則三藏聖教豈無片言隻語為之證乎。既無聖言可",
    "X54n0879_002:0925c23": "證。而徒以宗本之是而是不遷之非。謂之本末一貫",
    "X54n0879_002:0925c24": "者。若然。則亦可以堯之聖而聖丹朱。太玄之善而善",
    "X54n0879_002:0926a01": "美新乎。若可以彼是而是此非。則亦可以此非而非",
    "X54n0879_002:0926a02": "彼是也。余固謂以三論之通而通不遷者不可也。以",
    "X54n0879_002:0926a03": "不遷之塞而塞三論者亦不可也。其曰就路還家巧",
    "X54n0879_002:0926a04": "心妙手等語。徒誇其妙。未見其所以妙也。若世人執",
    "X54n0879_002:0926a05": "今昔之物遷變無常。無常故無性。無性故空。而觀之",
    "X54n0879_002:0926a06": "者可以厭生死趣涅槃。故經云。諸行無常。是生滅法。",
    "X54n0879_002:0926a07": "生滅滅已。寂滅為樂。雪山大士歎前二句曰。此是大",
    "X54n0879_002:0926a08": "乘空義。半如意珠也。是則世人之今昔無常遷變之",
    "X54n0879_002:0926a09": "說。於教有證。於理有通。於人有益。而肇公反之曰。昔",
    "X54n0879_002:0926a10": "物不滅。今物不動。各住一世。未委此說。於教何據。於",
    "X54n0879_002:0926a11": "理何優。於人何益。三者既無。而欲反彼成此。豈非以",
    "X54n0879_002:0926a12": "似亂真。抱鍮而棄金乎。巧心妙手固如是耶。或曰大",
    "X54n0879_002:0926a13": "凡看先哲語言。當於有過中求無過。不可於無過中",
    "X54n0879_002:0926a14": "求有過。不遷雖有少差。當求通可也。安得以異見而",
    "X54n0879_002:0926a15": "破之耶。曰。余於是論。欲求其通也久矣。而卒不能得。",
    "X54n0879_002:0926a16": "遂為之駁。所以駁者。憂夫後之學者執似而迷真也。",
    "X54n0879_002:0926a17": "彼高明之士尚惑其言以為必當。況其他哉。使一代",
    "X54n0879_002:0926a18": "聖教實相常住不遷之旨淪于不化因論。以肇師之",
    "X54n0879_002:0926a19": "明。於此甘自肯乎。又安知今為此駁者。非肇公之所",
    "X54n0879_002:0926a20": "使耶。",
    "X54n0879_002:0926a22": "物不遷正量論卷下"
}