{
    "T42n1824_005:0069c02": "中觀論疏卷第五(本)",
    "T42n1824_005:0069c04": "釋吉藏撰",
    "T42n1824_005:0069c05": "六種品第五",
    "T42n1824_005:0069c06": "所以有此品來者。佛隨虛妄眾生種種異說。",
    "T42n1824_005:0069c07": "或作五陰之名。或標六種之稱。而意在破我。",
    "T42n1824_005:0069c08": "令我見息法亦不留。滯教之人不領無我但",
    "T42n1824_005:0069c09": "取著於法。上已破其迷五。今復除其惑六故",
    "T42n1824_005:0069c10": "說此品。二者諸方等經歷法開道。或觀五陰",
    "T42n1824_005:0069c11": "即是實相。或檢六種令悟法身。今欲備釋眾",
    "T42n1824_005:0069c12": "經遍窮諸法故說此品。三者生死之身凡有",
    "T42n1824_005:0069c13": "二分。一者有分。二者空分。從因緣竟五陰",
    "T42n1824_005:0069c14": "破其有分。此之一品破其空分。令悟此身本",
    "T42n1824_005:0069c15": "自非有。今亦不無非有非無即是中道。因中",
    "T42n1824_005:0069c16": "發觀斷諸煩惱故說此品。四者經云諸法甚",
    "T42n1824_005:0069c17": "深。謂三解脫門。百論云若離空無相有若智",
    "T42n1824_005:0069c18": "若見者。空言無實也。上以明空門。今次說",
    "T42n1824_005:0069c19": "無相門。若因空門悟入不須無相。但為取空",
    "T42n1824_005:0069c20": "相即便非門。今次破空相。令從無相門悟入",
    "T42n1824_005:0069c21": "發生正觀。故有此品。所以此品初前破虛空",
    "T42n1824_005:0069c22": "相者。意在於此也。又一切法有二。一內體。二",
    "T42n1824_005:0069c23": "外相。故經中明自性空自相空。上明無內體。",
    "T42n1824_005:0069c24": "今辨無外相。即一切法性相空寂也。所以明",
    "T42n1824_005:0069c25": "性相空寂正欲簡大小乘二空同異。小乘拆",
    "T42n1824_005:0069c26": "性相明空。是生滅教為生滅觀。大乘明自性",
    "T42n1824_005:0069c27": "空自相空。明無生滅教無生滅觀。故論辨性",
    "T42n1824_005:0069c28": "相空為大乘人說也。又即令小乘人迴小入",
    "T42n1824_005:0069c29": "大。故明性相本來空寂。如釋法華經也。又智",
    "T42n1824_005:0070a01": "度論云。愛見等者從無相門入。愛即毒蟲見",
    "T42n1824_005:0070a02": "為惡鬼。何由離之當觀無相。一切境無相即",
    "T42n1824_005:0070a03": "不起取相心。愛見便斷得出三界。壞相而觀",
    "T42n1824_005:0070a04": "無相即出分段。了相本無相得出三界內外",
    "T42n1824_005:0070a05": "火宅。累無不寂德無不圓也。五者成論云。四",
    "T42n1824_005:0070a06": "大圍空識在其中。假名為人。空為四大本。四",
    "T42n1824_005:0070a07": "大為識本。識為眾生本。自上已來破其末竟。",
    "T42n1824_005:0070a08": "今此一品次破其本。以末顯故前破。本昧故",
    "T42n1824_005:0070a09": "後除。六者自上已來一周破其有以竟。四緣",
    "T42n1824_005:0070a10": "謂萬法之因。情陰為諸法之果。既破因果惑",
    "T42n1824_005:0070a11": "者便謂無因無果乃是虛空之論。故名龍樹",
    "T42n1824_005:0070a12": "為空論比丘。又如涅槃勸發菩提心諸婆羅",
    "T42n1824_005:0070a13": "門言。云何令人同於虛空。便謂虛空是無。大",
    "T42n1824_005:0070a14": "乘亦爾。是故今品破於虛空。七者從去來竟",
    "T42n1824_005:0070a15": "五陰破三有為法。此品次破三無為法。令有",
    "T42n1824_005:0070a16": "為無為畢竟空。故十八空有為空無為空後",
    "T42n1824_005:0070a17": "辨畢竟空也。八者上五陰品末勸外人依空",
    "T42n1824_005:0070a18": "問答。外人便取空相。是故此品次破於空。",
    "T42n1824_005:0070a19": "九者諸大乘經多引虛空為喻。大品云。波若",
    "T42n1824_005:0070a20": "如虛空。涅槃云。佛性如虛空。金光明法身",
    "T42n1824_005:0070a21": "如虛空。惑者多不識虛空。即迷所喻法。今",
    "T42n1824_005:0070a22": "破邪虛空申正虛空。故有今品來也。今且",
    "T42n1824_005:0070a23": "就一事明之。佛身法身猶如虛空。若將常",
    "T42n1824_005:0070a24": "遍釋虛空。即是外道虛空。虛空喻佛法身",
    "T42n1824_005:0070a25": "即是外道法身。若取毘曇虛空是有法者。",
    "T42n1824_005:0070a26": "佛法身便是毘曇法身。若將成論虛空是無",
    "T42n1824_005:0070a27": "法。即是成實法身。在喻既壞即法說便壞。故",
    "T42n1824_005:0070a28": "一切大乘經皆壞矣。此品破邪虛空申正虛",
    "T42n1824_005:0070a29": "空。即一切大乘經論法喻皆成。此是大事。宜",
    "T42n1824_005:0070b01": "深照之。問六種五陰云何同異。答五陰合色",
    "T42n1824_005:0070b02": "離心。六種合心離色。又依毘曇義五陰通漏",
    "T42n1824_005:0070b03": "無漏。六種但是有漏。若依成實釋者。五陰",
    "T42n1824_005:0070b04": "成人義親。六種成人義疎。如四微成四大。四",
    "T42n1824_005:0070b05": "大成五根。五根成色陰。色陰成眾生。故四大",
    "T42n1824_005:0070b06": "疎五陰親也。問數論明六種云何同異。答毘",
    "T42n1824_005:0070b07": "曇四大有二種。一者實法四大謂四觸也。二",
    "T42n1824_005:0070b08": "假名四大謂形相地等也。毘曇識種但是有",
    "T42n1824_005:0070b09": "漏。成論即通漏無漏。毘曇明虛空有二。一者",
    "T42n1824_005:0070b10": "有為虛空。如眾生身內及井穴門向等空。二",
    "T42n1824_005:0070b11": "無為虛空。鳥飛所不及處是也。成論明虛空",
    "T42n1824_005:0070b12": "是無法。但是無為。問云何觀此六種耶。答",
    "T42n1824_005:0070b13": "下云是故知虛空非有亦非無。餘五亦如是。",
    "T42n1824_005:0070b14": "悟斯六種非有非無即是實相。發生正觀斷",
    "T42n1824_005:0070b15": "諸煩惱。不復更受六種之身。故云觀六種品。",
    "T42n1824_005:0070b16": "又若見六種是有是無。即生死身現法身不",
    "T42n1824_005:0070b17": "現。即法身現與法身相應。即名應身。既得如",
    "T42n1824_005:0070b18": "實悟還為眾生如實演說。即是化身。故文殊",
    "T42n1824_005:0070b19": "十禮經云。諸佛虛空相。虛空亦無相。離諸",
    "T42n1824_005:0070b20": "因果故敬禮無所觀。故知觀六種非有非無",
    "T42n1824_005:0070b21": "即是法身。與法身相應發生正觀名為應身。",
    "T42n1824_005:0070b22": "為物說即是化身。又中觀論三字即是三身。",
    "T42n1824_005:0070b23": "中即是法身。與中相應發生正觀即是應身。",
    "T42n1824_005:0070b24": "觀照於內言彰乎外。故名論即化身。品開為",
    "T42n1824_005:0070b25": "二。初立次破。立有二。前明其相次明法體。定",
    "T42n1824_005:0070b26": "相者如地堅相不可令不堅。火熱相不可令",
    "T42n1824_005:0070b27": "冷也。即有六種者。既有其相即有法體。此是",
    "T42n1824_005:0070b28": "體相非標相。故有相即有體也。問上諸品立",
    "T42n1824_005:0070b29": "與此立何異。答從因緣至五陰立於有義。今",
    "T42n1824_005:0070c01": "明立相義也。上以立有故論主破有明空解",
    "T42n1824_005:0070c02": "脫門。今立相故破相明無相解脫門。即次第",
    "T42n1824_005:0070c03": "也。答中八偈為二。初七偈破相明無相門。第",
    "T42n1824_005:0070c04": "二一偈呵責門破。就理實明無即呵其無而",
    "T42n1824_005:0070c05": "謂有。初又二。前六偈破虛空。次一偈類餘五",
    "T42n1824_005:0070c06": "種。破虛空為二。初五偈半破虛空之法。次",
    "T42n1824_005:0070c07": "半偈破知空之人。初有二。第一五偈破虛空",
    "T42n1824_005:0070c08": "是有。次半偈破虛空是無。破有中有五偈為",
    "T42n1824_005:0070c09": "四。初一偈半舉能相破所相。次一偈半舉所",
    "T42n1824_005:0070c10": "相破能相。第三一偈相可相相待破。第四一",
    "T42n1824_005:0070c11": "偈結束破。初一偈半為二。前偈正破。次半偈",
    "T42n1824_005:0070c12": "傳破。初偈上半明空若待相即墮無空。下半",
    "T42n1824_005:0070c13": "明空不待相便墮無相。進退失也。上半破云",
    "T42n1824_005:0070c14": "汝前言六種各有定相者。若爾相有故虛空",
    "T42n1824_005:0070c15": "是有。相既無。虛空即無。問何者為空相。答空",
    "T42n1824_005:0070c16": "有二種相。一標相。二體相。如見柱有知柱外",
    "T42n1824_005:0070c17": "即無。因有知無。有是無家標相。二者除柱故",
    "T42n1824_005:0070c18": "得柱無。柱無之處為空體相。然此二相俱由",
    "T42n1824_005:0070c19": "於柱。若爾柱有故可得有空。若未有柱應未",
    "T42n1824_005:0070c20": "有空。又空與柱俱。柱既無常空亦應爾也。問",
    "T42n1824_005:0070c21": "上半明相無空即無。為是相待無。為是不相",
    "T42n1824_005:0070c22": "待無。答具於兩義。若是標相即相待故無。若",
    "T42n1824_005:0070c23": "是體相無相即無體也。下半破法不與相俱。",
    "T42n1824_005:0070c24": "汝若言未有柱時已有空者。空則無相。汝上",
    "T42n1824_005:0070c25": "言六種各有定相。此言則失。問虛空無何等",
    "T42n1824_005:0070c26": "相。答未有標相而有於空。故是無相有空耳。",
    "T42n1824_005:0070c27": "若言未有體相者。無相即無空也。故無標相",
    "T42n1824_005:0070c28": "則墮失相過。若無體相則有二過。一墮無相。",
    "T42n1824_005:0070c29": "二墮無體也。長行但釋下半。明空墮無相。不",
    "T42n1824_005:0071a01": "釋上半無法者。至第二偈方釋之。又一義無",
    "T42n1824_005:0071a02": "相即無法故復是釋上半也。問曰。下生第二",
    "T42n1824_005:0071a03": "半偈傳破無相有空。問外人初言六種各有",
    "T42n1824_005:0071a04": "定相。今何故改宗便謂無相有空耶。答外義",
    "T42n1824_005:0071a05": "有本有末。據本而言空是常法。相是無常。則",
    "T42n1824_005:0071a06": "未有相時先已有空。故空無相。據末而言後",
    "T42n1824_005:0071a07": "有色生。因滅色知空故言虛空有相。初言有",
    "T42n1824_005:0071a08": "相據其末也。今無相有空約其本也。是故二",
    "T42n1824_005:0071a09": "言俱不相違。答曰下破無相有空。一切處無",
    "T42n1824_005:0071a10": "有者。此中明無是體相無非標相無。若無體",
    "T42n1824_005:0071a11": "相則無此物也。有二法攝一切法。一有為法",
    "T42n1824_005:0071a12": "二無為法。有為法以生住滅為相。二無為法",
    "T42n1824_005:0071a13": "以無生住滅為相。此二既各有相。是故有法。",
    "T42n1824_005:0071a14": "虛空若無相則非有為亦非無為。即無有法。",
    "T42n1824_005:0071a15": "故云一切處無有。何者虛空是三無為中一。",
    "T42n1824_005:0071a16": "豈得非有為無為耶。又約毘曇有為空無為",
    "T42n1824_005:0071a17": "空。今非有為非無為則無有法。故云一切處",
    "T42n1824_005:0071a18": "無有。下半屬第二一偈半。舉所相破能相。又",
    "T42n1824_005:0071a19": "開二別。初半偈明無所相故能相何所相。次",
    "T42n1824_005:0071a20": "一偈開二門重責能相。初半偈有二意。一者",
    "T42n1824_005:0071a21": "取意救於上半。空若畢竟無相可得無法。先",
    "T42n1824_005:0071a22": "雖無相後相來相之。是故有相。以有相故則",
    "T42n1824_005:0071a23": "復有法。今縱破之。若前無相後相來相之。相",
    "T42n1824_005:0071a24": "終不著。如常云。真諦無名。以名詺真去真彌",
    "T42n1824_005:0071a25": "遠矣。第二意云。若先無相即無有法。後相何",
    "T42n1824_005:0071a26": "所相耶。如柱以圓為相。若無圓相即無有柱。",
    "T42n1824_005:0071a27": "何所相耶。空以無色為相。若無無色則無虛",
    "T42n1824_005:0071a28": "空。何所相耶。長行若謂先無相下釋下半。仍",
    "T42n1824_005:0071a29": "生第三偈也。有相無相中下。第二偏破能相",
    "T42n1824_005:0071b01": "釋前偈下半。上半明有無二門相不可得。下",
    "T42n1824_005:0071b02": "半攝法。有相中相不住有二義。一者本已有",
    "T42n1824_005:0071b03": "相。不更須相。如柱本有圓相。不更須圓相",
    "T42n1824_005:0071b04": "以相於柱。二者若本有圓相復更須相者。一",
    "T42n1824_005:0071b05": "柱便有二圓。一空便有兩相。若一柱二圓亦",
    "T42n1824_005:0071b06": "可一圓二柱。又既有二相則有第三。如是無",
    "T42n1824_005:0071b07": "窮也。無相中相不住亦有二義。一者本既無",
    "T42n1824_005:0071b08": "相復將相來相之。終自不著。二者只以無色",
    "T42n1824_005:0071b09": "為空體。既無無色相。則無空體。後相則無",
    "T42n1824_005:0071b10": "所相。此偈意深言遠。明有為無為二法俱作",
    "T42n1824_005:0071b11": "此責之。一切眾生並謂有為無為各有相。故",
    "T42n1824_005:0071b12": "起取相心。起取相心則是煩惱根。故便生煩",
    "T42n1824_005:0071b13": "惱。煩惱故有業苦。今責為無為相不可得。則",
    "T42n1824_005:0071b14": "無一切相故。不起取相心便得解脫。長行釋",
    "T42n1824_005:0071b15": "上半為四。初釋無相中相不住。次釋有相中",
    "T42n1824_005:0071b16": "相不住。後重釋無相中相不住。第四結。偈",
    "T42n1824_005:0071b17": "中先明有相不住。今先釋無相者二義。一是",
    "T42n1824_005:0071b18": "外人本宗。本立先無相後相來相之。二為成",
    "T42n1824_005:0071b19": "前偈故也。即以角峯為牛體。若無此相即無",
    "T42n1824_005:0071b20": "牛可相也。次釋有相中相不住。舉水火者前",
    "T42n1824_005:0071b21": "破眾生今破非眾生。蓋是互舉耳。復次下重",
    "T42n1824_005:0071b22": "破無相中相不住也。初標無因次釋無因。云",
    "T42n1824_005:0071b23": "無法而有相者。既言無相則無所相。所相是",
    "T42n1824_005:0071b24": "能相之因也。相可相常相因待者。前明無所",
    "T42n1824_005:0071b25": "相此明無能相。以無所相之法可待故無能",
    "T42n1824_005:0071b26": "相也。是故下第四舉偈結。相法無有故者。此",
    "T42n1824_005:0071b27": "第四偈相可相相待破。上半明可相待相相",
    "T42n1824_005:0071b28": "無故可相即無。下半相待可相。可相無故相",
    "T42n1824_005:0071b29": "即無。此亦明體相可相相待以體相無故可",
    "T42n1824_005:0071c01": "相即無。二者若就標相作相待破者。前三偈",
    "T42n1824_005:0071c02": "名別破。今一偈名交絡破。前三明別破者。初",
    "T42n1824_005:0071c03": "二偈正破可相。次一偈正破能相。今此一偈",
    "T42n1824_005:0071c04": "能所合破。故名交絡。問前破可相後破能相。",
    "T42n1824_005:0071c05": "今何故前明相無故可相無。後明可相無故",
    "T42n1824_005:0071c06": "相無。答此是逐近勢破。第三偈正破於相。故",
    "T42n1824_005:0071c07": "乘破相之勢即破可相。下半乘上半破可相",
    "T42n1824_005:0071c08": "仍破相。是故今無相。第五結攝法破。上半結",
    "T42n1824_005:0071c09": "前下半攝法。是故今無相。結第四偈下半。亦",
    "T42n1824_005:0071c10": "無有可相。結第四偈上半。此是鉤鎖相生故",
    "T42n1824_005:0071c11": "從下起上。下半攝法者。上來破相可相既盡。",
    "T42n1824_005:0071c12": "今以相可相攝一切法。一切法不出體相可",
    "T42n1824_005:0071c13": "相標標可相。相可相既無則一切法皆無。長",
    "T42n1824_005:0071c14": "行云。因緣本末者。有人言因相有可相。因可",
    "T42n1824_005:0071c15": "相有相。故名因緣。可相為本相為末。故名本",
    "T42n1824_005:0071c16": "末。又互相因故互為本末。今謂因緣者此是",
    "T42n1824_005:0071c17": "所以之名。本末者此是始終之目。以一品始",
    "T42n1824_005:0071c18": "終求此相可相畢竟不可得。烟亦復有相者。",
    "T42n1824_005:0071c19": "白日火為可相烟為相。夜烟為可相火為相。",
    "T42n1824_005:0071c20": "作此語者有二種義。一顯相可相無定。二顯",
    "T42n1824_005:0071c21": "相可相攝一切法。問曰若無有有應當有無",
    "T42n1824_005:0071c22": "者。自上已來五偈破空是有竟。今第二破虛",
    "T42n1824_005:0071c23": "空是無。此問有四義。一者上破毘曇外道虛",
    "T42n1824_005:0071c24": "空是有。今破成論虛空是無。成實明虛空是",
    "T42n1824_005:0071c25": "無法。然終有此法。若無此無法。謗無三無",
    "T42n1824_005:0071c26": "為應不得罪。又上破小乘計虛空是有。今破",
    "T42n1824_005:0071c27": "大乘計虛空是無。二者因論主第五偈生。第",
    "T42n1824_005:0071c28": "五偈云。無相無可相離相可相外更亦無有",
    "T42n1824_005:0071c29": "物。外人云即是此空也。若有相可相等物非",
    "T42n1824_005:0072a01": "謂為空。無此諸物故得此空。三者自上已來",
    "T42n1824_005:0072a02": "就本宗立義。今外人捉論主破即以為立。故",
    "T42n1824_005:0072a03": "未被破即執有。聞論主破即著無。以無始來",
    "T42n1824_005:0072a04": "煩惱罪重不能無所依。故涅槃經云。眾生如",
    "T42n1824_005:0072a05": "步屈虫。要因有起無見。因無生有見也。然",
    "T42n1824_005:0072a06": "眾生於一切法中起有無見。今於虛空一法",
    "T42n1824_005:0072a07": "起有無見。起有無即障中道之本。又是諸見",
    "T42n1824_005:0072a08": "之根。何者本借虛空喻佛性法身一乘波若。",
    "T42n1824_005:0072a09": "今虛空既成斷常則佛性法身皆是斷常。皆",
    "T42n1824_005:0072a10": "是見根。悉成障道本。即道與非道並是非道。",
    "T42n1824_005:0072a11": "此所傷事。深宜須破洗也。四者如開善義。明",
    "T42n1824_005:0072a12": "虛空是二諦所攝。虛空是世諦故名為有。聞",
    "T42n1824_005:0072a13": "論主上破無空。謂真諦遣故無。是故立有無",
    "T42n1824_005:0072a14": "也答曰下然破無凡有二種。一者若有無異",
    "T42n1824_005:0072a15": "體無有可待。即無有於無。二者有無一體。有",
    "T42n1824_005:0072a16": "有故有無。若無有即無無。有無既已無自上",
    "T42n1824_005:0072a17": "已來破虛空法竟。今第二次破空所成人。如",
    "T42n1824_005:0072a18": "成論云。四大圍空識在其中。假名為人今檢",
    "T42n1824_005:0072a19": "空義不可得。即四大無所圍。既無四大識無",
    "T42n1824_005:0072a20": "依附。假何名為人。故上破能成之法。今破",
    "T42n1824_005:0072a21": "所成之人。以無法故名法無生。以無人故眾",
    "T42n1824_005:0072a22": "生無生。具二無生得無生忍。二者破境智義。",
    "T42n1824_005:0072a23": "上半破無所知之境。下半破無能知之智。故",
    "T42n1824_005:0072a24": "有無並夷緣觀俱寂。肇師用此明涅槃義。故",
    "T42n1824_005:0072a25": "云法無有無之相。聖無有無之知。法無有無",
    "T42n1824_005:0072a26": "之相即無數於外。聖無有無之知即無心於",
    "T42n1824_005:0072a27": "內。於外無數於內無心。彼此寂滅浩然大均。",
    "T42n1824_005:0072a28": "乃曰涅槃。又所以破知者。虛空實非有無。但",
    "T42n1824_005:0072a29": "想知謂有無故破想知者使虛空義寂。是故",
    "T42n1824_005:0072b01": "知虛空下第二類破五種。上三句舉虛空下",
    "T42n1824_005:0072b02": "一句類五種。非有者結破上有即五偈也。非",
    "T42n1824_005:0072b03": "無者結破上無半行偈也。非相者結破相第",
    "T42n1824_005:0072b04": "三偈也。非可相結破可相品初二偈也。有人",
    "T42n1824_005:0072b05": "言。此是解正虛空義。邪計虛空是有是無。正",
    "T42n1824_005:0072b06": "虛空即非有非無。今明斥病得作此伴。對數",
    "T42n1824_005:0072b07": "論解虛空墮二邊故。今明虛空是中道。是以",
    "T42n1824_005:0072b08": "眾經將空喻法身。即中道法身中道波若等",
    "T42n1824_005:0072b09": "也。問中假師非為非非為非於有。若非有者",
    "T42n1824_005:0072b10": "本自無有。非何所非。若非非者。既言非有豈",
    "T42n1824_005:0072b11": "得非非。又問有對無不。汝信有對無。有既不",
    "T42n1824_005:0072b12": "成無即不成。今非有非無對於有無。有無既",
    "T42n1824_005:0072b13": "非。則非有非無並不成也。故肇公云。言其非",
    "T42n1824_005:0072b14": "有者。明其非是有。非謂是非有。言其非無者。",
    "T42n1824_005:0072b15": "明其非是無。非謂是非無。既結非有非無。亦",
    "T42n1824_005:0072b16": "結非遍不遍非常不常非記無記。此即遠離",
    "T42n1824_005:0072b17": "二邊不著中道。即知虛空絕四句。乃是正虛",
    "T42n1824_005:0072b18": "空。將此空喻法身佛性波若一乘。並皆正也。",
    "T42n1824_005:0072b19": "此所論事大可不留心。問何故云非有無是",
    "T42n1824_005:0072b20": "愚癡論。攝大乘論為戲論謗。何故復云是中",
    "T42n1824_005:0072b21": "道耶。答得非有無意如肇公意者是中道。復",
    "T42n1824_005:0072b22": "捨有無而著非有無者是愚癡論也。餘五同",
    "T42n1824_005:0072b23": "虛空者。如經云。無色無形無對一相無相。不",
    "T42n1824_005:0072b24": "知何以目之強稱實相。由實相故生波若故",
    "T42n1824_005:0072b25": "眾行立萬德成。長行料簡前破虛空意。一就本",
    "T42n1824_005:0072b26": "末。二約難易。又一義。五種是有為法。上情陰",
    "T42n1824_005:0072b27": "中已破。虛空是無為法。上來未破故今前破。",
    "T42n1824_005:0072b28": "問曰世間人盡見諸法是有是無下。此生第",
    "T42n1824_005:0072b29": "二呵責門。就文為二。初外呵內。次內呵外。問",
    "T42n1824_005:0072c01": "意云。世人又盡見五種為有虛空是無。汝云",
    "T42n1824_005:0072c02": "何言非有無。若非有無便是一種。何名五耶。",
    "T42n1824_005:0072c03": "又世諦有真諦無。今若言非有無即破二諦。",
    "T42n1824_005:0072c04": "又世人計虛空具有有無。如外道數人執空",
    "T42n1824_005:0072c05": "是有。成論明空是無。云何言非有無耶。今總",
    "T42n1824_005:0072c06": "問。虛空為遍不遍。答有二釋。一云遍故柱處",
    "T42n1824_005:0072c07": "有空。二云不遍故柱處無空。問若言空遍柱",
    "T42n1824_005:0072c08": "應客柱。彼答云。質質相礙。故不客柱。次問虛",
    "T42n1824_005:0072c09": "空既遍柱應與空一。空既無礙。柱亦應然。柱",
    "T42n1824_005:0072c10": "既是礙空亦應礙。若空無礙柱礙。即空與柱",
    "T42n1824_005:0072c11": "異。空不遍柱也。若空不遍空即不常。若不遍",
    "T42n1824_005:0072c12": "是常遍應無常。答曰淺智見諸法者此正呵",
    "T42n1824_005:0072c13": "責。以淺智故見五種為有空種為無。又見虛",
    "T42n1824_005:0072c14": "空有及見虛空無。又見世諦有及見真諦無。",
    "T42n1824_005:0072c15": "既見有見無即起斷常。故諸見即生。有見故",
    "T42n1824_005:0072c16": "有愛。愛見因緣即流轉生死不得安隱涅槃。",
    "T42n1824_005:0072c17": "數人言。見有得道此乃是有見。豈得道耶。亦",
    "T42n1824_005:0072c18": "是得有見道。實不得正道。成實人云。見無",
    "T42n1824_005:0072c19": "得道亦是無見。豈得道耶。又是見於無道竟",
    "T42n1824_005:0072c20": "不得正道也。深智之人與此相違。見有知表",
    "T42n1824_005:0072c21": "不有見無知表不無。故華嚴云。一切有無法",
    "T42n1824_005:0072c22": "了達非有無也。問智淺何故但見有無耶。答",
    "T42n1824_005:0072c23": "六種之實即是實相。實相絕四句。今但見有",
    "T42n1824_005:0072c24": "無未能見亦有亦無。又不能見非有非無。況",
    "T42n1824_005:0072c25": "見絕四句耶。以不能徹見絕四之道。故是智",
    "T42n1824_005:0072c26": "淺。然本見絕四此得波若實觀。今不能見理。",
    "T42n1824_005:0072c27": "但是無明故名淺智也。又四句皆是見。今見",
    "T42n1824_005:0072c28": "有無乃作見猶未極。況得滅見之道耶。長行",
    "T42n1824_005:0072c29": "為三。前明無方便失。第二明有方便得。第三",
    "T42n1824_005:0073a01": "結得失。智者見諸法生。此第二明有方便得。",
    "T42n1824_005:0073a02": "問愚者見生起有見。見滅起無見。智者應見",
    "T42n1824_005:0073a03": "生不起有見。見滅應不起無見。若智者見生",
    "T42n1824_005:0073a04": "滅無見。見滅滅有見。亦應愚人見生起無。見",
    "T42n1824_005:0073a05": "滅起有。答解此不同。有人言。智者體悟生",
    "T42n1824_005:0073a06": "滅不二。知生是滅知滅是生。是以見生能滅",
    "T42n1824_005:0073a07": "無見。見滅能滅有見。有人言。此是智者跨",
    "T42n1824_005:0073a08": "節悟。非但知生而非有。亦即知生而非無。所",
    "T42n1824_005:0073a09": "以然者。生既非有。非有何所無。是故知生而",
    "T42n1824_005:0073a10": "非有。為初節悟即知生非無。是第二節悟。故",
    "T42n1824_005:0073a11": "言見生即滅無見。如師常云。假有不名有。假",
    "T42n1824_005:0073a12": "有不名無也。今謂此二意義亦有之。文少不",
    "T42n1824_005:0073a13": "便。今明此是直語。智者既見諸法從因緣生。",
    "T42n1824_005:0073a14": "何得斷無。豈得有生。是故見生即滅無見。緣",
    "T42n1824_005:0073a15": "離故滅。豈定有耶。問何故不言智者見生即",
    "T42n1824_005:0073a16": "知不有見滅即知不無。答理實應爾。但意欲",
    "T42n1824_005:0073a17": "破愚人。若直云生而非有滅而非無。取信即",
    "T42n1824_005:0073a18": "難。現見有生。云何非無。是故今明。以有生",
    "T42n1824_005:0073a19": "故知非定無。以有滅故知非實有。取信即易。",
    "T42n1824_005:0073a20": "如百論云。種滅壞故信知非常。牙相續生故",
    "T42n1824_005:0073a21": "知非斷。大智論云。見苦集時滅於無見。見滅",
    "T42n1824_005:0073a22": "道時滅於有見。即此意也。是故於一切法雖",
    "T42n1824_005:0073a23": "有所見下。第三雙結得失。前結得後結失。雖",
    "T42n1824_005:0073a24": "有所見者。恐外人云智者見生乃不起無見。",
    "T42n1824_005:0073a25": "而遂見於生即是生見。是故今明雖生如幻",
    "T42n1824_005:0073a26": "而見。幻生不生而生雖生不生也。乃至無漏",
    "T42n1824_005:0073a27": "見尚滅者。無漏是不生不滅中道正觀。本對",
    "T42n1824_005:0073a28": "邪觀故說正觀。既無邪觀豈在正觀耶。是故",
    "T42n1824_005:0073a29": "下此結失也。",
    "T42n1824_005:0073b01": "染染者品第六",
    "T42n1824_005:0073b02": "所以有此品來者凡有八義。一者上來諸品",
    "T42n1824_005:0073b03": "求身不可得。故情陰除此身之有。六種破身",
    "T42n1824_005:0073b04": "之無。有無既淨即身畢竟空。又情陰除身之",
    "T42n1824_005:0073b05": "末。六種破身之本。本末既淨即內外皆空。惑",
    "T42n1824_005:0073b06": "者復云。若言無身云何有心。既其有心必有",
    "T42n1824_005:0073b07": "身也。故十地經云。三界皆一心作。故心為",
    "T42n1824_005:0073b08": "六趣之本。本有故末不無也。但身相麁顯故",
    "T42n1824_005:0073b09": "前觀。心相微細即後檢也。二者生死患累有",
    "T42n1824_005:0073b10": "於因果。情陰為果三毒為因。上檢無果今觀",
    "T42n1824_005:0073b11": "無因。涅槃明十二因緣始不生滅終無因果。",
    "T42n1824_005:0073b12": "明五性義。大品觀十二因緣明三波若義。得",
    "T42n1824_005:0073b13": "上諸品波若佛性並成。若見十二因緣即緣",
    "T42n1824_005:0073b14": "河滿性河傾。今觀十二不因果即性河滿緣",
    "T42n1824_005:0073b15": "河傾。本對緣河故有性河。緣河既傾性河亦",
    "T42n1824_005:0073b16": "息。即二河俱傾。為眾生故有緣性二方便。緣",
    "T42n1824_005:0073b17": "性二河俱滿義。是以此論觀十二因果義也。",
    "T42n1824_005:0073b18": "問何故先觀果後觀因。答果相顯因相隱。故",
    "T42n1824_005:0073b19": "先觀果。問智度論云。鈍根者從果觀。利根者",
    "T42n1824_005:0073b20": "從因觀。此論明大乘觀行云何從果觀。答智",
    "T42n1824_005:0073b21": "度論云。菩薩為眾生故亦從果觀。今此論為",
    "T42n1824_005:0073b22": "末世鈍根故從果觀也。三者自上已來正明",
    "T42n1824_005:0073b23": "法空。今此一品人法雙泯。染法為因人者是",
    "T42n1824_005:0073b24": "果。四者的從上品末生。上云淺智見諸法若",
    "T42n1824_005:0073b25": "有若無相。長行云。見諸法生時取相言有。見",
    "T42n1824_005:0073b26": "法滅時取相言無。外人云。若爾應有取相。取",
    "T42n1824_005:0073b27": "相煩惱。煩惱即是染法。起取相者即是染人。",
    "T42n1824_005:0073b28": "是故今品次破取相也。五者欲破一切內外",
    "T42n1824_005:0073b29": "大小乘人斷煩惱義。淨名經云。若須菩提不",
    "T42n1824_005:0073c01": "斷煩惱亦不與俱。乃可取食。明斷不斷凡有",
    "T42n1824_005:0073c02": "四人。一者在家凡夫。三毒現前不明除斷。二",
    "T42n1824_005:0073c03": "者出家外道。斷三空惑非想一地未能除之。",
    "T42n1824_005:0073c04": "故涅槃經云。是諸外道將盡三有而復迴還。",
    "T42n1824_005:0073c05": "釋凡夫斷惑有二師。數家明凡夫斷惑。以數",
    "T42n1824_005:0073c06": "人見有得道凡夫亦見有故斷惑。成實明見",
    "T42n1824_005:0073c07": "空斷惑。凡夫不見空相。但就有中伏耳。三者",
    "T42n1824_005:0073c08": "二乘之人斷三界惑。而未除習氣及界外無",
    "T42n1824_005:0073c09": "明。四者大乘人具斷五住煩惱。總上四人以",
    "T42n1824_005:0073c10": "為二類。凡夫之人與煩惱俱。自後三種名為",
    "T42n1824_005:0073c11": "斷惑。若爾皆為淨名所呵。今明了煩惱本不",
    "T42n1824_005:0073c12": "生故不與俱。今亦無滅即無所斷。乃免被呵。",
    "T42n1824_005:0073c13": "今此品求煩惱無從。即廣釋不斷不俱不之",
    "T42n1824_005:0073c14": "義。故有此品來也。六者又如諸部本有煩惱。",
    "T42n1824_005:0073c15": "更復種種推畫興於諍論。即於煩惱上重起",
    "T42n1824_005:0073c16": "煩惱。故惑不除新累更起。今此品觀煩惱畢",
    "T42n1824_005:0073c17": "竟皆空。即故惑既除而新惑不起名得解脫。",
    "T42n1824_005:0073c18": "故說此品也。七者遍釋諸大乘經甚深要觀。",
    "T42n1824_005:0073c19": "如無行經云。婬欲即是道恚癡亦復然。如是",
    "T42n1824_005:0073c20": "三法中無量諸佛道。涅槃經云心共貪生不",
    "T42n1824_005:0073c21": "共貪滅。若能依此品正觀煩惱即是心共貪",
    "T42n1824_005:0073c22": "生。不共貪滅不如此品觀。即心共貪生共貪",
    "T42n1824_005:0073c23": "俱滅。又法華呼斷結為除糞下賤人。今內外",
    "T42n1824_005:0073c24": "大小乘人言。有煩惱可斷有智能斷。豈非除",
    "T42n1824_005:0073c25": "糞人耶。論主憐愍如此等人。並令成長者尊",
    "T42n1824_005:0073c26": "貴之子捨除糞之業。故說此品。問大品云一",
    "T42n1824_005:0073c27": "念相應慧斷煩惱及習。又云菩薩無礙道中",
    "T42n1824_005:0073c28": "行。佛在解脫道中行。諸大乘經皆明斷惑。又",
    "T42n1824_005:0073c29": "如地持論。菩薩斷惑障盡。佛斷智障盡。云",
    "T42n1824_005:0074a01": "何斷惑皆是除糞。答大乘經論明斷者。以了",
    "T42n1824_005:0074a02": "惑本不生故言除耳。非先有惑而後除之令",
    "T42n1824_005:0074a03": "無。大品又云。若先有後無諸佛菩薩即有過",
    "T42n1824_005:0074a04": "罪。又二十六卷最後云。諸法本有今無耶。以",
    "T42n1824_005:0074a05": "此推之知無所斷。無所斷即是斷耳。亦得有",
    "T42n1824_005:0074a06": "無礙解脫。前念知惑不生為無礙。後念無生",
    "T42n1824_005:0074a07": "為解脫也。八者遍釋諸大乘經方等懺悔義。",
    "T42n1824_005:0074a08": "如普賢觀云。十方諸佛說懺悔法。菩薩所行",
    "T42n1824_005:0074a09": "不斷結使不住使海。了此煩惱即是實相無",
    "T42n1824_005:0074a10": "煩惱可住。亦無惑可斷令此心與實相相應。",
    "T42n1824_005:0074a11": "於一彈指頃能滅百萬億阿僧祇劫生死之",
    "T42n1824_005:0074a12": "罪。況復多時。問何故爾。答夫乖理故為罪。",
    "T42n1824_005:0074a13": "罪即虛妄。若與實相相應即便符理。理是真",
    "T42n1824_005:0074a14": "實。以實治虛故滅眾罪。論主無緣大悲愍末",
    "T42n1824_005:0074a15": "世重罪眾生示真實方等大懺速滅三障法",
    "T42n1824_005:0074a16": "門。故說此品。釋染染者不同。一世間人但知",
    "T42n1824_005:0074a17": "有三毒不解尋究原由。外道亦明三毒。如僧",
    "T42n1824_005:0074a18": "佉覺諦不淨分中有黑染麁。衛世師求那諦",
    "T42n1824_005:0074a19": "中二十一法中有於愚者。愚即三毒中一。當",
    "T42n1824_005:0074a20": "知外道同明三毒。然覺與神既有一異等四",
    "T42n1824_005:0074a21": "家。染與者亦有一異等四計也。婆沙雜心出",
    "T42n1824_005:0074a22": "內學三部。謂三成部二成部一成部。犢子部",
    "T42n1824_005:0074a23": "具有三成。有六塵境能生三毒。故事成。有人",
    "T42n1824_005:0074a24": "能起三毒故人成。有煩惱為人所起故結成。",
    "T42n1824_005:0074a25": "薩婆多二成。實有六塵故事成。有所生三毒",
    "T42n1824_005:0074a26": "故結成。無人故不成。譬喻部人不成事不成。",
    "T42n1824_005:0074a27": "但有結成無人故人不成也。前境無定。如一",
    "T42n1824_005:0074a28": "女色貪人見之為淨。不淨觀人謂不淨。無預",
    "T42n1824_005:0074a29": "之人無所適漠故非淨不淨。悲心人見之起",
    "T42n1824_005:0074b01": "悲。空觀人即見其空。故境不定即境不成。唯",
    "T42n1824_005:0074b02": "識論及攝大乘明無有外境。是境不成義。唯",
    "T42n1824_005:0074b03": "有於識但是結成。今此品破染染者。即備破",
    "T42n1824_005:0074b04": "三種成義。以三部雖異不出人法故也。莊嚴",
    "T42n1824_005:0074b05": "師明有假人體。入三成部攝。光宅師明無人。",
    "T42n1824_005:0074b06": "入二成部攝。開善無體入二成。有用入三成。",
    "T42n1824_005:0074b07": "斥同兩家之義。問既稱染染者為心性本淨",
    "T42n1824_005:0074b08": "故染。不淨故染。答僧祇及地論云。心性本",
    "T42n1824_005:0074b09": "淨如日在天本性清淨客塵煩惱染故不淨。",
    "T42n1824_005:0074b10": "成論師云。心有得佛之理不為煩惱所染。故",
    "T42n1824_005:0074b11": "云清淨。而言客塵者煩惱雖復牢固。始終可",
    "T42n1824_005:0074b12": "斷非永安義。故云客。薩婆多云。本有不淨",
    "T42n1824_005:0074b13": "心及以淨心。但有同時染異時染義。如貪心",
    "T42n1824_005:0074b14": "與諸數並起。即縛同時心數。謂同時染義。復",
    "T42n1824_005:0074b15": "有前後染義。即是緣縛。謂貪心緣三世境縛",
    "T42n1824_005:0074b16": "三世境也。成論師明前三心未起貪瞋。但是",
    "T42n1824_005:0074b17": "無記。名之為淨。後行陰起煩惱。染前三心名",
    "T42n1824_005:0074b18": "為不淨。此但是前後相染無同時染。雖復有",
    "T42n1824_005:0074b19": "同時異時。終明有煩惱染心義。為今論主所",
    "T42n1824_005:0074b20": "破。問勝鬘經云。自性清淨心為客塵煩惱染。",
    "T42n1824_005:0074b21": "難可了知豈不同舊義耶。答此明即眾生心",
    "T42n1824_005:0074b22": "本清淨。於眾生成不淨。雖於眾生成不淨然",
    "T42n1824_005:0074b23": "未嘗不淨。即是不染而染。染而不染故云難",
    "T42n1824_005:0074b24": "可了知。不言實有煩惱以染心也。問煩惱為",
    "T42n1824_005:0074b25": "是心為非心耶。答數論同明煩惱是心法與",
    "T42n1824_005:0074b26": "心相應。毘婆闍婆提部明煩惱與心不相應。",
    "T42n1824_005:0074b27": "知雜心使品末說。今明相應不相應終有煩",
    "T42n1824_005:0074b28": "惱染心亦為今論所破。問文具破三毒。云何",
    "T42n1824_005:0074b29": "但題破染染者。答三毒俱黑行人故名染。又",
    "T42n1824_005:0074c01": "染是三毒初故。又生死本際有二。無明與愛。",
    "T42n1824_005:0074c02": "無明是前分本。已起不可治。愛是後分本。論",
    "T42n1824_005:0074c03": "主慈悲欲令不起三因得勉二果。故偏破染",
    "T42n1824_005:0074c04": "也。問三毒中初是貪。今云何名染。答貪雖是",
    "T42n1824_005:0074c05": "染染通三界。貪但欲界。今欲遍治三界惑故。",
    "T42n1824_005:0074c06": "破染。又貪染人故名染也。品為二。一長行立",
    "T42n1824_005:0074c07": "義。第二破立立中三。一總標。二解釋。三總",
    "T42n1824_005:0074c08": "結。初如文。貪欲有種種名下第二解釋。初名",
    "T42n1824_005:0074c09": "愛者如見一色初起想念名之為愛。心遂連",
    "T42n1824_005:0074c10": "矚為著。纏綿深固名染。狂心發動名為婬欲。",
    "T42n1824_005:0074c11": "方便引取欲為己物名為貪欲。前三尚輕。即",
    "T42n1824_005:0074c12": "通於三有。後二遂重。但居欲界。以此三毒",
    "T42n1824_005:0074c13": "因緣下第三總結。三業有三種。大品經云。罪",
    "T42n1824_005:0074c14": "業因緣故三惡道中生。福業因緣故欲界人",
    "T42n1824_005:0074c15": "天中生。無動業因緣色無色界中生。成論及",
    "T42n1824_005:0074c16": "禪經明福業從欲界至三禪。第四禪已上名",
    "T42n1824_005:0074c17": "無動業。大品總相明義。後據別相說之。答曰",
    "T42n1824_005:0074c18": "下第二破十偈。開為六章。初兩偈前後門破。",
    "T42n1824_005:0074c19": "次一偈一時門破。第三兩偈一異門破。第四",
    "T42n1824_005:0074c20": "兩偈偏就異門破。第五兩偈呵責。第六一偈",
    "T42n1824_005:0074c21": "類破餘法。此六門即是破斷煩惱法。大小內",
    "T42n1824_005:0074c22": "外言有煩惱以解斷之。今六門求煩惱得可",
    "T42n1824_005:0074c23": "許斷之。求既無從何所斷耶。又即是明斷煩",
    "T42n1824_005:0074c24": "惱法。以此六門求煩惱不得。即是正觀名無",
    "T42n1824_005:0074c25": "礙道。後念觀起稱為解脫道也。就初兩偈為",
    "T42n1824_005:0074c26": "二。一行半明前有前無人不能起染。次半偈",
    "T42n1824_005:0074c27": "前有。前無染不能染人。就初又二。前一偈雙",
    "T42n1824_005:0074c28": "縱次半行雙奪。若離於染法前自有染者。上",
    "T42n1824_005:0074c29": "半縱其離染法前自有人體。下半偈縱前有",
    "T42n1824_005:0075a01": "人體因人起於染用。後半行雙奪者。初句奪",
    "T42n1824_005:0075a02": "上半離染前有人體。離法不得有人。故云若",
    "T42n1824_005:0075a03": "無有染者也。第二句奪下半因人起染用也。",
    "T42n1824_005:0075a04": "既無人誰起染。故言云何當有染。問前人後",
    "T42n1824_005:0075a05": "染此是誰義。答莊嚴云。前三心成人而未起",
    "T42n1824_005:0075a06": "染。即是前人後起染義。又大小內外多謂前",
    "T42n1824_005:0075a07": "有眾生而起於貪。今問既未有貪是何人耶。",
    "T42n1824_005:0075a08": "又未有貪而有人。如未有五指有捲。未有柱",
    "T42n1824_005:0075a09": "梁有舍。未有五陰而有人也。又莊嚴有人體。",
    "T42n1824_005:0075a10": "是上半有人用是下半。開善有人用是下半。",
    "T42n1824_005:0075a11": "若有若無染下第二次破染法。亦應有一行",
    "T42n1824_005:0075a12": "半偈。一行雙縱。半偈俱奪。今示存略故舉",
    "T42n1824_005:0075a13": "後例前。若有者初一行雙縱也。若無者半行",
    "T42n1824_005:0075a14": "俱奪也。所言染者亦如是者。若前有染若前",
    "T42n1824_005:0075a15": "無染。欲染於者同於上說故云亦如是。問前",
    "T42n1824_005:0075a16": "染後人此是誰義。答毘曇云。未有染法亦未",
    "T42n1824_005:0075a17": "有人名。因有染故方有人名。開善云。前三心",
    "T42n1824_005:0075a18": "有法而無人。並是前染後人也。長行前釋一",
    "T42n1824_005:0075a19": "行半次釋半行。釋一行半中初假設作前有",
    "T42n1824_005:0075a20": "前無以責外人。從要當下方順偈本。前無",
    "T42n1824_005:0075a21": "人則無人起染。長行前無人則無人受染。具",
    "T42n1824_005:0075a22": "二義也。要當先有染者。釋縱人有體。然後",
    "T42n1824_005:0075a23": "起染釋縱有用。若先無染者釋奪體。然則無",
    "T42n1824_005:0075a24": "下釋奪用也。次釋後半行易知也。問曰若染",
    "T42n1824_005:0075a25": "法染者先後下。第二一時門破。然此三偈如",
    "T42n1824_005:0075a26": "涅槃納衣梵志難也。彼難云。身為在前煩惱",
    "T42n1824_005:0075a27": "在前為一時有。身若在前既無煩惱誰感身",
    "T42n1824_005:0075a28": "耶。若煩惱在前既未有身誰起煩惱。若言一",
    "T42n1824_005:0075a29": "時則不相因。佛答云。煩惱與身一時而有。雖",
    "T42n1824_005:0075b01": "一時有要因煩惱而有於身。終不因身有煩",
    "T42n1824_005:0075b02": "惱也。開善云。此正是流來無明初念同時義",
    "T42n1824_005:0075b03": "論因果。莊嚴云非流來義乃是明於過去身",
    "T42n1824_005:0075b04": "因果義耳。此二師同明一時有於因果。若爾",
    "T42n1824_005:0075b05": "即如今外人同受論主破也。他問。涅槃經作",
    "T42n1824_005:0075b06": "此說。若爾論主應是破經。答經中隨緣作如",
    "T42n1824_005:0075b07": "此說。何得執為定義。若定執經即為論破也。",
    "T42n1824_005:0075b08": "所以知者。前云經雖說有名字求實不可得",
    "T42n1824_005:0075b09": "也。問今云何通此經耶。答經乃是明無身亦",
    "T42n1824_005:0075b10": "無煩惱。何以得知。此中具破前後一時。但借",
    "T42n1824_005:0075b11": "一時破前後借前後破一時。煩惱與身一時",
    "T42n1824_005:0075b12": "而有。此是借一時破前後也。要因煩惱而有",
    "T42n1824_005:0075b13": "是身。此是借前後破一時。既不前不後亦不",
    "T42n1824_005:0075b14": "一時。豈可定執有身及以煩惱。是知虛妄不",
    "T42n1824_005:0075b15": "可檢責。又經明雖一時者。此是因緣假名人",
    "T42n1824_005:0075b16": "法一時。今外人謂有人法兩體一時並有。何",
    "T42n1824_005:0075b17": "以得知。若無人法兩體即無人法論何一時",
    "T42n1824_005:0075b18": "耶。故知有人法兩體論一時並有也。是以外",
    "T42n1824_005:0075b19": "人不解經意。論主深識經意。若因緣一時即",
    "T42n1824_005:0075b20": "無自性。無自性即人法皆空也。問人法一時",
    "T42n1824_005:0075b21": "是誰義耶。答成論師無明初念人法一時。又",
    "T42n1824_005:0075b22": "莊嚴云色識一時成人。並入此門所破。偈上",
    "T42n1824_005:0075b23": "半牒而非。下半作無待難以釋。並易見也。長",
    "T42n1824_005:0075b24": "行破一時有三過。一不相因過。不相因者有",
    "T42n1824_005:0075b25": "人法兩體並起即破因緣。若破因緣即破世",
    "T42n1824_005:0075b26": "諦及第一義。復破中道。如是世出世一切皆",
    "T42n1824_005:0075b27": "破。此是大過也。二明以不相因即有常過。三",
    "T42n1824_005:0075b28": "者以常故無解脫過。煩惱常即無有餘解脫。",
    "T42n1824_005:0075b29": "人常即無無餘解脫。又常是染人亦無有餘解",
    "T42n1824_005:0075c01": "脫。復次今當以一異法破下。第三兩偈一異",
    "T42n1824_005:0075c02": "門破。上前後一時並是一異。今欲相對更作",
    "T42n1824_005:0075c03": "一異破耳。又今作一異通破前後一時。又上",
    "T42n1824_005:0075c04": "三門直責人無起染之功染無染人之用。今",
    "T42n1824_005:0075c05": "即破無人法之體。若一若異俱無人法之體。",
    "T42n1824_005:0075c06": "云何有相染用耶。又前三門就人法前後竪",
    "T42n1824_005:0075c07": "破。今就一異橫破。就兩偈為二。前偈奪一",
    "T42n1824_005:0075c08": "異後偈縱一異。又前是章門。後偈解釋。又初",
    "T42n1824_005:0075c09": "直明不合。後出合過。初偈上半牒人法體一。",
    "T42n1824_005:0075c10": "一法云何合。此破人法之用。人法既一。即",
    "T42n1824_005:0075c11": "無異染之人起染故。人不與染合。無異人之",
    "T42n1824_005:0075c12": "染以染於人故。染不與人合。下半牒人法體",
    "T42n1824_005:0075c13": "異。即二體各成不須合也。問一異是誰義。答",
    "T42n1824_005:0075c14": "莊嚴云。有假人體異實法體。是人染異義開",
    "T42n1824_005:0075c15": "善云。別有人用異實用。亦是異義。數義無別",
    "T42n1824_005:0075c16": "有人。但有人名起於五陰上即是一義。又假",
    "T42n1824_005:0075c17": "有即實義。假有異實義具通一異。問若人法",
    "T42n1824_005:0075c18": "悉有別體用。即人法並應是實。若一假一實",
    "T42n1824_005:0075c19": "即一有體一無體。次問開善。若假無體而有",
    "T42n1824_005:0075c20": "用。用本附體無體何所附。若假用附實體隨",
    "T42n1824_005:0075c21": "體相有實用。而假無用。又假用附實體亦應",
    "T42n1824_005:0075c22": "實體附假用。若互相附則應互假互實也。又",
    "T42n1824_005:0075c23": "若假用異實用。以實為假體者。亦應香用異",
    "T42n1824_005:0075c24": "色用以色為香體。若色不成香非色為香體",
    "T42n1824_005:0075c25": "者。色不成香可言其異。實既成假應不得異。",
    "T42n1824_005:0075c26": "若一有合者。第二偈縱一異也。上半縱一有",
    "T42n1824_005:0075c27": "合。下半縱異有合。上偈明一法無合。故是",
    "T42n1824_005:0075c28": "奪。今許一有合以顯其過。故是縱關。離伴應",
    "T42n1824_005:0075c29": "有合者。正難一合也。伴有親疎人為染伴。染",
    "T42n1824_005:0076a01": "為人伴。此親伴也。因六根六塵而起貪。此是",
    "T42n1824_005:0076a02": "疎伴。又依毘曇諸心相依共起。亦是伴。人染",
    "T42n1824_005:0076a03": "若一而言合者。則唯是人無有染伴。此應有",
    "T42n1824_005:0076a04": "合。不爾則唯是染無有人伴。此亦應合也。不",
    "T42n1824_005:0076a05": "爾則非是人亦非是染。直名一物都無人染",
    "T42n1824_005:0076a06": "二伴。此應有合也。下半破異有合者。凡有二",
    "T42n1824_005:0076a07": "過一者既異染而人自有體。不須染伴異人",
    "T42n1824_005:0076a08": "有染自體。染不須人伴。二者近異相須而遂",
    "T42n1824_005:0076a09": "合者。東西遠異亦應合也。問一異俱稱離伴",
    "T42n1824_005:0076a10": "有何異耶。答一明離伴此是獨合。以無伴故",
    "T42n1824_005:0076a11": "言其離。異明離伴。此是各合。有伴而合離伴",
    "T42n1824_005:0076a12": "各自合。有二伴而相離也。又一既無伴應與",
    "T42n1824_005:0076a13": "空合。而空不可合也。人與染異遂與染合。人",
    "T42n1824_005:0076a14": "與柱異應與柱合。又一則無伴異則非伴。猶",
    "T42n1824_005:0076a15": "如瓶衣。瓶非衣伴以伴是伴類義故。又問一",
    "T42n1824_005:0076a16": "物可得相離不。若不可相離豈得相成合也。",
    "T42n1824_005:0076a17": "又若一有合者亦應一法有伴。而一法無伴",
    "T42n1824_005:0076a18": "則一法無合。常解。四微成柱凡有二說。或言",
    "T42n1824_005:0076a19": "有間。謂色處無香故也。復言無間。謂色處有",
    "T42n1824_005:0076a20": "香。今問若言有間則色處無香。云何共合。以",
    "T42n1824_005:0076a21": "各二處故。若言無間則色處有香。便是一物。",
    "T42n1824_005:0076a22": "云何言異而共合耶。又人法二名。得是一者",
    "T42n1824_005:0076a23": "善惡亦二名。色心二名。亦應一也。長行云餘",
    "T42n1824_005:0076a24": "因緣者。人是染餘染是人餘。又假內根外塵",
    "T42n1824_005:0076a25": "故生於染。此亦是餘因緣也。所以作此破者。",
    "T42n1824_005:0076a26": "既異染自有人體。則不須根塵因緣生染成",
    "T42n1824_005:0076a27": "人體也。問曰一不合可爾者。此生下第四重",
    "T42n1824_005:0076a28": "破異。衛世四合知生。是異合義。又外道染",
    "T42n1824_005:0076a29": "是無常人是常而共合。求那諦中義正爾也。",
    "T42n1824_005:0076b01": "又成論師云。境無淺深生滅。智自有淺深生",
    "T42n1824_005:0076b02": "滅。故智會於境。亦是異合義。數人根塵異而",
    "T42n1824_005:0076b03": "共合。成實云。人是假染為實。是故合。亦是異",
    "T42n1824_005:0076b04": "合。前問次答。問為二。一領上。次舉眼見異合",
    "T42n1824_005:0076b05": "者。舌立已窮。故舉眼救也。答中為二。初偈縱",
    "T42n1824_005:0076b06": "異有合。合則無用。後偈明無用故無合。即",
    "T42n1824_005:0076b07": "是奪異合也。就前有二。上半牒而責。何事者。",
    "T42n1824_005:0076b08": "若染不能自有須人起染。則人有起染之事。",
    "T42n1824_005:0076b09": "人不能自成。須染成人染有成人之事。今染",
    "T42n1824_005:0076b10": "既自有不須人起故人無起染之事。人亦自",
    "T42n1824_005:0076b11": "有不須染成。故染無成人之事。又人染異義",
    "T42n1824_005:0076b12": "已成。何事須合。此是直責之辭耳。下半釋成",
    "T42n1824_005:0076b13": "也。又異則水火何相預事。若染及染者下此",
    "T42n1824_005:0076b14": "第二奪異合也。上半牒異。下半破合易見也。",
    "T42n1824_005:0076b15": "異相無有成下。第五兩偈呵責破。此兩偈可",
    "T42n1824_005:0076b16": "有二意。一者從品初長行竟於品末而釋之。",
    "T42n1824_005:0076b17": "外人品初長行知人法異為無成。立人法相",
    "T42n1824_005:0076b18": "依為欲合。品初五偈破為竟無成。眼見異法",
    "T42n1824_005:0076b19": "合為而復說異相。二者直依偈文次第釋者。",
    "T42n1824_005:0076b20": "就文為二。初偈序其失宗。次偈呵責其欲合。",
    "T42n1824_005:0076b21": "異相無有成者。牒品初二偈也。以二偈責法",
    "T42n1824_005:0076b22": "人前後相不成故也。是故汝欲合者序外人",
    "T42n1824_005:0076b23": "捨前後而立一時也。合相竟無成者。序破一",
    "T42n1824_005:0076b24": "時一偈并一異兩偈。覓合不成故云合相竟",
    "T42n1824_005:0076b25": "無成。此三都是責合相不成也。而復說異相",
    "T42n1824_005:0076b26": "者。序外人偏引眼見異相合也。異相不成故",
    "T42n1824_005:0076b27": "者。此第二偈呵之也。偈呵最後立異有合。又",
    "T42n1824_005:0076b28": "惑者多計異合故偏呵之。此偈上半牒二無。",
    "T42n1824_005:0076b29": "下半呵二有。二無者一者無異也。凡論有異",
    "T42n1824_005:0076c01": "不出前後一時及上離伴等異。上已明無此",
    "T42n1824_005:0076c02": "等異故言異相不成也。合相則不成者。次牒",
    "T42n1824_005:0076c03": "無合也。從品初來求先後一時及一異等。一",
    "T42n1824_005:0076c04": "切合義不得也。於何異相中下。此呵二有也。",
    "T42n1824_005:0076c05": "初句呵無異計異。夫論有異不出先後一時",
    "T42n1824_005:0076c06": "及一異中異。汝眼見何物異耶。上來諸門責",
    "T42n1824_005:0076c07": "心不見有合。今責眼即眼不能見也。既覓異",
    "T42n1824_005:0076c08": "不得故云於何異相中。而欲說合相次句呵",
    "T42n1824_005:0076c09": "其無合計合。如是染染者下。第六類破諸法。",
    "T42n1824_005:0076c10": "上半牒前。下半類法。又上半牒竪破五句。下",
    "T42n1824_005:0076c11": "半橫例萬法。上來破其合義不成。恐畏謂不",
    "T42n1824_005:0076c12": "合應有人法。故復破其不合也。又初兩偈明",
    "T42n1824_005:0076c13": "人法前後義。即是不合。從一時已下竟品是",
    "T42n1824_005:0076c14": "破合義。長行云非前非後者。品初二偈也。非",
    "T42n1824_005:0076c15": "合非散者。從一時偈及一異也。",
    "T42n1824_005:0076c16": "三相品第七",
    "T42n1824_005:0076c17": "有此品來者。從因緣竟於染染者明無所相",
    "T42n1824_005:0076c18": "法。今此一品明無能相。以能相所相不可得",
    "T42n1824_005:0076c19": "則有為空。有為空故無為亦空。為無為空故",
    "T42n1824_005:0076c20": "一切法畢竟空。即是諸法實相。令因此實相",
    "T42n1824_005:0076c21": "發生正觀。滅諸煩惱。故得解脫。所以有此",
    "T42n1824_005:0076c22": "品也。問正得何解脫耶。答既明畢竟空即是",
    "T42n1824_005:0076c23": "佛行處。故智度論云。畢竟空是佛所行。而此",
    "T42n1824_005:0076c24": "論正明一切眾生並令成佛。但畢竟空觀未",
    "T42n1824_005:0076c25": "明故有菩薩。故序云於菩薩之行道場之照",
    "T42n1824_005:0076c26": "朗然懸解矣。二者就薩婆多義明法有三種。",
    "T42n1824_005:0076c27": "一者色法。二者心法。三者非色非心法。因緣",
    "T42n1824_005:0076c28": "已來破色。染者破心。今破三相。破非色非心。",
    "T42n1824_005:0076c29": "三聚名有為。滅此三名無為。有為無為此是",
    "T42n1824_005:0077a01": "法體。有法體故有名字。法體既無則名亦不",
    "T42n1824_005:0077a02": "立。故名無得物之功。物無應名之實。名無",
    "T42n1824_005:0077a03": "得物之功。則非名物無應名之實。即非物非",
    "T42n1824_005:0077a04": "名。非物名物安在。不知何以目之。強稱實",
    "T42n1824_005:0077a05": "相。因實相生實觀。為眾生故還如實說。故有",
    "T42n1824_005:0077a06": "正觀論三名也。三者上來六情五陰名為別",
    "T42n1824_005:0077a07": "法。三相通遷情陰稱為通法。上求別法無從。",
    "T42n1824_005:0077a08": "今明通相非有。通別既無即諸法皆畢竟空。",
    "T42n1824_005:0077a09": "所以明畢竟空者。此是十方三世諸佛出世。",
    "T42n1824_005:0077a10": "為一大事因緣。即是示真實相。而有三相不",
    "T42n1824_005:0077a11": "同者。此是如幻如夢。隨凡夫故說耳。即是開",
    "T42n1824_005:0077a12": "方便門。三世十方佛唯有示真實開方便。龍",
    "T42n1824_005:0077a13": "樹正申此二意。所以明此二者。即令識權實",
    "T42n1824_005:0077a14": "二智。入佛知見故得成佛也。三相一品既明",
    "T42n1824_005:0077a15": "實權二事。二十七品及三論一切佛法皆亦",
    "T42n1824_005:0077a16": "如是。但今品一周觀行既竟。故寄此品論耳。",
    "T42n1824_005:0077a17": "四者依三解脫門來者。六種破身相。染染者",
    "T42n1824_005:0077a18": "品破心相。此二破於所相。今一品次破能相。",
    "T42n1824_005:0077a19": "即眾相都寂。又六種破空相。染品及三相品",
    "T42n1824_005:0077a20": "破於有相。破空有二相即一切相空。五者因",
    "T42n1824_005:0077a21": "緣品就四緣求生不得。釋八不無生。今此品",
    "T42n1824_005:0077a22": "觀三相不可得。亦為成無生。所以始終皆明",
    "T42n1824_005:0077a23": "無生者。為欲顯七品是一周大乘觀行已竟。",
    "T42n1824_005:0077a24": "都為顯無生故也。六者言次相接從染者品",
    "T42n1824_005:0077a25": "生者。染品明無世間之因。外云三相是一切",
    "T42n1824_005:0077a26": "有為法因。今既有三相即有萬化之果。故有",
    "T42n1824_005:0077a27": "此品來也。問云何為三相耶。答薩婆多云。離",
    "T42n1824_005:0077a28": "法體外別有三相。故法體通於三聚。而三相",
    "T42n1824_005:0077a29": "但是非色非心。屬行陰攝。成實僧祇等云。離",
    "T42n1824_005:0077b01": "法體外無別有相。即法起為生法停為住。法",
    "T42n1824_005:0077b02": "謝稱滅也。問三相為是有為為是無為。答數",
    "T42n1824_005:0077b03": "論同云。三相是有為法。毘婆闍提云。有為",
    "T42n1824_005:0077b04": "之法體不自固。何能相他。遂能相他。當知三",
    "T42n1824_005:0077b05": "相是無為法。猶如虛空能生萬化。次曇摩崛",
    "T42n1824_005:0077b06": "云。生住二相是有為法。滅相是無為法。故三",
    "T42n1824_005:0077b07": "相亦有為亦無為也。問三相為一時為前後。",
    "T42n1824_005:0077b08": "答譬喻部云。前生次住後滅。故三相前後。成",
    "T42n1824_005:0077b09": "實論文云。三有為法皆在現在。淨名經云。汝",
    "T42n1824_005:0077b10": "等比丘即時亦生亦老亦死。觀此經論是一",
    "T42n1824_005:0077b11": "時有。阿毘曇云。體即同時用有前後。如三相",
    "T42n1824_005:0077b12": "與法必俱。法在未來相亦未來。法起現在相",
    "T42n1824_005:0077b13": "亦現在。法謝過去相亦同謝。故有為法必與",
    "T42n1824_005:0077b14": "相共俱。故言體同時而生用之時未有住用。",
    "T42n1824_005:0077b15": "住用之時生用已廢。故用前後也。問三相為",
    "T42n1824_005:0077b16": "是時名為是法稱。答諸部並計三相是法。但",
    "T42n1824_005:0077b17": "開善言。三相既能生法是時名也。小莊嚴榮",
    "T42n1824_005:0077b18": "法師云。三相是法體名。而時無別體。莊嚴云",
    "T42n1824_005:0077b19": "三相非法非時。是時中精義。問三相為當體",
    "T42n1824_005:0077b20": "受名。為從用為目。答一云三相能生。法體是",
    "T42n1824_005:0077b21": "所生。從所生作名也。次云從用受名以。有能",
    "T42n1824_005:0077b22": "生他之用故名生也。婆沙問云。若一切眾生",
    "T42n1824_005:0077b23": "悉有滅相者。一切眾生並應有死屍現。答若",
    "T42n1824_005:0077b24": "根法滅非根法生。即有死屍現。今根法滅還",
    "T42n1824_005:0077b25": "根法生故尸不現。二者眾生業力持故尸不",
    "T42n1824_005:0077b26": "現。問何故破三相耶。答有四義。一者執三",
    "T42n1824_005:0077b27": "相者。多是小乘。唯得生空不得法空。謂決定",
    "T42n1824_005:0077b28": "有三相。今令其信諸法空故破三相。二者復",
    "T42n1824_005:0077b29": "有小乘人。如成實等亦得法空。但不知三相",
    "T42n1824_005:0077c01": "本性空。今令其信三相本性自空。故破三相",
    "T42n1824_005:0077c02": "也。三者大小內外作三相義互相破斥。義自",
    "T42n1824_005:0077c03": "不成。今顯其不成之相。是故云破耳。其還是",
    "T42n1824_005:0077c04": "立相者自破。非論主破也。如執無別體者。破",
    "T42n1824_005:0077c05": "有別體。執有別體者破無別體。四者有所得",
    "T42n1824_005:0077c06": "小乘人名半字教。所以然者。佛說生滅令遠",
    "T42n1824_005:0077c07": "離二邊不著中道。名為滿字。而有所得人雖",
    "T42n1824_005:0077c08": "破於常而著三相無常。故是半字。如呵迦旃",
    "T42n1824_005:0077c09": "延云。無以生滅心行說實相法。不生不滅是",
    "T42n1824_005:0077c10": "無常義。佛說無常為破於常。亦捨生滅無常。",
    "T42n1824_005:0077c11": "故不生不滅是無常義也。問佛說無常破常。",
    "T42n1824_005:0077c12": "復捨生滅無常。今何故偏云不生不滅是無",
    "T42n1824_005:0077c13": "常義也。答迦旃延已知無有於常。而未達無",
    "T42n1824_005:0077c14": "有生滅無常。今欲令其進捨生滅無常。故云",
    "T42n1824_005:0077c15": "不生不滅是無常義也。智度論與此意同。故",
    "T42n1824_005:0077c16": "云若無方便破常而著無常。若有方便即破",
    "T42n1824_005:0077c17": "常不著無常。龍樹破外人如淨名呵旃延不",
    "T42n1824_005:0077c18": "異。又諸部有二種失。一得語不得意。二語意",
    "T42n1824_005:0077c19": "俱失。得語不得意者。佛說三相令捨常不著",
    "T42n1824_005:0077c20": "無常。乃至亦常無常非常非非常。心無依止",
    "T42n1824_005:0077c21": "即便得道。而諸部但知捨常不能捨無常。故",
    "T42n1824_005:0077c22": "失佛意。二者語意俱失。非但不能兩捨。於三",
    "T42n1824_005:0077c23": "相中種種推斥更起愛見增長煩惱。是故失",
    "T42n1824_005:0077c24": "也。論主今直觀三相畢竟不可得。三相既去",
    "T42n1824_005:0077c25": "不三亦去。乃至此去無所去。即便得道。離上",
    "T42n1824_005:0077c26": "二失故破三相也。問佛凡有言說悉依二諦。",
    "T42n1824_005:0077c27": "論主隨佛學亦依二諦。今就何諦明無三相。",
    "T42n1824_005:0077c28": "答若就二諦門即破二種三相。一破性實三",
    "T42n1824_005:0077c29": "明世諦中道。二破假三明真諦中道也。品二。",
    "T42n1824_005:0078a01": "初長行立。次偈破。就立中通是一切部義。以",
    "T42n1824_005:0078a02": "諸部同計有為有三相。但解三相自不同耳。",
    "T42n1824_005:0078a03": "初標體。生住滅下列名。萬物下出用。是故下",
    "T42n1824_005:0078a04": "由三相故有諸法也。答曰下第二三十五偈",
    "T42n1824_005:0078a05": "破。大開為二。初三十四偈破有三相。次一偈",
    "T42n1824_005:0078a06": "破無三相。即顯三相不可定有。不可定無名",
    "T42n1824_005:0078a07": "世諦中道也。又初是破病次是申經。此既一",
    "T42n1824_005:0078a08": "周觀行已竟。寄此品略示破申之大旨也。又",
    "T42n1824_005:0078a09": "初是法說門破。次譬喻門破。總攝諸法破不",
    "T42n1824_005:0078a10": "出法喻。又初破三相體。次破三相名。令名體",
    "T42n1824_005:0078a11": "都寂。初段又二。第一正破三相。第二段次破",
    "T42n1824_005:0078a12": "法體。初又二。前總破三相。次別破。總別各",
    "T42n1824_005:0078a13": "三。總中三者初為無為門破。次聚散門破。三",
    "T42n1824_005:0078a14": "窮無窮門破。若直立三相即以六門責之。若",
    "T42n1824_005:0078a15": "諸部有此六計者。三偈即破此六人也。三相",
    "T42n1824_005:0078a16": "無決定者。一意云。佛破常病故說三相。常",
    "T42n1824_005:0078a17": "病既捨三亦不留。故三非決定。二者依下偈",
    "T42n1824_005:0078a18": "明此三相。如夢如幻無有定相。汝不應言決",
    "T42n1824_005:0078a19": "定有三。三者由所相故有能相。即能不自能",
    "T42n1824_005:0078a20": "故無能。所以無定。四者三相互相因待。即知",
    "T42n1824_005:0078a21": "無自性。故不可得也。五如下為無為聚散等",
    "T42n1824_005:0078a22": "門。求之不得故無定也。初偈上半就有為中",
    "T42n1824_005:0078a23": "求生不得。下半就無為中求生不得。即畢竟",
    "T42n1824_005:0078a24": "無生。故為無為空後明畢竟空。又上半破生",
    "T42n1824_005:0078a25": "是有為。此破毘曇成實及曇摩崛部義。下半",
    "T42n1824_005:0078a26": "破生是無為。破毘婆闍婆提義也。生是有為",
    "T42n1824_005:0078a27": "即有二失。一者法體是有為。既具三相。生是",
    "T42n1824_005:0078a28": "有為。亦具三相。即三中之一復更具三。是即",
    "T42n1824_005:0078a29": "無窮。二者生具三相即自相違。相違即都無",
    "T42n1824_005:0078b01": "三也。下半破生是無為有三失。一者無相破",
    "T42n1824_005:0078b02": "有為。有差別可得具三。無為無差別即無有",
    "T42n1824_005:0078b03": "三既無有三。用何物作有為相。二者彼計無",
    "T42n1824_005:0078b04": "為有別體能為有為作相。今明止生故名無",
    "T42n1824_005:0078b05": "生。如瓶破名無瓶。無有別物。為他作相。三者",
    "T42n1824_005:0078b06": "非相破無為法。自可為無為作相。不應為有",
    "T42n1824_005:0078b07": "為作相。若無為為有為作相。有為應為無為",
    "T42n1824_005:0078b08": "作相。又無為為有為作相。如馬為牛作相水",
    "T42n1824_005:0078b09": "為火作相。此墮非相過也。又上半明生是有",
    "T42n1824_005:0078b10": "為得有為而墮無窮及相違。下半明生是無",
    "T42n1824_005:0078b11": "為免無窮及相違而招前三失。故進退墮負",
    "T42n1824_005:0078b12": "厝情無地。第二聚散破來者。亦得通破為無",
    "T42n1824_005:0078b13": "為。汝言三相是無為者。為聚為散。若無為不",
    "T42n1824_005:0078b14": "可聚散。亦無為不可生滅。若別義者從此竟",
    "T42n1824_005:0078b15": "品但破有為不破無為。以計有為者多是小",
    "T42n1824_005:0078b16": "乘根本義。又符大小乘經。又盛行天竺也。又",
    "T42n1824_005:0078b17": "論破二種人。一不曾學問。但知自身有生老",
    "T42n1824_005:0078b18": "病死。外物生住變壞。於此內外起貪嗔癡。故",
    "T42n1824_005:0078b19": "造三有業受生老病死。論主直為此說無三",
    "T42n1824_005:0078b20": "相。汝言有三相者。為是有為為是無為。乃至",
    "T42n1824_005:0078b21": "聚之與散。以一切門求無從。即知內外諸法",
    "T42n1824_005:0078b22": "皆畢竟空。其人即便見實相生正觀斷煩惱。",
    "T42n1824_005:0078b23": "此是淨器人。翻易悟也。二者為內外學理之",
    "T42n1824_005:0078b24": "人種種推斥求並無從。以學問之流執有三",
    "T42n1824_005:0078b25": "相。不知無三說三。亦不知說三為明無三。故",
    "T42n1824_005:0078b26": "不得二智。不入佛知見不得成佛。論主憐愍",
    "T42n1824_005:0078b27": "諸部求三無從。而說有三者此是無三說三。",
    "T42n1824_005:0078b28": "說三意在無三。即生二智入佛知見。三世十",
    "T42n1824_005:0078b29": "方佛出世大意如此。四依出世大意亦然。以",
    "T42n1824_005:0078c01": "是故開諸門破三相也。又執有三相多是小",
    "T42n1824_005:0078c02": "乘人。聞說三作三解。今破三明三相無。三",
    "T42n1824_005:0078c03": "相無故有為無。有為無故無為亦無。即諸法",
    "T42n1824_005:0078c04": "畢竟空是佛行處。令小乘人迴小入大悟三",
    "T42n1824_005:0078c05": "相畢竟空得實智。即知佛昔於小乘中說有",
    "T42n1824_005:0078c06": "三是方便得權智。具解開方便顯真實也。又",
    "T42n1824_005:0078c07": "智度論云。昔說五眾是無常生滅。今說五眾",
    "T42n1824_005:0078c08": "是非常非無常分。則大小乘教經中直唱非",
    "T42n1824_005:0078c09": "常非無常。而利根者即悟學。大乘人鈍根者",
    "T42n1824_005:0078c10": "未了。今廣釋之。求三相有為不得非無常。無",
    "T42n1824_005:0078c11": "為亦無故非常。令始行菩薩悟解大乘非常",
    "T42n1824_005:0078c12": "非無常。識中道發生正觀。是故破三相。",
    "T42n1824_005:0078c13": "中觀論疏卷第五(本)"
}