{
    "T11n0310_009:0047b02": "大寶積經卷第九",
    "T11n0310_009:0047b04": "西晉三藏竺法護奉　詔譯",
    "T11n0310_009:0047b05": "密迹金剛力士會第三之二",
    "T11n0310_009:0047b06": "密迹金剛力士語寂意菩薩：「菩薩所說，口未",
    "T11n0310_009:0047b07": "曾宣污染惡言、不仁之辭、瞋恚癡言，亦無諛",
    "T11n0310_009:0047b08": "諂，無剛結言、崎嶇之語、調戲俳說、無益之文，",
    "T11n0310_009:0047b09": "語不妄笑、讒言兩舌、不顧男女、不堅硬，",
    "T11n0310_009:0047b10": "無有麁辭卒暴之性，不有懷害、無取捨心，不",
    "T11n0310_009:0047b11": "失儀節志亦無結心，無所著，無鬪訟言，無",
    "T11n0310_009:0047b12": "所倚，無塵勞，無所舉，無輕放逸，無自恣，無",
    "T11n0310_009:0047b13": "橫理無宜之行，無非時辭，無貪欲，無非惡，無",
    "T11n0310_009:0047b14": "所愛樂，無有處所亦無非淨，無違時，無失",
    "T11n0310_009:0047b15": "節，諸根無毀、音聲無瑕，心不懷害亦無偏黨。",
    "T11n0310_009:0047b16": "無恣訑，無覆蔽，不諍言語，不有怨嫌，無有結",
    "T11n0310_009:0047b17": "恨，不妄受邪非。無自歸，不計吾我，不嬈他",
    "T11n0310_009:0047b18": "人，不惱彼己。不宣傷害，無殃罪法。不失所",
    "T11n0310_009:0047b19": "言，無不受行，無不順業，無不可忍，所宣言",
    "T11n0310_009:0047b20": "和。無種姓事，無輕調之教，去非法之行。不",
    "T11n0310_009:0047b21": "毀法行，不越時節，不違宜度，不宣須臾。不自",
    "T11n0310_009:0047b22": "歎類，不壞他伴，於己得譽不以喜悅，見歎他",
    "T11n0310_009:0047b23": "人亦不愁憒。謹慎守節不輕慢人，不說非宜，",
    "T11n0310_009:0047b24": "不毀有宜，不誹密言。常隨時護，不謗明智，不",
    "T11n0310_009:0047b25": "呵賢聖，言不虛妄，不非證明，不入人罪，不求",
    "T11n0310_009:0047b26": "他短。所言轉教不傷筋骨，不稱他惡。志願無",
    "T11n0310_009:0047b27": "上，不相顏色，不求異黨，不念業便，不行逆",
    "T11n0310_009:0047b28": "事，心常柔順。」密迹力士語寂意：「是為菩薩言",
    "T11n0310_009:0047b29": "行相應，以空慌忽神勇為力，功德報應所作",
    "T11n0310_009:0047c01": "果實，宣至誠辭從所作報。假使有人行詣大",
    "T11n0310_009:0047c02": "樹下，若復住立作是觀樹，以觀轉問他人言：",
    "T11n0310_009:0047c03": "『男子！能知此樹所生葉數為有幾枚？』有大智",
    "T11n0310_009:0047c04": "人，不觀樹木亦未計數，知彼樹葉便口出辭",
    "T11n0310_009:0047c05": "其數如是，與侶俱坐亦不計之。既未能度至",
    "T11n0310_009:0047c06": "於道德即知其數，來在一切而演若干，其人",
    "T11n0310_009:0047c07": "語詞等無有異。若有來問大江河沙能有幾",
    "T11n0310_009:0047c08": "沙？一一計之能得幾枚幾百千億兆載垓數。",
    "T11n0310_009:0047c09": "水有幾升斗斛限數，不可以喻量度，不觀其",
    "T11n0310_009:0047c10": "限亦不數之，悉知江河沙之多少幾億兆載，",
    "T11n0310_009:0047c11": "皆知水升斗斛限，各各為演若干品語。唯大",
    "T11n0310_009:0047c12": "聖知，天不能證，諸龍、鬼神、阿須輪、迦樓羅、",
    "T11n0310_009:0047c13": "真陀羅、揵沓和、摩休勒、人與非人，聲聞緣",
    "T11n0310_009:0047c14": "覺，悉不能證明，獨佛世尊乃能知之。以是觀",
    "T11n0310_009:0047c15": "之，如來、至真、等正覺慧不可計量，宣萬億音，",
    "T11n0310_009:0047c16": "眾生皆聞，各得開解。」密迹金剛力士語寂意",
    "T11n0310_009:0047c17": "菩薩：「乃往過去久遠世時，有一神仙名曰樓",
    "T11n0310_009:0047c18": "夷。爾時之世有一梵志名曰寂然。時國有一",
    "T11n0310_009:0047c19": "大樹名曰仁賢，其樹枝葉華實茂盛。其樓夷",
    "T11n0310_009:0047c20": "神仙常處其下，具足十二歲數其樹葉而復",
    "T11n0310_009:0047c21": "觀之。彼於後日，寂然梵志從城中出，往至",
    "T11n0310_009:0047c22": "仁賢樹所晝夜遊觀。飯食已後數樹莖葉，又",
    "T11n0310_009:0047c23": "以聖明一心數之。又曰何謂告啟神仙，我當",
    "T11n0310_009:0047c24": "數之知有幾枚。時寂然梵志不觀其樹不數",
    "T11n0310_009:0047c25": "其葉，尋時說頌曰：",
    "T11n0310_009:0047c26": "「『有八千姟　　八千億葉，　　節有九千",
    "T11n0310_009:0047c27": "　　六百二十，　　觚有五枚　　二百五十，",
    "T11n0310_009:0047c28": "　　痱癗六千　　六百六十。　　聖師欲知，",
    "T11n0310_009:0047c29": "　　葉有若干？　　數其樹莖，　　分布所在，",
    "T11n0310_009:0048a01": "　　并所知解，　　啟曰如是。　　今無放逸，",
    "T11n0310_009:0048a02": "　　有疑數之。』",
    "T11n0310_009:0048a03": "「樓夷神仙嗟而說言：『善哉至言，諦辭無欺。吾",
    "T11n0310_009:0048a04": "十二年坐計限之，其樹葉數亦不數之，悉知",
    "T11n0310_009:0048a05": "本末葉有若干。唯願梵志為我說之，其音聲",
    "T11n0310_009:0048a06": "行何所以類？』寂然即曰：『神仙聽之。天不助我",
    "T11n0310_009:0048a07": "亦非世人，以至誠故傳大正行，皆以真淨無",
    "T11n0310_009:0048a08": "所諍訟。』樓夷神仙，舍利弗是；寂然梵志，釋師",
    "T11n0310_009:0048a09": "子是。當執持此至真言教，住於至誠以應法",
    "T11n0310_009:0048a10": "宜。」密迹金剛力士謂寂意：「是則菩薩至密之業、",
    "T11n0310_009:0048a11": "清淨之元。其無極慧，深入無量、巍巍無限，隨",
    "T11n0310_009:0048a12": "時示現，至真無形不可說名。」密迹金剛力士",
    "T11n0310_009:0048a13": "復謂寂意菩薩：「何謂心密？心行清淨不失神",
    "T11n0310_009:0048a14": "通，造立慧業神通自娛，在所示現正住神通，",
    "T11n0310_009:0048a15": "建立大哀無極之業。以神通化無央數變一",
    "T11n0310_009:0048a16": "切普顯，以誠諦通、智慧為室，現目覩見一切",
    "T11n0310_009:0048a17": "諸法，是則菩薩正真之法。慧通無極普御一",
    "T11n0310_009:0048a18": "切，其神通慧皆顯眾像，解暢諸色本無有色。",
    "T11n0310_009:0048a19": "其以神通普入諸音等本音響，皆能觀察一切",
    "T11n0310_009:0048a20": "眾生心念所行因見本淨。常見一切隨時開",
    "T11n0310_009:0048a21": "化，常念識之未曾忽忘。斷去來心，普現神足",
    "T11n0310_009:0048a22": "無所罣礙，獨步三界不以為拘，悉無所有不",
    "T11n0310_009:0048a23": "造立行。其神通明盡一切漏，曉了隨時不失",
    "T11n0310_009:0048a24": "其節，現生死難示度世業，所察玄遠。其神通",
    "T11n0310_009:0048a25": "明皆超聲聞一切緣覺，深入微妙，坐佛樹下",
    "T11n0310_009:0048a26": "降伏魔官，解暢一切諸佛道法，而轉順時道",
    "T11n0310_009:0048a27": "法聖輪，開化一切十方眾生，使入法律至阿",
    "T11n0310_009:0048a28": "維顏轉一切法。寂意欲知，是為菩薩心密之",
    "T11n0310_009:0048a29": "業心行清淨。若心真淨，永無所歸亦無不喜，",
    "T11n0310_009:0048b01": "性安調和隨行極良，則以普慧三昧定意而",
    "T11n0310_009:0048b02": "行正受，不永滅度、不厭欲界，設生其中無所",
    "T11n0310_009:0048b03": "繫著不為所縛，所生現決未曾有結。所以者",
    "T11n0310_009:0048b04": "何？以度一切虛空妄想，解眾塵結顛倒所受，",
    "T11n0310_009:0048b05": "心無所著，由是之故得脫生老病死。雖有所",
    "T11n0310_009:0048b06": "生悉無所生，以大乘本成就一切諸佛道法，",
    "T11n0310_009:0048b07": "斯諸佛法救護十方。求之無處而不可得，乃",
    "T11n0310_009:0048b08": "了一切諸佛之法，一切諸法悉歸佛法，是諸",
    "T11n0310_009:0048b09": "佛之法悉一切法。是一切法及與佛法，不是",
    "T11n0310_009:0048b10": "是法亦非非法。所以者何？求一切法本末處",
    "T11n0310_009:0048b11": "所而不可得。若求諸法悉無處所則無有數，",
    "T11n0310_009:0048b12": "超諸住數一切諸法知一切法，則不依倚一",
    "T11n0310_009:0048b13": "切諸法。以不依倚一切諸法，其求利義便致",
    "T11n0310_009:0048b14": "大衰。其無思求，彼則無利亦無衰折，轉進學",
    "T11n0310_009:0048b15": "前其見利義，心無憂慼亦不喜歡。其心無憂",
    "T11n0310_009:0048b16": "志無罣礙則無所住，其無所住乃無雜碎，其",
    "T11n0310_009:0048b17": "無雜碎則無所向，其無所向如是乃向，如是",
    "T11n0310_009:0048b18": "乃向者爾乃無向，其無所向乃無吾我，其無",
    "T11n0310_009:0048b19": "吾我則無所受，其無所受則無諍訟，其無諍",
    "T11n0310_009:0048b20": "訟則無鬪亂，其無鬪亂是沙門法。其心平等",
    "T11n0310_009:0048b21": "猶如虛空，住其平等如虛不隨欲界、不處色",
    "T11n0310_009:0048b22": "界、不著無色。若以一切悉無所著，無譽無毀。",
    "T11n0310_009:0048b23": "其無譽無毀，謂一切法。斯等皆解如是深義。",
    "T11n0310_009:0048b24": "以能知是六事之業，宣暢分別亦復如是。以",
    "T11n0310_009:0048b25": "何等故解暢分別？以是之故一切諸法不可得",
    "T11n0310_009:0048b26": "也。其能解暢分別諸法本無所處、三界悉虛，",
    "T11n0310_009:0048b27": "乃能解暢悉以分別，是為心密。」密迹金剛力",
    "T11n0310_009:0048b28": "士復謂寂意菩薩：「其心行密，斯行慈愍不計",
    "T11n0310_009:0048b29": "吾我故，其行悲哀無有眾生故，以行歡喜則",
    "T11n0310_009:0048c01": "無命故，以能濟護乃達無壽故，行四布施心",
    "T11n0310_009:0048c02": "無慳故，奉行禁戒調和其心故，斯忍辱行盡",
    "T11n0310_009:0048c03": "心之業故，若修精進思惟寂靜故，其寂一心",
    "T11n0310_009:0048c04": "棄心所在故，其知聖心無所行故，其四意止",
    "T11n0310_009:0048c05": "無意無念故，若四意斷其心以了以不起不",
    "T11n0310_009:0048c06": "滅故，其神足飛心廣無際故，以行篤信心無",
    "T11n0310_009:0048c07": "罣礙故，若修精進心行寂靜故，其意已念心",
    "T11n0310_009:0048c08": "行得自在故，其定意者斯平等心無有若干",
    "T11n0310_009:0048c09": "故，其智慧根心無想故，其勢力者順流心本",
    "T11n0310_009:0048c10": "故。若以覺意心分別慧故，奉行道業心無所",
    "T11n0310_009:0048c11": "想故，其寂然者惔怕靜思故，其觀法心見無",
    "T11n0310_009:0048c12": "著故，修行賢聖究竟解心故，心念於佛其明",
    "T11n0310_009:0048c13": "慧者心不妄想故，其心思道志不可量故，其",
    "T11n0310_009:0048c14": "思念法心平等故，思念聖眾心無所住訓誨",
    "T11n0310_009:0048c15": "眾生故。其心湛淨護於正法故，其法諸界心",
    "T11n0310_009:0048c16": "無所壞故，佛土清淨心等如空故，眾相具足",
    "T11n0310_009:0048c17": "心無別形相故，逮致忍辱心無顛倒故，阿惟",
    "T11n0310_009:0048c18": "越致心不復迴還故，莊嚴道場在於三界心",
    "T11n0310_009:0048c19": "不墮故，降伏魔業心攝眾生故，道所訓誨一",
    "T11n0310_009:0048c20": "切法心平等覺故，以轉法輪諸法無轉用心",
    "T11n0310_009:0048c21": "不還故。現大滅度解生死原，以心平等自然",
    "T11n0310_009:0048c22": "之故。」密迹金剛力士謂寂意曰：「菩薩若得不",
    "T11n0310_009:0048c23": "起法忍，心則甚密心亦清淨。心已清淨，便解",
    "T11n0310_009:0048c24": "一切眾生心淨，普無不入其眾生心。入于道",
    "T11n0310_009:0048c25": "心，一切眾生心趣道心而被照明。猶如虛空",
    "T11n0310_009:0048c26": "普悉平等，遍入一切有形無形道心。如是一",
    "T11n0310_009:0048c27": "切皆入眾生心行。」密迹金剛力士說是菩薩",
    "T11n0310_009:0048c28": "身口心密不可思議時，七萬二千諸天人眾",
    "T11n0310_009:0048c29": "皆發無上正真道意，三萬二千菩薩逮得無",
    "T11n0310_009:0049a01": "所從生法忍，萬四千人遠塵離垢諸法眼淨，",
    "T11n0310_009:0049a02": "八千比丘意解無漏。是三千大千世界六反",
    "T11n0310_009:0049a03": "震動，其大光明普照十方，上虛空中天雨眾",
    "T11n0310_009:0049a04": "華，箜篌樂器不鼓自鳴，其妓樂音中演出如",
    "T11n0310_009:0049a05": "是：「其有聞是密迹金剛力士所說法誼，若有",
    "T11n0310_009:0049a06": "樂信，是等之人得立授決，愛喜經典受持",
    "T11n0310_009:0049a07": "讀誦，廣為人說不失道心，積功德本終不虛",
    "T11n0310_009:0049a08": "妄；曾以供養無央數佛殖眾德本，益於眾生",
    "T11n0310_009:0049a09": "靡不蒙濟。」於是世尊告寂意：「汝寧聞彼伎樂",
    "T11n0310_009:0049a10": "所暢言響乎？」答曰：「已聞。世尊！唯然大聖！誰",
    "T11n0310_009:0049a11": "之威神？」佛語寂意：「有菩薩名雷音，從雷音王",
    "T11n0310_009:0049a12": "如來佛國發——其國土名兩氏——來詣忍界，欲",
    "T11n0310_009:0049a13": "見吾身，稽首作禮啟問法要，欲聽說是如來",
    "T11n0310_009:0049a14": "祕要法教。在於虛空不現其身，供養如來及",
    "T11n0310_009:0049a15": "斯經典，故雨天華作諸伎樂，從其伎樂出是",
    "T11n0310_009:0049a16": "輩聲。」佛說未久，雷音菩薩從虛空下，稽首佛",
    "T11n0310_009:0049a17": "足繞佛七匝，住於佛前白天師言：「唯然世尊！",
    "T11n0310_009:0049a18": "雷音王如來敬問無量，興起輕便遊步康寧。」",
    "T11n0310_009:0049a19": "爾時世尊告問雷音菩薩：「善來正士！快哉顧",
    "T11n0310_009:0049a20": "義故致奉現，寧欲聽受如來祕要經典之慧，",
    "T11n0310_009:0049a21": "今密迹金剛力士承佛威神而頒宣之。」於是",
    "T11n0310_009:0049a22": "眾會，或有菩薩心自念言：「斯密迹金剛力士，",
    "T11n0310_009:0049a23": "在於何世積眾德本？在何佛所而發道心？本",
    "T11n0310_009:0049a24": "何誓願所逮辯才廣大無極巍巍如是？」時佛悉",
    "T11n0310_009:0049a25": "知是諸菩薩心中所念，告寂意菩薩：「乃往過",
    "T11n0310_009:0049a26": "去久遠世時無央數劫不可思議，爾時有佛，",
    "T11n0310_009:0049a27": "名無量勳寶錦淨王，出現于世，如來、至真、等",
    "T11n0310_009:0049a28": "正覺、明行成為、善逝、世間解、無上士、道法御、天",
    "T11n0310_009:0049a29": "人師，號佛、世尊。世界曰莊嚴，劫名善見。其佛",
    "T11n0310_009:0049b01": "國土有異威德，人民熾盛皆得安隱，五穀豐",
    "T11n0310_009:0049b02": "收土地大盛，咸共快樂。天人繁熾，地悉平等",
    "T11n0310_009:0049b03": "猶如砥掌，無沙塵穢荊棘瓦石，唯琉璃水精",
    "T11n0310_009:0049b04": "明月珠玉、珊瑚虎珀硨磲馬瑙遍布其地。",
    "T11n0310_009:0049b05": "其地柔軟猶如天衣，有甘美香光色甚好，生",
    "T11n0310_009:0049b06": "其好草如天綩綖，以足蹈上足下四寸舉足",
    "T11n0310_009:0049b07": "如故。其土快樂，無有大寒亦不大熱。人民仁",
    "T11n0310_009:0049b08": "慈性行和調，身口心定香芬熏地紺琉璃色。",
    "T11n0310_009:0049b09": "彼國人民普得自在，皆受訓誨婬怒癡薄，安",
    "T11n0310_009:0049b10": "隱寂靜悉有威力，聞說法言皆識議理。其佛",
    "T11n0310_009:0049b11": "世尊時諸聲聞眾有十二垓，諸菩薩三千二",
    "T11n0310_009:0049b12": "億。其佛壽命三十六億歲。無中夭者。斯莊嚴",
    "T11n0310_009:0049b13": "國其中四城，名曰快見，甚大廣長。風雨時節",
    "T11n0310_009:0049b14": "五穀豐饒，人民安寧強不凌弱各得其所。一",
    "T11n0310_009:0049b15": "一方城廣長各八十萬里、相去四百里。有一",
    "T11n0310_009:0049b16": "大國，一一大國各有千郡縣及諸村落丘聚。",
    "T11n0310_009:0049b17": "其土人民身長四里。是時大城快見四方大",
    "T11n0310_009:0049b18": "城，復有大城名曰清淨，王所治處土地廣",
    "T11n0310_009:0049b19": "長，其城東西長二千五百六十里，南北廣千",
    "T11n0310_009:0049b20": "二百八十里，郡國縣邑各有一萬。具足快樂。",
    "T11n0310_009:0049b21": "諸遊觀園各有一萬，極甚清淨七寶合成。時",
    "T11n0310_009:0049b22": "有轉輪聖王名曰勇郡王——有七寶，一曰金輪，",
    "T11n0310_009:0049b23": "二曰白象有六牙，三曰紺色馬朱髦尾，四曰",
    "T11n0310_009:0049b24": "明月神珠，五曰玉女妻，六曰主藏聖臣，七曰",
    "T11n0310_009:0049b25": "主兵大將軍——主四天下，供過去佛殖眾德本",
    "T11n0310_009:0049b26": "威神難量，發無上正真之道心逮不退轉。在",
    "T11n0310_009:0049b27": "城中央立一屋宅，廣長高大，長廣各六百四",
    "T11n0310_009:0049b28": "十里，以七寶立七重牆壁欄楯、七重交道、七",
    "T11n0310_009:0049b29": "重寶幔、七重七重深塹。其宅裏內有四大",
    "T11n0310_009:0049c01": "果園生若干華，一名妙華、二名功勳阿、三名",
    "T11n0310_009:0049c02": "山河、四名春安。有池水滿，廣長各二十里，皆",
    "T11n0310_009:0049c03": "以眾寶而作欄楯，紫金為池，紫金琉璃以為",
    "T11n0310_009:0049c04": "底沙，滿八味水合生寶華，鳧鴈鴛鴦異類之",
    "T11n0310_009:0049c05": "鳥遊戲其中。一浴池名施財，二名上窟，三名",
    "T11n0310_009:0049c06": "上香，四名妙御。中宮婇女七萬六千，如天玉",
    "T11n0310_009:0049c07": "女，各有好相端正殊好非世之有。其王正后",
    "T11n0310_009:0049c08": "玉女寶及諸婇女，皆發無上正真道意。王有",
    "T11n0310_009:0049c09": "千子，具足勇猛與眾殊異端正超絕，二十八",
    "T11n0310_009:0049c10": "相嚴飾其身，志性仁和，亦俱同心發大道意。",
    "T11n0310_009:0049c11": "「爾時其佛遊在清淨大國，其王勇郡供養無",
    "T11n0310_009:0049c12": "量勳寶罽淨王如來具足億歲，諸菩薩眾聲",
    "T11n0310_009:0049c13": "聞等，衣被飲食床臥醫藥一切所安，園觀浴",
    "T11n0310_009:0049c14": "池屋宅講堂，房室精舍高臺樓閣，一一比丘",
    "T11n0310_009:0049c15": "與二侍使給所當得。其王諸子志性安和無",
    "T11n0310_009:0049c16": "放逸行，常以至心供奉如來聽受經典，不樂",
    "T11n0310_009:0049c17": "愛欲戲笑邪業，以無放逸聽受經典不以生",
    "T11n0310_009:0049c18": "心，不久即逮興五神通。以得神通踊在虛",
    "T11n0310_009:0049c19": "空，猶如鴈王飛行自在無所罣礙，從其一觀",
    "T11n0310_009:0049c20": "復至一觀，從縣至縣從國遊國，從一天下至",
    "T11n0310_009:0049c21": "一天下普行遊觀。以是要偈為大眾說：",
    "T11n0310_009:0049c22": "「『諸佛興出世，　　玄遠甚難值，",
    "T11n0310_009:0049c23": "　　人生在世間，　　亦甚難得遇。",
    "T11n0310_009:0049c24": "　　諸人咸同志，　　俱信樂聽經，",
    "T11n0310_009:0049c25": "　　於億百千劫，　　甚復不可遭。",
    "T11n0310_009:0049c26": "　　今人中之雄，　　以出于世間，",
    "T11n0310_009:0049c27": "　　欲令寂然定，　　故說經法義。",
    "T11n0310_009:0049c28": "　　從安住世尊，　　諮受教訓誨，",
    "T11n0310_009:0049c29": "　　求于大聖明，　　奉啟佛至言。",
    "T11n0310_009:0050a01": "　　以聽受經法，　　棄捐于惡趣，",
    "T11n0310_009:0050a02": "　　以逮聞正法，　　得坐極安處，",
    "T11n0310_009:0050a03": "　　以逮聞正法，　　消除眾塵勞，",
    "T11n0310_009:0050a04": "　　因其聽受慧，　　得致正真法。』",
    "T11n0310_009:0050a05": "　　彼時布宣訓，　　而演是甘香，",
    "T11n0310_009:0050a06": "　　緣其斯瑞應，　　地六反震動。",
    "T11n0310_009:0050a07": "　　普布告天人，　　諸天舉歎曰，",
    "T11n0310_009:0050a08": "　　即時雨天華，　　其華若干種，",
    "T11n0310_009:0050a09": "　　眾生皆來集，　　不可稱計數，",
    "T11n0310_009:0050a10": "　　最勝之開化，　　皆入于道法。",
    "T11n0310_009:0050a11": "　　前稽首足下，　　禮於天人尊，",
    "T11n0310_009:0050a12": "　　皆俱以叉手，　　恭恪而住立。",
    "T11n0310_009:0050a13": "　　其最勝聖師，　　是逮得是心，",
    "T11n0310_009:0050a14": "　　隨時順義理，　　而為說經法。",
    "T11n0310_009:0050a15": "　　斯等之伴侶，　　得聞安住法，",
    "T11n0310_009:0050a16": "　　三十六億俱，　　悉發大道心。",
    "T11n0310_009:0050a17": "　　其三百億眾，　　具足不減一，",
    "T11n0310_009:0050a18": "　　皆以得清淨，　　極上之法眼。",
    "T11n0310_009:0050a19": "　　其心以厭患，　　於俗之家業，",
    "T11n0310_009:0050a20": "　　悉共在彼世，　　棄家行學道。",
    "T11n0310_009:0050a21": "　　諸人無數眾，　　億載兆姟人，",
    "T11n0310_009:0050a22": "　　咸啟受經戒，　　皆作清信士。",
    "T11n0310_009:0050a23": "　　以逮聞經法，　　稽首佛足下，",
    "T11n0310_009:0050a24": "　　各各前辭別，　　悉自還歸家。」",
    "T11n0310_009:0050a25": "佛告寂意：「爾時王太子并共父王，以栴檀造",
    "T11n0310_009:0050a26": "立樓閣，廣長清淨好校飾之，作諸窓牖以眾",
    "T11n0310_009:0050a27": "寶成，以牛頭栴檀香一升燒氣遍天下皆有美",
    "T11n0310_009:0050a28": "香。以是栴檀造立樓閣，廣長高大高四百里，",
    "T11n0310_009:0050a29": "莊嚴校飾，威神顯現巍巍無量。正四方好四",
    "T11n0310_009:0050b01": "角四柱，所作平正安不傾斜。其王勇郡因欲",
    "T11n0310_009:0050b02": "往到無量勳寶罽淨王如來所，奉視稽首諮",
    "T11n0310_009:0050b03": "問聽受經典，勸王眷屬：『人命難得，佛興難值，",
    "T11n0310_009:0050b04": "億載時有，經道難聞。宜往奉視諮受經典。』王",
    "T11n0310_009:0050b05": "及太子夫人婇女、大臣百官人民大小，皆入",
    "T11n0310_009:0050b06": "校露高臺樓閣，坐於百千嚴飾寶床，以眾華",
    "T11n0310_009:0050b07": "香雜香衣服寶蓋幢幡鼓諸妓樂，以恭恪心",
    "T11n0310_009:0050b08": "奉事尊敬，寶珠挍露高臺樓閣以貢上之。",
    "T11n0310_009:0050b09": "一切同心仁和之意，上在虛空猶鳳凰王，與",
    "T11n0310_009:0050b10": "諸眾俱無所罣礙，飛行浮疾往詣佛所。其寶",
    "T11n0310_009:0050b11": "挍露高臺樓閣以到大會，前詣佛所，斯寶挍",
    "T11n0310_009:0050b12": "露高臺樓閣繞佛七匝還住一面。王及大眾",
    "T11n0310_009:0050b13": "各下以出，前禮佛足及禮聖眾，繞佛七匝因",
    "T11n0310_009:0050b14": "在前住，白世尊曰：『久服聖音，國有多事不尋",
    "T11n0310_009:0050b15": "奉現，慚愧無顏。飢虛之情今日乃果。』時佛大",
    "T11n0310_009:0050b16": "聖見王真心，宮人眷屬故來聽法，則以隨觀",
    "T11n0310_009:0050b17": "從其心本，應病與藥頒宣經法。佛告大王：『志",
    "T11n0310_009:0050b18": "建大乘有四事法，所遊殊特不違大道。何謂",
    "T11n0310_009:0050b19": "為四？若學大乘篤信重人，所遊殊特不違道",
    "T11n0310_009:0050b20": "意。何謂為信？若以喜樂奉諸賢聖，所不當造",
    "T11n0310_009:0050b21": "終不行之。大王恭敬則學大乘，所遊殊特不",
    "T11n0310_009:0050b22": "違大道，若謙恪聽於賢聖經，至心入耳聞則",
    "T11n0310_009:0050b23": "受持。以不自大學于大乘，所遊殊特不違大",
    "T11n0310_009:0050b24": "道，以不自大觀見眾聖，稽首作禮一心歸命。",
    "T11n0310_009:0050b25": "若尊精進學于大乘，所遊殊特不違大道，以",
    "T11n0310_009:0050b26": "用精進輕身口心舉動便宜，行以越度於一",
    "T11n0310_009:0050b27": "切行。是為四事。』「佛告王曰：『復有四事，見無放",
    "T11n0310_009:0050b28": "逸，所見擁護。何謂為四？將護諸根，見愛欲難，",
    "T11n0310_009:0050b29": "曉一切受想知無常，因法得生命根第一。是",
    "T11n0310_009:0050c01": "為四事。菩薩有四事名曰法王。何謂為四？",
    "T11n0310_009:0050c02": "一曰不捨道心；二曰亦復勸化他人發意；三",
    "T11n0310_009:0050c03": "曰以諸德本勸助道心，所可聞者意廣無極；",
    "T11n0310_009:0050c04": "四曰一切釋梵及四天王、其諸聲聞并緣覺地，",
    "T11n0310_009:0050c05": "至于無極無壞弘廣無窮之業。是為四事。是",
    "T11n0310_009:0050c06": "故大王！當行無放逸常修篤信，好喜無量道",
    "T11n0310_009:0050c07": "法之義常受正法，以法之樂而以自娛。若以",
    "T11n0310_009:0050c08": "精進求于道法，大王所行不貪境界。所以者",
    "T11n0310_009:0050c09": "何？大王當解，貪欲無厭猶飲鹹水，其見賢聖",
    "T11n0310_009:0050c10": "智慧之明乃知限節。人命甚短安少苦多，生",
    "T11n0310_009:0050c11": "無不終當就後世，常畏將來心不可保。今日",
    "T11n0310_009:0050c12": "大王所供養佛，因是德本，以有四事具足勸",
    "T11n0310_009:0050c13": "助。何謂為四？世世財富不可限量，功德福報",
    "T11n0310_009:0050c14": "不可盡極，聖明之慧而無涯底，辯才之智悉",
    "T11n0310_009:0050c15": "無窮盡；是為四。復有四事而當勸助。何謂為",
    "T11n0310_009:0050c16": "四？身行清淨功德之業，言行清淨戒禁具足，",
    "T11n0310_009:0050c17": "心行清淨博聞無厭，其法清淨聖明為黨；是",
    "T11n0310_009:0050c18": "為四。復有四事勸助德本。何謂為四？善權方",
    "T11n0310_009:0050c19": "便修清淨行，訓誨眾生智度無極；以清淨業",
    "T11n0310_009:0050c20": "降伏魔官；誓願清淨言行相應，一切諸佛法",
    "T11n0310_009:0050c21": "悉清淨；積功累德逮見諸佛；是為四。』「爾時世",
    "T11n0310_009:0050c22": "尊為勇郡轉輪聖王說經中慧分別深義，其",
    "T11n0310_009:0050c23": "王心解即時欣然，便解身頸無數百千奇珍",
    "T11n0310_009:0050c24": "珠瓔以貢上佛，舉國事佛給所當得，奉持五",
    "T11n0310_009:0050c25": "戒，盡其形壽淨修梵行。其王中宮夫人婇女",
    "T11n0310_009:0050c26": "從佛聞法心中喜悅，隨時之心抱柔和意無",
    "T11n0310_009:0050c27": "陰蓋心，脫身衣被奇異寶瓔以覆佛上。啟",
    "T11n0310_009:0050c28": "白報王：『欲得捨家出為沙門淨修梵行，盡",
    "T11n0310_009:0050c29": "其形壽奉持禁戒。』王即聽之。「如是寂意！其勇",
    "T11n0310_009:0051a01": "郡王奉無極法逮法財富，稽首佛足繞佛七",
    "T11n0310_009:0051a02": "匝，與中宮婇女及其官屬入大高臺樓閣挍",
    "T11n0310_009:0051a03": "露，便涌出上於虛空中，須臾之間即復還",
    "T11n0310_009:0051a04": "服清淨大國。於是聖王以十五日月盛滿",
    "T11n0310_009:0051a05": "時，若干種華出入行到遊觀之園，中宮眷屬",
    "T11n0310_009:0051a06": "觀見好地。彼時聖王在遊觀園作眾妓樂。其",
    "T11n0310_009:0051a07": "二正夫人，一名不行步、二名無虛損，從宮中",
    "T11n0310_009:0051a08": "出洗身沐浴適還去已，以香熏衣坐蓮華臺",
    "T11n0310_009:0051a09": "妙勝床席。有二孩童自然來上夫人膝上結",
    "T11n0310_009:0051a10": "加趺坐，端正殊好非世所見，有二十八大人",
    "T11n0310_009:0051a11": "之相莊嚴其身適自然現。即時虛空中百千",
    "T11n0310_009:0051a12": "諸天舉聲歎曰：『是二孩童則法神聖，一名法",
    "T11n0310_009:0051a13": "意、二名法念。』是二孩童適自然現，時其名法",
    "T11n0310_009:0051a14": "念孩童坐不移夫人膝上，其法意孩童子化",
    "T11n0310_009:0051a15": "生無損夫人膝上，適加趺坐，異口同音而",
    "T11n0310_009:0051a16": "說頌曰：",
    "T11n0310_009:0051a17": "「『若有守己身，　　能發菩提心，",
    "T11n0310_009:0051a18": "　　斯等之學士，　　為致善福慶。",
    "T11n0310_009:0051a19": "　　以為曾覩見，　　護吼興現世，",
    "T11n0310_009:0051a20": "　　常以歡悅心，　　一志供事佛。",
    "T11n0310_009:0051a21": "　　為大神通業，　　快得受救護，",
    "T11n0310_009:0051a22": "　　得消生死輪，　　疾滅無所生。",
    "T11n0310_009:0051a23": "　　若發菩提心，　　未曾忽忘之，",
    "T11n0310_009:0051a24": "　　以救攝眾生，　　壞破生死難。",
    "T11n0310_009:0051a25": "　　其上方境界，　　不可計佛土，",
    "T11n0310_009:0051a26": "　　彼土而有佛，　　號名曰時節。",
    "T11n0310_009:0051a27": "　　從彼佛土來，　　以用法故舉，",
    "T11n0310_009:0051a28": "　　亦欲見功勳，　　國土之所有。』",
    "T11n0310_009:0051a29": "　　於時二孩童，　　各從所坐起，",
    "T11n0310_009:0051b01": "　　因便從母膝，　　移下在于地。",
    "T11n0310_009:0051b02": "　　俱發進其路，　　行詣天人尊，",
    "T11n0310_009:0051b03": "　　前稽首佛足，　　却退叉手住：",
    "T11n0310_009:0051b04": "　『四方宣佛德，　　今故來聽經，",
    "T11n0310_009:0051b05": "　　佛法甚難致，　　聞受亦難遇。",
    "T11n0310_009:0051b06": "　　以得聞是法，　　當啟人尊勝，",
    "T11n0310_009:0051b07": "　　至誠於佛道，　　無上正真業。",
    "T11n0310_009:0051b08": "　　諸佛之道法，　　為甚難得值，",
    "T11n0310_009:0051b09": "　　愛樂經義者，　　亦復倍難遭。",
    "T11n0310_009:0051b10": "　　今日以閑靜，　　用親友好法，",
    "T11n0310_009:0051b11": "　　隨順之威則，　　奉敬信法教。",
    "T11n0310_009:0051b12": "　　慕嘉於精進，　　所行無放逸，",
    "T11n0310_009:0051b13": "　　以得為沙門，　　如是處閑居。",
    "T11n0310_009:0051b14": "　　愍念住如是，　　質朴等無量，",
    "T11n0310_009:0051b15": "　　常抱慚愧心，　　知博聞難遇。",
    "T11n0310_009:0051b16": "　　其慈普具足，　　愍念於眾生，",
    "T11n0310_009:0051b17": "　　以能達深法，　　乃可逮法忍。",
    "T11n0310_009:0051b18": "　　計諸威力勢，　　其心無怯羸，",
    "T11n0310_009:0051b19": "　　攝救諸眾生，　　開化一切難。",
    "T11n0310_009:0051b20": "　　若在於獨處，　　造業無思議，",
    "T11n0310_009:0051b21": "　　以不貪其身，　　壽命根亦然。",
    "T11n0310_009:0051b22": "　　於學禁無厭，　　我思於道法，",
    "T11n0310_009:0051b23": "　　以是能曉了，　　逮功勳若斯。",
    "T11n0310_009:0051b24": "　　若能學如是，　　第一甚難得，",
    "T11n0310_009:0051b25": "　　其法王之業，　　諮嗟此最上。",
    "T11n0310_009:0051b26": "　　斯諸法之要，　　報應普備足，",
    "T11n0310_009:0051b27": "　　當發往俱到，　　聖安住佛所。",
    "T11n0310_009:0051b28": "　　其斯諸明智，　　受菩薩道行，",
    "T11n0310_009:0051b29": "　　奉行清白法，　　以用宣布教。",
    "T11n0310_009:0051c01": "　　隨時而閑靜，　　逮到五神通，",
    "T11n0310_009:0051c02": "　　因其識皆念，　　所行法惔怕。』",
    "T11n0310_009:0051c03": "　　其王二太子，　　與夫人婇女，",
    "T11n0310_009:0051c04": "　　斯二明智等，　　行菩薩之法。",
    "T11n0310_009:0051c05": "　　以獲神通慧，　　經行虛空中，",
    "T11n0310_009:0051c06": "　　往到世尊所，　　功勳智慧海。",
    "T11n0310_009:0051c07": "　　前稽首佛足，　　自歸人中尊，",
    "T11n0310_009:0051c08": "　　一切悉和同，　　俱往叉手禮。",
    "T11n0310_009:0051c09": "　　法意前啟佛，　　并餘一切眾，",
    "T11n0310_009:0051c10": "　『唯願大聖尊，　　為我說道法。』",
    "T11n0310_009:0051c11": "　　最勝知是等，　　心中之所念，",
    "T11n0310_009:0051c12": "　　則為分別說，　　深妙之法義。",
    "T11n0310_009:0051c13": "　　是一切諸法，　　皆從因緣起，",
    "T11n0310_009:0051c14": "　　本無主師教，　　從造化現生。",
    "T11n0310_009:0051c15": "　　其解內以空，　　外則無因緣，",
    "T11n0310_009:0051c16": "　　是一切諸法，　　慌忽悉空虛。",
    "T11n0310_009:0051c17": "　　以能察本末，　　無作見清淨，",
    "T11n0310_009:0051c18": "　　計之猶虛空，　　常不可護持。",
    "T11n0310_009:0051c19": "　　佛以無數便，　　為此等頒宣，",
    "T11n0310_009:0051c20": "　　分別敷演此，　　深奧之正真。",
    "T11n0310_009:0051c21": "　　七十六姟人，　　及二億載眾，",
    "T11n0310_009:0051c22": "　　一時皆得成，　　柔順之法忍。",
    "T11n0310_009:0051c23": "「是時轉輪聖王勇郡、中宮太子眷屬萬民、繞",
    "T11n0310_009:0051c24": "佛作禮、供養世尊及與聖眾、晝夜七日畢竟",
    "T11n0310_009:0051c25": "還歸其宮。於是勇郡轉輪聖王獨處宴坐在",
    "T11n0310_009:0051c26": "於清淨高閣挍露、自心念言：『是吾諸子皆發",
    "T11n0310_009:0051c27": "無上正真道意。今當試之，何所太子先當逮",
    "T11n0310_009:0051c28": "致無上正真之道為最正覺者？』便勅工師作",
    "T11n0310_009:0051c29": "七寶瓶極好團圓，作七寶[((十/工)*刀)/瓦]顯現微妙，又高",
    "T11n0310_009:0052a01": "七刃為四十九尺，使諸千太子各各疏名",
    "T11n0310_009:0052a02": "作七寶籌著瓶中，舉瓶著[((十/工)*刀)/瓦]上，咸共夙夜七",
    "T11n0310_009:0052a03": "日供養，以天華香擣香雜香華蓋幢幡、作眾",
    "T11n0310_009:0052a04": "伎樂，供養寶瓶所疏名號；十千天子來佐勸",
    "T11n0310_009:0052a05": "助供養名號。時轉輪王過七日後取是七寶",
    "T11n0310_009:0052a06": "瓶，在中宮夫人婇女諸太子眾前，舉著紫金",
    "T11n0310_009:0052a07": "案上使人舉瓶，令諸太子各各探籌。有太子",
    "T11n0310_009:0052a08": "名曰淨意得第一籌，適得此籌，於時三千大",
    "T11n0310_009:0052a09": "千國土六反震動，中宮夫人婇女一切妓樂",
    "T11n0310_009:0052a10": "不鼓自鳴。於寂意所念云何？彼時淨意太子",
    "T11n0310_009:0052a11": "豈異人乎？莫造異觀。所以者何？則拘留孫如",
    "T11n0310_009:0052a12": "來是也。從次太子名離名聞兵，則拘那含牟",
    "T11n0310_009:0052a13": "尼佛是也。次有太子名寂根，則迦葉如來是",
    "T11n0310_009:0052a14": "也。次有太子名一切苦利，則吾身是也。次有",
    "T11n0310_009:0052a15": "太子名雨室，則彌勒如來是也。次有太子名",
    "T11n0310_009:0052a16": "明月珠服，將來作佛名曰師子。次有太子於",
    "T11n0310_009:0052a17": "將來世成佛，名曰妙英。次有太子名賢氏，將",
    "T11n0310_009:0052a18": "來成佛名曰供養。次有太子名曰光首，後成",
    "T11n0310_009:0052a19": "佛時號曰妙華。次有太子名曰蓮華氏，後成",
    "T11n0310_009:0052a20": "佛時號曰奉養。次有太子名離垢光，後成佛",
    "T11n0310_009:0052a21": "時號曰善目。次有太子名兵氏，後成佛時號",
    "T11n0310_009:0052a22": "曰快臂。次有太子名曰意妙，後成佛時號曰",
    "T11n0310_009:0052a23": "焰光。次有太子名曰淨復淨，後成佛時號曰",
    "T11n0310_009:0052a24": "焰味。次有太子名曰富黨，後成佛時號無退",
    "T11n0310_009:0052a25": "沒。次有太子名曰離垢淨，後成佛時號曰執",
    "T11n0310_009:0052a26": "德。次有太子名曰堅強，後成佛時號曰寶事。",
    "T11n0310_009:0052a27": "次有太子名曰寶稱，後成佛時號曰無欺世。",
    "T11n0310_009:0052a28": "於是寂意！取要言之，次廣具足。有太子名曰",
    "T11n0310_009:0052a29": "甘鎧莊嚴，第九百九十九，千不滿一，後成佛",
    "T11n0310_009:0052b01": "時號曰無量德寶稱，在是賢劫立興來世。」佛",
    "T11n0310_009:0052b02": "言：「如是寂意！有太子名意無量，得最後籌，是",
    "T11n0310_009:0052b03": "王太子當在最後成行覺道。時其諸太子輕",
    "T11n0310_009:0052b04": "易調戲數數笑之，眾等各言：『我當成佛時，降",
    "T11n0310_009:0052b05": "魔官屬轉于法輪，開化度脫無量眾生令至",
    "T11n0310_009:0052b06": "滅度。假眾生盡，後何所設？當何救濟？』其後太",
    "T11n0310_009:0052b07": "子名意無量，目自覩見得最後籌窮底成佛，",
    "T11n0310_009:0052b08": "應時愁惱：『吾獨何釁窮底得籌？』五體投地猶",
    "T11n0310_009:0052b09": "太山崩，口自宣言：『諸佛道法不可稱量，眾生",
    "T11n0310_009:0052b10": "之界亦無有限，所願殊特不可思議。』尋即立",
    "T11n0310_009:0052b11": "一切願：『令我兄弟千人成佛後所教弟子、所",
    "T11n0310_009:0052b12": "度多少、其壽長短，計合是等一切壽命，與我",
    "T11n0310_009:0052b13": "成佛道時所壽久長若干適同。仁等所有一",
    "T11n0310_009:0052b14": "切聖眾，我成佛時聖眾獨爾。頒宣經法所化",
    "T11n0310_009:0052b15": "度脫一切眾生，亦復如是，與仁千人功勳巍",
    "T11n0310_009:0052b16": "巍適等無異不可限量。假使吾身所言至誠",
    "T11n0310_009:0052b17": "合成不虛，三千大千世界為吾現瑞，六反震",
    "T11n0310_009:0052b18": "動天雨眾華，箜篌樂器不鼓自鳴。』時意無量",
    "T11n0310_009:0052b19": "國王太子適立斯誓，尋時三千大千世界六",
    "T11n0310_009:0052b20": "反震動，天雨眾華，箜篌樂器不鼓自鳴。上虛",
    "T11n0310_009:0052b21": "空中諸天百千而歎頌曰：『當如所願最後成",
    "T11n0310_009:0052b22": "佛，名曰樓由如來、至真、等正覺。』」佛言：「寂意！何",
    "T11n0310_009:0052b23": "故名之樓由？爾時愁感自投於地，用得下籌",
    "T11n0310_009:0052b24": "自積誓願，由斯世尊號之樓由(樓由者晉言涕泣)。於彼",
    "T11n0310_009:0052b25": "世時，其王太子誓願已竟，說此偈言：",
    "T11n0310_009:0052b26": "「『是諸佛道法，　　猶等如虛空，",
    "T11n0310_009:0052b27": "　　意覺若如幻，　　眾生不可盡。",
    "T11n0310_009:0052b28": "　　所願誓吉祥，　　戒禁成清淨，",
    "T11n0310_009:0052b29": "　　諸仁且聽是，　　我所欲誓願：",
    "T11n0310_009:0052c01": "　　合集諸仁君，　　所壽之有限，",
    "T11n0310_009:0052c02": "　　諸重尊聖王，　　一切皆盡見。",
    "T11n0310_009:0052c03": "　　計是諸佛名，　　與我一壽等，",
    "T11n0310_009:0052c04": "　　成佛名樓由，　　比丘眾如是。",
    "T11n0310_009:0052c05": "　　其王太子感，　　故宣是言辭，",
    "T11n0310_009:0052c06": "　　諸天立虛空，　　舉聲歎頌曰：",
    "T11n0310_009:0052c07": "　　如今清淨人，　　所願必當成，",
    "T11n0310_009:0052c08": "　　因以眾生故，　　會成所要誓。』」",
    "T11n0310_009:0052c09": "佛告寂意菩薩：「欲知爾時意無量太子乎？」答",
    "T11n0310_009:0052c10": "曰：「不及。」佛言：「在是賢劫最後成佛號曰樓由，",
    "T11n0310_009:0052c11": "於賢劫中所與諸佛千不滿一，所度眾生、諸",
    "T11n0310_009:0052c12": "菩薩學、比丘聖眾不及樓由，最後成佛而壽",
    "T11n0310_009:0052c13": "半劫，所度眾生、菩薩、聲聞一切聖眾，竟於賢",
    "T11n0310_009:0052c14": "劫，與九百九十九佛所度適等無有差特。」佛",
    "T11n0310_009:0052c15": "告寂意：「且觀菩薩善權方便成就禁戒而有",
    "T11n0310_009:0052c16": "殊特，具足誓願獨步獨坐，周旋三界曾無休",
    "T11n0310_009:0052c17": "廢。所以者何？樓由如來獨以一身開化眾生，",
    "T11n0310_009:0052c18": "與千佛興所度無異，所益無限巍巍若斯。如",
    "T11n0310_009:0052c19": "是寂意！王千太子其後二子各心念言：『汝等",
    "T11n0310_009:0052c20": "正士所志云何？』法意太子曰：『吾自要誓，諸人",
    "T11n0310_009:0052c21": "成得佛時，當作金剛力士，常親近佛，在外威",
    "T11n0310_009:0052c22": "儀，省諸如來一切祕要，常委託依，普聞一切",
    "T11n0310_009:0052c23": "諸佛祕要密迹之事，信樂受憙不懷疑結。』法",
    "T11n0310_009:0052c24": "念太子曰：『諸正士聽，吾心自誓言，諸仁成佛",
    "T11n0310_009:0052c25": "道，身當勸助使轉法輪，適見相勸輒轉法輪。』",
    "T11n0310_009:0052c26": "寂意！欲知爾時勇郡轉輪聖王乎？」答曰：「不及",
    "T11n0310_009:0052c27": "也。」佛言：「則往過去定光如來是也。其時諸子，",
    "T11n0310_009:0052c28": "此賢劫中千佛興者是也。從拘留孫為始作",
    "T11n0310_009:0052c29": "佛，至樓由竟千佛也。其法意太子，則今金",
    "T11n0310_009:0053a01": "剛力士名密迹是也。其法念太子者，今識其",
    "T11n0310_009:0053a02": "梵天是也。彼時聖王中宮夫人婇女，今諸來",
    "T11n0310_009:0053a03": "會者是也。彼世之時，王諸太子所勸出家作",
    "T11n0310_009:0053a04": "沙門者，及所教化，皆此賢劫稍漸受決，當次",
    "T11n0310_009:0053a05": "第成最正覺。寂意！且觀十二緣起，不亂德本",
    "T11n0310_009:0053a06": "獲報應果，諸所發意不失其功，斯等正士十",
    "T11n0310_009:0053a07": "力普備悉獲所願。是故寂意！若有菩薩疾欲",
    "T11n0310_009:0053a08": "逮成無上正真道為最正覺，當學斯等諸正",
    "T11n0310_009:0053a09": "士業，勤修奉行悉存佛道。彼何謂佛道？不以",
    "T11n0310_009:0053a10": "害心於眾生，興乎慈心奉度無極，習行四恩",
    "T11n0310_009:0053a11": "常修梵行，遵道品法具進神通，行權方便成",
    "T11n0310_009:0053a12": "就德本，是為佛道。」佛復告寂意：「其道心淨斯",
    "T11n0310_009:0053a13": "性通達，其道和雅志性安隱，其道質朴而無",
    "T11n0310_009:0053a14": "諛諂，其道廣普無所罣礙，其道平等心無偏",
    "T11n0310_009:0053a15": "黨，其道無畏不犯眾惡，其道財富施度無極，",
    "T11n0310_009:0053a16": "其道豐饒戒度無極，其道不諮忍度無極，其",
    "T11n0310_009:0053a17": "道離處進度無極，其道不亂寂度無極，其道",
    "T11n0310_009:0053a18": "善擇智度無極，道歸己慧奉于大慈，道不曲",
    "T11n0310_009:0053a19": "意至于大哀，道受喜悅行以大喜，道歸妙御",
    "T11n0310_009:0053a20": "至於大護。其道以除眾苦之惱，消去貪害瞋",
    "T11n0310_009:0053a21": "恚之想。其道趣安心不懷色，道化難調刈色",
    "T11n0310_009:0053a22": "聲香味細滑之法，道降魔官屬令化去心自",
    "T11n0310_009:0053a23": "大及眾怨賊，道消除陰種諸入悉無所著，道",
    "T11n0310_009:0053a24": "捨魔事在眾塵勞而得自在，道歸上心離於",
    "T11n0310_009:0053a25": "聲聞緣覺之念，道習諸去來所行致平等覺，",
    "T11n0310_009:0053a26": "道御大寶順一切智，道常分別無礙慧明，道",
    "T11n0310_009:0053a27": "宣善行攝善親友，道廢坑塹消眾結著，道棄",
    "T11n0310_009:0053a28": "塵勞越瞋諍地，道歸安隱捐眾非惡，道歸吉",
    "T11n0310_009:0053a29": "祥趣泥洹業。是為菩薩行佛道業三十二事。",
    "T11n0310_009:0053b01": "菩薩住此，疾成無上正真之道逮最正覺。」",
    "T11n0310_009:0053b02": "大寶積經卷第九"
}