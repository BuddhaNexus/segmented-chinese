{
    "X65n1286_002:0381c10": "祖庭鉗鎚錄卷之下",
    "X65n1286_002:0381c12": "明嗣祖沙門　費隱通容　輯著",
    "X65n1286_002:0381c13": "居士　夏春暉　龔士龍　較",
    "X65n1286_002:0381c16": "福州西禪懶菴鼎需禪師。徧參名宿。法無異味。歸里",
    "X65n1286_002:0381c17": "結菴於姜峯絕頂。不下山者三年。妙喜菴于洋嶼。師",
    "X65n1286_002:0381c18": "之友彌光。與師書云。菴主手段。與諸方別。可來少欵",
    "X65n1286_002:0381c19": "何如。師不答。光以計邀師飯。師往赴之。會妙喜為諸",
    "X65n1286_002:0381c20": "徒入室。師隨喜焉。妙喜舉僧問馬祖如何是佛。祖曰",
    "X65n1286_002:0381c21": "即心是佛。汝作麼生。師下語。妙喜詬之曰。汝見解如",
    "X65n1286_002:0381c22": "此。敢妄為人師耶。鳴鼓普說。訐其平生珍重得力處。",
    "X65n1286_002:0381c23": "排為邪解。師淚交頤。不敢仰視。默計曰。我之所證。既",
    "X65n1286_002:0381c24": "為所排。西來不傳之旨。豈止此耶。遂歸心弟子之列。",
    "X65n1286_002:0382a01": "一日喜問曰。內不放出。外不放入。正恁麼時如何。師",
    "X65n1286_002:0382a02": "擬開口。喜拈竹篦劈脊連打三下。師於此大悟。厲聲",
    "X65n1286_002:0382a03": "曰。和尚已多了也。喜又打一下。師禮拜。喜笑曰。今日",
    "X65n1286_002:0382a04": "方知吾不汝欺也。遂印以偈云。頂門竪亞摩醯眼。肘",
    "X65n1286_002:0382a05": "後斜懸奪命符。瞎却眼卸却符。趙州東壁掛葫蘆。於",
    "X65n1286_002:0382a06": "是聲名喧動叢林。",
    "X65n1286_002:0382a07": "通容曰。大慧鉗鎚爐鞴。高出諸方。故相從者多。而",
    "X65n1286_002:0382a08": "得法者亦盛。于長樂洋嶼菴。僅五十日。打發十一",
    "X65n1286_002:0382a09": "人開悟。懶菴亦是其數。且懶菴已出頭為人。尚訐",
    "X65n1286_002:0382a10": "其平日珍重得力處。排為邪解。使他氣宇索然。向",
    "X65n1286_002:0382a11": "咽喉一拶。直得頂門開眼。此非大慧孰能歟。",
    "X65n1286_002:0382a12": "慶元府育王佛照德光禪師。臨江軍彭氏子。志學之",
    "X65n1286_002:0382a13": "年。依本郡東山光化寺吉禪師落髮。一日入室。吉問。",
    "X65n1286_002:0382a14": "不是心不是佛不是物。是什麼。師罔措。遂致疑。通夕",
    "X65n1286_002:0382a15": "不寐。次日詣方丈請益。昨日蒙和尚垂問。既不是心。",
    "X65n1286_002:0382a16": "又不是佛。又不是物。畢竟是甚麼。望和尚慈悲指示。",
    "X65n1286_002:0382a17": "吉震威一喝曰。這沙彌更要我與汝下註脚在。拈棒",
    "X65n1286_002:0382a18": "劈脊打出。師於是有省。後謁月菴果應菴華百丈震。",
    "X65n1286_002:0382a19": "終不自肯。適大慧領育王。四海英材鱗集。師亦與焉。",
    "X65n1286_002:0382a20": "大慧室中問師。喚作竹篦則觸。不喚作竹篦則背。不",
    "X65n1286_002:0382a21": "得下語。不得無語。師擬對。慧便棒。師豁然大悟。從前",
    "X65n1286_002:0382a22": "所得。瓦解氷消。",
    "X65n1286_002:0382a23": "通容曰。佛照於吉師機下有省。又謁諸大老。終不",
    "X65n1286_002:0382a24": "自肯。以藕斷絲未斷也。大慧與他海水逆流。而江",
    "X65n1286_002:0382b01": "湖傾覆矣。",
    "X65n1286_002:0382b02": "福州玉泉曇懿禪師。久依圓悟。自謂不疑。紹興初。出",
    "X65n1286_002:0382b03": "住興化祥雲。法席頗盛。大慧入閩。知其所見未徹。致",
    "X65n1286_002:0382b04": "書令來。師遲遲。慧小參。且痛斥。仍榜告四眾。師不得",
    "X65n1286_002:0382b05": "已。破夏謁之。慧鞠其所證。既而曰。汝恁麼見解。敢嗣",
    "X65n1286_002:0382b06": "圓悟老人耶。師退院親之。一日入室。慧問。我要個不",
    "X65n1286_002:0382b07": "會禪底做國師。師曰。我做得國師去也。慧喝出。居無",
    "X65n1286_002:0382b08": "何。慧語之曰。香巖悟處。不在擊竹邊。俱胝得處。不在",
    "X65n1286_002:0382b09": "指頭上。師乃頓明。",
    "X65n1286_002:0382b10": "通容曰。臨濟家法。驅耕夫之牛。奪飢人之食。大慧",
    "X65n1286_002:0382b11": "訐鼎需平生珍重。排為邪解。傍曇懿所見未諦。痛",
    "X65n1286_002:0382b12": "斥其非。令他當機撒手。直下翻身。可謂是其人矣。",
    "X65n1286_002:0382b13": "近禮侍者。三山人。久侍大慧。甞默究竹篦話。無所入。",
    "X65n1286_002:0382b14": "一日入室罷。求指示。慧曰。汝是福州人。我說個喻向",
    "X65n1286_002:0382b15": "汝。如將名品茘枝。和皮殻一時剝了。以手送在汝口",
    "X65n1286_002:0382b16": "裡。祇是汝不解吞。師不覺失笑曰。和尚吞却即[社土+(囟乂+夕)]事。",
    "X65n1286_002:0382b17": "慧後問師曰。前日吞了底茘枝。祇是汝不知滋味。師",
    "X65n1286_002:0382b18": "曰。若知滋味。轉見[社土+(囟乂+夕)]事。",
    "X65n1286_002:0382b19": "通容曰。大慧說亦說得是。近禮解亦解得親。但平",
    "X65n1286_002:0382b20": "沙落鴈一句。作麼生道。",
    "X65n1286_002:0382b21": "提刑吳偉明居士。字元昭。久參真歇了禪師。得自受",
    "X65n1286_002:0382b22": "用為極致。後謁大慧於洋嶼菴。隨眾入室。慧舉無佛",
    "X65n1286_002:0382b23": "性話問之。公擬答。慧以竹篦便打。公無對。遂留咨參。",
    "X65n1286_002:0382b24": "一日慧謂曰。不須呈伎倆。直須啐地拆曝地斷。方敵",
    "X65n1286_002:0382c01": "得生死。若祇呈伎倆。有甚了期。即辭去。道次延平。倐",
    "X65n1286_002:0382c02": "然契悟。連書數頌寄慧。皆室中所問者。有曰。不是心。",
    "X65n1286_002:0382c03": "不是物。不是物。通身一具金鎻骨。趙州親見老南泉。",
    "X65n1286_002:0382c04": "解道鎮州出蘿蔔。慧即說偈證之曰。通身一具金鏁",
    "X65n1286_002:0382c05": "骨。堪與人天為軌則。要識臨濟小廝兒。便是當年白",
    "X65n1286_002:0382c06": "拈賊。",
    "X65n1286_002:0382c07": "通容曰。偉明雖悟一具金鏁骨。則不無。若遇敲骨",
    "X65n1286_002:0382c08": "取髓底人。管取納欵有分。然而能為白拈賊。則與",
    "X65n1286_002:0382c09": "臨濟同參矣。",
    "X65n1286_002:0382c10": "內翰曾開居士。字天遊。久參圓悟。暨往來大慧之門",
    "X65n1286_002:0382c11": "有日矣。紹興辛未。佛海補三衢光孝。公與超然居士",
    "X65n1286_002:0382c12": "趙公訪之。問曰。如何是善知識。海曰。燈籠露柱。猫兒",
    "X65n1286_002:0382c13": "狗子。公曰。為什麼贊即歡喜。毀即煩惱。海曰。侍郎曾",
    "X65n1286_002:0382c14": "見善知識否。公曰。某三十年參問。何言不見。海曰。向",
    "X65n1286_002:0382c15": "歡喜處見。煩惱處見。公擬議。海震聲便喝。公擬對。海",
    "X65n1286_002:0382c16": "曰。開口底不是。公開然。海召曰。侍郎向甚處去也。公",
    "X65n1286_002:0382c17": "猛省。遂點頭。說偈曰。咄哉瞎驢。叢林妖孽。震地一聲。",
    "X65n1286_002:0382c18": "天機漏泄。有人更問意如何。拈起拂子劈口截。海曰。",
    "X65n1286_002:0382c19": "也祇得一橛。",
    "X65n1286_002:0382c20": "通容曰。一個死曾開。被佛海弄成活天遊。然佛海",
    "X65n1286_002:0382c21": "猶謂祇得一橛。且道是那一橛。參。",
    "X65n1286_002:0382c22": "洪州百丈山懷海禪師者。福州長樂人也。師侍馬祖",
    "X65n1286_002:0382c23": "行次。見一群野鴨飛過。祖曰。是甚麼。師曰。野鴨子。祖",
    "X65n1286_002:0382c24": "曰。甚處去也。師曰。飛過去也。祖遂搊師鼻。負痛失聲。",
    "X65n1286_002:0383a01": "祖曰。又道飛過去也。師於言下有省。師再參。侍立次。",
    "X65n1286_002:0383a02": "祖目視繩牀角拂子。師曰。即此用。離此用。祖曰。汝向",
    "X65n1286_002:0383a03": "後開兩片皮。將何為人。師取拂子竪起。祖曰。即此用。",
    "X65n1286_002:0383a04": "離此用。師擬掛拂子於舊處。祖震威一喝。師直得三",
    "X65n1286_002:0383a05": "日耳聾。師謂眾曰。佛法不是小事。老僧昔被馬大師",
    "X65n1286_002:0383a06": "一喝。直得三日耳聾。黃檗聞舉。不覺吐舌。師曰。子已",
    "X65n1286_002:0383a07": "後莫嗣馬祖去麼。檗曰。不然。今日因和尚舉。得見馬",
    "X65n1286_002:0383a08": "祖大機之用。然且不識馬祖。若嗣馬祖。已後喪我兒",
    "X65n1286_002:0383a09": "孫。師曰。如是如是。見與師齊。減師半德。見過於師。方",
    "X65n1286_002:0383a10": "堪傳授。子甚有超師之見。檗便禮拜。",
    "X65n1286_002:0383a11": "通容曰。黃檗因百丈舉馬祖一喝明機。終嗣百丈。",
    "X65n1286_002:0383a12": "而不嗣馬祖。以親聞而面稟故也。百丈猶疑之曰。",
    "X65n1286_002:0383a13": "子以後莫嗣馬祖去麼。檗曰不然。今日因和尚舉。",
    "X65n1286_002:0383a14": "得見馬祖大機之用。然且不識馬祖。若嗣馬祖。已",
    "X65n1286_002:0383a15": "後喪我兒孫。此雖棒下無生忍。臨機不見師。而亦",
    "X65n1286_002:0383a16": "師承為萬古法要。人面稟嘉猷。有蒙受用。不可欺",
    "X65n1286_002:0383a17": "心故也。又明主張此門。必不可無師承。而濫外道",
    "X65n1286_002:0383a18": "也。",
    "X65n1286_002:0383a19": "韶州雲門山光奉院文偃禪師。以己事未明。往參睦",
    "X65n1286_002:0383a20": "州。州纔見來。便閉却門。師乃扣門。州曰誰。師曰某甲。",
    "X65n1286_002:0383a21": "州曰。作甚麼。師曰。己事未明。乞師指示。州開門。一見",
    "X65n1286_002:0383a22": "便閉却。師如是連三日扣門。至第三日。州開門。師乃",
    "X65n1286_002:0383a23": "拶入。州便擒住曰。道道。師擬議。州便推出曰。秦時[車*度]",
    "X65n1286_002:0383a24": "轢鑽。遂掩門。損師一足。師從此悟入。",
    "X65n1286_002:0383b01": "通容曰。睦州向銀山鐵壁。令雲門拶入。故雲門得",
    "X65n1286_002:0383b02": "氣宇如王。自在無比。藏身北斗。獨步東山。乃至為",
    "X65n1286_002:0383b03": "人打翻。露布葛藤。剪却常情見解。格外縱擒。言前",
    "X65n1286_002:0383b04": "定奪。非上根利器。莫能窺其彷彿。真為受睦州毒",
    "X65n1286_002:0383b05": "氣深。而為人手段辣也。",
    "X65n1286_002:0383b06": "襄州洞山守初宗慧禪師。初參雲門。門問。近離甚處。",
    "X65n1286_002:0383b07": "師曰查渡。門曰。夏在甚處。師曰。湖南報慈。曰幾時離",
    "X65n1286_002:0383b08": "彼。師曰八。月二十五門。曰放。汝三頓。棒師至明日。却",
    "X65n1286_002:0383b09": "上問訊。昨日蒙和尚放三頓棒。不知過在甚麼處。門",
    "X65n1286_002:0383b10": "曰。飯袋子。江西湖南。便恁麼去。師於言下大悟。遂曰。",
    "X65n1286_002:0383b11": "他後向無人煙處。不蓄一粒米。不種一莖菜。接待十",
    "X65n1286_002:0383b12": "方往來。盡與他抽釘拔楔。拈却炙脂帽子。脫却鶻臭",
    "X65n1286_002:0383b13": "布衫。教伊洒洒地。作個無事衲僧。豈不快哉。門曰。汝",
    "X65n1286_002:0383b14": "身如椰子大。開得如許大口。師便禮拜。",
    "X65n1286_002:0383b15": "通容曰。古人田地穩密。故能據定乾坤。把住要關。",
    "X65n1286_002:0383b16": "於接對次。自然令人開發。故雲門放守初三頓棒。",
    "X65n1286_002:0383b17": "直得疑聚不已。再與提持。便乃七通八達。今人於",
    "X65n1286_002:0383b18": "接對次。或有機用。唯恐人之不信。又復與他重新",
    "X65n1286_002:0383b19": "解說一遍。使人愈明白。而愈轉遠。縱有多般施設。",
    "X65n1286_002:0383b20": "亦唯清風過耳也。",
    "X65n1286_002:0383b21": "澧州欽山文邃禪師。福州人也。少依杭州大慈山寰",
    "X65n1286_002:0383b22": "中禪師受業。時巖頭雪峯在眾。覩師吐論。知是法器。",
    "X65n1286_002:0383b23": "相率遊。二大士各承德山印記。師雖屢激揚。而終然",
    "X65n1286_002:0383b24": "凝滯。一日問德山曰。天王也恁麼道。龍潭也恁麼道。",
    "X65n1286_002:0383c01": "未審和尚作麼生道。山曰。汝試舉天王龍潭道底看。",
    "X65n1286_002:0383c02": "師擬進語。山便打。師被打。歸延壽堂曰。是則是。打我",
    "X65n1286_002:0383c03": "太煞。巖頭曰。汝恁麼道。後不得道見德山來。後於洞",
    "X65n1286_002:0383c04": "山言下發解。乃為之嗣。",
    "X65n1286_002:0383c05": "通容曰。德山打欽山。乃本色鉗鎚。而欽山當機不",
    "X65n1286_002:0383c06": "薦。及謂打我太煞。則三公同遊。利鈍自見。後於洞",
    "X65n1286_002:0383c07": "山言下發解。則機用輭弱。益可知矣。雖然發解之",
    "X65n1286_002:0383c08": "後。德山向施鉗鎚。皆受用得著。人亦知乎。",
    "X65n1286_002:0383c09": "舒州投子義青禪師。青社李氏子。七齡頴異。往妙相",
    "X65n1286_002:0383c10": "寺出家。試經得度。習百法論。未幾嘆曰。三祗途遠。自",
    "X65n1286_002:0383c11": "困何益。乃入洛聽華嚴。義若貫珠。甞讀諸林菩薩偈。",
    "X65n1286_002:0383c12": "至即心自性。猛省曰。法離文字。寧可講乎。即棄遊宗",
    "X65n1286_002:0383c13": "席。時圓鑑禪師居會聖巖。一夕夢畜青色鷹。為吉徵。",
    "X65n1286_002:0383c14": "屆旦師來。鑑禮延之。令看外道問佛不問有言不問",
    "X65n1286_002:0383c15": "無言因緣。經三載。一日問曰。汝記得話頭麼。試舉看。",
    "X65n1286_002:0383c16": "師擬對。鑑掩其口。師了然開悟。遂禮拜。鑑曰。汝妙悟",
    "X65n1286_002:0383c17": "玄機耶。師曰。設有也須吐却。時資侍者在旁曰。青華",
    "X65n1286_002:0383c18": "嚴今日如病得汗。師回顧曰。合取狗口。若更忉忉。我",
    "X65n1286_002:0383c19": "即便嘔。自此復經三年。鑑時出洞下宗旨示之。悉皆",
    "X65n1286_002:0383c20": "妙契。付以太陽頂相皮履直裰。囑曰。代吾續其宗風。",
    "X65n1286_002:0383c21": "無久滯此。善宜護持。遂書偈送曰。須彌立太虗。日月",
    "X65n1286_002:0383c22": "輔而轉。群峯漸倚他。白雲方改變。少林風起叢。曹溪",
    "X65n1286_002:0383c23": "洞簾卷。金鳳宿龍巢。宸苔豈車碾。令依圓通秀禪師。",
    "X65n1286_002:0383c24": "師至彼。無所參問。唯嗜睡而已。執事白通曰。堂中有",
    "X65n1286_002:0384a01": "僧。日睡。當行規法。通曰是誰。曰青上座。通曰未可。待",
    "X65n1286_002:0384a02": "與按過通即拽杖入堂。見師正睡。乃擊牀訶曰。我這",
    "X65n1286_002:0384a03": "裡無閑飯。與上座喫了打眠。師曰。和尚教某何為。通",
    "X65n1286_002:0384a04": "曰。何不參禪去。師曰。美食不中飽人喫。通曰。爭奈大",
    "X65n1286_002:0384a05": "有人不肯上座。師曰。待肯堪作甚麼。通曰。上座曾見",
    "X65n1286_002:0384a06": "甚麼人來。師曰浮山。通曰。恠得恁麼頑賴。遂握手相",
    "X65n1286_002:0384a07": "笑歸方丈。繇是道風籍甚。",
    "X65n1286_002:0384a08": "通容曰。易曰。鼎折足。覆公餗。言其不勝任也。洞山",
    "X65n1286_002:0384a09": "之道。傳雲居膺。膺傳同安丕。丕傳同安志。志傳梁",
    "X65n1286_002:0384a10": "山觀。觀傳太陽玄。至玄無正傳。遂將衣鉢。寄托與",
    "X65n1286_002:0384a11": "浮山鑑。既久而得投子青。青後始有芙蓉楷丹霞",
    "X65n1286_002:0384a12": "淳真歇了諸公出世。道滿天下。是知洞上之宗。至",
    "X65n1286_002:0384a13": "投子青為中興。青公於洞上宗旨。悟入玄微。不落",
    "X65n1286_002:0384a14": "沁漏。故能起太陽之既墜。振寶鏡之將埋。唯公得",
    "X65n1286_002:0384a15": "其勝任。雖然浮山鑑。法眼不明。關吏不嚴。雖青公",
    "X65n1286_002:0384a16": "亦無深造。且鼎足折。公餗覆。吾知其不勝任矣。以",
    "X65n1286_002:0384a17": "有浮山鑑。始有投子青。以有投子青。始能中興其",
    "X65n1286_002:0384a18": "道。易曰。君子知微知彰。知柔知剛。萬夫之望二公",
    "X65n1286_002:0384a19": "以之。",
    "X65n1286_002:0384a20": "鼎州德山宣鑒禪師。簡州周氏子。早歲出家。依年受",
    "X65n1286_002:0384a21": "具。精究律藏。於性相諸經。貫通旨趣。常講金剛般若。",
    "X65n1286_002:0384a22": "時謂之周金剛。甞謂同學曰。一毛吞海。海性無虧。纖",
    "X65n1286_002:0384a23": "芥投鋒。鋒利不動。學與無學。唯我知焉。復聞南方禪",
    "X65n1286_002:0384a24": "席頗盛。師氣不平。乃曰。出家兒千劫學佛威儀。萬劫",
    "X65n1286_002:0384b01": "學佛細行。不得成佛。南方魔子敢言。直指人心。見性",
    "X65n1286_002:0384b02": "成佛。我當摟其窟穴。滅其種類。以報佛恩。遂擔青龍",
    "X65n1286_002:0384b03": "疏鈔至澧陽。路上見一婆子賣餅。因息肩買餅點心。",
    "X65n1286_002:0384b04": "婆指擔云。這個是什麼文字。師曰。青龍疏鈔。婆曰。講",
    "X65n1286_002:0384b05": "何經。師曰。金剛經。婆曰。我有一問。汝若答得。施與點",
    "X65n1286_002:0384b06": "心。若答不得。且別處去。金剛經道。過去心不可得。現",
    "X65n1286_002:0384b07": "在心不可得。未來心不可得。未審上座點那個心。師",
    "X65n1286_002:0384b08": "無語。遂往龍潭。至法堂曰。久響龍潭。及乎到來。潭又",
    "X65n1286_002:0384b09": "不見。龍又不現。潭引身曰。子親到龍潭。師無語。遂捿",
    "X65n1286_002:0384b10": "止焉。一夕侍立次。潭曰。更深何不下去。師珍重便出。",
    "X65n1286_002:0384b11": "却回曰。外面黑。潭點紙燭度與師。師擬接。潭復吹滅。",
    "X65n1286_002:0384b12": "師於此大悟。便禮拜。潭曰。子見個甚麼。師曰。從今向",
    "X65n1286_002:0384b13": "去。更不疑天下老和尚舌頭也。至來日。龍潭陞座。謂",
    "X65n1286_002:0384b14": "眾曰。可中有個漢。牙如劍樹。口似血盆。一棒打不回",
    "X65n1286_002:0384b15": "頭。他時向孤峯頂上。立吾道去在。師將疏鈔。堆法堂",
    "X65n1286_002:0384b16": "前。舉火炬曰。窮諸玄辯。若一毫置於太虗。竭世樞機。",
    "X65n1286_002:0384b17": "似一滴投於巨壑。遂焚之。於是禮辭。",
    "X65n1286_002:0384b18": "通容曰。德山氣宇自衝昂。在蜀講解。聲壓遐邇。初",
    "X65n1286_002:0384b19": "聞南方即心即佛之道。即欲摟滅窟族。此之氣槩。",
    "X65n1286_002:0384b20": "固不凡矣。及逢婆子詰問三心。而不將義理應對。",
    "X65n1286_002:0384b21": "亦不強辯抑人。須知有太公之道。而無欺心自負。",
    "X65n1286_002:0384b22": "吾知師之講解。斷非今時類也。因婆得參龍潭。而",
    "X65n1286_002:0384b23": "龍潭亦知師之器厚。故居會下相為折剉。令其技",
    "X65n1286_002:0384b24": "窮謀盡。一夕吹滅紙燭。要渠頭首自落。故德山絕",
    "X65n1286_002:0384c01": "無情見。而殺氣逼人也。以此為人。為人極徹。以此",
    "X65n1286_002:0384c02": "殺人。殺人見血。其猶千里萬里鈍銕一條。故德山",
    "X65n1286_002:0384c03": "宗風。高出宇宙者也。",
    "X65n1286_002:0384c04": "秀州華亭船子德成禪師。節操高邈。度量不群。自印",
    "X65n1286_002:0384c05": "心於藥山。與道吾雲巖。為同道交。洎離藥山。乃謂二",
    "X65n1286_002:0384c06": "同志曰。公等應各據一方。建立藥山宗旨。余率性疎",
    "X65n1286_002:0384c07": "野。唯好山水。樂情自遣。無所能也。他後知我所止之",
    "X65n1286_002:0384c08": "處。若遇靈利座主。指一人來。或堪雕琢。將授生平所",
    "X65n1286_002:0384c09": "得。以報先師之恩。遂分携至秀州華亭。泛一小舟。隨",
    "X65n1286_002:0384c10": "緣度日。以接四方往來之者。時人莫知其高蹈。因號",
    "X65n1286_002:0384c11": "船子和尚。道吾後到京口。遇夾山上堂。僧問。如何是",
    "X65n1286_002:0384c12": "法身。山曰。法身無相。曰如何是法眼。山曰。法眼無瑕。",
    "X65n1286_002:0384c13": "道吾不覺失笑。山便下座。請問道吾。某甲適來祇對",
    "X65n1286_002:0384c14": "這僧話。必有不是。致令上座失笑。望上座不吝慈悲。",
    "X65n1286_002:0384c15": "吾曰。和尚一等是出世。未有師在。山曰。某甲甚處不",
    "X65n1286_002:0384c16": "是。望為說破。吾曰。某甲終不說。請和尚却往華亭船",
    "X65n1286_002:0384c17": "子處去。山曰。此人如何。吾曰。此人上無片瓦。下無卓",
    "X65n1286_002:0384c18": "錐。和尚若去。須易服而往。山乃散眾。束裝直造華亭。",
    "X65n1286_002:0384c19": "船子纔見。便問。大德住甚麼寺。山曰。寺即不住。住即",
    "X65n1286_002:0384c20": "不似。師曰。不似似個甚麼。山曰。不是目前。法師曰。甚",
    "X65n1286_002:0384c21": "處學得來。山曰。非耳目之所到。師曰。一句合頭語。萬",
    "X65n1286_002:0384c22": "劫繫驢橛。師又問。垂絲千尺。意在深潭。離鈎三寸。子",
    "X65n1286_002:0384c23": "何不道。山擬開口。被師一橈打落水中。山纔上船。師",
    "X65n1286_002:0384c24": "又曰道道。山擬開口。師又打。山豁然大悟。乃點頭三",
    "X65n1286_002:0385a01": "下。師曰。竿頭絲線從君弄。不犯清波意自殊。由遂問",
    "X65n1286_002:0385a02": "拋綸擲鈎。師意如何。師曰。絲懸綠水浮定有無之意。",
    "X65n1286_002:0385a03": "山曰。語帶玄而無路。舌頭談而不談。師曰。釣盡江波",
    "X65n1286_002:0385a04": "金鱗始遇。山乃掩耳。師曰。如是如是。乃囑曰。汝向去。",
    "X65n1286_002:0385a05": "直須藏身處沒蹤跡。沒蹤跡處莫藏身。吾二十年在",
    "X65n1286_002:0385a06": "藥山。祇明斯事。汝今既得。他後莫住城隍聚落。但向",
    "X65n1286_002:0385a07": "深山裡钁頭邊。覔取一個半個。接續無令斷絕。山乃",
    "X65n1286_002:0385a08": "辭行。頻頻回顧。師遂喚闍黎。山乃回首。師竪起橈子",
    "X65n1286_002:0385a09": "曰。汝將謂別有。乃覆船入水而逝。",
    "X65n1286_002:0385a10": "通容曰。夾山若不是道吾與他指引於船子處。決",
    "X65n1286_002:0385a11": "不能開發。故夾山悟道。而道吾有功也。然夾山受",
    "X65n1286_002:0385a12": "船子囑付。尚復頻頻回顧。心猶未死。何也。覺範謂。",
    "X65n1286_002:0385a13": "信力尚微。未大通徹。余謂覺範只知其一。不知其",
    "X65n1286_002:0385a14": "二。吾謂船子雖有深錐痛劄之功。而亦有紆遲鈍",
    "X65n1286_002:0385a15": "置之過。蓋夾山既在棒下翻身。又復授他程途之",
    "X65n1286_002:0385a16": "迹。謂汝向去直須藏身處沒蹤跡。沒蹤跡處莫藏",
    "X65n1286_002:0385a17": "身。又云。吾二十年在藥山。祇明斯事。致使夾山重",
    "X65n1286_002:0385a18": "復遲疑。將謂別有不能徹信到底。所謂師家若有",
    "X65n1286_002:0385a19": "實法與人。土亦難消。正此意也。故夾山雖信力未",
    "X65n1286_002:0385a20": "大通徹。而船子實有紆遲鈍置之過也。故曰金屑",
    "X65n1286_002:0385a21": "雖貴。落眼成翳。何況以二十年中拖帶蘊藉。將為",
    "X65n1286_002:0385a22": "事耶。雖然船子見夾山疑為別有。竭力為渠覆舟",
    "X65n1286_002:0385a23": "而死。使他剿除。所謂解鈴須是繫鈴人。千古獨師",
    "X65n1286_002:0385a24": "大哉。",
    "X65n1286_002:0385b01": "漳州三平義忠禪師。福州楊氏子。初參石鞏。鞏常張",
    "X65n1286_002:0385b02": "弓架箭接機。師詣法席。鞏曰看箭。師乃撥開胷曰。此",
    "X65n1286_002:0385b03": "是殺人箭。活人箭又作麼生。鞏乃彈弓弦三下。師乃",
    "X65n1286_002:0385b04": "禮拜。鞏曰。二十年張弓架箭。祇射得半個聖人。遂抝",
    "X65n1286_002:0385b05": "折弓箭。",
    "X65n1286_002:0385b06": "通容曰。門庭高。機鋒峻。非大造就。不敢入頭。若得",
    "X65n1286_002:0385b07": "入頭。自然七穿八穴。石鞏三平以之。雖然三平末",
    "X65n1286_002:0385b08": "後。猶被石鞏勾瞞却也不知。",
    "X65n1286_002:0385b09": "澧州洛浦山元安禪師。鳳翔麟遊人也。丱年出家。具",
    "X65n1286_002:0385b10": "戒。通經論。問道臨濟。後為侍者。濟甞對眾美之曰。臨",
    "X65n1286_002:0385b11": "濟門下一隻箭。誰敢當鋒。師蒙印可。自謂已足。一日",
    "X65n1286_002:0385b12": "侍立次。有座主參濟。濟問。有一人於三乘十二分教",
    "X65n1286_002:0385b13": "明得。有一人不於三乘十二分教明得。且道此人是",
    "X65n1286_002:0385b14": "同是別。主曰。明得即同。明不得即別。師曰。這裡是甚",
    "X65n1286_002:0385b15": "麼所在。說同說別。濟顧師曰。汝又作麼生。師便喝。濟",
    "X65n1286_002:0385b16": "送座主。回問師。汝豈不是適來喝老僧者。師曰是。濟",
    "X65n1286_002:0385b17": "便打。師後辭濟。濟問。甚處去。師曰。南方去。濟以拄杖",
    "X65n1286_002:0385b18": "劃一劃曰。過得這個便去。師乃喝。濟便打。師作禮而",
    "X65n1286_002:0385b19": "去。濟明日陞堂曰。臨濟門下。有個赤梢鯉魚。搖頭擺",
    "X65n1286_002:0385b20": "尾。向南方去。不知向誰家虀甕裡淹殺。師遊歷罷。直",
    "X65n1286_002:0385b21": "往夾山。卓菴經年。不訪夾山。山脩書令僧馳往。師接",
    "X65n1286_002:0385b22": "便坐却。再展手索。僧無對。師便打曰。歸去。舉似和尚。",
    "X65n1286_002:0385b23": "僧回舉似。山曰。這僧若開書。三日內必來。若不開書。",
    "X65n1286_002:0385b24": "斯人救不得也。師果三日後至。見夾山不禮拜。乃當",
    "X65n1286_002:0385c01": "面叉手而立。山曰。鷄棲鳳巢。非其同類。出去。師曰。自",
    "X65n1286_002:0385c02": "遠趨風。請師一接。山曰。目前無闍黎。此間無老僧。師",
    "X65n1286_002:0385c03": "便喝。山曰。住住。且莫草草匇匇。雲月是同。溪山各異。",
    "X65n1286_002:0385c04": "截斷天下人舌頭。即不無闍黎。爭教無舌人解語。師",
    "X65n1286_002:0385c05": "佇思。山便打。因茲服膺。",
    "X65n1286_002:0385c06": "通容曰。臨濟稱洛浦一隻箭。則洛浦亦深造矣。但",
    "X65n1286_002:0385c07": "末後謂向南方去。不知落誰家虀甕裡淹殺。故知",
    "X65n1286_002:0385c08": "臨濟未全肯也。不然。見夾山死於機下。臨濟眼目",
    "X65n1286_002:0385c09": "何在也。然亦須知夾山受船子惡鉗鎚。故接洛浦",
    "X65n1286_002:0385c10": "亦不鮮也。",
    "X65n1286_002:0385c11": "蘄州三角山令珪禪師。初參清平。平問。來作麼。師曰。",
    "X65n1286_002:0385c12": "來禮拜。平曰。禮拜阿誰。師曰。特來禮拜和尚。平咄曰。",
    "X65n1286_002:0385c13": "這鈍根阿師。師乃禮拜。平以手斫師頸一下。從此領",
    "X65n1286_002:0385c14": "旨。",
    "X65n1286_002:0385c15": "通容曰。清平不具大人相。受人禮拜。也不會。致使",
    "X65n1286_002:0385c16": "三角布裙拖地。",
    "X65n1286_002:0385c17": "黃龍慧南禪師。依泐潭澄禪師。分座接物。名振諸方。",
    "X65n1286_002:0385c18": "偶同雲峯悅禪師游西山。話及雲門法道。峯曰。澄公",
    "X65n1286_002:0385c19": "雖是雲門之後。法道異矣。南詰其所以異。峯曰。雲門",
    "X65n1286_002:0385c20": "如九轉丹砂點銕成金。澄公藥汞銀。徒可翫。入煅則",
    "X65n1286_002:0385c21": "流去。南怒以枕擲之。峯雖謝過。而又曰。雲門氣宇如",
    "X65n1286_002:0385c22": "王。甘死語下乎。澄公有法授人。死語也。死語其能活",
    "X65n1286_002:0385c23": "人乎。即背去。南挽之曰。若如是則誰可汝意。峯曰。石",
    "X65n1286_002:0385c24": "霜圓手段出諸方。公宜見之。不可後也。南默計曰。悅",
    "X65n1286_002:0386a01": "師翠巖。使我見石霜。於悅何有哉。即造石霜。及中途。",
    "X65n1286_002:0386a02": "聞慈明不事事。忽叢林。無意見之。遂登衡嶽。謁福嚴",
    "X65n1286_002:0386a03": "賢禪師。賢命掌書記。俄賢卒。郡守請慈明補之。既至。",
    "X65n1286_002:0386a04": "目其貶剝諸方件件。數為邪解。南為之氣索。遂造其",
    "X65n1286_002:0386a05": "室。欲行師資禮。明曰。書記已領徒遊方。設使有疑。可",
    "X65n1286_002:0386a06": "坐商略。不必作是行徑。南哀懇愈切。明曰。公學雲門",
    "X65n1286_002:0386a07": "禪。必善其旨。如云放洞山三頓棒。是有喫棒分耶。是",
    "X65n1286_002:0386a08": "無喫棒分耶。南曰。是有喫棒分。明色莊曰。若爾則從",
    "X65n1286_002:0386a09": "朝至暮。鵲噪鴉鳴亦有喫棒分。即端坐受南炷香作",
    "X65n1286_002:0386a10": "禮。明復問曰。趙州謂。臺山婆子我為汝勘破了也。且",
    "X65n1286_002:0386a11": "道那裡是他勘破婆子處。南汗下不能加答。連日入",
    "X65n1286_002:0386a12": "室請決。明唯詬罵而已。一日南曰。罵豈慈悲法施耶。",
    "X65n1286_002:0386a13": "明曰。汝作罵會耶。南於是大悟。遂作頌曰。傑出叢林",
    "X65n1286_002:0386a14": "是趙州。老婆勘破沒來繇。而今四海清如鏡。行人莫",
    "X65n1286_002:0386a15": "與路為讐。呈慈明。明許可之。",
    "X65n1286_002:0386a16": "通容曰。慈明之為南公。乃師資相關。手段固出人。",
    "X65n1286_002:0386a17": "而雲峯為南公乃友道。相與有出格勉勵。於祖林",
    "X65n1286_002:0386a18": "中。亦不多見。蓋雲峯見道真。而擇法明。故能力排",
    "X65n1286_002:0386a19": "澄公。使老南寶惜悉棄去。而見慈明。得到大徹。",
    "X65n1286_002:0386a20": "秘書吳恂居士。字德夫。居晦堂。入室次。堂謂曰。平生",
    "X65n1286_002:0386a21": "學解記憶多聞。即不問。汝父母未生已前。道將一句",
    "X65n1286_002:0386a22": "來。公擬議。堂以拂子擊之。即領深旨。連呈三偈。其後",
    "X65n1286_002:0386a23": "曰。咄哉這多智俗漢。齩盡古今公案。忽於狼藉堆頭。",
    "X65n1286_002:0386a24": "拾得蜣蜋糞彈。明明不值分文。萬兩黃金不換。等閑",
    "X65n1286_002:0386b01": "拈出示人。祇為走盤難看。咦。堂答曰。水中得火世還",
    "X65n1286_002:0386b02": "稀。看看令人特地疑。自古不存師弟子。如今却許老",
    "X65n1286_002:0386b03": "胡知。",
    "X65n1286_002:0386b04": "通容曰。悟道雖則有時節因緣。不可拘論。然亦在",
    "X65n1286_002:0386b05": "師家田地穩密。機用顯大。於師資相扣之時。一擡",
    "X65n1286_002:0386b06": "一搦。一機一拶。自然令人得活西來意。不紆葛藤。",
    "X65n1286_002:0386b07": "不墮死水。是亦時節因緣也。",
    "X65n1286_002:0386b08": "樞密吳厚居士。擁節歸鍾陵。謁圓通旻禪師曰。某頃",
    "X65n1286_002:0386b09": "赴省試過此。過趙州關。因問。前住訥老透關底事如",
    "X65n1286_002:0386b10": "何。訥曰。且去做官。今不覺五十餘年。旻曰。曾得透關",
    "X65n1286_002:0386b11": "底事麼。公曰。八次經過。常存此念。然未甚脫洒在。旻",
    "X65n1286_002:0386b12": "度扇與之曰。請使扇。公即揮扇。旻曰。有甚不脫洒處。",
    "X65n1286_002:0386b13": "公忽有省。曰便請末後句。旻乃揮扇兩下。公曰。親切",
    "X65n1286_002:0386b14": "親切。旻曰。吉獠舌頭三千里。",
    "X65n1286_002:0386b15": "通容曰。吉獠舌頭三千里。還是為他發明。還是為",
    "X65n1286_002:0386b16": "他印證。",
    "X65n1286_002:0386b17": "左司都貺居士。問圓通曰。是法非思量分別之所能",
    "X65n1286_002:0386b18": "解。當如何凑泊。通曰。全身入火聚。公曰。畢竟如何曉",
    "X65n1286_002:0386b19": "會。通曰。驀直去。公沉吟。通曰。可再喫茶麼。公曰不必。",
    "X65n1286_002:0386b20": "通曰。何不恁麼會。公遂契旨曰。元來太近。通曰。十萬",
    "X65n1286_002:0386b21": "八千。公占偈曰。不可思議。是大火聚。便恁麼去。不離",
    "X65n1286_002:0386b22": "當處。通曰。咦。猶有這個在。公曰。乞師再垂指示。通曰。",
    "X65n1286_002:0386b23": "便恁麼去。鐺是銕鑄。公頓首謝之。",
    "X65n1286_002:0386b24": "通容曰。圓通能據欵結案。指示使都貺。嗚呼尚饗。",
    "X65n1286_002:0386c01": "大慧禪師答聖泉珪和尚書曰。既得外護者。存心相",
    "X65n1286_002:0386c02": "照。自可撥置人事。頻與衲子輩作佛事。久久自殊勝。",
    "X65n1286_002:0386c03": "臾望室中與之子細。不得容人情。不得共伊落草。直",
    "X65n1286_002:0386c04": "似之以本分草料。教伊自悟自得。方是尊宿為人體",
    "X65n1286_002:0386c05": "裁也。若是見他遲疑不薦。便與之下註脚。非但瞎却",
    "X65n1286_002:0386c06": "他眼。亦乃失却自家本分手段。不得人。即是吾輩緣",
    "X65n1286_002:0386c07": "法只如此。若得一個半個本分底。亦不負平昔志願",
    "X65n1286_002:0386c08": "也。",
    "X65n1286_002:0386c09": "大慧禪師答鼓山逮長老書曰。專使來收書。并信香",
    "X65n1286_002:0386c10": "等。知開法出世。唱道於石門。不忘所從來。為嶽長老",
    "X65n1286_002:0386c11": "拈香。續楊岐宗派。既已承當個事。須卓卓地做教徹",
    "X65n1286_002:0386c12": "頭徹尾。以平昔實證實悟底一著子。端居丈室。如擔",
    "X65n1286_002:0386c13": "百二十斤擔子。從獨木橋上過。脚蹉手跌。則和自家",
    "X65n1286_002:0386c14": "性命不可保。況復與人抽釘拔楔。救濟他人耶。古德",
    "X65n1286_002:0386c15": "云。此事如八十翁翁入場屋。豈是兒戲。又古德云。我",
    "X65n1286_002:0386c16": "若一向舉揚宗教。法堂前草深一丈。須倩人看院始",
    "X65n1286_002:0386c17": "得。巖頭每云。向未屙已前一覷。便眼卓朔地。晏國師",
    "X65n1286_002:0386c18": "不跨石門句。睦州現成公案放汝三十棒。汾陽無業",
    "X65n1286_002:0386c19": "莫妄想。魯祖凡見僧入門。便轉身面壁而坐。為人時",
    "X65n1286_002:0386c20": "當不昧這般體裁。方不失從上宗旨耳。昔溈山謂仰",
    "X65n1286_002:0386c21": "山曰。建法幢。立宗旨。於一方五種緣備。始得成就。五",
    "X65n1286_002:0386c22": "種謂外護緣。檀越緣。衲子緣。土地緣。道緣。聞霜臺趙",
    "X65n1286_002:0386c23": "公是汝請主。致政司業鄭公送汝入院。二公天下士。",
    "X65n1286_002:0386c24": "以此觀之。汝於五種緣稍備。每有衲子。自閩中來者。",
    "X65n1286_002:0387a01": "無不稱嘆法席之盛。檀越歸向。士大夫外護。住持無",
    "X65n1286_002:0387a02": "魔障。衲子雲集。可以趂色力未衰時。頻與衲子。激揚",
    "X65n1286_002:0387a03": "個事。垂手之際。須著精彩。不得莾鹵。蓋近年以來。有",
    "X65n1286_002:0387a04": "一種裨販之輩。到處學得一堆一擔相似禪。往往宗",
    "X65n1286_002:0387a05": "師造次放過。遂至承虗接響。遞相印授。誤賺後人。致",
    "X65n1286_002:0387a06": "使正宗淡薄。單傳直指之風。幾掃地矣。不可不子細。",
    "X65n1286_002:0387a07": "五祖師翁住白雲時。甞答靈源和尚書云。今夏諸庄",
    "X65n1286_002:0387a08": "顆粒不收。不以為憂。其可憂者。一堂數百衲子。一夏",
    "X65n1286_002:0387a09": "無一人透得個狗子無佛性話。恐佛法將滅耳。汝看",
    "X65n1286_002:0387a10": "主法底宗師用心。又何曾以產錢多少。山門大小為",
    "X65n1286_002:0387a11": "重輕。米鹽細務為急切來。汝既出頭。承當個善知識",
    "X65n1286_002:0387a12": "名字。當以一味本分事。接待方來。所有庫司財穀。分",
    "X65n1286_002:0387a13": "付知因識果知事。分司列局令掌之。時時提舉大綱。",
    "X65n1286_002:0387a14": "安僧不必多。日用齋粥。常教後手有餘。自然不費力。",
    "X65n1286_002:0387a15": "衲子到室中。下刃要緊。不得拖泥帶水。如雪峯空禪",
    "X65n1286_002:0387a16": "師。頃在雲居雲門相聚。老漢知渠不自欺。是個佛法",
    "X65n1286_002:0387a17": "中人。故一味以本分鉗鎚似之。後來自在別處打發。",
    "X65n1286_002:0387a18": "大法既明。向所受過底鉗鎚。一時得受用。方知妙喜",
    "X65n1286_002:0387a19": "不以佛法當人情。去年送一冊語錄來。造次顛沛。不",
    "X65n1286_002:0387a20": "失臨濟宗旨。今送在眾寮中。與衲子為將來說法之",
    "X65n1286_002:0387a21": "式。若使老漢初為渠拖泥帶水。說老婆禪。眼開後。定",
    "X65n1286_002:0387a22": "罵我無疑。所以古人云。我不重先師道德。只重先師",
    "X65n1286_002:0387a23": "不為我說破。若為我說破。豈有今日。便是這個道理",
    "X65n1286_002:0387a24": "也。趙州云。若教老僧隨伊根機接人。自有三乘十二",
    "X65n1286_002:0387b01": "分教。接他了也。老僧這裡。祇以本分事接人。若接不",
    "X65n1286_002:0387b02": "得。自是學者根性遲鈍。不干老僧事。思之思之。",
    "X65n1286_002:0387b04": "祖庭鉗鎚錄卷之下(終)"
}