{
    "X67n1309_002:0582c03": "正法眼藏卷第二之上",
    "X67n1309_002:0582c05": "徑山大慧禪師　宗杲　集并著語",
    "X67n1309_002:0582c06": "後學黃葉庵沙門智舷校閱",
    "X67n1309_002:0582c07": "達磨大師安心法門云。迷時人逐法。解時法逐人。解",
    "X67n1309_002:0582c08": "則識攝色。迷則色攝識。但有心分別計較。自心現量",
    "X67n1309_002:0582c09": "者悉皆是夢。若識心寂滅。無一動念處是名正覺。問",
    "X67n1309_002:0582c10": "云何自心現量。荅見一切法有。有自不有。自心計作",
    "X67n1309_002:0582c11": "有。見一切法無。無自不無。自心計作無。乃至一切法",
    "X67n1309_002:0582c12": "亦如是。並是自心計作有。自心計作無。又若人造一",
    "X67n1309_002:0582c13": "切罪。自見己之法王即得解脫。若從事上得解者氣",
    "X67n1309_002:0582c14": "力壯。從事中見法者即處處不失念。從文字解者氣",
    "X67n1309_002:0582c15": "力弱。即事即法者深。從汝種種運為跳踉顛蹶。悉不",
    "X67n1309_002:0582c16": "出法界。亦不入法界。若以法界入法界即是癡人。凡",
    "X67n1309_002:0582c17": "有所施為終不出法界心。何以故。心體是法界故。問",
    "X67n1309_002:0582c18": "世間人種種學問云何不得道。答。由見己故不得道。",
    "X67n1309_002:0582c19": "己者我也。至人逢苦不憂遇樂不喜。由不見己故。所",
    "X67n1309_002:0582c20": "以不知苦樂者。由亡己故。得至虗無。己自尚亡。更有",
    "X67n1309_002:0582c21": "何物而不亡也。問諸法既空阿誰修道。答。有阿誰須",
    "X67n1309_002:0582c22": "修道。若無阿誰即不須修道。阿誰者亦我也。若無我",
    "X67n1309_002:0582c23": "者。逢物不生是非。是者我自是而物非是也。非者我",
    "X67n1309_002:0582c24": "自非而物非非也。即心無心是為通達佛道。即物不",
    "X67n1309_002:0583a01": "起見名為達道。逢物直達知其本原。此人慧眼開。智",
    "X67n1309_002:0583a02": "者任物不任己。即無取捨違順。愚者任己不任物。即",
    "X67n1309_002:0583a03": "有取捨違順。不見一物名為見道。不行一物名為行",
    "X67n1309_002:0583a04": "道。即一切處無處。即作處無作處無作法即見佛。若",
    "X67n1309_002:0583a05": "見相時即一切處。見鬼取相故墮地獄。觀法故得解",
    "X67n1309_002:0583a06": "脫。若見憶想分別即受鑊湯鑪炭等事。現見生死相。",
    "X67n1309_002:0583a07": "若見法界性即涅槃性。無憶想分別即是法界性。心",
    "X67n1309_002:0583a08": "非色故非有。用而不廢故非無。又用而常空故非有。",
    "X67n1309_002:0583a09": "空而常用故非無。",
    "X67n1309_002:0583a10": "石門聰和尚示眾云。問荅須教起倒全。龍頭蛇尾自",
    "X67n1309_002:0583a11": "欺謾。如王秉劒由王意。似鏡當臺要絕觀。開口早經",
    "X67n1309_002:0583a12": "千萬里。低頭思慮萬重關。指人若也無正眼。何啻前",
    "X67n1309_002:0583a13": "程作野干。僧問如何是古佛心。曰蹋著秤鎚硬似鐵。",
    "X67n1309_002:0583a14": "云意旨如何。曰明日向汝道。問。青山綠水即不問。急",
    "X67n1309_002:0583a15": "切一句作麼生道。曰手過膝耳垂肩。廣慧璉和尚示",
    "X67n1309_002:0583a16": "眾云。佛法本來無事。從上諸聖盡是揑恠。強生節目",
    "X67n1309_002:0583a17": "壓良為賤。埋沒兒孫。更有雲門．趙州．德山．臨濟。死不",
    "X67n1309_002:0583a18": "惺惺一生受屈。老僧遮裏即不然。便是釋迦老子出",
    "X67n1309_002:0583a19": "來也貶向佗方世界。教伊絕跡去。何故如此。免慮喪",
    "X67n1309_002:0583a20": "我兒孫。老僧與麼道。你等諸人作麼生會。若於遮裏",
    "X67n1309_002:0583a21": "會得去。豈不慶快。教你脫却毛衫。做箇灑灑地衲僧",
    "X67n1309_002:0583a22": "去。更若不會。來年更有新條。在腦亂春風卒未休。有",
    "X67n1309_002:0583a23": "僧入室請盖云。和尚適來言便是釋迦老子出來也",
    "X67n1309_002:0583a24": "貶向佗方世界。舉未了。璉云。你若恁麼會。入地獄如",
    "X67n1309_002:0583b01": "箭。云未審作麼生會。璉便打。僧擬議。曰會麼。僧云不",
    "X67n1309_002:0583b02": "會。曰山僧今日不避諸方檢責為你說破。將此深心",
    "X67n1309_002:0583b03": "奉塵剎。是即名為報佛恩。",
    "X67n1309_002:0583b04": "妙喜舉了咄曰。好人不肯做。須要尿裏臥。",
    "X67n1309_002:0583b05": "真淨和尚示眾云。新豐古洞萬疊爭攢。悟本真蹤千",
    "X67n1309_002:0583b06": "林競簇。古今勝地佛事長興。所以昔日悟本大師有",
    "X67n1309_002:0583b07": "時提唱云。唯有佛菩提。是真歸仗處。復喝一喝云。猶",
    "X67n1309_002:0583b08": "作遮箇去就在。諸禪德。只如大師道猶作遮箇去就",
    "X67n1309_002:0583b09": "在。且道意作麼生。還知落處麼。叢林中多有商量者。",
    "X67n1309_002:0583b10": "有底道聞佛聞法似生冤家。況更有歸仗處。故遭悟",
    "X67n1309_002:0583b11": "本大師檢點。有底道悟本只要人休歇去。有底道悟",
    "X67n1309_002:0583b12": "本只見錐頭利不見鑿頭方。似恁麼匹配。又何曾夢",
    "X67n1309_002:0583b13": "見佗。古人既不如是。又且如何。諸禪德。此箇大事須",
    "X67n1309_002:0583b14": "子細。不可麤心。一等參禪窮教到底。宗門中千差萬",
    "X67n1309_002:0583b15": "別隱顯殊途。唯大智方明。降茲已往莫測涯際。而今",
    "X67n1309_002:0583b16": "多是抱不哭孩兒。打淨潔毬子。把纜放船。抱橋柱澡",
    "X67n1309_002:0583b17": "洗。彼此丈丈。阿誰無分。若便明去。驅耕夫之牛。奪饑",
    "X67n1309_002:0583b18": "人之食。入火不燒入水不溺。於一切處不留。一切處",
    "X67n1309_002:0583b19": "成就。靈光獨耀烜赫殊分。可謂蕩蕩乎落落乎。張起",
    "X67n1309_002:0583b20": "濟岸帆。撥動渡人舟。於生死海內白浪堆中。出沒去",
    "X67n1309_002:0583b21": "來逍遙自在。乃喝云。從佗謗。任佗非。雨中兼蒻笠蓑",
    "X67n1309_002:0583b22": "衣。而今暫別海門月。攜魚且向市廛歸。",
    "X67n1309_002:0583b23": "寶壽和尚有胡釘鉸來參。壽問莫是胡釘鉸否。胡云",
    "X67n1309_002:0583b24": "不敢。壽云還釘得虗空麼。胡云請和尚打破將來。壽",
    "X67n1309_002:0583c01": "便打。胡釘鉸不肯。壽云已後有多口阿師為汝點破",
    "X67n1309_002:0583c02": "去在。後參趙州。州云莫是胡釘鉸麼。胡云不敢。州云",
    "X67n1309_002:0583c03": "還釘得虗空麼。胡云請和尚打破將來。州云且釘遮",
    "X67n1309_002:0583c04": "一縫。胡遂舉寶壽行棒因緣。州云。我與麼道。與佗寶",
    "X67n1309_002:0583c05": "壽千里萬里。",
    "X67n1309_002:0583c06": "僧問水陸和尚如何是學人用心處。曰用心即錯。僧",
    "X67n1309_002:0583c07": "云不起一念時如何。曰沒用處漢。僧云此事如何保",
    "X67n1309_002:0583c08": "任。曰切忌問。狹路相逢時如何。曰便與攔胸托一托。",
    "X67n1309_002:0583c09": "金峯和尚示眾云。金峯二十年前有老婆心。二十年",
    "X67n1309_002:0583c10": "後無老婆心。僧便問如何是二十年前有老婆心。曰。",
    "X67n1309_002:0583c11": "問凡答凡。問聖答聖。云如何是二十年後無老婆心。",
    "X67n1309_002:0583c12": "曰。問凡不答凡。問聖不答聖。",
    "X67n1309_002:0583c13": "黃蘗和尚示眾云。汝等諸人盡是噇酒糟漢。與麼行",
    "X67n1309_002:0583c14": "脚何處有今日。還知大唐國裏無禪師麼。時有僧云",
    "X67n1309_002:0583c15": "只如諸方匡徒領眾又作麼生。曰。不道無禪。只是無",
    "X67n1309_002:0583c16": "師。溈山問仰山作麼生。仰山云。鵝王擇乳。素非鴨類。",
    "X67n1309_002:0583c17": "溈山云。此實難辨。",
    "X67n1309_002:0583c18": "雲葢安和尚問石霜。萬戶俱閉即不問。萬戶俱開時",
    "X67n1309_002:0583c19": "如何。霜云堂中事作麼生。安云無人接得渠。霜云。道",
    "X67n1309_002:0583c20": "也煞道。只道得八成。云却請師道。霜云無人識得渠。",
    "X67n1309_002:0583c21": "妙喜曰。一對無孔鐵鎚。就中一箇最重。",
    "X67n1309_002:0583c22": "琅邪覺和尚示眾云。本來無一物。壓殺世間人。直饒",
    "X67n1309_002:0583c23": "便分明。坐在糞坑裏。作麼生是透脫一路。妙音觀世",
    "X67n1309_002:0583c24": "音。梵音海潮音。頌百丈野狐話云。明鏡當臺鑒者稀。",
    "X67n1309_002:0584a01": "禪人到此擬何之。直饒點破秋天月。元來只是野狐",
    "X67n1309_002:0584a02": "兒。頌清平大乘小乘話云。山高日出早。巖下青松老。",
    "X67n1309_002:0584a03": "蹋折杏花枝。一任寒風掃。頌風幡話云。不是風兮不",
    "X67n1309_002:0584a04": "是幡。多口闍梨莫可詮。若將巧語求玄會。特地千山",
    "X67n1309_002:0584a05": "隔萬山。",
    "X67n1309_002:0584a06": "泐潭準和尚示眾云。祖師關棙子。幽隱罕人知。不是",
    "X67n1309_002:0584a07": "悟心者。如何舉向伊。乃喝一喝云。是何言歟。若一向",
    "X67n1309_002:0584a08": "恁麼。達磨一門掃土而盡。所以大覺世尊初悟此事。",
    "X67n1309_002:0584a09": "便乃開方便門示真實相。普令南北東西四維上下。",
    "X67n1309_002:0584a10": "郭大李二鄧四張三同明斯事。雲巖今日不免效古",
    "X67n1309_002:0584a11": "開方便門去也。以拂子擊禪牀一下云。方便門開也。",
    "X67n1309_002:0584a12": "作麼生是真實相。良久云。十八十九。癡人夜走。",
    "X67n1309_002:0584a13": "降魔藏和尚參北宗秀和尚。秀問。汝名降魔。此無山",
    "X67n1309_002:0584a14": "精木恠。汝翻作魔邪。曰有佛有魔。秀曰。汝若是魔。必",
    "X67n1309_002:0584a15": "住不思議境界。曰。是佛亦空。何境界之有。",
    "X67n1309_002:0584a16": "石頭和尚示眾云。吾之法門先佛傳授。不論禪定精",
    "X67n1309_002:0584a17": "進。唯達佛之知見。即心即佛。心佛眾生菩提煩惱名",
    "X67n1309_002:0584a18": "異體一。汝等當知自己心靈。體離斷常。性非垢淨。湛",
    "X67n1309_002:0584a19": "然圓滿。凡聖齊同。應用無方。離心意識。三界六道唯",
    "X67n1309_002:0584a20": "自心現。水月鏡像豈有生滅。汝能知之無所不備。僧",
    "X67n1309_002:0584a21": "問如何是解脫。曰誰縛汝。曰無人縛。曰誰求解脫。問",
    "X67n1309_002:0584a22": "僧從甚麼處來。僧云江西來。曰見馬大師麼。云見。頭",
    "X67n1309_002:0584a23": "乃指一橛柴曰。馬師何似遮箇。僧無對。却回舉似馬",
    "X67n1309_002:0584a24": "大師。馬曰汝見橛柴大小。云沒量大。馬曰汝甚有力。",
    "X67n1309_002:0584b01": "僧云何也。馬曰。汝從南嶽負一橛柴來。豈不是有力。",
    "X67n1309_002:0584b02": "巖頭共雪峯欽山去參臨濟。中路逢定上座。頭乃問",
    "X67n1309_002:0584b03": "甚麼處來。定曰臨濟來。曰和尚萬福。定云和尚已遷",
    "X67n1309_002:0584b04": "化也。曰某三人特去禮拜。又值和尚遷化。某等薄福",
    "X67n1309_002:0584b05": "不見和尚。未審有何言句請上座舉一兩則。定遂舉",
    "X67n1309_002:0584b06": "臨濟上堂云。赤肉團上有一無位真人。常從汝等諸",
    "X67n1309_002:0584b07": "人面門出入。未證據者看看。時有僧問如何是無位",
    "X67n1309_002:0584b08": "真人。濟下禪牀擒住云道道。僧擬議。濟便托開云無",
    "X67n1309_002:0584b09": "位真人是甚麼乾屎橛。便歸方丈。巖頭不覺吐舌。欽",
    "X67n1309_002:0584b10": "山云何不道赤肉團上非無位真人。定便擒住云。無",
    "X67n1309_002:0584b11": "位真人與非無位真人相去多少。速道速道。欽山直",
    "X67n1309_002:0584b12": "得面青面黃語不得。巖頭雪峯同勸云。遮新戒觸忤",
    "X67n1309_002:0584b13": "上座。且望慈悲。定云。若不是遮兩箇老漢。[祝/土]殺遮尿",
    "X67n1309_002:0584b14": "牀鬼子。",
    "X67n1309_002:0584b15": "白雲端和尚示眾云。泥佛不度水。木佛不度火。金佛",
    "X67n1309_002:0584b16": "不度鑪。真佛內裏坐。大眾。趙州老子十二劑骨頭八",
    "X67n1309_002:0584b17": "萬四千毛孔一時拋向諸人懷裏了也。圓通今日路",
    "X67n1309_002:0584b18": "見不平為古人出氣。以手拍禪牀云。須知海嶽歸",
    "X67n1309_002:0584b19": "明主。未信乾坤陷吉人。",
    "X67n1309_002:0584b20": "僧問仰山法身還解說法也無。曰。我說不得。別有一",
    "X67n1309_002:0584b21": "人說得。僧云說得底人在甚麼處。仰推出枕子。溈山",
    "X67n1309_002:0584b22": "聞云。寂子用劒刃上事。",
    "X67n1309_002:0584b23": "妙喜曰。溈山真是憐兒不覺醜。仰山推出枕子已",
    "X67n1309_002:0584b24": "是漏逗。更著箇名字喚作劒刃上事。誤佗學語之",
    "X67n1309_002:0584c01": "流便恁麼承虗接響流通將去。妙喜雖似借水獻",
    "X67n1309_002:0584c02": "花。要且理無曲斷。即今莫有傍不肯者出來。我要",
    "X67n1309_002:0584c03": "問你。推出枕子還當得法身說法也無。",
    "X67n1309_002:0584c04": "五祖演和尚示眾云。十方諸佛。六代祖師。天下善知",
    "X67n1309_002:0584c05": "識。皆同遮箇舌頭。若識得遮箇舌頭。始解大脫空。便",
    "X67n1309_002:0584c06": "道山河大地是佛。草木叢林是佛。若也未識得遮箇",
    "X67n1309_002:0584c07": "舌頭。只成小脫空。自謾去。明朝後日大有事在。五祖",
    "X67n1309_002:0584c08": "恁麼說話。還有實頭處也無。自云。有。如何是實頭處。",
    "X67n1309_002:0584c09": "歸堂喫茶去。",
    "X67n1309_002:0584c10": "譚空和尚因有尼要開堂。空勘云。尼有五障。不得開",
    "X67n1309_002:0584c11": "堂。尼云龍女成佛有幾障。空云龍女成佛現十八變。",
    "X67n1309_002:0584c12": "你試變看。尼云不是野狐精變箇甚麼。空便打。鎮州",
    "X67n1309_002:0584c13": "牧主後聞云。和尚拄杖折那。將此見解擬欲為人。翠",
    "X67n1309_002:0584c14": "巖芝云。且道尼具眼麼。只擔得箇斷貫索。作麼生會。",
    "X67n1309_002:0584c15": "三聖和尚在仰山會下。有官人來看仰山。山問官居",
    "X67n1309_002:0584c16": "何位。云推官。仰山豎起拂子云還推得遮箇麼。官人",
    "X67n1309_002:0584c17": "無語。仰山令大眾下語。總皆不契。三聖不安在涅槃",
    "X67n1309_002:0584c18": "堂內將息。仰令侍者去請下語。聖云但道和尚今日",
    "X67n1309_002:0584c19": "有事。仰又令侍者去問未審有甚麼事。曰再犯不容。",
    "X67n1309_002:0584c20": "興化和尚在三聖會下常言。我向南方行脚一遭。拄",
    "X67n1309_002:0584c21": "杖頭不曾撥著一箇會佛法底。後到大覺處請為院",
    "X67n1309_002:0584c22": "主。覺一日喚院主。我聞你道。向南方行脚一遭。拄杖",
    "X67n1309_002:0584c23": "頭不曾撥著一箇會佛法底。你憑箇甚麼道理。興化",
    "X67n1309_002:0584c24": "便喝。覺便打。化又喝。覺又打。興化來日在法堂上。覺",
    "X67n1309_002:0585a01": "喚院主。我直下疑著你遮兩喝。化依前又喝。覺便打。",
    "X67n1309_002:0585a02": "化又喝。覺又打。化云。我在三聖處學得箇賓主句。總",
    "X67n1309_002:0585a03": "被師兄折倒了也。告師兄與某一箇安樂法門。覺云。",
    "X67n1309_002:0585a04": "遮瞎驢來遮裏納敗闕。脫下衲衣痛打一頓。",
    "X67n1309_002:0585a05": "鏡清和尚示眾云。有舟無檝亦不得。有檝無舟亦不",
    "X67n1309_002:0585a06": "得。舟檝俱備亦不得。亦不得亦不得。諸人作麼生。有",
    "X67n1309_002:0585a07": "時云一人到亦不得。一人不到亦不得。二人俱到亦",
    "X67n1309_002:0585a08": "不得。不得亦不得。諸人作麼生。此是妙中之妙。拂盡",
    "X67n1309_002:0585a09": "青霄。通霄不礙。",
    "X67n1309_002:0585a10": "楊岐和尚示眾云。景色乍晴。物情舒泰。舉步也千身",
    "X67n1309_002:0585a11": "彌勒。動用也隨處釋迦。文殊普賢總在遮裏。眾中有",
    "X67n1309_002:0585a12": "不受人謾底便道。楊岐和麩糴麵。然雖如是。布袋裏",
    "X67n1309_002:0585a13": "盛錐子。",
    "X67n1309_002:0585a14": "雲門一日云。折半裂三針筒。鼻孔在甚麼處。與我箇",
    "X67n1309_002:0585a15": "箇拈出來看。自代云。上中下。",
    "X67n1309_002:0585a16": "妙喜曰。倚門傍戶弄精魂。",
    "X67n1309_002:0585a17": "四祖謂融禪師曰。夫百千法門同歸方寸。河沙妙德",
    "X67n1309_002:0585a18": "總住心源。一切戒門定門慧門神通變化悉自具足。",
    "X67n1309_002:0585a19": "不離汝心。一切煩惱業障本來空寂。一切因果皆如",
    "X67n1309_002:0585a20": "夢幻。無三界可出。無菩提可求。人與非人性相平等。",
    "X67n1309_002:0585a21": "大道虗曠絕思絕慮。如是之法汝今已得。更無闕少。",
    "X67n1309_002:0585a22": "與佛何殊。更無別法。汝但任心自在。莫作觀行亦莫",
    "X67n1309_002:0585a23": "澄心。莫起貪嗔莫懷愁慮。蕩蕩無礙任意縱橫。不作",
    "X67n1309_002:0585a24": "諸善不作諸惡。行住坐臥觸目遇緣總是佛之妙用。",
    "X67n1309_002:0585b01": "快樂無憂。故名為佛。",
    "X67n1309_002:0585b02": "亮座主參馬祖。祖問曰見說座主大講得經論是否。",
    "X67n1309_002:0585b03": "亮云不敢。祖曰將甚麼講。云將心講。曰。心如工伎兒。",
    "X67n1309_002:0585b04": "意如和伎者。爭解講得經。亮抗聲云。心既講不得。虗",
    "X67n1309_002:0585b05": "空莫講得麼。祖曰却是虗空講得。亮不肯便出。將下",
    "X67n1309_002:0585b06": "堦。祖召云座主。亮回首豁然大悟。便禮拜。祖曰。遮鈍",
    "X67n1309_002:0585b07": "根阿師。禮拜作麼。亮歸寺告聽眾曰。某甲所講經論",
    "X67n1309_002:0585b08": "謂無人及得。今日被馬大師一問。平生工夫氷消瓦",
    "X67n1309_002:0585b09": "解。徑入西山更無蹤跡。",
    "X67n1309_002:0585b10": "雪峯悅和尚示眾云。語不離巢道。焉能出葢纏。片雲",
    "X67n1309_002:0585b11": "橫谷口。迷却幾人源。所以言無展事語不投機。承言",
    "X67n1309_002:0585b12": "者喪滯句者迷。汝等諸人到遮裏憑何話會。良久云。",
    "X67n1309_002:0585b13": "欲得不招無間業。莫謗如來正法輪。又示眾云。拂子",
    "X67n1309_002:0585b14": "吞却須彌山。尋常言論德山卓牌閙市裏。作麼生商",
    "X67n1309_002:0585b15": "量。良久云。官不容針。私通車馬。",
    "X67n1309_002:0585b16": "大寧寬和尚示眾云。從上來事。非從佛得不就祖求。",
    "X67n1309_002:0585b17": "丈夫稟性本自天真。動止含儀去來無著。如魚在水",
    "X67n1309_002:0585b18": "任性浮沉。似鳥飛空都無罣礙。如斯說話誰是知音。",
    "X67n1309_002:0585b19": "良久云。一氣不言含有像。萬靈何處謝無私。僧問。教",
    "X67n1309_002:0585b20": "中云。始知眾生本來成佛。為甚麼有煩惱菩提。曰甘",
    "X67n1309_002:0585b21": "草甜黃連苦。僧云却成兩箇去也。曰你不妨會得好。",
    "X67n1309_002:0585b22": "問。既是一真法界。為甚麼却有千差萬別。曰根深葉",
    "X67n1309_002:0585b23": "盛。僧云未審還出得遮箇也無。曰弄巧成拙。問。作止",
    "X67n1309_002:0585b24": "任滅。教中四病。後學之流如何趣向。曰。巧匠運斤斧。",
    "X67n1309_002:0585c01": "斫木不抨繩。",
    "X67n1309_002:0585c02": "龍華愚和尚示眾云。摩騰入漢已涉繁詞。達磨西來",
    "X67n1309_002:0585c03": "不守己分。山僧今日與麼道。也是為佗閑事長無明。",
    "X67n1309_002:0585c04": "愚行脚時見五祖戒和尚。戒問不落唇吻一句作麼",
    "X67n1309_002:0585c05": "生道。愚曰老老大大話頭也不照顧。戒便喝。愚亦喝。",
    "X67n1309_002:0585c06": "戒拈棒。愚拍手下去。戒曰闍梨闍梨話在。愚將坐具",
    "X67n1309_002:0585c07": "搭肩上更不顧便下去。",
    "X67n1309_002:0585c08": "南泉和尚示眾云。然燈佛道了也。若心相所思出生。",
    "X67n1309_002:0585c09": "諸法虗假皆不實。何以故。心尚無有云何出生諸法。",
    "X67n1309_002:0585c10": "猶如形影分別虗空。如人取聲安置篋中。亦如吹網",
    "X67n1309_002:0585c11": "欲令氣滿。故老宿云。不是心。不是佛。不是物。且教你",
    "X67n1309_002:0585c12": "兄弟行履。據說十地菩薩住首楞嚴三昧。得諸佛秘",
    "X67n1309_002:0585c13": "密法藏。自然得一切禪定解脫神通妙用。至一切世",
    "X67n1309_002:0585c14": "界普現色身。或示現成等正覺轉大法輪入般涅槃。",
    "X67n1309_002:0585c15": "使無量入毛孔。演一句經無量劫其義不盡。教化無",
    "X67n1309_002:0585c16": "量億千眾生得無生法忍。尚喚作所知愚。極微細所",
    "X67n1309_002:0585c17": "知愚。與道全乖。大難大難。珍重。",
    "X67n1309_002:0585c18": "南院和尚示眾云。赤肉團上壁立千仞。有僧問。赤肉",
    "X67n1309_002:0585c19": "團上壁立千仞。豈不是和尚語。曰是。僧便掀倒禪牀。",
    "X67n1309_002:0585c20": "院曰你看遮瞎漢亂做。僧擬議。院便打趂出。",
    "X67n1309_002:0585c21": "妙喜曰。我今為汝保任此事終不虗也。",
    "X67n1309_002:0585c22": "龍山和尚問僧甚麼處來。僧云老宿處來。曰老宿有",
    "X67n1309_002:0585c23": "何言句。僧云。說即千句萬句。不說即一字也無。曰恁",
    "X67n1309_002:0585c24": "麼即蠅子放卵。其僧禮拜。山便打。",
    "X67n1309_002:0586a01": "洞山价和尚迷路到龍山。因參禮次。山問。此山無路。",
    "X67n1309_002:0586a02": "闍梨向甚麼處來。价云無路且置。和尚從何而入。曰",
    "X67n1309_002:0586a03": "我不曾雲水。价云和尚住此山多少時邪。曰春秋不",
    "X67n1309_002:0586a04": "涉。价云。此山先住。和尚先住。曰不知。价云為甚麼不",
    "X67n1309_002:0586a05": "知。曰我不從人天來。价却問如何是賓中主。曰長年",
    "X67n1309_002:0586a06": "不出戶。云如何是主中賓。曰青天覆白雲。云賓主相",
    "X67n1309_002:0586a07": "去幾何。曰長江水上波。云賓主相見有何言說。曰清",
    "X67n1309_002:0586a08": "風拂白月。价又問和尚見箇甚麼道理便住此山。曰。",
    "X67n1309_002:0586a09": "我見兩箇泥牛鬬入海。直至如今沒消息。因有頌云。",
    "X67n1309_002:0586a10": "三間茅屋從來住。一道神光萬境閑。莫把是非來辦",
    "X67n1309_002:0586a11": "我。浮生穿鑿不相關。",
    "X67n1309_002:0586a12": "投子和尚示眾云。汝諸人來遮裏擬覔新鮮語句。攢",
    "X67n1309_002:0586a13": "花簇錦。口裏貴有可道。我老人氣力稍劣唇舌遲鈍。",
    "X67n1309_002:0586a14": "汝若問我。我便隨汝答對。也無玄妙可及於汝。亦不",
    "X67n1309_002:0586a15": "教汝挅根。終不說向上向下有佛有法有凡有聖。亦",
    "X67n1309_002:0586a16": "不存坐繫縛。汝諸人變現千般。總是汝生解自擔帶。",
    "X67n1309_002:0586a17": "將來自作自受。遮裏無可與汝。不敢誑諕汝。無表無",
    "X67n1309_002:0586a18": "裏可得說似汝。諸人還知麼。時有僧問表裏不收時",
    "X67n1309_002:0586a19": "如何。曰汝擬向遮裏挅根那。問大藏教中還有奇特",
    "X67n1309_002:0586a20": "事也無。曰演出大藏教。",
    "X67n1309_002:0586a21": "保寧勇和尚示眾云。有箇漢。恠復醜。眼直鼻藍巉。面",
    "X67n1309_002:0586a22": "南看北斗。解使日午金烏啼。夜半鐵牛吼。天地旋。山",
    "X67n1309_002:0586a23": "河走。羽族毛羣失其所守。直得文殊普賢出此沒彼。",
    "X67n1309_002:0586a24": "七縱八橫。千生萬受。驀然逢著箇黃面瞿曇。不惜眉",
    "X67n1309_002:0586b01": "毛再三與伊摩頂授記云。善哉善哉。大作佛事。希有",
    "X67n1309_002:0586b02": "希有。於是乎自家懡懡[怡台+羅][怡台+羅]慞慞惶惶。藏頭縮手。召",
    "X67n1309_002:0586b03": "云。大眾。此話大行。何必更徒三十年後。",
    "X67n1309_002:0586b04": "晦堂和尚示眾。擊繩牀一下云。一塵纔起。大地全收。",
    "X67n1309_002:0586b05": "諸人耳在一聲中。一聲徧在諸人耳。若是摩霄俊鶻",
    "X67n1309_002:0586b06": "便合乘時。止濼困魚徒勞激浪。",
    "X67n1309_002:0586b07": "趙州和尚示眾云。法本不生。今則無滅。更不要道纔",
    "X67n1309_002:0586b08": "語是生不語是滅。諸人。且作麼生是不生不滅底道",
    "X67n1309_002:0586b09": "理。僧問艸是不生不滅麼。曰遮漢只認得箇死語。問",
    "X67n1309_002:0586b10": "如何是丈六金身。曰。袖頭打領。腋下剜襟。僧云學人",
    "X67n1309_002:0586b11": "不會。曰。不會。倩人裁。問如何是西來意。曰版齒生毛。",
    "X67n1309_002:0586b12": "問栢樹子還有佛性也無。曰有。云幾時成佛。曰待虗",
    "X67n1309_002:0586b13": "空落地時。云虗空幾時落地。曰待栢樹子成佛時。",
    "X67n1309_002:0586b14": "崔禪和尚在定州州衙內陞座。拈起拄杖云。出來也",
    "X67n1309_002:0586b15": "打。不出來也打。有僧出云崔禪聻。崔禪擲下拄杖云。",
    "X67n1309_002:0586b16": "久立太尉珍重。",
    "X67n1309_002:0586b17": "僧問克符道者如何是賓中賓。曰。倚門傍戶猶如醉。",
    "X67n1309_002:0586b18": "出言吐氣不慚惶。如何是賓中主。曰。口念彌陀雙拄",
    "X67n1309_002:0586b19": "杖。目瞽瞳人不出頭。如何是主中賓。曰。高提祖印當",
    "X67n1309_002:0586b20": "機用。利物應知語帶悲。如何是主中主。曰橫按鏌鎁",
    "X67n1309_002:0586b21": "全正令。太平寰宇斬癡頑。云。既是太平寰宇。為甚麼",
    "X67n1309_002:0586b22": "却斬癡頑。曰。不許夜行剛把火。直須當道與人看。",
    "X67n1309_002:0586b23": "興化和尚一日喚僧。僧應諾。曰到即不點。又喚一僧。",
    "X67n1309_002:0586b24": "僧云作麼。曰點即不到。問四方八面來時如何。曰打",
    "X67n1309_002:0586c01": "中間底。僧禮拜。化云。大眾。興化昨日去赴箇村齋。回",
    "X67n1309_002:0586c02": "到半路逢著一陣卒風暴雨。却去古廟裏避得過。",
    "X67n1309_002:0586c03": "智門祚和尚示眾云。南泉道。自小牧一頭水牯牛。擬",
    "X67n1309_002:0586c04": "向溪東放。不免食佗國王水草。擬向溪西放。不免食",
    "X67n1309_002:0586c05": "佗國王水草。不如隨分納些些。總不見得。所以雲門",
    "X67n1309_002:0586c06": "大師道。平地上死人無數。過得荊棘林是好手。直饒",
    "X67n1309_002:0586c07": "你截斷凡聖極盡有無。也只是老鼠入飯甕。未知有",
    "X67n1309_002:0586c08": "向上一竅在。時有僧問如何是向上一竅。祚便打云。",
    "X67n1309_002:0586c09": "我早是將一塊屎驀口抹了。汝更來齩我手作麼。僧",
    "X67n1309_002:0586c10": "擬議。便趂下。",
    "X67n1309_002:0586c11": "清凉普明和尚示眾云。祖師心法。洞貫十方今古恒",
    "X67n1309_002:0586c12": "然。法爾如是。如是之法不假修而自就。不假得而自",
    "X67n1309_002:0586c13": "圓。一切現成。名不動地。用而非有。不用非無。妙體湛",
    "X67n1309_002:0586c14": "然。恒常不變。體合妙用應備無為。映現重重無邊色",
    "X67n1309_002:0586c15": "相。心無自性觸事全彰。不動道場遍十方界。如斯境",
    "X67n1309_002:0586c16": "界略暫回光。背覺合塵妄為影事。此之事意如王大",
    "X67n1309_002:0586c17": "路。行之即是。假使不行亦在其路。如斯所論。猶是化",
    "X67n1309_002:0586c18": "門之說。若以舉唱宗乘。只有一時散去好。",
    "X67n1309_002:0586c19": "仰山問三聖汝名甚麼。三聖云我名慧寂。仰云慧寂",
    "X67n1309_002:0586c20": "是我。聖云我名慧然。仰山呵呵大笑。",
    "X67n1309_002:0586c21": "妙喜曰。兩箇藏身露影漢。殊不顧傍觀者。",
    "X67n1309_002:0586c22": "臨濟和尚示眾云。道流。佛法無用功處。只是平常無",
    "X67n1309_002:0586c23": "事。著衣喫飯屙屎送尿。困來即臥。愚人笑我智乃知",
    "X67n1309_002:0586c24": "焉。古人云。向外作工夫。總是癡頑漢。你且隨處作主。",
    "X67n1309_002:0587a01": "立處皆真。一切境緣回換不得。縱有從來習氣五無",
    "X67n1309_002:0587a02": "間業。皆為解脫大海。今時學禪者總不識法。猶如觸",
    "X67n1309_002:0587a03": "草羊逢著安在口裏。奴郎不辨賓主不分。如是之流",
    "X67n1309_002:0587a04": "邪心入道。即不得名為真出家人。正是凡俗人。夫出",
    "X67n1309_002:0587a05": "家者須辨得平常真正見解。辨佛辨魔。辨真辨偽。辨",
    "X67n1309_002:0587a06": "凡辨聖。若如是辨得。名真出家人。若魔佛不辨。正是",
    "X67n1309_002:0587a07": "出一家入一家。喚作造業眾生。未得名為真出家人。",
    "X67n1309_002:0587a08": "只如今有箇佛魔同體。若明眼道流魔佛俱打。你若",
    "X67n1309_002:0587a09": "愛聖憎凡。生死海裏浮沉未有了日。時有僧問。如何",
    "X67n1309_002:0587a10": "是佛魔。乞垂開示。曰。你一念心疑處是佛魔。你若達",
    "X67n1309_002:0587a11": "得萬法無生。心如幻化。更無一塵一法。處處清淨。即",
    "X67n1309_002:0587a12": "無佛魔。佛與眾生是染淨二境。約山僧見處。無佛無",
    "X67n1309_002:0587a13": "眾生。無古無今。得者便得。不勒時節。亦無修證。無得",
    "X67n1309_002:0587a14": "無失。一切時中更無別法。設有一法過此。我說如夢",
    "X67n1309_002:0587a15": "如幻。山僧所說只是道流。見今目前孤明歷歷地聽",
    "X67n1309_002:0587a16": "法者。此人處處不滯。通徹十方。三界自在。入一切差",
    "X67n1309_002:0587a17": "別境不能回換。一剎那間透入法界。逢佛說佛。逢祖",
    "X67n1309_002:0587a18": "說祖。逢羅漢說羅漢。逢餓鬼說餓鬼。向一切處遊履",
    "X67n1309_002:0587a19": "國土教化眾生。未曾離一念。隨處清淨光透十方。萬",
    "X67n1309_002:0587a20": "法一如。道流大丈夫兒。今日方知本來無事。只為你",
    "X67n1309_002:0587a21": "信不及。念念馳求。捨頭覔頭自不能歇。如圓頓菩薩",
    "X67n1309_002:0587a22": "入法界現身。向淨土中厭凡忻聖如。此之流取捨未",
    "X67n1309_002:0587a23": "忘染淨心在。如禪宗見解又且不然。直是見今更無",
    "X67n1309_002:0587a24": "時節。山僧說處皆是一期藥病相治。總無實法。若如",
    "X67n1309_002:0587b01": "是見。是真出家。日消萬兩黃金。道流。莫取次被諸方",
    "X67n1309_002:0587b02": "老師印破面門。道我解禪解道。辯似懸河。皆是造地",
    "X67n1309_002:0587b03": "獄業。若是真正學道人。不見世間過。切急要求真正",
    "X67n1309_002:0587b04": "見解。若達真心悟性圓明方始了畢。問。如何是真正",
    "X67n1309_002:0587b05": "見解。乞再指示。曰。你但一切入凡入聖。入染入淨。入",
    "X67n1309_002:0587b06": "諸佛國土。入彌勒樓閣。入毗盧遮那世界。處處皆現",
    "X67n1309_002:0587b07": "國土成住壞空。佛出于世。轉大法輪。入無餘涅槃。不",
    "X67n1309_002:0587b08": "見有去來相貌。求其生死了不可得。便入無生法界。",
    "X67n1309_002:0587b09": "處處遊履國土。入華藏世界。盡見諸法全真。皆是實",
    "X67n1309_002:0587b10": "法。唯有聽法。無依道人是諸佛之母。所以佛從無依",
    "X67n1309_002:0587b11": "生。若悟無依。佛亦無得。若如是見得。是真正見解。學",
    "X67n1309_002:0587b12": "人不了。執為名句。被佗凡聖名礙。所以障其道眼不",
    "X67n1309_002:0587b13": "得分明。只如十二分教皆是表顯之說。學者不會。便",
    "X67n1309_002:0587b14": "向表顯名句上生解。皆是依倚落在因果。未免三界",
    "X67n1309_002:0587b15": "生死。你欲得生死去住自由。即今識取聽法底人無",
    "X67n1309_002:0587b16": "形無相無根無本無住處。活鱍鱍地。應是萬般施設",
    "X67n1309_002:0587b17": "用處。只是無處。所以覔著轉遠求之轉乖。號為秘密。",
    "X67n1309_002:0587b18": "道流。你莫認箇夢幻伴子。遲晚中間便歸無常。你向",
    "X67n1309_002:0587b19": "此世界中覔甚麼物作解脫。覔取一口飯喫。補毳過",
    "X67n1309_002:0587b20": "時。且要訪尋善知識。莫因循逐樂虗生浪死。光陰可",
    "X67n1309_002:0587b21": "惜。念念無常。麤則被地水火風。細則被生住異滅四",
    "X67n1309_002:0587b22": "大四相所逼。無有了期。道流。今時且要識取四種無",
    "X67n1309_002:0587b23": "相境。免被境緣擺撲。問如何是四種無相境。師曰。你",
    "X67n1309_002:0587b24": "一念心愛被水溺。你一念心嗔被火燒。你一念心疑",
    "X67n1309_002:0587c01": "被地礙。你一念心喜被風飄。若能如是辨得。不被境",
    "X67n1309_002:0587c02": "轉。處處用境。東涌西沒南涌北沒。中涌邊沒邊涌中",
    "X67n1309_002:0587c03": "沒。履水如地履地如水。緣何如此。為達四大如夢如",
    "X67n1309_002:0587c04": "幻故。道流。你只今聽法者不是你四大。能用你四大。",
    "X67n1309_002:0587c05": "若如是見得。便乃去住自由。約山僧見處。沒嫌底法。",
    "X67n1309_002:0587c06": "你若憎凡愛聖。被聖凡境縛。有一般學人向五臺山",
    "X67n1309_002:0587c07": "求文殊現。早錯了也。五臺山無文殊。你欲識文殊麼。",
    "X67n1309_002:0587c08": "只你目前用處始終不異處處不礙。此箇是活文殊。",
    "X67n1309_002:0587c09": "你一念心無差別光。處處總是普賢。你一念心能自",
    "X67n1309_002:0587c10": "在隨處解脫。此是觀音三昧法。互為主伴。顯即一時",
    "X67n1309_002:0587c11": "顯。隱即一時隱。一即三。三即一。如是解得。方始好看",
    "X67n1309_002:0587c12": "教。",
    "X67n1309_002:0587c13": "雲門曰。十方國土中。唯有一乘法。且道自己在一乘",
    "X67n1309_002:0587c14": "法裏一乘法外。自代云。入。",
    "X67n1309_002:0587c15": "妙喜曰。特地一場愁。",
    "X67n1309_002:0587c16": "白雲端和尚示眾云。佛身充滿於法界。普現一切羣",
    "X67n1309_002:0587c17": "生前。隨緣赴感靡不周。而常處此菩提座。大眾。作麼",
    "X67n1309_002:0587c18": "生說箇隨緣赴感底道理。只於一彈指間盡大地含",
    "X67n1309_002:0587c19": "生根機一時應得周足。而未甞動著一毫頭。便且喚",
    "X67n1309_002:0587c20": "作隨緣赴感而常處此座。只如山僧此者受法華請。",
    "X67n1309_002:0587c21": "相次與大眾相別去宿松縣裏開堂了。方歸院去。且",
    "X67n1309_002:0587c22": "道還離此座也無。若道離則世諦流布。若道不離作",
    "X67n1309_002:0587c23": "麼生見得箇不離底。事莫是無邊剎境自佗不隔於",
    "X67n1309_002:0587c24": "毫端。十世古今始終不離於當念麼。又莫是一切無",
    "X67n1309_002:0588a01": "心一時自遍麼。若恁麼。正是掉棒打月。到遮裏直須",
    "X67n1309_002:0588a02": "悟始得。悟後更須遇人始得。你道既悟了便休。又何",
    "X67n1309_002:0588a03": "必更須遇人。若悟了遇人底。當垂手方便之時。著著",
    "X67n1309_002:0588a04": "自有出身之路。不瞎却學者眼。若只悟得箇乾蘿蔔",
    "X67n1309_002:0588a05": "頭底。不唯瞎却學者眼。兼自己動便先是犯鋒傷手。",
    "X67n1309_002:0588a06": "你看我楊岐先師問慈明師翁道。幽鳥語喃喃。辭雲",
    "X67n1309_002:0588a07": "入亂峯時如何答。云。我行荒草裏。汝又入深村。進云",
    "X67n1309_002:0588a08": "官不容針更借一問。師翁便喝。進云好喝。師翁又喝。",
    "X67n1309_002:0588a09": "先師亦喝。師翁乃連喝兩喝。先師遂禮拜。大眾。須知",
    "X67n1309_002:0588a10": "悟了遇人者。向十字街頭與人相逢。却在千峯頂上",
    "X67n1309_002:0588a11": "握手。向千峯頂上相逢。却在十字街頭握手。所以山",
    "X67n1309_002:0588a12": "僧甞有頌云。佗人住處我不住。佗人行處我不行。不",
    "X67n1309_002:0588a13": "是與人難共住。大都緇素要分明。山僧此者臨行。解",
    "X67n1309_002:0588a14": "開布袋頭。一時撒在諸人面前了也。有眼底莫錯恠",
    "X67n1309_002:0588a15": "好。珍重。",
    "X67n1309_002:0588a16": "大溈真如和尚示眾云。古佛道。昔於波羅柰轉四諦",
    "X67n1309_002:0588a17": "法輪。墮坑落壍。今復轉最妙無上大法輪。土上加泥。",
    "X67n1309_002:0588a18": "如今還有不歷階梯獨超方外者麼。良久云。出頭天",
    "X67n1309_002:0588a19": "外看。誰是箇中人。僧問。大通智勝佛。十劫坐道場。為",
    "X67n1309_002:0588a20": "甚麼不得成佛道。曰苦殺人。問牛頭未見四祖時如",
    "X67n1309_002:0588a21": "何。曰寒毛卓豎。云見後如何。曰額頭汗出。",
    "X67n1309_002:0588a22": "黃龍南和尚示眾云。時人住處我不住。時人行處我",
    "X67n1309_002:0588a23": "不行。於此了然明的旨。須會全身入火坑。以拂子畫",
    "X67n1309_002:0588a24": "一畫云。臭煙蓬[火*孛]紅焰熾然。眼未明者總在裏許。從",
    "X67n1309_002:0588b01": "上古聖無非入生死坑中。向無明火裏提拔有情。汝",
    "X67n1309_002:0588b02": "等諸人且如何入。若人入得。可謂在火不燒在水不",
    "X67n1309_002:0588b03": "溺。若入不得。非唯不能自利亦乃不能利佗。既不能",
    "X67n1309_002:0588b04": "自利利佗。圓頂方袍殊無利益。良久召大眾。大眾舉",
    "X67n1309_002:0588b05": "頭。乃云。牛頭出。馬頭回。",
    "X67n1309_002:0588b06": "楊侍郎李駙馬與唐明嵩和尚問答。問彌陀演化於",
    "X67n1309_002:0588b07": "西方。達磨傳心於東土。胡來漢現水到渠成。五嶽鎮",
    "X67n1309_002:0588b08": "靜以崢嶸。百谷朝宗而浩渺。一靈之性託境現形。三",
    "X67n1309_002:0588b09": "有之中憑何立命。嵩云。仙人無婦。玉女無夫。楊云尼",
    "X67n1309_002:0588b10": "剃頭不復生子。嵩云。陝府鐵牛能哮吼。嘉州大像念",
    "X67n1309_002:0588b11": "摩訶。李云側跳上山巔。嵩云騎牛不著靴。廣慧璉云。",
    "X67n1309_002:0588b12": "進象倒戈。汾陽昭云。端身裂面破。",
    "X67n1309_002:0588b13": "妙喜曰。月下看弄雪師子。",
    "X67n1309_002:0588b14": "問。玄沙不出嶺。保壽不渡河。善財參知識五十三員。",
    "X67n1309_002:0588b15": "慧遠結黑白一十八。士雪峯三度上投子。智者九旬",
    "X67n1309_002:0588b16": "講法華。遮六箇漢為復野干鳴。為復師子吼。速道速",
    "X67n1309_002:0588b17": "道。嵩云。水急魚行澁。峯高鳥不棲。楊云泗州大聖。嵩",
    "X67n1309_002:0588b18": "云土上加泥更一重。李云舌上覆金錢。嵩云。半夜歌",
    "X67n1309_002:0588b19": "樂動。誰人得知音。廣慧璉云。謌謠滿路人皆望。汾陽",
    "X67n1309_002:0588b20": "昭云。看壁畫人笑。",
    "X67n1309_002:0588b21": "妙喜曰。野干鳴。師子吼。",
    "X67n1309_002:0588b22": "問。風穴提印。南院傳衣。昭公演化於西河。嵩師領徒",
    "X67n1309_002:0588b23": "於并壘。南宗之旨北土大興。且道二師承誰恩力。嵩",
    "X67n1309_002:0588b24": "云。不入蓮池浴。懶向雪山遊。楊云清凉山裏萬菩薩。",
    "X67n1309_002:0588c01": "嵩云維摩會中諸聖集。李云背負乾薪遭野火。嵩云",
    "X67n1309_002:0588c02": "口是禍門。廣慧璉云。藏頭白。海頭黑。汾陽昭云。告天",
    "X67n1309_002:0588c03": "手捺地。噓噓。",
    "X67n1309_002:0588c04": "妙喜曰。猢猻騎鼈背。",
    "X67n1309_002:0588c05": "問。忉利透日月之上。四禪無風火之災。三交駕鐵牛",
    "X67n1309_002:0588c06": "之車。臨汝握全提之印。獼猴有一面古鏡。狸奴有萬",
    "X67n1309_002:0588c07": "里神光。直下承當是何人也。嵩云。朝看東南暮看西",
    "X67n1309_002:0588c08": "北。楊云狸奴白牯却知有。嵩云淹殺冢頭蒿。李云月",
    "X67n1309_002:0588c09": "裏煑油鐺。崇云石人腰帶。廣慧璉云。陳蒲鞋。周金剛。",
    "X67n1309_002:0588c10": "汾陽昭云。直裰又逢胡釘鉸。",
    "X67n1309_002:0588c11": "妙喜曰。小出大遇。",
    "X67n1309_002:0588c12": "問。[○@尾]一切諸佛盡在裏許。動即喪身失命。覰著兩頭",
    "X67n1309_002:0588c13": "俱瞎。擬議之時千山萬水。直下會得也是炭庫裏坐",
    "X67n1309_002:0588c14": "地。有不惜眉毛者通箇消息來。嵩云百雜碎。楊云平",
    "X67n1309_002:0588c15": "生不妄語。嵩云也要道過。李云出穴兔遭罥。嵩云。東",
    "X67n1309_002:0588c16": "西無滯礙。南北得自由。廣慧璉云。振錫下泥犁。汾陽",
    "X67n1309_002:0588c17": "照云。穿山透石壁。鼻孔血淋淋。",
    "X67n1309_002:0588c18": "妙喜曰。自作自受。",
    "X67n1309_002:0588c19": "黃龍新和尚示眾云。空谷傳響。時時聞於未聞。色裏",
    "X67n1309_002:0588c20": "膠清。處處見而無見。見既無見。聞所未聞。喚作無盡",
    "X67n1309_002:0588c21": "藏三昧門。無盡藏神通門。無盡藏智慧門。無盡藏解",
    "X67n1309_002:0588c22": "脫門。若能如是知見。如是信解。如是修證。如是悟入。",
    "X67n1309_002:0588c23": "我說是人達佛心宗入佛知見。既是入佛知見。為是",
    "X67n1309_002:0588c24": "能見見。為是所見見。若是所見見。且以何為能。若是",
    "X67n1309_002:0589a01": "能見見。且以何為所。若作能所二見。俱非佛乘。作麼",
    "X67n1309_002:0589a02": "生是佛乘。是以如來非智。巧智者必以如來為宗。祖",
    "X67n1309_002:0589a03": "師非妙。得妙者必以祖師為旨。宗旨既分。清濁自明。",
    "X67n1309_002:0589a04": "既明清濁。體用雙全。既全體用。得大自在。既得自在。",
    "X67n1309_002:0589a05": "靈峯寶劒常露現前。亦能殺人亦能活人。擬欲進前",
    "X67n1309_002:0589a06": "喪身失命。擬欲退後辜負當人。且道不進不退一句",
    "X67n1309_002:0589a07": "作麼生道。良久云。澗松千載鶴來聚。月中丹桂鳳凰",
    "X67n1309_002:0589a08": "棲。",
    "X67n1309_002:0589a09": "障蔽魔王領諸眷屬一千年隨金剛齊菩薩。覔起處",
    "X67n1309_002:0589a10": "不得。忽因一日得見。乃問云。汝當依何住。我一千年",
    "X67n1309_002:0589a11": "覔汝起處不得。菩薩云。我不依有住而住。不依無住",
    "X67n1309_002:0589a12": "而住。如是而住。法眼云。障蔽魔王不見金剛齊即從。",
    "X67n1309_002:0589a13": "只如金剛齊還見障蔽魔王麼。",
    "X67n1309_002:0589a14": "妙喜曰。既覔起處不得。一千年隨從底是甚麼。金",
    "X67n1309_002:0589a15": "剛齊云。我不依有住而住。不依無住而住。如是而",
    "X67n1309_002:0589a16": "住。互相熱謾。法眼道。障蔽魔王不見金剛齊即且",
    "X67n1309_002:0589a17": "從。只如金剛齊還見障蔽魔王麼。恁麼批判也是",
    "X67n1309_002:0589a18": "看孔著楔。即今莫有知得妙喜起處底麼。隨後咄",
    "X67n1309_002:0589a19": "云。寐語作麼。",
    "X67n1309_002:0589a20": "襄州廣德周和尚示眾云。適來鍾鼓未鳴時。諸上座",
    "X67n1309_002:0589a21": "便合知時。何用上來握節當胷。實為沉屈諸上座。既",
    "X67n1309_002:0589a22": "然如是。撒沙向諸人眼裏去也。三世諸佛在諸上座",
    "X67n1309_002:0589a23": "鼻孔上轉大法輪。看看。良久云。冬行春令。",
    "X67n1309_002:0589a24": "僧問汾州太子一和尚。如何是汾陽境。曰。賀魯山頭",
    "X67n1309_002:0589b01": "雲霧靉。西河水急灌滄溟。如何是境中人。曰。郡尊行",
    "X67n1309_002:0589b02": "正令。切忌犯威風。如何是學人親切處。曰端坐念實",
    "X67n1309_002:0589b03": "相。如何是轉身處。曰街頭巷尾。如何是著力處。曰千",
    "X67n1309_002:0589b04": "斤擔子兩頭搖。僧云。三句已蒙師指示。未審向上還",
    "X67n1309_002:0589b05": "有事也無。曰有。云如何是向上事。師便打。問一曲無",
    "X67n1309_002:0589b06": "音韻如何和得齊。曰。三九二十七。籬頭吹觱栗。僧云。",
    "X67n1309_002:0589b07": "宮商角徵非關妙。石人撫掌笑呵呵。曰同道方知。",
    "X67n1309_002:0589b08": "僧問唐州大乘果和尚。如何是從上來傳底事。曰金",
    "X67n1309_002:0589b09": "盤托出眾人看。如何是祖師西來意。曰天晴日出。僧",
    "X67n1309_002:0589b10": "云不會。曰雨下泥生。",
    "X67n1309_002:0589b11": "大愚芝和尚示眾云。豎窮三際。橫徧十方。拈起也帝",
    "X67n1309_002:0589b12": "釋心驚。放下也地神膽戰。不拈不放喚作甚麼。自云。",
    "X67n1309_002:0589b13": "蝦蟆。又示眾云。三世諸佛不知有。狸奴白牯却知有。",
    "X67n1309_002:0589b14": "乃拈起拂子云。狸奴白牯總在遮裏放光動地。何為",
    "X67n1309_002:0589b15": "如此。兩段不同。",
    "X67n1309_002:0589b16": "妙喜曰。大愚若無後語。洎合被狸奴白牯換却眼",
    "X67n1309_002:0589b17": "睛。雖然如是。也未免秤鎚蘸醋。",
    "X67n1309_002:0589b18": "芭蕉和尚示眾云。如人行次。忽遇前面萬丈深坑。背",
    "X67n1309_002:0589b19": "後野火來逼。兩畔荊棘叢林。若也向前則墮坑落壍。",
    "X67n1309_002:0589b20": "若也退後則野火燒身。若轉側則被荊棘林礙。當與",
    "X67n1309_002:0589b21": "麼時。作麼生免得。若也免得。合有出身之路。若免不",
    "X67n1309_002:0589b22": "得。墮身死漢。",
    "X67n1309_002:0589b23": "臨濟和尚問院主甚麼處去來。云州中糶黃米去來。",
    "X67n1309_002:0589b24": "濟以拄杖畫一畫云還糶得遮箇麼。主便喝。濟便打。",
    "X67n1309_002:0589c01": "典座至。濟乃舉似典座。座云院主不會和尚意。濟云",
    "X67n1309_002:0589c02": "你又作麼生。座禮拜。濟又打。黃龍南云。院主下喝。不",
    "X67n1309_002:0589c03": "可放過。典座禮拜。放過不可。臨濟行令。歸宗放過。二",
    "X67n1309_002:0589c04": "十年後。有人說破。",
    "X67n1309_002:0589c05": "南泉問座主講得甚麼經。云彌勒下生經。曰彌勒甚",
    "X67n1309_002:0589c06": "麼時下生。云見在天宮未來。曰。天上無彌勒。地下無",
    "X67n1309_002:0589c07": "彌勒。洞山舉問雲居。居云天上無彌勒。地下無彌勒。",
    "X67n1309_002:0589c08": "未審誰與安名。山被問。直得禪牀震動。乃云。膺闍梨。",
    "X67n1309_002:0589c09": "吾在雲巖曾問老人。直得火爐震動。今日被子問。直",
    "X67n1309_002:0589c10": "得通身汗流。明安云。如今老僧舉起也。有解問者。致",
    "X67n1309_002:0589c11": "將一問來。乃云。地動也。",
    "X67n1309_002:0589c12": "妙喜曰。禪牀動火爐動地動即不無。遮三箇老漢",
    "X67n1309_002:0589c13": "要見南泉。則直待彌勒下生始得。忽有箇衲僧出",
    "X67n1309_002:0589c14": "來道。天上無彌勒地下無彌勒。却教甚麼人下生。",
    "X67n1309_002:0589c15": "又作麼生祇對。但向佗道。老僧罪過。",
    "X67n1309_002:0589c16": "雪竇和尚舉古云。眼裏著沙不得。耳裏著水不得。忽",
    "X67n1309_002:0589c17": "若有箇漢信得及把得住。不受人謾。祖佛言教是甚",
    "X67n1309_002:0589c18": "麼熱椀鳴聲。便請高掛鉢囊抝折拄杖。管取一員無",
    "X67n1309_002:0589c19": "事道人。又古人云。眼裏著得須彌山。耳裏著得大海",
    "X67n1309_002:0589c20": "水。一般漢受人商量。祖佛言教如龍得水似虎靠山。",
    "X67n1309_002:0589c21": "却須挑起鉢囊橫擔拄杖。亦是一員無事道人。復云。",
    "X67n1309_002:0589c22": "恁麼也不得。不恁麼也不得。然後沒交涉。三員無事",
    "X67n1309_002:0589c23": "道人中。要選一人為師。",
    "X67n1309_002:0589c24": "妙喜曰。三人中那箇堪為走使。我要喚來洗脚。雪",
    "X67n1309_002:0590a01": "竇恁麼。妙喜不恁麼。忽有箇衲僧出來道。好與一",
    "X67n1309_002:0590a02": "狀領過。也恠佗不得。",
    "X67n1309_002:0590a03": "二十七祖般若多羅以南印度香至王所施無價寶",
    "X67n1309_002:0590a04": "珠問菩提達磨曰。此珠圓明。有能及此否。磨曰。此是",
    "X67n1309_002:0590a05": "世寶未足為上。於諸寶中法寶為上。此是世光未足",
    "X67n1309_002:0590a06": "為上。於諸光中智光為上。此是世明未足為上。於諸",
    "X67n1309_002:0590a07": "明中心明為上。此珠光明不能自照。要假智光光辨",
    "X67n1309_002:0590a08": "於此。既辨此已即知是珠。既知是珠即明其寶。若明",
    "X67n1309_002:0590a09": "其寶寶不自寶。若辨其珠珠不自珠。珠不自珠者。要",
    "X67n1309_002:0590a10": "假智珠而辨世珠。寶不自寶者。要假智寶以明法寶。",
    "X67n1309_002:0590a11": "然則師有其道其寶即現。眾生有道心寶亦然。尊者",
    "X67n1309_002:0590a12": "歎其辯慧。乃復問曰於諸物中何物無相。曰於諸物",
    "X67n1309_002:0590a13": "中不起無相。又問於諸物中何物最高。曰於諸物中",
    "X67n1309_002:0590a14": "人我最高。又問於諸物中何物最大。曰於諸物中法",
    "X67n1309_002:0590a15": "性最大。尊者知是法嗣。後以正法眼藏付囑。偈曰。心",
    "X67n1309_002:0590a16": "地生諸種。因事復生理。果滿菩提圓。花開世界起。",
    "X67n1309_002:0590a17": "妙喜曰。說得道理好。歸依佛法僧。",
    "X67n1309_002:0590a18": "楊岐甄叔禪師示眾曰。羣靈一源。假名為佛。體竭形",
    "X67n1309_002:0590a19": "消而不滅。金流朴散而常存。性海無風金波自涌。心",
    "X67n1309_002:0590a20": "靈絕兆萬像齊照。體斯理者不言而徧歷河沙。不用",
    "X67n1309_002:0590a21": "而功益玄化。如何背覺反合塵勞。於陰界中妄自囚",
    "X67n1309_002:0590a22": "執。",
    "X67n1309_002:0590a23": "石頭和尚一日問龐居士曰。子自見老僧以來。日用",
    "X67n1309_002:0590a24": "事作麼生。對曰。若問日用事。直下無開口處。頭曰。知",
    "X67n1309_002:0590b01": "子恁麼。方始問子。居士乃呈偈曰。日用事無別。唯吾",
    "X67n1309_002:0590b02": "自偶諧。頭頭非取捨。處處勿張乖。朱紫誰為號。丘山",
    "X67n1309_002:0590b03": "絕點埃。神通并妙用。運水及般柴。石頭然之。",
    "X67n1309_002:0590b04": "法華舉和尚示眾云。一二三四五。任君顛倒舉。露柱",
    "X67n1309_002:0590b05": "與燈籠。何曾成佛祖。不惜眉毛者。直下便道取。僧問",
    "X67n1309_002:0590b06": "未審道箇甚麼。曰。子已輕裝外。瓶盂共毳袍。僧云正",
    "X67n1309_002:0590b07": "當與麼時如何。曰。夜禪孤月冷。晨起片雲高。僧擬議。",
    "X67n1309_002:0590b08": "曰會麼。僧云不會。舉遂作頌示之云。三十五十。何須",
    "X67n1309_002:0590b09": "更舉。方圓變通。去除佛祖。佗未彰名。余不能取。",
    "X67n1309_002:0590b10": "鷲嶺遠和尚參長慶。慶問汝名甚麼。曰明遠。慶云那",
    "X67n1309_002:0590b11": "邊事作麼生。曰明遠退兩步。慶曰汝無端退兩步作",
    "X67n1309_002:0590b12": "麼。遠無語。長慶代云。若不退步。爭知明遠。遠乃省。後",
    "X67n1309_002:0590b13": "僧問無一法當前應用無虧時如何。遠以手卓火。其",
    "X67n1309_002:0590b14": "僧有省。",
    "X67n1309_002:0590b15": "長爪梵志索世尊論議。謂世尊曰。我與世尊論義。我",
    "X67n1309_002:0590b16": "義若墮。我自斬首。世尊曰汝義以何為宗。志曰我以",
    "X67n1309_002:0590b17": "一切不受為宗。世尊曰是見受否。志拂袖而去。行至",
    "X67n1309_002:0590b18": "中路乃省。謂弟子曰。我當回去斬首謝世尊。弟子曰。",
    "X67n1309_002:0590b19": "人天眾前幸當得勝。何以斬首。志曰。我寧於有智人",
    "X67n1309_002:0590b20": "前斬首。不於無智人前得勝。乃嘆曰。我義兩處負墮。",
    "X67n1309_002:0590b21": "是見若受。負門處麤。是見不受。負門處細。一切人天",
    "X67n1309_002:0590b22": "二乘皆不知我義墮處。唯有世尊諸大菩薩知我義",
    "X67n1309_002:0590b23": "墮。回至世尊前云。我義兩處負墮。故當斬首謝世尊。",
    "X67n1309_002:0590b24": "佛言。我佛法中無如是事。汝當回心向道。於是同五",
    "X67n1309_002:0590c01": "百徒眾一時投佛出家。證阿羅漢。天衣懷和尚頌云。",
    "X67n1309_002:0590c02": "是見若受破家門。是見不受共誰論。匾擔驀折兩頭",
    "X67n1309_002:0590c03": "脫。一毛頭上現乾坤。",
    "X67n1309_002:0590c04": "洞山示眾云。兄弟初秋夏末東去西去。直須向萬里",
    "X67n1309_002:0590c05": "無寸草處去始得。又云。只如萬里無寸草處。作麼生",
    "X67n1309_002:0590c06": "去。後有僧舉似石霜。霜云出門便是草。",
    "X67n1309_002:0590c07": "妙喜曰。不見道師子一滴乳迸散十斛驢乳。",
    "X67n1309_002:0590c08": "破竈墮和尚。不稱名氏。言行叵測。隱居嵩嶽。山塢有",
    "X67n1309_002:0590c09": "廟甚靈。屋下唯安一竈。遠近祭祀不輟。烹殺物命甚",
    "X67n1309_002:0590c10": "多。師一日領侍僧入廟。以杖敲竈三下云。咄。此竈只",
    "X67n1309_002:0590c11": "是泥瓦合成。聖從何來。靈從何起。恁麼烹殺物命。又",
    "X67n1309_002:0590c12": "打三下。竈乃傾墮。師曰破也墮也。須臾有一青衣峩",
    "X67n1309_002:0590c13": "冠設拜師前。師曰汝是何人。曰。我本此廟竈神。久受",
    "X67n1309_002:0590c14": "業報。今蒙禪師說無生法。得脫此處生天。特來致謝。",
    "X67n1309_002:0590c15": "師曰。是汝本有之性。非吾強言。神再拜而沒。侍僧等",
    "X67n1309_002:0590c16": "問曰。某等久侍左右。未蒙方便指示。竈神得何徑旨",
    "X67n1309_002:0590c17": "便得生天。師曰。我只向伊道是泥瓦合成。聖從何來",
    "X67n1309_002:0590c18": "靈從何起。別也無道理為伊。侍僧等佇思。師曰會麼。",
    "X67n1309_002:0590c19": "曰不會。師曰本有之性為甚麼不會。侍僧等乃禮拜。",
    "X67n1309_002:0590c20": "曰。破也墮也。破也也墮也。侍僧等一時省悟。後有義",
    "X67n1309_002:0590c21": "豐禪師舉似安國師。國師歎曰。此子會盡物我一如。",
    "X67n1309_002:0590c22": "可謂如朗月當空無不見者。難究伊語脉。",
    "X67n1309_002:0590c23": "臨濟問杏山。如何是露地白牛。山曰吽吽。濟云啞却",
    "X67n1309_002:0590c24": "口那。山曰老兄作麼生。濟云遮畜生。山乃休。",
    "X67n1309_002:0591a01": "夾山和尚有小師隨侍日久。遣令行脚遊歷禪肆。後",
    "X67n1309_002:0591a02": "聞師聚眾道聲振遠。回歸省覲問曰。和尚有如是奇",
    "X67n1309_002:0591a03": "特事。何不早向某甲說。山曰。汝蒸飯。我著火。汝行益。",
    "X67n1309_002:0591a04": "吾展鉢。甚麼處是辜負汝處。小師從此悟入。",
    "X67n1309_002:0591a05": "常禪師參六祖。祖問。從甚麼處來。欲求何事。曰學人",
    "X67n1309_002:0591a06": "近往白峯山禮大通和尚。蒙示見性成佛之義。未決",
    "X67n1309_002:0591a07": "狐疑伏望和尚垂慈攝受。祖曰。彼有何言句。汝試舉",
    "X67n1309_002:0591a08": "似於吾。與汝證明。常曰。到彼三月未蒙開示。為法切",
    "X67n1309_002:0591a09": "故獨入方丈禮拜。哀請問如何是某本心本性。曰汝",
    "X67n1309_002:0591a10": "見虗空否。對曰見。彼曰汝見虗空有相貌否。對曰虗",
    "X67n1309_002:0591a11": "空無形有何相貌。彼曰汝之本性猶如虗空。返觀自",
    "X67n1309_002:0591a12": "性了無一物可見。是名正見。了無一物可知是名真",
    "X67n1309_002:0591a13": "知。無有青黃長短但見本源清淨覺體圓明。即名見",
    "X67n1309_002:0591a14": "性成佛。亦名極樂世界。亦名如來知見。學人雖聞此",
    "X67n1309_002:0591a15": "說。猶未決了。乞和尚誨示令無凝滯。祖曰。彼師所說",
    "X67n1309_002:0591a16": "猶存見知。故令汝未了。吾今示汝一偈曰。不見一法",
    "X67n1309_002:0591a17": "存無見。大似浮雲遮日面。不知一法守空知。還如太",
    "X67n1309_002:0591a18": "虗生閃電。此之知見瞥然興。錯認何曾解方便。汝當",
    "X67n1309_002:0591a19": "一念自知非。自己靈光常顯現。常聞偈心意豁然。乃",
    "X67n1309_002:0591a20": "述一偈曰。無端起知解。著相求菩提。情存一念悟。寧",
    "X67n1309_002:0591a21": "越昔時迷。自性覺源體。隨照枉遷流。不入祖師室。茫",
    "X67n1309_002:0591a22": "然趣兩頭。",
    "X67n1309_002:0591a23": "琅邪覺和尚示眾。拈起拄杖云。盤山道向上一路滑。",
    "X67n1309_002:0591a24": "南院道壁立千仞險。臨濟道石火電光鈍。琅邪有定",
    "X67n1309_002:0591b01": "乾坤底句。各各高著眼。高著眼。卓拄杖下座。又示眾",
    "X67n1309_002:0591b02": "云。句中薦得。遊子返於故鄉。意中薦得。方解事於尊",
    "X67n1309_002:0591b03": "堂。若然者須是轉身吐氣始得。若能如是。方解百尺",
    "X67n1309_002:0591b04": "竿頭進步。句中無意意中無句。既能如是。且作麼生",
    "X67n1309_002:0591b05": "轉身吐氣。若也不會。拄杖子為汝吐氣去也。卓拄杖",
    "X67n1309_002:0591b06": "下座。",
    "X67n1309_002:0591b07": "雲門曰。要識祖師麼。以拄杖指曰。祖師在你頭上[跳兆+孛]",
    "X67n1309_002:0591b08": "跳。要識祖師眼睛麼。在你脚根下。又曰。遮箇是祭鬼",
    "X67n1309_002:0591b09": "神茶飯。然雖如此。鬼神也無厭足。",
    "X67n1309_002:0591b10": "妙喜曰。不見道留惑潤生。時有僧在傍咳嗽一聲。",
    "X67n1309_002:0591b11": "妙喜曰。老漢恁麼道有甚麼過。僧擬議。便打。",
    "X67n1309_002:0591b12": "長沙岑和尚示眾曰。我若一向舉揚宗教。法堂前須",
    "X67n1309_002:0591b13": "草深一丈。我事不獲已。所以向汝諸人道。盡十方世",
    "X67n1309_002:0591b14": "界是沙門一隻眼。盡十方世界是沙門全身。盡十方",
    "X67n1309_002:0591b15": "世界是自己光明。盡十方世界在自己光明裏。盡十",
    "X67n1309_002:0591b16": "方世界無一人不是自己。我常向汝諸人道。三世諸",
    "X67n1309_002:0591b17": "佛共盡法界眾生。是摩訶般若光。光未發時。汝等諸",
    "X67n1309_002:0591b18": "人向甚麼處委悉。光未發時尚無佛無眾生消息。何",
    "X67n1309_002:0591b19": "處得山河國土來。時有僧問如何是沙門眼。曰長長",
    "X67n1309_002:0591b20": "出不得。又曰。成佛成祖出不得。六道輪回出不得。僧",
    "X67n1309_002:0591b21": "云未審出箇甚麼不得。曰晝見日夜見星。僧云學人",
    "X67n1309_002:0591b22": "不會。曰妙高山色青又青。",
    "X67n1309_002:0591b23": "妙喜曰。熟處難忘。",
    "X67n1309_002:0591b24": "靈樹和尚。僧問如何是和尚家風。曰千年田。八百主。",
    "X67n1309_002:0591c01": "如何是千年田八百主。曰郎當屋舍沒人修。",
    "X67n1309_002:0591c02": "妙喜曰。愁人莫向愁人說。",
    "X67n1309_002:0591c03": "香嚴和尚在百丈會裏。性識聰敏。參禪不得。百丈遷",
    "X67n1309_002:0591c04": "化後到溈山。山問我聞汝在百丈先師處。問一答十",
    "X67n1309_002:0591c05": "問十答百。此是汝聰明靈利意解識想生死根本。父",
    "X67n1309_002:0591c06": "母未生時試為我道一句看。香嚴被溈山一問直得",
    "X67n1309_002:0591c07": "茫然歸寮。將平日看過底文字從頭要尋一句可將",
    "X67n1309_002:0591c08": "酬對。竟不能得。乃自嘆曰。畵餅不可充饑。屢上堂頭",
    "X67n1309_002:0591c09": "乞溈山說破。山云我若說似汝。汝已後罵我去。我說",
    "X67n1309_002:0591c10": "底是我底。終不干汝事。香嚴遂將平昔所集文字以",
    "X67n1309_002:0591c11": "火爇却曰。此生不學佛法也。且作箇長行粥飯僧。免",
    "X67n1309_002:0591c12": "役心神。乃泣辭溈山。直過南陽。覩忠國師遺跡。遂憩",
    "X67n1309_002:0591c13": "止卓庵。一日芟除草木。因瓦礫擊竹作聲忽然省悟。",
    "X67n1309_002:0591c14": "遽歸沐浴焚香遙禮溈山。讚云。和尚大悲。恩逾父母。",
    "X67n1309_002:0591c15": "當時若為我說破。何有今日之事。乃有一頌云。一擊",
    "X67n1309_002:0591c16": "忘所知。更不假修持。動容揚古路。不墮悄然機。處處",
    "X67n1309_002:0591c17": "無蹤跡。聲色外威儀。諸方達道者。咸言上上機。溈山",
    "X67n1309_002:0591c18": "聞得曰此子徹也。仰山侍立次云。此是心機意識著",
    "X67n1309_002:0591c19": "述得成。待慧寂親自勘過。仰山後見香嚴曰。和尚讚",
    "X67n1309_002:0591c20": "歎師兄發明大事。你試說看。嚴乃舉前頌。仰云此是",
    "X67n1309_002:0591c21": "夙習記持而成。若有正悟發明。別更說看。嚴又成頌",
    "X67n1309_002:0591c22": "云。去年貧未是貧。今年貧始是貧。去年貧猶有卓錐",
    "X67n1309_002:0591c23": "之地。今年貧錐也無。仰云。如來禪許師兄會。祖師禪",
    "X67n1309_002:0591c24": "未夢見在。嚴復有一頌云。我有一機。瞬目視伊。若人",
    "X67n1309_002:0592a01": "不會。別喚沙彌。仰山乃報溈山云。且喜香嚴師兄會",
    "X67n1309_002:0592a02": "祖師禪也。",
    "X67n1309_002:0592a03": "妙喜曰。溈山晚年好則劇。教得遮一棚肉傀儡。直",
    "X67n1309_002:0592a04": "是可愛。且作麼生是可愛處。面面相看手脚動。爭",
    "X67n1309_002:0592a05": "知語話在他人。",
    "X67n1309_002:0592a06": "俱胝和尚住庵時。有一尼戴笠子直來。繞禪牀一匝",
    "X67n1309_002:0592a07": "云。道得即放下笠子。俱胝無對。尼拂袖便行。俱胝云。",
    "X67n1309_002:0592a08": "何不且住。尼云道得即住。俱胝又無對。尼去後。自嘆",
    "X67n1309_002:0592a09": "云。我雖是丈夫漢。而無丈夫志氣。擬棄庵往諸方參",
    "X67n1309_002:0592a10": "尋。其夜山神告曰。不須下山。將有肉身大士來為和",
    "X67n1309_002:0592a11": "尚說法也。果旬日天龍和尚到庵。俱胝乃迎禮。具陳",
    "X67n1309_002:0592a12": "前事。天龍豎一指而示之。俱胝當下大悟。後凡有問",
    "X67n1309_002:0592a13": "只豎一指。有一供過童子。每見人問佗事。也豎指祇",
    "X67n1309_002:0592a14": "對。有人謂俱胝曰。和尚。遮童子也不可得。亦會佛法。",
    "X67n1309_002:0592a15": "凡有人問佗。皆如和尚豎指。俱胝聞得。一日潛將刀",
    "X67n1309_002:0592a16": "子放在袖中。喚童子近前來。聞你也會佛法是否。云",
    "X67n1309_002:0592a17": "是。俱胝曰如何是佛。童子便豎起指頭。被俱胝一刀",
    "X67n1309_002:0592a18": "斫斷。童子呌喚走出。俱胝遂喚童子且來。童子回頭。",
    "X67n1309_002:0592a19": "俱胝曰如何是佛。童子不覺將起手。不見指頭。忽然",
    "X67n1309_002:0592a20": "大悟。俱胝每云。我得天龍一指頭禪。一生用不盡。琅",
    "X67n1309_002:0592a21": "邪覺和尚頌云。俱胝一指報君知。朝生鷂子搏天飛。",
    "X67n1309_002:0592a22": "若無舉鼎拔山力。千里烏騅不易騎。",
    "X67n1309_002:0592a23": "三角和尚示眾云。若論此事。貶上眉毛早是蹉過了",
    "X67n1309_002:0592a24": "也。時麻谷出問。眨上眉毛即不問。如何是此事。曰蹉",
    "X67n1309_002:0592b01": "過也。谷乃掀倒禪牀。三角便打。長慶代云。悄然。",
    "X67n1309_002:0592b02": "妙喜曰。蹉過麻谷也不知。",
    "X67n1309_002:0592b03": "智門祚和尚示眾云。三兩日來好春雨。可謂霶[雨/(湤方)]。凡",
    "X67n1309_002:0592b04": "夫見水是水。諸天見水是瑠璃。魚龍見水是窟宅。餓",
    "X67n1309_002:0592b05": "鬼見水是火。你衲僧家喚作甚麼。若喚作水又同凡",
    "X67n1309_002:0592b06": "夫。見若喚作瑠璃又同諸天。見若喚作窟宅又同魚",
    "X67n1309_002:0592b07": "龍。見若喚作火又同餓鬼見。是你尋常還作麼生。所",
    "X67n1309_002:0592b08": "以道若是得底人。道火不燒口道水不溺身。你每日",
    "X67n1309_002:0592b09": "喫飯還少得一粒麼。又古人云。終日著衣喫飯未甞",
    "X67n1309_002:0592b10": "齩著一粒米。未甞挂著一縷絲。雖然如此。又須實到",
    "X67n1309_002:0592b11": "遮裏始得。若未到遮田地。且莫掠虗。僧問。一切智智",
    "X67n1309_002:0592b12": "清淨。還有地獄也無。曰閻羅不是鬼做。問如何是佛。",
    "X67n1309_002:0592b13": "曰蹋破草鞋赤脚走。云如何是佛向上事。曰拄杖頭",
    "X67n1309_002:0592b14": "上挑日月。問蓮花未出水時如何。曰蓮花。云出水後",
    "X67n1309_002:0592b15": "如何。曰荷葉。",
    "X67n1309_002:0592b16": "首山念和尚示眾云。要得親切。第一莫將問來問。還",
    "X67n1309_002:0592b17": "會麼。問在答處。答在問處。你若將問來問。老僧在你",
    "X67n1309_002:0592b18": "脚底。你若擬議則沒交涉。時有僧出禮拜。山便打。僧",
    "X67n1309_002:0592b19": "問挂錫幽巖時如何。曰錯。僧云錯。山便打。",
    "X67n1309_002:0592b20": "白雲祥和尚示眾云。諸人會麼。但向街頭市尾屠兒",
    "X67n1309_002:0592b21": "魁儈地獄鑊湯處會取。若恁麼會。堪與人天為師為",
    "X67n1309_002:0592b22": "匠。若向衲僧門下。天地懸殊。更有一般底只向長連",
    "X67n1309_002:0592b23": "牀上作好人去。汝道此兩般人那箇有長處。",
    "X67n1309_002:0592b24": "魯祖尋常見僧來便面壁。南泉聞云。我尋常向師僧",
    "X67n1309_002:0592c01": "道。佛未出世時會取尚不得一箇半箇。佗恁麼驢年",
    "X67n1309_002:0592c02": "去。保福問長慶。只如魯祖節文在甚處。被南泉恁麼",
    "X67n1309_002:0592c03": "道。慶云。退己讓人。萬中無一。",
    "X67n1309_002:0592c04": "妙喜曰。魯祖不得南泉。幾乎覰破壁。",
    "X67n1309_002:0592c05": "洛浦遊歷罷。直往夾山按山頂上卓庵經年。夾山知",
    "X67n1309_002:0592c06": "乃修書令僧馳往。浦接得便坐却。再展手索。僧無對。",
    "X67n1309_002:0592c07": "浦便打。云歸去舉似和尚。僧回舉似夾山。山云。遮僧",
    "X67n1309_002:0592c08": "看書三日內必來。若不看書。斯人救不得。夾山却令",
    "X67n1309_002:0592c09": "人伺其出庵便與燒其居。果三日後出庵來。人謂曰",
    "X67n1309_002:0592c10": "庵中火起。浦亦不顧。直到夾山。見夾山不禮拜。乃當",
    "X67n1309_002:0592c11": "面叉手而立。山云。雞栖鳳巢。非其同類。出去。浦曰。自",
    "X67n1309_002:0592c12": "遠趨風。請師一接。山云。目前無闍梨。此間無老僧。浦",
    "X67n1309_002:0592c13": "便喝。山云。住住。且莫草草忽忽。雲月是同。溪山各異。",
    "X67n1309_002:0592c14": "截斷天下人舌頭即不無。闍梨爭教無舌人解語。浦",
    "X67n1309_002:0592c15": "佇思。山便打。興化云。但知作佛。愁甚麼眾生。",
    "X67n1309_002:0592c16": "忠國師問禪客從何方來。曰南方來。師曰南方有何",
    "X67n1309_002:0592c17": "知識。曰知識頗多。師曰如何示人。曰彼方知識直下",
    "X67n1309_002:0592c18": "示學人即心是佛。佛是覺義。汝今悉具見聞覺知之",
    "X67n1309_002:0592c19": "性。此性善能揚眉瞬目。去來運用徧於身中。挃頭頭",
    "X67n1309_002:0592c20": "知挃脚脚知。故名正徧知。離此之外更無別佛。此身",
    "X67n1309_002:0592c21": "即有生滅心性。無始以來未曾生滅。身生滅者如龍",
    "X67n1309_002:0592c22": "換骨蛇脫皮人出故宅。即身是無常。其性常也。南方",
    "X67n1309_002:0592c23": "所說大約如此。師曰。若然者。與彼先尼外道無有差",
    "X67n1309_002:0592c24": "別。彼云。我此身中有一神性。此性能知痛癢。身壞之",
    "X67n1309_002:0593a01": "時神則出去。如舍被燒舍主出去。舍即無常舍主常",
    "X67n1309_002:0593a02": "矣。審如此者。邪正莫辨。孰為是乎。吾比遊方多見此",
    "X67n1309_002:0593a03": "色。近尤盛矣。聚却三五百眾目視雲漢。云是南方宗",
    "X67n1309_002:0593a04": "旨。把佗壇經改換添糅鄙譚。削除聖意惑亂後徒。豈",
    "X67n1309_002:0593a05": "成言教。苦哉。吾宗喪矣。若以見聞覺知是佛性者。淨",
    "X67n1309_002:0593a06": "名不應云法離見聞覺知。若行見聞覺知。是則見聞",
    "X67n1309_002:0593a07": "覺知。非求法也。僧又問。法華了義。開佛知見。此復若",
    "X67n1309_002:0593a08": "為。師曰。佗云開佛知見。尚不言菩薩二乘。豈以眾生",
    "X67n1309_002:0593a09": "癡倒便同佛之知見邪。僧又問阿那箇是佛心。師曰",
    "X67n1309_002:0593a10": "牆壁瓦礫是。僧曰。與經大相違也。涅槃云。離牆壁無",
    "X67n1309_002:0593a11": "情之物故名佛性。今云是佛心。未審心之與性為別",
    "X67n1309_002:0593a12": "不別。師曰。迷即別。悟即不別。曰。經云。佛性是常。心是",
    "X67n1309_002:0593a13": "無常。今云不別。何也。師曰。汝但依語而不依義。譬如",
    "X67n1309_002:0593a14": "寒月水結為冰。及至暖時冰釋為水。眾生迷時結性",
    "X67n1309_002:0593a15": "成心。眾生悟時釋心成性。若執無情無佛性者。經不",
    "X67n1309_002:0593a16": "應言三界唯心。宛是汝自違經。吾不違也。問。無情既",
    "X67n1309_002:0593a17": "有心性。還解說法否。師曰。佗熾然常說。無有間歇。曰",
    "X67n1309_002:0593a18": "某甲為甚麼不聞。師曰汝自不聞。曰誰人得聞。師曰",
    "X67n1309_002:0593a19": "諸聖得聞。曰眾生應無分邪。師曰。我為眾生說。不為",
    "X67n1309_002:0593a20": "諸聖說。曰某甲聾瞽不聞無情說法。師應合聞。師曰",
    "X67n1309_002:0593a21": "我亦不聞。曰。師既不聞。爭知無情解說法。師曰。賴我",
    "X67n1309_002:0593a22": "不聞。我若得聞。汝即不聞我說法。曰眾生畢竟得聞",
    "X67n1309_002:0593a23": "否。師曰。眾生若聞。即非眾生。曰無情說法有何典據。",
    "X67n1309_002:0593a24": "師曰。不見華嚴云。剎說眾生說三世。一切說眾生是",
    "X67n1309_002:0593b01": "有情乎。曰。師但說無情有佛性。有情復若為。師曰無",
    "X67n1309_002:0593b02": "情尚爾況有情邪。曰。若然者。南方知識云見聞覺知",
    "X67n1309_002:0593b03": "是佛性。應不合判同外道。師曰。不道佗無佛性。外道",
    "X67n1309_002:0593b04": "豈無佛性邪。但緣見錯。於一法中而生二見。故非也。",
    "X67n1309_002:0593b05": "曰。若俱有佛性。且殺有情即結業互醻。損害無情不",
    "X67n1309_002:0593b06": "聞有報。師曰。有情是正報。計我我所而懷結恨。即有",
    "X67n1309_002:0593b07": "罪報。無情是其依報。無結恨心。是以不言有報。曰。教",
    "X67n1309_002:0593b08": "中但見有情作佛。不見無情受記。且賢劫千佛孰是",
    "X67n1309_002:0593b09": "無情佛邪。師曰。如皇太子。未受位時唯一身爾。受位",
    "X67n1309_002:0593b10": "之後國土盡屬於王。寧有國土別受位乎。今但有情",
    "X67n1309_002:0593b11": "受記作佛之時。十方國土悉是遮那佛身。那得更有",
    "X67n1309_002:0593b12": "無情受記邪。曰一切眾生盡居佛身之上。便利穢污",
    "X67n1309_002:0593b13": "佛身。穿鑿踐蹋佛身。豈無罪邪。師曰。眾生全體是佛。",
    "X67n1309_002:0593b14": "欲誰為罪。曰。經云。佛身無罣礙。今以有為窒礙之物",
    "X67n1309_002:0593b15": "而作佛身。豈不乖於聖旨。師曰。大品經云。不可離有",
    "X67n1309_002:0593b16": "為而說無為。汝信色是空否。曰佛之誠言那敢不信。",
    "X67n1309_002:0593b17": "師曰。色既是空。寧有罣礙。曰。眾生佛性既同。只用一",
    "X67n1309_002:0593b18": "佛修行。一切眾生應時解脫。今既不爾。同義安在。師",
    "X67n1309_002:0593b19": "曰。汝不見華嚴六相義云。同中有異。異中有同。成壞",
    "X67n1309_002:0593b20": "總別。類例皆然。眾生佛雖同一性。不妨各各自修自",
    "X67n1309_002:0593b21": "得。未見佗食我飽。曰。有知識示學人。但自識性了無",
    "X67n1309_002:0593b22": "常時。拋却殻漏子。一邊著靈臺智性迥然而去。名為",
    "X67n1309_002:0593b23": "解脫。此復若為。師曰。前已說了。猶是二乘外道之量。",
    "X67n1309_002:0593b24": "二乘厭離生死欣樂涅槃。外道亦云吾有大患為吾",
    "X67n1309_002:0593c01": "有身。乃趣乎冥諦。須陀洹人八萬劫餘。三果人六四",
    "X67n1309_002:0593c02": "二萬劫。辟支佛一萬劫住空定中。外道八萬劫住非",
    "X67n1309_002:0593c03": "非想中。二乘劫滿猶能回心向大。外道還即輪回。曰",
    "X67n1309_002:0593c04": "佛性一種為別。師曰不得一種。曰何也。師曰或有全",
    "X67n1309_002:0593c05": "不生滅。或半生半滅半不生滅。曰孰為此解。師曰我",
    "X67n1309_002:0593c06": "此間佛性全無生滅。汝南方佛性半生半滅半不生",
    "X67n1309_002:0593c07": "滅。曰如何區別。師曰此則身心一如。身外無餘。所以",
    "X67n1309_002:0593c08": "全不生滅。汝南方身是無常。神性是常。所以半生半",
    "X67n1309_002:0593c09": "滅半不生滅。曰和尚色身豈便同法身半不生滅邪。",
    "X67n1309_002:0593c10": "師曰汝那得入於邪道。曰學人早晚入邪道。師曰汝",
    "X67n1309_002:0593c11": "不見金剛經。色見聲求皆行邪道。今汝所見不其然",
    "X67n1309_002:0593c12": "乎。曰某甲曾讀大小乘教。亦見有說不生不滅中道",
    "X67n1309_002:0593c13": "正性之處。亦見有說此陰滅彼陰生。身有代謝而神",
    "X67n1309_002:0593c14": "性不滅之文。那得盡撥同外道斷常二見。師曰。汝學",
    "X67n1309_002:0593c15": "出世無上正真之道。為學世間生死斷常二見邪。汝",
    "X67n1309_002:0593c16": "不見肇公云。譚真則逆俗。順俗則違真。違真故迷性",
    "X67n1309_002:0593c17": "而莫返。逆俗故言淡而無味。中流之人如存若亡。下",
    "X67n1309_002:0593c18": "士拊掌而笑之。汝今欲學下士笑於大道乎。曰。師不",
    "X67n1309_002:0593c19": "言即心是佛。南方知識亦爾。那有異同。師不應自是",
    "X67n1309_002:0593c20": "而非佗。師曰。或名異體同。或名同體異。因茲濫矣。只",
    "X67n1309_002:0593c21": "如菩提涅槃真如佛性。名異體同。真心妄心佛智世",
    "X67n1309_002:0593c22": "智。名同體異。緣南方錯將妄心言是真心。認賊為子。",
    "X67n1309_002:0593c23": "有取世智稱為佛智。猶如魚目而亂明珠。不可雷同。",
    "X67n1309_002:0593c24": "事須甄別。曰若為離得此過。師曰。汝但子細返觀陰",
    "X67n1309_002:0594a01": "入界處。一一推窮有纖毫可得否。曰。子細觀之。不見",
    "X67n1309_002:0594a02": "一物可得。師曰汝壞身心相邪。曰。身心性離。有何可",
    "X67n1309_002:0594a03": "壞。師曰身心外更有物否。曰。身心無外。寧有物邪。師",
    "X67n1309_002:0594a04": "曰汝壞世間相邪。曰。世間相即無相。那用更壞。師曰。",
    "X67n1309_002:0594a05": "若然者。即離過矣。",
    "X67n1309_002:0594a06": "洞山到溈山問曰。頃聞忠國師有無情說法。良价未",
    "X67n1309_002:0594a07": "究其微。山曰。我遮裏亦有。只是難得其人。曰便請和",
    "X67n1309_002:0594a08": "尚道。山曰。父母所生口。終不為子說。曰還有與師同",
    "X67n1309_002:0594a09": "時慕道者否。山曰。此去石室相連有雲巖道人。若能",
    "X67n1309_002:0594a10": "撥草瞻風。必為子之所重。既到雲巖。問。無情說法甚",
    "X67n1309_002:0594a11": "麼人得聞。巖云無情得聞。曰和尚還聞否。巖云。我若",
    "X67n1309_002:0594a12": "聞。子則不聞吾說法也。曰某甲為甚麼不聞。巖豎起",
    "X67n1309_002:0594a13": "拂子云還聞麼。曰不聞。巖云。我說法汝尚不聞。豈況",
    "X67n1309_002:0594a14": "無情說法。曰無情說法該何典教。巖云。豈不見彌陀",
    "X67n1309_002:0594a15": "經云。水鳥樹林悉皆念佛念法。無情草木互奏笙歌。",
    "X67n1309_002:0594a16": "洞山於此有省。乃述頌曰。也大奇。也大奇。無情說法",
    "X67n1309_002:0594a17": "不思議。若將耳聽終難會。眼處聞聲方得知。後辭雲",
    "X67n1309_002:0594a18": "巖問。和尚百年後。或有人問。還邈得師真。如何祇對。",
    "X67n1309_002:0594a19": "巖良久云。但道只遮是。洞山沉吟。巖云。价闍梨。承當",
    "X67n1309_002:0594a20": "遮箇事。大須審細。洞山不言便行。後因過水覩影方",
    "X67n1309_002:0594a21": "始頓悟。乃述頌云。切忌從佗覔。迢迢與我疎。我今獨",
    "X67n1309_002:0594a22": "自往。處處得逢渠。渠今正是我。我今不是渠。應須恁",
    "X67n1309_002:0594a23": "麼會。方得契如如。",
    "X67n1309_002:0594a24": "臨濟示眾云。有一人論劫在途中不離家舍。有一人",
    "X67n1309_002:0594b01": "離家舍不在途中。阿那箇合受人天供養。",
    "X67n1309_002:0594b02": "妙喜曰。賊身已露。",
    "X67n1309_002:0594b03": "葉縣省和尚示眾云。夫行脚禪流直須著忖。參學須",
    "X67n1309_002:0594b04": "具參學眼。見地須得見地句。方始有相親分。始得不",
    "X67n1309_002:0594b05": "被諸境惑。亦不落於惡道。畢竟如何委悉。有時句到",
    "X67n1309_002:0594b06": "意不到。妄緣前塵分別影事。有時意到句不到。如盲",
    "X67n1309_002:0594b07": "摸象各說異端。有時意句俱到。打破乾坤界。光明照",
    "X67n1309_002:0594b08": "十方。有時意句俱不到。無目之人縱橫走。忽然不覺",
    "X67n1309_002:0594b09": "落深坑。又示眾云。宗師血脉。或凡或聖。龍樹馬鳴。天",
    "X67n1309_002:0594b10": "堂地獄鑊湯鑪炭。牛頭獄卒。森羅萬象日月星辰。佗",
    "X67n1309_002:0594b11": "方此土有情無情。以手畫一畫云。俱入此宗。此宗門",
    "X67n1309_002:0594b12": "中亦能殺人亦能活人。殺人須得殺人刀。活人須得",
    "X67n1309_002:0594b13": "活人句。作麼生是殺人刀活人句。道得底出來對眾",
    "X67n1309_002:0594b14": "道看。若道不得。即辜負平生。僧問己事未明以何為",
    "X67n1309_002:0594b15": "驗。曰閙市裡打靜椎。云意旨如何。曰日午點金燈。",
    "X67n1309_002:0594b16": "真淨和尚示眾云。洞山門下有時和泥合水。有時壁",
    "X67n1309_002:0594b17": "立千仞。你諸人擬向和泥合水處見洞山。洞山且不",
    "X67n1309_002:0594b18": "在和泥合水處。擬向壁立千仞處見洞山。洞山且不",
    "X67n1309_002:0594b19": "在壁立千仞處。擬向一切處見洞山。洞山且不在一",
    "X67n1309_002:0594b20": "切處。你不要見洞山。鼻索在洞山手裏。擬瞌睡也把",
    "X67n1309_002:0594b21": "鼻索一掣。只見眼孔定動又不相識也。不要你識洞",
    "X67n1309_002:0594b22": "山。且識得自己也得。",
    "X67n1309_002:0594b23": "保福豁和尚。僧問家貧遭劫時如何。曰不能盡底。去",
    "X67n1309_002:0594b24": "云為甚麼不能盡底去。曰賊是家親。云。既是家親。為",
    "X67n1309_002:0594c01": "甚麼翻成家賊。曰。內既無應。外不能為。云忽然捉敗",
    "X67n1309_002:0594c02": "功歸何所。曰賞亦未曾聞。云恁麼則勞而無功。曰功",
    "X67n1309_002:0594c03": "則不無。成而不處。云。既是成功。為甚麼不處。曰。不見",
    "X67n1309_002:0594c04": "道太平本是將軍致。不許將軍見太平。",
    "X67n1309_002:0594c05": "妙喜曰。絲來線去弄精魂。",
    "X67n1309_002:0594c06": "鹿門譚和尚。僧問如何是實際理地。曰。南贍部洲。北",
    "X67n1309_002:0594c07": "鬱單越。云恁麼則事同一家。曰隔須彌在。",
    "X67n1309_002:0594c08": "德山和尚示眾云。於己無事則勿妄求。妄求而得之",
    "X67n1309_002:0594c09": "亦非得也。汝但於心無事。無事於心。則虗而靈空而",
    "X67n1309_002:0594c10": "妙。若毫端許言之本末者。皆為自欺。毫釐繫念。三塗",
    "X67n1309_002:0594c11": "業因。瞥爾情生。萬劫羈鎖。聖名凡號盡是虗聲。殊相",
    "X67n1309_002:0594c12": "劣形皆為幻色。汝欲求之。得無累乎。及其厭之。又成",
    "X67n1309_002:0594c13": "大患。終而無益。",
    "X67n1309_002:0594c14": "大珠和尚示眾曰。諸人幸自好箇無事人。苦死造作",
    "X67n1309_002:0594c15": "要擔枷落獄作麼。每日至夜奔波道。我參禪學道。解",
    "X67n1309_002:0594c16": "會佛法。如此轉無交涉也。只是逐聲色走。有何歇時。",
    "X67n1309_002:0594c17": "貧道聞江西和尚道。汝自家寶藏一切具足。使用自",
    "X67n1309_002:0594c18": "在。不假外求。我從此一時休去。自己財寶隨身受用。",
    "X67n1309_002:0594c19": "可謂快活。無一法可取。無一法可捨。不見一法生滅",
    "X67n1309_002:0594c20": "相。不見一法去來相。徧十方界無一微塵許不是自",
    "X67n1309_002:0594c21": "家寶藏。但自子細觀察自心。一體三寶常自現前。無",
    "X67n1309_002:0594c22": "可疑慮。莫尋思莫求覔。心性本來清淨。故華嚴經云。",
    "X67n1309_002:0594c23": "一切法不生。一切法不滅。若能如是解。諸佛常現前。",
    "X67n1309_002:0594c24": "又淨名經云。觀身實相。觀佛亦然。若不隨聲色動念。",
    "X67n1309_002:0595a01": "不逐相貌生解。自然無事去。莫久立。珍重。大眾久而",
    "X67n1309_002:0595a02": "不散。珠曰。諸人何故在此不去。貧道已對面相呈。還",
    "X67n1309_002:0595a03": "肯休麼。有何事可疑。莫錯用心枉費氣力。若有疑情",
    "X67n1309_002:0595a04": "一任諸人恣意早問。時有僧問。云何是佛。云何是法。",
    "X67n1309_002:0595a05": "云何是僧。云何是一體三寶。曰。心是佛。不用將佛求",
    "X67n1309_002:0595a06": "佛。心是法。不用將法求法。佛法無二。和合為僧。即是",
    "X67n1309_002:0595a07": "一體三寶。經云。心佛與眾生。是三無差別。身口意清",
    "X67n1309_002:0595a08": "淨。名為佛出世。三業不清淨。名為佛滅度。喻如嗔時",
    "X67n1309_002:0595a09": "無喜。喜時無嗔。唯是一心。實無二體。本智法爾。無漏",
    "X67n1309_002:0595a10": "現前。如虵化為龍不改其鱗。眾生回心作佛不改其",
    "X67n1309_002:0595a11": "面。性本清淨不待修成。有證有修即同增上慢者。真",
    "X67n1309_002:0595a12": "空無滯應用無窮。無始無終。利根頓悟用無等等。即",
    "X67n1309_002:0595a13": "是阿耨菩提。心無形相即是微妙。色身無相即是實",
    "X67n1309_002:0595a14": "相法身。性相體空即是虗空無邊身。萬行莊嚴即是",
    "X67n1309_002:0595a15": "功德法身。此法身者乃是萬化之本。隨處立名智用",
    "X67n1309_002:0595a16": "無盡。名無盡藏。能生萬法。名本法藏。具一切智。名智",
    "X67n1309_002:0595a17": "慧藏。萬法歸如。名如來藏。經云。如來者即諸法如義。",
    "X67n1309_002:0595a18": "又云。世間一切生滅法。無有一法不歸如也。維摩座",
    "X67n1309_002:0595a19": "主問。經云。彼外道六師等是汝之師。因其出家。彼師",
    "X67n1309_002:0595a20": "所墮。汝亦隨墮。其施汝者不名福田。供養汝者墮三",
    "X67n1309_002:0595a21": "惡道。謗於佛。毀於法。不入眾數。終不得滅度。汝若如",
    "X67n1309_002:0595a22": "是。乃可取食。今請禪師明為解說。珠曰。迷徇六根者。",
    "X67n1309_002:0595a23": "號之為六師。心外求佛。名為外道。有物可施。不名福",
    "X67n1309_002:0595a24": "田。生心受供。墮三惡道。汝若能謗於佛者。是不著佛",
    "X67n1309_002:0595b01": "求。毀於法者。是不著法求。不入眾數者。是不著僧求。",
    "X67n1309_002:0595b02": "終不得滅度者。智用現前。若有如是解者。便得法喜",
    "X67n1309_002:0595b03": "禪悅之食。又問。般若經云。度九類眾生皆入無餘涅",
    "X67n1309_002:0595b04": "槃。又云。實無眾生得滅度者。此兩段經文如何通會。",
    "X67n1309_002:0595b05": "前後人說皆云。實度眾生而不取眾生相。常疑未決。",
    "X67n1309_002:0595b06": "請師為說。曰。九類眾生一身具足。隨造隨成。是故無",
    "X67n1309_002:0595b07": "明為卵生。煩惱包裹為胎生。愛水浸潤為濕生。歘起",
    "X67n1309_002:0595b08": "煩惱為化生。悟即是佛。迷號眾生。菩薩只以念念心",
    "X67n1309_002:0595b09": "為眾生。若了念念心體俱空。名度眾生也。智者於自",
    "X67n1309_002:0595b10": "本際上度於未形。未形既空。即知實無眾生得滅度",
    "X67n1309_002:0595b11": "者。",
    "X67n1309_002:0595b12": "雲門拈起拄杖舉教曰。凡夫實。謂之有。二乘析。謂之",
    "X67n1309_002:0595b13": "無。緣覺謂之幻有。菩薩當體即空。衲僧見拄杖但喚",
    "X67n1309_002:0595b14": "作拄杖。行但行。坐但坐。總不得動著。",
    "X67n1309_002:0595b15": "妙喜曰。苦瓠連根苦。甜瓜徹蒂甜。",
    "X67n1309_002:0595b17": "正法眼藏卷第"
}