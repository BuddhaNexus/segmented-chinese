{
    "X70n1403_008:0821b04": "師子林天如和尚語錄卷之八",
    "X70n1403_008:0821b06": "小師　善遇　編",
    "X70n1403_008:0821b07": "答木林和尚",
    "X70n1403_008:0821b08": "別時別處猶昨夢不可記。每念同參幾何。死者過半。",
    "X70n1403_008:0821b09": "存者東飄西泊。落落晨星。惟足下燕坐深山道俗歸",
    "X70n1403_008:0821b10": "化。余甞謂法雲一宗未必便掃土者此也。比辱教汗",
    "X70n1403_008:0821b11": "亹亹連幅鋪敘二十年間往復離合之緣。而過分贊",
    "X70n1403_008:0821b12": "美。似非家裏人說話。余敢當此哉。承索會解楞嚴。此",
    "X70n1403_008:0821b13": "則劣者不了之公案也。未償之宿債也。昔幻住老人",
    "X70n1403_008:0821b14": "語余曰。楞嚴一經禪者多取以為準的。吾甞就徵心",
    "X70n1403_008:0821b15": "辨見處略加指點。而全經大旨尚欠發明云云。又命",
    "X70n1403_008:0821b16": "足下取武昌魏靜復所寄新刊小本經一帙付余。余",
    "X70n1403_008:0821b17": "亦默領其意。當時此一段話。獨足下與聞之。余謂足",
    "X70n1403_008:0821b18": "下忘之矣。今忽見索。是代老人刷稽遲邪。催宿逋邪。",
    "X70n1403_008:0821b19": "使余愧悚不已。然草創之本成已多年。特未暇刪改。",
    "X70n1403_008:0821b20": "故亦未敢以寄。勢須會面當持以共讀云。",
    "X70n1403_008:0821b21": "與義海都正",
    "X70n1403_008:0821b22": "江西受業二僧歲旦日至。謂吾母年七十八望歸省",
    "X70n1403_008:0821b23": "傳族黨諸弟兄親隣朋友法屬勸歸之書堆滿凡華",
    "X70n1403_008:0821b24": "亭諸公雖甚欲強吾留而不可。因得乘興一動。及至",
    "X70n1403_008:0821c01": "杭適漳宼敗。一路班師擾攘。咸謂不可進。遲延久之。",
    "X70n1403_008:0821c02": "立卓峰。又領徑山書記之職。念其二三十載死生憂",
    "X70n1403_008:0821c03": "患之伴。一旦棄之不情。故止西江之行。登山相守。秋",
    "X70n1403_008:0821c04": "未決意來訪。復因他事左牽至蘇。從而遷延不及見",
    "X70n1403_008:0821c05": "吾義海也。世態如碁著著是變。所在藂林不堪措足。",
    "X70n1403_008:0821c06": "惟欲向青山碧雲有水有竹處尋箇放莆團位。蘇人",
    "X70n1403_008:0821c07": "知余心。懼余他適。徧城裏城外為尋之。皆未敢輕就。",
    "X70n1403_008:0821c08": "蓋亦有歸省之約未酬。意擬輕包暫歸而即出。却來",
    "X70n1403_008:0821c09": "杭蘇山水間倚松結茅相招義海。柴床地爐煨芋酌",
    "X70n1403_008:0821c10": "水相娛以送殘年。此余念平生不可忘之道義。而欲",
    "X70n1403_008:0821c11": "挽足下盡未來際常為法侶之願也。然行止去就俱",
    "X70n1403_008:0821c12": "未有的期。茲因天目人回先布此意。山川之遠。歲月",
    "X70n1403_008:0821c13": "之多。問訊之踈。想念之切。與夫顏鬢衰朽。故舊凋殘。",
    "X70n1403_008:0821c14": "法社荒寒。人情變遷之感。凡縷縷欲言者皆在書外。",
    "X70n1403_008:0821c15": "與物外長老",
    "X70n1403_008:0821c16": "頃甞共絕際翁扣關丈室。寒爐夜燈煑茶聽雪。曰主",
    "X70n1403_008:0821c17": "曰賓同入物外機境。今思之十五年前陳迹也。眼中",
    "X70n1403_008:0821c18": "故人十喪八九。世習日移愈趍愈下。惟老師坐斷荊",
    "X70n1403_008:0821c19": "溪照了諸相。視隨波逐流之輩果何如哉。區區託隱",
    "X70n1403_008:0821c20": "唳鶴灘頭者十有二稔。澤國渺茫雖欲奉一狀不可",
    "X70n1403_008:0821c21": "得也。今夏偶出遇徑而止。九月會無礙居士詢道履",
    "X70n1403_008:0821c22": "而未詳。十月抵吳門借幻室一榻為度寒計。因希雲",
    "X70n1403_008:0821c23": "藏主來始得遣是楮也。希雲別余十七載。相見如隔",
    "X70n1403_008:0821c24": "生。其受業有藏無經。得得來扣蔣公大長者求四大",
    "X70n1403_008:0822a01": "部以榮其歸。煩老師為之宛曲導請。使法寶流布於",
    "X70n1403_008:0822a02": "大江之西。則蔣氏法施之福。物外成美之功。希雲得",
    "X70n1403_008:0822a03": "法之喜。皆當與經同為不朽者也。助人求法諒不避",
    "X70n1403_008:0822a04": "言。",
    "X70n1403_008:0822a05": "答友雲長老",
    "X70n1403_008:0822a06": "舊游張公洞。宿留金鵝峰。聞保安伊邇而未及到。蓋",
    "X70n1403_008:0822a07": "古寺殘僧相知者少耳。江山有待。得足下一來。寺之",
    "X70n1403_008:0822a08": "興復可想見矣。近代諸方建葺。務以勢利侈華相勝。",
    "X70n1403_008:0822a09": "鮮克以行道接納為心。保社之衰病政在此。吾意友",
    "X70n1403_008:0822a10": "雲力弘祖道。推誠以待衲子。必自有神物助化。使施",
    "X70n1403_008:0822a11": "者雲合響應。又豈在言語間哉。余所寓半間草屋。衲",
    "X70n1403_008:0822a12": "被蒙頭。其凝塵積灰埋筆硯者深數寸矣。源西江來",
    "X70n1403_008:0822a13": "承委撰疏。投我以雙墨乃守待三日。不容辭。於是報",
    "X70n1403_008:0822a14": "之以數語耳。",
    "X70n1403_008:0822a15": "答梅孝子",
    "X70n1403_008:0822a16": "久矣絕聞問。忽得孝感詩文。玩讀不能已。聞者惻然",
    "X70n1403_008:0822a17": "有感。欣然相傳。遠邇唶唶稱羨。宇宙間誰無父母。凡",
    "X70n1403_008:0822a18": "為人子者誰不思孝。求其動天地感鬼神見稱於人",
    "X70n1403_008:0822a19": "而人所敬服。可以裨教化。可以激流俗者。一代之間",
    "X70n1403_008:0822a20": "曾幾人哉。足下孝心純至。故感靈異如此。非特延母",
    "X70n1403_008:0822a21": "之壽。其或增自己之福。致子孫之顯。皆未可量也。承",
    "X70n1403_008:0822a22": "索鄙作。聊奉短序一章繫之卷末。未由瞻對。以寫我",
    "X70n1403_008:0822a23": "心不匱錫類之辭。為君三誦。",
    "X70n1403_008:0822a24": "答別流藏主",
    "X70n1403_008:0822b01": "避影林壑間今十年。絕交文字亦已久矣。比承下顧",
    "X70n1403_008:0822b02": "以銕牛師叔翁行述見喻。萬不獲辭。謄其實以為求",
    "X70n1403_008:0822b03": "銘之藉手耳。政恐不直大方揑鼻一笑。古愚來乃枉",
    "X70n1403_008:0822b04": "書以言謝。何至是哉。竊謂老和尚飛聲八紘。取信千",
    "X70n1403_008:0822b05": "載者。固不在文字間。此蓋孝子順孫之心不忍不為",
    "X70n1403_008:0822b06": "者。以足下用心之誠若此。其所激發者何限。亦何事",
    "X70n1403_008:0822b07": "而不集。然世故日變。時不待人。惟勉之速之是所囑",
    "X70n1403_008:0822b08": "也。秋涼杖錫必動。未知再見何處何時。臨楮悵悵。",
    "X70n1403_008:0822b09": "又",
    "X70n1403_008:0822b10": "己卯春松江送別。明年余亦別松江度夏雙徑。又明",
    "X70n1403_008:0822b11": "年客吳門幻住會臨川楚石首座。謂與足下解逅於",
    "X70n1403_008:0822b12": "虞公之門。因舉塔銘一二語。復舉虞公問先有銕邪",
    "X70n1403_008:0822b13": "先有牛邪。足下答云。先師親見仰山來。虞笑曰。吾試",
    "X70n1403_008:0822b14": "為汝模畫之。余聞是語甞有頌曰。銕牛誰後復誰先。",
    "X70n1403_008:0822b15": "口未開時欠一拳。好本弄成模畫去。牽犂拽杷錯流",
    "X70n1403_008:0822b16": "傳。所恨未見其詳。今壬午七月二十六日承書及所",
    "X70n1403_008:0822b17": "抄全文。讀之欣躍不已。以靈雲老和尚真證實悟之",
    "X70n1403_008:0822b18": "道。簡編不待書。金石不待勒。而其昭[目*折]堅確。舉天下",
    "X70n1403_008:0822b19": "後世孰得而磨涅之哉。然虞公為當代董狐。得其隨",
    "X70n1403_008:0822b20": "分發揮數語。非特塔銘取重。蓋亦有補於化道也。觀",
    "X70n1403_008:0822b21": "其筆底餘波。激揚吾宗盛衰之迹。有總有別或引或",
    "X70n1403_008:0822b22": "却。明敲暗磕次第歸重於靈雲老人。然後假老人榜",
    "X70n1403_008:0822b23": "樣擊筞來學。吾以是知此老眼空諸方舌頭拖地。是",
    "X70n1403_008:0822b24": "亦吾門中在家說法之一善知識也。刻而傳之。使聞",
    "X70n1403_008:0822c01": "者有所感發。其於化道之補豈小小者哉。望速成之。",
    "X70n1403_008:0822c02": "復示石本則幸甚。松江地卑多水不復往矣。今吳群",
    "X70n1403_008:0822c03": "東河有地數畞。古樹竹石如山中幽僻可愛。遂以眾",
    "X70n1403_008:0822c04": "施之力得之。就樹下作小屋數間。正月作二月成三",
    "X70n1403_008:0822c05": "月入居之。已過一夏又秋矣。二時粥飯仰給於施。不",
    "X70n1403_008:0822c06": "足則持鉢以補之。諸方公選私舉一皆謝絕。日與同",
    "X70n1403_008:0822c07": "志之士收拾天目山蘿蔔頭莧菜根。東咬西嚼聊以",
    "X70n1403_008:0822c08": "自娛。其不甘枯淡者過吾門而不敢入也。自己卯至",
    "X70n1403_008:0822c09": "是凡四年。出處趣向如是而已。其他不足言。",
    "X70n1403_008:0822c10": "答費總管",
    "X70n1403_008:0822c11": "雲間歸時假道海上。適騎從他出。不及晤言以慰契",
    "X70n1403_008:0822c12": "濶。得敏之西英數客共坐雪洞之中。周遊梅圃荷堤。",
    "X70n1403_008:0822c13": "滿眼皆主人風度。雖不見猶見也。比厪惠問良佩撫",
    "X70n1403_008:0822c14": "存而浮蹤。以無住而住。栖隱闔閭城古檜高竹長夏",
    "X70n1403_008:0822c15": "如秋。何時得公過我淨洗人間箏笛耳。偷半日閑說",
    "X70n1403_008:0822c16": "方外話。亦一佳會也。世味如酒能使人既醉且狂。倘",
    "X70n1403_008:0822c17": "於未飲之先或半酣之隙冷眼覷破。寧不悟醉者狂",
    "X70n1403_008:0822c18": "者之可憐哉。",
    "X70n1403_008:0822c19": "答可庭藏主",
    "X70n1403_008:0822c20": "殘年風雪中蒙衲枯坐。有時恍忽江陵入我清夢。有",
    "X70n1403_008:0822c21": "時大開兩眼如見江陵。點檢將來。初非人境遷訛。又",
    "X70n1403_008:0822c22": "非識想變造。蓋只為江陵有未歸之客耳。因自笑參",
    "X70n1403_008:0822c23": "方三十餘年。視朋舊散聚之緣如飛花落絮無絲毫",
    "X70n1403_008:0822c24": "滯情。與足下相識最晚。相交又最淺。何獨若此之拳",
    "X70n1403_008:0823a01": "拳哉。蓋亦以道義之懷相知頗至相念頗真相託者",
    "X70n1403_008:0823a02": "頗多。而相聚之日獨少。故乃爾耳。自五月別至十月",
    "X70n1403_008:0823a03": "凡三度遣書。臘月領來翰知兩書已到。惟第三書未",
    "X70n1403_008:0823a04": "達。即日想亦達矣。書中所報師子林禪室之營稍見",
    "X70n1403_008:0823a05": "就緒者。大槩務從苟簡以圖速辦而已。此外未辦固",
    "X70n1403_008:0823a06": "多。姑待他日。每思三界往還同一旅邸。勞生擾擾有",
    "X70n1403_008:0823a07": "甚了期。而況二三子相依相從所圖何事。惟欲與之",
    "X70n1403_008:0823a08": "攝心寧處。豈忍使其困於土木間哉。奈何邇來時有",
    "X70n1403_008:0823a09": "信慕之士相率相過請法請戒。而室隘無足容。二三",
    "X70n1403_008:0823a10": "子又動東偏別築之念。既未有獨力任辦。又不欲苟",
    "X70n1403_008:0823a11": "求人。倘非足下與謀。吾未保其能辦茲事。吳門諸道",
    "X70n1403_008:0823a12": "友每會必曰。可庭別時謂江陵之事一語可決。約在",
    "X70n1403_008:0823a13": "歲盡必再到吳。可庭信士也義士也。安有如此信義",
    "X70n1403_008:0823a14": "之士而肯妄語失約。今之過期而不到者。過在無催",
    "X70n1403_008:0823a15": "歸之書也。余意則曰。築室之謀固可寬。道聚之念為",
    "X70n1403_008:0823a16": "最急。以故今度之書專為催歸而發。今書既發則諸",
    "X70n1403_008:0823a17": "友之望日急。而余之開眼作夢又有甚於前所云者",
    "X70n1403_008:0823a18": "矣。足下其能忍於不重信義不急道聚而為江陵久",
    "X70n1403_008:0823a19": "淹之客乎。",
    "X70n1403_008:0823a20": "又",
    "X70n1403_008:0823a21": "癸未十月末得所寄書。殊慰想渴。荊南人境事物歷",
    "X70n1403_008:0823a22": "歷如在眼前。兩浙高下皆熟。連三載無水旱憂。視他",
    "X70n1403_008:0823a23": "處氣象頗殊。林下一鉢亦隨分隨量而已。八月復到",
    "X70n1403_008:0823a24": "上洋慶贊新佛。受薄施歸。門外檜行之側各作矮塼",
    "X70n1403_008:0823b01": "墻。開二小門入東西圃。小池四岸疊以蠻石。而青石",
    "X70n1403_008:0823b02": "蓋之。繞池石闌之外作小街道。池南種竹數箇。池北",
    "X70n1403_008:0823b03": "撤去舊籬。古柏臨池如蓋。樹下洒掃列瓦鼓為數客",
    "X70n1403_008:0823b04": "坐處。禪餘飯罷儘有負暄散步之所矣。此等皆瑣瑣",
    "X70n1403_008:0823b05": "微事何足言者。蓋足下甞同經始。一木一石皆知來",
    "X70n1403_008:0823b06": "歷。故今日瑣瑣工役亦必具報云爾。此來百務俱寢。",
    "X70n1403_008:0823b07": "與眾宴默同處。俯仰攀緣悉非吾事。門巷憧憧氣味",
    "X70n1403_008:0823b08": "不相入者亦不敢扣吾關也。況自四月以來文字應",
    "X70n1403_008:0823b09": "酬一皆杜絕。甞謂近時學者不肯向無依倚處著工",
    "X70n1403_008:0823b10": "夫。不肯就最險峻處放身命。往往挨籬傍壁猶自不",
    "X70n1403_008:0823b11": "能動步。病在一知半解粘手綴脚。所以不得獨脫自",
    "X70n1403_008:0823b12": "由。何況宗師家不以本分草料待人。偶爾狹路相逢",
    "X70n1403_008:0823b13": "便牽引爛葛藤窠沒頭罩却。彼此纏繞無出頭分。先",
    "X70n1403_008:0823b14": "幻翁痛嫌此獘。故一世費盡口業以言遣言。大似靈",
    "X70n1403_008:0823b15": "龜曳尾無可奈何。以區區視古人。奚止天地懸隔。今",
    "X70n1403_008:0823b16": "之所以杜絕應酬者。且圖自家省緣亦免引人入草。",
    "X70n1403_008:0823b17": "筆便及此不自顧其醜也。十一月西山間有願聞法",
    "X70n1403_008:0823b18": "要者倡率成會。余懼其勞擾乃往就之。山東西遠邇",
    "X70n1403_008:0823b19": "數百人一時皆發道意。由是盤桓六七日方歸。此類",
    "X70n1403_008:0823b20": "應酬又在杜絕之外。惟足下知余意也。",
    "X70n1403_008:0823b21": "與普達實立副使",
    "X70n1403_008:0823b22": "偪仄禪窩甞辱繡衣臨賁。龍梅皎柏至今燁然有光。",
    "X70n1403_008:0823b23": "當時小軒中爐香共坐語及肺腑。即知是佛法中再",
    "X70n1403_008:0823b24": "來人也。第以榮任日迫。不得續奉清談。舟行之日又",
    "X70n1403_008:0823c01": "不及追送江滸。負此缺然。近會明德教授。審知惠政",
    "X70n1403_008:0823c02": "揚揚聲撼荊楚。楚人何多幸哉。且廑屢書賜問。自慚",
    "X70n1403_008:0823c03": "無似之人。遠勞垂念。何感如之。惟公素稟清明。如止",
    "X70n1403_008:0823c04": "水如懸鏡。事物之來固不受絲髮之蔽。尚望於應接",
    "X70n1403_008:0823c05": "紛擾之際。毋起厭煩之心。當念唐之裴公美宋之張",
    "X70n1403_008:0823c06": "無盡諸公。皆不離功名富貴。不舍政事文章。而能成",
    "X70n1403_008:0823c07": "就佛祖無上妙道者也。故龐老有云。日用事無別。惟",
    "X70n1403_008:0823c08": "吾自偶諧。此其力行親到之驗而有是語。然則擾擾",
    "X70n1403_008:0823c09": "塵緣政者佛法妙用處也。茲因附書上謝。故僭言及",
    "X70n1403_008:0823c10": "之。然非知言則不敢僭也。",
    "X70n1403_008:0823c11": "答白楊絕照和尚",
    "X70n1403_008:0823c12": "先白楊順禪師數語示眾。而天下學者家喻戶知。視",
    "X70n1403_008:0823c13": "汗牛充棟之文不足多也。閱今二百餘年。復得和尚",
    "X70n1403_008:0823c14": "振耀于茲山。非特作興其遺業。亦乃鼓勇參徒力踐",
    "X70n1403_008:0823c15": "其遺示。以今視昔豈二人哉。余雖不獲親奉追拂。而",
    "X70n1403_008:0823c16": "幸得與令徒卓峰遊。故亦時時得舉此話以私相慶",
    "X70n1403_008:0823c17": "耳。今夏四月華侍者來。承手畢并細葛之貺。且感且",
    "X70n1403_008:0823c18": "媿。及觀與令徒促歸之書。因自念先師化去久矣。雖",
    "X70n1403_008:0823c19": "無所省然亦惻然動念。從而推己之念。力勉其一歸。",
    "X70n1403_008:0823c20": "乃令徒正色對余曰。吾師住白楊。昔之示眾即吾之",
    "X70n1403_008:0823c21": "家訓也。所謂染緣易就道業難成者。政患學者率易",
    "X70n1403_008:0823c22": "湊泊。或自畫於中道小成而不能深詣遠造也。世之",
    "X70n1403_008:0823c23": "常情孰不畏難而好易。此吾所以甘就難處東挨西",
    "X70n1403_008:0823c24": "拶。縱使終其身晦韜困滯。吾心無媿焉無憾焉。今家",
    "X70n1403_008:0824a01": "書促吾歸者。乃所以策吾進也。吾能確守家訓不移",
    "X70n1403_008:0824a02": "初心。圖遠大之効以為師恩之報。則雖數十年之別",
    "X70n1403_008:0824a03": "數千里之遠而未甞一日不在吾師之側。又何待及",
    "X70n1403_008:0824a04": "門問訊然後為歸省者哉。其對余者如此。若其父子",
    "X70n1403_008:0824a05": "之間真情密語當必詳具他書。非余得以盡知者也。",
    "X70n1403_008:0824a06": "高帽一頂聊答先施。未卜趍參。望臨汝玉立諸峰如",
    "X70n1403_008:0824a07": "在天外。",
    "X70n1403_008:0824a08": "與卓峰書記(甲申二月小孤山舟中發)",
    "X70n1403_008:0824a09": "離姑蘇日閶關楓橋。一路不忍別。又同舟相送九十",
    "X70n1403_008:0824a10": "里宿無錫。明日遂分。以二十六年之道聚流行坎止。",
    "X70n1403_008:0824a11": "頃刻未甞離死生相託休戚相關。股肱骨肉之親不",
    "X70n1403_008:0824a12": "足云喻。乃一旦有數千里之別。況此行是歸鄉省母。",
    "X70n1403_008:0824a13": "母子弟兄恩義之桎梏。老病死葬變故之牽纏。秤鎚",
    "X70n1403_008:0824a14": "落井之說從古有焉。又況長江天壍風濤之險惡。轉",
    "X70n1403_008:0824a15": "面隔生之慮彼此胸中有之。語在唇吻而不忍發。倘",
    "X70n1403_008:0824a16": "非曠達之懷處斷素定者。其孰能堪此哉。分之日。待",
    "X70n1403_008:0824a17": "君祥父子不到。或謂在毗陵。遂迫暮呼小艇夜行。達",
    "X70n1403_008:0824a18": "旦追及之。毗陵相知相聞者皆有請不暇赴。止受曹",
    "X70n1403_008:0824a19": "士英一飯而行夜過奔牛。越二日渡大江抵瓜州。熊",
    "X70n1403_008:0824a20": "氏圃卉石臺榭亦荒荒淮鄉之所僅有者。明日鑾江",
    "X70n1403_008:0824a21": "登錢子明大舟。一倉三榻琴書筆硯滿前。君祥寄長",
    "X70n1403_008:0824a22": "紙二幅求寫今春普說。因舟候風連日不發。得滿填",
    "X70n1403_008:0824a23": "其紙以答之。忽大風起。舟人擂鼓歌呼。一日走數百",
    "X70n1403_008:0824a24": "里。不減舊時天上飛驊騮之喻也。自是或逆或順。然",
    "X70n1403_008:0824b01": "亦無日不張帆。不數日已過小孤海門關矣。晚泊關",
    "X70n1403_008:0824b02": "外乃自喜曰。長江險惡已落吾後矣。廬山面目明發",
    "X70n1403_008:0824b03": "可相見矣。但恨子明之舟趍武昌而不至湖口。政擬",
    "X70n1403_008:0824b04": "投江州附船。天賜其便。適有廬陵大舟同泊。遂欣然",
    "X70n1403_008:0824b05": "移行李就之。復自喜曰到家消息在是矣。水光月涼",
    "X70n1403_008:0824b06": "夜不能寐。因思足下必為吾憂而莫知吾喜。吾反憂",
    "X70n1403_008:0824b07": "汝之憂而莫由。汝解問子明歸期。則曰歸在余先。遂",
    "X70n1403_008:0824b08": "挑燈作是書。詳具行程託以報平安也。楞嚴會解想",
    "X70n1403_008:0824b09": "已入梓。幸夙夜靡懈以促其成。遇徒之寫。道林之磨",
    "X70n1403_008:0824b10": "勘。應念百千萬本由此本出。必各盡手眼神通以致",
    "X70n1403_008:0824b11": "其精敏也。錢塘炬菩薩四十八日大會。已許其五月",
    "X70n1403_008:0824b12": "初旬。說法滿散。此約決不可爽矣。鄉關轉身之計。吾",
    "X70n1403_008:0824b13": "亦籌之熟矣。今度舟還必由常山小溪以達錢塘。穩",
    "X70n1403_008:0824b14": "且順矣。秤鎚落井之疑。轉面隔生之慮。是書既到。可",
    "X70n1403_008:0824b15": "一笑而釋諸。",
    "X70n1403_008:0824b16": "答景深夏處士",
    "X70n1403_008:0824b17": "庚辰二月別令府謙齋公。意謂非久即相見。奈何行",
    "X70n1403_008:0824b18": "止不自由者若此。今年省母西江。往復八千里。歸則",
    "X70n1403_008:0824b19": "令府仙矣。死生契濶之感可勝言哉。區區瓣香致慰",
    "X70n1403_008:0824b20": "敢後於人。而賤體以暑途。感冒抱病者兩月。是以七",
    "X70n1403_008:0824b21": "月末先遣徒下代達此情。期以體力稍蘇即當躬唁",
    "X70n1403_008:0824b22": "苫次。今辱書乃知襄事告嚴。而有秉薪掩土之命。夫",
    "X70n1403_008:0824b23": "復何辭。惟招而後行。愈重吾媿矣。",
    "X70n1403_008:0824b24": "答妙空居士(禿魯平章)",
    "X70n1403_008:0824c01": "師子林發地結茆。屢枉惠顧。草樹竹石精采百倍。傅",
    "X70n1403_008:0824c02": "徒匪材荷玉成之賜。石郝二侯復領外護之囑。秋七",
    "X70n1403_008:0824c03": "月承遞至行院公文。八月承寄所刊傅大士頌。又見",
    "X70n1403_008:0824c04": "為法流通之心。以居士內懷菩薩願。外現宰官身。往",
    "X70n1403_008:0824c05": "往有氣陵佛祖底作略。如此根機如此力量。要到佛",
    "X70n1403_008:0824c06": "祖不到之地亦何難哉。特以工用未深而情累未忘",
    "X70n1403_008:0824c07": "耳。茲審榮佩新除總握憲綱而風厲上下。此雖居士",
    "X70n1403_008:0824c08": "平日常行之事。然浙右之民引領而望者亦已久矣。",
    "X70n1403_008:0824c09": "今幸慰其所望。靡不以手加額私相稱慶。惟山僧之",
    "X70n1403_008:0824c10": "意則不然。尚望居士由今以去毋忘大法之念。於未",
    "X70n1403_008:0824c11": "了未徹處時時猛省而力攻之。忽爾時至緣熟。公事",
    "X70n1403_008:0824c12": "私事世法佛法一了一切了。然後總握吾道之紀綱。",
    "X70n1403_008:0824c13": "風厲三界之群有。此則宗門與天下之士同一引領",
    "X70n1403_008:0824c14": "而稱慶者也。地遠天寒未能候謁。公務之隙以道自",
    "X70n1403_008:0824c15": "強。",
    "X70n1403_008:0824c16": "又",
    "X70n1403_008:0824c17": "兩載不得相見。懸懸此情。比聞高踞臺端虎視諸道。",
    "X70n1403_008:0824c18": "其凜然肅然者不令而行矣。林下一鉢生涯之外。宴",
    "X70n1403_008:0824c19": "默安居外惱不至。皆餘光之所照暎。其敢一日忘邪。",
    "X70n1403_008:0824c20": "竊甞謂當今貴公子身處顯位而信慕佛法者固有",
    "X70n1403_008:0824c21": "之。求如居士不肯以少自足。直欲親到大休大歇之",
    "X70n1403_008:0824c22": "地者幾何人哉。蓋於般若分上夙有緣契。以故世出",
    "X70n1403_008:0824c23": "世間昭昭不自昧也。抑甞聞之大休大歇之地不在",
    "X70n1403_008:0824c24": "荒閑寂寞之濵。政在功名事業熾然作用處。所以道",
    "X70n1403_008:0825a01": "百務紛紛萬緣擾擾。著著有個出身路。倘能於緣務",
    "X70n1403_008:0825a02": "紛擾中熾然作用處著得眼出得身。譬如百鍊精金",
    "X70n1403_008:0825a03": "攧撲不碎。得其全體大用應變無窮。較之守荒閑寂",
    "X70n1403_008:0825a04": "寞而局於一知半解者。天地相遼矣。古人云。幻緣即",
    "X70n1403_008:0825a05": "實相。煩惱即菩提。妙在一翻翻轉。直下便是。不遇盤",
    "X70n1403_008:0825a06": "根錯節何以別利器。不因塵勞業識何以顯佛祖之",
    "X70n1403_008:0825a07": "妙用。如昔者趙清獻公退食公堂。凭几之次忽然識",
    "X70n1403_008:0825a08": "得自家底。張丞相在兜率山中一挨一拶。一夜睡不",
    "X70n1403_008:0825a09": "著。打破平日疑團。范左丞因圓通長老呼其名。一呼",
    "X70n1403_008:0825a10": "一諾之頃認得自己面目。前輩往往如此。就塵緣俗",
    "X70n1403_008:0825a11": "務中了辦大事。又何待致仕休官向水邊林下閑居",
    "X70n1403_008:0825a12": "獨處然後為參學哉。今余觀居士趣向之高遠。根器",
    "X70n1403_008:0825a13": "之深厚。識見之弘博。與前輩何異何別。敢望於公事",
    "X70n1403_008:0825a14": "之餘以醒眼看破醉夢。急著精采加鞭進步。為佛祖",
    "X70n1403_008:0825a15": "出一口氣。此天下之至望者也。",
    "X70n1403_008:0825a16": "　　　又",
    "X70n1403_008:0825a17": "七八月間審聞獨坐中書堂。化聲震動大江之右。未",
    "X70n1403_008:0825a18": "幾又聞擁萬騎南征掃空宼穴。吾祖云。奮大勇猛如",
    "X70n1403_008:0825a19": "一人與萬人敵。手握金剛王寶劒全殺全活坐致太",
    "X70n1403_008:0825a20": "平。此皆平昔慣聞之話。今幸試而行之。已見靈驗矣",
    "X70n1403_008:0825a21": "異時如法華所云。用賢聖軍與五陰諸魔共戰。破魔",
    "X70n1403_008:0825a22": "網出三界。有大功勳。得受輪王髻裏寶珠者。在居士",
    "X70n1403_008:0825a23": "分上皆不難矣。茲承寄音故此奉答。未由會面無任",
    "X70n1403_008:0825a24": "馳情。此話且止。且道五陰諸魔即今在甚麼處。若言",
    "X70n1403_008:0825b01": "他是魔。自己亦非佛。若言他是佛。自己却成魔。政當",
    "X70n1403_008:0825b02": "佛魔兩立人境交參。畢竟誰是自己。又若人境俱奪",
    "X70n1403_008:0825b03": "佛魔兩忘。自己還在甚麼處。參。",
    "X70n1403_008:0825b04": "與受業寺昱藏主",
    "X70n1403_008:0825b05": "向者之歸徧擾上下諸寮。臨別又各有所將曲盡未",
    "X70n1403_008:0825b06": "忘之情。靡所不至。因思甲子再出。甲申再歸。纔二十",
    "X70n1403_008:0825b07": "年而山中眷屬消忘殆盡。存者相見如再世。世相遷",
    "X70n1403_008:0825b08": "流不容眨眼。更二十年相見當又何如哉。噫。業風業",
    "X70n1403_008:0825b09": "火夙夜交煎。十個五雙半斤八兩。惟英俊之士不昧",
    "X70n1403_008:0825b10": "己靈者於此當發深省。別後四月十八抵姑胥。護侍",
    "X70n1403_008:0825b11": "者相隨師子林。住方熟。忽龍山雪庭來引動鄉念。不",
    "X70n1403_008:0825b12": "可留矣。因其歸顧無以為法眷意。適楞嚴會解刊成。",
    "X70n1403_008:0825b13": "聊寄一部留之觀山公界披閱。此經直指人心備談",
    "X70n1403_008:0825b14": "禪旨。故禪者視如契券。二十年前余甞受先幻翁囑",
    "X70n1403_008:0825b15": "累之命。不敢違。至近年始成之。學者不可不細讀。讀",
    "X70n1403_008:0825b16": "之不可不深思。思之不可不力行。既讀既思而不行。",
    "X70n1403_008:0825b17": "則白紙黑字而已。",
    "X70n1403_008:0825b18": "答道場竺遠和尚",
    "X70n1403_008:0825b19": "昔圓鑑老人大唱慧朗之道。追蹤正續老祖於五髻",
    "X70n1403_008:0825b20": "峰頭。誠一世之龍門也。出其門者固多。惟和尚以疾",
    "X70n1403_008:0825b21": "足高才駸駸步武。其故家青氈必不久屬他人矣。某",
    "X70n1403_008:0825b22": "忝聯眷系而焦敗無似。老懶相持故不敢僭妄攀附。",
    "X70n1403_008:0825b23": "由是走賀之禮貢問之狀皆不敢輕舉。近在吳城營",
    "X70n1403_008:0825b24": "小窩為老病計。日與竹石輩周旋笑傲。不覺避喧求",
    "X70n1403_008:0825c01": "靜之毒愈中愈深矣。隱首座來自几下。辱二教增重",
    "X70n1403_008:0825c02": "媿悚。因其再參。布下忱如此。惟大法在任。毋倦應接",
    "X70n1403_008:0825c03": "是禱。",
    "X70n1403_008:0825c04": "答盤龍雲峰和尚",
    "X70n1403_008:0825c05": "泰定改元余歸自浙。甞造集雲關。非久復出斫額龍",
    "X70n1403_008:0825c06": "峰。萬松巃嵸出沒雲漢間。而趼足困頓可望不可即。",
    "X70n1403_008:0825c07": "始信三十六盤天上去。豈尋常步驟所可及哉。仰惟",
    "X70n1403_008:0825c08": "老師紹古佛之門風。化洽中外者二三十載。四方才",
    "X70n1403_008:0825c09": "俊咸願處席下。至若掃劫灰蕩魔壘。飛樓湧殿現於",
    "X70n1403_008:0825c10": "指顧之頃。不思議解脫神力。殆不是過人境之勝若",
    "X70n1403_008:0825c11": "此。獨余負瞻拜之欠。中抱梗焉。近數載得與上足可",
    "X70n1403_008:0825c12": "庭周旋吳會。爾汝討論間時時及家訓一二。深有起",
    "X70n1403_008:0825c13": "余。繼是復得無禪笑如二士相尋乎寂寞之濵。雖未",
    "X70n1403_008:0825c14": "識公而識公諸子。向之梗焉者日益消矣。咲如自雙",
    "X70n1403_008:0825c15": "徑重來。出所賜教并白苧兩端。媿感交集。不審何從",
    "X70n1403_008:0825c16": "而辱此大法垂絕之秋。尚幸老師宗綱在握。學者日",
    "X70n1403_008:0825c17": "望其未倦。又聞有為笑如舉古潭返錫之話者。此則",
    "X70n1403_008:0825c18": "父子一家機軸。放行把住各適其宜。非他人之所能",
    "X70n1403_008:0825c19": "知者也。因其歸乃敢貢數字。西望遡風不勝悚仄。",
    "X70n1403_008:0825c20": "答江陵性海長老",
    "X70n1403_008:0825c21": "往者可庭會間。甞談及性海能疏引南泉道脉。布衍",
    "X70n1403_008:0825c22": "于荊南。不待募而施者畢至。無所勞而有作皆成。余",
    "X70n1403_008:0825c23": "恨留滯三吳末由一見。甞謂普庵老人古佛應世。於",
    "X70n1403_008:0825c24": "達本情亡知心體合處示其悟迹。遠嗣臨濟正宗。近",
    "X70n1403_008:0826a01": "則以牧庵為父。佛眼為祖。承祖父遺風。用寬平慈忍",
    "X70n1403_008:0826a02": "化物。使學者如駕舟於恬風靜浪間。不犯驚險坐達",
    "X70n1403_008:0826a03": "彼岸。此其垂手大機用也。若夫救灾恤難應禱隨緣",
    "X70n1403_008:0826a04": "者。皆餘事耳。海內之士受其賜者固多。而知其垂手",
    "X70n1403_008:0826a05": "者獨少。亦甞疑弘化者密其傳而不務速說也歟。惟",
    "X70n1403_008:0826a06": "吾性海當力弘大機。使學者向情亡體合處親見老",
    "X70n1403_008:0826a07": "人面目。斯法門之厚幸者也。",
    "X70n1403_008:0826a08": "與希雲長老",
    "X70n1403_008:0826a09": "辛巳姑蘇之會之別。客櫩低回彼此不盡意。甲申歸",
    "X70n1403_008:0826a10": "省廬陵。道經洪都。問足下出處不得詳。又以同舟牽",
    "X70n1403_008:0826a11": "掣不自由。故不能物色一見。近聞說法東山。美聲籍",
    "X70n1403_008:0826a12": "籍。而數千里外一書問賀。無端便乃爾遲也。足下平",
    "X70n1403_008:0826a13": "生厲精于學。天不負才。使得展其志試所學於出世",
    "X70n1403_008:0826a14": "不早不晚之年。雖六藏巖壑與世相遺者。亦為之助",
    "X70n1403_008:0826a15": "喜百倍也。昔鑾江送別五偈。今二十三年。忘之矣。惟",
    "X70n1403_008:0826a16": "末後二句尚時時蹉口道著。獨不知足下頗能紬繹",
    "X70n1403_008:0826a17": "之乎。院子無大小。眾無多寡。當力任古道。先之率之。",
    "X70n1403_008:0826a18": "進止崇卑。一付定分。慎莫循時輩患得患失之途轍",
    "X70n1403_008:0826a19": "也。余老未死。豈無再會之日。以傾倒所欲言哉。豐城",
    "X70n1403_008:0826a20": "真相長老住後甞有書來。昨已答附新淦僧還。偶會",
    "X70n1403_008:0826a21": "更煩道訊。",
    "X70n1403_008:0826a22": "與龍翔曇芳和尚",
    "X70n1403_008:0826a23": "追憶鍾山方丈累日奉慈誨。今已四五閏矣。比審携",
    "X70n1403_008:0826a24": "鍾山登徑塢。挾徑塢歸龍河。又拔雙峨置於五髻之",
    "X70n1403_008:0826b01": "間。去去來來腕頭不費絲毫力。此皆曠古異聞也。某",
    "X70n1403_008:0826b02": "數年來移茆舍入中吳。盤旋草樹之底。而大方黜陟",
    "X70n1403_008:0826b03": "之事耳目不到。是故輿從往還吳門皆不及奔走送",
    "X70n1403_008:0826b04": "迎者。非敢慢也。蓋無所預聞也。高明之見。寬弘之量。",
    "X70n1403_008:0826b05": "必照而恕之。或謂龍河之雄麗。視率陀天報境不殊。",
    "X70n1403_008:0826b06": "昔笑隱翁竭力營之。今曇翁高造而安居之。異時挾",
    "X70n1403_008:0826b07": "外院以歸內院。促補處之佛下生。而身與交代。亦豈",
    "X70n1403_008:0826b08": "費腕頭力哉。呵呵。參晤末由。臨風無任傾向。",
    "X70n1403_008:0826b09": "答載之蕭萬戶",
    "X70n1403_008:0826b10": "夏初栖鳳亭前屢辱敲門。看修竹每羨韜略兼濟。將",
    "X70n1403_008:0826b11": "種之真才也。方勳名鼎興之日。而能與林下野逸相",
    "X70n1403_008:0826b12": "尋。非世味澹泊者不足以語此。旌麾去吳閩洞鼠閙。",
    "X70n1403_008:0826b13": "謂必振旅南行。辱書之來乃尚留天台山水間。未舍",
    "X70n1403_008:0826b14": "苔臥綠沉之樂何哉。天生英雄當念為時而出。方外",
    "X70n1403_008:0826b15": "高談他日相逢未晚也。",
    "X70n1403_008:0826b16": "答太府監朵烈帖木兒",
    "X70n1403_008:0826b17": "臥龍梅邊話別已月餘。京口人來再領手帖。謂即日",
    "X70n1403_008:0826b18": "渡江北歸矣。遙想神物護持驛車安徤。歸覲",
    "X70n1403_008:0826b19": "清光慶賞交集。其到家之樂何樂如之。獨未審本參",
    "X70n1403_008:0826b20": "事上能念念著到否。念念相應否。能致其自慶自賞",
    "X70n1403_008:0826b21": "之樂否邪。以足下居王孫公子之貴。負英靈聰辯之",
    "X70n1403_008:0826b22": "資。而能折節相從究心此事。非宿植德本而何然。此",
    "X70n1403_008:0826b23": "事妙在力行。知而不行。行而不力。終無到家之理。近",
    "X70n1403_008:0826b24": "時宰官士大夫學佛法者。往往以聰明穿鑿情識領",
    "X70n1403_008:0826c01": "攬。得一知半解自以為是。殊不知政是迷妄根本。惟",
    "X70n1403_008:0826c02": "足下才思不群志趣遠大。終不墯此等窠臼。故余之",
    "X70n1403_008:0826c03": "所望足下者親證親悟。親到法王家與佛祖把手並",
    "X70n1403_008:0826c04": "行。推恩群有而後己。豈肯侶淺根劣器隨流掠虗之",
    "X70n1403_008:0826c05": "習者哉。茲因馮總管別余入京。乃得答此以致力行",
    "X70n1403_008:0826c06": "之勉云。",
    "X70n1403_008:0826c07": "答湛書記",
    "X70n1403_008:0826c08": "七月廿五日早粥罷。立卓峰送天台僧泰出門。余方",
    "X70n1403_008:0826c09": "飛虹橋上解衣燕坐。詎可庭自掃池上落葉。忽然呌",
    "X70n1403_008:0826c10": "報有新事帶露木犀開數枝。於是移瓦鼓子環樹而",
    "X70n1403_008:0826c11": "坐。呼山僮小嚴汲氷壺井花烹武寧伊山喻子德磨",
    "X70n1403_008:0826c12": "頭茶賞之。以鼻香為緣。深入無著無礙自在遊戲閑",
    "X70n1403_008:0826c13": "不徹三昧。未幾鄉人廸惠林來扣關。二三子曰。這場",
    "X70n1403_008:0826c14": "窮快活。莫使他儂知。遂散去。延之入戶。即日恭惟。後",
    "X70n1403_008:0826c15": "道湛書記傳語。送丘仲榮扇一把。又出白紙一張求",
    "X70n1403_008:0826c16": "法語。我無語亦無法。只有些兒窮快活。不堪持贈君。",
    "X70n1403_008:0826c17": "答汴京月堂明戒師",
    "X70n1403_008:0826c18": "霜風吼寒落葉滿路。忽宣城澍法主來。得書審別後",
    "X70n1403_008:0826c19": "尚留江左。擬來歲借座黃教開壇放戒。謬承見招為",
    "X70n1403_008:0826c20": "眾普說。以發明直指之道。且謂憲府眾官主盟斯會",
    "X70n1403_008:0826c21": "者咸望振錫一來。已議移文勸請。此行不可得而辭",
    "X70n1403_008:0826c22": "也。竊甞謂登壇受具乃諸宗頓漸大小之機。共由之",
    "X70n1403_008:0826c23": "轍。惜壇場廢久。學者無所持循。此話果行。末法受賜",
    "X70n1403_008:0826c24": "多矣。惟普說之命則區區不敢與聞。究論吾宗。本以",
    "X70n1403_008:0827a01": "單傳心印直接上根。道箇直指早是曲了。豈容復有",
    "X70n1403_008:0827a02": "言說哉。其後根器不齊。宗師垂手處不得已曲施巧",
    "X70n1403_008:0827a03": "便。如黃檗痛棒臨濟。臨濟見僧便喝。此棒喝之機非",
    "X70n1403_008:0827a04": "三藏之所能收。非識情之所能測。而三千威儀八萬",
    "X70n1403_008:0827a05": "細行以至五時之教却盡在棒喝之中。其捷要者若",
    "X70n1403_008:0827a06": "此而無能領荷。於是曲順來機始有請益之說。既而",
    "X70n1403_008:0827a07": "曲順之至又有大請益而謂之普說者。豈得已哉。然",
    "X70n1403_008:0827a08": "此普說非真正宗師不敢說。是其師矣無其機不說。",
    "X70n1403_008:0827a09": "有其機矣非信樂憤悱之切不說。必若渴饑之極然",
    "X70n1403_008:0827a10": "後飲之食之。則聽者有領悟之益。說者無失言之過。",
    "X70n1403_008:0827a11": "否則門庭施設以圖炫耀觀瞻。作者之不許也。若某",
    "X70n1403_008:0827a12": "者自知無法可說。亦非說法之師。沙鍋煑黃菜。箕踞",
    "X70n1403_008:0827a13": "看白雲。昨甞兩辱降訪。其冷淡退縮家風。公所親見。",
    "X70n1403_008:0827a14": "此豈赴遠招臨廣眾而普說者哉。抑甞聞攝心為戒",
    "X70n1403_008:0827a15": "擬心即犯。月堂以此開示聽徒。令於擬處攝處見徹",
    "X70n1403_008:0827a16": "根源。則直指在是矣。抑又聞廣教乃黃檗禪林。今雖",
    "X70n1403_008:0827a17": "易講而禪。額仍舊。來者升堂入室目擊道存。無往而",
    "X70n1403_008:0827a18": "非禪旨。又何待他求普說哉。幸體此情。毋煩再命。萬",
    "X70n1403_008:0827a19": "一不然。却煩轉命於大方之家。容我不動跬步遙瞻",
    "X70n1403_008:0827a20": "戒光。此則真受其賜者也。",
    "X70n1403_008:0827a21": "答仲溫副使病中疑問",
    "X70n1403_008:0827a22": "北行別余之日。官從林立。睟然春姿。獨足下頗有晦",
    "X70n1403_008:0827a23": "色。竊謂去家割愛無恠其然。詰朝得報登舟。忽疾作。",
    "X70n1403_008:0827a24": "遂艤留關外。既而留三日病不退。遂不果行。竊疑行",
    "X70n1403_008:0827b01": "興既阻。病勢必增。復自解曰。仲溫達士也。坎止流行",
    "X70n1403_008:0827b02": "素善處置。況近年篤志聞道。今父子兄弟別而復聚。",
    "X70n1403_008:0827b03": "諸良醫爭願納誠以取効。非久必平。復豈料淹淹一",
    "X70n1403_008:0827b04": "至乎此。可恠也。足下才德粹美。秉清要之權者十餘",
    "X70n1403_008:0827b05": "任矣。忠孝兩全朝野交頌。民無貴賤老少被其澤嚮",
    "X70n1403_008:0827b06": "其風者。咸不願其一日去官。及聞有疾。恨不能以身",
    "X70n1403_008:0827b07": "代之。其得人之感戴慕望者若此。勳業方興。乃縮縮",
    "X70n1403_008:0827b08": "退避以究吾宗別傳之學。每語人曰。某之精神夢想",
    "X70n1403_008:0827b09": "無日不在師子林下。今病既劇。復取余向來勉勵激",
    "X70n1403_008:0827b10": "筞切要之語。書而揭之窻壁梁柱几榻屏帳之間。使",
    "X70n1403_008:0827b11": "其坐立臥起俯仰皆在眼中。旦夕二僮奉藥粥外。使",
    "X70n1403_008:0827b12": "嬖雜喧一皆屏絕。此尤見處置有方而操守有力。豈",
    "X70n1403_008:0827b13": "常流所可擬哉。昨暮令尊平章公來。再三致懇。謂足",
    "X70n1403_008:0827b14": "下欲邀余一會。余既久不出山。且知病中亦厭喧雜。",
    "X70n1403_008:0827b15": "縱草草一會奚益。遂託平章公致意云。不會最親切。",
    "X70n1403_008:0827b16": "今晨繼領來命。陳所疑問者凡數條。因得徹見足下",
    "X70n1403_008:0827b17": "之底蘊而有以發余之所當告者焉。",
    "X70n1403_008:0827b18": "來問。諸經教中或說空。或說有。或說不空不有。何者",
    "X70n1403_008:0827b19": "為的義邪。當知吾佛常依二諦說法。法說隨機。不守",
    "X70n1403_008:0827b20": "一途方便。若彼眾生為名相所迷而著於有者。說空",
    "X70n1403_008:0827b21": "以破之。或不著有而復著於空者。說有以奪之。偏空",
    "X70n1403_008:0827b22": "偏有固非實法。不有不空亦非了義。若夫直示一心",
    "X70n1403_008:0827b23": "妙圓性體。應以四義明之。四義者。當處即空。全體即",
    "X70n1403_008:0827b24": "有。非空非有。即空即有是也。空則不動不變不立一",
    "X70n1403_008:0827c01": "法。有則隨緣變現諸法宛然。是以楞嚴經云。非一切",
    "X70n1403_008:0827c02": "法。即一切法。離即離非。是即非即。非一切法者空也。",
    "X70n1403_008:0827c03": "即一切法者有也。離即是即等者。配彼第三第四義",
    "X70n1403_008:0827c04": "也。以真俗中道三諦配之。真諦空也。俗諦有也。中道",
    "X70n1403_008:0827c05": "諦非真非俗即真即俗。同彼雙離空有雙即空有者",
    "X70n1403_008:0827c06": "也。應知離即不二。一四互融。舉其一則四義具焉。言",
    "X70n1403_008:0827c07": "其四則其體惟一。此乃人人本具之性理也。甞試研",
    "X70n1403_008:0827c08": "而究之。前二義則空有對待尚涉名言。後之二義則",
    "X70n1403_008:0827c09": "不容分別而不可湊泊矣。不容分別則言語道斷。不",
    "X70n1403_008:0827c10": "可湊泊則心行處滅。心行處滅則不可思矣。言語道",
    "X70n1403_008:0827c11": "斷則不可議矣。是即一真法界如來藏心不可思議",
    "X70n1403_008:0827c12": "之妙者也。如是妙理悟而證之者為聖人。迷而背之",
    "X70n1403_008:0827c13": "者為凡夫。為聖人者德相圓融應化無礙。為凡夫者",
    "X70n1403_008:0827c14": "識情用事顛倒何窮。於是聖人愍之。思啟其悟以革",
    "X70n1403_008:0827c15": "其迷。乃依本具之性理以起修法而謂之教。令依修",
    "X70n1403_008:0827c16": "法以立觀行。觀行成則如理而證。證其本具之理體",
    "X70n1403_008:0827c17": "而已耳。修法固多。且以空假中三觀論之。空觀觀真",
    "X70n1403_008:0827c18": "諦。假觀觀俗諦。中觀觀中諦。而中觀有雙遮空假雙",
    "X70n1403_008:0827c19": "照空假之二義也。遮照相須。一心三觀。觀智諦理。理",
    "X70n1403_008:0827c20": "智一如。是名性修不二圓妙之教法也。原夫別傳之",
    "X70n1403_008:0827c21": "學雖曰教外。然亦未甞外乎教理。特其功用趣向之",
    "X70n1403_008:0827c22": "稍別耳。如昔者僧問禪師曰。道以有心而求可邪。曰",
    "X70n1403_008:0827c23": "不也。以無心而求可邪。曰不也。以亦有亦無之心而",
    "X70n1403_008:0827c24": "求可邪。曰不也。以非有非無之心而求可邪。曰不也。",
    "X70n1403_008:0828a01": "如是四答味其言外之旨。則與性理四義教法四義",
    "X70n1403_008:0828a02": "脗然契合矣。但禪者離其名言。泯其行相。不涉義路",
    "X70n1403_008:0828a03": "直截根源。務令識謝情消忘心頓證。而有一超直入",
    "X70n1403_008:0828a04": "如來地之說。豈非圓妙之法者哉。降此以往。曰空曰",
    "X70n1403_008:0828a05": "有總是隨宜說法。故教外之傳要在忘知解。絕思惟。",
    "X70n1403_008:0828a06": "超情見。離能所。獨弄單提。真參實悟。斷不許其粘枝",
    "X70n1403_008:0828a07": "帶葉。障自悟門。苟不如此。任將性理之文廣資談辯。",
    "X70n1403_008:0828a08": "如談美食終不療饑。非惟不療其饑。亦且愈增其熾",
    "X70n1403_008:0828a09": "然之饑火也。吾仲溫脚跟下自有一條通天活路。只",
    "X70n1403_008:0828a10": "消驀直向前。更不必問其何者為的義也。",
    "X70n1403_008:0828a11": "來問。禪學之流有一聞而頓悟者。有久參久修而不",
    "X70n1403_008:0828a12": "獲悟證者。其所聞所參之法有難易者耶。又有謂時",
    "X70n1403_008:0828a13": "節既至其理自彰。然則不勞參學但待其悟時之自",
    "X70n1403_008:0828a14": "至耶。余甞聞教中道。凡夫賢聖人。平等無高下。惟在",
    "X70n1403_008:0828a15": "心垢滅。取證如反掌。觀其反掌之喻。則取證容易。論",
    "X70n1403_008:0828a16": "其心垢。則非修不滅。只者滅之一字。易在剎那而難",
    "X70n1403_008:0828a17": "在累劫也。當知法無難易。難易在人。在人者何。由其",
    "X70n1403_008:0828a18": "汙染有厚薄。修治有勤怠。垢滅有頓漸。是故悟證有",
    "X70n1403_008:0828a19": "難易。而時節有遲速遠近之不同也。所云時至理彰",
    "X70n1403_008:0828a20": "者。是其參修功行既成。則心垢既滅之時至。而悟證",
    "X70n1403_008:0828a21": "之理自彰也。非曰不參不修而有自悟之時至也。以",
    "X70n1403_008:0828a22": "耕者譬之。有種時。有熟時。有脫時。種而至於熟。熟而",
    "X70n1403_008:0828a23": "至於脫。是其工作收成之時至也。不種而望其熟。不",
    "X70n1403_008:0828a24": "熟而望其脫。其可得乎。人徒見其一聞頓悟之易。而",
    "X70n1403_008:0828b01": "不知其未悟之先。其功行亦未甞不難也。人徒畏其",
    "X70n1403_008:0828b02": "久參久修之難。而不知其總是刮磨心垢功不浪施",
    "X70n1403_008:0828b03": "之時也。儒典亦云。先難而後獲。苟不從事乎難。而妄",
    "X70n1403_008:0828b04": "希其易。則易者終不可得。而難者愈覺其難矣。是猶",
    "X70n1403_008:0828b05": "惰農廢種而妄希熟脫。不亦難乎。望足下莫問心垢",
    "X70n1403_008:0828b06": "染汙之厚薄。莫計悟證時節之遲速。但就所參處加",
    "X70n1403_008:0828b07": "功進行。顛沛造次必於是。先辦一種耐勤苦之心。甘",
    "X70n1403_008:0828b08": "守其難不圖速効。則其頓悟之易不期至而驀然至",
    "X70n1403_008:0828b09": "矣。所以道。不因汗馬奔馳力。安得全收蓋代功。",
    "X70n1403_008:0828b10": "來問。病是眾生良藥。吾已識其內病矣。病知前路資",
    "X70n1403_008:0828b11": "糧少。吾亦深知而猛省矣。奈何四大痛苦百憂現前。",
    "X70n1403_008:0828b12": "雖曰堅持正念時加猛省。或稍失照顧則被渠攪擾。",
    "X70n1403_008:0828b13": "其將何筞以排遣之。余詳足下所謂識病者。不過識",
    "X70n1403_008:0828b14": "其狂妄顛倒為內病耳。謂深知者。不過知其道業資",
    "X70n1403_008:0828b15": "糧之未充耳。此知此識固佳。爭奈未除我相。我相未",
    "X70n1403_008:0828b16": "除。病根未拔。則四大苦憂之境安有排遣之分哉。應",
    "X70n1403_008:0828b17": "知我本非我。生本無生。身屬不淨。身如幻化。不淨者",
    "X70n1403_008:0828b18": "如經云。此身非旃檀。亦復非蓮華。糞穢所長養。但從",
    "X70n1403_008:0828b19": "尿道出。從生至死曰裏曰外。皆不淨也。其初生時不",
    "X70n1403_008:0828b20": "應生取一枚必死底。及其死時也只死却一枚本非",
    "X70n1403_008:0828b21": "我底。生則為漏糞囊。徒爾遭其負累。死則如朽敗木。",
    "X70n1403_008:0828b22": "於我果何有哉。幻化者如經云。妄認四大為自身相。",
    "X70n1403_008:0828b23": "六塵緣影為自心相。譬彼病目見空中華。空實無華",
    "X70n1403_008:0828b24": "病者妄執。能作如是觀者。內外諸病皆空。夫是之謂",
    "X70n1403_008:0828c01": "安閑法也。祖師云。老僧自有安閑法。八苦交煎總不",
    "X70n1403_008:0828c02": "妨。八苦者生．老．病．死．愛別離．怨憎會．求不得．五陰盛",
    "X70n1403_008:0828c03": "是也。病特八苦中之一苦耳。八苦交煎既不妨。則可",
    "X70n1403_008:0828c04": "謂深得其安閑法矣。然猶法在苦外。對待未忘。更須",
    "X70n1403_008:0828c05": "撥轉目前關棙。別顯格外真機。回觀八苦之境總是",
    "X70n1403_008:0828c06": "安閑法。方許藥病兩忘。親到縱橫無礙解脫處也。",
    "X70n1403_008:0828c07": "來問。圭峰云。散亂隨情轉。臨終被業牽。醒悟不由情。",
    "X70n1403_008:0828c08": "臨終能轉業。古來了達之士固知落處分明。然其坐",
    "X70n1403_008:0828c09": "脫立亡之際亦豈無處置之方。如某者向道既晚情",
    "X70n1403_008:0828c10": "業未空。倘無所醒悟。又無所處置。臨終何所恃耶。余",
    "X70n1403_008:0828c11": "聞。生死岸頭事。不是臨期處置底。古德云。預前若打",
    "X70n1403_008:0828c12": "不徹。臘月三十日到來。管取手忙脚亂。所以古人盡",
    "X70n1403_008:0828c13": "是預前打徹。其於未徹以前則不容不處置。凡參方",
    "X70n1403_008:0828c14": "問法下手做工夫。皆處置也。既徹已後。生死涅槃視",
    "X70n1403_008:0828c15": "如昨夢。隨緣消舊業。任運過時光。世緣既盡。擺手便",
    "X70n1403_008:0828c16": "行。無所用其處置矣。如興化和尚一日鳴鐘集眾問",
    "X70n1403_008:0828c17": "曰。還識老僧麼。眾無對。擲下拐子端坐而逝。汾陽禪",
    "X70n1403_008:0828c18": "師因府尹李侯遣使請住院。師辭以老病不出山。使",
    "X70n1403_008:0828c19": "者強其往。師曰。必欲往。則先後行。使者許之。師令饌",
    "X70n1403_008:0828c20": "飯且俶裝曰。吾先行矣。停筯而化。揚州陳尚書請孚",
    "X70n1403_008:0828c21": "上座講涅槃經。孚揮尺一下云。如是我聞。乃召尚書。",
    "X70n1403_008:0828c22": "尚書應諾。孚云一時佛在。遂安然脫去。歸宗宣禪師",
    "X70n1403_008:0828c23": "因郡守責其不禮。以非法窘之。宣馳書與南昌尉郭",
    "X70n1403_008:0828c24": "功甫曰。某尚有六年世緣未盡。今日不奈抑逼何。欲",
    "X70n1403_008:0829a01": "託生君家。望君相照。乃化去。功甫與師厚善。得書驚",
    "X70n1403_008:0829a02": "喜不以示其妻。妻中夜夢宣入臥內。不覺失聲云。此",
    "X70n1403_008:0829a03": "不是和尚來處。甫問其故。妻答所見。甫乃呼燈以書",
    "X70n1403_008:0829a04": "示之。果有娠。及生即名宣。老人扣之記問如昔。逮三",
    "X70n1403_008:0829a05": "歲白雲端禪師往驗之。宣望見便呼云師姪來也。端",
    "X70n1403_008:0829a06": "問云與和尚相別幾年。宣屈指曰四年也。甚處相別。",
    "X70n1403_008:0829a07": "曰白蓮莊。忽門外推車過。端云什麼聲。宣便作推車",
    "X70n1403_008:0829a08": "勢。端云過後如何。宣曰平地一條溝。後果六周無疾",
    "X70n1403_008:0829a09": "而化。似此等來去自由不可測度。豈是臨期處置者",
    "X70n1403_008:0829a10": "乎。今足下病既至此。別無所恃。請將大小家務盡情",
    "X70n1403_008:0829a11": "撥置。併將自己身命盡情放捨。任他成佛作祖也得。",
    "X70n1403_008:0829a12": "永墮惡道也得。一切得失是非付之不問。却單單恃",
    "X70n1403_008:0829a13": "取箇本參公案。絲毫不容其走漏。生與同生死與同",
    "X70n1403_008:0829a14": "死。忽爾懸崖撒手絕後再甦。却不妨轉一機來。為汝",
    "X70n1403_008:0829a15": "別通消息。",
    "X70n1403_008:0829a16": "答夏景深萬竹山房招隱啟",
    "X70n1403_008:0829a17": "偶地安居。柳刺史識江華風度。半山招隱。王荊公結",
    "X70n1403_008:0829a18": "鍾阜禪交。何幸相遭。自慚未稱。某人學詩學禮素有",
    "X70n1403_008:0829a19": "真傳。潤屋潤身視如常事。廣廈千間庇士。吾已見其",
    "X70n1403_008:0829a20": "胸襟。義方三世教人。孰不感其惠澤。此邦家之望也。",
    "X70n1403_008:0829a21": "豈閭里之榮哉。詎期雲水之蹤。與承顧念。為卜林泉",
    "X70n1403_008:0829a22": "之築。許以栖遲。錦牋薌瓣下臨禪板莆團。催動過竹",
    "X70n1403_008:0829a23": "院偷閑半日。古人憐醉夢之無厭。炙橘皮共語深更。",
    "X70n1403_008:0829a24": "今我喜叨。陪之有分。",
    "X70n1403_008:0829b01": "答石萬戶請為父起骨啟(歿於戎事)",
    "X70n1403_008:0829b02": "星隕石而死諸葛。英雄之淚滿襟。馬踣地而塟夏侯。",
    "X70n1403_008:0829b03": "忠烈之名動世。寂寥千載。今見而翁變化一機合資",
    "X70n1403_008:0829b04": "吾法。某人堂堂將種。咄咄父風。書連屋。樹拂雲。千金",
    "X70n1403_008:0829b05": "之子總能文矣。笏滿床。印如斗。萬石之君奚足道哉。",
    "X70n1403_008:0829b06": "奈何志學之盛年。當此送終之大事。佳城見白日合",
    "X70n1403_008:0829b07": "一郡盡爾傷心。素幙隨朱幡來。四方觀其有禮。乃待",
    "X70n1403_008:0829b08": "著語。爰方啟行。玉芝瑤草芙蓉城。未是大休歇處。金",
    "X70n1403_008:0829b09": "池寶樹蓮華國。為歌歸去來辭。率此占酬。倚須造謝。",
    "X70n1403_008:0829b10": "祭文",
    "X70n1403_008:0829b11": "祭天目幻住和尚",
    "X70n1403_008:0829b12": "濟北陰涼大樹。歷世久兮向衰。至老雪而復盛。盛三",
    "X70n1403_008:0829b13": "傳而至師。師秉大用。應變隨宜。化聲八達。雷震風馳。",
    "X70n1403_008:0829b14": "念余所出。同本異支。棄家忘返。五載于茲。巖巖天目",
    "X70n1403_008:0829b15": "既高且危。石枯松老嵐蒸霧炊。甞自謂。孤雲野鶴何",
    "X70n1403_008:0829b16": "天不飛。清水白米何處無之。何不舍是而他適。乃復",
    "X70n1403_008:0829b17": "守荒寒而自怡。師即凹凸示之坦夷。以瞬揚為棒喝。",
    "X70n1403_008:0829b18": "以談笑為針錐。為人切處知者自知。如反攻之藥。如",
    "X70n1403_008:0829b19": "變局之棋。屈強兵於不戰。起絕命於懸絲。去歲壬戌",
    "X70n1403_008:0829b20": "多士來歸。拔余首眾。眾駭且疑。授黑蚖之三尺。警龍",
    "X70n1403_008:0829b21": "象以鞭笞。尚賴護傅枝之弱羽。亦猶試反躑之狻猊。",
    "X70n1403_008:0829b22": "師忽余棄。余將孰依。惟忍死以承命。誓潛行而密施。",
    "X70n1403_008:0829b23": "奈有言貴勢不獲辭。鼓喉舌於牋翰。代多士吐哀。而",
    "X70n1403_008:0829b24": "訴悲貌太虗之妍醜。酌滄海之盈虧。知師者誰。知余",
    "X70n1403_008:0829c01": "者誰。倘不任力行以圖報。縱眼枯膓斷兮何裨。",
    "X70n1403_008:0829c02": "祭父",
    "X70n1403_008:0829c03": "維至順二年七月七日。出家男某寓華亭。得弟中行",
    "X70n1403_008:0829c04": "書。知先考某人以是年四月初五沒于江西廬陵之",
    "X70n1403_008:0829c05": "故家。越六日為七月十三。始克就所寓。會諸僧作佛",
    "X70n1403_008:0829c06": "事。設位致祭。陳情以昭告曰。不肖之罪有三。此平生",
    "X70n1403_008:0829c07": "不欲言而今之不容不言者也。早捐世業。不待父母",
    "X70n1403_008:0829c08": "之命。毀形而僧。一也。既業於僧。復飄然遠遊。以累父",
    "X70n1403_008:0829c09": "母之懷。二也。遊既遠且不能以時致父。及聞訃又不",
    "X70n1403_008:0829c10": "能匍匐歸葬。三也。嗚呼。不肖甞讀世書。稍諳時議。其",
    "X70n1403_008:0829c11": "果忍於是哉。蓋由慕出世之法有大利於父母。故從",
    "X70n1403_008:0829c12": "其大者。忘其世之所謂孝也。父云死矣。脩阻奈何。惟",
    "X70n1403_008:0829c13": "常勉事吾法。以盡吾心。父兮有靈。死而不死。苟沾吾",
    "X70n1403_008:0829c14": "法之利。則知不肖之不孝。非不孝也。乃酌杯水。訴情",
    "X70n1403_008:0829c15": "以文。萬里咫尺。靈其鑑之。",
    "X70n1403_008:0829c16": "祭九峰壽首座",
    "X70n1403_008:0829c17": "臨終有偈云。七十二年。這邊那邊。喫十方",
    "X70n1403_008:0829c18": "飯。參達磨禪。今朝一躑飜身去。笑破傍觀",
    "X70n1403_008:0829c19": "觜半邊。",
    "X70n1403_008:0829c20": "吾天目正宗之道。固非文字之所能詮。在當機脫略",
    "X70n1403_008:0829c21": "乎生死。乃因言語以驗其真傳。如吾九峰之末後句",
    "X70n1403_008:0829c22": "子。亦足以振後而光前。今吾招萬象以共聽。為君下",
    "X70n1403_008:0829c23": "註脚而重宣。七十二年。赤脚波斯筭卦錢。這邊那邊。",
    "X70n1403_008:0829c24": "杖挑日月透金圈。喫十方飯。陳年佛法從教爛。參達",
    "X70n1403_008:0830a01": "磨禪。正法眼藏野狐涎。今朝一躑飜身去。腕頭迸斷",
    "X70n1403_008:0830a02": "娘生袴。笑破傍觀觜半邊。若是同參則不然。為甚麼",
    "X70n1403_008:0830a03": "不然。蒼天蒼天。",
    "X70n1403_008:0830a04": "祭松江喜菩薩",
    "X70n1403_008:0830a05": "道不同不相為謀。心相知者千里相求。公始會吾於",
    "X70n1403_008:0830a06": "獅巖。多士同參之室。吾已識公敦重木訥。誠輔道之",
    "X70n1403_008:0830a07": "良儔。獅吼既寂。巖壑驚秋。多士若鳳麒之散漫諸方。",
    "X70n1403_008:0830a08": "媿銕網之難收。公操鈯斧於華亭蒲葦之隙。吾乃聞",
    "X70n1403_008:0830a09": "公喚菩薩子踵芳躅於金牛。祖道日喪。俗習日浮。慨",
    "X70n1403_008:0830a10": "同參之零落。懷乘桴以海游。公適移文以招隱。吾亦",
    "X70n1403_008:0830a11": "乘興采船子撥棹之遺謳。就蝸廬以容膝。倣象骨而",
    "X70n1403_008:0830a12": "低頭。刮眼目以相視。嘔心肝以相酬。豈無故山可以",
    "X70n1403_008:0830a13": "懷首丘。豈無大方可以營菟裘。胡為乎至是而淹留。",
    "X70n1403_008:0830a14": "吾由感公忘年重義。致交道之綢繆。公且聚群材樹",
    "X70n1403_008:0830a15": "廣剎。鬼輸神運。澗抉林搜。疲奔命於東酬西酢。罔晝",
    "X70n1403_008:0830a16": "夜頟頟而忘休。人或愳其積勞以致疾。吾復愛公忘",
    "X70n1403_008:0830a17": "身利眾行廣而化周。病魔忽作。神劑莫投。目不勝舉。",
    "X70n1403_008:0830a18": "氣不禁抽。尚指揮其職務。戒群工之是鳩。人或慮其",
    "X70n1403_008:0830a19": "臨變而失守。吾愈驗公操持素定。瀕死而無憂。體離",
    "X70n1403_008:0830a20": "生滅。數踰短脩。露法身於萬象。消覺海之一漚。人或",
    "X70n1403_008:0830a21": "慟其千古之永訣。吾獨見公面目現在。絕來去之蹤",
    "X70n1403_008:0830a22": "由。收彼涕眶。禁彼哀喉。歌吾楚些。薦吾茗甌。吾其為",
    "X70n1403_008:0830a23": "公盡情於世禮。公毋謂吾劒去而刻舟。",
    "X70n1403_008:0830a24": "祭良毒海",
    "X70n1403_008:0830b01": "兄我異鄉。而視兄猶股肱者。同參之義也。吁嗟兄兮。",
    "X70n1403_008:0830b02": "才足以濟用。緣足以展化。志足以任大法也。昔幻翁",
    "X70n1403_008:0830b03": "之坐天目。化機四出紛然百為。兄服其勞。眾賴以逸。",
    "X70n1403_008:0830b04": "逮翁寂而塔也。饗有堂。贍有壤。兄任其責。眾藉以安。",
    "X70n1403_008:0830b05": "此兄之材緣足以盡兄之分矣。至如遁迹池山。單提",
    "X70n1403_008:0830b06": "獨弄。養痾卞塢。密鍊潛鞭。此兄之志有進而進。不容",
    "X70n1403_008:0830b07": "自己者。胡為乎若是而已焉。彼蒼者天。與人必全。既",
    "X70n1403_008:0830b08": "優其材。復多其緣。獨嗇其壽。以奪其志者何哉。嗚呼。",
    "X70n1403_008:0830b09": "萬事落葉兮百年頹波。兄不我待兮我將奈何。送兄",
    "X70n1403_008:0830b10": "兮山之阿。去日短兮來日多。兄之志兮不可磨。九峰",
    "X70n1403_008:0830b11": "插天兮青峩峩。",
    "X70n1403_008:0830b12": "斷崖翁祭幻住和尚(代)",
    "X70n1403_008:0830b13": "先師門戶壁立千仞。惟我與兄剛犯嚴峻。劄脚死關。",
    "X70n1403_008:0830b14": "飜身白刃。妙契玄同。兄呼弟應。自是以來。東西奔命。",
    "X70n1403_008:0830b15": "我職化權。兄持正令。三二十年家聲始振。奈何委而",
    "X70n1403_008:0830b16": "棄之。獨乘化以歸乎盡。宗風既寒。祖燈將燼。願兄既",
    "X70n1403_008:0830b17": "去而復來。為法道同扶於末運。毋厭難度之眾生。堅",
    "X70n1403_008:0830b18": "坐不起於那伽大定。",
    "X70n1403_008:0830b19": "扶桑國眾僧祭(代)",
    "X70n1403_008:0830b20": "余家海東兮扶桑。望中國兮水天渺茫。惟師道化之",
    "X70n1403_008:0830b21": "無方兮。殊邦異域咸仰其光。故余慕真燈之一見兮。",
    "X70n1403_008:0830b22": "向鯨濤萬頃。寄命于風檣。天與不死。獲拜猊床。沾法",
    "X70n1403_008:0830b23": "雨之霡霂。息外走之癡狂。既而世故之臬兀。倚師如",
    "X70n1403_008:0830b24": "勇將之幢夫。何法運之不昌。乃不憗遺於法王。使遠",
    "X70n1403_008:0830c01": "人有身而無託。胡不先師而殞亡。矢詞熏香有涕其",
    "X70n1403_008:0830c02": "滂。于以嗟旅途之寂寞。于以慟藂社之淒涼。",
    "X70n1403_008:0830c03": "先師將殯之夕率眾法眷歌此章再祭",
    "X70n1403_008:0830c04": "三十年間師子絃。希聲震動乎大千。餘音一夜變為",
    "X70n1403_008:0830c05": "哭。天地草木同悽然。秋空蕭蕭下黃葉。巖泉瑟瑟聲",
    "X70n1403_008:0830c06": "嗚咽。我之哀兮無奈何。寒猿呌落千峰月。山蒼蒼兮",
    "X70n1403_008:0830c07": "水泱泱。堂堂面目何曾藏。酸心酸淚忍不得。看水看",
    "X70n1403_008:0830c08": "山成斷膓。天台南嶽師莫住。夜摩覩史師莫留。茫茫",
    "X70n1403_008:0830c09": "苦海風浪惡。眾生日夜懷慈舟。",
    "X70n1403_008:0830c10": "祭如山首座",
    "X70n1403_008:0830c11": "君大江之西素稱法窟。而匡山番水之間英材尤盛。",
    "X70n1403_008:0830c12": "數十年來諸大老飛烟過雨。後進者無所矜式。雲頹",
    "X70n1403_008:0830c13": "波蕩。藂社蕭然。維公鍾秀峙之氣。負頴脫之資。透網",
    "X70n1403_008:0830c14": "東湖。問津西浙。造衲翁之堂奧。承幻住之爐鎚者。於",
    "X70n1403_008:0830c15": "茲有年矣。其憂道也屢空不辭。其語人也寸長不隱。",
    "X70n1403_008:0830c16": "蓋公有志於遠大。而人亦以遠大望於公也。天巧其",
    "X70n1403_008:0830c17": "逢一肺疾見攻。而竟爾不起。群飛刺天。鸞鵠墯羽。蔓",
    "X70n1403_008:0830c18": "草蔽野。芝蘭不春。可不為之傷乎。傷哉。",
    "X70n1403_008:0830c19": "祭陸提舉",
    "X70n1403_008:0830c20": "世波淘湧。公其中流之砥柱乎。寒士風雨。公其廣廈",
    "X70n1403_008:0830c21": "之棟梁乎。里閈雪霜。公其梓桑之喬木乎。僧園斤斧。",
    "X70n1403_008:0830c22": "公其佛法之堅城乎。已乎已乎。梁摧柱折木壞城毀。",
    "X70n1403_008:0830c23": "不可得而見乎。天地黤黕山川愁。余聞而未識者。亦",
    "X70n1403_008:0830c24": "將感歎而號呼。況平生托其護而受其施者乎。",
    "X70n1403_008:0831a01": "祭杲山首座",
    "X70n1403_008:0831a02": "生死如幻。其誰不知。知幻即離。死何足悲。惟其有所",
    "X70n1403_008:0831a03": "感於人者。人不得不悲而哀之。嗟余杲山銕石之姿。",
    "X70n1403_008:0831a04": "竪脊梁危坐一室。五十年寒暑不移。富豪擲多金以",
    "X70n1403_008:0831a05": "施而掉頭不納。凜然薄俗之風規。宰臣虗大剎以招",
    "X70n1403_008:0831a06": "而掩耳不聽。巋然末法之刑儀。求如兄兮當代曾幾。",
    "X70n1403_008:0831a07": "忽失兄兮高蹤莫追。世衰道喪朴散醇醨。吾不為兄",
    "X70n1403_008:0831a08": "悲兮悲誰。吾不為兄哀兮哀誰。",
    "X70n1403_008:0831a09": "祭遼東深不真(代)",
    "X70n1403_008:0831a10": "我關之西。兄遼之東。馬牛之風不及。舟車之迹不通。",
    "X70n1403_008:0831a11": "由南來兮見知識。參同堂兮入同室。以燕趙齊魯雲",
    "X70n1403_008:0831a12": "南薊北之士為一鄉兮。相友相扶誼如肉骨。古銅兮",
    "X70n1403_008:0831a13": "一盂。恠藤兮一筞。破衲兮一衣。并一身而為四物。兄",
    "X70n1403_008:0831a14": "之於世澹然棄之固無足惜。惟存者之無聊。乃相向",
    "X70n1403_008:0831a15": "而失色。客路兮土曠人稀。鄉音兮海斷天隔。道岸懸",
    "X70n1403_008:0831a16": "絕兮業流灣環。少壯幾時兮死生瞬息。念無常不與",
    "X70n1403_008:0831a17": "人期。非獨為吾兄而慘塞。",
    "X70n1403_008:0831a18": "祭某官",
    "X70n1403_008:0831a19": "脩短不齊一歸乎盡。縱天地之大亦不免也。惟其人",
    "X70n1403_008:0831a20": "而有以異於人者。雖盡不盡。脩短奚足議哉。如公之",
    "X70n1403_008:0831a21": "年未及知命。聲名昭于時。恩澤布于下。視富貴為倘",
    "X70n1403_008:0831a22": "來。處生死如窹寐。窮神致化與道為徒。斯其可以盡",
    "X70n1403_008:0831a23": "乎。而又袍笏有傳。才俊滿眼。此天之所以報公亦不",
    "X70n1403_008:0831a24": "薄矣。然則公之短非短也。公之亡非亡也。惟我林谷",
    "X70n1403_008:0831b01": "辱知己多。猶恨遇公之晚而失公之速。雖曰失公。公",
    "X70n1403_008:0831b02": "未甞失。又將見繼繼承承於公之子孫也。",
    "X70n1403_008:0831b03": "祭鳳德輝(代)",
    "X70n1403_008:0831b04": "下丹鳳於千仞兮覧德之輝。巢鷦鷯於深林兮一枝",
    "X70n1403_008:0831b05": "相依。惟君慕盤隱之李愿兮。非徒愛其泉甘而土肥。",
    "X70n1403_008:0831b06": "蓋甞學逃禪於蘇晉兮。退藏就空寂而發揮。遂開小",
    "X70n1403_008:0831b07": "逕以連松路兮。時復扣竹房於翠微。誡諸郎以繼其",
    "X70n1403_008:0831b08": "志兮且助揚於化機。方檀陰之日厚兮胡遽此而相",
    "X70n1403_008:0831b09": "違。噫吁嘻。鷦林之失護兮鷹隼飛。鳳縹緲而逝兮何",
    "X70n1403_008:0831b10": "當歸。望雲翼之不可附兮。徒惆悵於荒庭古竹之寒",
    "X70n1403_008:0831b11": "暉。",
    "X70n1403_008:0831b12": "祭明誠處士",
    "X70n1403_008:0831b13": "公將為處士兮為閭里之輝光。公將不為處士兮為",
    "X70n1403_008:0831b14": "邦國之禎祥。樂天知命於誠之明兮妙大用而無方。",
    "X70n1403_008:0831b15": "窮理盡性於明之誠兮應萬變而有常。謂其生之榮",
    "X70n1403_008:0831b16": "兮富既壽而且康。謂其死無憾兮森芝蘭玉樹以流",
    "X70n1403_008:0831b17": "芳。謂其不亡兮迷影像於荒唐。謂其果亡兮體徧在",
    "X70n1403_008:0831b18": "而不藏。俎白雲於天目之顛兮。逗明月於莫湖之傍。",
    "X70n1403_008:0831b19": "誰謂公之不吾享兮。吾其見公於天光野色之蒼茫。",
    "X70n1403_008:0831b20": "祭大慶長老(代)",
    "X70n1403_008:0831b21": "銕錫響空雲雷奔走。萬壑千巖作師子吼。師之應公",
    "X70n1403_008:0831b22": "選慰輿情而來吾大慶也。妬慢委心勢權屈膝。禪笠",
    "X70n1403_008:0831b23": "滿門子籌盈室。師之折貴宦走學徒而盛吾大慶也。",
    "X70n1403_008:0831b24": "廣堂翬翬。兩廡翼翼。像設莊嚴錯落金碧。師之傾己",
    "X70n1403_008:0831c01": "橐掃劫灰而成吾大慶也。推枕方丈裹藥行李。西向",
    "X70n1403_008:0831c02": "秦溪片帆秋水。師之抱微痾懷舊隱而去吾大慶也。",
    "X70n1403_008:0831c03": "登林度澗。載瞻載思。忽報以訃。林號澗悲。此則大慶",
    "X70n1403_008:0831c04": "夙夜望師而師之永訣於大慶者也。烏虖。",
    "X70n1403_008:0831c05": "法眷祭毒海(代)",
    "X70n1403_008:0831c06": "遺囑撒骨有偈云。太湖三萬六千頃。中有",
    "X70n1403_008:0831c07": "浮圖絕正偏。今日遺骸歸去也。碧天連水",
    "X70n1403_008:0831c08": "水連天。",
    "X70n1403_008:0831c09": "昔幻住翁高蹈天目。室無寄籌門不措足。指我所師",
    "X70n1403_008:0831c10": "為兄。法屬誼重股肱情逾骨肉。二十年中上下游從。",
    "X70n1403_008:0831c11": "肺肝相示甘苦是同。癸亥之哭。眼枯淚空雨蟻零亂。",
    "X70n1403_008:0831c12": "爾西我東。世紛掣肘幻廬莫守。堂堂西峰不忍擡首",
    "X70n1403_008:0831c13": "九華之山兄遁其間。扶服千里抱病以還。因循二年",
    "X70n1403_008:0831c14": "有懷隔絕。一旦書來囑以遺骨。太湖三萬六千頃。我",
    "X70n1403_008:0831c15": "之恨兮不能洗。碧天連水水連天。我之淚兮多於水。",
    "X70n1403_008:0831c16": "兩序祭某人住持(代)",
    "X70n1403_008:0831c17": "藂林之有職司。猶郡邑之有吏曹也。職司之待住持。",
    "X70n1403_008:0831c18": "猶吏曹之待牧守也。或怨或怒。或感或慕。視上之賢",
    "X70n1403_008:0831c19": "否為何如耳。師自吳而來越。吳士攀轅感慨而激烈。",
    "X70n1403_008:0831c20": "師自越以還吳。越人遮道戀慕而嗟呼。師化事之將",
    "X70n1403_008:0831c21": "畢。入三昧於無聲。天地為之黯慘。猿鶴為之哀鳴。師",
    "X70n1403_008:0831c22": "平昔行深而化密。非吾徒可得而窺測。以去來之跡",
    "X70n1403_008:0831c23": "而觀之。其道德不言而可知。虗空為口。雷霆為舌。不",
    "X70n1403_008:0831c24": "足以頌師之盛業。海水為墨。須彌為碑。不足以絕余",
    "X70n1403_008:0832a01": "之去思。",
    "X70n1403_008:0832a02": "江湖祭悟庵菩薩(代)",
    "X70n1403_008:0832a03": "宗綱墜矣。魔說熾然。嗥狐狸於象藪。舞鰍鱔於龍囦。",
    "X70n1403_008:0832a04": "吳包楚笠水際山顛。佳士耻齊竽之濫吹。諸方喜陳",
    "X70n1403_008:0832a05": "榻之高懸。惟師秉天目之鈯斧。乃大開宿覺以延賢。",
    "X70n1403_008:0832a06": "其分衛也以之為丹陽負米之具。其思濟也以之為",
    "X70n1403_008:0832a07": "華亭載月之船。既息我勞。復安我禪。何禪栖之未穩。",
    "X70n1403_008:0832a08": "倐化迹之云遷。悲夫盛衰有數。聚散隨緣。今吾率雲",
    "X70n1403_008:0832a09": "水而奠別。主賓如驛舍之離筵。雲焉水焉聽吾所遇",
    "X70n1403_008:0832a10": "而休焉。",
    "X70n1403_008:0832a11": "祭母(代)",
    "X70n1403_008:0832a12": "坤厚載肓不可度思。母氏劬勞恩或過之。立身揚名",
    "X70n1403_008:0832a13": "事塟以禮。子之報之盡分乃已。繄我有母克全母儀。",
    "X70n1403_008:0832a14": "秉是懿德生于宋衰。際時孔艱海桑烟雨。綢繆拮据",
    "X70n1403_008:0832a15": "不遑寧處。以慈以仁以儉以真。創業樹家睦親善隣。",
    "X70n1403_008:0832a16": "子女成立生植蕃息。匪承母恩曷有今日。我以懦庸",
    "X70n1403_008:0832a17": "弗振于宗。顯揚有媿甘旨靡供。母壽遽終子分未盡。",
    "X70n1403_008:0832a18": "殞可贖兮敢愛其命。母覺真機佛乘是依。西有樂國",
    "X70n1403_008:0832a19": "相期以歸。我不敢死忍茲哀苦。誓將遵脩以盡孝慕。",
    "X70n1403_008:0832a20": "慕豈終身報圖永古。孰知我心皇天后土。",
    "X70n1403_008:0832a21": "祭鳳凰山主(代)",
    "X70n1403_008:0832a22": "吾哀世相兮輪雲海桑。吾哀藂社兮斧斤雪霜。吾哀",
    "X70n1403_008:0832a23": "吾徒假衣服以裨販劫奪兮。猶捕蟬忘雀之螳蜋。寄",
    "X70n1403_008:0832a24": "幻身於夢宅。曾誰悟其無常。既無常之未悟。況復悟",
    "X70n1403_008:0832b01": "其死而不亡。唯兄悟無常於夢幻。早游心于圓覺之",
    "X70n1403_008:0832b02": "場。惟兄痛末法之流獘。佩西傳密印而不顯其光。開",
    "X70n1403_008:0832b03": "一方之化境。見二子之聯芳。其不亡者在是。縱萬死",
    "X70n1403_008:0832b04": "兮何傷。山兮蒼蒼如飛鳳凰。法身常住遍界莫藏。吾",
    "X70n1403_008:0832b05": "猶為兄撫龕而痛哀者。哀眷誼之荒涼。",
    "X70n1403_008:0832b06": "祭了心居士",
    "X70n1403_008:0832b07": "心可了耶。視之不見而探之莫窮。心不可了耶。堂堂",
    "X70n1403_008:0832b08": "獨露而法法混融。心非了而了非心耶。猶迷者向西",
    "X70n1403_008:0832b09": "而覔東。心即了而了即心耶。惟悟者密契而冥同。如",
    "X70n1403_008:0832b10": "眼對眼。如鏡照鏡。如水投水。如空合空。故居士得了",
    "X70n1403_008:0832b11": "心之三昧乃。不為世網之羅籠。其御下也慈。其事上",
    "X70n1403_008:0832b12": "也恭。其奉己也儉。其待人也豐。給僧之餉。嚴佛之宮。",
    "X70n1403_008:0832b13": "雖世出世間熾然其作用。視之若遊戲之神通。始余",
    "X70n1403_008:0832b14": "以數千里外之遊衲。憩禪藤於吳松江上之青峰。聽",
    "X70n1403_008:0832b15": "江湖議在家而聞道。靡不羨潤齋之呂公。又聞呂公",
    "X70n1403_008:0832b16": "之得賢配。疑老龐夫婦再世而相逢。比余因識潤齋",
    "X70n1403_008:0832b17": "而遂識居士。致禮問法殷勤。盡見其心胸茲焉已矣。",
    "X70n1403_008:0832b18": "復見無從現女人身以化俗耶。人固罔知其來處。捨",
    "X70n1403_008:0832b19": "是身而復現他身耶。人亦罔究其行蹤。今余所以祭",
    "X70n1403_008:0832b20": "了心而吊潤齋者。庶幾見方外之流風。",
    "X70n1403_008:0832b21": "祭照庵山主(代)",
    "X70n1403_008:0832b22": "西山照庵。余弟余兄。以道以義。託交死生。死生之變。",
    "X70n1403_008:0832b23": "太虗流電。所託忽空。孰忍聞見。作哭西山。餘哀尚存。",
    "X70n1403_008:0832b24": "今哭照庵。黯然銷魂。照庵之照。如日杲杲。六戶洞開。",
    "X70n1403_008:0832c01": "群幽頓曉。照庵之庵。法界包含。十方圓現。萬象同參。",
    "X70n1403_008:0832c02": "照庵之歿。猶動而息。風止波停。性海澄寂。生既無累。",
    "X70n1403_008:0832c03": "死奚足憐。余所憐者。道與義焉。",
    "X70n1403_008:0832c04": "祭史氏安人",
    "X70n1403_008:0832c05": "惟史與夏名家世。姻夏而三世路義宅仁。由安人之",
    "X70n1403_008:0832c06": "善贊佐。故令德昭昭而日新。敬以睦族。惠以恤隣。有",
    "X70n1403_008:0832c07": "子有孫。如鳳如麟。由安人之善教育。故美譽洋洋而",
    "X70n1403_008:0832c08": "在人前。歲慶古稀之壽。壽旦遇生年之戊辰。人皆謂",
    "X70n1403_008:0832c09": "期頤之有兆。歲寒見松栢之方春。胡乃至是而遽往。",
    "X70n1403_008:0832c10": "恍兮若御風而出塵。由安人早厭其塵累。故超然向",
    "X70n1403_008:0832c11": "覺海而問津。視去來之變化如拳掌之屈伸。既了生",
    "X70n1403_008:0832c12": "而達死。是將返妄而歸真。惟其平生推誠以待物。曾",
    "X70n1403_008:0832c13": "不間乎踈親。故今者踈親不間。相與悽惋而沾巾。",
    "X70n1403_008:0832c14": "祭海道萬戶某相公",
    "X70n1403_008:0832c15": "公如天人。世家高昌。為秦國公之賢嗣。生而見堆笏",
    "X70n1403_008:0832c16": "之滿床。材俊而敏。氣正而剛。盛德日積。令聞日章。試",
    "X70n1403_008:0832c17": "歷監于大郡。於前烈而有光。志勳業於昭代。如杜如",
    "X70n1403_008:0832c18": "房。留精神於內典。如裴如張。廊廟期之為柱石。佛法",
    "X70n1403_008:0832c19": "倚之為金湯。謬余一衲。栖遁空荒。甞沾餘潤。林壑清",
    "X70n1403_008:0832c20": "涼。撫民謠於石刻。蔭濃綠於甘棠。記頃者謁公於漕",
    "X70n1403_008:0832c21": "府。公語余浮海之相羊。鼓一檛而雷吼。風萬舶而龍",
    "X70n1403_008:0832c22": "驤。翫海市於紫雲之氣。斥鯨鰲於黑水之洋。指點張",
    "X70n1403_008:0832c23": "皇呌呼嗟訝。至今聞者神思飛揚。何大星之遽隕。駭",
    "X70n1403_008:0832c24": "愁視於蒼黃。悲哉公將悟身世之漚花兮。厭利祿之",
    "X70n1403_008:0833a01": "粃糠。駕玄鶴於仙列兮。驂赤虯於帝傍。追之不可及",
    "X70n1403_008:0833a02": "兮哀之徒傷。茗鍊雪於甘泠兮。些招魂於渺茫。公其",
    "X70n1403_008:0833a03": "有知而來享兮。見交情生死之未忘。",
    "X70n1403_008:0833a05": "師子林天如和尚語錄卷之八"
}