{
    "X18n0338_018:0599a04": "維摩羅詰經文疏卷第十八(菩薩品之三)",
    "X18n0338_018:0599a06": "佛告持世菩薩汝行詣維摩詰問疾。",
    "X18n0338_018:0599a07": "此是第三命持世問疾文即有二一佛命問疾二",
    "X18n0338_018:0599a08": "持世奉辭不堪所以佛命持世問疾者其既是出",
    "X18n0338_018:0599a09": "家菩薩亦是法身大士紹尊位者所言持世者領",
    "X18n0338_018:0599a10": "憶不忘名之為持世以隔別為義實相真心領憶",
    "X18n0338_018:0599a11": "諸法無有遺忘故名持世持義乃有多徒略說有",
    "X18n0338_018:0599a12": "五種一者遮持二者總持三者聞持四者住持五",
    "X18n0338_018:0599a13": "者任持四教菩薩皆有此五種持義但三權一實",
    "X18n0338_018:0599a14": "今約圓教明五種持義一遮持者菩薩得實相真",
    "X18n0338_018:0599a15": "明能遮一切法界煩惱惡業生死苦報二總持者",
    "X18n0338_018:0599a16": "持一切萬行自利利佗功德如完器盛水無有漏",
    "X18n0338_018:0599a17": "失也三聞持者若十方諸佛說法乃至十法界所",
    "X18n0338_018:0599a18": "有言辭一聞便憶如雲持雨不忘失也四住持者",
    "X18n0338_018:0599a19": "住持十方諸佛法門興隆使不斷絕也五任持者",
    "X18n0338_018:0599a20": "無緣大慈荷負度脫一切眾生保任不捨也菩薩",
    "X18n0338_018:0599a21": "從發心心如虗空非偏非圓而能權實皆持乃至",
    "X18n0338_018:0599a22": "法雲等覺也持世居補處之位權實五持將極豈",
    "X18n0338_018:0599a23": "不知波旬化身為帝釋但為令眾知魔界如佛界",
    "X18n0338_018:0599a24": "如一如無二如故於往昔示不知魔示受淨名呵",
    "X18n0338_018:0599b01": "折令眾生悟佛知見也開即是總示是別總別不",
    "X18n0338_018:0599b02": "二即是悟也此還約初心不須遠求乃至妙覺亦",
    "X18n0338_018:0599b03": "如是但前呵彌勒光嚴皆破果上之僻執故約菩",
    "X18n0338_018:0599b04": "提道場以彈也次呵持世善得皆破因中之謬取",
    "X18n0338_018:0599b05": "故約魔來施會以彈破今佛次命持世問疾者持",
    "X18n0338_018:0599b06": "世若述往昔被彈之事令諸菩薩覺知魔事悟佛",
    "X18n0338_018:0599b07": "知見大眾同聞即成前五種利益之義。",
    "X18n0338_018:0599b08": "持世白佛言世尊我不堪任詣彼問疾。",
    "X18n0338_018:0599b09": "此是第二持世奉辭不堪文即有四一奉辭不堪",
    "X18n0338_018:0599b10": "二述不堪之由三正明不堪之事四結成不堪第",
    "X18n0338_018:0599b11": "一奉辭不堪者良以昔不覺魔作帝釋為淨名所",
    "X18n0338_018:0599b12": "彈豈堪傳如來旨也。",
    "X18n0338_018:0599b13": "所以者何憶念我昔住於靜室。",
    "X18n0338_018:0599b14": "此是第二述不堪之由由不識魔作帝釋來也文",
    "X18n0338_018:0599b15": "有五意一自述往昔住於靜室二述魔作帝釋來",
    "X18n0338_018:0599b16": "三自述魔來不識而為說法四魔更施女為亂五",
    "X18n0338_018:0599b17": "自述謙恠不受一自述往昔住於靜室者持世住",
    "X18n0338_018:0599b18": "靜室當是欲避喧入諸禪定修道進行也持世法",
    "X18n0338_018:0599b19": "身大士豈須生身入道迹同方便菩薩為物之軌",
    "X18n0338_018:0599b20": "應須引進故住靜室示修禪定也。",
    "X18n0338_018:0599b21": "時魔波旬從萬二千天女狀如帝釋鼓弦歌來詣我",
    "X18n0338_018:0599b22": "所與其眷屬稽首我足合掌恭敬於一面立。",
    "X18n0338_018:0599b23": "此是二述魔作帝釋來也所以魔作帝釋來者帝",
    "X18n0338_018:0599b24": "釋是佛弟子已得聖道又是佛檀越故來親近諮",
    "X18n0338_018:0599c01": "承持世既是出家菩薩見大檀越來即須慰問便",
    "X18n0338_018:0599c02": "是妨亂今約四菩薩知魔不同即有四種一三藏",
    "X18n0338_018:0599c03": "教明菩薩自未離煩惱魔陰魔但觀行覺知折伏",
    "X18n0338_018:0599c04": "寄此修菩薩道耳佗化天子魔若得神通作意知",
    "X18n0338_018:0599c05": "天魔不作意不知若知能以神通伏天魔未能永",
    "X18n0338_018:0599c06": "破若至道王樹下先降破佗化天子魔魔退之後",
    "X18n0338_018:0599c07": "方三十四心斷結界內四魔皆盡也二通教明菩",
    "X18n0338_018:0599c08": "薩初入見地已分斷見煩惱魔得五分法身分除",
    "X18n0338_018:0599c09": "陰魔至六地無正使潤業後生除界內陰魔死魔",
    "X18n0338_018:0599c10": "而猶有誓願符習界內受生有陰死不能壞菩薩",
    "X18n0338_018:0599c11": "道七地雖得神通自在作意能知佗化天子魔不",
    "X18n0338_018:0599c12": "作意則不能知作意能破不作意則不能破至道",
    "X18n0338_018:0599c13": "樹下方究竟破佗化自在天子魔一念相應慧斷",
    "X18n0338_018:0599c14": "習盡既無習誓願不能牽生即四魔永盡也三別",
    "X18n0338_018:0599c15": "教明十住入偏真理即破煩惱魔陰魔死魔十行",
    "X18n0338_018:0599c16": "得神通自在作意知佗化天子魔不作意不知不",
    "X18n0338_018:0599c17": "能伏至初地得一身無量身百佛世界作佛界內",
    "X18n0338_018:0599c18": "煩惱習氣既盡陰魔死魔天子魔悉皆破也四若",
    "X18n0338_018:0599c19": "圓教明五品弟子圓伏四魔若入十信六根清淨",
    "X18n0338_018:0599c20": "圓斷四魔不作意自覺魔來也此略分別四教破",
    "X18n0338_018:0599c21": "四魔不同若約常樂我淨無常無我等八魔三藏",
    "X18n0338_018:0599c22": "教菩薩未能除但能伏四魔至三十四心滿方除",
    "X18n0338_018:0599c23": "若通教見地已能除常樂我淨之四魔別教十住",
    "X18n0338_018:0599c24": "已除常樂我淨之四魔十行十迴向已伏無常等",
    "X18n0338_018:0600a01": "四魔登地已分破無常等四魔因雖無常而果是",
    "X18n0338_018:0600a02": "常如大涅槃經佛答梵志也別教佛地八魔皆盡",
    "X18n0338_018:0600a03": "也若圓教初發心住已圓破八魔界內四魔永盡",
    "X18n0338_018:0600a04": "界外無常等四魔乃至後心究竟盡也次明持世",
    "X18n0338_018:0600a05": "何意為魔所嬈若論持世迹現諸方便教補處此",
    "X18n0338_018:0600a06": "則何啻知魔有教無人不須研覈但持世為稟諸",
    "X18n0338_018:0600a07": "方便教之軌故示不知也所以然者解此有三意",
    "X18n0338_018:0600a08": "其諸方便教菩薩未能於魔界如與佛界如一如",
    "X18n0338_018:0600a09": "平等無二佛界即理魔界即事諸方便教所明菩",
    "X18n0338_018:0600a10": "薩雖能入真理不能事不礙理理不礙事若斷結",
    "X18n0338_018:0600a11": "避事入理如人畏時非人得其不能體之與佛界",
    "X18n0338_018:0600a12": "無別是則為魔所惱大士於二界不二通達無所",
    "X18n0338_018:0600a13": "去取故覺知能降伏也二諸方便教竝明緣修照",
    "X18n0338_018:0600a14": "寂有入出觀若作意觀即知覺魔事若不作意則",
    "X18n0338_018:0600a15": "不知覺圓教真修無出入觀常在三昧見諸佛土",
    "X18n0338_018:0600a16": "不以二相寂而常照持世既方在靜猶未入觀不",
    "X18n0338_018:0600a17": "作意往照是故不知魔變為帝釋大士寂而常照",
    "X18n0338_018:0600a18": "故能即覺知也譬如深山坐禪人若不別邪魅者",
    "X18n0338_018:0600a19": "必須安大方鏡魍魅雖能惑人眼而不能變本形",
    "X18n0338_018:0600a20": "本形現鏡得知虗偽波旬亦爾但能誑緣修未入",
    "X18n0338_018:0600a21": "觀者令不能知不能誑真修寂照行人也三諸稟",
    "X18n0338_018:0600a22": "方便菩薩雖能入觀覺知魔事或能蹔時降伏不",
    "X18n0338_018:0600a23": "能於其境界無礙自在譬如人不能調惡弟子捨",
    "X18n0338_018:0600a24": "之不受有人善巧不捨惡人方便調熟堪任使伇",
    "X18n0338_018:0600b01": "得成善人圓教菩薩調魔亦爾非但調其惡心令",
    "X18n0338_018:0600b02": "歸善化亦能使發菩提心證無盡燈廣化一切自",
    "X18n0338_018:0600b03": "於佛法未曾損減而大饒益無量魔眾諸稟方便",
    "X18n0338_018:0600b04": "教菩薩闕此三義故為魔所亂也今持世住靜室",
    "X18n0338_018:0600b05": "魔作天主之形欲為惱亂持世不覺因鄣入定也",
    "X18n0338_018:0600b06": "如佛知人機化物成道魔亦知人應有得道者及",
    "X18n0338_018:0600b07": "其未成逆來壞之也。",
    "X18n0338_018:0600b08": "我意謂是帝釋而語之言善來憍尸迦雖福應有不",
    "X18n0338_018:0600b09": "當自恣當觀五欲無常以求善本於身命財而修堅",
    "X18n0338_018:0600b10": "法。",
    "X18n0338_018:0600b11": "此是三明持世自述往昔魔來不識而為說法持",
    "X18n0338_018:0600b12": "世嘆言善來者既不知是魔謂是帝釋以善心來",
    "X18n0338_018:0600b13": "為求善法故嘆言善來也憍尸迦是帝釋本人中",
    "X18n0338_018:0600b14": "姓從本姓為名雖福應有宿福得為天主果報富",
    "X18n0338_018:0600b15": "貴不可自恣放逸不修道也當觀五欲無常以求",
    "X18n0338_018:0600b16": "善本者謬為帝釋說法也若小乘但以無常為出",
    "X18n0338_018:0600b17": "世善本也大智論明天主多著五欲佛為說無常",
    "X18n0338_018:0600b18": "等十五種觀門破欲竟乃令轉教說般若持世既",
    "X18n0338_018:0600b19": "謂是天主故勸令觀無常離欲於身命財而修犖",
    "X18n0338_018:0600b20": "法三犖有五種一世間三堅慈忍不杖楚佗惠施",
    "X18n0338_018:0600b21": "飲食得未來身犖放生止煞得未來命犖真心布",
    "X18n0338_018:0600b22": "施得未來財犖此是世間三犖之報若觀無常天",
    "X18n0338_018:0600b23": "報不久須種未來牢固之業也二者聲聞經修三",
    "X18n0338_018:0600b24": "牢法者若觀無常得五分法身無漏慧命七聖財",
    "X18n0338_018:0600c01": "無能損破故言牢也菩薩為眾生佛法修諸功德",
    "X18n0338_018:0600c02": "不惜身命無所悋者華報得世間三牢成得五分",
    "X18n0338_018:0600c03": "法身七財滿足之三牢也三若通教明三牢者觀",
    "X18n0338_018:0600c04": "五分法身無漏慧命七聖財即空無生無滅一切",
    "X18n0338_018:0600c05": "煩惱生死及天魔外道無能破壞即是三牢也四",
    "X18n0338_018:0600c06": "別教三牢者登地離界內生死法身顯現即是金",
    "X18n0338_018:0600c07": "剛之體名為身牢般若慧命終不斷滅即是命牢",
    "X18n0338_018:0600c08": "萬善法財不可侵奪即是財牢也五圓教明三牢",
    "X18n0338_018:0600c09": "者捨身命財皆與生死後際等離老病死得不壞",
    "X18n0338_018:0600c10": "常住即是一切法趣身命財亦是三德之三牢也",
    "X18n0338_018:0600c11": "持世謬為天主說三牢法五種三牢義未知定為",
    "X18n0338_018:0600c12": "說何也。",
    "X18n0338_018:0600c13": "即語我言正士受是萬二千女可備掃灑。",
    "X18n0338_018:0600c14": "此是四明魔更施女魔變身為帝釋已廢持世禪",
    "X18n0338_018:0600c15": "坐既不覺知今更強以女施重妨亂先現釋身軟",
    "X18n0338_018:0600c16": "賊得入此今以女施令其起真強賊又入魔以此",
    "X18n0338_018:0600c17": "強軟二賊妨擾令失定心持世不覺即是以為魔",
    "X18n0338_018:0600c18": "所壞也。",
    "X18n0338_018:0600c19": "我言憍尸迦無以此非法之物要我沙門釋子此非",
    "X18n0338_018:0600c20": "我宜。",
    "X18n0338_018:0600c21": "此是五明持世自述恠不受其女女是非法之境",
    "X18n0338_018:0600c22": "何得強有此施故言無以此非法之物要我也沙",
    "X18n0338_018:0600c23": "門是梵行清素之士不應受此汙染之境非法供",
    "X18n0338_018:0600c24": "養故言此非我宜也。",
    "X18n0338_018:0601a01": "所言未訖維摩詰來謂我言非帝釋也是為魔來嬈",
    "X18n0338_018:0601a02": "固汝耳。",
    "X18n0338_018:0601a03": "此是第三正述被彈之事就此文即有八一淨名",
    "X18n0338_018:0601a04": "正來覺悟持世二淨名就魔索女三魔驚懼欲去",
    "X18n0338_018:0601a05": "四空中聲勸令捨女五魔捨女六大士為女說法",
    "X18n0338_018:0601a06": "七魔乞女八大士還女一淨名正來覺悟者持世",
    "X18n0338_018:0601a07": "既被魔幻不能別覺良以緣修不逮致被魔幻不",
    "X18n0338_018:0601a08": "覺知也大士悟佛知見非但自悟亦以悟佗寂照",
    "X18n0338_018:0601a09": "圓明非但能自照亦照一切故能即到其前發魔",
    "X18n0338_018:0601a10": "幻偽示持世是非初示其非非帝釋也次示其魔",
    "X18n0338_018:0601a11": "來欲壞正道故言嬈固汝耳。",
    "X18n0338_018:0601a12": "即語魔言是諸女等可以與我如我應受。",
    "X18n0338_018:0601a13": "此是二明淨名索女也淨名所以自說如我應受",
    "X18n0338_018:0601a14": "者此有二意一者淨名是俗人納之非妨二者圓",
    "X18n0338_018:0601a15": "教之行是非無礙違順強軟無非正道所以不以",
    "X18n0338_018:0601a16": "魔女為妨故言如我應受也。",
    "X18n0338_018:0601a17": "魔即驚懼念維摩詰將無惱我欲隱形去而不能隱",
    "X18n0338_018:0601a18": "盡其神力亦不得去。",
    "X18n0338_018:0601a19": "此是三明魔驚懼欲去也魔所以驚懼者本緣持",
    "X18n0338_018:0601a20": "世欲壞他成己忽見淨名發其幻偽又知神力非",
    "X18n0338_018:0601a21": "敵必被挫辱故大驚懼欲隱形而去既不得去又",
    "X18n0338_018:0601a22": "盡神力不能去者魔雖有神力豈如法身大士神",
    "X18n0338_018:0601a23": "力神力所制故盡力不能去也。",
    "X18n0338_018:0601a24": "即聞空中聲曰波旬以女與之乃可得去。",
    "X18n0338_018:0601b01": "此是四明空中聲勸捨女也空中聲者關河舊解",
    "X18n0338_018:0601b02": "云是化魔菩薩因機助化汝向欲施持世今淨名",
    "X18n0338_018:0601b03": "索何得不與與之不違本心乃得去耳或是淨名",
    "X18n0338_018:0601b04": "空中作聲為調伏魔或釋迦法身毗盧遮那之聲",
    "X18n0338_018:0601b05": "如普賢經所明也。",
    "X18n0338_018:0601b06": "魔以畏故俛仰而與。",
    "X18n0338_018:0601b07": "此是五明魔輸女魔神力既不能自陰取去不得",
    "X18n0338_018:0601b08": "空聲又勸魔當自念若不輸女將恐致諸挫辱畏",
    "X18n0338_018:0601b09": "不獲已便輸女也。",
    "X18n0338_018:0601b10": "爾時維摩詰語諸女言魔以汝等與我汝今皆當發",
    "X18n0338_018:0601b11": "阿耨多羅三藐三菩提心即隨所應而為說法令發",
    "X18n0338_018:0601b12": "道意。",
    "X18n0338_018:0601b13": "此是六明維摩受女為說法也為調伏魔心故受",
    "X18n0338_018:0601b14": "利益諸女故須為說法也就此文即有二一勸發",
    "X18n0338_018:0601b15": "心二勸修行此二是菩薩要法發心即是目修行",
    "X18n0338_018:0601b16": "即是足備得入涅槃清涼池也是以淨名先勸諸",
    "X18n0338_018:0601b17": "女發菩提心如應說法者四教明菩提心隨其機",
    "X18n0338_018:0601b18": "緣四悉檀赴機令各發道心也。",
    "X18n0338_018:0601b19": "復言汝等已發道意有法樂可以自娛不應復樂五",
    "X18n0338_018:0601b20": "欲樂也。",
    "X18n0338_018:0601b21": "此是二勸修行既發心若不修行或恐還墮故須",
    "X18n0338_018:0601b22": "勸修菩薩法樂之行為對破魔宮欲樂說法樂也",
    "X18n0338_018:0601b23": "就此即有三一淨名勸修法樂二天女請問三淨",
    "X18n0338_018:0601b24": "名答也。",
    "X18n0338_018:0601c01": "天女即問何謂法樂。",
    "X18n0338_018:0601c02": "此是二明天女請說也諸女在魔宮雖受五欲樂",
    "X18n0338_018:0601c03": "未曾聞法樂今始得聞未能解故致請也。",
    "X18n0338_018:0601c04": "答言樂常信佛樂欲聽法樂供養眾。",
    "X18n0338_018:0601c05": "此是三明淨名答天女為說法樂破其著五欲樂",
    "X18n0338_018:0601c06": "也所言法樂者一切善法欲為其本若有樂欲之",
    "X18n0338_018:0601c07": "心是則為樂如世人愛念父母親眷家業以此為",
    "X18n0338_018:0601c08": "樂若為佛弟子以佛代父以法代母以諸親屬修",
    "X18n0338_018:0601c09": "道法代諸財物其深樂者即是出世法樂也就此",
    "X18n0338_018:0601c10": "文即有五一常樂歸事三寶二樂離集諦三樂觀",
    "X18n0338_018:0601c11": "苦諦四樂修道諦五結成法樂若能如此非但因",
    "X18n0338_018:0601c12": "中即得法樂後得滅諦涅槃即是究竟常樂也經",
    "X18n0338_018:0601c13": "言樂常信佛者上既云隨應說法四教明佛隨天",
    "X18n0338_018:0601c14": "女生信愛樂即是法樂也經言樂欲聽法者四教",
    "X18n0338_018:0601c15": "明大乘之法隨心樂聞即是法樂也經言樂供養",
    "X18n0338_018:0601c16": "僧者四教明僧隨樂供養即是法樂也。",
    "X18n0338_018:0601c17": "樂離五欲。",
    "X18n0338_018:0601c18": "此是二明樂離集諦也集應斷故說樂離五欲也",
    "X18n0338_018:0601c19": "法華經明諸苦所因貪欲為本故知五欲即是集",
    "X18n0338_018:0601c20": "也如人病差即得安樂若離五欲即得法樂也四",
    "X18n0338_018:0601c21": "教明離五欲不同隨其宿習所用也但既初呵天",
    "X18n0338_018:0601c22": "女著五欲多用三藏教意明離也。",
    "X18n0338_018:0601c23": "樂觀五陰如怨賊樂觀四大如毒蛇樂觀內入如空",
    "X18n0338_018:0601c24": "聚。",
    "X18n0338_018:0602a01": "此是三明樂觀苦諦若不樂觀為苦所苦豈得法",
    "X18n0338_018:0602a02": "樂故能觀苦者即不為所苦免苦得觀智法樂也",
    "X18n0338_018:0602a03": "四教觀苦隨根神所用也。",
    "X18n0338_018:0602a04": "樂隨護道意樂饒益眾生樂敬供養師。",
    "X18n0338_018:0602a05": "此是四勸修道諦萬行法文有三意一修行本二",
    "X18n0338_018:0602a06": "正行三遍行一修行本者經言樂隨護道意此勸",
    "X18n0338_018:0602a07": "自行善須將護道心道心安隱不壞以道自娛即",
    "X18n0338_018:0602a08": "是法樂經言樂饒益眾生者即勸修化佗之法樂",
    "X18n0338_018:0602a09": "如父母見子離苦得樂父母亦歡樂也經言樂敬",
    "X18n0338_018:0602a10": "養師者捨父從師能成人勝德敬師道法翫味娛",
    "X18n0338_018:0602a11": "神即是法樂養暢其知恩之懷亦即法樂也是則",
    "X18n0338_018:0602a12": "內修自行化佗之道外有明師開示因緣具足無",
    "X18n0338_018:0602a13": "行不成所求稱心即是法樂義也。",
    "X18n0338_018:0602a14": "樂廣行施樂堅持戒樂忍辱柔和樂懃集善根樂禪",
    "X18n0338_018:0602a15": "定不亂樂離垢明慧。",
    "X18n0338_018:0602a16": "此是二菩薩正行六度總眾行之要四教菩薩莫",
    "X18n0338_018:0602a17": "不皆行此道以求菩提但教門不同故有生滅無",
    "X18n0338_018:0602a18": "生滅無量無作六度之殊具如釋佛國品嘆菩薩",
    "X18n0338_018:0602a19": "德及淨土行以略解釋但淨名隨應而說任諸天",
    "X18n0338_018:0602a20": "女因緣各有所隨其樂行道味沾神稱心適意六",
    "X18n0338_018:0602a21": "度皆是法樂也。",
    "X18n0338_018:0602a22": "樂廣菩提心樂降伏眾魔樂斷諸煩惱樂淨佛國土",
    "X18n0338_018:0602a23": "樂成就相好故修諸功德樂嚴道場樂聞深法不畏",
    "X18n0338_018:0602a24": "樂三脫門不樂非時樂近同學樂於非同學中心無",
    "X18n0338_018:0602b01": "恚閡樂將護惡知識樂親近善知識樂心喜清淨樂",
    "X18n0338_018:0602b02": "修無量道品之法。",
    "X18n0338_018:0602b03": "此是三明遍行菩薩修道即有二種一總二別總",
    "X18n0338_018:0602b04": "即是六波羅蜜總攝眾行別是歷別萬行遍行今",
    "X18n0338_018:0602b05": "此所明即是勸諸天女遍行略舉十餘條以成法",
    "X18n0338_018:0602b06": "樂之義也經言樂廣菩提心即是慈悲四弘誓願",
    "X18n0338_018:0602b07": "必令普遍故名為廣復次從生滅四諦起慈悲弘",
    "X18n0338_018:0602b08": "誓乃至無作四諦即是菩提心轉增廣也勝道之",
    "X18n0338_018:0602b09": "心增長法樂也經言樂降伏眾魔者如平怨得勝",
    "X18n0338_018:0602b10": "心則快樂也經言樂斷諸煩惱病差即是涅槃樂",
    "X18n0338_018:0602b11": "也經言樂淨佛國土者淨佛國土義已如前說如",
    "X18n0338_018:0602b12": "世人家宅清淨賓主覩之歡娛悅樂也經言樂成",
    "X18n0338_018:0602b13": "就相好修諸功德者如人自見形儀端正內有美",
    "X18n0338_018:0602b14": "德心即悅樂也經言樂嚴道場者四教道場義略",
    "X18n0338_018:0602b15": "如釋光嚴中已辨如此除偽顯真偽滅得真則悅",
    "X18n0338_018:0602b16": "樂也經言樂聞深法不畏者四教乃各有深法三",
    "X18n0338_018:0602b17": "藏教通教但明界內偏真之理未足為深別圓兩",
    "X18n0338_018:0602b18": "教明界外圓真是深難到底若有畏心即驚疑成",
    "X18n0338_018:0602b19": "苦若聞而不畏愛樂讚求即得真常之樂分也經",
    "X18n0338_018:0602b20": "言樂三脫門不樂非時者四教明三脫門前兩教",
    "X18n0338_018:0602b21": "有時非時非時即是二乘時即是菩薩也復次前",
    "X18n0338_018:0602b22": "兩教菩薩亦是非時別圓兩教觀中道實相修三",
    "X18n0338_018:0602b23": "脫門即是時也將別望圓復是非時圓教乃是真",
    "X18n0338_018:0602b24": "時也所以者何諸方便教門行時非證時若欲取",
    "X18n0338_018:0602c01": "證皆是非時若是時而求即得究竟真理成真三",
    "X18n0338_018:0602c02": "脫即是真法樂也經言樂近同學於非同學心無",
    "X18n0338_018:0602c03": "恚礙者四教明菩薩各有同學親近同修和同獎",
    "X18n0338_018:0602c04": "成順心即是法樂也若於凡夫二乘及非同行菩",
    "X18n0338_018:0602c05": "薩心有恚礙者壞真法樂若心無恚礙能以隨喜",
    "X18n0338_018:0602c06": "過其上者即還得隨喜之法樂也經言樂將護惡",
    "X18n0338_018:0602c07": "知識者若不將護彼即能壞法樂能善將護彼則",
    "X18n0338_018:0602c08": "惡口不生不致破損內善法樂恒得安存也經言",
    "X18n0338_018:0602c09": "樂親近善知識能示教利喜成人善法樂經言樂",
    "X18n0338_018:0602c10": "心喜清淨者大集經言如真實知大知心動至心",
    "X18n0338_018:0602c11": "故名為喜如真實知大知即真法喜心動至心名",
    "X18n0338_018:0602c12": "為清淨法樂也經言樂修無量道品者四教有四",
    "X18n0338_018:0602c13": "種道品若在菩薩心中修習為化眾生皆名無量",
    "X18n0338_018:0602c14": "道品所以說道品名為法樂者法華經言無漏根",
    "X18n0338_018:0602c15": "力覺道便得無量安穩快樂二乘尚爾況菩薩乎",
    "X18n0338_018:0602c16": "但分別無量道品開四教義去取難解。",
    "X18n0338_018:0602c17": "是為菩薩法樂。",
    "X18n0338_018:0602c18": "此是五結成法樂菩薩若有樂欲之心修如此道",
    "X18n0338_018:0602c19": "法皆是法樂但舉一類諸萬行道法若有欲樂之",
    "X18n0338_018:0602c20": "心而修習者無非法樂如即自行道之人讀誦聽",
    "X18n0338_018:0602c21": "習禪坐心樂若心不樂強自逼制則生苦受。",
    "X18n0338_018:0602c22": "於此波旬告諸女我欲與汝俱還天宮諸女言以我",
    "X18n0338_018:0602c23": "等與此居士有法樂我等甚樂不復樂五欲樂也魔",
    "X18n0338_018:0602c24": "言居士可捨此女一切所有施於彼者是為菩薩。",
    "X18n0338_018:0603a01": "此是七明魔欲誘女還天宮文即有三一魔欲誘",
    "X18n0338_018:0603a02": "女還天宮二女樂法樂不肯隨還三魔就淨名乞",
    "X18n0338_018:0603a03": "女竝如文可解。",
    "X18n0338_018:0603a04": "維摩詰言我已捨矣汝便將去令一切眾生得法願",
    "X18n0338_018:0603a05": "具足。",
    "X18n0338_018:0603a06": "此是八明淨名還魔女此有四一淨名還魔女二",
    "X18n0338_018:0603a07": "諸女請法辭還三淨名為說無盡燈法門四諸女",
    "X18n0338_018:0603a08": "致敬還隨魔去一淨名還為魔女者大士本常捨",
    "X18n0338_018:0603a09": "行正為調魔利益眾生魔已調伏諸女發心放還",
    "X18n0338_018:0603a10": "魔宮又能廣化故捨還魔令一切眾生法願具足",
    "X18n0338_018:0603a11": "者還魔即滿魔願因此立願令一切求法者皆得",
    "X18n0338_018:0603a12": "法願具足。",
    "X18n0338_018:0603a13": "於是諸女問維摩詰我等云何止於魔宮。",
    "X18n0338_018:0603a14": "此是二明諸女欲還請法弟子別師事須諮請誡",
    "X18n0338_018:0603a15": "勸所行之事。",
    "X18n0338_018:0603a16": "維摩詰言諸姊有法門名無盡燈汝等當學無盡燈",
    "X18n0338_018:0603a17": "者譬如一燈然百千燈冥者皆明明終不盡如是諸",
    "X18n0338_018:0603a18": "姊夫一菩薩開導百千眾生令發阿耨多羅三藐三",
    "X18n0338_018:0603a19": "菩提心於其道意亦不滅盡隨所說法而自增益一",
    "X18n0338_018:0603a20": "切善法是名無盡燈也汝等雖住魔宮以是無盡燈",
    "X18n0338_018:0603a21": "令無數天子天女發阿耨多羅三藐三菩提心者為",
    "X18n0338_018:0603a22": "報佛恩亦大饒益一切眾生。",
    "X18n0338_018:0603a23": "此是三明淨名為說無盡燈法門無盡燈者四教",
    "X18n0338_018:0603a24": "菩薩皆有無盡燈法門但有究竟不究竟若三藏",
    "X18n0338_018:0603b01": "教通教灰身滅智入涅槃不化佗果中是有盡燈",
    "X18n0338_018:0603b02": "而因中傳化不絕至果雖入涅槃轉次授記佛化",
    "X18n0338_018:0603b03": "不斷此是有盡燈之無盡也若別教圓教明無盡",
    "X18n0338_018:0603b04": "燈者觀中道智慧見一切法如虗空不可盡智慧",
    "X18n0338_018:0603b05": "亦不可盡此之法燈自不可盡化佗亦不可盡也",
    "X18n0338_018:0603b06": "譬如二燈一油少炷小二油多炷大油多炷大者",
    "X18n0338_018:0603b07": "本燈不盡更傳餘燈亦不可盡也淨名以法門傳",
    "X18n0338_018:0603b08": "度於佗復使饒益百千皆發心而於本燈無所損",
    "X18n0338_018:0603b09": "減故以此為譬是則冥者皆明明終不絕令一切",
    "X18n0338_018:0603b10": "眾生紹法王種即是能報佛恩饒益一切眾生也。",
    "X18n0338_018:0603b11": "爾時天女頭面禮維摩詰足隨魔還宮忽然不現。",
    "X18n0338_018:0603b12": "此是四明天女受教致敬還宮如文。",
    "X18n0338_018:0603b13": "世尊維摩詰有如是自在神力智慧辯才故我不任",
    "X18n0338_018:0603b14": "詣彼問疾。",
    "X18n0338_018:0603b15": "此是第四結辭不堪也維摩詰有此神力者寂照",
    "X18n0338_018:0603b16": "知見自在調伏魔也智慧辯才者為魔女說法樂",
    "X18n0338_018:0603b17": "無盡燈法門也持世自惟往昔有此不逮豈堪傳",
    "X18n0338_018:0603b18": "如來旨往問疾也。",
    "X18n0338_018:0603b19": "佛告長者子善得汝行詣維摩詰問疾。",
    "X18n0338_018:0603b20": "此是第四次命長者子善得文即有二一佛命問",
    "X18n0338_018:0603b21": "疾二長者子善得奉辭不堪所以次命問疾者善",
    "X18n0338_018:0603b22": "得是在家菩薩即是五百長者子中之一人也亦",
    "X18n0338_018:0603b23": "是法身大士示居補處之位所以名善得者善是",
    "X18n0338_018:0603b24": "善巧也得是得理也善巧得理故名善得但四教",
    "X18n0338_018:0603c01": "明善得義不同一三藏教明善得義二乘自善聲",
    "X18n0338_018:0603c02": "聞得理不能斷習緣覺斷習不盡非善得義菩薩",
    "X18n0338_018:0603c03": "不爾意在兼濟至果得理正習俱盡故名善得也",
    "X18n0338_018:0603c04": "二通教明善得義者前三藏教明析假入空拙度",
    "X18n0338_018:0603c05": "得理三乘皆非善得通教明體假見真即是巧度",
    "X18n0338_018:0603c06": "三乘悉是善得第一義之理但二乘無大悲方便",
    "X18n0338_018:0603c07": "得理即入涅槃不名善得菩薩得理不住涅槃能",
    "X18n0338_018:0603c08": "廣利群生深窮源底必至佛果習氣皆盡故名善",
    "X18n0338_018:0603c09": "得也三別教明善得義者通教菩薩正得偏真豈",
    "X18n0338_018:0603c10": "名善得得真不住修恒沙佛法斷別惑見思得見",
    "X18n0338_018:0603c11": "別教中道之理乃名善得也四圓教明善得義別",
    "X18n0338_018:0603c12": "教菩薩緣修斷結豈名善得圓教菩薩一心三觀",
    "X18n0338_018:0603c13": "不斷煩惱五眼具足得圓見法界之理心心寂滅",
    "X18n0338_018:0603c14": "自然流入薩婆若海成三德究竟涅槃始是真善",
    "X18n0338_018:0603c15": "得義是則無得以為得以此得無所得故名善得",
    "X18n0338_018:0603c16": "也前三教明善得是權後圓教明善得是實今長",
    "X18n0338_018:0603c17": "者子義知非權非實而能成就權實之善以此化",
    "X18n0338_018:0603c18": "物自利利他令得入佛知見故名善得也其義既",
    "X18n0338_018:0603c19": "爾豈容不知法施之會為淨名呵折當是砧槌成",
    "X18n0338_018:0603c20": "物為顯入佛知見耳何以知然今命諸菩薩問疾",
    "X18n0338_018:0603c21": "的取四大士前三義推以顯開示悟初心三義今",
    "X18n0338_018:0603c22": "命善得當是欲顯入佛知見道也前持世顯悟佛",
    "X18n0338_018:0603c23": "知見正明降魔界如不異佛如即是事理不二義",
    "X18n0338_018:0603c24": "今明入佛知見即約法施之無前無後一時等施",
    "X18n0338_018:0604a01": "此即是不二而二道觀雙流心心自然流入薩婆",
    "X18n0338_018:0604a02": "若海也故淨名受善得瓔珞分作二分一分施難",
    "X18n0338_018:0604a03": "勝如來一分施城中最下乞人即是法施之會此",
    "X18n0338_018:0604a04": "還約初心遠求也淨名往昔破善得財施七日之",
    "X18n0338_018:0604a05": "會即是寄意破稟三教菩薩未入中道雙照二諦",
    "X18n0338_018:0604a06": "所有檀施皆非法施之會今如來命令問疾者善",
    "X18n0338_018:0604a07": "得若述昔日被彈之事則大眾普聞其諸稟方便",
    "X18n0338_018:0604a08": "教菩薩竝皆恥折求真法施之會即是成前五種",
    "X18n0338_018:0604a09": "利益之義也。",
    "X18n0338_018:0604a10": "善得白佛言世尊我不堪任詣彼問疾。",
    "X18n0338_018:0604a11": "此是第二善得奉辭不堪文即有四一述奉辭不",
    "X18n0338_018:0604a12": "堪二述不堪之由三正明被彈之事四結成不堪",
    "X18n0338_018:0604a13": "第一奉辭不堪者良由往昔七日設大施會非法",
    "X18n0338_018:0604a14": "施之會故不能令物得道致為淨名所彈豈堪傳",
    "X18n0338_018:0604a15": "如來旨往問疾。",
    "X18n0338_018:0604a16": "所以者何憶念我昔自於父舍設大施會供養一切",
    "X18n0338_018:0604a17": "沙門婆羅門及諸外道貧窮下賤孤獨乞人期滿七",
    "X18n0338_018:0604a18": "日。",
    "X18n0338_018:0604a19": "此是第二述不堪之由由於父舍設大施會供養",
    "X18n0338_018:0604a20": "一切期滿日不知法施之會也所言父舍者是善",
    "X18n0338_018:0604a21": "得父祖相乘舊所居住之處故言父舍也設大施",
    "X18n0338_018:0604a22": "會者關河舊解云其家父祖邪見世代恒修邪祠",
    "X18n0338_018:0604a23": "祭祀神祇下祠用羊中祠宰牛上祠用人善得既",
    "X18n0338_018:0604a24": "是菩薩教化其父回邪入正絕此邪祠勸修正道",
    "X18n0338_018:0604b01": "行真檀施其家大富四事豐有故營斯大會供養",
    "X18n0338_018:0604b02": "一切出家在家內道外道及諸貧賤來者無隔供",
    "X18n0338_018:0604b03": "給所須期滿七日也但施會即是菩薩檀度當依",
    "X18n0338_018:0604b04": "四教分別檀度不同即有四種一三藏教明施若",
    "X18n0338_018:0604b05": "一切財物能捨乃至身命不惜方成檀度如尸毗",
    "X18n0338_018:0604b06": "王以身代鴿心無悔恨也二通教明檀度者若止",
    "X18n0338_018:0604b07": "能一切皆捨身命不惜此乃是檀非度若了三事",
    "X18n0338_018:0604b08": "皆空隨有所施是檀是度也三別教明檀度者雖",
    "X18n0338_018:0604b09": "知三事俱空此由是檀非度若能度於別惑至大",
    "X18n0338_018:0604b10": "涅槃又能分別布施有無量相赴機度物此是檀",
    "X18n0338_018:0604b11": "是度也四圓教明檀度者若布施雖知欲破別惑",
    "X18n0338_018:0604b12": "隨機之施有無量種此由是檀而非度也所以然",
    "X18n0338_018:0604b13": "者非究竟故若知一切法趣檀是趣不過檀尚不",
    "X18n0338_018:0604b14": "可得云何當有趣非趣者即是檀度也所以然者",
    "X18n0338_018:0604b15": "於檀究竟通達一切法也前三種檀度是權非法",
    "X18n0338_018:0604b16": "施之會後圓教所明檀度是實即是法施之會善",
    "X18n0338_018:0604b17": "得當是方便示行前所明檀七日於父舍設大施",
    "X18n0338_018:0604b18": "會不了圓教所明究竟檀度法施之會故為淨名",
    "X18n0338_018:0604b19": "之所彈呵不堪之由義在於此。",
    "X18n0338_018:0604b20": "時維摩詰來入會中謂我言長者子夫大施會不當",
    "X18n0338_018:0604b21": "如汝所設當為法施之會何用是財施會為。",
    "X18n0338_018:0604b22": "此是第三善得自述往昔被彈之事就此文有六",
    "X18n0338_018:0604b23": "意一淨名正彈呵二善得請說三淨名略說法施",
    "X18n0338_018:0604b24": "之會四善得重請五淨名重廣為說法施之會六",
    "X18n0338_018:0604c01": "明時眾得益一淨名彈呵者呵善得雖有財施大",
    "X18n0338_018:0604c02": "會不知財中有法故非法施大會是以前呵後勸",
    "X18n0338_018:0604c03": "前呵者財施之會不名大會以不見財中一切佛",
    "X18n0338_018:0604c04": "法豈名為大也後勸者即是勸修法施大會若能",
    "X18n0338_018:0604c05": "知財中具足一切佛法即是法施大會也問曰法",
    "X18n0338_018:0604c06": "施之會為當說法為法施之會為當財中具足一",
    "X18n0338_018:0604c07": "切法以財施時即是法施之會答曰備有兩義若",
    "X18n0338_018:0604c08": "諸經論一往多明財物為財施說法為法施此是",
    "X18n0338_018:0604c09": "通徒四教所明此二施之別也今明不思議圓通",
    "X18n0338_018:0604c10": "之道非但說法名為法施財中具足一切佛法以",
    "X18n0338_018:0604c11": "施眾生者財施即是法施也如無盡意菩薩解頸",
    "X18n0338_018:0604c12": "眾寶珠瓔珞施觀世音菩薩即云當受此法施珍",
    "X18n0338_018:0604c13": "寶瓔珞寶不為觀世音菩薩說法但施瓔珞而言",
    "X18n0338_018:0604c14": "法施者當是瓔珞中具足一切佛法施瓔珞即法",
    "X18n0338_018:0604c15": "施也今淨名說法施會云無前無後一時供養一",
    "X18n0338_018:0604c16": "切眾生是名法施之會此如上呵迦葉說以一食",
    "X18n0338_018:0604c17": "施一切供養諸佛及眾賢聖若以此為法施之會",
    "X18n0338_018:0604c18": "者何關為說法為法施會也又淨名受善得瓔珞",
    "X18n0338_018:0604c19": "分作二分一分奉難勝如來一分施城中最下乞",
    "X18n0338_018:0604c20": "人而言若施主等心施最下乞人猶如如來福田",
    "X18n0338_018:0604c21": "之相無所分別等于大悲不求果報是則名為具",
    "X18n0338_018:0604c22": "足法施如此而明復何關以說法為法施也今依",
    "X18n0338_018:0604c23": "此經明法施之會呵善得者正是約財施具足一",
    "X18n0338_018:0604c24": "切法即是法施之會也所以然者財施即是色聲",
    "X18n0338_018:0605a01": "香味觸大品經云一切法趣色是趣不過色尚不",
    "X18n0338_018:0605a02": "可得云何當有趣不趣乃至聲香味觸亦如是若",
    "X18n0338_018:0605a03": "菩薩通達財相如此具一切佛法以慈悲誓願福",
    "X18n0338_018:0605a04": "德智慧勳修此財施眾生者隨其所得猶如置毒",
    "X18n0338_018:0605a05": "於乳也亦如聞毒鼓聲非但近即終遠者亦死也",
    "X18n0338_018:0605a06": "如此之施利益受者非但七日施之眾同獲斯利",
    "X18n0338_018:0605a07": "一切眾生亦皆同沾此益也善得七日施會不達",
    "X18n0338_018:0605a08": "此義故淨名彈其迷惑故云夫大施會不當如汝",
    "X18n0338_018:0605a09": "所設導其此施令成法施會故勸其當為法施之",
    "X18n0338_018:0605a10": "會何用是財施會為問曰但圓教有此法施之會",
    "X18n0338_018:0605a11": "三教亦有此法施之會答曰三教菩薩於檀中用",
    "X18n0338_018:0605a12": "心觀行亦得有此義但不為圓普又方便教門出",
    "X18n0338_018:0605a13": "沒未必盡明此事故淨名於圓教欲顯入佛知見",
    "X18n0338_018:0605a14": "通達無礙寄意彈善得令時眾諸有稟方便教菩",
    "X18n0338_018:0605a15": "薩達此不思議財施之檀即成法施檀波羅蜜也。",
    "X18n0338_018:0605a16": "我言居士何謂法施之會。",
    "X18n0338_018:0605a17": "此是二明善得請說法施之會所以請說者善得",
    "X18n0338_018:0605a18": "豈不知說法為法施但卜淨名意不在此必別有",
    "X18n0338_018:0605a19": "深致未知是何故請說也。",
    "X18n0338_018:0605a20": "法施會者無前無後一時供養一切眾生是名法施",
    "X18n0338_018:0605a21": "之會。",
    "X18n0338_018:0605a22": "此是三明淨名略答善得說法施之會經言法施",
    "X18n0338_018:0605a23": "會者無前無後此即是觀所施色聲香味觸之財",
    "X18n0338_018:0605a24": "一切法趣色即是色中具足十法界法名之為法",
    "X18n0338_018:0605b01": "以此色法施他即是施一切法譬如用如意珠施",
    "X18n0338_018:0605b02": "他即是一切寶受者即是得一切寶其不別珠者",
    "X18n0338_018:0605b03": "施者止言施珠受者止言得珠此如諸方便教菩",
    "X18n0338_018:0605b04": "薩其施珠者施珠即知施一切寶受珠即知得一",
    "X18n0338_018:0605b05": "切寶此如圓教菩薩也故大涅槃經云有二種人",
    "X18n0338_018:0605b06": "得大福利一者如法而施二者如法而受此即法",
    "X18n0338_018:0605b07": "施之會無前無後者前際即生死六道眾生後際",
    "X18n0338_018:0605b08": "即涅槃四種聖人也菩薩觀三事一如無二如皆",
    "X18n0338_018:0605b09": "是中道非生死即無前際非涅槃即無後際也經",
    "X18n0338_018:0605b10": "言一時供養一切眾生是名法施之會者中道非",
    "X18n0338_018:0605b11": "生死非涅槃能雙照生死即有六道眾生照涅槃",
    "X18n0338_018:0605b12": "即有四種人此是十法界眾生攝一切眾生菩薩",
    "X18n0338_018:0605b13": "因施一色一切眾生皆得見中道即是一大事因",
    "X18n0338_018:0605b14": "緣令一切眾生得開示悟入故言施一切復次若",
    "X18n0338_018:0605b15": "眾生未獲此平等大利隨其根緣各得善法之利",
    "X18n0338_018:0605b16": "亦是施一切也是則非權非實雙照二施心心寂",
    "X18n0338_018:0605b17": "滅自然流入薩婆若海即是入佛知見是名法施",
    "X18n0338_018:0605b18": "之會也。",
    "X18n0338_018:0605b19": "何謂也。",
    "X18n0338_018:0605b20": "此是四明善得重請法施之會也所以善得重請",
    "X18n0338_018:0605b21": "者淨名略答言略而義深廣雖復顯法施之會其",
    "X18n0338_018:0605b22": "意宛然迹中善得猶示未悟重請為令時眾皆得",
    "X18n0338_018:0605b23": "開解普得法施之益。",
    "X18n0338_018:0605b24": "謂以菩提起於慈心以救眾生起大悲心以持正法",
    "X18n0338_018:0605c01": "起於喜心以攝智慧行於捨心。",
    "X18n0338_018:0605c02": "此是五明淨名重答善得廣為說法施之會有三",
    "X18n0338_018:0605c03": "十二番明法施之相諸句法門一一皆約財中而",
    "X18n0338_018:0605c04": "辨法施不得離財則有法施若離財者此則財中",
    "X18n0338_018:0605c05": "無法檀度攝法不盡是故須約財明一切法一切",
    "X18n0338_018:0605c06": "法趣檀是趣不過何但止有三十二番耶當知是",
    "X18n0338_018:0605c07": "略說耳若具明一切萬行財中皆得備有若觀此",
    "X18n0338_018:0605c08": "財具足一切法者以財施人此諸觀法悉隨財而",
    "X18n0338_018:0605c09": "去前人受此財則是受一切法也或受色聲香味",
    "X18n0338_018:0605c10": "觸等但令有所受即一切得入譬如以毒塗箭射",
    "X18n0338_018:0605c11": "於前人隨所著人毒即得入毒發煞身菩薩亦如",
    "X18n0338_018:0605c12": "是以一切觀法入此財中財名法施隨前人六根",
    "X18n0338_018:0605c13": "所受施法即得入如大涅槃經明置毒於乳遍于",
    "X18n0338_018:0605c14": "五味皆能煞人眾生受此財已一切觀法薰之為",
    "X18n0338_018:0605c15": "作善根後得值佛開發宿善即便得悟如毒發殺",
    "X18n0338_018:0605c16": "人或於乳得悟或於酪或生蘇或熟蘇乃至醍醐",
    "X18n0338_018:0605c17": "亦能煞人是則財為法施煞煩惱身生功德智慧",
    "X18n0338_018:0605c18": "之法身若不如此只以財施現前少益未來無有",
    "X18n0338_018:0605c19": "入道因緣是故財不名法亦無煞他煩惱義又如",
    "X18n0338_018:0605c20": "薰藥隨氣入處眾病皆愈也是故圓觀財施具一",
    "X18n0338_018:0605c21": "切法以施眾生即是法施非為說法名法施也然",
    "X18n0338_018:0605c22": "此文即有五一約四等二約六度三約三脫門四",
    "X18n0338_018:0605c23": "約雜眾行五結成法施之會一約四等者此是菩",
    "X18n0338_018:0605c24": "薩利物之懷也經言謂以菩提起於慈心上文云",
    "X18n0338_018:0606a01": "寂滅是菩提若觀一切法趣財財畢竟寂滅即是",
    "X18n0338_018:0606a02": "真菩提即起無緣大慈如慈石吸鐵與大涅槃樂",
    "X18n0338_018:0606a03": "也經言以救眾生起大悲心者一切眾生皆為二",
    "X18n0338_018:0606a04": "邊惑沈淪苦海若觀此財離二邊者即起無緣大",
    "X18n0338_018:0606a05": "悲拔眾生二邊生死苦也經言以持正法起於喜",
    "X18n0338_018:0606a06": "心者正法是一實諦理若見此理即具足一切正",
    "X18n0338_018:0606a07": "法此法能令眾生離二邊苦得大涅槃成無緣大",
    "X18n0338_018:0606a08": "喜也經言以攝智慧起於捨心者若觀三事見虗",
    "X18n0338_018:0606a09": "空佛性三諦之理即攝三種智慧無施無受知四",
    "X18n0338_018:0606a10": "不可說平等真法界佛不度眾生雖復拔苦與樂",
    "X18n0338_018:0606a11": "心無分別不存有恩於物即是起於無緣大捨心",
    "X18n0338_018:0606a12": "也。",
    "X18n0338_018:0606a13": "以攝慳貪起檀波羅蜜以化犯戒起尸羅波羅蜜以",
    "X18n0338_018:0606a14": "無我法起羼提波羅蜜以離身心相起毗棃耶波羅",
    "X18n0338_018:0606a15": "蜜以菩提相起禪波羅蜜以一切智起般若波羅蜜。",
    "X18n0338_018:0606a16": "此是二約六度正行明法施之會也經言以攝慳",
    "X18n0338_018:0606a17": "貪起檀波羅蜜者若觀三事見中道即離於二邊",
    "X18n0338_018:0606a18": "不慳不施名為真檀為攝五種眾生慳貪起五種",
    "X18n0338_018:0606a19": "檀四權一實檀攝諸眾生如前歎淨名德已略分",
    "X18n0338_018:0606a20": "別經言以化犯禁起尸羅波羅蜜菩薩行施若見",
    "X18n0338_018:0606a21": "一實諦即忘持犯是真羅為化五種眾生犯禁現",
    "X18n0338_018:0606a22": "持五種尸羅四權一實如前釋淨名已具分別經",
    "X18n0338_018:0606a23": "言以無我法起羼提者菩薩觀施即見一實諦即",
    "X18n0338_018:0606a24": "於我無我而不二是真無我若見真無我則不恚",
    "X18n0338_018:0606b01": "不忍是真羼提為化五種嗔恚眾生起五種羼提",
    "X18n0338_018:0606b02": "四權一實如前分別經言以離身心相起毗棃耶",
    "X18n0338_018:0606b03": "者菩薩觀施三事見一實諦即不見身心若有相",
    "X18n0338_018:0606b04": "若無相即不進不怠是真毗棃耶為化五種懈怠",
    "X18n0338_018:0606b05": "眾生起五精進四權一實具如前釋經言以菩提",
    "X18n0338_018:0606b06": "相起禪者菩薩觀施三事若見一實諦即是寂滅",
    "X18n0338_018:0606b07": "寂滅是菩提即不見定亂相是真禪定為化五種",
    "X18n0338_018:0606b08": "亂意眾生起五種禪定四權一實具如前分別經",
    "X18n0338_018:0606b09": "言以一切智起般若者菩薩觀施三事若見正道",
    "X18n0338_018:0606b10": "即不見愚智是真一切智為化五種愚癡眾生起",
    "X18n0338_018:0606b11": "五種智慧四權一實具如前釋問曰約四等釋法",
    "X18n0338_018:0606b12": "施何意但取實釋六度明法施何故雙釋也答曰",
    "X18n0338_018:0606b13": "四等但據內懷外所不知六度為欲攝物物情非",
    "X18n0338_018:0606b14": "一故須權實雙起也復次四等釋實即攝權也內",
    "X18n0338_018:0606b15": "隱密會不可知故不具實釋。",
    "X18n0338_018:0606b16": "教化眾生而起於空不捨有為法而起無相示現受",
    "X18n0338_018:0606b17": "生而起無作。",
    "X18n0338_018:0606b18": "此是三約三脫門明法施經言教化眾生而起於",
    "X18n0338_018:0606b19": "空者菩薩觀施若見一實諦即是真空三昧為教",
    "X18n0338_018:0606b20": "化眾生斷其界內界外緣習起四教明四種空三",
    "X18n0338_018:0606b21": "昧三權一實也經言不捨有為法而起無相者菩",
    "X18n0338_018:0606b22": "薩觀施二邊有為即見正道是真無相三昧為化",
    "X18n0338_018:0606b23": "眾生說四教起四種無相三昧三權一實也經言",
    "X18n0338_018:0606b24": "示現受生而起無作者二乘無業不受生故名無",
    "X18n0338_018:0606c01": "作解脫菩薩觀施見一道清淨離二邊生死業即",
    "X18n0338_018:0606c02": "真無作三昧慈善根力示現受生為眾生說四教",
    "X18n0338_018:0606c03": "無作三權一實即是而起無作也。",
    "X18n0338_018:0606c04": "護持正法起方便力以度眾生起四攝法以敬事一",
    "X18n0338_018:0606c05": "切起除慢法於身命財起三堅法於六念中起思念",
    "X18n0338_018:0606c06": "法於六和敬起質直心正行善法起於淨命心淨歡",
    "X18n0338_018:0606c07": "喜起近賢聖不憎惡人起調伏心以出家法起於深",
    "X18n0338_018:0606c08": "心以如說行起於多聞以無諍法起空閑處趣向佛",
    "X18n0338_018:0606c09": "慧起於宴坐解眾生縛起修行地以具相好及淨佛",
    "X18n0338_018:0606c10": "土起福德業知一切眾生心念如應說法起於智業",
    "X18n0338_018:0606c11": "知一切法不取不捨入一相門起於慧業斷一切煩",
    "X18n0338_018:0606c12": "惱一切鄣閡一切不善法起一切善業以得一切智",
    "X18n0338_018:0606c13": "慧一切善法起於一切助佛道法。",
    "X18n0338_018:0606c14": "此是四約眾行明法施也經言護持正法起方便",
    "X18n0338_018:0606c15": "力菩薩觀施若見正道即是正法寶城為護此正",
    "X18n0338_018:0606c16": "法故起三乘方便三輪不思議化於四不可說用",
    "X18n0338_018:0606c17": "四悉檀說四教即是起方便力也經言為度眾生",
    "X18n0338_018:0606c18": "起四攝法者菩薩觀施見理欲以此理度眾生因",
    "X18n0338_018:0606c19": "檀起四攝也經言以敬事一切起除慢法者菩薩",
    "X18n0338_018:0606c20": "行施觀受者皆如佛起敬愛心施不生輕慢即是",
    "X18n0338_018:0606c21": "起除慢業也經言於身命財起三堅法者菩薩若",
    "X18n0338_018:0606c22": "見施一實諦即能起三堅法如前所明經言於六",
    "X18n0338_018:0606c23": "念中起思念法者菩薩念覺檀一實即是念佛檀",
    "X18n0338_018:0606c24": "法性常恒無變即是念法念智慧與檀合即是念",
    "X18n0338_018:0607a01": "僧念檀能斷惡生善即是念戒念檀能捨一切法",
    "X18n0338_018:0607a02": "即是念捨念因檀得生天生淨天成第一義三十",
    "X18n0338_018:0607a03": "三天即是念天但法語通漫六念所緣四教分別",
    "X18n0338_018:0607a04": "權實有種種法思念不濫是名起思念法也於六",
    "X18n0338_018:0607a05": "和敬起質直心者菩薩行施時即四教所明四種",
    "X18n0338_018:0607a06": "六和謂身同慈口同慈意同慈施同見同戒同三",
    "X18n0338_018:0607a07": "權一實而行檀也既知四不可說則能起質直心",
    "X18n0338_018:0607a08": "也經言正行善法起於淨命者菩薩行施要住四",
    "X18n0338_018:0607a09": "教正善之法起四種淨命三權一實皆為利物不",
    "X18n0338_018:0607a10": "生邪命之心也經言心淨歡喜起近賢聖者菩薩",
    "X18n0338_018:0607a11": "行施見一實諦本性清淨得真法喜而近諸方便",
    "X18n0338_018:0607a12": "教所明賢聖同諸得道人以利眾生也經言不憎",
    "X18n0338_018:0607a13": "惡人起調伏心者菩薩行施見惡人來乞不生艱",
    "X18n0338_018:0607a14": "礙調心入平等法界一切施也經云以出家法起",
    "X18n0338_018:0607a15": "於深心者菩薩行施見一實諦出二邊生死家觀",
    "X18n0338_018:0607a16": "諸稟方便教明出家法知悉歸一大乘出家法故",
    "X18n0338_018:0607a17": "起深心也經言以如說行起於多聞者菩薩布施",
    "X18n0338_018:0607a18": "觀一實諦即心調軟能如說行起於多聞普欲聞",
    "X18n0338_018:0607a19": "四教三權一實之說也經言以無諍法起空閑處",
    "X18n0338_018:0607a20": "者菩薩行施知四不可說則無所諍方便起諸空",
    "X18n0338_018:0607a21": "閑處攝諸憒閙眾生也經言趣向佛慧起於宴坐",
    "X18n0338_018:0607a22": "者菩薩行施見一實諦即是趣向佛慧而起宴坐",
    "X18n0338_018:0607a23": "者如身子章以具釋也經言解眾生縛起修行地",
    "X18n0338_018:0607a24": "者菩薩行施觀一實諦能以方便解眾生界內界",
    "X18n0338_018:0607b01": "外縛約諸教門起修行地種種判實聖位斷伏不",
    "X18n0338_018:0607b02": "同如前玄義分別也經言以具相好及淨佛土起",
    "X18n0338_018:0607b03": "福德業者菩薩行施起三十二相業如大智度論",
    "X18n0338_018:0607b04": "明因施起淨土業如前釋佛國品已辯也經言知",
    "X18n0338_018:0607b05": "一切眾生心念如應說法起於智業者菩薩行施",
    "X18n0338_018:0607b06": "若見一實諦即知一切眾生心念能赴機說法起",
    "X18n0338_018:0607b07": "隨情權實二智業也經言知一切法不取不捨入",
    "X18n0338_018:0607b08": "一相門起於慧業者菩薩行施知一切法趣檀見",
    "X18n0338_018:0607b09": "一實諦即無取捨入一相而言起於慧業者忘前",
    "X18n0338_018:0607b10": "權實二智也經言斷一切煩惱一切鄣礙一切不",
    "X18n0338_018:0607b11": "善法起一切善業以得一切智慧一切善法起一",
    "X18n0338_018:0607b12": "切助佛道法者菩薩行施若見一實諦真修顯現",
    "X18n0338_018:0607b13": "則能如是但更欲深進自行化佗必須起緣修助",
    "X18n0338_018:0607b14": "佛道之法也。",
    "X18n0338_018:0607b15": "如是善男子是為法施之會若菩薩住是法施會者",
    "X18n0338_018:0607b16": "為大施主亦為一切世間福田。",
    "X18n0338_018:0607b17": "此是第五結成法施之會也是住檀中具一切佛",
    "X18n0338_018:0607b18": "法也隨所施財如毒箭熏藥之氣若有著處即諸",
    "X18n0338_018:0607b19": "煩惱滅成一切善根是為法施之會為大施主也",
    "X18n0338_018:0607b20": "經言亦為一切眾生福田者若菩薩內心成就一",
    "X18n0338_018:0607b21": "切佛法其有施者即能生長彼一切善根是為真",
    "X18n0338_018:0607b22": "福田也。",
    "X18n0338_018:0607b23": "世尊維摩詰說是法時婆羅門眾中二百人皆發阿",
    "X18n0338_018:0607b24": "耨多羅三藐三菩提心。",
    "X18n0338_018:0607c01": "此是六明時眾得益文有二一婆羅門發菩提心",
    "X18n0338_018:0607c02": "二明善得心得清淨一婆羅門發菩提心者聞說",
    "X18n0338_018:0607c03": "檀度具足一切佛法即法施之會心開意解無上",
    "X18n0338_018:0607c04": "道心即發。",
    "X18n0338_018:0607c05": "我時心得清淨歎未曾有稽首禮維摩詰足即解瓔",
    "X18n0338_018:0607c06": "珞價直百千以上之。",
    "X18n0338_018:0607c07": "此是二明善得心得清淨文即有四一善得心得",
    "X18n0338_018:0607c08": "清淨致敬供養二淨名謙讓不受三善得重請受",
    "X18n0338_018:0607c09": "瓔珞四淨名受瓔珞迴善得心得清淨者善得聞",
    "X18n0338_018:0607c10": "說法即見施中一切佛法徹照無染即是心得清",
    "X18n0338_018:0607c11": "淨也昔所稟方便教未曾聞此教故得未曾有淨",
    "X18n0338_018:0607c12": "名利益事大感德致敬解瓔珞供養以報恩也。",
    "X18n0338_018:0607c13": "不肯取。",
    "X18n0338_018:0607c14": "此是二明淨名讓不受本為法利意不存物忽即",
    "X18n0338_018:0607c15": "受者容致譏嫌亦是表菩薩內懷不受一切法也。",
    "X18n0338_018:0607c16": "我言居士願必納受隨意所與。",
    "X18n0338_018:0607c17": "此是三明善得重請敬重報恩供養之懷不申故",
    "X18n0338_018:0607c18": "重請受各非所須受以迴施亦暢丹誠故重請受",
    "X18n0338_018:0607c19": "也。",
    "X18n0338_018:0607c20": "維摩詰乃受瓔珞分作二分持一分施此會中一最",
    "X18n0338_018:0607c21": "下乞人一分奉彼難勝如來。",
    "X18n0338_018:0607c22": "此是四明淨名受以迴施善得心重亦表菩薩為",
    "X18n0338_018:0607c23": "化眾生以無所受而受諸受受已迴施悲敬兩田",
    "X18n0338_018:0607c24": "文即有四一迴施悲敬兩田二時眾見瓔珞在彼",
    "X18n0338_018:0608a01": "佛上三淨名略說法施之會四城中乞人發菩提",
    "X18n0338_018:0608a02": "心一迴施悲敬兩田者表福田不二即是法施之",
    "X18n0338_018:0608a03": "會也。",
    "X18n0338_018:0608a04": "一切眾會皆見光明國土難勝如來又見珠瓔在彼",
    "X18n0338_018:0608a05": "佛上變成四柱寶臺四面嚴飾不相鄣蔽。",
    "X18n0338_018:0608a06": "此是二明眾會見難勝如來受淨名瓔珞而變成",
    "X18n0338_018:0608a07": "四柱寶臺者將表淨名因此施未來得果上四德",
    "X18n0338_018:0608a08": "無鄣礙大般涅槃也。",
    "X18n0338_018:0608a09": "時維摩詰現神變已作是言若施主等心施一最下",
    "X18n0338_018:0608a10": "乞人猶如如來福田之相無所分別等于大悲不求",
    "X18n0338_018:0608a11": "果報是則名曰具足法施。",
    "X18n0338_018:0608a12": "此是三明淨名因施瓔珞說法施之會淨名言若",
    "X18n0338_018:0608a13": "施乞人猶如如來福田之相無所分別此即是觀",
    "X18n0338_018:0608a14": "施之田平等法界無有二相成無緣大悲具足一",
    "X18n0338_018:0608a15": "切佛法不求緣修之報即是具足法施之會如此",
    "X18n0338_018:0608a16": "明文諸法師何得約說法以明法施。",
    "X18n0338_018:0608a17": "城中一最下乞人見是神力聞其所說皆發阿耨多",
    "X18n0338_018:0608a18": "羅三藐三菩提心。",
    "X18n0338_018:0608a19": "此是四明城內乞人發菩提心乞人因覩神力又",
    "X18n0338_018:0608a20": "聞說法施之會心開意悟即發無上道心。",
    "X18n0338_018:0608a21": "故我不任詣彼問疾。",
    "X18n0338_018:0608a22": "此是第四結成不堪長者子善得自惟往昔父舍",
    "X18n0338_018:0608a23": "設會不閑法施遂為名彈呵心即清淨豈堪傳如",
    "X18n0338_018:0608a24": "來旨往問疾也。",
    "X18n0338_018:0608b01": "如是諸菩薩各各向佛說其本緣稱述維摩詰所言",
    "X18n0338_018:0608b02": "皆曰不任詣彼問疾。",
    "X18n0338_018:0608b03": "此是品之大段第二出經者存略不一一出或是",
    "X18n0338_018:0608b04": "將經來者不盡將度諸菩薩被命皆辭不任之事",
    "X18n0338_018:0608b05": "若依歎德而明者即是三萬二千菩薩若依隨文",
    "X18n0338_018:0608b06": "殊入室但說有八千菩薩之諸數未可定判但四",
    "X18n0338_018:0608b07": "菩薩述往昔被彈之辭文以數紙經家若述諸菩",
    "X18n0338_018:0608b08": "薩各有所陳其文則數千紙也如此大眾同聞如",
    "X18n0338_018:0608b09": "來印定皆成五種利益之義豈可偏序分也。",
    "X18n0338_018:0608b11": "維摩羅詰經文疏卷第十八"
}