{
    "T04n0202_005:0380a14": "賢愚經卷第五",
    "T04n0202_005:0380a16": "元魏涼州沙門慧覺等在高昌郡譯",
    "T04n0202_005:0380a17": "（二四）◎沙彌守戒自殺品第二十三(丹本此品在第七卷",
    "T04n0202_005:0380a18": "為三十四)",
    "T04n0202_005:0380a19": "如是我聞：一時佛在安陀國。爾時世尊，慇",
    "T04n0202_005:0380a20": "懃讚歎持戒之人，護持禁戒，寧捨身命，終",
    "T04n0202_005:0380a21": "不毀犯。何以故？戒為入道之初基，盡漏之",
    "T04n0202_005:0380a22": "妙趣，涅槃安樂之平途。若持淨戒，計其功",
    "T04n0202_005:0380a23": "德，無量無邊。譬如大海，無量無邊；戒亦如",
    "T04n0202_005:0380a24": "是。猶如大海多有阿脩羅、黿龜水性、摩竭魚",
    "T04n0202_005:0380a25": "等大眾生居；戒海亦爾，多有三乘大眾生居。",
    "T04n0202_005:0380a26": "譬如大海，多諸金銀琉璃等寶；戒海亦爾，多",
    "T04n0202_005:0380a27": "出善法，有四非常、三十七品、諸禪三昧如是",
    "T04n0202_005:0380a28": "等寶。猶如大海，金剛為底，金剛山圍，四江",
    "T04n0202_005:0380a29": "大河，流注其中，不增不減；戒海亦爾，毘尼",
    "T04n0202_005:0380b01": "為底，阿毘曇山以為圍遶，四阿含河流注",
    "T04n0202_005:0380b02": "入中，湛然常爾，不增不減。何以故注入",
    "T04n0202_005:0380b03": "不增不減？下阿鼻火，上衝大海，海水消涸，",
    "T04n0202_005:0380b04": "以故不增；常流入故，以故不減。佛法戒海，",
    "T04n0202_005:0380b05": "不放逸故不增，具功德故不減。是故當知，",
    "T04n0202_005:0380b06": "能持戒者，其德甚多。佛涅槃後，安陀國土，爾",
    "T04n0202_005:0380b07": "時有一乞食比丘樂獨靜處，威儀具足。乞",
    "T04n0202_005:0380b08": "食比丘，佛所讚歎，非住眾者。何以故？乞食",
    "T04n0202_005:0380b09": "比丘，少欲知足，不儲畜積聚，次第乞食，隨",
    "T04n0202_005:0380b10": "敷露坐，一食三衣，如是等事，可尊可尚。",
    "T04n0202_005:0380b11": "在僧比丘，多欲無厭，貯聚儲畜，貪求悋惜，",
    "T04n0202_005:0380b12": "嫉妬愛著，以故不能得大名聞。彼乞食比",
    "T04n0202_005:0380b13": "丘，德行淳備，具沙門果，六通三明，住八解",
    "T04n0202_005:0380b14": "脫，威儀庠序，名聞流布。爾時安陀國，有優",
    "T04n0202_005:0380b15": "婆塞，敬信三寶，受持五戒，不殺、不盜、不邪",
    "T04n0202_005:0380b16": "婬、不妄語、不飲酒，布施修德，名遍國邑，",
    "T04n0202_005:0380b17": "即請是乞食比丘，終身供養。供養之福，隨",
    "T04n0202_005:0380b18": "因受報。若請眾僧，就舍供養，則妨廢行",
    "T04n0202_005:0380b19": "道，道路寒暑勞苦；後受報時，要勞思慮，出",
    "T04n0202_005:0380b20": "行求逐，乃能得之。若就往奉供養，後受",
    "T04n0202_005:0380b21": "福報時，便坐受自然。是優婆塞，信心淳厚，",
    "T04n0202_005:0380b22": "辦具種種色香美食，遣人往送，日日如是。",
    "T04n0202_005:0380b23": "沙門四種，好惡難明，如菴羅果生熟難知。",
    "T04n0202_005:0380b24": "或有比丘，威儀庠序，徐行諦視，而內具足",
    "T04n0202_005:0380b25": "貪欲恚癡破戒非法，如菴羅果外熟內生。或",
    "T04n0202_005:0380b26": "有比丘，外行麤踈，不順儀式，而內具足",
    "T04n0202_005:0380b27": "沙門德行禪定智慧，如菴羅果內熟外生。或",
    "T04n0202_005:0380b28": "有比丘，威儀麤穬，破戒造惡，內亦具有貪",
    "T04n0202_005:0380b29": "欲恚癡慳貪嫉妬，如菴羅果內外俱生。或",
    "T04n0202_005:0380c01": "有比丘，威儀庠審，持戒自守，而內具足沙",
    "T04n0202_005:0380c02": "門德行戒定慧解，如菴羅果內外俱熟。彼乞",
    "T04n0202_005:0380c03": "食比丘，內外具足，亦復如是，德行滿故，人",
    "T04n0202_005:0380c04": "所宗敬。爾時國中，有一長者，信敬三寶，",
    "T04n0202_005:0380c05": "有一男兒，心自思惟：「欲令出家，當求善",
    "T04n0202_005:0380c06": "師而付託之。所以爾者？近善知識則增",
    "T04n0202_005:0380c07": "善法，近惡知識便起惡法。譬如風性雖空，",
    "T04n0202_005:0380c08": "由栴檀林、若瞻蔔林吹香而來，風有妙香；",
    "T04n0202_005:0380c09": "若經糞穢臭屍而來，其風便臭。又如淨衣",
    "T04n0202_005:0380c10": "置之香篋，出衣衣香；若置臭處，衣亦隨臭。",
    "T04n0202_005:0380c11": "親近善友則善日隆，親附惡友則惡增長，",
    "T04n0202_005:0380c12": "是故我今，當以此兒與此尊者令其出家。」",
    "T04n0202_005:0380c13": "念已即往，白比丘言：「我此一子，今使出家，",
    "T04n0202_005:0380c14": "唯願大德！哀納濟度；若不能受，當將還家。」",
    "T04n0202_005:0380c15": "爾時比丘，以道眼觀，此人出家，能持淨戒，",
    "T04n0202_005:0380c16": "增長佛法，即便受之，度為沙彌。時優婆塞",
    "T04n0202_005:0380c17": "有一親善居士，請優婆塞及其妻子合家奴",
    "T04n0202_005:0380c18": "婢，明日客會。時優婆塞，晨朝念言：「今當就",
    "T04n0202_005:0380c19": "會，誰後守舍？我若強力，課留一人，所應",
    "T04n0202_005:0380c20": "得分，我則負他，若有自能開意住者，我",
    "T04n0202_005:0380c21": "於會還，當別投報。」優婆塞女即白父言：",
    "T04n0202_005:0380c22": "「唯願父母！從諸僮使但行應請，我堪後守。」",
    "T04n0202_005:0380c23": "其父喜曰：「甚善甚善！今汝住守，與我汝母，",
    "T04n0202_005:0380c24": "正等無異，於家損益，心無疑慮。」於是合家",
    "T04n0202_005:0380c25": "悉往受請，女便牢閉門戶，獨住家內。時優",
    "T04n0202_005:0380c26": "婆塞，是日怱怱，忘不送食。爾時尊者心自",
    "T04n0202_005:0380c27": "念言：「日時向晚，俗人多事，或能忘不送食，",
    "T04n0202_005:0380c28": "我今寧可遣人迎不？」即告沙彌：「汝往取食，",
    "T04n0202_005:0380c29": "善攝威儀，如佛所說，入村乞食，莫生貪",
    "T04n0202_005:0381a01": "著，如蜂採華，但取其味不損色香。汝今",
    "T04n0202_005:0381a02": "亦爾，至家取食，收攝根門，莫貪色聲香味",
    "T04n0202_005:0381a03": "觸也，若持禁戒，必能取道。如提婆達多，",
    "T04n0202_005:0381a04": "雖多誦經，以造惡毀戒，墮阿鼻獄；如瞿迦",
    "T04n0202_005:0381a05": "利，誹謗破戒，亦入地獄；周利槃特，雖誦一",
    "T04n0202_005:0381a06": "偈，以持戒故，得阿羅漢。又戒即為入涅",
    "T04n0202_005:0381a07": "槃門、受快樂因，譬如婆羅門法，若設長",
    "T04n0202_005:0381a08": "齋，三月四月，請諸高明持戒梵行諸婆羅門，",
    "T04n0202_005:0381a09": "以簡擇請，不得普故，仇留為封印請者",
    "T04n0202_005:0381a10": "惋。一婆羅門，雖復高經，性不清廉，貪蜜",
    "T04n0202_005:0381a11": "甜故，舐封都盡，明日至會所，呈封乃入。",
    "T04n0202_005:0381a12": "次是梵志，無印欲入。典事語言：『汝有封",
    "T04n0202_005:0381a13": "不？』答言：『我有，以甜故舐盡。』語言：『汝今如是",
    "T04n0202_005:0381a14": "已足。』便不得前，復貪小甜，失四月中甘香",
    "T04n0202_005:0381a15": "美味，及竟達嚫種種珍寶。汝今如是，莫",
    "T04n0202_005:0381a16": "貪小事破淨戒印，失人天中五欲美味及",
    "T04n0202_005:0381a17": "諸無漏三十七品涅槃安樂無量法寶。汝莫",
    "T04n0202_005:0381a18": "毀破三世佛戒，污染三寶父母師長。」沙彌",
    "T04n0202_005:0381a19": "受教，禮足而去。往到其家，打門作聲，女",
    "T04n0202_005:0381a20": "問：「是誰？」答言：「沙彌，為師迎食。」女心歡喜，我",
    "T04n0202_005:0381a21": "願遂矣。即與開門。是女端正，容貌殊妙，年",
    "T04n0202_005:0381a22": "始十六，婬欲火燒，於沙彌前，作諸妖媚，",
    "T04n0202_005:0381a23": "搖肩顧影，深現欲相。沙彌見已念言：「此女",
    "T04n0202_005:0381a24": "為有風病癲狂病羊癎病耶？是女將無欲",
    "T04n0202_005:0381a25": "結所使，欲嬈毀我清淨行耶？」堅攝威儀，顏",
    "T04n0202_005:0381a26": "色不變。時女即便五體投地，白沙彌言：「我",
    "T04n0202_005:0381a27": "常願者，今已時至，我恒於汝，欲有所陳，",
    "T04n0202_005:0381a28": "未得靜便。想汝於我，亦常有心，當與我",
    "T04n0202_005:0381a29": "願。我此舍中，多有珍寶金銀倉庫，如毘沙",
    "T04n0202_005:0381b01": "門天宮寶藏，而無有主，汝可屈意為此舍",
    "T04n0202_005:0381b02": "主，我為汝婦，供給使令，必莫見違，滿我",
    "T04n0202_005:0381b03": "所願。」沙彌心念：「我有何罪，遇此惡緣？我今",
    "T04n0202_005:0381b04": "寧當捨此身命，不可毀破三世諸佛所制",
    "T04n0202_005:0381b05": "禁戒。昔日比丘至婬女家，寧投火坑不犯",
    "T04n0202_005:0381b06": "於婬。又諸比丘，賊所劫奪，以草繫縛，風吹",
    "T04n0202_005:0381b07": "日曝，諸蟲唼食，以護戒故，不絕草去。如",
    "T04n0202_005:0381b08": "鵝吞珠，比丘雖見，以持戒故，極苦不說。",
    "T04n0202_005:0381b09": "如海船壞，下座比丘，以守戒故，授板上座，",
    "T04n0202_005:0381b10": "沒海而死。如是諸人，獨佛弟子，能持禁戒，",
    "T04n0202_005:0381b11": "我非弟子，不能持耶？如來世尊，獨為彼",
    "T04n0202_005:0381b12": "師，非我師耶？如瞻蔔華并胡麻壓，油瞻",
    "T04n0202_005:0381b13": "蔔香；若合臭花，油亦隨臭。我今已得遇善",
    "T04n0202_005:0381b14": "知識，云何今日當造惡法？寧捨身命，終不",
    "T04n0202_005:0381b15": "破戒、污佛法僧父母師長。」又復思惟：「我若逃",
    "T04n0202_005:0381b16": "突，女欲心盛，捨於慚愧，走外牽捉，及誹謗",
    "T04n0202_005:0381b17": "我，街陌人見，不離污辱。我今定當於此捨",
    "T04n0202_005:0381b18": "命。」方便語言：「牢閉門戶，我入一房，作所應",
    "T04n0202_005:0381b19": "作，爾乃相就。」女即閉門，沙彌入房，關撢",
    "T04n0202_005:0381b20": "門戶，得一剃刀，心甚歡喜，脫身衣服，置於",
    "T04n0202_005:0381b21": "架上，合掌跪向拘尸那城佛涅槃處，自立誓",
    "T04n0202_005:0381b22": "願：「我今不捨佛法眾僧，不捨和上阿闍",
    "T04n0202_005:0381b23": "梨，亦不捨戒，正為持戒，捨此身命；願所",
    "T04n0202_005:0381b24": "往生，出家學道，淨修梵行，盡漏成道。」即",
    "T04n0202_005:0381b25": "刎頸死，血流滂沛，污染身體。時女怪遲，趣",
    "T04n0202_005:0381b26": "門看之，見戶不開，喚無應聲，方便開戶，",
    "T04n0202_005:0381b27": "見其已死，失本容色，欲心尋息，慚結懊惱，",
    "T04n0202_005:0381b28": "自搣頭髮，爪裂面目，宛轉灰土之中，悲",
    "T04n0202_005:0381b29": "呺泣淚，迷悶斷絕。其父會還，打門喚女，女",
    "T04n0202_005:0381c01": "默不應。父怪其靜，使人踰入，開門視",
    "T04n0202_005:0381c02": "之，見女如是，即問女言：「汝何以爾？有人",
    "T04n0202_005:0381c03": "侵汝污辱汝耶？」女默不答，心自思惟：「我今",
    "T04n0202_005:0381c04": "若以實對，甚可慚愧；若言沙彌毀辱我者，",
    "T04n0202_005:0381c05": "則謗良善，當墮地獄受罪無極。不應欺",
    "T04n0202_005:0381c06": "誑。」即以實答：「我此獨守，沙彌來至，為師索",
    "T04n0202_005:0381c07": "食，我欲心盛，求嬈沙彌，冀從我心。而彼",
    "T04n0202_005:0381c08": "守戒，心不改易，方便入房，自捨身命。以",
    "T04n0202_005:0381c09": "我穢形，欲壞淨器，罪釁若斯，故我不樂。」",
    "T04n0202_005:0381c10": "父聞女言，心無驚懼。何以故？知結使法爾",
    "T04n0202_005:0381c11": "故，即告女言：「一切諸法，皆悉無常，汝莫憂",
    "T04n0202_005:0381c12": "懼！」即入房內，見沙彌身，血皆污赤，如栴",
    "T04n0202_005:0381c13": "檀机，即前作禮，讚言：「善哉！護持佛戒，能",
    "T04n0202_005:0381c14": "捨身命。」時彼國法，若有沙門白衣舍死，當",
    "T04n0202_005:0381c15": "罰金錢一千入官。時優婆塞，以一千金錢",
    "T04n0202_005:0381c16": "置銅盤上，載至王宮，白言：「大王！我有罰",
    "T04n0202_005:0381c17": "讁，應入於王，願當受之。」王答之言：「汝",
    "T04n0202_005:0381c18": "於我國，敬信三寶，忠正守道，言行無違，",
    "T04n0202_005:0381c19": "唯汝一人，當有何過而輸罰耶？」時優婆塞，",
    "T04n0202_005:0381c20": "具陳上緣，自毀其女，讚歎沙彌持戒功德。",
    "T04n0202_005:0381c21": "王聞情事，心驚悚然，篤信增隆，而告之言：",
    "T04n0202_005:0381c22": "「沙彌護戒，自捨身命，汝無辜咎，那得有",
    "T04n0202_005:0381c23": "罰？但持還舍，吾今躬欲自至汝家供養沙",
    "T04n0202_005:0381c24": "彌。」即擊金鼓，宣令國人，前後導從，往至",
    "T04n0202_005:0381c25": "其家。王自入內，見沙彌身，赤如栴檀，前",
    "T04n0202_005:0381c26": "為作禮，讚其功德，以種種寶，莊嚴高車，載",
    "T04n0202_005:0381c27": "死沙彌，至平坦地，積眾香木，闍毘供養。嚴",
    "T04n0202_005:0381c28": "飾是女，極世之殊，置高顯處，普使一切時",
    "T04n0202_005:0381c29": "會皆見，語眾人言：「是女殊妙，容暉乃爾，",
    "T04n0202_005:0382a01": "未離欲者，誰無染心？而此沙彌，既未得道，",
    "T04n0202_005:0382a02": "以生死身，奉戒捨命，甚奇希有！」王即遣人，",
    "T04n0202_005:0382a03": "命請其師，廣為大眾，說微妙法。時會一",
    "T04n0202_005:0382a04": "切，見聞是事，有求出家持淨戒者，有發",
    "T04n0202_005:0382a05": "無上菩提心者，莫不歡喜，頂戴奉行。",
    "T04n0202_005:0382a06": "（二五）長者無耳目舌品第二十四(丹本為三十五)",
    "T04n0202_005:0382a07": "如是我聞：一時佛在舍衛國祇陀精舍，與",
    "T04n0202_005:0382a08": "諸比丘大眾說法。爾時國內，有大長者，財",
    "T04n0202_005:0382a09": "富無量，金銀七寶，象馬牛羊，奴婢人民，倉庫",
    "T04n0202_005:0382a10": "盈溢，無有男兒，唯有五女，端正聰達。其婦",
    "T04n0202_005:0382a11": "懷妊，長者命終。時彼國法，若其命終，家無",
    "T04n0202_005:0382a12": "男兒，所有財物，悉應入官。王遣大臣，攝",
    "T04n0202_005:0382a13": "錄其財，垂當入官。其女心念：「我母懷妊，未",
    "T04n0202_005:0382a14": "知男女，若續是女，財應屬官；若其是男，",
    "T04n0202_005:0382a15": "應為財主。」念已，往白王言：「我父命終，以無",
    "T04n0202_005:0382a16": "男故，財應入王；然今我母懷妊，須待分",
    "T04n0202_005:0382a17": "身，若苟是女，入財不遲，若或是男，應為財",
    "T04n0202_005:0382a18": "主。」時波斯匿王，住法平整，即可所白，聽",
    "T04n0202_005:0382a19": "如其言。其母不久，月滿生兒，其身渾沌，無",
    "T04n0202_005:0382a20": "復耳目，有口無舌，又無手足，然有男根，",
    "T04n0202_005:0382a21": "即為作字，名曼慈毘梨。爾時是女，具以",
    "T04n0202_005:0382a22": "是事，往問於王。王聞是已，思惟其義：「不",
    "T04n0202_005:0382a23": "以眼耳鼻舌手足等，而為財主；乃以男故，",
    "T04n0202_005:0382a24": "得為財主。兒有男根，應得父財。」即告諸",
    "T04n0202_005:0382a25": "女：「財屬汝弟，吾不取也。」爾時大女，往適他",
    "T04n0202_005:0382a26": "家，奉給夫主，謙卑恭謹，拂拭床褥，供設飲",
    "T04n0202_005:0382a27": "食，迎來送去，拜起問訊，譬如婢事大家。比",
    "T04n0202_005:0382a28": "近長者，覩其如是，怪而問言：「夫婦之道，",
    "T04n0202_005:0382a29": "家家皆有，汝獨何為改操若茲？」女子對曰：「我",
    "T04n0202_005:0382b01": "父終沒，家財無量，雖有五女，猶當入王；會",
    "T04n0202_005:0382b02": "母分身，生我一弟，無有眼耳舌及手足，",
    "T04n0202_005:0382b03": "但有男根，得為財主。以是義故，雖有諸",
    "T04n0202_005:0382b04": "女，不如一男。是故爾耳。」長者聞已，怪其",
    "T04n0202_005:0382b05": "如是，即與其女，往至佛所白言：「世尊！彼長",
    "T04n0202_005:0382b06": "者子，以何因緣，無有眼耳舌及手足，而生",
    "T04n0202_005:0382b07": "富家，為此財主？」佛告長者：「善哉問也！諦聽",
    "T04n0202_005:0382b08": "善思！當為汝說。」「唯然樂聞。」佛告長者：「乃往",
    "T04n0202_005:0382b09": "過去，有大長者兄弟二人，兄名檀若世質，",
    "T04n0202_005:0382b10": "弟名尸羅世質。其兄少小，忠信成實，常好",
    "T04n0202_005:0382b11": "布施，賑救貧乏，以其信善，舉國稱美，王",
    "T04n0202_005:0382b12": "任此人，為國平事，諍訟曲直，由之取決。是",
    "T04n0202_005:0382b13": "時國法，舉貸取與，無有券疏，悉詣平事",
    "T04n0202_005:0382b14": "檀若世質，以為明人。時有估客將欲入",
    "T04n0202_005:0382b15": "海，從弟尸羅世質多舉錢財，以供所須。",
    "T04n0202_005:0382b16": "時弟長者，唯有一子，其年幼小，即將其子",
    "T04n0202_005:0382b17": "并所出錢，到平事所，白言：『大兄！是估客子，",
    "T04n0202_005:0382b18": "從我舉錢，入海來還，應得爾許。兄為明",
    "T04n0202_005:0382b19": "人，我若終亡，證令子得。』平事長者，指言如",
    "T04n0202_005:0382b20": "是。其弟長者，不久命終。時估客子，乘船",
    "T04n0202_005:0382b21": "入海，風起波浪，船壞喪失，時估客子，捉板",
    "T04n0202_005:0382b22": "得全，還其本國。時長者子，聞其船壞空",
    "T04n0202_005:0382b23": "歸，唯見此人，便自念言：『此雖負我，今者",
    "T04n0202_005:0382b24": "空窮何由可得？須有當債。』時見此估客",
    "T04n0202_005:0382b25": "長者，復與餘賈，續復入海，獲大珍寶，安",
    "T04n0202_005:0382b26": "隱吉還。心自念言：『彼長者子，前雖見我，",
    "T04n0202_005:0382b27": "不從我債。我舉錢時，此人幼稚或能不",
    "T04n0202_005:0382b28": "憶？或以我前窮故不債耶？今當試之。』",
    "T04n0202_005:0382b29": "即嚴好馬眾寶，服飾寶衣乘馬入市。長者",
    "T04n0202_005:0382c01": "子見服乘如是，心念此人，似還有財，當試",
    "T04n0202_005:0382c02": "從債，即遣人語言：『汝負我錢，今可見償。』",
    "T04n0202_005:0382c03": "答言：『可爾。當思宜了。』估客自念：『所舉頓大，",
    "T04n0202_005:0382c04": "重生累息，無由可畢，當作一策乃可了",
    "T04n0202_005:0382c05": "爾。』即持一寶珠，到平事婦所白言：『夫人！我本",
    "T04n0202_005:0382c06": "從尸羅世質舉少錢財，其子來從我債，今",
    "T04n0202_005:0382c07": "上一珠，價直十萬，若從我債，可囑平事莫",
    "T04n0202_005:0382c08": "為明人。』其婦答言：『長者誠信，必不肯爾；",
    "T04n0202_005:0382c09": "為當試語。』即受其珠。平事暮歸，即便具白。",
    "T04n0202_005:0382c10": "長者答言：『何有是事？以我忠信不妄語故，",
    "T04n0202_005:0382c11": "故王立我為國平事，若一妄言，此事不可。』",
    "T04n0202_005:0382c12": "時估客來具告情狀，即還其珠。時估客子，",
    "T04n0202_005:0382c13": "更上一珠，價直二十萬，復往白言：『願使",
    "T04n0202_005:0382c14": "囑及，此既小事，但作一言，得三十萬，彼",
    "T04n0202_005:0382c15": "若得勝，雖復姪兒，無一錢分，此理可通。』爾",
    "T04n0202_005:0382c16": "時女人，貪愛寶珠，即為受之。暮更白夫：『昨",
    "T04n0202_005:0382c17": "日所白，事亦可通，願必在意。』長者答言：『絕",
    "T04n0202_005:0382c18": "無此理。我以可信，得為平事，若一妄語，",
    "T04n0202_005:0382c19": "現世當為世所不信，後世當受無量劫苦。』",
    "T04n0202_005:0382c20": "「爾時長者，有一男兒，猶未能行，其婦泣曰：",
    "T04n0202_005:0382c21": "『我今與汝，共為夫妻，若有死事，猶望不",
    "T04n0202_005:0382c22": "違，囑此小事，直作一言，當不相從，我用",
    "T04n0202_005:0382c23": "活為？若不見隨，我先殺兒，然後自殺。』長者",
    "T04n0202_005:0382c24": "聞此，譬如人噎，既不得咽亦不得吐，自念：",
    "T04n0202_005:0382c25": "『我唯有此一子，若其當死，財無所付；若從",
    "T04n0202_005:0382c26": "是語，今則不為人所信用，將來當受無量",
    "T04n0202_005:0382c27": "苦惱。』迫蹴不已，即便可之。其婦歡喜，語",
    "T04n0202_005:0382c28": "估客言：『長者已許。』估客聞之，欣悅還家，",
    "T04n0202_005:0382c29": "嚴一大象，眾寶莊校，著大寶衣，乘象入市。",
    "T04n0202_005:0383a01": "長者子見，心喜念言：『是人必富，服乘乃爾，我",
    "T04n0202_005:0383a02": "得財矣。』即往語曰：『薩薄當知！先所負錢，今",
    "T04n0202_005:0383a03": "宜見償。』估客驚言：『我都不憶，何時負君？若",
    "T04n0202_005:0383a04": "相負者，明人是誰？』長者子言：『若干日月，我",
    "T04n0202_005:0383a05": "父及我，手付汝錢，平事為我明人。何緣言",
    "T04n0202_005:0383a06": "不？』估客子言：『我今不念，苟有事實，當還",
    "T04n0202_005:0383a07": "相償。』尋共相將，至平事所。長者子言：『此人",
    "T04n0202_005:0383a08": "往日，親從我父舉若干錢，伯為明人，我",
    "T04n0202_005:0383a09": "時亦見。事為爾不？』答言：『不知。』其姪驚曰：『伯",
    "T04n0202_005:0383a10": "父爾時，審不見聞，不作是語，此事可爾；",
    "T04n0202_005:0383a11": "不以手足，指是財耶？』答言：『不爾。』姪子恚",
    "T04n0202_005:0383a12": "曰：『以伯忠良，王令平事，國人信用，我親弟",
    "T04n0202_005:0383a13": "子，非法猶爾，況於外人，抂者豈少？此之虛",
    "T04n0202_005:0383a14": "實，後世自知。』」佛告長者：「欲知爾時平事長",
    "T04n0202_005:0383a15": "者，今曼慈毘梨無有耳目渾沌者是。由於",
    "T04n0202_005:0383a16": "爾時一妄語故，墮大地獄，多受苦毒；從地",
    "T04n0202_005:0383a17": "獄出，五百世中，常受渾沌之身。由於爾時",
    "T04n0202_005:0383a18": "好布施故，常生豪富得為財主，善惡之",
    "T04n0202_005:0383a19": "報，雖久不敗。是故汝等！當勤精進，攝身口",
    "T04n0202_005:0383a20": "意，莫妄造惡。」時諸大眾，聞佛所說，有得",
    "T04n0202_005:0383a21": "初果至四果者，有發無上菩提心者，莫",
    "T04n0202_005:0383a22": "不歡喜，頂戴奉行。",
    "T04n0202_005:0383a23": "（二六）貧人夫婦疊施得現報品第二十五",
    "T04n0202_005:0383a24": "(丹本為三十六)",
    "T04n0202_005:0383a25": "如是我聞：一時佛在舍衛國祇樹給孤獨",
    "T04n0202_005:0383a26": "園祇洹精舍，與大比丘眾，圍繞說法。爾時國",
    "T04n0202_005:0383a27": "中，有一長者，其婦懷妊，月滿生女，端正",
    "T04n0202_005:0383a28": "姝妙，容貌少雙。其初生時，細軟白疊，裹身",
    "T04n0202_005:0383a29": "而生。父母怪之，召師占相，師曰：「甚吉！有",
    "T04n0202_005:0383b01": "大福德。」因為作字，名曰叔離(秦言白也)。叔離長",
    "T04n0202_005:0383b02": "大，疊隨身大，此女璝瑋，國內遠近，競來娉",
    "T04n0202_005:0383b03": "求。父母念言：「女年已大，宜當嫁處。」即使工",
    "T04n0202_005:0383b04": "師為作瓔珞。叔離問父：「鍛是金銀，用作何",
    "T04n0202_005:0383b05": "等？」父告之言：「汝年已大，欲嫁處汝，故作環",
    "T04n0202_005:0383b06": "玔。」女白父言：「我欲出家，不樂嫁去。」父母",
    "T04n0202_005:0383b07": "愛念，不違其志，尋為出疊，欲作五衣。女",
    "T04n0202_005:0383b08": "見復問：「欲作何等？」告言：「為汝作衣。」白父",
    "T04n0202_005:0383b09": "母言：「我此所著，悉已具足，更不須作，唯",
    "T04n0202_005:0383b10": "願聽我時往佛所。」父母即將往詣佛所，頭",
    "T04n0202_005:0383b11": "面作禮，求索出家。佛言：「善來！」頭髮自墮，",
    "T04n0202_005:0383b12": "所著白疊，尋成五衣，付大愛道，為比丘",
    "T04n0202_005:0383b13": "尼，精進不久，成阿羅漢道。阿難白佛言：",
    "T04n0202_005:0383b14": "「叔離比丘尼，本種何功德，生長者家，生與",
    "T04n0202_005:0383b15": "疊俱出，出家不久，得阿羅漢道？」佛告阿",
    "T04n0202_005:0383b16": "難：「諦聽善思！吾今說之。」阿難言：「唯然。」佛言：",
    "T04n0202_005:0383b17": "「過去久遠，有佛出世，名毘婆尸，與諸弟子，",
    "T04n0202_005:0383b18": "廣度一切，時王臣民，多設供養，作般遮于",
    "T04n0202_005:0383b19": "瑟。有一比丘，恒行勸化，令詣佛所聽法",
    "T04n0202_005:0383b20": "布施。時有女人，名檀膩伽，極為貧窮，夫婦",
    "T04n0202_005:0383b21": "二人，共有一疊，若夫出行，則被而往，婦便",
    "T04n0202_005:0383b22": "裸住坐於草敷；若婦被疊出外求索，夫則",
    "T04n0202_005:0383b23": "裸坐草蓐。勸化比丘次至其家，見是女人，",
    "T04n0202_005:0383b24": "因勸之言：『佛出難值，經法難聞，人身難",
    "T04n0202_005:0383b25": "得，汝當聽法，汝當布施。』廣說慳貪布施之",
    "T04n0202_005:0383b26": "報。女人白言：『大德小住。』還入舍中，語其夫",
    "T04n0202_005:0383b27": "言：『外有沙門，勸我見佛聽法布施，我等先",
    "T04n0202_005:0383b28": "世，不布施故，致此貧窮，今當以何為後",
    "T04n0202_005:0383b29": "世資？』夫答之言：『我家貧困如是，雖可有",
    "T04n0202_005:0383c01": "心，當以何施？』婦言：『前世不施，今致是困；",
    "T04n0202_005:0383c02": "今復不種，後欲何趣？汝但聽我，我決欲施。』",
    "T04n0202_005:0383c03": "夫心自念：『此婦或能少有私產，我當聽之。』",
    "T04n0202_005:0383c04": "即可之言：『欲施便施。』尋曰：『我意欲以此疊",
    "T04n0202_005:0383c05": "布施。』夫言：『我之與汝共此一疊，出入求索，",
    "T04n0202_005:0383c06": "以自存活，今若用施，俱當守死，欲作何計？』",
    "T04n0202_005:0383c07": "婦言：『人生有死，今不施與，會當歸死。",
    "T04n0202_005:0383c08": "寧施而死，後世有望；不施而死，後遂當劇。』",
    "T04n0202_005:0383c09": "夫歡喜言：『分死用施。』婦即還出，白比丘言：",
    "T04n0202_005:0383c10": "『大德！可止屋下，我當布施。』比丘答言：『若",
    "T04n0202_005:0383c11": "欲施者，汝當面施，為汝呪願。』叔離白言：『唯",
    "T04n0202_005:0383c12": "此被疊，內無異衣，女形穢惡，不宜此脫。』即",
    "T04n0202_005:0383c13": "還入內，遙於向下，脫身上疊，授與比丘。比",
    "T04n0202_005:0383c14": "丘呪願，持至佛所。「佛言比丘：『持此疊來。』比",
    "T04n0202_005:0383c15": "丘授佛，佛自手受此疊垢污。時王眾會，微",
    "T04n0202_005:0383c16": "心嫌佛受此垢疊。佛知眾心，而告之言：『我",
    "T04n0202_005:0383c17": "觀此會清淨大施，無過於此以疊施者。』大",
    "T04n0202_005:0383c18": "眾聞已，莫不悚然。夫人歡喜，即脫己身所",
    "T04n0202_005:0383c19": "著嚴飾瓔珞寶衣，送與陀膩羈；王亦喜悅，",
    "T04n0202_005:0383c20": "脫身衣服，送與其夫，命令詣會。毘婆尸佛",
    "T04n0202_005:0383c21": "廣為大眾，說微妙法，時會大眾，得度者眾。」",
    "T04n0202_005:0383c22": "佛告阿難：「欲知爾時貧窮女人陀膩羈者，",
    "T04n0202_005:0383c23": "今叔離比丘尼是。由於爾時以清淨心疊",
    "T04n0202_005:0383c24": "布施故，九十一劫所生之處，常與疊生，無",
    "T04n0202_005:0383c25": "所乏少，隨意悉得。緣於彼佛，聞深妙法，",
    "T04n0202_005:0383c26": "願解脫故，今得遇我，成阿羅漢。是故汝",
    "T04n0202_005:0383c27": "等！應勤精進聞法布施。」佛說是時，得道者",
    "T04n0202_005:0383c28": "眾，莫不歡喜，頂戴奉行。",
    "T04n0202_005:0383c29": "（二七）迦旃延教老母賣貧品第二十六(丹本為三十七)",
    "T04n0202_005:0384a01": "如是我聞：一時佛在阿梨提國。時彼國",
    "T04n0202_005:0384a02": "中，有一長者，多財饒寶，慳貪暴惡，無有慈",
    "T04n0202_005:0384a03": "心。時有一婢，晨夜走使，不得寧處，小有",
    "T04n0202_005:0384a04": "違失，便受鞭捶，衣不蔽形，食不充體，年",
    "T04n0202_005:0384a05": "老困悴，思死不得。時適持瓶，詣河取水，",
    "T04n0202_005:0384a06": "思惟是苦，舉聲大哭。時迦旃延，來至其所，",
    "T04n0202_005:0384a07": "問言：「老母！何以悲泣懊惱乃爾？」白言：「尊者！",
    "T04n0202_005:0384a08": "我既年老，恒執苦役，加復貧窮，衣食不充，",
    "T04n0202_005:0384a09": "思死不得，以故哭耳。」迦旃延言：「汝若貧者，",
    "T04n0202_005:0384a10": "何不賣貧？」母言：「貧那可賣？誰當買貧？」",
    "T04n0202_005:0384a11": "迦旃延言：「貧實可賣。」如是至三，女人白言：",
    "T04n0202_005:0384a12": "「苟貧可賣，我宜問方。」即言：「大德！貧云何賣？」",
    "T04n0202_005:0384a13": "迦旃延言：「審欲賣者，一隨我語，答言唯諾。」",
    "T04n0202_005:0384a14": "告言：「汝先洗浴。」洗已告言：「汝當布施。」白言：",
    "T04n0202_005:0384a15": "「尊者！我極貧困，如今我身，無手許完納，雖",
    "T04n0202_005:0384a16": "有此瓶，是大家許，當以何施？」即授鉢與，",
    "T04n0202_005:0384a17": "「汝持此鉢，取少淨水。」如教取來，奉迦旃延。",
    "T04n0202_005:0384a18": "迦旃延受，尋為呪願。次教受齋，後教念佛",
    "T04n0202_005:0384a19": "種種功德。即問：「汝有住止處不？」答言：「無也。",
    "T04n0202_005:0384a20": "若其磨時，即磨下臥，舂炊作使，即臥是中，",
    "T04n0202_005:0384a21": "或時無作，止宿糞堆。」迦旃延言：「汝好持心，",
    "T04n0202_005:0384a22": "恭勤走使，莫生嫌恨，自伺大家一切臥竟，",
    "T04n0202_005:0384a23": "密開其戶，於戶曲內，敷淨草座，思惟觀佛，",
    "T04n0202_005:0384a24": "莫生惡念。」爾時老母，奉教而歸，如勅",
    "T04n0202_005:0384a25": "施行，於後夜中，即便命終，生忉利天。大家",
    "T04n0202_005:0384a26": "早起，見婢命終，恚而言曰：「此婢恒常不聽",
    "T04n0202_005:0384a27": "入舍，今暮何故，乃於此死？」即便使人，",
    "T04n0202_005:0384a28": "草索繫脚，拽置寒林中。時彼天中，有一天",
    "T04n0202_005:0384a29": "子，有五百天子，以為眷屬，宮殿嚴麗。爾時",
    "T04n0202_005:0384b01": "天子，福盡命終，此老母人，即代其處。生天",
    "T04n0202_005:0384b02": "之法，其利根者，自知來緣，鈍根生者，但",
    "T04n0202_005:0384b03": "知受樂。爾時此女，既生天中，與五百天",
    "T04n0202_005:0384b04": "子，娛樂受樂，不知生緣。時舍利弗，在忉",
    "T04n0202_005:0384b05": "利天，知此天子生天因緣，問言：「天子！汝",
    "T04n0202_005:0384b06": "因何福生此天中？」答言：「不知。」時舍利弗借",
    "T04n0202_005:0384b07": "其道眼，觀見故身生天因緣，由迦旃延；即",
    "T04n0202_005:0384b08": "將五百天子，來至寒林，散花燒香，供養死",
    "T04n0202_005:0384b09": "屍。諸天光明，照曜村林，大家見變，怪其",
    "T04n0202_005:0384b10": "所由，告令遠近，詣林觀看。見諸天子供",
    "T04n0202_005:0384b11": "養此屍，即問天曰：「此婢醜穢，生存之時，人",
    "T04n0202_005:0384b12": "猶惡見，況今已死。何故諸天，而加供養？」彼",
    "T04n0202_005:0384b13": "時天子，具說本末生天因緣，即皆迴詣迦",
    "T04n0202_005:0384b14": "旃延所。時迦旃延，為諸天人，廣說諸法，",
    "T04n0202_005:0384b15": "所謂施論戒論生天之論，欲不淨法，出離為",
    "T04n0202_005:0384b16": "樂。爾時彼天及五百天子，遠塵離垢，得法",
    "T04n0202_005:0384b17": "眼淨，飛還天宮。時諸會眾，聞此法已，各",
    "T04n0202_005:0384b18": "獲道迹，乃至四果，莫不歡喜，頂戴奉行，敬",
    "T04n0202_005:0384b19": "禮而去。◎",
    "T04n0202_005:0384b20": "（二八）◎金天品第二十七(丹本此品在第五卷為第二十五)",
    "T04n0202_005:0384b21": "如是我聞：一時佛在舍衛國祇樹給孤獨園。",
    "T04n0202_005:0384b22": "時此國中，有一長者，其家大富，財寶無數，",
    "T04n0202_005:0384b23": "生一男兒，身體金色。長者欣慶，即設施會，",
    "T04n0202_005:0384b24": "請諸相師，令占吉凶。時諸相師，抱兒看省，",
    "T04n0202_005:0384b25": "見其奇相，喜不自勝，即為立字，字修越",
    "T04n0202_005:0384b26": "那提婆(晉言金天)。此兒福德，極為純厚，其生之",
    "T04n0202_005:0384b27": "日，家中自然出一井水，縱廣八尺，深亦如",
    "T04n0202_005:0384b28": "是，其水汲用，能稱人意，須衣出衣，須食",
    "T04n0202_005:0384b29": "出食，金銀珍寶，一切所須，作願取之，如意",
    "T04n0202_005:0384c01": "即得。兒年轉大，才藝博通，長者愛之，未敢",
    "T04n0202_005:0384c02": "逆意，而作是念：「我子端正，容貌無倫，要",
    "T04n0202_005:0384c03": "當推求選擇名女，形容色狀，殊姿越群，金",
    "T04n0202_005:0384c04": "容妙體，類我兒者，當往求之。」即募諸賈，",
    "T04n0202_005:0384c05": "周遍求之。時閻波國，有大長者，而生一",
    "T04n0202_005:0384c06": "女，字脩跋那婆蘇(晉言金光明)，端正非凡，身",
    "T04n0202_005:0384c07": "體金色，晃昱照人，細滑光澤。初生之日，亦",
    "T04n0202_005:0384c08": "有自然八尺井水，其井亦能出種種珍寶，",
    "T04n0202_005:0384c09": "衣服飲食稱適人情。然彼長者，亦自念言：",
    "T04n0202_005:0384c10": "「我女端正，人中英妙，要得賢士，形色光暉，",
    "T04n0202_005:0384c11": "如我女比，乃當嫁與共為婚姻。」爾時女名",
    "T04n0202_005:0384c12": "遠布舍衛，金天名稱復聞女家。時二長者，",
    "T04n0202_005:0384c13": "各懷歡喜，即各相詣，求為婚姻，娶婦已竟，",
    "T04n0202_005:0384c14": "還至舍衛。時金天家，便設上供，請佛及僧，",
    "T04n0202_005:0384c15": "供養一日。佛受其請，往至舍食，食已攝鉢，",
    "T04n0202_005:0384c16": "具為長者金天夫妻，廣演妙法，開解其",
    "T04n0202_005:0384c17": "心。金天夫妻，及其父母，即時破壞二十億",
    "T04n0202_005:0384c18": "洞然之惡，心情開解，獲須陀洹果。爾時世",
    "T04n0202_005:0384c19": "尊，便還精舍。於是金天與金光明，俱白父",
    "T04n0202_005:0384c20": "母，求索出家。父母即聽許，俱往佛所，稽",
    "T04n0202_005:0384c21": "首佛足，作禮繞竟，求索入道。佛尋聽可，讚",
    "T04n0202_005:0384c22": "言：「善來比丘！」鬚髮自落，法衣著身，便成沙",
    "T04n0202_005:0384c23": "門。於是金天在比丘眾，金光明比丘尼付",
    "T04n0202_005:0384c24": "大愛道，漸漸教化，悉成羅漢，三明六通具",
    "T04n0202_005:0384c25": "八解脫，一切功德，悉皆具足。阿難白佛言：",
    "T04n0202_005:0384c26": "「不審，世尊！金天夫妻，本造何行，自生以來，",
    "T04n0202_005:0384c27": "多財饒寶，身體金色，端正第一，得此一井",
    "T04n0202_005:0384c28": "能出一切？唯願如來！當具宣示。」佛告阿",
    "T04n0202_005:0384c29": "難：「乃往過去九十一劫，時世有佛，號毘鉢",
    "T04n0202_005:0385a01": "尸，佛既滅度，遺法在世。後有諸比丘，遊",
    "T04n0202_005:0385a02": "行教化，到一村落。有諸人民豪賢長者，見",
    "T04n0202_005:0385a03": "眾僧至，各競供設衣被飲食，無有乏短。時",
    "T04n0202_005:0385a04": "有夫妻二人，貧餓困乏，每自思念：『我父在",
    "T04n0202_005:0385a05": "時，財寶積滿，富溢難量；今者我身貧困極",
    "T04n0202_005:0385a06": "甚，坐臥草蓐，衣不蓋形，家無升斗，何其",
    "T04n0202_005:0385a07": "苦耶？爾時雖富，財寶無量，不遭斯等聖眾",
    "T04n0202_005:0385a08": "之僧；今既得值，無錢供養。』思惟是已，愴然",
    "T04n0202_005:0385a09": "而啼，懊惱墮淚，墮婦臂上。婦見夫涕，而",
    "T04n0202_005:0385a10": "問之言：『有何不適，懊惱若是？』聟答婦言：",
    "T04n0202_005:0385a11": "『汝不知耶？今有眾僧適過此村，豪賢居士",
    "T04n0202_005:0385a12": "咸興供養。我家貧乏，獨無升斗，於此眾僧，",
    "T04n0202_005:0385a13": "不種善緣；今者貧困，來世又劇。我惟此已，",
    "T04n0202_005:0385a14": "是故泣耳。』婦答聟言：『今當如何？正欲供養，",
    "T04n0202_005:0385a15": "無有財寶，雖有空意，不遂其願。』婦語聟",
    "T04n0202_005:0385a16": "言：『今汝可往至本舍中，於故藏內推覓",
    "T04n0202_005:0385a17": "財寶，若苟得之，當用供養。』時夫如言，至",
    "T04n0202_005:0385a18": "故藏中，遍行推覓，得一金錢，持至婦所。",
    "T04n0202_005:0385a19": "于時其婦，有一明鏡，即共合心，當用布",
    "T04n0202_005:0385a20": "施，置一新瓶，盛滿淨水，以此金錢著瓶",
    "T04n0202_005:0385a21": "水中，以鏡著上，持至僧所，到已至心用布",
    "T04n0202_005:0385a22": "施僧。於時眾僧即為受之，各各取水，而用",
    "T04n0202_005:0385a23": "洗鉢，復有取水而飲之者。時彼夫婦，歡喜",
    "T04n0202_005:0385a24": "情悅，作福已竟，遇疾命終，生忉利天。」佛告",
    "T04n0202_005:0385a25": "阿難：「爾時貧人持一瓶水，布施僧者，今此",
    "T04n0202_005:0385a26": "金天夫婦是也。由其前世持此一金錢，及",
    "T04n0202_005:0385a27": "一瓶水并此明鏡，施眾僧故，世世端正，",
    "T04n0202_005:0385a28": "身體金色，容儀晃昱殊妙無比，九十一劫，恒",
    "T04n0202_005:0385a29": "常如是。由于爾時，有信敬故，得離生死，",
    "T04n0202_005:0385b01": "逮得應真。阿難當知！一切福德，不可不",
    "T04n0202_005:0385b02": "作，如彼貧人，以少施故，乃獲如是無量",
    "T04n0202_005:0385b03": "福報。」爾時阿難，及諸眾會，聞佛所說，咸興",
    "T04n0202_005:0385b04": "施心，勤加福業，歡喜奉行。",
    "T04n0202_005:0385b05": "（二九）重姓品第二十八(丹本為二十六)",
    "T04n0202_005:0385b06": "如是我聞：一時佛在舍衛國祇樹給孤獨園。",
    "T04n0202_005:0385b07": "爾時國中，有豪長者，財富無量，唯無子姓，",
    "T04n0202_005:0385b08": "每懷悒遲，禱祠神祇，求索一子。精誠款",
    "T04n0202_005:0385b09": "篤，婦便懷妊，日月滿足，生一男兒，其兒端",
    "T04n0202_005:0385b10": "正，世所希有，父母宗親，值時[飢几+燕]會，共相合",
    "T04n0202_005:0385b11": "集，詣大江邊，飲酒自娛。父母持兒，詣其會",
    "T04n0202_005:0385b12": "所，父愛此兒，順坐擔舞，父舞已竟，母復擔",
    "T04n0202_005:0385b13": "之，歷坐擎騰，歡娛自樂。臨到河邊，意卒",
    "T04n0202_005:0385b14": "散亂，執之不固，失兒墮水，尋時搏撮，竟不",
    "T04n0202_005:0385b15": "能得。于時父母，憐念此兒，愛著傷懷，絕",
    "T04n0202_005:0385b16": "而復甦。其兒福德，竟復不死，至河水中，隨",
    "T04n0202_005:0385b17": "水沈浮。時有一魚，吞此小兒，雖在魚腹，",
    "T04n0202_005:0385b18": "猶復不死，時有小村而在下流，有一富家",
    "T04n0202_005:0385b19": "亦無子姓，種種求索，困不能得。而彼富家，",
    "T04n0202_005:0385b20": "恒令一奴捕魚販賣，僕輸大家。其奴日日",
    "T04n0202_005:0385b21": "捕魚為業，值時捕得吞小兒魚，剖腹看",
    "T04n0202_005:0385b22": "之，得一小兒，面貌端正，得已歡喜，抱與",
    "T04n0202_005:0385b23": "大家。大家觀看，而自慶言：「我家由來禱祠",
    "T04n0202_005:0385b24": "神祇，求索子息，精誠報應，故天與我。」即便",
    "T04n0202_005:0385b25": "摩收，乳哺養之。時彼上村父母，聞下村長",
    "T04n0202_005:0385b26": "者魚腹中得兒，即往其所，追求索之，而語",
    "T04n0202_005:0385b27": "之言：「此是我兒，我於彼河，而失是子，今汝",
    "T04n0202_005:0385b28": "得之，願以見還。」時彼長者，而答之言：「我",
    "T04n0202_005:0385b29": "家由來，禱祠求子，今神報應，賜我一兒。君",
    "T04n0202_005:0385c01": "之亡兒，竟為所在？」紛紜不了，詣王求斷。",
    "T04n0202_005:0385c02": "於是二家，各引道理，其兒父母說：「是我兒，",
    "T04n0202_005:0385c03": "我於某時，失在河中。」而彼長者，復自說言：",
    "T04n0202_005:0385c04": "「我於河中魚腹得之，此實我子，非君所生。」",
    "T04n0202_005:0385c05": "王聞其說，靡知所如，即與二家，評詳此",
    "T04n0202_005:0385c06": "事：「卿二長者，各認此兒，今若與一，於理不",
    "T04n0202_005:0385c07": "可，更互共養，至兒長大，各為娶婦，安置家",
    "T04n0202_005:0385c08": "業，二處異居。此婦生兒，即屬此家，彼婦",
    "T04n0202_005:0385c09": "生兒，即屬彼家。」時二長者，各隨王教。兒年",
    "T04n0202_005:0385c10": "長大，俱為娶婦，供給所須，無有乏短。",
    "T04n0202_005:0385c11": "于時其兒，白二父母言：「我生以來，遭羅",
    "T04n0202_005:0385c12": "苦難，墮水魚吞，垂死得濟，今我至意，欲",
    "T04n0202_005:0385c13": "得出家，唯願父母，當見聽許。」時二父母，",
    "T04n0202_005:0385c14": "心愛此兒，不能拒逆，即便聽許。其兒即辭，",
    "T04n0202_005:0385c15": "往至佛所，稽首佛足，求索入道，佛即聽之，",
    "T04n0202_005:0385c16": "讚言：「善來比丘！」鬚髮自落，即成沙門，字",
    "T04n0202_005:0385c17": "曰重姓，佛為說法，得盡諸苦，即於座上，",
    "T04n0202_005:0385c18": "成阿羅漢。阿難白佛：「不審，世尊！此重姓比",
    "T04n0202_005:0385c19": "丘，本造何行、種何善根，而今生世，墮水",
    "T04n0202_005:0385c20": "魚吞，而故不死？」佛告阿難：「汝且聽之！吾當",
    "T04n0202_005:0385c21": "為說。過去久遠，有佛世尊，號毘婆尸，集諸",
    "T04n0202_005:0385c22": "大眾，為說妙法。時有長者，來至會中，聞其",
    "T04n0202_005:0385c23": "如來廣說大法，布施之福、持戒之福，聞已歡",
    "T04n0202_005:0385c24": "喜，信心猛烈，即從彼佛受三自歸，受不殺",
    "T04n0202_005:0385c25": "戒，復以一錢布施彼佛。由是之故，世世",
    "T04n0202_005:0385c26": "受福，財寶自恣，無有乏短。」佛告阿難：「欲",
    "T04n0202_005:0385c27": "知爾時長者子者，今重姓比丘是也。由其",
    "T04n0202_005:0385c28": "爾時施佛一錢，九十一劫，恒富錢財，至於",
    "T04n0202_005:0385c29": "今世，二家父母，供給所須；受不殺戒故，",
    "T04n0202_005:0386a01": "墮大水魚吞不死；受三自歸故，今值我",
    "T04n0202_005:0386a02": "世沐浴清化，得羅漢道。」爾時阿難，及與大",
    "T04n0202_005:0386a03": "眾，聞佛所說，遵修善行，敬重佛教，歡喜信",
    "T04n0202_005:0386a04": "受，頂戴奉行。",
    "T04n0202_005:0386a05": "（三〇）散檀寧品第二十九(丹本為二十七)",
    "T04n0202_005:0386a06": "如是我聞：一時佛在舍衛國祇樹給孤獨園。",
    "T04n0202_005:0386a07": "爾時世尊，與諸弟子千二百五十人俱。爾時",
    "T04n0202_005:0386a08": "國中，有五百乞兒，常依如來，隨逐眾僧，乞",
    "T04n0202_005:0386a09": "匃自活。經歷年歲，厭心內發，而作是言：「我",
    "T04n0202_005:0386a10": "等諸人！雖蒙僧福得延餘命，苦事猶多。」",
    "T04n0202_005:0386a11": "咸作是念：「我等今者，寧可從佛求索出",
    "T04n0202_005:0386a12": "家。」共詣佛所，於是眾人，即共白佛：「如來出",
    "T04n0202_005:0386a13": "世，甚為難遇，我等諸人，生在下賤，蒙尊遺",
    "T04n0202_005:0386a14": "恩，濟活身命，既受殊養，貪得出家，不審世",
    "T04n0202_005:0386a15": "尊！寧可得不？」爾時世尊，告諸乞兒：「我法清",
    "T04n0202_005:0386a16": "淨，無有貴賤，譬如淨水，洗諸不淨，若貴若",
    "T04n0202_005:0386a17": "賤，若好若醜，若男若女，水之所洗，無不",
    "T04n0202_005:0386a18": "淨者。又復如火，所至之處，山河石壁，天地",
    "T04n0202_005:0386a19": "所有，無大無小，一切萬物，其被燒者，無",
    "T04n0202_005:0386a20": "不燋燃。又復我法，猶如虛空，男女大小，貧",
    "T04n0202_005:0386a21": "富貴賤，有入中者，隨意自恣。」時諸乞兒聞",
    "T04n0202_005:0386a22": "佛所說，普皆歡喜，信心倍隆，歸誠向佛，求",
    "T04n0202_005:0386a23": "索入道。世尊告曰：「善來比丘！」鬚髮自墮，法衣",
    "T04n0202_005:0386a24": "在身，沙門形相，於是具足。佛為說法，心開",
    "T04n0202_005:0386a25": "意解，即盡諸漏，成阿羅漢。於時國中，諸豪",
    "T04n0202_005:0386a26": "長者庶民之等，聞諸乞兒佛聽入道，皆興",
    "T04n0202_005:0386a27": "慢心，而作是言：「云何如來聽此乞匃下賤",
    "T04n0202_005:0386a28": "之人在眾僧次？我等諸人，儻修福業，請佛",
    "T04n0202_005:0386a29": "眾僧，供養食時，奈何令此下賤之徒，坐我",
    "T04n0202_005:0386b01": "床席，捉我食器。」爾時太子，名曰祇陀，施設",
    "T04n0202_005:0386b02": "供具，請佛及僧，遣使白佛：「唯願世尊明受",
    "T04n0202_005:0386b03": "我請及比丘僧。因令白佛：『所度乞兒，作比",
    "T04n0202_005:0386b04": "丘者，我不請之，慎勿將來。』」佛便受請。明",
    "T04n0202_005:0386b05": "日食時，佛及眾僧，當應請時，告諸乞兒比",
    "T04n0202_005:0386b06": "丘：「吾等受請，汝不及例，今可往至欝多",
    "T04n0202_005:0386b07": "羅越，取自然成熟粳米，還至其家，隨意坐",
    "T04n0202_005:0386b08": "次自食粳米。」時諸比丘，如命即以羅漢神",
    "T04n0202_005:0386b09": "足，往彼世界，各各自取，滿鉢還來，攝持威",
    "T04n0202_005:0386b10": "儀，自隨次第，乘虛而來，如鴈王飛，至祇陀",
    "T04n0202_005:0386b11": "家，隨次而坐，各各自食。於時太子，覩眾比",
    "T04n0202_005:0386b12": "丘，威儀進止，神足福德，敬心歡喜，歎未曾",
    "T04n0202_005:0386b13": "有，而白佛言：「不審，世尊！此諸聖賢大德之",
    "T04n0202_005:0386b14": "眾，威神巍巍眾相具足，為從何方而來至",
    "T04n0202_005:0386b15": "此？甚可欽敬，唯願如來！今當為我說其徒",
    "T04n0202_005:0386b16": "眾本末因緣。」佛告祇陀：「汝若欲知者，善",
    "T04n0202_005:0386b17": "思聽之！當為汝說。此諸比丘，正是昨日所",
    "T04n0202_005:0386b18": "不請者。吾及眾僧，向者欲來應太子請，此",
    "T04n0202_005:0386b19": "諸比丘，以不請故，往欝多越，取自然粳",
    "T04n0202_005:0386b20": "米，而自食之。」爾時祇陀，聞說是語，極懷",
    "T04n0202_005:0386b21": "慚愧，懊惱自嘖：「我何愚蔽，不別明闇？」又復",
    "T04n0202_005:0386b22": "言曰：「世尊功德，難可思議！此諸乞兒，於此",
    "T04n0202_005:0386b23": "國中，最為下賤，今日乃得稟受清化，最蒙",
    "T04n0202_005:0386b24": "洪潤，既受現世安樂身福，復獲永世無為",
    "T04n0202_005:0386b25": "之樂。如來今日，所以出世，但為此輩，更不",
    "T04n0202_005:0386b26": "存餘。又復，世尊！不審此徒，往古世時，種何",
    "T04n0202_005:0386b27": "善行，修何功德，今值世尊特蒙殊潤？復造",
    "T04n0202_005:0386b28": "何咎，從生已來，乞匃自活，困苦乃爾？世尊",
    "T04n0202_005:0386b29": "慈愍！幸見開示。」佛告之曰：「若欲知者，宜",
    "T04n0202_005:0386c01": "善聽之！吾當為汝具足解說如是本末，",
    "T04n0202_005:0386c02": "諾當善聽！」爾時世尊！便告祇陀：「過去久遠，",
    "T04n0202_005:0386c03": "無量無數不可思議阿僧祇劫，此閻浮提，",
    "T04n0202_005:0386c04": "有一大國，名波羅奈。國有一山，名曰",
    "T04n0202_005:0386c05": "利師(晉言仙山)，古昔諸佛，多住其中；若無佛時，",
    "T04n0202_005:0386c06": "有辟支佛，依其住止；假使復無辟支佛時，",
    "T04n0202_005:0386c07": "有諸五通學仙之徒，復依止住，終無空廢。",
    "T04n0202_005:0386c08": "爾時山中有辟支佛二千餘人，恒止其中。",
    "T04n0202_005:0386c09": "於時彼國，有火星現，是其惡災。此星已現，",
    "T04n0202_005:0386c10": "十二年中，國當乾旱無有天雨，不得種",
    "T04n0202_005:0386c11": "植，國必破矣。是時國內，有一長者，名散陀",
    "T04n0202_005:0386c12": "寧，其家巨富，財穀無量，恒設供具，給諸道",
    "T04n0202_005:0386c13": "士。時千快士，往至其家，求索供養，而作是",
    "T04n0202_005:0386c14": "言：『我等諸人，住在彼山，值國枯旱，乞食叵",
    "T04n0202_005:0386c15": "得，長者若能供我食者，當住於此；若不",
    "T04n0202_005:0386c16": "見與，當至餘方。』長者於時，即問藏監：『今",
    "T04n0202_005:0386c17": "我藏中，所有穀米，足供此諸大士食不？吾",
    "T04n0202_005:0386c18": "欲請之。』藏監對曰：『唯願時請，所有穀食，饒",
    "T04n0202_005:0386c19": "多足供。』長者即請千辟支佛，飯食供養。彼",
    "T04n0202_005:0386c20": "殘千人，復詣其家，亦求供養。長者復問其",
    "T04n0202_005:0386c21": "藏監曰：『卿所典藏，穀食多少？更有千人，亦",
    "T04n0202_005:0386c22": "欲設供，足能辦不？』其藏監言：『所典穀食，",
    "T04n0202_005:0386c23": "想必足矣，若欲設供，宜可時請。』於時",
    "T04n0202_005:0386c24": "長者，即便請之。差五百使人，供設飯食。",
    "T04n0202_005:0386c25": "時諸使人，執作食具，經積年歲，厭心便生，",
    "T04n0202_005:0386c26": "並作是說：『我等諸人，所以辛苦，皆由此諸",
    "T04n0202_005:0386c27": "乞兒之等。』爾時長者，恒令一人知白時到。",
    "T04n0202_005:0386c28": "時此使人，養一狗子，若往白時，狗子逐往，",
    "T04n0202_005:0386c29": "日日如是。爾時使人，卒值一日忘不往白，",
    "T04n0202_005:0387a01": "狗子時到，獨往常處，向諸大士，高聲而吠。",
    "T04n0202_005:0387a02": "諸辟支佛，聞其狗吠，即知來請，便至其",
    "T04n0202_005:0387a03": "家，如法受食。因白長者：『天今當雨，宜可",
    "T04n0202_005:0387a04": "種殖。』長者如言，即令諸作人齎持作器，",
    "T04n0202_005:0387a05": "勤力耕種，大麥小麥，一切食穀，悉皆種之。",
    "T04n0202_005:0387a06": "經數時間，所種之物，盡變為瓠。長者見已，",
    "T04n0202_005:0387a07": "怪而問之。諸大士曰：『此事無苦，但勤加",
    "T04n0202_005:0387a08": "功，隨時溉灌。』如言勤灌，其後成熟，諸瓠皆",
    "T04n0202_005:0387a09": "大，加復繁盛。即劈看之，隨所種物，成治",
    "T04n0202_005:0387a10": "淨好，麥滿其中。長者歡喜，合家藏積，其家",
    "T04n0202_005:0387a11": "滿溢，復分親族，合國一切，咸蒙恩澤。是",
    "T04n0202_005:0387a12": "時五百作食之人念言：『斯之所獲果實之報，",
    "T04n0202_005:0387a13": "將由斯等大士之恩。我等云何惡言向彼？』",
    "T04n0202_005:0387a14": "即往其所，請求改悔。大士聽之，悔過已竟，",
    "T04n0202_005:0387a15": "復立誓言：『願使我等於將來世，遭值賢聖，",
    "T04n0202_005:0387a16": "蒙得解脫。』由此之故，五百世中，常作乞兒；",
    "T04n0202_005:0387a17": "因其改悔復立誓故，今遭我世，蒙得過度。",
    "T04n0202_005:0387a18": "太子當知！爾時大富散檀寧者，豈異人乎？",
    "T04n0202_005:0387a19": "我身是也。時藏臣者，今須達是也。日日往",
    "T04n0202_005:0387a20": "白時到人者，優填王是。時狗子者，由其吠",
    "T04n0202_005:0387a21": "故，世世好音，美音長者是也。爾時五百作食",
    "T04n0202_005:0387a22": "之人，今此五百阿羅漢是也。」爾時祇陀，及",
    "T04n0202_005:0387a23": "眾會者，覩其神變，感佛功德，剋心精勤，有",
    "T04n0202_005:0387a24": "得初果及第四果者，復有專修快士行",
    "T04n0202_005:0387a25": "者，復有興心求佛道者，各各精勤，求遂",
    "T04n0202_005:0387a26": "本心，歡喜踊躍，頂戴奉行。",
    "T04n0202_005:0387a27": "◎賢愚經卷第五"
}