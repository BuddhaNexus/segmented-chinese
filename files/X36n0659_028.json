{
    "X36n0659_028:0719a04": "南本大般涅槃經會疏卷第二十八",
    "X36n0659_028:0719a06": "大般涅槃經師子吼菩薩品之四(卷第二十八)",
    "X36n0659_028:0719a07": "北涼　天竺三藏　曇無讖　譯",
    "X36n0659_028:0719a08": "晉　沙門　慧嚴　慧觀",
    "X36n0659_028:0719a09": "　謝靈運　重治",
    "X36n0659_028:0719a10": "師子吼品之四",
    "X36n0659_028:0719a11": "起卷是第二至城共試神力文為三一試緣二正",
    "X36n0659_028:0719a12": "試三眾益初又四一求試二王不許三重求四王",
    "X36n0659_028:0719a13": "許所以求者前於王城已被斥逐今復更來舍衛",
    "X36n0659_028:0719a14": "城中奪名失利不可容忍訴王求試就初為二一",
    "X36n0659_028:0719a15": "褒美於王巧言令色。",
    "X36n0659_028:0719a16": "是時六師心生嫉妒悉共集詣波斯匿王作如是言",
    "X36n0659_028:0719a17": "大王當知王之土境清夷閑靜真是出家住止之處",
    "X36n0659_028:0719a18": "是故我等為斯事故而來至此大王以正法治為民",
    "X36n0659_028:0719a19": "除患。",
    "X36n0659_028:0719a20": "二貶剉於佛動容劇謗。",
    "X36n0659_028:0719a21": "沙門瞿曇秊既幼穉學日又淺道術無施此國先有",
    "X36n0659_028:0719a22": "耆舊宿德自怙王種不生恭敬若是王種法應治民",
    "X36n0659_028:0719a23": "如其出家應敬宿德大王善聽沙門瞿曇真實不生",
    "X36n0659_028:0719a24": "王種之中瞿曇沙門若有父母何由劫奪他人父母",
    "X36n0659_028:0719b01": "大王我經中說過千歲已有一妖祥幻化物出所謂",
    "X36n0659_028:0719b02": "沙門瞿曇是也是故當知沙門瞿曇無父無母若有",
    "X36n0659_028:0719b03": "父母云何說言諸法無常苦空無我無作無受以幻",
    "X36n0659_028:0719b04": "術故誑惑眾生愚者信受智者捨之大王夫人王者",
    "X36n0659_028:0719b05": "天下父母如稱如地如風如火如道如河如橋如燈",
    "X36n0659_028:0719b06": "如日如月如法斷事不擇怨親沙門瞿曇不聽我活",
    "X36n0659_028:0719b07": "隨我去處追逐不捨唯願大王聽我與彼捔其道力",
    "X36n0659_028:0719b08": "若彼勝我我當屬彼我若勝彼彼當屬我。",
    "X36n0659_028:0719b09": "秊既幼穉者佛既三十成道于時只可秊三十餘",
    "X36n0659_028:0719b10": "苦行止六秊而已故言學淺真實不生王種中者",
    "X36n0659_028:0719b11": "彼言佛是幻化必非王種劫奪他人父母者佛教",
    "X36n0659_028:0719b12": "令人離俗出家即是劫奪父母之兒亦是斷他父",
    "X36n0659_028:0719b13": "母子胤不許妻娶亦是劫奪他家父母(云云)。",
    "X36n0659_028:0719b14": "王言大德下二是王不許。",
    "X36n0659_028:0719b15": "王言大德汝等各各自有行法止住之處亦各不同",
    "X36n0659_028:0719b16": "我今定知如來世尊於汝無妨。",
    "X36n0659_028:0719b17": "六師答言云何無妨是第三重求。",
    "X36n0659_028:0719b18": "六師答言云何無妨沙門瞿曇以幻術法誘誑諸人",
    "X36n0659_028:0719b19": "及婆羅門歸伏已盡王若聽我與捔道力王之善名",
    "X36n0659_028:0719b20": "流布八方如其不者惡聲盈路王言大德汝等未知",
    "X36n0659_028:0719b21": "如來道力威神巍巍故求捔試若定知者恐不能也",
    "X36n0659_028:0719b22": "大王汝今已受瞿曇幻耶唯願大王留神聽察莫輕",
    "X36n0659_028:0719b23": "我等構之虗言不如驗之以實。",
    "X36n0659_028:0719b24": "王言善哉下是第四王許。",
    "X36n0659_028:0719c01": "王言善哉善哉六師之徒歡喜而出時波斯匿王即",
    "X36n0659_028:0719c02": "敕嚴駕來至我所頭面禮敬右繞三帀退坐一面而",
    "X36n0659_028:0719c03": "白我言世尊六師向來求捔道力我不量度敢以許",
    "X36n0659_028:0719c04": "之。",
    "X36n0659_028:0719c05": "王雖私許又須諮佛。",
    "X36n0659_028:0719c06": "佛言善哉下是第二正試又二初命王多造。",
    "X36n0659_028:0719c07": "佛言大王善哉善哉但當更於此國處處造立僧坊",
    "X36n0659_028:0719c08": "何以故我若與彼捔其神力彼眾之中受化者多此",
    "X36n0659_028:0719c09": "處陋小云何容受。",
    "X36n0659_028:0719c10": "二正現神變。",
    "X36n0659_028:0719c11": "善男子我於爾時為六師故從初一日至十五日現",
    "X36n0659_028:0719c12": "大希有神通變化。",
    "X36n0659_028:0719c13": "如賢愚經(云云)。",
    "X36n0659_028:0719c14": "三時眾得益。",
    "X36n0659_028:0719c15": "當是時也無量眾生發阿耨多羅三藐三菩提心無",
    "X36n0659_028:0719c16": "量眾生於三寶所生信不疑六師徒眾其數無量破",
    "X36n0659_028:0719c17": "邪見心正法出家無量眾生於菩提中得不退心無",
    "X36n0659_028:0719c18": "量眾生得陀羅尼諸三昧門無量眾生得須陀洹至",
    "X36n0659_028:0719c19": "阿羅漢果。",
    "X36n0659_028:0719c20": "此中不明交論往復直爾示於希有奇異外道覩",
    "X36n0659_028:0719c21": "變自知不逮仍奔至婆枳多城問何不交論答三",
    "X36n0659_028:0719c22": "輪之中宜神通輪當是時也時眾及以外道徒屬",
    "X36n0659_028:0719c23": "得益其外道師猶未信伏。",
    "X36n0659_028:0719c24": "爾時六師內心下是第三佛復向彼城。",
    "X36n0659_028:0720a01": "爾時六師內心慙愧相與圍繞至婆枳多城教彼人",
    "X36n0659_028:0720a02": "民信受邪法瞿曇沙門但說空事善男子我時為母",
    "X36n0659_028:0720a03": "處忉利天波利質多樹安居說法是時六師心大歡",
    "X36n0659_028:0720a04": "喜唱言善哉瞿曇幻術今已滅沒復教無量無數眾",
    "X36n0659_028:0720a05": "生增長邪見爾時頻婆娑羅波斯匿王及四部眾白",
    "X36n0659_028:0720a06": "目連言大德此閻浮提邪見增長眾生可憫行大黑",
    "X36n0659_028:0720a07": "闇唯願大德至彼天上稽首世尊如我言曰譬如犢",
    "X36n0659_028:0720a08": "子其生未久若不得乳必死無疑我等眾生亦復如",
    "X36n0659_028:0720a09": "是唯願如來哀憫眾生還來住此時目楗連默然而",
    "X36n0659_028:0720a10": "許如大力士屈伸臂頃往彼天上至世尊所白佛言",
    "X36n0659_028:0720a11": "閻浮提中所有四眾渴仰如來思見聞法頻婆娑羅",
    "X36n0659_028:0720a12": "波斯匿王及四眾等稽首足下此閻浮提所有眾生",
    "X36n0659_028:0720a13": "邪見增長行大黑闇甚可憐憫譬如犢子其生未久",
    "X36n0659_028:0720a14": "若不得乳必死不疑我等亦爾唯願如來為眾生故",
    "X36n0659_028:0720a15": "還來在此閻浮提中佛告目連汝今速還至閻浮提",
    "X36n0659_028:0720a16": "告諸國王及四部眾却後七日我當還下為六師故",
    "X36n0659_028:0720a17": "復當至彼婆枳多城過七日已佛與釋天梵天魔天",
    "X36n0659_028:0720a18": "無量天子及首陀會一切天人前後圍繞至婆枳多",
    "X36n0659_028:0720a19": "城大師子吼作如是言唯我法中獨有沙門及婆羅",
    "X36n0659_028:0720a20": "門一切諸法無常無我涅槃寂靜離諸過患若言他",
    "X36n0659_028:0720a21": "法亦有沙門及婆羅門有常有我有涅槃者無有是",
    "X36n0659_028:0720a22": "處爾時無量無邊眾生發阿耨多羅三藐三菩提心",
    "X36n0659_028:0720a23": "是時六師各相謂言若我法中實無沙門婆羅門者",
    "X36n0659_028:0720a24": "云何而得世間供養。",
    "X36n0659_028:0720b01": "問佛有大悲不惱眾生云何處處追逐六師不得",
    "X36n0659_028:0720b02": "停足答欲摧異見救無量人令出邪濟除生死縛",
    "X36n0659_028:0720b03": "得大涅槃此非哀愍更以何等為慈悲耶。",
    "X36n0659_028:0720b04": "於是六師復相集下是第四向毗舍離。",
    "X36n0659_028:0720b05": "於是六師復共集聚詣毗舍離善男子我於一時住",
    "X36n0659_028:0720b06": "毗舍離菴羅林間時菴羅女知我在中欲來我所我",
    "X36n0659_028:0720b07": "於爾時告諸比丘當觀念處善修智慧隨所修習心",
    "X36n0659_028:0720b08": "莫放逸云何名為觀於念處若有比丘觀察內身不",
    "X36n0659_028:0720b09": "見於我及以我所觀察外身及內外身不見於我及",
    "X36n0659_028:0720b10": "以我所觀受心法亦復如是是名念處云何名為修",
    "X36n0659_028:0720b11": "習智慧若有比丘真實而見苦集滅道是名比丘修",
    "X36n0659_028:0720b12": "習智慧云何名為心不放逸若有比丘念佛念法念",
    "X36n0659_028:0720b13": "僧念戒念捨念天是名比丘心不放逸時菴羅女即至",
    "X36n0659_028:0720b14": "我所頭面作禮右繞三帀修敬已畢却坐一面善男子",
    "X36n0659_028:0720b15": "我於爾時為菴羅女如應說法是女聞已發阿耨多",
    "X36n0659_028:0720b16": "羅三藐三菩提心時彼城中有棃車子其數五百來",
    "X36n0659_028:0720b17": "至我所頭面作禮右繞三帀修敬已畢却住一面我",
    "X36n0659_028:0720b18": "時復為諸棃車子如應說法諸善男子夫放逸者有",
    "X36n0659_028:0720b19": "五事果何等為五一不得自在財利二惡名流布於",
    "X36n0659_028:0720b20": "外三不樂惠施窮乏四不樂見於四眾五不得諸天",
    "X36n0659_028:0720b21": "之身諸善男子因不放逸能生世法出世間法若有",
    "X36n0659_028:0720b22": "欲得阿耨多羅三藐三菩提者應當勤修不放逸法",
    "X36n0659_028:0720b23": "夫放逸者復得十三果報何等十三一樂為世間作",
    "X36n0659_028:0720b24": "業二樂說無益之言三常樂久寢睡眠四樂說世間",
    "X36n0659_028:0720c01": "事五常樂親近惡友六懈怠嬾墯七常為他人所輕",
    "X36n0659_028:0720c02": "八雖有所聞尋復忘失九樂處邊地十不能調伏諸",
    "X36n0659_028:0720c03": "根十一食不知足十二不樂空寂十三所見不正是",
    "X36n0659_028:0720c04": "名十三善男子夫放逸者雖得近佛及佛弟子猶故",
    "X36n0659_028:0720c05": "為遠諸棃車言我等自知是放逸人何以故如其我",
    "X36n0659_028:0720c06": "等不放逸者如來法王當出我土時大會中有婆羅",
    "X36n0659_028:0720c07": "門子名曰無勝語諸棃車善哉善哉如汝所言頻婆",
    "X36n0659_028:0720c08": "娑羅王已獲大利如來世尊出其國土猶如大池生",
    "X36n0659_028:0720c09": "妙蓮華雖生在水水不能汙諸棃車子佛亦如是雖",
    "X36n0659_028:0720c10": "生彼國不為世法之所滯閡諸佛世尊無出無入為",
    "X36n0659_028:0720c11": "眾生故出現於世不為世法之所滯閡仁等自迷耽",
    "X36n0659_028:0720c12": "荒五欲不知親近往如來所是故名為放逸之人非",
    "X36n0659_028:0720c13": "佛出於摩伽陀國名放逸也何以故如來世尊猶彼",
    "X36n0659_028:0720c14": "日月非為一人二人出世時諸棃車聞是語已尋發",
    "X36n0659_028:0720c15": "阿耨多羅三藐三菩提心復作是言善哉善哉無勝",
    "X36n0659_028:0720c16": "童子快說如是善妙之言時諸棃車各各脫身所著",
    "X36n0659_028:0720c17": "一衣以施無勝無勝受已轉以奉我復作是言世尊",
    "X36n0659_028:0720c18": "我從棃車得是衣物唯願如來哀憫眾生受我所獻",
    "X36n0659_028:0720c19": "我於爾時憫彼無勝即為納受時諸棃車同時合掌",
    "X36n0659_028:0720c20": "作如是言唯願如來於此土地一時安居受我微供",
    "X36n0659_028:0720c21": "我時默然受棃車請。",
    "X36n0659_028:0720c22": "如來復往為菴羅女及離車等種種說法此即耆",
    "X36n0659_028:0720c23": "婆之母缾沙夫人既有麗色誡諸比丘觀身念處",
    "X36n0659_028:0720c24": "次為利車說不放逸破其憍慢國法每選智能為",
    "X36n0659_028:0721a01": "主餘者參議是故翻之為邊地主亦云傳參國事。",
    "X36n0659_028:0721a02": "是時六師下第五復至波羅柰城。",
    "X36n0659_028:0721a03": "是時六師聞是事已師宗相與詣波羅柰爾時我復",
    "X36n0659_028:0721a04": "往波羅柰住波羅河邊時波羅柰有長者子名曰寶",
    "X36n0659_028:0721a05": "稱耽荒五欲不知非常以我到故自然而得白骨觀",
    "X36n0659_028:0721a06": "法見其殿舍宮人采女悉為白骨心生怖懼如刀毒",
    "X36n0659_028:0721a07": "虵如賊如火即出其舍來詣我所隨路而言瞿曇沙",
    "X36n0659_028:0721a08": "門我今如為賊所追逐甚大怖懼願見救濟佛言善",
    "X36n0659_028:0721a09": "男子佛法眾僧安隱無懼長者子言若三寶中無所",
    "X36n0659_028:0721a10": "畏者我今亦當得無所畏我即聽其出家為道時長",
    "X36n0659_028:0721a11": "者子復有同友其數五十遙聞寶稱厭離出家即共",
    "X36n0659_028:0721a12": "和順相與出家。",
    "X36n0659_028:0721a13": "六師聞已下第六復至瞻婆城。",
    "X36n0659_028:0721a14": "六師聞已展轉復詣瞻婆大城時瞻婆國一切人民",
    "X36n0659_028:0721a15": "悉共奉事六師之徒初未曾聞佛法僧名多有諸人",
    "X36n0659_028:0721a16": "作極惡業我於爾時為眾生故往瞻婆城時彼城中",
    "X36n0659_028:0721a17": "有大長者無有繼嗣供事六師以求子息於後不久",
    "X36n0659_028:0721a18": "其婦懷妊長者知已往六師所歡喜而言我婦懷妊",
    "X36n0659_028:0721a19": "男耶女耶六師答言生必是女長者聞已心生愁惱",
    "X36n0659_028:0721a20": "復有知識來謂長者何故愁惱乃至是耶長者答言",
    "X36n0659_028:0721a21": "我婦懷妊未知男女故問六師六師見語如我相法",
    "X36n0659_028:0721a22": "生必是女我聞是語自惟秊老財富無量如其非男",
    "X36n0659_028:0721a23": "無所付囑是故我愁知識復言汝無智慧先不聞耶",
    "X36n0659_028:0721a24": "優樓頻螺迦葉兄弟為誰弟子佛耶六師耶六師若",
    "X36n0659_028:0721b01": "是一切智者迦葉何故捨之為佛弟子又舍利弗目",
    "X36n0659_028:0721b02": "楗連等及諸國王頻婆娑羅等諸王夫人末利夫人",
    "X36n0659_028:0721b03": "等諸國長者須達多等如是諸人非佛弟子耶曠野",
    "X36n0659_028:0721b04": "鬼神阿闍世王護財醉象鴦掘摩羅惡心熾盛欲害",
    "X36n0659_028:0721b05": "其母如是等輩斯非如來所調伏耶長者如來世尊",
    "X36n0659_028:0721b06": "於一切法知見無閡故名為佛發言無二故名如來",
    "X36n0659_028:0721b07": "斷煩惱故名阿羅訶世尊所說終無有二六師不爾",
    "X36n0659_028:0721b08": "云何可信如來今者近在此住若欲實知當詣佛所。",
    "X36n0659_028:0721b09": "爾時長者即與是人來詣我所頭面作禮右繞三帀",
    "X36n0659_028:0721b10": "合掌長跪而作是言世尊於諸眾生平等無二怨親",
    "X36n0659_028:0721b11": "一相我為愛結之所繫縛於怨親中未能無二我今",
    "X36n0659_028:0721b12": "欲問如來世事深自愧懼未敢發言世尊我婦懷妊",
    "X36n0659_028:0721b13": "六師相言生必是女是事云何佛言長者汝婦懷妊",
    "X36n0659_028:0721b14": "是男無疑其兒生已福德無比爾時長者聞是語已",
    "X36n0659_028:0721b15": "生大歡喜便退還家爾時六師聞我懸記生者必男",
    "X36n0659_028:0721b16": "有大福德心生嫉妒以菴羅果和合毒藥持往其家",
    "X36n0659_028:0721b17": "語長者言快哉瞿曇善說其相汝婦臨月可服此藥服",
    "X36n0659_028:0721b18": "此藥已兒則端正產者無患長者歡喜受其毒藥與",
    "X36n0659_028:0721b19": "婦令服服已尋死六師歡喜周徧城市高聲唱言沙",
    "X36n0659_028:0721b20": "門瞿曇記彼長者婦當生男其兒福德天下無勝今",
    "X36n0659_028:0721b21": "兒未生母已喪命爾時長者復於我所生不信心即",
    "X36n0659_028:0721b22": "依世法殯斂棺葢送至城外多積乾薪以火焚之我",
    "X36n0659_028:0721b23": "以道眼明見此事顧命阿難取我衣來吾欲往彼摧",
    "X36n0659_028:0721b24": "滅邪見時毗沙門天告摩尼跋陀大將言如來今欲",
    "X36n0659_028:0721c01": "詣彼塚間卿可速往平治掃灑安師子座求妙香華",
    "X36n0659_028:0721c02": "莊嚴其地爾時六師遙見我往各相謂言瞿曇沙門",
    "X36n0659_028:0721c03": "至此塚間欲啖肉耶爾時多有未得法眼諸優婆塞",
    "X36n0659_028:0721c04": "各懷愧懼而白我言彼婦已死願不須往爾時阿難",
    "X36n0659_028:0721c05": "語諸人言且待須臾如來不久當廣開闡諸佛境界",
    "X36n0659_028:0721c06": "我時到已坐師子座長者難言所言無二可名世尊",
    "X36n0659_028:0721c07": "母已終亡云何生子我言長者卿於爾時都不見問",
    "X36n0659_028:0721c08": "母命脩短但問所懷為是男女諸佛如來發言無二",
    "X36n0659_028:0721c09": "是故當知定必得子是時死尸火燒腹裂子從中出",
    "X36n0659_028:0721c10": "端坐火中猶如鴛鴦處蓮華臺六師見已復作是言",
    "X36n0659_028:0721c11": "妖哉瞿曇善為幻術長者見已心復歡喜訶責六師",
    "X36n0659_028:0721c12": "若言幻者汝何不作我於爾時尋告耆婆汝往火中",
    "X36n0659_028:0721c13": "抱是兒來耆婆欲往六師前牽語耆婆言沙門瞿曇",
    "X36n0659_028:0721c14": "所作幻術未必常爾或能不能如其不能脫能相害",
    "X36n0659_028:0721c15": "汝今云何信受其語耆婆答言如來使入阿鼻地獄",
    "X36n0659_028:0721c16": "所有猛火尚不能燒況世間火爾時耆婆前入火聚",
    "X36n0659_028:0721c17": "猶入清涼大河水中抱持是兒還詣我所授兒與我",
    "X36n0659_028:0721c18": "受兒已告長者言一切眾生壽命不定如水上泡眾",
    "X36n0659_028:0721c19": "生若有重業果報火不能燒毒不能害是兒業報非",
    "X36n0659_028:0721c20": "我所作時長者言善哉世尊是兒若得盡其天命唯",
    "X36n0659_028:0721c21": "願如來為立名字佛言長者是兒生於猛火之中火",
    "X36n0659_028:0721c22": "名樹提應名樹提爾時會中見我神化無量眾生發",
    "X36n0659_028:0721c23": "阿耨多羅三藐三菩提心。",
    "X36n0659_028:0721c24": "爾時六師周徧六城下二明至拘尸皆被追逐不",
    "X36n0659_028:0722a01": "知何去正言拘尸狹小且自保而住不意佛來就",
    "X36n0659_028:0722a02": "此文為三一邪教二正教三邪正論義。",
    "X36n0659_028:0722a03": "爾時六師周徧六城不得停足慚愧低頭復來至此",
    "X36n0659_028:0722a04": "拘尸城既至此已唱如是言諸人當知沙門瞿曇是",
    "X36n0659_028:0722a05": "大幻師誑惑天下徧六大城譬如幻師幻作四兵所",
    "X36n0659_028:0722a06": "謂車兵馬兵象兵步兵又復幻作種種瓔珞城郭宮",
    "X36n0659_028:0722a07": "宅河池樹木沙門瞿曇亦復如是幻作王身為說法",
    "X36n0659_028:0722a08": "故或作沙門婆羅門身男身女身小身大身或作畜",
    "X36n0659_028:0722a09": "生鬼神之身或說無常或說有常或時說苦或復說",
    "X36n0659_028:0722a10": "樂或說有我或說無我或說有淨或說無淨或時說",
    "X36n0659_028:0722a11": "有或時說無所為虗妄故名為幻譬如因子隨子得",
    "X36n0659_028:0722a12": "果瞿曇沙門亦復如是摩耶所生母既是幻子不得",
    "X36n0659_028:0722a13": "非沙門瞿曇無實知見諸婆羅門經秊積歲修習苦",
    "X36n0659_028:0722a14": "行護持禁戒尚言未有真實知見何況瞿曇秊少學",
    "X36n0659_028:0722a15": "淺不修苦行云何而有真實知見若能具滿七秊苦",
    "X36n0659_028:0722a16": "行見猶不多況所修習不滿六秊愚人無智信受其",
    "X36n0659_028:0722a17": "教如大幻師誑惑愚者沙門瞿曇亦復如是善男子",
    "X36n0659_028:0722a18": "如是六師於此城中大為眾生增長邪見。",
    "X36n0659_028:0722a19": "初是外道至拘尸城廣談佛過令人起邪文云母",
    "X36n0659_028:0722a20": "既是幻子不得非此有何意意言人之生法自有",
    "X36n0659_028:0722a21": "常儀何因乃從右腋而生豈非幻母而生幻子。",
    "X36n0659_028:0722a22": "二佛至說正。",
    "X36n0659_028:0722a23": "善男子我見是事心生憐憫以其神力請召十方諸",
    "X36n0659_028:0722a24": "大菩薩雲集此林周帀彌滿四十由旬今於此中大",
    "X36n0659_028:0722b01": "師子吼善男子雖於空處多有所說則不得名師子",
    "X36n0659_028:0722b02": "吼也於此智人大眾之中真得名為大師子吼師子",
    "X36n0659_028:0722b03": "吼者說一切法悉無常苦無我不淨唯說如來常樂",
    "X36n0659_028:0722b04": "我淨。",
    "X36n0659_028:0722b05": "撥邪歸正則邪正各行。",
    "X36n0659_028:0722b06": "爾時六師復作下第三邪正合論凡七番問答前",
    "X36n0659_028:0722b07": "六番正論後一番降伏此即初番先立邪義。",
    "X36n0659_028:0722b08": "爾時六師復作是言若瞿曇有我我亦有我所言我",
    "X36n0659_028:0722b09": "者見者為我瞿曇譬如有人向中見物我亦如是向",
    "X36n0659_028:0722b10": "喻於眼見者喻我。",
    "X36n0659_028:0722b11": "以見者為我即十六知見中一。",
    "X36n0659_028:0722b12": "佛破有三初令六根俱用。",
    "X36n0659_028:0722b13": "佛告六師若言見者名我是義不然何以故汝所引",
    "X36n0659_028:0722b14": "喻因向見者人在一向六根俱用若定有我因眼見",
    "X36n0659_028:0722b15": "者何不如彼一根之中俱伺諸塵若一根中不能一",
    "X36n0659_028:0722b16": "時聞見六塵當知無我。",
    "X36n0659_028:0722b17": "其上舉向為譬今還難之人在向中見色聞聲俱",
    "X36n0659_028:0722b18": "取六塵汝以我在眼中只能見色不能徧取諸塵",
    "X36n0659_028:0722b19": "者當知汝非。",
    "X36n0659_028:0722b20": "次令老少不殊。",
    "X36n0659_028:0722b21": "所引向喻雖經百秊見者因之所見無異眼根若爾",
    "X36n0659_028:0722b22": "秊邁根熟亦應無異。",
    "X36n0659_028:0722b23": "如在向中乃至一百秊見外分明我於眼中百秊",
    "X36n0659_028:0722b24": "見物亦應分明若老我在眼不及少者何得用向",
    "X36n0659_028:0722c01": "而為譬耶。",
    "X36n0659_028:0722c02": "第三令內外俱見。",
    "X36n0659_028:0722c03": "人向異故見內見外眼根若爾亦應內外一時俱見",
    "X36n0659_028:0722c04": "若不見者云何有我。",
    "X36n0659_028:0722c05": "人在向中內外俱見我在眼中何不見內。",
    "X36n0659_028:0722c06": "六師復言若無我者下第二番進問。",
    "X36n0659_028:0722c07": "六師復言瞿曇若無我者誰能見耶。",
    "X36n0659_028:0722c08": "此非正難為前難甚故更問我。",
    "X36n0659_028:0722c09": "佛言有色下答又三一示因緣二破邪我三結正",
    "X36n0659_028:0722c10": "我。",
    "X36n0659_028:0722c11": "佛言有色有明有心有眼是四和合故名為見是中",
    "X36n0659_028:0722c12": "實無見者受者眾生顛倒言有見者及以受者以是",
    "X36n0659_028:0722c13": "義故一切眾生所見顛倒諸佛菩薩所見真實。",
    "X36n0659_028:0722c14": "此即初示藉諸因緣而得見色曾非我見但橫見",
    "X36n0659_028:0722c15": "言有。",
    "X36n0659_028:0722c16": "六師若言下第二破其邪我又三初標唱不然。",
    "X36n0659_028:0722c17": "六師若言色是我者是亦不然。",
    "X36n0659_028:0722c18": "次何以故下別出諸過。",
    "X36n0659_028:0723a01": "何以故色實非我色若是我不應而得醜陋形貌何",
    "X36n0659_028:0723a02": "故復有四姓差別不悉一種婆羅門耶何故屬他不",
    "X36n0659_028:0723a03": "得自在諸根缺陋生不具足何故不作諸天之身而",
    "X36n0659_028:0723a04": "受地獄畜生餓鬼種種諸身若不能得隨意作者當",
    "X36n0659_028:0723a05": "知必定無有我也。",
    "X36n0659_028:0723a06": "我以自在為義只應唯作婆羅門種何故復受六",
    "X36n0659_028:0723a07": "道不同色既無我受想行識悉無有我。",
    "X36n0659_028:0723a08": "以無我下三結過。",
    "X36n0659_028:0723a09": "以無我故名為無常無常故苦以苦故空空故顛倒",
    "X36n0659_028:0723a10": "以顛倒故一切眾生輪轉生死受想行識亦復如是。",
    "X36n0659_028:0723a11": "六師如來下第三結示正我又二初略示次對辨。",
    "X36n0659_028:0723a12": "六師如來世尊永斷色縛乃至識縛是故名為常樂",
    "X36n0659_028:0723a13": "我淨。",
    "X36n0659_028:0723a14": "初文意者前既破色受等無我其即更問如來為",
    "X36n0659_028:0723a15": "是色等以不今懸取其意答云如來我者無復色",
    "X36n0659_028:0723a16": "縛亦無受想行識之縛具於四德汝所言我不免",
    "X36n0659_028:0723a17": "四縛。",
    "X36n0659_028:0723a18": "次更結亦與外對辨。",
    "X36n0659_028:0723a19": "復次色者即是因緣若因緣者則名無我無我者名",
    "X36n0659_028:0723a20": "為苦空如來之身非是因緣非因緣故則名有我有",
    "X36n0659_028:0723a21": "我者即常樂淨。",
    "X36n0659_028:0723a22": "外道言我從因緣故是故無常如來我者非因緣",
    "X36n0659_028:0723a23": "得故常樂我淨。",
    "X36n0659_028:0723a24": "六師言瞿曇下第三番外道改宗。",
    "X36n0659_028:0723b01": "六師言瞿曇色亦非我乃至識亦非我我者徧一切",
    "X36n0659_028:0723b02": "處猶如虗空。",
    "X36n0659_028:0723b03": "或云別部以徧一切處為我不取色為我。",
    "X36n0659_028:0723b04": "佛言下如來破之有二意初直就徧破後更就一",
    "X36n0659_028:0723b05": "異撿初文又兩復次初復次責徧。",
    "X36n0659_028:0723b06": "佛言若徧有者則不應言我初不見若初不見則知",
    "X36n0659_028:0723b07": "是見本無今有若本無今有是名無常若無常者云",
    "X36n0659_028:0723b08": "何言徧。",
    "X36n0659_028:0723b09": "我既徧者不應初不見應常見也。",
    "X36n0659_028:0723b10": "若徧有者五道之中應具有身若有身者應各受報",
    "X36n0659_028:0723b11": "若各受報云何而言轉受人天。",
    "X36n0659_028:0723b12": "次責我徧者應徧五道何故畏三惡道為人天身",
    "X36n0659_028:0723b13": "持於戒善。",
    "X36n0659_028:0723b14": "次就一異者又二初先唱兩章門。",
    "X36n0659_028:0723b15": "汝言徧者一耶多耶。",
    "X36n0659_028:0723b16": "次一一釋就一責如文。",
    "X36n0659_028:0723b17": "我若一者則無父子怨親中人。",
    "X36n0659_028:0723b18": "我若多者一切眾生所有五根悉應平等所有業慧",
    "X36n0659_028:0723b19": "亦應如是若如是者云何說言根有具足不具足者",
    "X36n0659_028:0723b20": "善業惡業愚智差別。",
    "X36n0659_028:0723b21": "就多責者一一身中各有一我我是自在云何利",
    "X36n0659_028:0723b22": "鈍愚智不等。",
    "X36n0659_028:0723b23": "瞿曇眾生我下第四番外道重救。",
    "X36n0659_028:0723b24": "瞿曇眾生我者無有邊際法與非法則有分劑眾生",
    "X36n0659_028:0723c01": "修法則得好身若行非法則得惡身以是義故眾生",
    "X36n0659_028:0723c02": "業果不得無差。",
    "X36n0659_028:0723c03": "我則是一又亦恒徧眾生修業自有差別業果不",
    "X36n0659_028:0723c04": "同。",
    "X36n0659_028:0723c05": "佛言六師法與非法若如是者我則不徧我若徧者",
    "X36n0659_028:0723c06": "則應悉到如其到者修善之人亦應有惡行惡之人",
    "X36n0659_028:0723c07": "亦應有善若不爾者云何言徧。",
    "X36n0659_028:0723c08": "佛破云我既徧而且常豈得善惡迭謝便應罪福",
    "X36n0659_028:0723c09": "俱有故言行惡應有善行善應有惡若不俱有即。",
    "X36n0659_028:0723c10": "是不徧又我是自在應善惡自行(云云)。",
    "X36n0659_028:0723c11": "瞿曇譬如一室下是第五番外道復救以然燈譬。",
    "X36n0659_028:0723c12": "瞿曇譬如一室然百千燈各各自明不相妨閡眾生",
    "X36n0659_028:0723c13": "我者亦復如是修善行惡不相雜合。",
    "X36n0659_028:0723c14": "雖同一明而燈體各異我終是徧但善惡用異如",
    "X36n0659_028:0723c15": "一室中然百千燈(云云)。",
    "X36n0659_028:0723c16": "佛破又二先唱不然。",
    "X36n0659_028:0723c17": "汝等若言我如燈者是義不然。",
    "X36n0659_028:0723c18": "次三種破一從緣破二就明出異處破三就明暗",
    "X36n0659_028:0724a01": "共住破。",
    "X36n0659_028:0724a02": "何以故彼燈之明從緣而有燈增長故明亦增長眾",
    "X36n0659_028:0724a03": "生我者則不如是。",
    "X36n0659_028:0724a04": "初破云汝燈譬於法明譬我者明由於燈多油炷",
    "X36n0659_028:0724a05": "者燈則明盛若爾我由於業業滅我死業既狹小",
    "X36n0659_028:0724a06": "我則不徧。",
    "X36n0659_028:0724a07": "第二責處者。",
    "X36n0659_028:0724a08": "明從燈出住在異處眾生我者不得如是從身而出",
    "X36n0659_028:0724a09": "住在異處。",
    "X36n0659_028:0724a10": "明從燈出若爾者我從業出則業有我非我有業",
    "X36n0659_028:0724a11": "第三明初燈時與暗共住。",
    "X36n0659_028:0724a12": "彼燈光明與闇共住何以故如闇室中然一燈時照",
    "X36n0659_028:0724a13": "則不了乃至多燈乃得明了若初燈破闇則不須後",
    "X36n0659_028:0724a14": "燈若須後燈當知初明與闇共住。",
    "X36n0659_028:0724a15": "若爾汝之常我皆應在於無常我中無常之我亦",
    "X36n0659_028:0724a16": "應在於常我之中。",
    "X36n0659_028:0724a17": "瞿曇若無我者下第六番外更請問。",
    "X36n0659_028:0724a18": "瞿曇若無我者誰作善惡。",
    "X36n0659_028:0724a19": "佛答又二一破邪我。",
    "X36n0659_028:0724a20": "佛言若我作者云何名常如其常者云何而得有時",
    "X36n0659_028:0724a21": "作善有時作惡若言有時作善惡者云何復得言我",
    "X36n0659_028:0724a22": "無邊若我作者何故而復習行惡法如其我是作者",
    "X36n0659_028:0724a23": "知者何故生疑眾生無我以是義故外道法中定無",
    "X36n0659_028:0724a24": "有我。",
    "X36n0659_028:0724b01": "我既是常云何能作常何有作設令有作何不作",
    "X36n0659_028:0724b02": "善而或作惡既善惡不定則無常也。",
    "X36n0659_028:0724b03": "次明正我。",
    "X36n0659_028:0724b04": "若言我者則是如來何以故身無邊故無疑網故不",
    "X36n0659_028:0724b05": "作不受故名為常不生不滅故名為樂無煩惱垢故",
    "X36n0659_028:0724b06": "名為淨無有十相故名為空是故如來常樂我淨空",
    "X36n0659_028:0724b07": "無諸相。",
    "X36n0659_028:0724b08": "即是如來常住無疑。",
    "X36n0659_028:0724b09": "第七一番外道歸伏如來結章如文。",
    "X36n0659_028:0724b10": "諸外道言若言如來常樂我淨無相故空當知瞿曇",
    "X36n0659_028:0724b11": "所說之法則非空也是故我今頂戴受持爾時外道",
    "X36n0659_028:0724b12": "其數無量於佛法中信心出家。",
    "X36n0659_028:0724b13": "善男子以是因緣下第二明樹處又二先結前生",
    "X36n0659_028:0724b14": "後次正明處初如文。",
    "X36n0659_028:0724b15": "善男子以是因緣故我於此娑羅雙樹大師子吼師",
    "X36n0659_028:0724b16": "子吼者名大涅槃。",
    "X36n0659_028:0724b17": "東方雙者下第二正明樹處為三一表理二護法",
    "X36n0659_028:0724b18": "三法味利益初表理。",
    "X36n0659_028:0724b19": "善男子東方雙者破於無常獲得於常乃至北方雙",
    "X36n0659_028:0724b20": "者破於不淨而得於淨。",
    "X36n0659_028:0724b21": "理即四德何意以東譬常無常等一解云趣取一",
    "X36n0659_028:0724b22": "事無的所在亦可以東譬樂無樂二河西云二株",
    "X36n0659_028:0724b23": "枯乾表應化身滅二株敷榮表法身常存然菩提",
    "X36n0659_028:0724b24": "樹亦一觚生一觚枯至佛法滅二株皆枯若爾何",
    "X36n0659_028:0724c01": "必定破常無常等然佛隨緣化應有所以河西云",
    "X36n0659_028:0724c02": "東方雙表常無常者外道所事大自在天在東方",
    "X36n0659_028:0724c03": "住教行於西今佛法常破其無常故言東方雙者",
    "X36n0659_028:0724c04": "表常無常南方表我者南是右方右手作便譬我",
    "X36n0659_028:0724c05": "用自在西方表樂者西方行佛教即得樂表佛法",
    "X36n0659_028:0724c06": "樂北方是淨方又是出家之處故表佛法中淨又",
    "X36n0659_028:0724c07": "云自在天面向東即右手在南皆是為破外道四",
    "X36n0659_028:0724c08": "倒表佛法四德故作此配。",
    "X36n0659_028:0724c09": "此中眾生為雙樹故下第二護法。",
    "X36n0659_028:0724c10": "善男子此中眾生為雙樹故護娑羅林不令外人取",
    "X36n0659_028:0724c11": "其枝葉斫截破壞我亦如是為四法故令諸弟子護",
    "X36n0659_028:0724c12": "持佛法何等為四常樂我淨此四雙樹四王典掌我",
    "X36n0659_028:0724c13": "為四王護持我法是故於中而般涅槃。",
    "X36n0659_028:0724c14": "先舉事後明理事者佛在樹下入於涅槃四天大",
    "X36n0659_028:0724c15": "王常護此樹不令外人侵毀枝葉昔邵伯坐甘棠",
    "X36n0659_028:0724c16": "樹得仙後人尚護此樹況復如來照娑羅樹耶。",
    "X36n0659_028:0724c17": "從華果常茂下第三明法味利益。",
    "X36n0659_028:0724c18": "善男子娑羅雙樹華果常茂常能利益無量眾生我",
    "X36n0659_028:0725a01": "亦如是常能利益聲聞緣覺華者喻我果者喻樂以",
    "X36n0659_028:0725a02": "是義故我於此間娑羅雙樹入大寂定大寂定者名",
    "X36n0659_028:0725a03": "大涅槃。",
    "X36n0659_028:0725a04": "先譬次合釋華果者華敷嚴飾見者生愛譬法身",
    "X36n0659_028:0725a05": "湛然常住無變故用華表我果表樂者其味甘甜",
    "X36n0659_028:0725a06": "色香具足見聞嗅觸甞食徧樂法身亦爾一切眾",
    "X36n0659_028:0725a07": "生皆同此樂。",
    "X36n0659_028:0725a08": "師子吼言如來何故下第二時緣又二初二月時",
    "X36n0659_028:0725a09": "次十五日時前二月時有問答。",
    "X36n0659_028:0725a10": "師子吼言世尊如來何故二月涅槃。",
    "X36n0659_028:0725a11": "答為二初舉喻明事次合譬明理初文者。",
    "X36n0659_028:0725a12": "善男子二月名春春陽之月萬物生長種植根裁華",
    "X36n0659_028:0725a13": "果荂榮江河盈滿百獸孚乳是時眾生多生常想為",
    "X36n0659_028:0725a14": "破眾生如是常心說一切法悉是無常唯說如來常",
    "X36n0659_028:0725a15": "住不變善男子於六時中孟冬枯悴眾不愛樂陽春",
    "X36n0659_028:0725a16": "和液人所貪愛為破眾生世間樂故演說常樂我淨",
    "X36n0659_028:0725a17": "亦爾如來為破世我世淨故說如來真實我淨。",
    "X36n0659_028:0725a18": "若依夏時即是二月若依周時即是四月眾生悅",
    "X36n0659_028:0725a19": "時皆保常故破著悟道又云六時中者二解河西",
    "X36n0659_028:0725a20": "云外國二月為一時秊有六時是則春夏冬三時",
    "X36n0659_028:0725a21": "各有前後金光明云若二二說足滿六時三三而",
    "X36n0659_028:0725a22": "說一歲四時今此正取二二足滿六時招提云舉",
    "X36n0659_028:0725a23": "春冬兩時各有孟仲季故言六時文中舉孟冬對",
    "X36n0659_028:0725a24": "陽春(云云)。",
    "X36n0659_028:0725b01": "言二月者下第二合譬明理。",
    "X36n0659_028:0725b02": "言二月者喻於如來二種法身冬不樂者智者不樂",
    "X36n0659_028:0725b03": "如來無常入於涅槃二月樂者喻於智者愛樂如來",
    "X36n0659_028:0725b04": "常樂我淨種植者喻諸眾生聞法歡喜便發阿耨多",
    "X36n0659_028:0725b05": "羅三藐三菩提心種諸善根河者喻於十方諸大菩",
    "X36n0659_028:0725b06": "薩來詣我所咨受如是大涅槃典百獸孚乳者喻我",
    "X36n0659_028:0725b07": "弟子生諸善根華喻七覺果喻四果以是義故我於",
    "X36n0659_028:0725b08": "二月入大涅槃。",
    "X36n0659_028:0725b09": "二法身者即是真應河西云常身無常身俱為照",
    "X36n0659_028:0725b10": "世果喻四果一云是小乘四果大能兼小故也二",
    "X36n0659_028:0725b11": "云是四德。",
    "X36n0659_028:0725b12": "師子吼言下第二明日時亦先問次答問者。",
    "X36n0659_028:0725b13": "師子吼言如來初生出家成道轉妙法輪皆以八日",
    "X36n0659_028:0725b14": "何故涅槃獨十五日。",
    "X36n0659_028:0725b15": "長阿含說八日出家八日入涅槃此云十五日葢",
    "X36n0659_028:0725b16": "由感見不同亦是如來身密自在。",
    "X36n0659_028:0725b17": "次佛答為二初就本次就迹初本者。",
    "X36n0659_028:0725b18": "佛言善哉善哉善男子如十五日月無虧盈諸佛如",
    "X36n0659_028:0725b19": "來亦復如是入大涅槃無有虧盈以是義故於十五",
    "X36n0659_028:0725b20": "日入般涅槃。",
    "X36n0659_028:0725b21": "欲明妙本圓極故以十五日為譬。",
    "X36n0659_028:0725b22": "如十五日下即是就迹。",
    "X36n0659_028:0725b23": "善男子如十五日月盛滿時有十一事何等十一一",
    "X36n0659_028:0725b24": "能破闇二令眾生見道非道三令眾生見道邪正四",
    "X36n0659_028:0725c01": "除鬱蒸得清涼樂五能破壞螢火高心六息一切賊",
    "X36n0659_028:0725c02": "盜之想七除眾生畏惡獸心八能開荂優鉢羅華九",
    "X36n0659_028:0725c03": "合蓮華十發行人進路之心十一令諸眾生樂受五",
    "X36n0659_028:0725c04": "欲多獲快樂善男子如來滿月亦復如是一破壞無",
    "X36n0659_028:0725c05": "明大闇二演說正道邪道三開示生死邪險涅槃平",
    "X36n0659_028:0725c06": "正四令人遠離貪欲瞋恚癡熱五破壞外道無明六",
    "X36n0659_028:0725c07": "破壞煩惱結賊七除滅畏五葢心八開荂眾生種善",
    "X36n0659_028:0725c08": "根心九覆葢眾生五欲之心十發起眾生進修趣向",
    "X36n0659_028:0725c09": "大涅槃行十一令諸眾生樂修解脫以是義故於十",
    "X36n0659_028:0725c10": "五日入大涅槃而我真實不入涅槃我弟子中愚癡",
    "X36n0659_028:0725c11": "惡人定謂如來入於涅槃譬如母人多有諸子其母",
    "X36n0659_028:0725c12": "捨行至他國土未還之頃諸子各言我母已死而是",
    "X36n0659_028:0725c13": "母人實不死也。",
    "X36n0659_028:0725c14": "師子吼言何等比丘下是第三明人緣於中又二",
    "X36n0659_028:0725c15": "先出人次論義初明人中有問答。",
    "X36n0659_028:0725c16": "師子吼菩薩言世尊何等比丘能莊嚴此娑羅雙樹。",
    "X36n0659_028:0725c17": "言莊嚴者此人具德具行多知多見巧示巧說故",
    "X36n0659_028:0725c18": "能莊嚴雙樹亦是德行具足堪可依憑故得是緣",
    "X36n0659_028:0725c19": "佛答為二初明因中六人。",
    "X36n0659_028:0725c20": "善男子若有比丘受持讀誦十二部經正其文句通",
    "X36n0659_028:0725c21": "達深義為人解說初中後善為欲利益無量眾生演",
    "X36n0659_028:0725c22": "說梵行如是比丘則能莊嚴娑羅雙樹師子吼言世",
    "X36n0659_028:0725c23": "尊如我解佛所說義者阿難比丘即其人也何以故。",
    "X36n0659_028:0725c24": "阿難比丘受持讀誦十二部經為人開說正語正義",
    "X36n0659_028:0726a01": "猶如瀉水置之異器阿難比丘亦復如是從佛所聞",
    "X36n0659_028:0726a02": "如聞轉說善男子若有比丘得淨天眼見於十方三",
    "X36n0659_028:0726a03": "千大千世界所有如觀掌中菴摩勒果如是比丘亦",
    "X36n0659_028:0726a04": "能莊嚴娑羅雙樹師子吼言世尊若如是者阿尼樓",
    "X36n0659_028:0726a05": "馱比丘即其人也何以故阿尼樓馱天眼見於三千",
    "X36n0659_028:0726a06": "大千世界所有乃至中陰悉能明了無障閡故善男",
    "X36n0659_028:0726a07": "子若有比丘少欲知足心樂寂靜勤行精進念定慧",
    "X36n0659_028:0726a08": "解如是比丘則能莊嚴娑羅雙樹師子吼言世尊若",
    "X36n0659_028:0726a09": "如是者迦葉比丘即其人也何以故迦葉比丘善修",
    "X36n0659_028:0726a10": "少欲知足等法善男子若有比丘為益眾生不為利",
    "X36n0659_028:0726a11": "養修習通達無諍三昧聖行空行如是比丘則能莊",
    "X36n0659_028:0726a12": "嚴娑羅雙樹師子吼言世尊若如是者須菩提比丘",
    "X36n0659_028:0726a13": "即其人也何以故須菩提者善修無諍聖行空行故。",
    "X36n0659_028:0726a14": "善男子若有比丘善修神通一念之中能作種種神",
    "X36n0659_028:0726a15": "通變化一心一定能作二果所謂水火如是比丘則",
    "X36n0659_028:0726a16": "能莊嚴娑羅雙樹師子吼言世尊若如是者目連比",
    "X36n0659_028:0726a17": "丘即其人也何以故目楗連者善修神通無量變化",
    "X36n0659_028:0726a18": "故善男子若有比丘善修大智利智疾智解脫智甚",
    "X36n0659_028:0726a19": "深智廣智無邊智無勝智實智具足成就如是慧根",
    "X36n0659_028:0726a20": "於怨親中心無差別若聞如來涅槃無常心不憂慼",
    "X36n0659_028:0726a21": "若聞常住不入涅槃不生欣慶如是比丘則能莊嚴",
    "X36n0659_028:0726a22": "娑羅雙樹師子吼言世尊若如是者舍利弗比丘即",
    "X36n0659_028:0726a23": "其人也何以故舍利弗者善能成就具足如是大智",
    "X36n0659_028:0726a24": "慧故。",
    "X36n0659_028:0726b01": "六人者或是略說或是物宜或是對上六師故舉",
    "X36n0659_028:0726b02": "六耳問何不取菩薩莊嚴雙樹答菩薩遊化無定",
    "X36n0659_028:0726b03": "不恒隨佛此六人者常隨侍佛得是人緣又此比",
    "X36n0659_028:0726b04": "丘即是菩薩(云云)文云身子聞涅槃不憂聞常住",
    "X36n0659_028:0726b05": "不喜者阿含中云身子聞佛欲涅槃不忍見佛去",
    "X36n0659_028:0726b06": "世乃前入滅云何言聞涅槃不憂佛答中述其德",
    "X36n0659_028:0726b07": "果知正是菩薩之義不可作小乘意釋。",
    "X36n0659_028:0726b08": "若有比丘能說下第二明果人。",
    "X36n0659_028:0726b09": "善男子若有比丘能說眾生悉有佛性得金剛身無",
    "X36n0659_028:0726b10": "有邊際常樂我淨身心無閡得八自在如是比丘則",
    "X36n0659_028:0726b11": "能莊嚴娑羅雙樹師子吼言世尊若如是者唯有如",
    "X36n0659_028:0726b12": "來是其人也何以故如來之身金剛無邊常樂我淨",
    "X36n0659_028:0726b13": "身心無閡具八自在故世尊唯有如來乃能莊嚴娑",
    "X36n0659_028:0726b14": "羅雙樹如其無者則不端嚴。",
    "X36n0659_028:0726b15": "即如來是前出人竟。",
    "X36n0659_028:0726b16": "次唯願下是論義有三番問答。",
    "X36n0659_028:0726b17": "唯願大慈為莊嚴故常住於此娑羅樹林。",
    "X36n0659_028:0726b18": "初雖非正難亦得稱問。",
    "X36n0659_028:0726b19": "佛言下答為二先明本次辨迹本為兩一略無住。",
    "X36n0659_028:0726b20": "佛言善男子一切諸法性無住住汝云何言願如來",
    "X36n0659_028:0726b21": "住。",
    "X36n0659_028:0726b22": "二廣無住又二先法次譬初法中二先釋住。",
    "X36n0659_028:0726b23": "善男子凡言住者名為色法從因緣生故名為住因",
    "X36n0659_028:0726b24": "緣無處故名無住住如來已斷一切色縛云何當言",
    "X36n0659_028:0726c01": "願如來住耶受想行識亦復如是善男子住名憍慢",
    "X36n0659_028:0726c02": "以憍慢故不得解脫不得解脫故名為住誰有憍慢",
    "X36n0659_028:0726c03": "從何處來是故名為無住住如來永斷一切憍慢云",
    "X36n0659_028:0726c04": "何而言願如來住住者名有為法如來已斷有為之",
    "X36n0659_028:0726c05": "法是故不住住者名為空法如來已斷如是空法是",
    "X36n0659_028:0726c06": "故獲得常樂我淨云何而言願如來住住者名為二",
    "X36n0659_028:0726c07": "十五有如來已斷二十五有云何而言願如來住住",
    "X36n0659_028:0726c08": "者即是一切凡夫諸聖無去無來無住如來已斷去",
    "X36n0659_028:0726c09": "來住相云何言住。",
    "X36n0659_028:0726c10": "次釋無住。",
    "X36n0659_028:0726c11": "夫無住者名無邊身身無邊故云何而言唯願如來",
    "X36n0659_028:0726c12": "住娑羅林若住此林則是有邊身若有邊則是無常",
    "X36n0659_028:0726c13": "如來是常云何言住夫無住者名曰虗空如來之性",
    "X36n0659_028:0726c14": "同於虗空云何言住又無住者名金剛三昧金剛三",
    "X36n0659_028:0726c15": "昧壞一切住金剛三昧即是如來云何言住又無住",
    "X36n0659_028:0726c16": "者則名為幻如來同幻云何言住又無住者名無始",
    "X36n0659_028:0726c17": "終如來之性無有始終云何言住又無住者名無邊",
    "X36n0659_028:0726c18": "法界無邊法界即是如來云何言住又無住者名首",
    "X36n0659_028:0726c19": "楞嚴三昧首楞嚴三昧知一切法而無所著以無著",
    "X36n0659_028:0726c20": "故名首楞嚴如來具足首楞嚴定云何言住又無住",
    "X36n0659_028:0726c21": "者名處非處力如來成就處非處力云何言住又無",
    "X36n0659_028:0726c22": "住者名檀波羅蜜檀波羅蜜若有住者則不得至尸",
    "X36n0659_028:0726c23": "波羅蜜乃至般若波羅蜜以是義故檀波羅蜜名為",
    "X36n0659_028:0726c24": "無住如來乃至不住般若波羅蜜云何願言如來常",
    "X36n0659_028:0727a01": "住娑羅樹林又無住者名修四念處如來若住四念",
    "X36n0659_028:0727a02": "處者則不能得阿耨多羅三藐三菩提名不住住又",
    "X36n0659_028:0727a03": "無住者名無邊眾生界如來悉到一切眾生無邊界",
    "X36n0659_028:0727a04": "分而無所住又無住者名無屋宅無屋宅者名為無",
    "X36n0659_028:0727a05": "有無有者名為無生無生者名為無死無死者名為",
    "X36n0659_028:0727a06": "無相無相者名為無繫無繫者名為無著無著者名",
    "X36n0659_028:0727a07": "為無漏無漏即善善即無為無為者即大涅槃常大",
    "X36n0659_028:0727a08": "涅槃常者即我我者即淨淨者即樂常樂我淨即是",
    "X36n0659_028:0727a09": "如來。",
    "X36n0659_028:0727a10": "於中云名虗空者妙體非有故言虗空金剛三昧",
    "X36n0659_028:0727a11": "即是如來者舊解云十地窮學乃未是佛相續道",
    "X36n0659_028:0727a12": "中轉金剛心即名為佛今依此文云是如來此名",
    "X36n0659_028:0727a13": "通於因果例如首楞嚴通因果檀波羅蜜等者非",
    "X36n0659_028:0727a14": "謂六行能成於果上文云六波羅蜜滿足之身道",
    "X36n0659_028:0727a15": "品亦然。",
    "X36n0659_028:0727a16": "譬如虗空下二就譬說無住又二先譬次合初譬",
    "X36n0659_028:0727a17": "如文。",
    "X36n0659_028:0727a18": "善男子譬如虗空不住東方南西北方四維上下。",
    "X36n0659_028:0727a19": "次合中反以差別簡空空即無住。",
    "X36n0659_028:0727a20": "如來亦爾不住東方南西北方四維上下善男子若",
    "X36n0659_028:0727a21": "有說言身口意惡得善果者無有是處身口意善得",
    "X36n0659_028:0727a22": "惡果者亦無是處若言凡夫得見佛性十住菩薩不",
    "X36n0659_028:0727a23": "得見者亦無是處一闡提輩犯五逆罪謗方等經毀",
    "X36n0659_028:0727a24": "四重禁得阿耨多羅三藐三菩提者亦無是處六住",
    "X36n0659_028:0727b01": "菩薩煩惱因緣墮三惡道亦無是處菩薩摩訶薩以",
    "X36n0659_028:0727b02": "真女身得阿耨多羅三藐三菩提者亦無是處一闡",
    "X36n0659_028:0727b03": "提常三寶無常亦無是處如來住於拘尸城亦無是",
    "X36n0659_028:0727b04": "處。",
    "X36n0659_028:0727b05": "於中云六住菩薩煩惱因緣墮三惡道者或言六",
    "X36n0659_028:0727b06": "心或言六地私云恐是六地。",
    "X36n0659_028:0727b07": "善男子如來今於此下第二明迹。",
    "X36n0659_028:0727b08": "善男子如來今於此拘尸城入大三昧深禪定窟眾",
    "X36n0659_028:0727b09": "不見故名大涅槃。",
    "X36n0659_028:0727b10": "方便道中還歸寂定眾生不見謂佛入涅槃。",
    "X36n0659_028:0727b11": "師子吼下第二番問答。",
    "X36n0659_028:0727b12": "師子吼言如來何故入禪定窟。",
    "X36n0659_028:0727b13": "如來何故不常利生而入寂耶。",
    "X36n0659_028:0727b14": "善男子為欲度脫諸眾生故未種善根令得種故已",
    "X36n0659_028:0727b15": "種善根得增長故善果未熟令得熟故為已熟者說",
    "X36n0659_028:0727b16": "趣阿耨多羅三藐三菩提故輕賤善法者令生尊貴",
    "X36n0659_028:0727b17": "故諸有放逸者令離放逸故為與文殊師利等諸大",
    "X36n0659_028:0727b18": "香象共論議故為欲教化樂讀誦者深愛禪定故為",
    "X36n0659_028:0727b19": "以聖行梵行天行化眾生故為觀不共深法藏故為",
    "X36n0659_028:0727b20": "欲訶責放逸弟子故如來常寂猶尚樂定況汝等輩",
    "X36n0659_028:0727b21": "煩惱未盡而生放逸為欲訶責諸惡比丘受畜八種",
    "X36n0659_028:0727b22": "不淨之物及不少欲不知足故為令眾生尊重所聞",
    "X36n0659_028:0727b23": "禪定法故以是因緣入禪定窟。",
    "X36n0659_028:0727b24": "佛廣答其意不共法藏者不與二乘人共其中或",
    "X36n0659_028:0727c01": "為滅惡或為生善即四悉意須入寂定。",
    "X36n0659_028:0727c02": "師子吼言下第三番問答。",
    "X36n0659_028:0727c03": "師子吼言世尊無相定者名大涅槃是故涅槃名為",
    "X36n0659_028:0727c04": "無相以何因緣名為無相。",
    "X36n0659_028:0727c05": "問云何名涅槃為無相耶。",
    "X36n0659_028:0727c06": "佛答為三初直明無十相。",
    "X36n0659_028:0727c07": "善男子無十相故何等為十所謂色相聲相香味觸",
    "X36n0659_028:0727c08": "相生住壞相男相女相是名十相無如是相故名無",
    "X36n0659_028:0727c09": "相。",
    "X36n0659_028:0727c10": "次明有相之失。",
    "X36n0659_028:0727c11": "善男子夫著相者則能生癡癡故生愛愛故繫縛繫",
    "X36n0659_028:0727c12": "縛故受生生故有死死故無常。",
    "X36n0659_028:0727c13": "三明無相之得。",
    "X36n0659_028:0727c14": "不著相者則不生癡不生癡故則無有愛無有愛故",
    "X36n0659_028:0727c15": "則無繫縛無繫縛故則不受生不受生故則無有死",
    "X36n0659_028:0727c16": "無有死故則名為常以是義故涅槃名常。",
    "X36n0659_028:0727c17": "師子吼言何等比丘下第三明修道之用文為三",
    "X36n0659_028:0727c18": "初明三法次辨二法相資三明力用初文前略問",
    "X36n0659_028:0728a01": "答後廣問答略問答如文。",
    "X36n0659_028:0728a02": "師子吼言世尊何等比丘能斷十相。",
    "X36n0659_028:0728a03": "佛言善男子若有比丘時時修習三種相者則斷十",
    "X36n0659_028:0728a04": "相時時修習三昧定相時時修習智慧之相時時修。",
    "X36n0659_028:0728a05": "習捨相是名三相。",
    "X36n0659_028:0728a06": "然三法不同若聖行以戒定慧為三法今文以定",
    "X36n0659_028:0728a07": "慧捨為三法定慧為正捨是調停而言時時者非",
    "X36n0659_028:0728a08": "專一品應時時調均令得自在。",
    "X36n0659_028:0728a09": "師子吼言云何名下第二廣問答問中二初通問",
    "X36n0659_028:0728a10": "云何為定慧捨相耶。",
    "X36n0659_028:0728a11": "師子吼言世尊云何名為定慧捨相。",
    "X36n0659_028:0728a12": "次別問三法為二初廣約定問次以慧捨例初問",
    "X36n0659_028:0728a13": "定為三初據本有次就一境三就一行。",
    "X36n0659_028:0728a14": "定是三昧者一切眾生皆有三昧云何方言修習三",
    "X36n0659_028:0728a15": "昧。",
    "X36n0659_028:0728a16": "初本有中言皆有者謂一切眾生皆有三昧數師",
    "X36n0659_028:0728a17": "明十大地中有三摩提是定數此定本有何須修",
    "X36n0659_028:0728a18": "集河西云取造事心專不必十大地中定數。",
    "X36n0659_028:0728a19": "次心在一境者。",
    "X36n0659_028:0728a20": "若心在一境則名三昧若更餘緣則不名三昧如其",
    "X36n0659_028:0728a21": "不定非一切智非一切智云何名定。",
    "X36n0659_028:0728a22": "若但行一境為定者更復緣餘便非是定若不餘",
    "X36n0659_028:0728a23": "緣云何得名一切智人。",
    "X36n0659_028:0728a24": "三就一行為問者。",
    "X36n0659_028:0728b01": "若以一行得名三昧者其餘諸行亦非三昧若非三",
    "X36n0659_028:0728b02": "昧則非一切智若非一切智云何名三昧。",
    "X36n0659_028:0728b03": "若一行是三昧行餘行時即非三昧若不行餘行",
    "X36n0659_028:0728b04": "非一切智。",
    "X36n0659_028:0728b05": "次慧捨二事例亦如是問。",
    "X36n0659_028:0728b06": "慧捨二相亦復如是。",
    "X36n0659_028:0728b07": "佛答中先答別問次答通問先答別問中二先答",
    "X36n0659_028:0728b08": "定次答慧捨先答定中前問定有三今先答第二",
    "X36n0659_028:0728b09": "問以第三問例次追答第一本有之問。",
    "X36n0659_028:0728b10": "佛言善男子如汝所言緣於一境得名三昧其餘諸",
    "X36n0659_028:0728b11": "緣不名三昧是義不然何以故如是餘緣亦一境故",
    "X36n0659_028:0728b12": "行亦如是。",
    "X36n0659_028:0728b13": "今初第二云如是餘緣亦是一境謂心專一緣此",
    "X36n0659_028:0728b14": "是定境以定緣之無境不定非謂猶是問境之一",
    "X36n0659_028:0728b15": "葢是定心緣境非是散心以定一於一切名一切",
    "X36n0659_028:0728b16": "智若是散心緣境為境所牽若定心緣境設改緣",
    "X36n0659_028:0728b17": "易觀非境牽心故得是定行亦如是者即兼答第",
    "X36n0659_028:0728b18": "三一行之問若以散心而行諸行行牽於心若以",
    "X36n0659_028:0728b19": "定心行於諸行令諸行一。",
    "X36n0659_028:0728b20": "又言眾生下追答第一本有之問。",
    "X36n0659_028:0728b21": "又言眾生先有三昧不須修者是亦不然所以者何",
    "X36n0659_028:0728b22": "言三昧者名善三昧一切眾生真實未有云何而言",
    "X36n0659_028:0728b23": "不須修習。",
    "X36n0659_028:0728b24": "善三昧者不取大地通三性定乃取善修之定次",
    "X36n0659_028:0728c01": "以住如是下答慧捨又二先答其慧相。",
    "X36n0659_028:0728c02": "以住如是善三昧中觀一切法名善慧相。",
    "X36n0659_028:0728c03": "不見三昧慧異答其捨相。",
    "X36n0659_028:0728c04": "不見三昧智慧異相是名捨相。",
    "X36n0659_028:0728c05": "復次若取色相下第二答前通問文為四一略標",
    "X36n0659_028:0728c06": "三法體二釋三法名三更廣三法體四明功用初",
    "X36n0659_028:0728c07": "略標體為三先標定體。",
    "X36n0659_028:0728c08": "復次善男子若取色相不能觀色常無常相是名三",
    "X36n0659_028:0728c09": "昧。",
    "X36n0659_028:0728c10": "言取色相者非定執色相之心乃是禪定門戶入",
    "X36n0659_028:0728c11": "住出相不能觀色常無常者正作靜攝不作照知",
    "X36n0659_028:0728c12": "故不能觀。",
    "X36n0659_028:0728c13": "次若能觀色下出於慧體。",
    "X36n0659_028:0728c14": "若能觀色常無常相是名慧相。",
    "X36n0659_028:0728c15": "常無常俱照故非偏慧。",
    "X36n0659_028:0728c16": "三三昧慧等下明捨體二事合調故云平等又三",
    "X36n0659_028:0728c17": "先法次譬三合法如文。",
    "X36n0659_028:0728c18": "三昧慧等觀一切法是名捨相。",
    "X36n0659_028:0729a01": "次譬者。",
    "X36n0659_028:0729a02": "善男子如善御駕駟遲疾得所遲疾得所故名捨相。",
    "X36n0659_028:0729a03": "偏定是遲偏慧是疾二法均平故以駕駟為喻。",
    "X36n0659_028:0729a04": "三菩薩亦爾下合。",
    "X36n0659_028:0729a05": "菩薩亦爾若三昧多者則修習慧若慧多者則修習",
    "X36n0659_028:0729a06": "三昧三昧慧等則名為捨善男子十住菩薩智慧力",
    "X36n0659_028:0729a07": "多三昧力少是故不得明見佛性聲聞緣覺三昧力",
    "X36n0659_028:0729a08": "多智慧力少以是因緣不見佛性諸佛世尊定慧等",
    "X36n0659_028:0729a09": "故明見佛性了了無閡如觀掌中菴摩勒果見佛性",
    "X36n0659_028:0729a10": "者名為捨相。",
    "X36n0659_028:0729a11": "合中云十住菩薩智慧多三昧少者河西云十住",
    "X36n0659_028:0729a12": "進求勝地方建大乘嚴土化人智用偏起故不見",
    "X36n0659_028:0729a13": "性二乘自調自淨志求證得定多智少亦不見性",
    "X36n0659_028:0729a14": "於二平等則能見性今明入空多則是遲相入假",
    "X36n0659_028:0729a15": "多是疾相空假雙亡是平等相能見性者是別教",
    "X36n0659_028:0729a16": "意即空即假即中乃不遲不疾是善駕駟即圓教",
    "X36n0659_028:0729a17": "意乃能見性。",
    "X36n0659_028:0729a18": "奢摩他下第二釋名。",
    "X36n0659_028:0729a19": "奢摩他者名為能滅能滅一切煩惱結故又奢摩他",
    "X36n0659_028:0729a20": "者名曰能調能調諸根惡不善故又奢摩他者名曰",
    "X36n0659_028:0729a21": "寂靜能令三業成寂靜故又奢摩他者名曰遠離能",
    "X36n0659_028:0729a22": "令眾生離五欲故又奢摩他者名曰能清能清貪欲",
    "X36n0659_028:0729a23": "瞋恚愚癡三濁法故以是義故故名定相毗婆舍那",
    "X36n0659_028:0729a24": "名為正見亦名了見名為能見名曰徧見名次第見",
    "X36n0659_028:0729b01": "名別相見是名為慧憂畢叉者名曰平等亦名不諍",
    "X36n0659_028:0729b02": "又名不觀亦名不行是名為捨。",
    "X36n0659_028:0729b03": "先釋定名一本云陀亦云舍皆梵音輕重翻名不",
    "X36n0659_028:0729b04": "同一翻為止止息惡緣或名為定此名多訓故留",
    "X36n0659_028:0729b05": "本音不可偏判毗婆舍那此翻為觀亦云見憂畢",
    "X36n0659_028:0729b06": "差翻為捨相亦平等不諍等。",
    "X36n0659_028:0729b07": "奢摩他有二種下第三更廣三法體皆增數辨之",
    "X36n0659_028:0729b08": "初廣定中增至十法。",
    "X36n0659_028:0729b09": "善男子奢摩他有二種一世間二出世間復有二種",
    "X36n0659_028:0729b10": "一成就二不成就成就者所謂諸佛菩薩不成就者",
    "X36n0659_028:0729b11": "所謂聲聞辟支佛等復有三種下中上下者謂諸凡",
    "X36n0659_028:0729b12": "夫中者聲聞緣覺上者諸佛菩薩復有四種一退二",
    "X36n0659_028:0729b13": "住三進四能大利益復有五種所謂五智三昧何等",
    "X36n0659_028:0729b14": "為五一無食三昧二無過三昧三身意清淨一心三",
    "X36n0659_028:0729b15": "昧四因果俱樂三昧五常念三昧復有六種一觀骨",
    "X36n0659_028:0729b16": "三昧二慈三昧三觀十二因緣三昧四阿那婆那三",
    "X36n0659_028:0729b17": "昧五念覺觀三昧六觀生滅三昧復有七種所謂七",
    "X36n0659_028:0729b18": "覺分一念覺分二擇法覺分三精進覺分四喜覺分",
    "X36n0659_028:0729b19": "五除覺分六定覺分七捨覺分復有七種一須陀洹",
    "X36n0659_028:0729b20": "三昧二斯陀含三昧三阿那含三昧四阿羅漢三昧",
    "X36n0659_028:0729b21": "五辟支佛三昧六菩薩三昧七如來覺知三昧復有",
    "X36n0659_028:0729b22": "八種謂八解脫三昧一色觀色解脫三昧二內無色",
    "X36n0659_028:0729b23": "相外觀色解脫三昧三淨解脫身證三昧四空處解",
    "X36n0659_028:0729b24": "脫三昧五識處解脫三昧六無所有處解脫三昧七",
    "X36n0659_028:0729c01": "非有想非無想處解脫三昧八滅盡定解脫三昧復",
    "X36n0659_028:0729c02": "有九種所謂九次第定四禪四空及滅盡定三昧復",
    "X36n0659_028:0729c03": "有十種所謂十一切處三昧何等為十一地一切處",
    "X36n0659_028:0729c04": "三昧二水一切處三昧三風一切處三昧四青一切",
    "X36n0659_028:0729c05": "處三昧五黃一切處三昧六赤一切處三昧七白一",
    "X36n0659_028:0729c06": "切處三昧八空一切處三昧九識一切處三昧十無",
    "X36n0659_028:0729c07": "所有一切處三昧復有無數種所謂諸佛菩薩善男",
    "X36n0659_028:0729c08": "子是名三昧相。",
    "X36n0659_028:0729c09": "能大利益者百論云達分三昧因果俱樂者河西",
    "X36n0659_028:0729c10": "云謂佛所得定入出自在始終常樂念覺觀者善",
    "X36n0659_028:0729c11": "惡覺觀俱是過患觀生滅者人多於生滅起斷常",
    "X36n0659_028:0729c12": "觀十一切處者但列地水風不明火者有人言經",
    "X36n0659_028:0729c13": "本誤失火字河西云行人觀身內四大非觀外四",
    "X36n0659_028:0729c14": "大身內三大顯骨肉等是地[口*弟]唾等是水氣息是",
    "X36n0659_028:0729c15": "風此三顯現火大劣有少煗所以但三而言不用",
    "X36n0659_028:0729c16": "處者明自下地至不用處招提云火大不恒假薪",
    "X36n0659_028:0729c17": "而有無薪不發三大恒有所以用之不用處者明",
    "X36n0659_028:0729c18": "此觀成窮不用處故數為一。",
    "X36n0659_028:0729c19": "慧有二種者下廣出慧體。",
    "X36n0659_028:0729c20": "善男子慧有二種一世間二出世間復有三種一般",
    "X36n0659_028:0729c21": "若二毗婆舍那三闍那般若者名一切眾生毗婆舍",
    "X36n0659_028:0729c22": "那者一切聖人闍那者諸佛菩薩又般若者名為別",
    "X36n0659_028:0729c23": "相毗婆舍那名為總相闍那者名為破相復有四種",
    "X36n0659_028:0729c24": "所謂觀四真諦。",
    "X36n0659_028:0730a01": "般若正是慧毗婆正是觀亦名見闍那正是智釋",
    "X36n0659_028:0730a02": "般若云名一切眾生者顯般若是慧能知一切眾",
    "X36n0659_028:0730a03": "生數故又釋毗婆是總相亦言是三昧所以三昧",
    "X36n0659_028:0730a04": "慧能總知也常途解云慧是不癡故在凡夫見名",
    "X36n0659_028:0730a05": "小勝故在聖人智是決斷最勝在諸佛別相總相",
    "X36n0659_028:0730a06": "破相亦據優劣興皇云凡夫分別是別相二乘聖",
    "X36n0659_028:0730a07": "人總前諸法無常是總相諸佛菩薩皆破此故是",
    "X36n0659_028:0730a08": "破相今明不然斯乃論一心三智破相是照空別",
    "X36n0659_028:0730a09": "相是照假總相是照中三智一心中得論不思議",
    "X36n0659_028:0730a10": "慧不云捨者異體非故。",
    "X36n0659_028:0730a11": "四功用如文。",
    "X36n0659_028:0730a12": "善男子為三事故修奢摩他何等為三一不放逸故",
    "X36n0659_028:0730a13": "二莊嚴大智故三得自在故復次為三事故修毗婆",
    "X36n0659_028:0730a14": "舍那何等為三一為觀生死惡果報故二為欲增長",
    "X36n0659_028:0730a15": "諸善根故三為破一切諸煩惱故。",
    "X36n0659_028:0730a16": "大般涅槃經卷第二十八",
    "X36n0659_028:0730a17": "日東　天台沙門本純　分會",
    "X36n0659_028:0730a19": "南本大般涅槃經會疏卷第二十八"
}