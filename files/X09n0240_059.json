{
    "X09n0240_059:0121c21": "大方廣佛華嚴經綱要卷第五十九",
    "X09n0240_059:0121c22": "于闐國三藏沙門實叉難陀　譯經",
    "X09n0240_059:0121c23": "清涼山大華嚴寺沙門澄觀　疏義",
    "X09n0240_059:0121c24": "明匡山法雲寺憨山沙門德清提挈",
    "X09n0240_059:0122a01": "上來至大願大行皆得相續。通答普慧二百問說",
    "X09n0240_059:0122a02": "分竟。下結勸修學。",
    "X09n0240_059:0122a03": "離世間品第三十八之七",
    "X09n0240_059:0122a04": "佛子。若有眾生得聞此法。聞已信解。解已修行。必得",
    "X09n0240_059:0122a05": "疾成阿耨多羅三藐三菩提。何以故。以如說修行故。",
    "X09n0240_059:0122a06": "佛子。若諸菩薩不如說行。當知是人於佛菩提則為",
    "X09n0240_059:0122a07": "永離。是故菩薩應如說行。佛子。此一切菩薩功德行",
    "X09n0240_059:0122a08": "處決定義華。普入一切法。普生一切智。超諸世間。離",
    "X09n0240_059:0122a09": "二乘道。不與一切諸眾生共。悉能照了一切法門。增",
    "X09n0240_059:0122a10": "長眾生出世善根。離世間法門品應尊重。應聽受。應",
    "X09n0240_059:0122a11": "誦持。應思惟。應願樂。應修行。若能如是當知是人疾",
    "X09n0240_059:0122a12": "得阿耨多羅三藐三菩提。說此品時佛神力故及此",
    "X09n0240_059:0122a13": "法門法如是故。十方無量無邊阿僧祇世界皆大震",
    "X09n0240_059:0122a14": "動。大光普照。爾時十方諸佛。皆現普賢菩薩前。讚言",
    "X09n0240_059:0122a15": "善哉善哉。佛子。乃能說此諸菩薩摩訶薩功德行處",
    "X09n0240_059:0122a16": "決定義華普入一切佛法出世間法門品。佛子。汝已",
    "X09n0240_059:0122a17": "善學此法。善說此法。汝以威力護持此法。我等諸佛",
    "X09n0240_059:0122a18": "悉皆隨喜。如我等諸佛隨喜於汝。一切諸佛悉亦如",
    "X09n0240_059:0122a19": "是。佛子。我等諸佛悉共同心護持此經。令現在未來",
    "X09n0240_059:0122a20": "諸菩薩眾未曾聞者皆當得聞。爾時普賢菩薩摩訶",
    "X09n0240_059:0122a21": "薩承佛神力。觀察十方一切大眾洎於法界而說頌",
    "X09n0240_059:0122a22": "言。",
    "X09n0240_059:0122a23": "　於無量劫修苦行　　從無量佛正法生",
    "X09n0240_059:0122a24": "　令無量眾住菩提　　彼無等行聽我說",
    "X09n0240_059:0122b01": "　供無量佛而捨著　　廣度羣生不作想",
    "X09n0240_059:0122b02": "　求佛功德心無依　　彼勝妙行我今說",
    "X09n0240_059:0122b03": "　離三界魔煩惱業　　具勝功德最勝行",
    "X09n0240_059:0122b04": "　滅諸癡惑心寂然　　我今說彼所行道",
    "X09n0240_059:0122b05": "　永離世間諸誑幻　　種種變化示眾生",
    "X09n0240_059:0122b06": "　心生住滅現眾事　　說彼所能令眾喜",
    "X09n0240_059:0122b07": "　見諸眾生生老死　　煩惱憂橫所纏迫",
    "X09n0240_059:0122b08": "　欲令解脫教發心　　彼功德行應聽受",
    "X09n0240_059:0122b09": "　施戒忍進禪智慧　　方便慈悲喜捨等",
    "X09n0240_059:0122b10": "　百千萬劫常修行　　彼人功德仁應聽",
    "X09n0240_059:0122b11": "　千萬億劫求菩提　　所有身命皆無恡",
    "X09n0240_059:0122b12": "　願益羣生不為己　　彼慈愍行我今說",
    "X09n0240_059:0122b13": "　無量億劫演其德　　如海一滴未為少",
    "X09n0240_059:0122b14": "　功德無比不可喻　　以佛威神今略說",
    "X09n0240_059:0122b15": "　其心不高下　　求道無厭倦　　普使諸眾生",
    "X09n0240_059:0122b16": "　住善增淨法　　智慧普饒益　　如樹如河泉",
    "X09n0240_059:0122b17": "　亦如於大地　　一切所依處　　菩薩如蓮華",
    "X09n0240_059:0122b18": "　慈根安隱莖　　智慧為眾蘂　　戒品為香潔",
    "X09n0240_059:0122b19": "　佛放法光明　　令彼得開敷　　不著有為水",
    "X09n0240_059:0122b20": "　見者皆欣樂　　菩薩妙法樹　　生於直心地",
    "X09n0240_059:0122b21": "　信種慈悲根　　智慧以為身　　方便為枝幹",
    "X09n0240_059:0122b22": "　五度為繁密　　定葉神通華　　一切智為果",
    "X09n0240_059:0122b23": "　最上力為蔦　　垂陰覆三界　　菩薩師子王",
    "X09n0240_059:0122b24": "　白淨法為身　　四諦為其足　　正念以為頸",
    "X09n0240_059:0122c01": "　慈眼智慧首　　頂繫解脫繒　　勝義空谷中",
    "X09n0240_059:0122c02": "　吼法怖眾魔　　菩薩為商主　　普見諸羣生",
    "X09n0240_059:0122c03": "　在生死曠野　　煩惱險惡處　　魔賊之所攝",
    "X09n0240_059:0122c04": "　癡盲失正道　　示其正直路　　令入無畏城",
    "X09n0240_059:0122c05": "　菩薩見眾生　　三毒煩惱病　　種種諸苦惱",
    "X09n0240_059:0122c06": "　長夜所煎迫　　為發大悲心　　廣說對治門",
    "X09n0240_059:0122c07": "　八萬四千種　　滅除眾苦患　　菩薩為法王",
    "X09n0240_059:0122c08": "　正道化眾生　　令遠惡修善　　專求佛功德",
    "X09n0240_059:0122c09": "　一切諸佛所　　灌頂受尊記　　廣施眾聖財",
    "X09n0240_059:0122c10": "　菩提分珍寶　　菩薩轉法輪　　如佛之所轉",
    "X09n0240_059:0122c11": "　戒轂三昧輞　　智莊慧為劒　　既破煩惱賊",
    "X09n0240_059:0122c12": "　亦殄眾魔怨　　一切諸外道　　見之無不散",
    "X09n0240_059:0122c13": "　菩薩智慧海　　深廣無涯際　　正法味盈洽",
    "X09n0240_059:0122c14": "　覺分寶充滿　　大心無邊岸　　一切智為潮",
    "X09n0240_059:0122c15": "　眾生莫能測　　說之不可盡　　菩薩須彌山",
    "X09n0240_059:0122c16": "　超出於世間　　神通三昧峰　　大心安不動",
    "X09n0240_059:0122c17": "　若有親近者　　同其智慧色　　迥絕眾境界",
    "X09n0240_059:0122c18": "　一切無不覩　　菩薩如金剛　　志求一切智",
    "X09n0240_059:0122c19": "　信心及苦行　　堅固不可動　　其心無所畏",
    "X09n0240_059:0122c20": "　饒益諸羣生　　眾魔與煩惱　　一切悉摧滅",
    "X09n0240_059:0122c21": "　菩薩大慈悲　　譬如重密雲　　三明發電光",
    "X09n0240_059:0122c22": "　神足震雷音　　普以四辯才　　雨八功德水",
    "X09n0240_059:0122c23": "　潤洽於一切　　令除煩惱熱　　菩薩正法城",
    "X09n0240_059:0122c24": "　般若以為牆　　慚愧為深壍　　智慧為却敵",
    "X09n0240_059:0123a01": "　廣開解脫門　　正念恒防守　　四諦坦王道",
    "X09n0240_059:0123a02": "　六通集兵仗　　復建大法幢　　周迴徧其下",
    "X09n0240_059:0123a03": "　三有諸魔眾　　一切無能入　　菩薩迦樓羅",
    "X09n0240_059:0123a04": "　如意為堅足　　方便勇猛翅　　慈悲明淨眼",
    "X09n0240_059:0123a05": "　住一切智樹　　觀三有大海　　搏撮天人龍",
    "X09n0240_059:0123a06": "　安置涅槃岸　　菩薩正法日　　出現於世間",
    "X09n0240_059:0123a07": "　戒品圓滿輪　　神足速疾行　　照以智慧光",
    "X09n0240_059:0123a08": "　長諸根力藥　　滅除煩惱闇　　消竭愛欲海",
    "X09n0240_059:0123a09": "　菩薩智光月　　法界以為輪　　遊於畢竟空",
    "X09n0240_059:0123a10": "　世間無不見　　三界識心內　　隨時有增減",
    "X09n0240_059:0123a11": "　二乘星宿中　　一切無儔匹　　菩薩大法王",
    "X09n0240_059:0123a12": "　功德莊嚴身　　相好皆具足　　人天悉瞻仰",
    "X09n0240_059:0123a13": "　方便清淨目　　智慧金剛杵　　於法得自在",
    "X09n0240_059:0123a14": "　以道化羣生　　菩薩大梵王　　自在超三有",
    "X09n0240_059:0123a15": "　業惑悉皆斷　　慈捨靡不具　　處處示現身",
    "X09n0240_059:0123a16": "　開悟以法音　　於彼三界中　　拔諸邪見根",
    "X09n0240_059:0123a17": "　菩薩自在天　　超過生死地　　境界常清淨",
    "X09n0240_059:0123a18": "　智慧無退轉　　絕彼下乘道　　受諸灌頂法",
    "X09n0240_059:0123a19": "　功德智慧具　　名稱靡不聞　　菩薩智慧心",
    "X09n0240_059:0123a20": "　清淨如虗空　　無性無依處　　一切不可得",
    "X09n0240_059:0123a21": "　有大自在力　　能成世間事　　自具清淨行",
    "X09n0240_059:0123a22": "　令眾生亦然　　菩薩方便地　　饒益諸眾生",
    "X09n0240_059:0123a23": "　菩薩慈悲水　　浣滌諸煩惱　　菩薩智慧火",
    "X09n0240_059:0123a24": "　燒諸惑習薪　　菩薩無住風　　遊行三有空",
    "X09n0240_059:0123b01": "　菩薩如珍寶　　能濟貧窮厄　　菩薩如金剛",
    "X09n0240_059:0123b02": "　能摧顛倒見　　菩薩如瓔珞　　莊嚴三有身",
    "X09n0240_059:0123b03": "　菩薩如摩尼　　增長一切行　　菩薩德如華",
    "X09n0240_059:0123b04": "　常發菩提分　　菩薩願如鬘　　恒繫眾生首",
    "X09n0240_059:0123b05": "　菩薩淨戒香　　堅持無缺犯　　菩薩智塗香",
    "X09n0240_059:0123b06": "　普熏於三界　　菩薩力如帳　　能遮煩惱塵",
    "X09n0240_059:0123b07": "　菩薩智如幢　　能摧我慢敵　　妙行為繒綵",
    "X09n0240_059:0123b08": "　莊嚴於智慧　　慚愧作衣服　　普覆諸羣生",
    "X09n0240_059:0123b09": "　菩薩無礙乘　　巾之出三界　　菩薩大力象",
    "X09n0240_059:0123b10": "　其心善調伏　　菩薩神足馬　　騰步超諸有",
    "X09n0240_059:0123b11": "　菩薩說法龍　　普雨眾生心　　菩薩優曇華",
    "X09n0240_059:0123b12": "　世間難值遇　　菩薩大勇將　　眾魔悉降伏",
    "X09n0240_059:0123b13": "　菩薩轉法輪　　如佛之所轉　　菩薩燈破闇",
    "X09n0240_059:0123b14": "　眾生見正道　　菩薩功德河　　恒順正道流",
    "X09n0240_059:0123b15": "　菩薩精進橋　　廣度諸羣品　　大智與弘誓",
    "X09n0240_059:0123b16": "　共作堅牢船　　引接諸眾生　　安置菩提岸",
    "X09n0240_059:0123b17": "　菩薩遊戲園　　真實樂眾生　　菩薩解脫華",
    "X09n0240_059:0123b18": "　莊嚴智宮殿　　菩薩如妙藥　　滅除煩惱病",
    "X09n0240_059:0123b19": "　菩薩如雪山　　出生智慧藥　　菩薩等於佛",
    "X09n0240_059:0123b20": "　覺悟諸羣生　　佛心豈有他　　正覺覺世間",
    "X09n0240_059:0123b21": "　如佛之所來　　菩薩如是來　　亦如一切智",
    "X09n0240_059:0123b22": "　以智入普門　　菩薩善開導　　一切諸羣生",
    "X09n0240_059:0123b23": "　菩薩自然覺　　一切智境界　　菩薩無量力",
    "X09n0240_059:0123b24": "　世間莫能壞　　菩薩無畏智　　知眾生及法",
    "X09n0240_059:0123c01": "　一切諸世間　　色相各差別　　音聲及名字",
    "X09n0240_059:0123c02": "　悉能分別知　　雖離於名色　　而現種種相",
    "X09n0240_059:0123c03": "　一切諸眾生　　莫能測其道　　如是等功德",
    "X09n0240_059:0123c04": "　菩薩悉成就　　了性皆無性　　有無無所著",
    "X09n0240_059:0123c05": "　如是一切智　　無盡無所依　　我今當演說",
    "X09n0240_059:0123c06": "　令眾生歡喜　　雖知諸法相　　如幻悉空寂",
    "X09n0240_059:0123c07": "　而以悲願心　　及佛威神力　　現神通變化",
    "X09n0240_059:0123c08": "　種種無量事　　如是諸功德　　汝等應聽受",
    "X09n0240_059:0123c09": "　一身能示現　　無量差別身　　無心無境界",
    "X09n0240_059:0123c10": "　普應一切眾　　一音中具演　　一切諸言音",
    "X09n0240_059:0123c11": "　眾生語言法　　隨類皆能作　　永離煩惱身",
    "X09n0240_059:0123c12": "　而現自在身　　知法不可說　　而作種種說",
    "X09n0240_059:0123c13": "　其心常寂滅　　清淨如虗空　　而普莊嚴剎",
    "X09n0240_059:0123c14": "　示現一切眾　　於身無所著　　而能示現身",
    "X09n0240_059:0123c15": "　一切世間中　　隨應而受生　　雖生一切處",
    "X09n0240_059:0123c16": "　亦不住受生　　知身如虗空　　種種隨心現",
    "X09n0240_059:0123c17": "　菩薩身無邊　　普現一切處　　常恭敬供養",
    "X09n0240_059:0123c18": "　最勝兩足尊　　香華眾妓樂　　幢幡及寶蓋",
    "X09n0240_059:0123c19": "　恒以深淨心　　供養於諸佛　　不離一佛會",
    "X09n0240_059:0123c20": "　普在諸佛所　　於彼大眾中　　問難聽受法",
    "X09n0240_059:0123c21": "　聞法入三昧　　一一無量門　　起定亦復然",
    "X09n0240_059:0123c22": "　示現無窮盡　　智慧巧方便　　了世皆如幻",
    "X09n0240_059:0123c23": "　而能現世間　　無邊諸幻法　　示現種種色",
    "X09n0240_059:0123c24": "　亦現心及語　　入諸想網中　　而恒無所著",
    "X09n0240_059:0124a01": "　或現初發心　　利益於世間　　或現久修行",
    "X09n0240_059:0124a02": "　廣大無邊際　　施戒忍精進　　禪定及智慧",
    "X09n0240_059:0124a03": "　四梵四攝等　　一切最勝法　　或現行成滿",
    "X09n0240_059:0124a04": "　得忍無分別　　或現一生繫　　諸佛與灌頂",
    "X09n0240_059:0124a05": "　或現聲聞相　　或復現緣覺　　處處般涅槃",
    "X09n0240_059:0124a06": "　不捨菩提行　　或現為帝釋　　或現為梵王",
    "X09n0240_059:0124a07": "　或天女圍繞　　或時獨宴默　　或現為比丘",
    "X09n0240_059:0124a08": "　寂靜調其心　　或現自在王　　統理世間法",
    "X09n0240_059:0124a09": "　或現巧術女　　或現修善行　　或現受五欲",
    "X09n0240_059:0124a10": "　或現入諸禪　　或現初始生　　或少或老死",
    "X09n0240_059:0124a11": "　若有思議者　　心疑發狂亂　　或現在天宮",
    "X09n0240_059:0124a12": "　或現始降神　　或入或住胎　　成佛轉法輪",
    "X09n0240_059:0124a13": "　或生或涅槃　　或現入學堂　　或在婇女中",
    "X09n0240_059:0124a14": "　或離俗修禪　　或坐菩提樹　　自然成正覺",
    "X09n0240_059:0124a15": "　或現轉法輪　　或現始求道　　或現為佛身",
    "X09n0240_059:0124a16": "　宴坐無量劫　　或修不退道　　積集菩提具",
    "X09n0240_059:0124a17": "　深入無數劫　　皆悉到彼岸　　無量劫一念",
    "X09n0240_059:0124a18": "　一念無量劫　　一切劫非劫　　為世示現劫",
    "X09n0240_059:0124a19": "　無來無積集　　成就諸劫事　　於一微塵中",
    "X09n0240_059:0124a20": "　普見一切佛　　十方一切處　　無處而不有",
    "X09n0240_059:0124a21": "　國土眾生法　　次第悉皆見　　經無量劫數",
    "X09n0240_059:0124a22": "　究竟不可盡　　菩薩知眾生　　廣大無有邊",
    "X09n0240_059:0124a23": "　彼一眾生身　　無量因緣起　　如知一無量",
    "X09n0240_059:0124a24": "　一切悉亦然　　隨其所通達　　教諸未學者",
    "X09n0240_059:0124b01": "　悉知眾生根　　上中下不同　　亦知根轉移",
    "X09n0240_059:0124b02": "　應化不應化　　一根一切根　　展轉因緣力",
    "X09n0240_059:0124b03": "　微細各差別　　次第無錯亂　　又知其欲解",
    "X09n0240_059:0124b04": "　一切煩惱習　　亦知去來今　　所有諸心行",
    "X09n0240_059:0124b05": "　了達一切行　　無來亦無去　　既知其行已",
    "X09n0240_059:0124b06": "　為說無上法　　雜染清淨行　　種種悉了知",
    "X09n0240_059:0124b07": "　一念得菩提　　成就一切智　　住佛不思議",
    "X09n0240_059:0124b08": "　究竟智慧心　　一念悉能知　　一切眾生行",
    "X09n0240_059:0124b09": "　菩薩神通智　　功力已自在　　能於一念中",
    "X09n0240_059:0124b10": "　往詣無量剎　　如是速疾往　　盡於無數劫",
    "X09n0240_059:0124b11": "　無處而不周　　莫動毫端分　　譬如工幻師",
    "X09n0240_059:0124b12": "　示現種種色　　於彼幻中求　　無色無非色",
    "X09n0240_059:0124b13": "　菩薩亦如是　　以方便智幻　　種種皆示現",
    "X09n0240_059:0124b14": "　充滿於世間　　譬如淨日月　　皎鏡在虗空",
    "X09n0240_059:0124b15": "　影現於眾水　　不為水所雜　　菩薩淨法輪",
    "X09n0240_059:0124b16": "　當知亦如是　　現世間心水　　不為世所雜",
    "X09n0240_059:0124b17": "　如人睡夢中　　造作種種事　　雖經億千歲",
    "X09n0240_059:0124b18": "　一夜未終盡　　菩薩住法性　　示現一切事",
    "X09n0240_059:0124b19": "　無量劫可極　　一念智無盡　　譬如山谷中",
    "X09n0240_059:0124b20": "　及以宮殿間　　種種皆響應　　而實無分別",
    "X09n0240_059:0124b21": "　菩薩住法性　　能以自在智　　廣出隨類音",
    "X09n0240_059:0124b22": "　亦復無分別　　如有見陽燄　　想之以為水",
    "X09n0240_059:0124b23": "　馳逐不得飲　　展轉更增渴　　眾生煩惱心",
    "X09n0240_059:0124b24": "　應知亦如是　　菩薩起慈愍　　救之令出離",
    "X09n0240_059:0124c01": "　觀色如聚沫　　受如水上泡　　想如熱時燄",
    "X09n0240_059:0124c02": "　諸行如芭蕉　　心識猶如幻　　示現種種事",
    "X09n0240_059:0124c03": "　如是知諸蘊　　智者無所著　　諸處悉空寂",
    "X09n0240_059:0124c04": "　如機關動轉　　諸界性永離　　妄現於世間",
    "X09n0240_059:0124c05": "　菩薩住真實　　寂滅第一義　　種種廣宣暢",
    "X09n0240_059:0124c06": "　而心無所依　　無來亦無去　　亦復無有住",
    "X09n0240_059:0124c07": "　煩惱業苦因　　三種恒流轉　　緣起非有無",
    "X09n0240_059:0124c08": "　非實亦非虗　　如是入中道　　說之無所著",
    "X09n0240_059:0124c09": "　能於一念中　　普現三世心　　欲色無色界",
    "X09n0240_059:0124c10": "　一切種種事　　隨順三律儀　　演說三解脫",
    "X09n0240_059:0124c11": "　建立三乘道　　成就一切智　　了達處非處",
    "X09n0240_059:0124c12": "　諸業及諸根　　界解與禪定　　一切至處道",
    "X09n0240_059:0124c13": "　宿命念天眼　　滅除一切惑　　知佛十種力",
    "X09n0240_059:0124c14": "　而未能成就　　了達諸法空　　而常求妙法",
    "X09n0240_059:0124c15": "　不與煩惱合　　而亦不盡漏　　廣知出離道",
    "X09n0240_059:0124c16": "　而以度眾生　　於此得無畏　　不捨修諸行",
    "X09n0240_059:0124c17": "　無謬無違道　　亦不失正念　　精進欲三昧",
    "X09n0240_059:0124c18": "　觀慧無損減　　三聚皆清淨　　三世悉明達",
    "X09n0240_059:0124c19": "　大慈愍眾生　　一切無障礙　　由入此法門",
    "X09n0240_059:0124c20": "　得成如是行　　我說其少分　　功德莊嚴義",
    "X09n0240_059:0124c21": "　窮於無數劫　　說彼行無盡　　我今說少分",
    "X09n0240_059:0124c22": "　如大地一塵　　依於佛智住　　起於奇特想",
    "X09n0240_059:0124c23": "　修行最勝行　　具足大慈悲　　精勤自安隱",
    "X09n0240_059:0124c24": "　教化諸含識　　安住淨戒中　　具諸授記行",
    "X09n0240_059:0125a01": "　能入佛功德　　眾生行及剎　　劫世悉亦知",
    "X09n0240_059:0125a02": "　無有疲厭想　　差別智總持　　通達真實義",
    "X09n0240_059:0125a03": "　思惟說無比　　寂靜等正覺　　發於普賢心",
    "X09n0240_059:0125a04": "　及修其行願　　慈悲因緣力　　趣道意清淨",
    "X09n0240_059:0125a05": "　修行波羅蜜　　究竟隨覺智　　證知力自在",
    "X09n0240_059:0125a06": "　成無上菩提　　成就平等智　　演說最勝法",
    "X09n0240_059:0125a07": "　能持具妙辯　　逮得法王處　　遠離於諸著",
    "X09n0240_059:0125a08": "　演說心平等　　出生於智慧　　變化得菩提",
    "X09n0240_059:0125a09": "　住持一切劫　　智者大欣慰　　深入及依止",
    "X09n0240_059:0125a10": "　無畏無疑惑　　了達不思議　　巧密善分別",
    "X09n0240_059:0125a11": "　善入諸三昧　　普見智境界　　究竟諸解脫",
    "X09n0240_059:0125a12": "　遊戲諸通明　　纏縛悉永離　　園林恣遊處",
    "X09n0240_059:0125a13": "　白法為宮殿　　諸行可欣樂　　現無量莊嚴",
    "X09n0240_059:0125a14": "　於世心無動　　深心善觀察　　妙辯能開演",
    "X09n0240_059:0125a15": "　清淨菩提印　　智光照一切　　所住無等比",
    "X09n0240_059:0125a16": "　其心不下劣　　立智如大山　　種德若深海",
    "X09n0240_059:0125a17": "　如寶安住法　　被甲誓願心　　發起於大事",
    "X09n0240_059:0125a18": "　究竟無能壞　　得授菩提記　　安住廣大心",
    "X09n0240_059:0125a19": "　祕藏無窮盡　　覺悟一切法　　世智皆自在",
    "X09n0240_059:0125a20": "　妙用無障礙　　眾生一切剎　　及以種種法",
    "X09n0240_059:0125a21": "　身願與境界　　智慧神通等　　示現於世間",
    "X09n0240_059:0125a22": "　無量百千億　　遊戲及境界　　自在無能制",
    "X09n0240_059:0125a23": "　力無畏不共　　一切業莊嚴　　諸身及身業",
    "X09n0240_059:0125a24": "　語及淨修語　　以得守護故　　成辦十種事",
    "X09n0240_059:0125b01": "　菩薩心初發　　及以心周徧　　諸根無散動",
    "X09n0240_059:0125b02": "　獲得最勝根　　深心增勝心　　遠離諸諂誑",
    "X09n0240_059:0125b03": "　種種決定解　　普入於世間　　捨彼煩惱習",
    "X09n0240_059:0125b04": "　取茲最勝道　　巧修使圓滿　　逮成一切智",
    "X09n0240_059:0125b05": "　離退入正位　　決定證寂滅　　出生佛法道",
    "X09n0240_059:0125b06": "　成就功德號　　道及無量道　　乃至莊嚴道",
    "X09n0240_059:0125b07": "　次第善安住　　悉皆無所著　　手足及腹藏",
    "X09n0240_059:0125b08": "　金剛以為心　　被以慈哀甲　　具足眾器仗",
    "X09n0240_059:0125b09": "　智首明達眼　　菩提行為耳　　清淨戒為鼻",
    "X09n0240_059:0125b10": "　滅闇無障礙　　辯才以為舌　　無處不至身",
    "X09n0240_059:0125b11": "　最勝智為心　　行住修諸業　　道場師子座",
    "X09n0240_059:0125b12": "　梵臥空為住　　所行及觀察　　普照如來境",
    "X09n0240_059:0125b13": "　徧觀眾生行　　奮迅及哮吼　　離貪行淨施",
    "X09n0240_059:0125b14": "　捨慢持淨戒　　不瞋常忍辱　　不懈恒精進",
    "X09n0240_059:0125b15": "　禪定得自在　　智慧無所行　　慈濟悲無倦",
    "X09n0240_059:0125b16": "　喜法捨煩惱　　於諸境界中　　知義亦知法",
    "X09n0240_059:0125b17": "　福德悉成滿　　智慧如利劒　　普照樂多聞",
    "X09n0240_059:0125b18": "　明了趣向法　　知魔及魔道　　誓願咸捨離",
    "X09n0240_059:0125b19": "　見佛與佛業　　發心皆攝取　　離慢修智慧",
    "X09n0240_059:0125b20": "　不為魔力持　　為佛所攝持　　亦為法所持",
    "X09n0240_059:0125b21": "　現住兜率天　　又現彼命終　　示現住母胎",
    "X09n0240_059:0125b22": "　亦現微細趣　　現生及微笑　　亦現行七步",
    "X09n0240_059:0125b23": "　示修眾技術　　亦示處深宮　　出家修苦行",
    "X09n0240_059:0125b24": "　往詣於道場　　端坐放光明　　覺悟諸羣生",
    "X09n0240_059:0125c01": "　降魔成正覺　　轉無上法輪　　所現悉已終",
    "X09n0240_059:0125c02": "　入於大涅槃　　彼諸菩薩行　　無量劫修習",
    "X09n0240_059:0125c03": "　廣大無有邊　　我今說少分　　雖令無量眾",
    "X09n0240_059:0125c04": "　安住佛功德　　眾生及法中　　畢竟無所取",
    "X09n0240_059:0125c05": "　具足如是行　　遊戲諸神通　　毛端置眾剎",
    "X09n0240_059:0125c06": "　經於億千劫　　掌持無量剎　　徧往身無倦",
    "X09n0240_059:0125c07": "　還來置本處　　眾生不知覺　　菩薩以一切",
    "X09n0240_059:0125c08": "　種種莊嚴剎　　置於一毛孔　　真實悉令見",
    "X09n0240_059:0125c09": "　復以一毛孔　　普納一切海　　大海無增減",
    "X09n0240_059:0125c10": "　眾生不嬈害　　無量鐵圍山　　手執碎為塵",
    "X09n0240_059:0125c11": "　一塵下一剎　　盡此諸塵數　　以此諸塵剎",
    "X09n0240_059:0125c12": "　復更末為塵　　如是塵可知　　菩薩智難量",
    "X09n0240_059:0125c13": "　於一毛孔中　　放無量光明　　日月星宿光",
    "X09n0240_059:0125c14": "　摩尼珠火光　　及以諸天光　　一切皆暎蔽",
    "X09n0240_059:0125c15": "　滅諸惡道苦　　為說無上法　　一切諸世間",
    "X09n0240_059:0125c16": "　種種差別音　　菩薩以一音　　一切皆能演",
    "X09n0240_059:0125c17": "　決定分別說　　一切諸佛法　　普使諸羣生",
    "X09n0240_059:0125c18": "　聞之大歡喜　　過去一切劫　　安置未來今",
    "X09n0240_059:0125c19": "　未來現在劫　　迴置過去世　　示現無量剎",
    "X09n0240_059:0125c20": "　燒然及成住　　一切諸世間　　悉在一毛孔",
    "X09n0240_059:0125c21": "　去來及現在　　一切十方佛　　靡不於身中",
    "X09n0240_059:0125c22": "　分明而顯現　　深知變化法　　善應眾生心",
    "X09n0240_059:0125c23": "　示現種種身　　而皆無所著　　或現於六趣",
    "X09n0240_059:0125c24": "　一切眾生身　　釋梵護世身　　諸天人眾身",
    "X09n0240_059:0126a01": "　聲聞緣覺身　　諸佛如來身　　或現菩薩身",
    "X09n0240_059:0126a02": "　修行一切智　　善入輭中上　　眾生諸想網",
    "X09n0240_059:0126a03": "　示現成菩提　　及以諸佛剎　　了知諸想網",
    "X09n0240_059:0126a04": "　於想得自在　　示修菩薩行　　一切方便事",
    "X09n0240_059:0126a05": "　示現如是等　　廣大諸神變　　如是諸境界",
    "X09n0240_059:0126a06": "　舉世莫能知　　雖現無所現　　究竟轉增上",
    "X09n0240_059:0126a07": "　隨順眾生心　　令行真實道　　身語及與心",
    "X09n0240_059:0126a08": "　平等如虗空　　淨戒為塗香　　眾行為衣服",
    "X09n0240_059:0126a09": "　法繒嚴淨髻　　一切智摩尼　　功德靡不周",
    "X09n0240_059:0126a10": "　灌頂升王位　　波羅蜜為輪　　諸通以為象",
    "X09n0240_059:0126a11": "　神足以為馬　　智慧為明珠　　妙行為婇女",
    "X09n0240_059:0126a12": "　四攝主藏神　　方便為主兵　　菩薩轉輪王",
    "X09n0240_059:0126a13": "　三昧為城郭　　空寂為宮殿　　慈甲智慧劒",
    "X09n0240_059:0126a14": "　念弓明利箭　　高張神力蓋　　逈建智慧幢",
    "X09n0240_059:0126a15": "　忍力不動搖　　直破魔王軍　　總持為平地",
    "X09n0240_059:0126a16": "　眾行為河水　　淨智為涌泉　　妙慧作樹林",
    "X09n0240_059:0126a17": "　空為澄淨池　　覺分菡萏華　　神力自莊嚴",
    "X09n0240_059:0126a18": "　三昧常娛樂　　思惟為婇女　　甘露為美食",
    "X09n0240_059:0126a19": "　解脫味為漿　　遊戲於三乘　　此諸菩薩行",
    "X09n0240_059:0126a20": "　微妙轉增上　　無量劫修行　　其心不厭足",
    "X09n0240_059:0126a21": "　供養一切佛　　嚴淨一切剎　　普令一切眾",
    "X09n0240_059:0126a22": "　安住一切智　　一切剎微塵　　悉可知其數",
    "X09n0240_059:0126a23": "　一切虗空界　　一沙可度量　　一切眾生心",
    "X09n0240_059:0126a24": "　念念可數知　　佛子諸功德　　說之不可盡",
    "X09n0240_059:0126b01": "　欲具此功德　　及諸上妙法　　欲使諸眾生",
    "X09n0240_059:0126b02": "　離苦常安樂　　欲令身語意　　悉與諸佛等",
    "X09n0240_059:0126b03": "　應發金剛心　　學此功德行",
    "X09n0240_059:0126b04": "大文第七結勸修學。經云此法門名菩薩廣大清",
    "X09n0240_059:0126b05": "淨行。無量諸佛所共宣說。此舉名法義。又云若有",
    "X09n0240_059:0126b06": "眾生聞此法門信解修行必疾得菩提。此勸信修",
    "X09n0240_059:0126b07": "行。後云增長眾生出世善根離世間法門品。此結",
    "X09n0240_059:0126b08": "名也。後十方世界震動放光。乃現瑞證成。十方諸",
    "X09n0240_059:0126b09": "佛菩薩共讚。乃人讚證。後護持流通末世得聞。此",
    "X09n0240_059:0126b10": "結一會之談。為究竟法。是則此品以為全部華嚴",
    "X09n0240_059:0126b11": "矣。後頌有二百一十五偈半隨疏可知。上離世",
    "X09n0240_059:0126b12": "間品。乃第二遍明六位因果。下第九會逝多林。說",
    "X09n0240_059:0126b13": "入法界法門。即入法界品。自六十卷起至八十卷",
    "X09n0240_059:0126b14": "終。乃第三遍明六位因果。通為依人證入成德分。",
    "X09n0240_059:0126b15": "離世間品竟。",
    "X09n0240_059:0126b17": "大方廣佛華嚴經綱要卷第五十九"
}