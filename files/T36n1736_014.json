{
    "T36n1736_014:0103b11": "大方廣佛華嚴經隨疏演義鈔卷",
    "T36n1736_014:0103b12": "第十四",
    "T36n1736_014:0103b14": "唐清涼山大華嚴寺沙門澄觀述",
    "T36n1736_014:0103b15": "◎疏。統收所計不出四見下。第二統收",
    "T36n1736_014:0103b16": "十一為四計。即百論意。於中二。先正明計。",
    "T36n1736_014:0103b17": "後若計一下。對因果明。皆廣如百論。疏。雖",
    "T36n1736_014:0103b18": "多不同下。第三結歸二因。即收上十一宗",
    "T36n1736_014:0103b19": "計。乃至九十五種。皆不出二因。無而忽有。",
    "T36n1736_014:0103b20": "是曰無因。所計處謬。是曰邪因。如乳生",
    "T36n1736_014:0103b21": "酪。乳曰正因。令乳生席。即曰邪因。從無",
    "T36n1736_014:0103b22": "明行而生此身。是曰正因。從冥性等生。皆",
    "T36n1736_014:0103b23": "曰邪因。一切諸法緣會而生。緣離則滅。未",
    "T36n1736_014:0103b24": "有一法不從因生。情非情境並從因生。而",
    "T36n1736_014:0103b25": "言無因。乃成大過。謂不應生物則合常生。",
    "T36n1736_014:0103b26": "石女則應生兒。龜毛亦應生物。不修萬",
    "T36n1736_014:0103b27": "行應得涅槃。則世出世法。一時俱壞。故無",
    "T36n1736_014:0103b28": "因過。過莫大焉。配屬可見。離佛法外。非",
    "T36n1736_014:0103b29": "唯九十五種。設千般異說。皆不出於邪因無",
    "T36n1736_014:0103c01": "因故。說一正因緣。無計不破。疏。此方儒道",
    "T36n1736_014:0103c02": "下。第二敘此方。疏文分二。初指同二因。後",
    "T36n1736_014:0103c03": "如莊老下。略出諸計。然此方儒道玄妙不",
    "T36n1736_014:0103c04": "越三玄。周易為真玄。老子為虛玄。莊子為",
    "T36n1736_014:0103c05": "談玄。今疏有二。先合引莊老。後別引周",
    "T36n1736_014:0103c06": "易。前中亦二。先引文。後斷義。今初。正引老",
    "T36n1736_014:0103c07": "子。及引莊子。故云皆計自然。此句標也。",
    "T36n1736_014:0103c08": "故莊子云。不知所以然而然故曰自然。謂",
    "T36n1736_014:0103c09": "人法地下。即老子道經。有物混成章。此先有",
    "T36n1736_014:0103c10": "言云。有物混成先天地生。寂兮寥兮。獨立",
    "T36n1736_014:0103c11": "而不改。周行而不殆。可以為天地母。吾不",
    "T36n1736_014:0103c12": "知其名。字之曰道。強為之名曰大。大曰",
    "T36n1736_014:0103c13": "逝。逝曰遠。遠曰返。故道大天大地大王亦",
    "T36n1736_014:0103c14": "大。注云。因所大而明之。得一者天地王",
    "T36n1736_014:0103c15": "也。天大能覆。地大能載。王大能法地則天",
    "T36n1736_014:0103c16": "行道。故云亦大。又云。域中有四大。王居",
    "T36n1736_014:0103c17": "其一焉。注云。正者人靈之主。萬物繫其興",
    "T36n1736_014:0103c18": "亡。將欲申其鑒戒。故云而王居一。欲警",
    "T36n1736_014:0103c19": "王令有所法也。次文云。人法地。地法天。",
    "T36n1736_014:0103c20": "天法道。道法自然。注云。人謂王也。為王者。",
    "T36n1736_014:0103c21": "先當法地安靜。既爾又當法天運用生成。",
    "T36n1736_014:0103c22": "既生成已。又當法道清淨。無為令物自化。",
    "T36n1736_014:0103c23": "人君能爾者。即合道法自然之性也。又上",
    "T36n1736_014:0103c24": "釋道大云。以通生表其德字之曰道。以",
    "T36n1736_014:0103c25": "包含目其體。強名曰大。此文相躡故委引",
    "T36n1736_014:0103c26": "之意在道法自然耳。德經又云。道生一。一",
    "T36n1736_014:0103c27": "生二。二生三。三生萬物。前則逆推。此則",
    "T36n1736_014:0103c28": "順辯。注云。一者沖氣也。言道動出沖和妙",
    "T36n1736_014:0103c29": "氣。於生物之理未足又生陽氣。陽氣不",
    "T36n1736_014:0104a01": "能獨生。又生陰氣。積冲氣之一。故云一生",
    "T36n1736_014:0104a02": "二積陽氣之二。故云二生三。陰陽合孕。冲",
    "T36n1736_014:0104a03": "氣調和。然後萬物阜成。故云三生萬物。次下",
    "T36n1736_014:0104a04": "又云。萬物負陰而抱陽。冲氣以為和。上來",
    "T36n1736_014:0104a05": "皆明萬物自然生也。即老子言。若引莊",
    "T36n1736_014:0104a06": "子者。莊子太宗師篇云。夫道有情有信。無",
    "T36n1736_014:0104a07": "為無形。注云。有無情之情。故無為也。有常",
    "T36n1736_014:0104a08": "無之信。故無形也。又云。可傳而不可受。注",
    "T36n1736_014:0104a09": "云。古今傳而宅之。莫能受而有之也。又云。",
    "T36n1736_014:0104a10": "可得而不可見。注云。咸得自容。而莫見",
    "T36n1736_014:0104a11": "其狀也。又云。自本自根。未有天地自古",
    "T36n1736_014:0104a12": "以固存。注云。明無不待有而無也。又云。神",
    "T36n1736_014:0104a13": "鬼神帝。生天生地。注云。夫無也豈能生神",
    "T36n1736_014:0104a14": "哉。不神鬼帝而鬼帝自神。斯乃不神之神",
    "T36n1736_014:0104a15": "也。不生天地。而天地自生。斯乃不生之生",
    "T36n1736_014:0104a16": "也。故夫神之果不足以神。而不神則神矣。",
    "T36n1736_014:0104a17": "功何足有。事何足恃哉。又云。在太極之先。",
    "T36n1736_014:0104a18": "而不為高。在六合之下而不為深。先天",
    "T36n1736_014:0104a19": "地生而不為久。長於上古而不為老。注",
    "T36n1736_014:0104a20": "云。言道之無所不在也。故在高為無高。",
    "T36n1736_014:0104a21": "在深為無深。在久為無久。在老為無老。",
    "T36n1736_014:0104a22": "無所不在。而所在皆無也。又云。狶韋氏得",
    "T36n1736_014:0104a23": "之。以挈天地。伏羲得之。以襲氣母。維斗",
    "T36n1736_014:0104a24": "得之。終古不忒。日月得之。終古不息。堪坏",
    "T36n1736_014:0104a25": "得之。以襲崑崙。馮夷得之。以遊大川。肩吾",
    "T36n1736_014:0104a26": "得之。以處大山。黃帝得之。以登雲天等。",
    "T36n1736_014:0104a27": "注云。道無能也。此言得之於道。乃所以明",
    "T36n1736_014:0104a28": "其自得耳。又云。知天之所為。知人之所為",
    "T36n1736_014:0104a29": "者至矣。注云。知天人之所為者。皆自然也。",
    "T36n1736_014:0104b01": "則內放其身。而外冥於物。與眾玄同任之。",
    "T36n1736_014:0104b02": "而無不至也。意云。但有知有為。皆不為而",
    "T36n1736_014:0104b03": "為。故自然也。疏若以自然為因等者。斷義",
    "T36n1736_014:0104b04": "也。通其兩勢。初即老子意。由道生一。道是",
    "T36n1736_014:0104b05": "自然。故以道為其因。是邪因也。疏。若謂",
    "T36n1736_014:0104b06": "萬物自然而生下。出莊子意。則萬物自然無",
    "T36n1736_014:0104b07": "使之然。故云自然。即無因也。疏。如烏之",
    "T36n1736_014:0104b08": "黑等者。即莊子文亦涅槃經意。疏。周易云下",
    "T36n1736_014:0104b09": "二引周易等者。文中亦二。先引文。後斷義。",
    "T36n1736_014:0104b10": "今初。即繫辭也。繫者繫屬也。亦綱系也。此",
    "T36n1736_014:0104b11": "上應加是故二字。注云。夫有必始於無。故",
    "T36n1736_014:0104b12": "太極生兩儀也。太極者無稱之稱。不可得",
    "T36n1736_014:0104b13": "而名。取其有之所極。況之太極者也。孔云。",
    "T36n1736_014:0104b14": "太極天地未分之前混而為一。即是太初太",
    "T36n1736_014:0104b15": "一也。老子云。道生一。即此太極之謂。混元",
    "T36n1736_014:0104b16": "既分。即有天地。故云太極生兩儀。即老子",
    "T36n1736_014:0104b17": "一生二也。不言天地者。指其物體。下與四",
    "T36n1736_014:0104b18": "象相對。故云兩儀。謂兩體容儀也。釋曰。若",
    "T36n1736_014:0104b19": "準列子。有太易太初太始太素。太易者。未",
    "T36n1736_014:0104b20": "見氣也。太初者。氣之始也。太始者。形之始",
    "T36n1736_014:0104b21": "也。太素者。質之始也。彼注云。質性也。又釋",
    "T36n1736_014:0104b22": "太易指周易太極。此則太初非太易便成。",
    "T36n1736_014:0104b23": "太極在初。若準易鉤命訣說有五運。前四",
    "T36n1736_014:0104b24": "同列子。第五名太極。則太極非初。釋與列",
    "T36n1736_014:0104b25": "子大同。運則運數。易謂改易。元氣始散。謂",
    "T36n1736_014:0104b26": "之太初。氣形之端。謂之太始。形變有質。謂",
    "T36n1736_014:0104b27": "之太素。質形已具。謂之太極。雖小異同。皆",
    "T36n1736_014:0104b28": "是元氣生天地耳。疏。兩儀生四象等者。孔",
    "T36n1736_014:0104b29": "云。謂木金水火稟天地而有。故云兩儀生",
    "T36n1736_014:0104c01": "四象。土則分王四時。又地之別故唯四象。四",
    "T36n1736_014:0104c02": "象生八卦者。謂震木離火兌金坎水。各主一",
    "T36n1736_014:0104c03": "時。又巽同震木。乾同兌金。加之以坤艮之",
    "T36n1736_014:0104c04": "土為八卦也。八卦定吉凶者。八卦既立。爻",
    "T36n1736_014:0104c05": "象而相推。有吉凶故吉凶生。大業者。萬",
    "T36n1736_014:0104c06": "事各有吉凶廣大悉備故。能生天下大事",
    "T36n1736_014:0104c07": "業也。疏。太極為因等者。二斷義也。謂若用",
    "T36n1736_014:0104c08": "太極為因。故是計無為有。亦是邪因。疏。",
    "T36n1736_014:0104c09": "若謂一陰下。通顯邪因無因。易云。一陰一陽",
    "T36n1736_014:0104c10": "之謂道。陰陽不測之謂神。一陰一陽謂之",
    "T36n1736_014:0104c11": "道者。注云。道者何無之稱也。無不通無不",
    "T36n1736_014:0104c12": "由也。況之曰道。寂然無體不可為象。必",
    "T36n1736_014:0104c13": "有之用極而無之功顯。故至乎神無方而易。",
    "T36n1736_014:0104c14": "無體而道可見矣。故窮變以盡神。因神以",
    "T36n1736_014:0104c15": "明道。陰陽雖殊無一以待之。在陰為無",
    "T36n1736_014:0104c16": "陰。陰以之生。在陽為無陽。陽以之成。故",
    "T36n1736_014:0104c17": "曰一陰一陽之謂道。孔疏云。孔疏非孔子。",
    "T36n1736_014:0104c18": "乃孔頴達也。一謂無也。無陰無陽乃謂之道。",
    "T36n1736_014:0104c19": "一得為無者。無是虛無。虛無是太極。不",
    "T36n1736_014:0104c20": "可分別。唯一而已。故以一為無也。若有境",
    "T36n1736_014:0104c21": "則有彼此相形。有二有三不得為一。故",
    "T36n1736_014:0104c22": "在陰之時。而不見為陰之功。在陽之時。而",
    "T36n1736_014:0104c23": "不見為陽之力。自然而有陰陽。自然無所",
    "T36n1736_014:0104c24": "營為。此則道之謂也。故言之謂道。以數言",
    "T36n1736_014:0104c25": "之。謂之一。以體言之。謂之無。以物得開",
    "T36n1736_014:0104c26": "通。謂之道。以微妙不測。謂之神。以應機",
    "T36n1736_014:0104c27": "變化。謂之易。總而言之。皆虛無之謂也。聖",
    "T36n1736_014:0104c28": "人以人事名之。隨其義理以立稱號。釋",
    "T36n1736_014:0104c29": "曰。若以陰陽變易能生萬物。即是邪因。而",
    "T36n1736_014:0105a01": "注及疏。皆云一者無也。故是無因。故云若計",
    "T36n1736_014:0105a02": "一為虛無。自然則亦無因也。以虛無亦通",
    "T36n1736_014:0105a03": "邪因。故致亦言。疏。然無因邪因下。第三雙",
    "T36n1736_014:0105a04": "就結過。言生應常生者。人自然生應常",
    "T36n1736_014:0105a05": "生。人不待父母等。眾生菩提亦自然生。則",
    "T36n1736_014:0105a06": "一切果報不由修得。此正無因之過。若以",
    "T36n1736_014:0105a07": "虛無為因。亦邪因過。隨計各異。略不言",
    "T36n1736_014:0105a08": "之。上來廣破異計竟。疏。以不知三界由乎",
    "T36n1736_014:0105a09": "我心下。第三舉正折邪。於中三。初總明迷",
    "T36n1736_014:0105a10": "倒因緣。次況出深旨。後揀濫顯邪。初中三",
    "T36n1736_014:0105a11": "界由乎我心。即唯大乘下十地有文。唯識等",
    "T36n1736_014:0105a12": "論皆引成立。謂心法剎那。自類相續。無始時",
    "T36n1736_014:0105a13": "界展轉流來。不斷不常。憑緣憑對。非氣非",
    "T36n1736_014:0105a14": "稟。唯識唯心。豈同儒道氣變為神。神由氣",
    "T36n1736_014:0105a15": "就。氣非緣就。出於自然。自然而成其性自",
    "T36n1736_014:0105a16": "化。非由修習耶。豈況心外別有冥性微塵",
    "T36n1736_014:0105a17": "等耶。況梵天等為能生耶。疏。從癡有愛流",
    "T36n1736_014:0105a18": "轉無極者。即淨名經。義通大小。大乘有二",
    "T36n1736_014:0105a19": "義。一無明發業愛能潤業。二過去無明現在",
    "T36n1736_014:0105a20": "愛取。小乘則唯有後義。雖由三毒。此二勝",
    "T36n1736_014:0105a21": "故。涅槃亦說生死本際凡有二種。一者無",
    "T36n1736_014:0105a22": "明。二者有愛。此二中間。即有生老病死。其",
    "T36n1736_014:0105a23": "文非一。小乘立三毒為生死根本者。中論",
    "T36n1736_014:0105a24": "染染者品云。經說貪欲嗔恚愚癡是世間根",
    "T36n1736_014:0105a25": "本。乃至云三毒因緣起於三業。三業因緣起",
    "T36n1736_014:0105a26": "於三行。是故有一切法。十二因緣品云。眾生",
    "T36n1736_014:0105a27": "癡所覆。為後造三行。以有此行故。識受",
    "T36n1736_014:0105a28": "六道身。皆是三毒為根本義。然外道雖立",
    "T36n1736_014:0105a29": "三德。不知是己心之所有故。又計從冥",
    "T36n1736_014:0105b01": "而起用故。故為邪見。疏。迷正因緣等者。唯",
    "T36n1736_014:0105b02": "心癡愛。即正因緣。若大乘說唯心為因。癡",
    "T36n1736_014:0105b03": "愛為緣。小乘亦以癡愛為因。業等為緣。大",
    "T36n1736_014:0105b04": "乘亦以業種為緣故。疏。安知因緣性空等",
    "T36n1736_014:0105b05": "者。第二況出深旨。因緣有相淺義尚迷。性空",
    "T36n1736_014:0105b06": "真理安測涯分。性空通於初頓終教。妙有",
    "T36n1736_014:0105b07": "即是實教。若通於空有二文交徹。具德即",
    "T36n1736_014:0105b08": "是圓教。疏。言有濫同下。三揀濫顯邪。謂易",
    "T36n1736_014:0105b09": "云。寂然不動。感而遂通天下之故。禮云。人",
    "T36n1736_014:0105b10": "生而靜天之性也。感物而動性之欲也。老子",
    "T36n1736_014:0105b11": "云。杳兮。冥兮。其中有精。其精甚真。莊子云。",
    "T36n1736_014:0105b12": "有真君存焉。如是等文。後儒皆以言詞小",
    "T36n1736_014:0105b13": "同。不觀前後。本所建立。致欲混和三教。",
    "T36n1736_014:0105b14": "現如今時成英尊師作莊老疏。廣引釋教",
    "T36n1736_014:0105b15": "以參彼典。但見言有小同。豈知義有大異。",
    "T36n1736_014:0105b16": "後來淺識彌復惑焉。疏。同於涅槃盜牛之喻",
    "T36n1736_014:0105b17": "者。即涅槃第三答迦葉問。經云。爾時迦葉菩",
    "T36n1736_014:0105b18": "薩白佛。言。世尊。出世之法與世間法。有何",
    "T36n1736_014:0105b19": "差別。如佛言曰。佛是常法不變易法。世間",
    "T36n1736_014:0105b20": "亦說梵天是常。自在天常無有變易。我常",
    "T36n1736_014:0105b21": "性常微塵亦常。若言如來是常法者。如來何",
    "T36n1736_014:0105b22": "故不常現耶。若不常現有何差別。何以故。",
    "T36n1736_014:0105b23": "梵天乃至微塵世性。亦不現故。佛告迦葉。",
    "T36n1736_014:0105b24": "譬如長者多有諸牛。色雖種種同共一群。",
    "T36n1736_014:0105b25": "付放牧人令逐水草。但為醍醐不求乳",
    "T36n1736_014:0105b26": "酪。彼牧牛者搆已自食。長者命終。所有諸牛",
    "T36n1736_014:0105b27": "悉為群賊之所抄掠。賊得牛已無有婦女。",
    "T36n1736_014:0105b28": "即自搆捋得已而食。爾時群賊各相謂言。彼",
    "T36n1736_014:0105b29": "大長者畜養此牛。不期乳酪但為醍醐。我",
    "T36n1736_014:0105c01": "等今者。當設何方而得之耶。夫醍醐者。名",
    "T36n1736_014:0105c02": "為世間第一上味。我等無器。設使得乳無",
    "T36n1736_014:0105c03": "安置處。復共相謂。唯有皮囊。可以盛之。雖",
    "T36n1736_014:0105c04": "有盛處不知鑽搖。漿猶難得況復生酥。",
    "T36n1736_014:0105c05": "爾時諸賊以醍醐故加之以水。以水多故。",
    "T36n1736_014:0105c06": "乳酪醍醐一切俱失。凡夫亦爾。雖有善法。",
    "T36n1736_014:0105c07": "皆是如來正法之餘。何以故。如來世尊入涅",
    "T36n1736_014:0105c08": "槃後。竊盜如來遺餘善法若戒定慧。如彼",
    "T36n1736_014:0105c09": "諸賊劫掠群牛。諸凡夫人雖復得是戒定智",
    "T36n1736_014:0105c10": "慧。無有方便不能解說。以是義故。不能",
    "T36n1736_014:0105c11": "獲得常戒常定常慧解脫。如彼群賊不知",
    "T36n1736_014:0105c12": "方便喪失醍醐。如彼群賊為醍醐故加",
    "T36n1736_014:0105c13": "之以水。凡夫亦爾。為解脫故。說我人眾",
    "T36n1736_014:0105c14": "生壽者士夫凡天自在天微塵世性。戒定智",
    "T36n1736_014:0105c15": "慧及與解脫。非想非非想天即是涅槃。實亦",
    "T36n1736_014:0105c16": "不得解脫涅槃。如彼群賊不得醍醐。是諸",
    "T36n1736_014:0105c17": "凡夫有少梵行。供養父母。以是因緣得生",
    "T36n1736_014:0105c18": "天上受少安樂。如彼群賊加水之乳。而是",
    "T36n1736_014:0105c19": "凡夫實不知因修少梵行供養父母得生",
    "T36n1736_014:0105c20": "天上。又不能知戒定智慧歸依三寶。以不",
    "T36n1736_014:0105c21": "知故說常樂我淨。雖復說之而實不知。是",
    "T36n1736_014:0105c22": "故如來出世之後。乃為演說常樂我淨。如轉",
    "T36n1736_014:0105c23": "輪王出現於世。福德力故群賊退散牛無損",
    "T36n1736_014:0105c24": "命。爾時轉輪王即以諸牛付一牧人多巧",
    "T36n1736_014:0105c25": "便者。是人方便即得醍醐。以醍醐故一切",
    "T36n1736_014:0105c26": "眾生無有患苦。法輪聖王出現世時。諸凡",
    "T36n1736_014:0105c27": "夫人不能演說戒定慧者。即便退散如賊",
    "T36n1736_014:0105c28": "退散。爾時如來善說世法及出世法。為眾",
    "T36n1736_014:0105c29": "生故令諸菩薩隨而演說。菩薩摩訶薩既得",
    "T36n1736_014:0106a01": "醍醐。復令無量無邊眾生獲得無上甘露法",
    "T36n1736_014:0106a02": "味。所謂如來常樂我淨。以是義故。善男子。",
    "T36n1736_014:0106a03": "如來是常不變易法。非如世間凡夫愚人。",
    "T36n1736_014:0106a04": "謂梵天等是常法也。此常法稱。要是如來。",
    "T36n1736_014:0106a05": "非是餘法。迦葉。應當如是知如來身。釋曰。",
    "T36n1736_014:0106a06": "以法對喻。文相可了。是知儒道言同。皆佛",
    "T36n1736_014:0106a07": "法出。疏。況抨驢乳下。即智論第三文。意謂",
    "T36n1736_014:0106a08": "佛教如牛乳。修得解脫。如抨得酪生熟酥",
    "T36n1736_014:0106a09": "等。不解修行尚不得酪。況外道教猶彼",
    "T36n1736_014:0106a10": "驢乳。佛喻於牛。外道如驢。驢乳本非出酪",
    "T36n1736_014:0106a11": "之物。外道之教無解脫味。故抨驢乳但成",
    "T36n1736_014:0106a12": "屎尿。依外道教行。但招苦果無所成益。",
    "T36n1736_014:0106a13": "疏。廣明異計下。第四指廣從略。恐繁故略。",
    "T36n1736_014:0106a14": "欲知源故指所出耳。疏。今但說下。第五",
    "T36n1736_014:0106a15": "結功超勝。言佛法之淺淺者。以其十宗前",
    "T36n1736_014:0106a16": "前淺於後後。後後深於前前。前二望第十。",
    "T36n1736_014:0106a17": "有八重之深。已能總破一切外道況第三",
    "T36n1736_014:0106a18": "宗。況第四宗。乃至第十展轉深妙。然上所引",
    "T36n1736_014:0106a19": "皆是外宗甚深玄妙。今以第二並能超之。故",
    "T36n1736_014:0106a20": "云佛法之淺淺。已勝外道之深深。然西方外",
    "T36n1736_014:0106a21": "道。明說三世多信因果。知厭生死欣求",
    "T36n1736_014:0106a22": "涅槃。但真源小差。致去道懸遠。況此方儒",
    "T36n1736_014:0106a23": "道善止一身。縱有終身之喪。而無他世之",
    "T36n1736_014:0106a24": "慮。雖齊生死強一枯榮。但以生死自天。枯",
    "T36n1736_014:0106a25": "榮任分。天乃自然之理。分乃稟之虛無。聚散",
    "T36n1736_014:0106a26": "氣為生死。歸無物為至道。方之釋氏不",
    "T36n1736_014:0106a27": "合同年。略辨釋道之殊。以舉十條之異。一",
    "T36n1736_014:0106a28": "始無始異。謂釋立生滅因緣。無定初始。儒",
    "T36n1736_014:0106a29": "道有太初太始。為物之先。太初為萬物之",
    "T36n1736_014:0106b01": "先。物自造化。因緣為萬法之本。興滅由人。",
    "T36n1736_014:0106b02": "二氣非氣異。釋以心為法本萬行憑緣。",
    "T36n1736_014:0106b03": "道以氣變為神。無為自化。自化則無修無",
    "T36n1736_014:0106b04": "習。棄智絕聖。憑緣則必假修成。萬行會",
    "T36n1736_014:0106b05": "本。三三世無三世異。釋以稟質色心靈契",
    "T36n1736_014:0106b06": "相續。隨緣起滅。三世遷流。儒道以聚氣為",
    "T36n1736_014:0106b07": "生散氣為死。死則歸夫天地。不續不存。",
    "T36n1736_014:0106b08": "既止一身寧知三世。四習非習異。釋以善",
    "T36n1736_014:0106b09": "惡由業。愚智習生故。積劫熏修靈識玄妙。儒",
    "T36n1736_014:0106b10": "道以善惡由分愚智自天。稟純和則至聖",
    "T36n1736_014:0106b11": "至神。稟渾濁則為愚為暗。縱言慎習止在",
    "T36n1736_014:0106b12": "一身。豈說積功能資他世。五稟緣稟氣異。",
    "T36n1736_014:0106b13": "釋以參羅萬象並由緣生。儒道以富貴吉",
    "T36n1736_014:0106b14": "凶皆由氣命。稟氣者不可改易。稟緣者則",
    "T36n1736_014:0106b15": "可增可修。六內非內異。釋以天地萬物。",
    "T36n1736_014:0106b16": "內識變生。儒道以人物蠕飛。皆由天地所",
    "T36n1736_014:0106b17": "變。在我則可變染令淨。所變在天任彼",
    "T36n1736_014:0106b18": "高底。七緣非緣異。釋以四相遷流。浮虛變",
    "T36n1736_014:0106b19": "滅。皆由緣力非曰自然。儒道以日化月移",
    "T36n1736_014:0106b20": "趣新更故。力皆自爾。非由我心。八天非",
    "T36n1736_014:0106b21": "天異。儒道以禍福吉凶派流為二。一者天。",
    "T36n1736_014:0106b22": "二者地。地而所為可得閉絕。故謀未兆而",
    "T36n1736_014:0106b23": "散脆微。天之所為不可遁避。故受而喜之。",
    "T36n1736_014:0106b24": "忘而復之。是以安乎天者棄於人。絕於聖",
    "T36n1736_014:0106b25": "者從乎道。斯老氏之旨。釋以果報因緣。宗",
    "T36n1736_014:0106b26": "源斯二。一者苦集。二者滅道。滅道者。不住",
    "T36n1736_014:0106b27": "不染離斷離常。高出空有之顛。逈超生死",
    "T36n1736_014:0106b28": "之外。苦集者。因心迴轉逐業高低。往來六",
    "T36n1736_014:0106b29": "趣之中。留連三有之內。是以厭乎苦者斷",
    "T36n1736_014:0106c01": "於集。忻乎滅者修於道。此釋氏之旨也。二",
    "T36n1736_014:0106c02": "家之理皎若掌中。戶則千門殊歸異貫。較",
    "T36n1736_014:0106c03": "之於一其可得乎。九染非染異。老以仁",
    "T36n1736_014:0106c04": "毀於道。絕仁而道自停。不在於為也。欲",
    "T36n1736_014:0106c05": "害於性。去欲而性自得。不在於修也。利",
    "T36n1736_014:0106c06": "累於生。屏利而生自成。不在於益也。禮",
    "T36n1736_014:0106c07": "出於亂。棄禮而亂自除。不在於作也。理",
    "T36n1736_014:0106c08": "由於道。有道而理自至。不在於聖也。得",
    "T36n1736_014:0106c09": "在於時。時來而位自成。不在於爭也。是",
    "T36n1736_014:0106c10": "以不求而自得。不為而自成。為之者必敗。",
    "T36n1736_014:0106c11": "求之者必失。此老君之教也。釋以善為福",
    "T36n1736_014:0106c12": "道之本。修善而受福人天。不善為惡道之",
    "T36n1736_014:0106c13": "根。積不善而沈淪三惡。慈為無害之徑。欲",
    "T36n1736_014:0106c14": "為生死之源。絕欲而生死必除。行慈而壽",
    "T36n1736_014:0106c15": "命長遠。是以為善者必得。為不善者必失。",
    "T36n1736_014:0106c16": "離欲者必超欲。不離欲者必陷欲。此釋",
    "T36n1736_014:0106c17": "迦之教也。教方既辯。異乃條然。譬彼寒",
    "T36n1736_014:0106c18": "溫理難併合。十歸非歸異。釋以生死苦也。",
    "T36n1736_014:0106c19": "從妄想而形。貪愛垢也。因無明而起。因無",
    "T36n1736_014:0106c20": "明而起。則可剪可除。從妄想而生。則可",
    "T36n1736_014:0106c21": "搴可拔。搴拔緣乎性假。除剪由乎體妄。知",
    "T36n1736_014:0106c22": "體妄者。息妄而證涅槃。達性假者。棄假",
    "T36n1736_014:0106c23": "而歸寂滅。於是控御一乘。浮航六度。越",
    "T36n1736_014:0106c24": "生死苦海。出火宅煩籠。逈登般若之臺。妙",
    "T36n1736_014:0106c25": "入涅槃之苑。湛然常樂與虛空而並存。嶷",
    "T36n1736_014:0106c26": "爾圓明混境智而雙寂。此乃釋教之所歸也。",
    "T36n1736_014:0106c27": "老以生與死命也。悉是道之所為。聖與不",
    "T36n1736_014:0106c28": "肖性也。但是天之所與。天與不可逃。道為",
    "T36n1736_014:0106c29": "不可捍。知天道不可迷捍者。則能安處",
    "T36n1736_014:0107a01": "生死。而守全性情。性情全而天不壞。死生",
    "T36n1736_014:0107a02": "處而道不虧。道不虧則悅惡之慮消。天不",
    "T36n1736_014:0107a03": "壞則喜怒之心滅。於是出囂塵之域。遊道",
    "T36n1736_014:0107a04": "德之鄉。理孤劭於寰中。神獨凝於方外。澹",
    "T36n1736_014:0107a05": "然玄寂。而累害不能千。怕爾無為而邪氣",
    "T36n1736_014:0107a06": "不能襲。可以長生。可以盡年。此老教之",
    "T36n1736_014:0107a07": "所歸也。所歸既異。發軫復殊。相去渺然千",
    "T36n1736_014:0107a08": "里非遠。此上十異。即冀審思慎之深衷。多",
    "T36n1736_014:0107a09": "以小乘因緣以破外宗玄妙。況乎真空妙有",
    "T36n1736_014:0107a10": "事理圓融。染淨該羅一多無礙。重重交映念",
    "T36n1736_014:0107a11": "念圓融哉。無得求一時之小名。渾三教之",
    "T36n1736_014:0107a12": "一致。習邪見之毒種。為地獄之深因。開無",
    "T36n1736_014:0107a13": "明之源流。遏種智之玄路。誡之誡之。傳授",
    "T36n1736_014:0107a14": "之人善須揀擇。疏。三法無去來宗。謂大眾部",
    "T36n1736_014:0107a15": "等者。先標宗。說有現在下釋而云等者。等",
    "T36n1736_014:0107a16": "取七全一少分。謂都八全一少分。同有此",
    "T36n1736_014:0107a17": "計。一大眾部。二雪山轉部。三雞胤部。四制",
    "T36n1736_014:0107a18": "多山部。五西山住部。六北山住部。七法",
    "T36n1736_014:0107a19": "藏部。八飲光部。宗輪論序制多西山北山",
    "T36n1736_014:0107a20": "云。餘義多同大眾。敘法藏亦然。敘飲光",
    "T36n1736_014:0107a21": "云。餘義多同法藏故。上八部類同此計。",
    "T36n1736_014:0107a22": "言一少分者。取根本化地部。彼云。過去未",
    "T36n1736_014:0107a23": "來世無。現在無為是有。敘雪山轉云。餘義",
    "T36n1736_014:0107a24": "多同說一切有部。亦無去來也。北京素公",
    "T36n1736_014:0107a25": "云。以前義故。四分律法藏部義。及四阿含",
    "T36n1736_014:0107a26": "僧祇律大眾部義。並是第三法無去來宗也。",
    "T36n1736_014:0107a27": "疏。四現通假實宗等者。一全一少分。一全",
    "T36n1736_014:0107a28": "者。即說假部。一少分即末經部。以根本經",
    "T36n1736_014:0107a29": "部是第一宗攝故。其成實論。先是數論弟子。",
    "T36n1736_014:0107b01": "以所造為能造。後出家入佛法時經部攝。",
    "T36n1736_014:0107b02": "故三藏云。經部細實而麁假。實義同故現通",
    "T36n1736_014:0107b03": "假實攝。此說假與一說。說出世別。此謂真",
    "T36n1736_014:0107b04": "諦中有假實。蘊門明義是實者。實積聚",
    "T36n1736_014:0107b05": "故。界處門明義是假者。假積聚故。今疏",
    "T36n1736_014:0107b06": "云。其成實論。即是少分末經部也。疏。五俗妄",
    "T36n1736_014:0107b07": "真實宗等者。以世俗是假。假故妄也。出世",
    "T36n1736_014:0107b08": "為真。真非是假故。是實也。少似中論一半",
    "T36n1736_014:0107b09": "向前。疏。六諸法但名宗者。則顯出世亦假",
    "T36n1736_014:0107b10": "名耳。故云。一切我法亦如中論。若有世間",
    "T36n1736_014:0107b11": "則有出世間。既無世間何有出世間等。疏。",
    "T36n1736_014:0107b12": "七三性空有宗者。即是大乘法師所立。應理",
    "T36n1736_014:0107b13": "圓實宗。疏。八真空絕相宗。即是大乘法師勝",
    "T36n1736_014:0107b14": "義。俱空宗。疏。九空有無礙宗等者。謂互融",
    "T36n1736_014:0107b15": "故。有是即空之有。空是即有之空。語空必",
    "T36n1736_014:0107b16": "攝有。言有必攝空。故曰互融。雙絕者。有",
    "T36n1736_014:0107b17": "即空故有絕。空即有故空絕。言不礙兩存",
    "T36n1736_014:0107b18": "者。不壞相故。有即空而有不泯。空即有而",
    "T36n1736_014:0107b19": "空不亡。真如隨緣者。上言空有容濫但空",
    "T36n1736_014:0107b20": "故。說真如即空空即真如。又異但凝然。故",
    "T36n1736_014:0107b21": "云隨緣。非無不變。具恒沙德者。唯法性宗",
    "T36n1736_014:0107b22": "非唯空寂而已。上皆實教中義。如前立教",
    "T36n1736_014:0107b23": "中辨。疏。十圓融具德宗。廣如義分齊。疏。然",
    "T36n1736_014:0107b24": "此十宗後後深於前前下。第三料揀。於中二。",
    "T36n1736_014:0107b25": "先通料揀十宗。後會通妨難。前中有五。一",
    "T36n1736_014:0107b26": "通明淺深故後後深於前前。然此十宗前六",
    "T36n1736_014:0107b27": "全同大乘法師。大乘則有八宗。七名勝義",
    "T36n1736_014:0107b28": "俱空。八名應理圓實。即以法相為應理圓",
    "T36n1736_014:0107b29": "實。法性為勝義俱空。今迴七為第八。八為",
    "T36n1736_014:0107c01": "第七。如前西域中。二宗不同。今符法性。又",
    "T36n1736_014:0107c02": "加後二以顯甚深。疏。前四唯小。五六通",
    "T36n1736_014:0107c03": "大小。下二大小乘料揀。然五六立在小乘。",
    "T36n1736_014:0107c04": "義通大乘。故云五六通大小。疏。七即法",
    "T36n1736_014:0107c05": "相下三。權實料揀。疏。又七即始教下。四以",
    "T36n1736_014:0107c06": "五教料揀。但舉四教。前六小乘。即當第一",
    "T36n1736_014:0107c07": "小乘藏教。以前已有大小料揀故略不",
    "T36n1736_014:0107c08": "言。疏。又第七亦名二諦俱有宗者下。五二",
    "T36n1736_014:0107c09": "諦料揀。亦是隨難別釋。唯料揀三宗。以含",
    "T36n1736_014:0107c10": "異義故重釋之。初宗二諦俱有可知。疏。",
    "T36n1736_014:0107c11": "如掌珍頌者。即清辯菩薩所造一論唯釋此",
    "T36n1736_014:0107c12": "偈。此中有兩重比量。前半有為法比量。謂",
    "T36n1736_014:0107c13": "立云有為是有法。定空無性。是宗法因。云",
    "T36n1736_014:0107c14": "從緣生故。同喻云。如幻法。幻法從緣生。",
    "T36n1736_014:0107c15": "幻法空無性。有為從緣生。有為空無性。此中",
    "T36n1736_014:0107c16": "因喻前却。或迴文不盡。而言真性者。即有",
    "T36n1736_014:0107c17": "為性。亦合言有為真性空。二無為比量。云",
    "T36n1736_014:0107c18": "無為是有法。定無實故。是宗法因。云不起",
    "T36n1736_014:0107c19": "故。同喻云。如空華。空華無有起。空華無有",
    "T36n1736_014:0107c20": "實。無為無有起。無為亦無實。故中論云。若",
    "T36n1736_014:0107c21": "有有為法。則有無為法。既無有有為。何得",
    "T36n1736_014:0107c22": "有無為。廣如彼論。疏。即般若三論中一分",
    "T36n1736_014:0107c23": "之義者。以三論中四諦品前以空遣有。四諦",
    "T36n1736_014:0107c24": "品中以空立有。故偈云。以有空義故。一切",
    "T36n1736_014:0107c25": "法得成。若無空義者。一切則不成。又標",
    "T36n1736_014:0107c26": "名以中論意。顯不滯空有。非但明空。又",
    "T36n1736_014:0107c27": "偈云。因緣所生法。我說即是空。亦名為",
    "T36n1736_014:0107c28": "假名。亦名中道義。則三觀齊驅。三諦無礙。",
    "T36n1736_014:0107c29": "豈獨空耶。故有言學龍猛宗墮惡趣空。",
    "T36n1736_014:0108a01": "斯言可怖。故云一分之義。即三觀中一空觀",
    "T36n1736_014:0108a02": "義疏。九二諦無礙宗者。即真不礙俗。俗不",
    "T36n1736_014:0108a03": "礙真於諦常自二。於解常自一。通達此無",
    "T36n1736_014:0108a04": "二。真入第一義。二諦並非雙。恒乖未曾各。",
    "T36n1736_014:0108a05": "亦其義耳。今略其旨。故指前文。所以不會",
    "T36n1736_014:0108a06": "第十宗者。第十亦可名二諦無盡宗。然必",
    "T36n1736_014:0108a07": "融於前。故不別立耳。又上三宗諸師各立。",
    "T36n1736_014:0108a08": "故今敘之。其第十宗非彼所競。故不言",
    "T36n1736_014:0108a09": "耳。疏。然十宗五教下。第二釋通妨難。謂有",
    "T36n1736_014:0108a10": "難云。十宗何異五教。而重辯耶。故為此",
    "T36n1736_014:0108a11": "通。然有二義。一則通局不同。二乃體式有",
    "T36n1736_014:0108a12": "異今初。先雙標。後教則下。雙釋。顯明二通。",
    "T36n1736_014:0108a13": "影出二局。上句。言教則一經容具多教者。",
    "T36n1736_014:0108a14": "顯明教通也。如一維摩則具五教。涅槃",
    "T36n1736_014:0108a15": "般若等亦具五教。故而影出宗局。維摩但",
    "T36n1736_014:0108a16": "是事理無礙宗。不通三性空有等宗故。言",
    "T36n1736_014:0108a17": "宗則。宗容具多經者。顯明宗通。以一事理",
    "T36n1736_014:0108a18": "無礙宗內該法華維摩涅槃等故。而影出教",
    "T36n1736_014:0108a19": "局也。如一經中具有五教。不相通故。疏。又",
    "T36n1736_014:0108a20": "夫立教必須斷證等者。二明體式有異也。亦",
    "T36n1736_014:0108a21": "重通妨難。難云。若各有通局。何以不得以",
    "T36n1736_014:0108a22": "宗為教。以教為宗。故為此通。教有斷證",
    "T36n1736_014:0108a23": "階位等殊故。但有五宗。約所尚各別故",
    "T36n1736_014:0108a24": "有十宗。故前六所尚不同。而成六宗而斷",
    "T36n1736_014:0108a25": "證等齊。但為小教。則教宗無違也。疏。第二",
    "T36n1736_014:0108a26": "顯別宗下。二釋別宗。疏中分二。先總明立",
    "T36n1736_014:0108a27": "意。二開章別釋。今初又二。先正立諸經。各自",
    "T36n1736_014:0108a28": "有宗故。此別明斯經宗也。如法華以一乘",
    "T36n1736_014:0108a29": "為宗。涅槃以佛性常住等為宗。故云各自",
    "T36n1736_014:0108b01": "有宗。雖互有兼通。就其偏重故。標為別",
    "T36n1736_014:0108b02": "宗。疏。然楞伽下解妨。妨云。楞伽第二云。",
    "T36n1736_014:0108b03": "大慧。一切法不生。不應立是宗。故今通云。",
    "T36n1736_014:0108b04": "斯言遣滯耳。若一向不立宗者。何以彼立",
    "T36n1736_014:0108b05": "宗通說通。故經云。宗通自修行。說通示未",
    "T36n1736_014:0108b06": "悟。昔人云。宗通說不通。如日被雲曚。宗",
    "T36n1736_014:0108b07": "通說亦通。如日處虛空。既有二通。則非無",
    "T36n1736_014:0108b08": "宗矣。是為無宗之宗。立而無立。為宗說兼",
    "T36n1736_014:0108b09": "暢。是日處空耳。疏。略以二門分別下。第二",
    "T36n1736_014:0108b10": "開章別釋。於中亦二。先標章。後前中下。依",
    "T36n1736_014:0108b11": "章別釋。疏。初品中無盡平等等者。即是晉經",
    "T36n1736_014:0108b12": "第二。善光海大自在天王偈。下半云。無取",
    "T36n1736_014:0108b13": "無起亦寂滅。為一切歸故出世。即今經妙焰",
    "T36n1736_014:0108b14": "海天王偈云。佛身普遍諸大會。充滿法界",
    "T36n1736_014:0108b15": "無窮盡等。疏。緣起相即入故者。即緣起相",
    "T36n1736_014:0108b16": "由門意。疏。十賢首以前下。就此一師。疏文",
    "T36n1736_014:0108b17": "有二。先出意總立。後謂前之二師下。為其",
    "T36n1736_014:0108b18": "解釋。即釋互闕之言。出其新立之意。於中",
    "T36n1736_014:0108b19": "又二。先出互闕。後故賢首意下。彰其立由。",
    "T36n1736_014:0108b20": "雖依光統師而更添之。於中三。初總標。",
    "T36n1736_014:0108b21": "二由光統師下。出光師意。不安緣起法界",
    "T36n1736_014:0108b22": "之由。三賢首下。出賢首加之所以。於中有",
    "T36n1736_014:0108b23": "二。先總明所以。以彼得別而闕總故。以",
    "T36n1736_014:0108b24": "法界下。二出總別之相。法界有四。理實是",
    "T36n1736_014:0108b25": "一。故云別也。緣起是總而有二義。一本有",
    "T36n1736_014:0108b26": "緣起。如大方廣。方廣是業用。周遍是本有",
    "T36n1736_014:0108b27": "故。佛華嚴是因果即修成緣起。又緣起是",
    "T36n1736_014:0108b28": "義。因果是位故。疏。二申今解下。疏文有二。",
    "T36n1736_014:0108b29": "先總明建立。後今釋前義下。開章別解。前",
    "T36n1736_014:0108c01": "中五。一總相標立。二顯其包含。三彰加所",
    "T36n1736_014:0108c02": "以。四釋通妨難。五重顯異門。今初意云。略",
    "T36n1736_014:0108c03": "則第十師其言則多。既光統別不攝總。應",
    "T36n1736_014:0108c04": "言法界緣起。總則攝別。不應復存因果理",
    "T36n1736_014:0108c05": "實之言。若取廣說。又闕不思議。故云若取",
    "T36n1736_014:0108c06": "前義。應言因果緣起。理實法界不思議為",
    "T36n1736_014:0108c07": "宗。若取次第。應言法界理實緣起。因果不",
    "T36n1736_014:0108c08": "思議為宗。疏。此則攝一總題下。第二顯其",
    "T36n1736_014:0108c09": "包含。方字兩用。向上則大方。大方無隅即",
    "T36n1736_014:0108c10": "法界故。向下方廣。業用是緣起法界故。故",
    "T36n1736_014:0108c11": "云法界總該前二。疏。而法界等言下。第三",
    "T36n1736_014:0108c12": "彰加不思議之所以。揀異餘經。故兼引文",
    "T36n1736_014:0108c13": "證。疏。淨名但明下。第四釋通妨難。即躡跡",
    "T36n1736_014:0108c14": "為難。謂若加不思議。欲異餘經。尚同淨",
    "T36n1736_014:0108c15": "名。曾何成異。故為此通彼得業用。不得",
    "T36n1736_014:0108c16": "德相故。故彼經云。有解脫名不思議。菩薩",
    "T36n1736_014:0108c17": "住是解脫。能以須彌之高廣。內芥子中等。",
    "T36n1736_014:0108c18": "曾不說言真如具無盡德。佛身不分而遍",
    "T36n1736_014:0108c19": "塵毛之德不可盡等。故彼而為一分。故",
    "T36n1736_014:0108c20": "龍樹呼此經為大不可思議經。則顯彼為",
    "T36n1736_014:0108c21": "小不思議。不思議雖無大小教中彰之有",
    "T36n1736_014:0108c22": "廣狹故。疏。若就題中下。第五重顯異門。上",
    "T36n1736_014:0108c23": "來所辯。但明題中已具經宗。若準天台智",
    "T36n1736_014:0108c24": "者釋法華經。於一題中有體宗用。今取例",
    "T36n1736_014:0108c25": "釋故有三也。疏。互用皆通者。謂不壞性相。",
    "T36n1736_014:0108c26": "則理法界性義名界。若事法界分義名界。若",
    "T36n1736_014:0108c27": "性相交徹。相既即性。分即名性。性即相故。",
    "T36n1736_014:0108c28": "無分即分。故言互通。疏。二顯義中曲有四",
    "T36n1736_014:0108c29": "門等者。此門有三。初總標。二別釋。三總",
    "T36n1736_014:0109a01": "結。初標可知。別釋四章即為四別。疏。第",
    "T36n1736_014:0109a02": "一別開法界等者。此一段疏文有四別。一",
    "T36n1736_014:0109a03": "標章略明。二於中十事下。開章別釋。三而",
    "T36n1736_014:0109a04": "此因果互為宗趣者。會通宗趣。然有二意。",
    "T36n1736_014:0109a05": "一者五周。皆以因果為其宗趣。若以修因",
    "T36n1736_014:0109a06": "為宗。得果為趣。舉果為宗。令修因為趣。",
    "T36n1736_014:0109a07": "二者所信因果為宗。令得差別因果為趣。",
    "T36n1736_014:0109a08": "舉差別為宗。成所信為趣。舉差別為宗。",
    "T36n1736_014:0109a09": "令得平等為趣。舉平等為宗。融差別",
    "T36n1736_014:0109a10": "為趣。舉平等為宗。令成行為趣。舉頓成",
    "T36n1736_014:0109a11": "諸行為宗。令信平等為趣。舉成行為宗。",
    "T36n1736_014:0109a12": "令證入為趣。舉證入為宗。令忘證修",
    "T36n1736_014:0109a13": "行為趣。故言互為。疏。一經始終下。第四",
    "T36n1736_014:0109a14": "結成因果。收前五六七八四師之義。彼皆不",
    "T36n1736_014:0109a15": "出因果故。故此因果不違法界。以是法界",
    "T36n1736_014:0109a16": "成因果故。疏。第二會融因果以同法界下。",
    "T36n1736_014:0109a17": "疏亦有四。一標章。二法界門中下。開章解",
    "T36n1736_014:0109a18": "釋。三五對別明下。會通六釋。謂不壞因果。",
    "T36n1736_014:0109a19": "及交徹故。四上五周因果下。結歸法界。收",
    "T36n1736_014:0109a20": "前衍裕二師。就結歸法界中有二意。一歸",
    "T36n1736_014:0109a21": "事理法界。謂第五因果即前因果。又前之四",
    "T36n1736_014:0109a22": "對。皆通因果。因果皆有境智等故。又第三",
    "T36n1736_014:0109a23": "對中一種是理。餘之九事皆是事攝。故五周",
    "T36n1736_014:0109a24": "因果不出此十。二況因果無性下。會上歸",
    "T36n1736_014:0109a25": "於理法界也。疏。第三法界因果分明顯示。文",
    "T36n1736_014:0109a26": "亦有四。一總標。二亦有十義下。別釋。三此",
    "T36n1736_014:0109a27": "上五對下。會宗趣。如舉在纏法界為宗。令",
    "T36n1736_014:0109a28": "得出纏清淨為趣。餘四例知。四又上五中",
    "T36n1736_014:0109a29": "下。結示法界因果之相。收前光統師。唯初",
    "T36n1736_014:0109b01": "一對。是法界理實。餘皆緣起因果。疏。第四法",
    "T36n1736_014:0109b02": "界因果雙融下。此門但二。一先標。二別釋。",
    "T36n1736_014:0109b03": "今初。由雙融故俱離。由雙融故混然。離不",
    "T36n1736_014:0109b04": "礙存故云無礙。能存能離故云自在。法界",
    "T36n1736_014:0109b05": "雖通事理。今取理實。故法界為性。因果為",
    "T36n1736_014:0109b06": "相。疏。一由離相下。別釋中初二一對但明俱",
    "T36n1736_014:0109b07": "離。三四一對不礙兩存。然性則叵壞。但云",
    "T36n1736_014:0109b08": "不泯。相則可壞。故言不壞。五即合其初二。",
    "T36n1736_014:0109b09": "六即合其四三。皆由性相相即故。二對皆",
    "T36n1736_014:0109b10": "不相異。七復合其五六。謂六是於存。五是",
    "T36n1736_014:0109b11": "於泯。正存即泯。故復不異。八即融前因果",
    "T36n1736_014:0109b12": "令同法界。九由同法界因果互攝。十令因",
    "T36n1736_014:0109b13": "果差別之法。一一別攝。已知大意。次隨難",
    "T36n1736_014:0109b14": "釋。疏。此即相為宗等者。舉相意欲令亡。",
    "T36n1736_014:0109b15": "不在相故。後對合上離相。並為其宗。令",
    "T36n1736_014:0109b16": "亡因果者。前離於相。明因果之相本離。今",
    "T36n1736_014:0109b17": "亡因果。令離取相之心。言下九準思者。二",
    "T36n1736_014:0109b18": "中應云舉性為宗。令離性為趣。離性為",
    "T36n1736_014:0109b19": "宗。令亡法界為趣。三即離性為宗。不泯",
    "T36n1736_014:0109b20": "性為趣。以性本自離不待泯故。又離性不",
    "T36n1736_014:0109b21": "泯性為宗。令亡法界不礙法界為趣。四",
    "T36n1736_014:0109b22": "以離相為宗。不壞相為趣。相本自離不",
    "T36n1736_014:0109b23": "待壞故。又離相不壞相為宗。令亡因果",
    "T36n1736_014:0109b24": "不壞因果為趣。五離相為宗。不異離性",
    "T36n1736_014:0109b25": "為趣。由性相不異故。若異離性。非真離",
    "T36n1736_014:0109b26": "相故。又離相不異離性為宗。令雙融性",
    "T36n1736_014:0109b27": "相俱泯為趣。六不壞相為宗。不異不泯",
    "T36n1736_014:0109b28": "性為趣。若離不泯有不壞者。是定有故。",
    "T36n1736_014:0109b29": "又不壞不異不泯為宗。令俱存現前為",
    "T36n1736_014:0109c01": "趣。七雙存為宗。不異雙泯為趣。以即泯",
    "T36n1736_014:0109c02": "而存方是存故。又雙存不異雙泯為宗。令",
    "T36n1736_014:0109c03": "超視聽絕思議。不礙見聞言念為趣。然",
    "T36n1736_014:0109c04": "超視聽之妙法。則約相說。絕思議之深義。",
    "T36n1736_014:0109c05": "則約性說。八法界性融不可分為宗。",
    "T36n1736_014:0109c06": "令因果各攝法界為趣。九因果各全攝法",
    "T36n1736_014:0109c07": "界為宗。令因果互在為趣。十二位差別皆",
    "T36n1736_014:0109c08": "攝法界為宗。一一行位無盡為趣。疏。上之",
    "T36n1736_014:0109c09": "四門下。第三總結。於中有四。初以體用",
    "T36n1736_014:0109c10": "收之。體即前性。用即前相。二又初即因果",
    "T36n1736_014:0109c11": "下。以宗中十一字收之。三既以第四融前。",
    "T36n1736_014:0109c12": "則四門一揆者。總融四門。四故即照下。會",
    "T36n1736_014:0109c13": "歸心觀。在法為離。在心為遮。在法不壞。",
    "T36n1736_014:0109c14": "在心為照。遮即初之二門。照即三四二門。",
    "T36n1736_014:0109c15": "然初遮是即照之遮。次照是即遮之照。五即",
    "T36n1736_014:0109c16": "雙遮。六即雙照。七即正雙遮。而正雙照。八",
    "T36n1736_014:0109c17": "即四門一揆。圓明一觀。九十隨一句中。具",
    "T36n1736_014:0109c18": "攝前四。亦同一觀。又十門齊鑒曰照。無",
    "T36n1736_014:0109c19": "心於十曰遮。雙照照前照遮。雙遮遮前遮",
    "T36n1736_014:0109c20": "照。言亡慮絕。了了分明。故上十門圓明一觀。",
    "T36n1736_014:0109c21": "方契十門之旨。合上四門之宗。希領文繫",
    "T36n1736_014:0109c22": "之表也。◎",
    "T36n1736_014:0109c23": "大方廣佛華嚴經隨疏演義鈔卷第十四"
}