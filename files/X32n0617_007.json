{
    "X32n0617_007:0290b06": "妙法蓮華經卓解卷第七",
    "X32n0617_007:0290b08": "姚秦三藏法師　鳩摩羅什　原譯",
    "X32n0617_007:0290b09": "武原無依道人徐昌治覲周氏逗註",
    "X32n0617_007:0290b10": "○妙音菩薩品第二十四",
    "X32n0617_007:0290b11": "(此品明菩薩。以妙音隨類宣揚此經)。",
    "X32n0617_007:0290b12": "　(本無生死及升沉　　廣大冲虗妙甚深　　從今不受人瞞却　　萬古乾坤號妙音)",
    "X32n0617_007:0290b13": "爾時釋迦牟尼佛。放大人相肉髻光明。及放眉間白",
    "X32n0617_007:0290b14": "毫相光。徧照東方百八萬億那由他恒河沙等諸佛",
    "X32n0617_007:0290b15": "世界。過是數已。有世界。名淨光莊嚴。其國有佛。號淨",
    "X32n0617_007:0290b16": "華宿王智。如來。應供。正徧知。明行足。善逝。世間解。無",
    "X32n0617_007:0290b17": "上士。調御丈夫。天人師。佛世尊。為無量無邊菩薩大",
    "X32n0617_007:0290b18": "眾恭敬圍繞。而為說法。釋迦牟尼佛。白毫光明。徧照",
    "X32n0617_007:0290b19": "其國。",
    "X32n0617_007:0290b20": "(徧體毛功德。眾好功德。相功德。白毫功德。不及肉髻功德。故是大人相也)。",
    "X32n0617_007:0290b21": "爾時一切淨光莊嚴國中。有一菩薩。名曰妙音。久已",
    "X32n0617_007:0290b22": "植眾德本。供養親近無量百千萬億諸佛。而悉成就",
    "X32n0617_007:0290b23": "甚深智慧。",
    "X32n0617_007:0290b24": "(此敘福由者。由值先佛多也。甚深智慧。即智慧莊嚴也)。",
    "X32n0617_007:0290c01": "得妙幢相三昧。法華三昧。淨德三昧。宿王戲三昧。無",
    "X32n0617_007:0290c02": "緣三昧。智印三昧。解一切眾生語言三昧。集一切功",
    "X32n0617_007:0290c03": "德三昧。清淨三昧。神通遊戲三昧。慧炬三昧。莊嚴王",
    "X32n0617_007:0290c04": "三昧。淨光明三昧。淨藏三昧。不共三昧。日旋三昧。得",
    "X32n0617_007:0290c05": "如是等百千萬億恒河沙等諸大三昧。",
    "X32n0617_007:0290c06": "(十六三昧。即福德莊嚴也)。",
    "X32n0617_007:0290c07": "釋迦牟尼佛。光照其身。即白淨華宿王智佛言。世尊",
    "X32n0617_007:0290c08": "我當往詣娑婆世界。禮拜親近。供養釋迦牟尼佛。及",
    "X32n0617_007:0290c09": "見文殊師利法王子菩薩。藥王菩薩。勇施菩薩。宿王",
    "X32n0617_007:0290c10": "華菩薩。上行意菩薩。莊嚴王菩薩。藥上菩薩。爾時淨",
    "X32n0617_007:0290c11": "華宿王智佛。告妙音菩薩。汝莫輕彼國。生下劣想。善",
    "X32n0617_007:0290c12": "男子。彼娑婆世界。高下不平。土石諸山。穢惡充滿。佛",
    "X32n0617_007:0290c13": "身卑小。諸菩薩眾。其形亦小。而汝身四萬二千由旬。",
    "X32n0617_007:0290c14": "我身六百八十萬由旬。汝身第一端正。百千萬福。光",
    "X32n0617_007:0290c15": "明殊妙。是故汝往。莫輕彼國。若佛菩薩。及國土生下",
    "X32n0617_007:0290c16": "劣想。妙音菩薩白其佛言。世尊。我今詣娑婆世界。皆",
    "X32n0617_007:0290c17": "是如來之力。如來神通遊戲。如來功德智慧莊嚴。",
    "X32n0617_007:0290c18": "(如來力是座力。神通力是室力。莊嚴力是衣力。此受弘經之大旨。利物之宗要)。",
    "X32n0617_007:0290c19": "於是妙音菩薩。不起于座。身不動搖。而入三昧。以三",
    "X32n0617_007:0290c20": "昧力。於耆闍崛山。去法座不遠。化作八萬四千眾寶",
    "X32n0617_007:0290c21": "蓮華。閻浮檀金為莖。白銀為葉。金剛為鬚。甄叔迦寶",
    "X32n0617_007:0290c22": "以為其臺。",
    "X32n0617_007:0290c23": "(閻浮檀金者。西域有河。近閻浮樹。其金出〔後〕河中。甄叔迦。赤色寶)。",
    "X32n0617_007:0290c24": "爾時文殊師利法王子。見是蓮華。而白佛言。世尊。是",
    "X32n0617_007:0291a01": "何因緣。先現此瑞。有若干千萬蓮華。閻浮檀金為莖",
    "X32n0617_007:0291a02": "白銀為葉。金剛為鬚。甄叔迦寶以為其臺。爾時釋迦",
    "X32n0617_007:0291a03": "牟尼佛告文殊師利。是妙音菩薩摩訶薩。欲從淨華",
    "X32n0617_007:0291a04": "宿王智佛國。與八萬四千菩薩圍繞而來至此娑婆",
    "X32n0617_007:0291a05": "世界。供養親近禮拜於我。亦欲供養聽法華經。文殊",
    "X32n0617_007:0291a06": "師利白佛言。世尊。是菩薩種河善本。修何功德。而能",
    "X32n0617_007:0291a07": "有是大神通力。行何三昧。願為我等說是三昧名字。",
    "X32n0617_007:0291a08": "我等亦欲勤修行之。行此三昧。乃能見是菩薩色相",
    "X32n0617_007:0291a09": "大小威儀進止。惟願世尊。以神通力。彼菩薩來。令我",
    "X32n0617_007:0291a10": "得見。爾時釋迦牟尼佛告文殊師利。此久滅度多寶",
    "X32n0617_007:0291a11": "如來。當為汝等而現其相。時多寶佛告彼菩薩。善男",
    "X32n0617_007:0291a12": "子來。文殊師利法王子欲見汝身。於時妙音菩薩。於",
    "X32n0617_007:0291a13": "彼國沒。與八萬四千菩薩。俱共發來。所經諸國。六種",
    "X32n0617_007:0291a14": "震動。皆悉雨於七寶蓮華。百千天樂。不皷自鳴。是菩",
    "X32n0617_007:0291a15": "薩。目如廣大青蓮華葉。正使和合百千萬月。其面貌",
    "X32n0617_007:0291a16": "端正。復過於此。身真金色。無量百千功德莊嚴。威德",
    "X32n0617_007:0291a17": "熾盛。光明照曜。諸相具足。如那羅延堅固之身。入七",
    "X32n0617_007:0291a18": "寶臺。上升虗空。去地七多羅樹。諸菩薩眾恭敬圍繞。",
    "X32n0617_007:0291a19": "而來詣此娑婆世界。耆闍崛山。",
    "X32n0617_007:0291a20": "(天竺有青蓮華。其葉修廣。青白分明。有眼目之相。故云目如廣大等也。天力士。名端正。志力勇猛)。",
    "X32n0617_007:0291a21": "到已。下七寶臺。以價直百千瓔珞。持至釋迦牟尼佛",
    "X32n0617_007:0291a22": "所。頭面禮足。奉上瓔珞而白佛言。世尊。淨華宿王智",
    "X32n0617_007:0291a23": "佛。問訊世尊。少病少惱。起居輕利。安樂行不。四大調",
    "X32n0617_007:0291a24": "和不。世事可忍不。眾生易度不。無多貪欲嗔恚愚癡",
    "X32n0617_007:0291b01": "嫉妬慳慢不。無不孝父母。不敬沙門。邪見不善心。不",
    "X32n0617_007:0291b02": "攝五情不。世尊。眾生能降伏諸魔怨不。久滅度多寶",
    "X32n0617_007:0291b03": "如來在七寶塔中來聽法不。又問訊多寶如來。安隱",
    "X32n0617_007:0291b04": "少惱。堪忍久住不。世尊。我今欲見多寶佛身。惟願世",
    "X32n0617_007:0291b05": "尊。示我令見。",
    "X32n0617_007:0291b06": "(今經三處問訊病惱。順同居施化境本。生身示同人法故。二約禮儀法爾而然故。三約三身通大小故。分",
    "X32n0617_007:0291b07": "身既散。塔閉如故。多寶居於塔內。故願示之令見)。",
    "X32n0617_007:0291b08": "爾時釋迦牟尼佛。語多寶佛。是妙音菩薩。欲得相見。",
    "X32n0617_007:0291b09": "時多寶佛。告妙音言。善哉善哉。汝能為供養釋迦牟",
    "X32n0617_007:0291b10": "尼佛。及聽法華經。并見文殊師利等。故來至此。爾時",
    "X32n0617_007:0291b11": "華德菩薩。白佛言。世尊。是妙音菩薩。種何善根。",
    "X32n0617_007:0291b12": "(多寶既順佛請。即於塔內而答妙音。又問妙音昔世種何善根)。",
    "X32n0617_007:0291b13": "修何功德。有是神力。",
    "X32n0617_007:0291b14": "(此問妙音。中間修何功德。今日有是神力耶)。",
    "X32n0617_007:0291b15": "佛告華德菩薩。過去有佛。名雲雷音王。多陀阿伽度。",
    "X32n0617_007:0291b16": "阿羅訶。三藐三佛陀。國名現一切世間。劫名喜見。妙",
    "X32n0617_007:0291b17": "音菩薩。於萬二千歲。以十萬種伎樂。供養雲雷音王",
    "X32n0617_007:0291b18": "佛。并奉上八萬四千七寶鉢。以是因緣果報。今生淨",
    "X32n0617_007:0291b19": "華宿王智佛國。有是神力。華德。於汝意云何。爾時雲",
    "X32n0617_007:0291b20": "雷音王佛所。妙音菩薩伎樂供養奉上寶器者。豈異",
    "X32n0617_007:0291b21": "人乎。今此妙音菩薩摩訶薩是。華德。是妙音菩薩。已",
    "X32n0617_007:0291b22": "曾供養親近無量諸佛。久植德本。又值恒河沙等百",
    "X32n0617_007:0291b23": "千萬億那由他佛。華德。汝但見妙音菩薩其身在此",
    "X32n0617_007:0291b24": "而是菩薩現種種身。處處為諸眾生說是經典。或現",
    "X32n0617_007:0291c01": "梵王身。或現帝釋身。或現自在天身。或現大自在天",
    "X32n0617_007:0291c02": "身。或現天大將軍身。或現毗沙門天王身。或現轉輪",
    "X32n0617_007:0291c03": "聖王身。或現諸小王身。或現長者身。或現居士身。或",
    "X32n0617_007:0291c04": "現宰官身。或現婆羅門身。或現比丘比丘尼優婆塞",
    "X32n0617_007:0291c05": "優婆夷身。或現長者居士婦女身。或現宰官婦女身。",
    "X32n0617_007:0291c06": "或現婆羅門婦女身。或現童男童女身。或現天龍夜",
    "X32n0617_007:0291c07": "叉。乾闥婆。阿修羅。迦樓羅。緊那羅。摩睺羅伽。人非人",
    "X32n0617_007:0291c08": "等身。而說是經。諸有地獄餓鬼畜生及眾難處。皆能",
    "X32n0617_007:0291c09": "救濟。乃至於王後宮變為女身而說是經。華德。是妙",
    "X32n0617_007:0291c10": "音菩薩。能救護娑婆世界諸眾生者。是妙音菩薩。如",
    "X32n0617_007:0291c11": "是種種變化現身。在此娑婆國土。為諸眾生說是經",
    "X32n0617_007:0291c12": "典。於神通變化智慧。無所損減。是菩薩。以若干智慧",
    "X32n0617_007:0291c13": "明照娑婆世界。令一切眾生。各得所知。於十方恒河",
    "X32n0617_007:0291c14": "沙世界中。亦復如是。若應以聲聞形得度者。現聲聞",
    "X32n0617_007:0291c15": "形而為說法。應以辟支佛形得度者。現辟支佛形而",
    "X32n0617_007:0291c16": "為說法。應以菩薩形得度者。現菩薩形而為說法。應",
    "X32n0617_007:0291c17": "以佛形得度者。即現佛形而為說法。如是種種隨所",
    "X32n0617_007:0291c18": "應度。而為現形。乃至應以滅度而得度者。示現滅度。",
    "X32n0617_007:0291c19": "華德。妙音菩薩摩訶薩。成就大神通智慧之力。其事",
    "X32n0617_007:0291c20": "如是。爾時華德菩薩白佛言。世尊。是妙音菩薩。深種",
    "X32n0617_007:0291c21": "善根。世尊。是菩薩住何三昧。而能如是在所變現。度",
    "X32n0617_007:0291c22": "脫眾生。",
    "X32n0617_007:0291c23": "(示三十四凡身四聖人身。結成十法界六道耳。此問今住何處。而能如此自在利益)。",
    "X32n0617_007:0291c24": "佛告華德菩薩。善男子。其三昧名現一切色身。妙音",
    "X32n0617_007:0292a01": "菩薩。住是三昧中。能如是饒益無量眾生。說是妙音",
    "X32n0617_007:0292a02": "菩薩品時。與妙音菩薩俱來者。八萬四千人。皆得現",
    "X32n0617_007:0292a03": "一切色身三昧。此娑婆世界。無量菩薩。亦得是三昧",
    "X32n0617_007:0292a04": "及陀羅尼。",
    "X32n0617_007:0292a05": "(三昧與陀羅尼。體一而用異。寂用為三昧。持用為陀羅尼。又色身變現為三昧。音聲辯說名陀羅尼。又舌",
    "X32n0617_007:0292a06": "根清淨名陀羅尼。餘根清淨名三昧。都是六根清淨法門耳)。",
    "X32n0617_007:0292a07": "爾時妙音菩薩摩訶薩。供養釋迦牟尼佛。及多寶佛",
    "X32n0617_007:0292a08": "塔已。還歸本土。所經諸國。六種震動。雨寶蓮華。作百",
    "X32n0617_007:0292a09": "千萬億種種伎樂。既到本國。與八萬四千菩薩圍繞。",
    "X32n0617_007:0292a10": "至淨華宿王智佛所。白佛言。世尊。我到娑婆世界。饒",
    "X32n0617_007:0292a11": "益眾生。見釋迦牟尼佛。及見多寶佛塔。禮拜供養。又",
    "X32n0617_007:0292a12": "見文殊師利法王子菩薩。及見藥王菩薩。得勤精進",
    "X32n0617_007:0292a13": "力菩薩。勇施菩薩等。亦令是八萬四千菩薩。得現一",
    "X32n0617_007:0292a14": "切色身三昧。",
    "X32n0617_007:0292a15": "(妙音還本土。動地雨華者。菩薩經歷諸國。能饒益一切眾生也)。",
    "X32n0617_007:0292a16": "說是妙音菩薩來往品時。四萬二千天子。得無生法",
    "X32n0617_007:0292a17": "忍。華德菩薩。得法華三昧。",
    "X32n0617_007:0292a18": "(佛放大人相肉髻光明者。表此心為無上頂法也。放眉間白毫相光者。表此心從中道湧出也。光照東方",
    "X32n0617_007:0292a19": "百八萬億諸佛世界者。眾生心動。則具百八煩惱。聖人了達。即動非動。超煩惱而證清淨實相。故以三昧",
    "X32n0617_007:0292a20": "力。化作八萬四千蓮華者。轉八萬四千塵勞。為八萬四千法門也)。",
    "X32n0617_007:0292a21": "○觀世音菩薩普門品第二十五",
    "X32n0617_007:0292a22": "(音以觀觀者。楞嚴中惟敘入道。秪一耳根。此中正敘功德。故兼慈意。惟此意根。具攝六根功德。故獲如來",
    "X32n0617_007:0292a23": "二種殊勝。一者上合十方諸佛同一慈力。二者。下合六道眾生同一悲仰)。",
    "X32n0617_007:0292a24": "　(一鏡堂堂萬像俱　　大千何處不光輝　　逈然不落根塵界　　手眼通身却是誰)",
    "X32n0617_007:0292b01": "爾時無盡意菩薩。即從座起。偏袒右肩。合掌向佛而",
    "X32n0617_007:0292b02": "作是言。世尊。觀世音菩薩。以何因緣。名觀世音。佛告",
    "X32n0617_007:0292b03": "無盡意菩薩。善男子。若有無量百千萬億眾生。受諸",
    "X32n0617_007:0292b04": "苦惱。聞是觀世音菩薩。一心稱名。",
    "X32n0617_007:0292b05": "觀世音菩薩。即時觀其音聲。皆得解脫。若有持是觀",
    "X32n0617_007:0292b06": "世音菩薩名者。設入大火。火不能燒。由是菩薩威神",
    "X32n0617_007:0292b07": "力故。若為大水所漂。稱其名號。即得淺處。若有百千",
    "X32n0617_007:0292b08": "萬億眾生。為求金銀瑠璃硨磲碼碯珊瑚琥珀真珠",
    "X32n0617_007:0292b09": "等寶。入於大海。假使黑風吹其船舫。飄墮羅剎鬼國。",
    "X32n0617_007:0292b10": "其中若有乃至一人稱觀世音菩薩名者。是諸人等",
    "X32n0617_007:0292b11": "皆得解脫羅剎之難。以是因緣。名觀世音。若復有人",
    "X32n0617_007:0292b12": "臨當被害。稱觀世音菩薩名者。彼所執刀杖。尋段段",
    "X32n0617_007:0292b13": "壞而得解脫。若三千大千國土。滿中夜叉羅剎。欲來",
    "X32n0617_007:0292b14": "惱人。聞其稱觀世音菩薩名者。是諸惡鬼。尚不能以",
    "X32n0617_007:0292b15": "惡眼視之。况復加害。設復有人。若有罪若無罪。杻械",
    "X32n0617_007:0292b16": "枷鎻檢繫其身。稱觀世音菩薩名者。皆悉斷壞。即得",
    "X32n0617_007:0292b17": "解脫。若三千大千國土。滿中怨賊。有一商主。將諸商",
    "X32n0617_007:0292b18": "人。齎持重寶。經過險路。其中一人作是唱言。諸善男",
    "X32n0617_007:0292b19": "子。勿得恐怖。汝等應當一心稱觀世音菩薩名號。是",
    "X32n0617_007:0292b20": "菩薩能以無畏施於眾生。汝等若稱名者。於此怨賊。",
    "X32n0617_007:0292b21": "當得解脫。眾商人聞。俱發聲言。南無觀世音菩薩。稱",
    "X32n0617_007:0292b22": "其名故。即得解脫。無盡意。觀世音菩薩摩訶薩。威神",
    "X32n0617_007:0292b23": "之力。巍巍如是。",
    "X32n0617_007:0292b24": "(觀音勢力既大。加護亦曠。豈止七難。徧法界皆能救護。故言巍巍)。",
    "X32n0617_007:0292c01": "若有眾生。多於婬欲。常念恭敬觀世音菩薩。便得離",
    "X32n0617_007:0292c02": "欲。若多嗔恚。常念恭敬觀世音菩薩。便得離嗔。若多",
    "X32n0617_007:0292c03": "愚癡。常念恭敬觀世音菩薩。便得離癡。無盡意。觀世",
    "X32n0617_007:0292c04": "音菩薩。有如是等大威神力。多所饒益。是故眾生。常",
    "X32n0617_007:0292c05": "應心念。若有女人。設欲求男。禮拜供養觀世音菩薩。",
    "X32n0617_007:0292c06": "便生福德智慧之男。設欲求女。便生端正有相之女。",
    "X32n0617_007:0292c07": "宿植德本。眾人愛敬。無盡意。觀世音菩薩有如是力。",
    "X32n0617_007:0292c08": "若有眾生。恭敬禮拜觀世音菩薩。福不唐捐。",
    "X32n0617_007:0292c09": "(唐言徒。捐言棄)。",
    "X32n0617_007:0292c10": "是故眾生。皆應受持觀世音菩薩名號。無盡意。若有",
    "X32n0617_007:0292c11": "人受持六十二億恒河沙菩薩名字。復盡形供養。飲",
    "X32n0617_007:0292c12": "食。衣服。臥具。醫藥。於汝意云何。是善男子。善女人。功",
    "X32n0617_007:0292c13": "德多不。無盡意言甚多世尊。佛言。若復有人。受持觀",
    "X32n0617_007:0292c14": "世音菩薩名號。乃至一時禮拜供養。是二人福。正等",
    "X32n0617_007:0292c15": "無異。於百千萬億劫不可窮盡。無盡意。受持觀世音",
    "X32n0617_007:0292c16": "菩薩名號。得如是無量無邊福德之利。無盡意菩薩。",
    "X32n0617_007:0292c17": "白佛言世尊。觀世音菩薩。云何遊此娑婆世界。",
    "X32n0617_007:0292c18": "(六十二億。舉福田多。盡形壽。舉時節多。四事具足。舉種子多。云何遊。是問身業。云何說。是問口業。方便。問",
    "X32n0617_007:0292c19": "意業)。",
    "X32n0617_007:0292c20": "云何而為眾生說法。方便之力。其事云何。佛告無盡",
    "X32n0617_007:0292c21": "意菩薩。善男子。若有國土眾生。應以佛身得度者。觀",
    "X32n0617_007:0292c22": "世音菩薩。即現佛身而為說法。應以辟支佛身得度",
    "X32n0617_007:0292c23": "者。即現辟支佛身而為說法。應以聲聞身得度者。即",
    "X32n0617_007:0292c24": "現聲聞身而為說法。應以梵王身得度者。即現梵王",
    "X32n0617_007:0293a01": "身而為說法。",
    "X32n0617_007:0293a02": "(梵王。即色界天主也。名為尸棄。此云頂髻)。",
    "X32n0617_007:0293a03": "應以帝釋身得度者。即現帝釋身而為說法。應以自",
    "X32n0617_007:0293a04": "在天身得度者。即現自在天身為說法。",
    "X32n0617_007:0293a05": "(帝釋。即天王也)。",
    "X32n0617_007:0293a06": "應以大自在天身得度者。即現大自在天身而為說",
    "X32n0617_007:0293a07": "法。應以天大將軍身得度者。即現天大將軍身而為",
    "X32n0617_007:0293a08": "說法。",
    "X32n0617_007:0293a09": "(八徤提。天中力士。又稱鳩摩伽)。",
    "X32n0617_007:0293a10": "應以毗沙門身得度者。即現毗沙門身而為說法。應",
    "X32n0617_007:0293a11": "以小王身得度者。即現小王身而為說法。",
    "X32n0617_007:0293a12": "(毗沙門此云多聞。天王為大。人王為小。就人王中。金銀銅鐵四種輪王)。",
    "X32n0617_007:0293a13": "應以長者身得度者。即現長者身而為說法。應以居",
    "X32n0617_007:0293a14": "士身得度者。即現居士身而為說法。應以宰官身得",
    "X32n0617_007:0293a15": "度者。即現宰官身而為說法。應以婆羅門身得度者。",
    "X32n0617_007:0293a16": "即現婆羅門身而為說法。應以比丘比丘尼優婆塞",
    "X32n0617_007:0293a17": "優婆夷身得度者。即現比丘比丘尼優婆塞優婆夷",
    "X32n0617_007:0293a18": "身而為說法。應以長者居士宰官婆羅門婦女身得",
    "X32n0617_007:0293a19": "度者。即現婦女身而為說法。應以童男童女身得度",
    "X32n0617_007:0293a20": "者。即現童男童女身而為說法。應以天龍夜叉。乾闥",
    "X32n0617_007:0293a21": "婆阿修羅。迦樓羅緊那羅。摩睺羅伽。人非人等身得",
    "X32n0617_007:0293a22": "度者。即皆現之而為說法。應以執金剛神得度者。即",
    "X32n0617_007:0293a23": "現執金剛神而為說法。",
    "X32n0617_007:0293a24": "(昔有國王夫人生千子。欲試當來成佛次第。拘留孫佛。探得第一籌。乃至樓至。當千籌。第二夫人生二子。",
    "X32n0617_007:0293b01": "一願為梵王。請千兄說法。一願為金剛。護千兄教)。",
    "X32n0617_007:0293b02": "無盡意。是觀世音菩薩。成就如是功德。以種種形。遊",
    "X32n0617_007:0293b03": "諸國土。度脫眾生。",
    "X32n0617_007:0293b04": "(種種形。明示現身廣。諸國土。明所化處廣。度脫眾生。明得益廣)。",
    "X32n0617_007:0293b05": "是故汝等。應當一心供養觀世音菩薩。是觀世音菩",
    "X32n0617_007:0293b06": "薩摩訶薩。於怖畏急難之中。能施無畏。是故此娑婆",
    "X32n0617_007:0293b07": "世界。皆號之為施無畏者。",
    "X32n0617_007:0293b08": "(由施眾生無畏。從德受名。眾生於畏得脫。為作此名)。",
    "X32n0617_007:0293b09": "無盡意菩薩白佛言。世尊。我今當供養觀世音菩薩。",
    "X32n0617_007:0293b10": "即解頸眾寶珠瓔珞。價直百千兩金。而以與之。作是",
    "X32n0617_007:0293b11": "言。仁者受此法施珍寶瓔珞。",
    "X32n0617_007:0293b12": "(法施者。如法施也。財即是法。即空。即假。即中。三諦具足。於法平等。於財亦等)。",
    "X32n0617_007:0293b13": "時觀世音菩薩不肯受之。無盡意復白觀世音菩薩",
    "X32n0617_007:0293b14": "言。仁者愍我等故。受此瓔珞。爾時佛告觀世音菩薩",
    "X32n0617_007:0293b15": "當愍此無盡意菩薩。及四眾。天龍夜义。乾闥婆。阿修",
    "X32n0617_007:0293b16": "羅。迦樓羅。緊那羅。摩睺羅伽。人非人等故。受是瓔珞。",
    "X32n0617_007:0293b17": "即時觀世音菩薩。愍諸四眾。及於天龍人非人等。受",
    "X32n0617_007:0293b18": "其瓔珞。分作二分。一分奉釋迦牟尼佛。一分奉多寶",
    "X32n0617_007:0293b19": "佛塔。無盡意。觀世音菩薩。有如是自在神力。遊於娑",
    "X32n0617_007:0293b20": "婆世界。爾時無盡意菩薩以偈問曰。",
    "X32n0617_007:0293b21": "　世尊妙相具　　我今重問彼　　佛子何因緣",
    "X32n0617_007:0293b22": "　名為觀世音　　具足妙相尊　　偈答無盡意",
    "X32n0617_007:0293b23": "　汝聽觀音行　　善應諸方所　　弘誓深如海",
    "X32n0617_007:0293b24": "　歷劫不思議　　侍多千億佛　　發大清淨願",
    "X32n0617_007:0293c01": "　我為汝略說　　聞名及見身　　心念不空過",
    "X32n0617_007:0293c02": "　能滅諸有苦　　假使興害意　　推落大火坑",
    "X32n0617_007:0293c03": "　念彼觀音力　　火坑變成池　　或漂流巨海",
    "X32n0617_007:0293c04": "　龍魚諸鬼難　　念彼觀音力　　波浪不能沒",
    "X32n0617_007:0293c05": "　或在須彌峯　　為人所推墮　　念彼觀音力",
    "X32n0617_007:0293c06": "　如日虗空住　　或被惡人逐　　墮洛金剛山",
    "X32n0617_007:0293c07": "　念彼觀音力　　不能損一毛　　或值怨賊繞",
    "X32n0617_007:0293c08": "　各執刀加害　　念彼觀音力　　咸即起慈心",
    "X32n0617_007:0293c09": "　或遭王難苦　　臨刑欲壽終　　念彼觀音力",
    "X32n0617_007:0293c10": "　刀尋段段壞　　或囚禁枷鎻　　手足被杻械",
    "X32n0617_007:0293c11": "　念彼觀音力　　釋然得解脫　　呪咀諸毒藥",
    "X32n0617_007:0293c12": "　所欲害身者　　念彼觀音力　　還著於本人",
    "X32n0617_007:0293c13": "　或遇惡羅剎　　毒龍諸鬼等　　念彼觀音力",
    "X32n0617_007:0293c14": "　時悉不敢害　　若惡獸圍繞　　利牙爪可怖",
    "X32n0617_007:0293c15": "　念彼觀音力　　疾走無邊方　　蚖蛇及蝮蝎",
    "X32n0617_007:0293c16": "　氣毒煙火然　　念彼觀音力　　尋聲自迴去",
    "X32n0617_007:0293c17": "　雲雷皷掣電　　降雹澍大雨　　念彼觀音力",
    "X32n0617_007:0293c18": "　應時得消散　　眾生被困厄　　無量苦逼身",
    "X32n0617_007:0293c19": "　觀音妙智力　　能救世間苦　　具足神通力",
    "X32n0617_007:0293c20": "　廣修智方便　　十方諸國土　　無剎不現身",
    "X32n0617_007:0293c21": "　種種諸惡趣　　地獄鬼畜生　　生老病死苦",
    "X32n0617_007:0293c22": "　以漸悉令滅　　真觀清淨觀　　廣大智慧觀",
    "X32n0617_007:0293c23": "　悲觀及慈觀　　常願常瞻仰　　無垢清淨光",
    "X32n0617_007:0293c24": "　慧日破諸暗　　能伏災風火　　普明照世間",
    "X32n0617_007:0294a01": "　悲體戒雷震　　慈意妙大雲　　澍甘露法雨",
    "X32n0617_007:0294a02": "　滅除煩惱燄　　諍訟經官處　　怖畏軍陣中",
    "X32n0617_007:0294a03": "　念彼觀音力　　眾怨悉退散　　妙音觀世音",
    "X32n0617_007:0294a04": "　梵音海潮音　　勝彼世間音　　是故須常念",
    "X32n0617_007:0294a05": "　念念勿生疑　　觀世音淨聖　　於苦惱死厄",
    "X32n0617_007:0294a06": "　能為作依怙　　具一切功德　　慈眼視眾生",
    "X32n0617_007:0294a07": "　福聚海無量　　是故應頂禮",
    "X32n0617_007:0294a08": "爾時持地菩薩。即從座起。前白佛言。世尊。若有眾生",
    "X32n0617_007:0294a09": "聞是觀世音菩薩品自在之業。普門示現神通力者。",
    "X32n0617_007:0294a10": "當知是人。功德不少。",
    "X32n0617_007:0294a11": "(持地者。菩薩有十法。名持地三昧)。",
    "X32n0617_007:0294a12": "佛說是普門品。時眾中八萬四千眾生。皆發無等等",
    "X32n0617_007:0294a13": "阿耨多羅三藐三菩提心。",
    "X32n0617_007:0294a14": "○陀羅尼品第二十六",
    "X32n0617_007:0294a15": "(陀羅尼。翻總持。又翻能遮能持。能持善遮惡也)。",
    "X32n0617_007:0294a16": "　(陀羅尼呪一乘宗　　弘護持經八部從　　內障無侵圓教德　　外魔不擾密言功)",
    "X32n0617_007:0294a17": "爾時藥王菩薩。即從座起。偏袒右肩。合掌向佛。而白",
    "X32n0617_007:0294a18": "佛言。世尊。若善男子。善女人。有能受持法華經者。若",
    "X32n0617_007:0294a19": "讀誦通利。若書寫經卷。得幾所福。佛告藥王。若有善",
    "X32n0617_007:0294a20": "男子。善女人。供養八百萬億那由他恒河沙等諸佛。",
    "X32n0617_007:0294a21": "於汝意云何。其所得福寧為多不。甚多世尊。佛言。若",
    "X32n0617_007:0294a22": "善男子。善女人。能於是經。乃至受持一四句偈。讀誦",
    "X32n0617_007:0294a23": "解義。如說修行。功德甚多。爾時藥王菩薩白佛言。世",
    "X32n0617_007:0294a24": "尊。我今當與說法者。陀羅尼呪以守護之。即說呪曰。",
    "X32n0617_007:0294b01": "安爾。曼爾。摩禰。摩摩禰。旨隸。遮棃第。賖咩。賖履多",
    "X32n0617_007:0294b02": "瑋。羶帝。目帝。目多履。娑履。阿瑋娑履。桑履娑履。叉",
    "X32n0617_007:0294b03": "裔。阿叉裔。阿耆膩。羶帝。賖履。陀羅尼。阿盧伽婆娑。",
    "X32n0617_007:0294b04": "簸蔗毗叉膩。禰毗剃。阿便多邏禰履剃。阿亶哆波",
    "X32n0617_007:0294b05": "隷輸地。歐究隷。牟究隷。阿羅隷。波羅隷。首迦差。阿",
    "X32n0617_007:0294b06": "三磨三履。佛陀毗吉利袠帝。達磨波利差帝。僧伽",
    "X32n0617_007:0294b07": "涅瞿沙禰。婆舍婆舍輸地。曼哆邏。曼哆邏叉夜多。",
    "X32n0617_007:0294b08": "郵樓哆。郵樓哆憍舍略。惡叉邏。惡叉冶多冶。阿婆",
    "X32n0617_007:0294b09": "盧。阿摩若那多夜",
    "X32n0617_007:0294b10": "世尊。是陀羅尼神呪。六十二億恒河沙等諸佛所說。",
    "X32n0617_007:0294b11": "若有侵毀此法師者。則為侵毀是諸佛已。時釋迦牟",
    "X32n0617_007:0294b12": "尼佛。讚藥王菩薩言。善哉善哉。藥王。汝愍念擁護此",
    "X32n0617_007:0294b13": "法師故。說是陀羅尼。於諸眾生多所饒益。爾時勇施",
    "X32n0617_007:0294b14": "菩薩白佛言。世尊。我亦為擁護讀誦受持法華經者。",
    "X32n0617_007:0294b15": "說陀羅尼。若此法師。得是陀羅尼。若夜叉。若羅剎。若",
    "X32n0617_007:0294b16": "富單那。若吉蔗。若鳩槃茶。若餓鬼等。伺求其短。無能",
    "X32n0617_007:0294b17": "得便。即於佛前而說呪曰。",
    "X32n0617_007:0294b18": "座隷。摩訶座隷。郁枳。目枳。阿隸。阿羅婆第。涅隷第。",
    "X32n0617_007:0294b19": "涅隷多婆第。伊緻柅。韋緻柅。旨緻柅。涅隷墀柅。涅",
    "X32n0617_007:0294b20": "犁墀婆底",
    "X32n0617_007:0294b21": "世尊。是陀羅尼神呪。恒河沙等諸佛所說。亦皆隨喜。",
    "X32n0617_007:0294b22": "若有侵毀此法師者。則為侵毀是諸佛已。爾時毗沙",
    "X32n0617_007:0294b23": "門天王護世者。白佛言。世尊。我亦為愍念眾生。擁護",
    "X32n0617_007:0294b24": "此法師故。說是陀羅尼。即說呪曰。",
    "X32n0617_007:0294c01": "阿棃。那棃。[少/兔]那棃。阿那盧。那履。拘那履",
    "X32n0617_007:0294c02": "世尊。以是神呪。擁護法師。我亦自當擁護持是經者。",
    "X32n0617_007:0294c03": "令百由旬內。無諸衰患。爾時持國天王。在此會中。與",
    "X32n0617_007:0294c04": "千萬億那由他。乾闥婆眾。恭敬圍繞。前詣佛所。合掌",
    "X32n0617_007:0294c05": "白佛言。世尊。我亦以陀羅尼神呪。擁護持法華經者。",
    "X32n0617_007:0294c06": "即說呪曰。",
    "X32n0617_007:0294c07": "阿伽禰。伽禰。瞿利。乾陀利。旃陀利。摩蹬耆。常求利。",
    "X32n0617_007:0294c08": "浮樓莎柅。頞底",
    "X32n0617_007:0294c09": "世尊。是陀羅尼神呪。四十二億諸佛所說。若有侵毀",
    "X32n0617_007:0294c10": "此法師者。則為侵毀是諸佛已。爾時有羅剎女等。一",
    "X32n0617_007:0294c11": "名藍婆。二名毗藍婆。三名曲齒。四名華齒。五名黑齒。",
    "X32n0617_007:0294c12": "六名多髮。七名無厭足。八名持瓔珞。九名皐帝。十名",
    "X32n0617_007:0294c13": "奪一切眾生精氣。是十羅剎女。與鬼子母。并其子。及",
    "X32n0617_007:0294c14": "眷屬。俱詣佛所。同聲白佛言。世尊。我等亦欲擁護讀",
    "X32n0617_007:0294c15": "誦受持法華經者。除其衰患。若有伺求法師短者。令",
    "X32n0617_007:0294c16": "不得便。即於佛前而說呪曰。",
    "X32n0617_007:0294c17": "(藍婆。結縛。毗藍婆。離結縛)",
    "X32n0617_007:0294c18": "伊提履。伊提泯。伊提履。阿提履。伊提履。泥履。泥履。",
    "X32n0617_007:0294c19": "泥履。泥履。泥履。樓醯。樓醯。樓醯。樓醯。多醯。多醯。多",
    "X32n0617_007:0294c20": "醯。兜醯。[少/兔]醯",
    "X32n0617_007:0294c21": "寧上我頭上。莫惱於法師。若夜叉。若羅剎。若餓鬼。若",
    "X32n0617_007:0294c22": "富單那。若吉蔗。若毗陀羅。若犍馱。若烏摩勒伽。若阿",
    "X32n0617_007:0294c23": "跋摩羅。若夜叉吉蔗。若人吉蔗。若熱病。若一日。若二",
    "X32n0617_007:0294c24": "日。若三日。若四日。若至七日。若常熱病。若男形。若女",
    "X32n0617_007:0295a01": "形。若童男形。若童女形。乃至夢中亦復莫惱。即於佛",
    "X32n0617_007:0295a02": "前而說偈言。",
    "X32n0617_007:0295a03": "　若不順我呪　　惱亂說法者　　頭破作七分",
    "X32n0617_007:0295a04": "　如阿棃樹枝　　如殺父母罪　　亦如壓油殃",
    "X32n0617_007:0295a05": "　斗秤欺誑人　　調達破僧罪　　犯此法師者",
    "X32n0617_007:0295a06": "　當獲如是殃",
    "X32n0617_007:0295a07": "(羅剎。食人鬼。噉人精氣。富單那。云臭餓鬼。吉蔗起屍鬼。毗陀羅赤色鬼。犍陀黃色鬼。烏摩勒伽烏色鬼。阿",
    "X32n0617_007:0295a08": "跋摩羅青色鬼。阿棃樹者。其樹似蘭。枝若墮地時。自然破七片)。",
    "X32n0617_007:0295a09": "諸羅剎女。說此偈已。白佛言。世尊。我等亦當身自擁",
    "X32n0617_007:0295a10": "護受持讀誦修行是經者。令得安隱。離諸衰患。消眾",
    "X32n0617_007:0295a11": "毒藥。佛告諸羅剎女。善哉善哉。汝等但能擁護受持",
    "X32n0617_007:0295a12": "法華名者。福不可量。何況擁護具足受持供養經卷。",
    "X32n0617_007:0295a13": "華香瓔珞。抹香塗香燒香。幡葢伎樂。然種種燈。蘇燈",
    "X32n0617_007:0295a14": "油燈。諸香油燈。蘇摩那華油燈。薝蔔華油燈。婆師迦",
    "X32n0617_007:0295a15": "華油燈。優鉢羅華油燈。如是等百千種供養者。皐帝。",
    "X32n0617_007:0295a16": "汝等及眷屬應當擁護如是法師。說是陀羅尼品時。",
    "X32n0617_007:0295a17": "六萬八千人。得無生法忍。",
    "X32n0617_007:0295a18": "(蘇摩那華。即曼那華。婆師迦華。即婆〔師利〕迦)。",
    "X32n0617_007:0295a19": "○妙莊嚴王本事品第二十七",
    "X32n0617_007:0295a20": "(昔佛末法。有四比丘。於法華經。極生殷重。其一人云。吾等四窮。尚不存身。法當安寄。君三人者。但以命奉",
    "X32n0617_007:0295a21": "道。莫慮朝昏。我一人者。捨此身力。誓給所須。於是振錫門閭。以求供給。自春至冬。周而復始。三人得展其",
    "X32n0617_007:0295a22": "誠。功圓事辦。其一人者。偶逢王出。車馬駢闐。旌旗嗡赫。生心動念。愛彼光榮。功德熏修。隨念受報。人中天",
    "X32n0617_007:0295a23": "上。常得為王。三人得道。會而議云。我免籠樊。功由此王。方沉火坑。良難施救。一人云。此王著欲。而復邪見。",
    "X32n0617_007:0295a24": "若非愛鈎。無由可拔。一人可為端正婦。二作聰明兒。兒婦之言。必當從順。如宜設化。果獲改邪。昔時婦者。",
    "X32n0617_007:0295b01": "今光照莊嚴相菩薩是。即妙音也。二子者。今藥王。藥上。二菩薩是)。",
    "X32n0617_007:0295b02": "　(邪因正顯正因邪　　邪正元來只一家　　邪既不生誰是正　　寶光匣冷吼青蛇)",
    "X32n0617_007:0295b03": "爾時佛告諸大眾。乃往古世過無量無邊不可思議",
    "X32n0617_007:0295b04": "阿僧祇劫。有佛名雲雷音。宿王華智。多陀阿伽度。阿",
    "X32n0617_007:0295b05": "羅訶。三藐三佛陀。國名光明莊嚴。劫名喜見。彼佛法",
    "X32n0617_007:0295b06": "中。有王名妙莊嚴。其王夫人名曰淨德。有二子。一名",
    "X32n0617_007:0295b07": "淨藏。二名淨眼。是二子有大神力。福德智慧。久修菩",
    "X32n0617_007:0295b08": "薩所行之道。所謂檀波羅蜜。尸羅波羅蜜。羼提波羅",
    "X32n0617_007:0295b09": "蜜。毗離耶波羅蜜。禪波羅蜜。般若波羅蜜。方便波羅",
    "X32n0617_007:0295b10": "蜜。慈悲喜捨。乃至三十七品助道法。皆悉明了通達。",
    "X32n0617_007:0295b11": "又得菩薩淨三昧。日星宿三昧。淨光三昧。淨色三昧。",
    "X32n0617_007:0295b12": "淨照明三昧。長莊嚴三昧。大威德藏三昧。於此三昧。",
    "X32n0617_007:0295b13": "亦悉通達。",
    "X32n0617_007:0295b14": "(一人是所化。三人是能化。別顯二子。福慧。六度。四等。餘經指此為十波羅蜜。橫法門也。三十七助道。竪法",
    "X32n0617_007:0295b15": "門也。今經指十度為正道。呼三十七品是助道。禪度中具有三昧。道品中唯四念處屬慧。四正勤屬精進。",
    "X32n0617_007:0295b16": "餘五科內。皆有定名。定即三昧也)。",
    "X32n0617_007:0295b17": "爾時彼佛。欲引導妙莊嚴王。及愍念眾生故。說是法",
    "X32n0617_007:0295b18": "華經時。淨藏淨眼二子。到其母所。合十指爪掌。白言。",
    "X32n0617_007:0295b19": "願母往詣雲雷音宿王華智佛所。我等亦當侍從。親",
    "X32n0617_007:0295b20": "近供養禮拜。所以者何。此佛於一切天人眾中。說法",
    "X32n0617_007:0295b21": "華經。宜應聽受。母告子言。汝父信受外道。深著婆羅",
    "X32n0617_007:0295b22": "門法。汝等應往白父。與共俱去。淨藏淨眼合十指爪",
    "X32n0617_007:0295b23": "掌白母。我等是法王子。而生此邪見家。母告子言。汝",
    "X32n0617_007:0295b24": "等當憂念汝父。為現神變。若得見者。心必清淨。或聽",
    "X32n0617_007:0295c01": "我等往至佛所。於是二子。念其父故。涌在虗空。高七",
    "X32n0617_007:0295c02": "多羅樹。現種種神變。於虗空中。行住坐臥。身上出水。",
    "X32n0617_007:0295c03": "身下出火。身下出水。身上出火。或現大身。滿虗空中。",
    "X32n0617_007:0295c04": "而復現小。小復現大。於空中滅。忽然在地。入地如水。",
    "X32n0617_007:0295c05": "履水如地。現如是等種種神變。令其父王心淨信解。",
    "X32n0617_007:0295c06": "時父見子神力如是。心大歡喜。得未曾有。合掌向子",
    "X32n0617_007:0295c07": "言。汝等師為是誰。誰之弟子。二子白言。大王。彼雲雷",
    "X32n0617_007:0295c08": "音宿王華智佛。今在七寶菩提樹下法座上坐。於一",
    "X32n0617_007:0295c09": "切世間天人眾中。廣說法華經。是我等師。我是弟子。",
    "X32n0617_007:0295c10": "父語子言。我今亦欲見汝等師。可共俱往。於是二子",
    "X32n0617_007:0295c11": "從空中下。到其母所。合掌白母。父王今已信解。堪任",
    "X32n0617_007:0295c12": "發阿耨多羅三藐三菩提心。我等為父已作佛事。願",
    "X32n0617_007:0295c13": "母見聽。於彼佛所出家修道。爾時二子。欲重宣其意",
    "X32n0617_007:0295c14": "以偈白母。",
    "X32n0617_007:0295c15": "　願母放我等　　出家作沙門　　諸佛甚難值",
    "X32n0617_007:0295c16": "　我等隨佛學　　如優曇鉢華　　值佛復難是",
    "X32n0617_007:0295c17": "　脫諸難亦難　　願聽我出家",
    "X32n0617_007:0295c18": "母即告言。聽汝出家。所以者何。佛難值故。於是二子",
    "X32n0617_007:0295c19": "白父母言。善哉父母。願時往詣雲雷音宿王華智佛",
    "X32n0617_007:0295c20": "所。親近供養。所以者何。佛難得值。如優曇鉢羅華。又",
    "X32n0617_007:0295c21": "如一眼之龜。值浮水孔。而我等宿福深厚。生值佛法。",
    "X32n0617_007:0295c22": "是故父母當聽我等令得出家。所以者何。諸佛難值。",
    "X32n0617_007:0295c23": "時亦難遇。彼時妙莊嚴王後宮八萬四千人。皆悉堪",
    "X32n0617_007:0295c24": "任受持是法華經。淨眼菩薩。於法華三昧。久已通達。",
    "X32n0617_007:0296a01": "淨藏菩薩。已於無量百千萬億劫。通達離諸惡趣三",
    "X32n0617_007:0296a02": "昧。欲令一切眾生離諸惡趣故。其王夫人得諸佛集",
    "X32n0617_007:0296a03": "三昧。能知諸佛秘密之藏。二子如是以方便力。善化",
    "X32n0617_007:0296a04": "其父。令心信解。好樂佛法。",
    "X32n0617_007:0296a05": "(此化功已著佛歎功德也。法華三昧者。攝一切法。歸一實相)。",
    "X32n0617_007:0296a06": "於時妙莊嚴王。與群臣眷屬俱。淨德夫人。與後宮采",
    "X32n0617_007:0296a07": "女眷屬俱。其王二子。與四萬二千人俱。一時共詣佛",
    "X32n0617_007:0296a08": "所。到已。頭面禮足。繞佛三帀。却住一面。爾時彼佛為",
    "X32n0617_007:0296a09": "王說法。示教利喜。王大歡悅。爾時妙莊嚴王。及其夫",
    "X32n0617_007:0296a10": "人。解頸真珠瓔珞。價值百千。以散佛上。於虗空中。化",
    "X32n0617_007:0296a11": "成四柱寶臺。臺中有大寶牀。敷百千萬天衣。其上有",
    "X32n0617_007:0296a12": "佛結加趺坐。放大光明。爾時妙莊嚴王作是念。佛身",
    "X32n0617_007:0296a13": "希有。端嚴殊特。成就第一微妙之色。時雲雷音宿王",
    "X32n0617_007:0296a14": "華智佛。告四眾言。汝等見是妙莊嚴王。於我前合掌",
    "X32n0617_007:0296a15": "立不。此王於我法中作比丘。精勤修習。助佛道法。當",
    "X32n0617_007:0296a16": "得作佛。號娑羅樹王。國名大光。劫名大高王。其娑羅",
    "X32n0617_007:0296a17": "樹王佛。有無量菩薩眾。及無量聲聞。其國平正。功德",
    "X32n0617_007:0296a18": "如是。其王即時以國付弟。與夫人二子并諸眷屬。於",
    "X32n0617_007:0296a19": "佛法中。出家修道。王出家已。於八萬四千歲。常勤精",
    "X32n0617_007:0296a20": "進。修行妙法華經。過是已後。得一切淨功德莊嚴三",
    "X32n0617_007:0296a21": "昧。即升虗空。高七多羅樹。而白佛言。世尊。此我二子。",
    "X32n0617_007:0296a22": "已作佛事。以神通變化。轉我邪心。令得安住於佛法",
    "X32n0617_007:0296a23": "中。得見世尊。此二子者。是我善知識。為欲發起宿世",
    "X32n0617_007:0296a24": "善根。饒益我故。來生我家。爾時雲雷音宿王華智佛。",
    "X32n0617_007:0296b01": "告妙莊嚴王言。如是如是。如汝所言。若善男子。善女",
    "X32n0617_007:0296b02": "人。種善根故。世世得善知識。其善知識能作佛事。示",
    "X32n0617_007:0296b03": "教利喜。令入阿耨多羅三藐三菩提。大王當知善知",
    "X32n0617_007:0296b04": "識者。是大因緣。所以化導。令得見佛。發阿耨多羅三",
    "X32n0617_007:0296b05": "藐三菩提心。大王。汝見此二子不。此二子。已曾供養",
    "X32n0617_007:0296b06": "六十五百千萬億那由他恒河沙諸佛。親近恭敬。於",
    "X32n0617_007:0296b07": "諸佛所。受持法華經。愍念邪見眾生。令住正見。",
    "X32n0617_007:0296b08": "(能作佛事。外護善知識。示教利喜。教授善知識。化導見佛。同行善知識。令入菩提。實際實相善知識)。",
    "X32n0617_007:0296b09": "妙莊嚴王。即從虗空中下。而白佛言。世尊。如來甚希",
    "X32n0617_007:0296b10": "有。以功德智慧故。頂上肉髻。光明顯照。其眼長廣而",
    "X32n0617_007:0296b11": "紺青色。眉間毫相白如珂月。齒白齊密。常有光明。唇",
    "X32n0617_007:0296b12": "色赤好。如頻婆果。爾時妙莊嚴王。讚歎佛如是等無",
    "X32n0617_007:0296b13": "量百千萬億功德已。於如來前。一心合掌。復白佛言。",
    "X32n0617_007:0296b14": "世尊。未曾有也。如來之法。具足成就不可思議微妙",
    "X32n0617_007:0296b15": "功德教戒所行。安隱快善。我從今日。不復自隨心行。",
    "X32n0617_007:0296b16": "不生邪見憍慢嗔恚諸惡之心。說是語已。禮佛而出。",
    "X32n0617_007:0296b17": "(此舉古例今。欲使行人以道自衛。不染而染者妙莊嚴也。染而不染者淨德也。蘊真如之妙理者淨藏也。",
    "X32n0617_007:0296b18": "破痴暗於智照者淨眼也。故能轉昔日之妙嚴。為今日之華德。頻婆。此云相思果。色丹而潤)。",
    "X32n0617_007:0296b19": "佛告大眾。於意云何。妙莊嚴王豈異人乎。今華德菩",
    "X32n0617_007:0296b20": "薩是。其淨德夫人。今佛前光照莊嚴相菩薩是。哀愍",
    "X32n0617_007:0296b21": "妙莊嚴王。及諸眷屬故。於彼中生。其二子者。今藥王",
    "X32n0617_007:0296b22": "菩薩藥上菩薩是。藥王藥上菩薩。成就如此諸大功",
    "X32n0617_007:0296b23": "德。已於無量百千萬億諸佛所植眾德本。成就不可",
    "X32n0617_007:0296b24": "思議諸善功德。若有人識是二菩薩名字者。一切世",
    "X32n0617_007:0296c01": "間諸天人民。亦應禮拜。佛說是妙莊嚴王本事品。時",
    "X32n0617_007:0296c02": "八萬四千人。遠塵離垢。於諸法中得法眼淨。",
    "X32n0617_007:0296c03": "○普賢菩薩勸發品第二十八",
    "X32n0617_007:0296c04": "(別名徧吉。此稱普賢。誓於穢惡世界。行菩薩道。使得嚴淨我行。名為普賢。具四悉檀意)。",
    "X32n0617_007:0296c05": "　(鶴出銀龍橫碧海　　鳳離金網拂雲衢　　祗因不戀長安樂　　到處逢人是故知)",
    "X32n0617_007:0296c06": "爾時普賢菩薩以自在神通力。威德名聞。與大菩薩。",
    "X32n0617_007:0296c07": "無量無邊不可稱數。從東方來。所經諸國。普皆震動。",
    "X32n0617_007:0296c08": "雨寶蓮華。作無量百千萬億種種伎樂。又與無數諸",
    "X32n0617_007:0296c09": "天龍。夜叉。乾闥婆。阿修羅。迦樓羅。緊那羅。摩睺羅伽。",
    "X32n0617_007:0296c10": "人非人等。大眾圍繞。各現威德神通之力。到娑婆世",
    "X32n0617_007:0296c11": "界耆闍崛山中。頭面禮釋迦牟尼佛。右繞七帀。白佛",
    "X32n0617_007:0296c12": "言。世尊。我於寶威德上王佛國。遙聞此娑婆世界說",
    "X32n0617_007:0296c13": "法華經。與無量無邊百千萬億諸菩薩眾。共來聽受。",
    "X32n0617_007:0296c14": "惟願世尊。當為說之。若善男子。善女人。於如來滅後。",
    "X32n0617_007:0296c15": "云何能得是法華經。佛告普賢菩薩。若善男子。善女",
    "X32n0617_007:0296c16": "人。成就四法。於如來滅後。當得是法華經。一者為諸",
    "X32n0617_007:0296c17": "佛護念。二者植眾德本。三者入正定聚。四者發救一",
    "X32n0617_007:0296c18": "切眾生之心。善男子。善女人。如是成就四法。於如來",
    "X32n0617_007:0296c19": "滅後。必得是經。爾時普賢菩薩白佛言。世尊。於後五",
    "X32n0617_007:0296c20": "百歲濁惡世中。其有受持是經典者。我當守護。除其",
    "X32n0617_007:0296c21": "衰患。令得安隱。使無伺求得其便者。若魔。若魔子。若",
    "X32n0617_007:0296c22": "魔女。若魔民。若為魔所著者。若夜叉。若羅剎。若鳩槃",
    "X32n0617_007:0296c23": "茶。若毗舍闍。若吉蔗。若富單那。若韋陀羅等。諸惱人",
    "X32n0617_007:0296c24": "者。皆不得便。是人若行若立。讀誦此經。我爾時乘六",
    "X32n0617_007:0297a01": "牙白象王。與大菩薩眾。俱詣其所。而自現身供養守",
    "X32n0617_007:0297a02": "護。安慰其心。亦為供養法華經故。是人若坐思惟此",
    "X32n0617_007:0297a03": "經。爾時我復乘白象王。現其人前。其人若於法華經。",
    "X32n0617_007:0297a04": "有所忘失一句一偈。我當教之與共讀誦。還令通利。",
    "X32n0617_007:0297a05": "爾時受持讀誦法華經者。得見我身。甚大歡喜。轉復",
    "X32n0617_007:0297a06": "精進。以見我故。即得三昧。及陀羅尼。名為旋陀羅尼。",
    "X32n0617_007:0297a07": "百千萬億旋陀羅尼。法音方便陀羅尼。得如是等陀",
    "X32n0617_007:0297a08": "羅尼。",
    "X32n0617_007:0297a09": "(旋陀羅尼者。旋假入空也。百千旋者。旋空出假也。方便者。得入中道第一義諦。又空觀是旋陀羅尼。假觀",
    "X32n0617_007:0297a10": "是百千陀羅尼。中觀是法音方便陀羅尼)。",
    "X32n0617_007:0297a11": "世尊。若後世後五百歲濁惡世中。比丘比丘尼。優婆",
    "X32n0617_007:0297a12": "塞優婆夷。求索者。受持者。讀誦者。書寫者。欲修習是",
    "X32n0617_007:0297a13": "法華經。於三七日中。應一心精進。滿三七日已。我當",
    "X32n0617_007:0297a14": "乘六牙白象。與無量菩薩而自圍繞。以一切眾生所",
    "X32n0617_007:0297a15": "喜見身。現其人前而為說法。示教利喜。亦復與其陀",
    "X32n0617_007:0297a16": "羅尼呪。得是陀羅尼故。無有非人能破壞者。亦不為",
    "X32n0617_007:0297a17": "女人之所惑亂。我身亦自常護是人。惟願世尊。聽我",
    "X32n0617_007:0297a18": "說此陀羅尼呪。即於佛前而說呪曰。",
    "X32n0617_007:0297a19": "阿檀地。檀陀婆地。檀陀婆帝。檀陀鳩舍隷。檀陀脩",
    "X32n0617_007:0297a20": "陀隷。修陀隷。修陀羅婆底。佛陀波羶禰。薩婆陀羅",
    "X32n0617_007:0297a21": "尼。阿婆多尼。薩婆婆沙。阿婆多尼。修阿婆多尼。僧",
    "X32n0617_007:0297a22": "伽婆履叉尼。僧伽涅伽陀尼。阿僧祇。僧伽婆伽地。",
    "X32n0617_007:0297a23": "帝隷。阿惰僧伽兜略。阿羅帝。波羅帝。薩婆僧伽地。",
    "X32n0617_007:0297a24": "三摩地。伽蘭地。薩婆達磨。修波利剎帝。薩婆薩埵。",
    "X32n0617_007:0297b01": "樓馱憍舍略。阿[少/兔]伽地。辛阿毗吉利地帝",
    "X32n0617_007:0297b02": "世尊。若有菩薩得聞是陀羅尼者。當知普賢神通之",
    "X32n0617_007:0297b03": "力。若法華經行閻浮提。有受持者。應作此念皆是普",
    "X32n0617_007:0297b04": "賢威神之力。若有受持讀誦。正憶念。解其義趣。如說",
    "X32n0617_007:0297b05": "修行。當知是人。行普賢行。於無量無邊諸佛所。深種",
    "X32n0617_007:0297b06": "善根為諸如來手摩其頭。",
    "X32n0617_007:0297b07": "(是人同未來諸佛得脫。故言同普賢行。已於先佛植善。故言深種善根。為現佛所熟。故言手摩其頭)。",
    "X32n0617_007:0297b08": "若但書寫。是人命終。當生忉利天上。是時八萬四千",
    "X32n0617_007:0297b09": "天女。作眾伎樂。而來迎之。其人即著七寶冠。於采女",
    "X32n0617_007:0297b10": "中娛樂快樂。何況受持讀誦。正憶念。解其義趣。如說",
    "X32n0617_007:0297b11": "修行。若有人受持讀誦。解其義趣。是人命終。為千佛",
    "X32n0617_007:0297b12": "授手。令不恐怖。不墮惡道。即往兜率天上。彌勒菩薩",
    "X32n0617_007:0297b13": "所。彌勒菩薩。有三十二相。大菩薩眾。所共圍繞。有百",
    "X32n0617_007:0297b14": "千萬億天女眷屬。而於中生。有如是等功德利益。是",
    "X32n0617_007:0297b15": "故智者應當一心自書。若使人書。受持讀誦。正憶念。",
    "X32n0617_007:0297b16": "如說修行。世尊。我今以神通力故。守護是經。於如來",
    "X32n0617_007:0297b17": "滅後。閻浮提內。廣令流布。使不斷絕。爾時釋迦牟尼",
    "X32n0617_007:0297b18": "佛讚言。善哉善哉。普賢。汝能護助是經。令多所眾生。",
    "X32n0617_007:0297b19": "安樂利益。汝已成就不可思議功德。深大慈悲。從久",
    "X32n0617_007:0297b20": "遠來。發阿耨多羅三藐三菩提意。而能作是神通之",
    "X32n0617_007:0297b21": "願。守護是經。我當以神通力。守護能受持普賢菩薩",
    "X32n0617_007:0297b22": "名者。普賢。若有受持讀誦。正憶念。修習書寫是法華",
    "X32n0617_007:0297b23": "經者。當知是人則見釋迦牟尼佛。如從佛口聞此經",
    "X32n0617_007:0297b24": "典。當知是人。供養釋迦牟尼佛。當知是人。佛讚善哉。",
    "X32n0617_007:0297c01": "當知是人。為釋迦牟尼佛手摩其頭。當知是人。為釋",
    "X32n0617_007:0297c02": "迦牟尼佛衣之所覆。如是之人。不復貪著世樂。不好",
    "X32n0617_007:0297c03": "外道經書手筆。亦復不喜親近其人。及諸惡者。若屠",
    "X32n0617_007:0297c04": "兒。若畜猪羊雞狗。若獵師。若衒賣女色。是人心意質",
    "X32n0617_007:0297c05": "直。有正憶念。有福德力。是人不為三毒所惱。亦不為",
    "X32n0617_007:0297c06": "嫉妬。我慢。邪慢。增上慢所惱。是人少欲知足。能修普",
    "X32n0617_007:0297c07": "賢之行。普賢。若如來滅後。後五百歲。若有人見受持",
    "X32n0617_007:0297c08": "讀誦法華經者。應作是念。此人不久當詣道場。破諸",
    "X32n0617_007:0297c09": "魔眾。得阿耨多羅三藐三菩提。轉法輪。擊法皷。吹法",
    "X32n0617_007:0297c10": "螺。雨法雨。當坐天人大眾中。師子法座上。普賢。若於",
    "X32n0617_007:0297c11": "後世。受持讀誦是經典者。是人不復貪著衣服臥具",
    "X32n0617_007:0297c12": "飲食資生之物。所願不虗。亦於現世得其福報。若有",
    "X32n0617_007:0297c13": "人輕毀之。言汝狂人耳。空作是行。終無所獲。如是罪",
    "X32n0617_007:0297c14": "報。當世世無眼。若有供養讚歎之者。當於今世得現",
    "X32n0617_007:0297c15": "果報。若復見受持是經者。出其過惡。若實若不實。此",
    "X32n0617_007:0297c16": "人現世得白癩病。若輕笑之者。當世世牙齒疎缺。醜",
    "X32n0617_007:0297c17": "脣平鼻。手脚繚戾(曲狀)。眼目角睞。身體臭穢。惡瘡膿血。",
    "X32n0617_007:0297c18": "水腹短氣。諸惡重病。是故普賢。若見受持是經典者。",
    "X32n0617_007:0297c19": "當起遠迎。當如敬佛。說是普賢勸發品時。恒河沙等",
    "X32n0617_007:0297c20": "無量無邊菩薩。得百千萬億旋陀羅尼。三千大千世",
    "X32n0617_007:0297c21": "界微塵等諸菩薩。具普賢道。佛說是經時。普賢等諸",
    "X32n0617_007:0297c22": "菩薩。舍利弗等諸聲聞。及諸天龍。人非人等。一切大",
    "X32n0617_007:0297c23": "會。皆大歡喜。受持佛語。作禮而去。",
    "X32n0617_007:0297c24": "(持經者。現世得福。輕毀者。現世獲罪。教戒諄諄使人自擇。所以為勸發。皆大歡喜。是聞經得益。睞。旁視)。",
    "X32n0617_007:0298a01": "(三十七品助道法。皆入道淺深之等類)。",
    "X32n0617_007:0298a02": "(四念處。一身念。謂觀色身不淨。二受念。謂觀領受俱是苦。三心念。謂觀識心生滅無常。四法念。謂觀諸法。",
    "X32n0617_007:0298a03": "從因緣生。皆無有我)。",
    "X32n0617_007:0298a04": "(四正勤。總令斷惡生善也)。",
    "X32n0617_007:0298a05": "(四如意。一欲如意。二精進如意。三念如意。四思惟如意。皆於所修之法。如願滿足也)。",
    "X32n0617_007:0298a06": "(五根。一信根。信正道也。二精進根。修正法無間雜也。三念根。於正法能記憶也。四定根。攝心不散也。五慧",
    "X32n0617_007:0298a07": "根。於諸法觀照明了也)。",
    "X32n0617_007:0298a08": "(五力。一信力。二精進力。三念力。四定力。五慧力)。",
    "X32n0617_007:0298a09": "(七覺分。一擇覺。揀擇諸真偽。二精進覺。修諸道法也。三喜覺。契悟真法也。四除覺。斷除煩惱也。五捨覺。捨",
    "X32n0617_007:0298a10": "離念著也。六定覺。覺了禪定也。七念覺。思惟道法也)。",
    "X32n0617_007:0298a11": "(八正道。一正見。能見真理也。二正思惟。心無邪念也。三正語。言無虗妄也。四正業。白淨善業也。五正命。依",
    "X32n0617_007:0298a12": "法乞食也。六正精進。修諸道行也。七正念。專心憶法也。八正定。一心住於真空也)。",
    "X32n0617_007:0298a13": "(五教宗旨)。",
    "X32n0617_007:0298a14": "(昔淨因小禪師。開示善華嚴曰。法師所謂佛法小乘教者。乃有義也。大乘始教者。乃空義也。大乘終教者。",
    "X32n0617_007:0298a15": "乃不有不空義也。大乘頓教者。乃即有即空義也。一乘圓教者。乃不有而有。不空而空義也)。",
    "X32n0617_007:0298a17": "妙法蓮華經卓解卷第七(終)"
}