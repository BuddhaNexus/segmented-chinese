{
    "X79n1560_022:0534b13": "禪林僧寶傳卷第二十二",
    "X79n1560_022:0534b15": "宋明白庵居沙門　惠洪　撰",
    "X79n1560_022:0534b16": "黃龍南禪師",
    "X79n1560_022:0534b17": "禪師章氏。諱惠南。其先信州玉山人也。童齠深沉。有",
    "X79n1560_022:0534b18": "大人相。不茹葷。不嬉戲。年十一棄家。師事懷玉定水",
    "X79n1560_022:0534b19": "院智鑾。甞隨鑾出。道上見祠庿。輙杖擊火毀之而去。",
    "X79n1560_022:0534b20": "十九落髮。受具足戒。遠游至廬山歸宗。老宿自寶集",
    "X79n1560_022:0534b21": "眾坐。而公却倚實。時時眴之。公自是坐必跏跗。行必",
    "X79n1560_022:0534b22": "直視。至棲賢依諟禪師。諟蒞眾進止有律度。公規摸",
    "X79n1560_022:0534b23": "之三秊。辭渡淮。依三角澄禪師。澄有時名。一見器許",
    "X79n1560_022:0534b24": "之。及澄移居泐潭。公又與俱。澄使分座接納矣。而南",
    "X79n1560_022:0534c01": "昌文悅見之。每歸臥歎曰。南有道之器也。惜未受本",
    "X79n1560_022:0534c02": "色鉗鎚耳。會同游西山。夜語及雲門法道。悅曰。澄公",
    "X79n1560_022:0534c03": "雖雲門之後。然法道異耳。公問所以異。悅曰。雲門如",
    "X79n1560_022:0534c04": "九轉丹砂。點銕作金。澄公藥汞銀。徒可玩。入鍛即流",
    "X79n1560_022:0534c05": "去。公怒以枕投之。明日悅謝過。又曰。雲門氣宇如王。",
    "X79n1560_022:0534c06": "甘死語下乎。澄公有法。受人死語也。死語其能活人",
    "X79n1560_022:0534c07": "哉。即背去。公挽之曰。即如是。誰可汝意者。悅曰。石霜",
    "X79n1560_022:0534c08": "楚圓手段。出諸方。子欲見之。不宜後也。公默計之曰。",
    "X79n1560_022:0534c09": "此行脚大事也。悅師翠嵓。而使我見石霜。見之有得。",
    "X79n1560_022:0534c10": "於悅何有哉。即日辨裝。中塗聞慈明不事事。慢侮少",
    "X79n1560_022:0534c11": "叢林。乃悔欲無行。留萍鄉累日。結伴自收縣登衡岳。",
    "X79n1560_022:0534c12": "寓止福嚴。老宿號賢叉手者。大陽明安之嗣。命公掌",
    "X79n1560_022:0534c13": "書記。泐潭法侶。聞公不入石霜。遣使來訊。俄賢卒。郡",
    "X79n1560_022:0534c14": "以慈明領福嚴。公心喜之。且欲觀其人。以驗悅之言。",
    "X79n1560_022:0534c15": "慈明既至。公望見之。心容俱肅。聞其論。多貶剝諸方。",
    "X79n1560_022:0534c16": "而件件數。以為邪解者。皆泐潭密付旨決。氣索而歸。",
    "X79n1560_022:0534c17": "念悅平日之語。翻然改曰。大丈夫。心膂之間。其可自",
    "X79n1560_022:0534c18": "為疑礙乎。趨詣慈明之室曰。惠南以闇短。望道未見。",
    "X79n1560_022:0534c19": "比聞夜參。如迷行得指南之車。然唯大慈。更施法施。",
    "X79n1560_022:0534c20": "使盡餘疑。慈明笑曰。書記已領徒游方。名聞叢林。借",
    "X79n1560_022:0534c21": "有疑。不以衰陋鄙棄。坐而商略。顧不可哉。呼侍者進",
    "X79n1560_022:0534c22": "榻。且使坐。公固辭。哀懇愈切。慈明曰。書記學雲門禪。",
    "X79n1560_022:0534c23": "必善其旨。如曰放洞山三頓棒。洞山于時應打。不應",
    "X79n1560_022:0534c24": "打。公曰。應打。慈明色莊而言。聞三頓棒聲。便是喫棒。",
    "X79n1560_022:0535a01": "則汝自旦及暮。聞鵶鳴鵲噪。鐘魚皷板之聲。亦應喫",
    "X79n1560_022:0535a02": "棒。喫棒何時當已哉。公瞠而却。慈明云。吾始疑不堪",
    "X79n1560_022:0535a03": "汝師。今可矣。即使拜。公拜起。慈明理前語曰。脫如汝",
    "X79n1560_022:0535a04": "會雲門意旨。則趙州甞言。臺山婆子。被我勘破。試指",
    "X79n1560_022:0535a05": "其可勘處。公面熱汗下。不知答。趨出。明日詣之。又遭",
    "X79n1560_022:0535a06": "詬罵。公慙見左右即曰。政以未解。求决耳。罵豈慈悲",
    "X79n1560_022:0535a07": "法施之式。慈明笑曰。是罵耶。公於是默悟其旨。失聲",
    "X79n1560_022:0535a08": "曰。泐潭果是死語。獻偈曰。傑出叢林是趙州。老婆勘",
    "X79n1560_022:0535a09": "破沒來由。而今四海清如鏡。行人莫以路為讎。慈明",
    "X79n1560_022:0535a10": "以手點沒字顧公。公即易之。而心服其妙密。留月餘",
    "X79n1560_022:0535a11": "辭去。時季三十五。游方廣後洞。識泉大道。又同夏。泉",
    "X79n1560_022:0535a12": "凡聖不測。而機辯逸羣。拊公背曰。汝脫類汾州。厚自",
    "X79n1560_022:0535a13": "愛。明秊游荊州。乃與悅會于金鑾。相視一咲曰。我不",
    "X79n1560_022:0535a14": "得友兄及谷泉。安識慈明。是秋北還。獨入泐潭。澄公",
    "X79n1560_022:0535a15": "舊好盡矣。自雲居游同安。老宿號神立者。察公倦行",
    "X79n1560_022:0535a16": "役。謂曰。吾住山久。無補宗教。敢以院事累子。而郡將",
    "X79n1560_022:0535a17": "雅知公名。從立之請。不得已受之。泐潭遣僧來。審提",
    "X79n1560_022:0535a18": "唱之語。有曰。智海無性。因覺妄以成凡。覺妄元虗。即",
    "X79n1560_022:0535a19": "凡心而見佛。便爾休去。謂同安無折合。隨汝顛倒所",
    "X79n1560_022:0535a20": "欲。南斗七北斗八。僧歸舉似澄。澄為不懌。俄聞嗣石",
    "X79n1560_022:0535a21": "霜。泐潭法侶多棄去。住歸宗。火一夕而燼。坐抵獄。為",
    "X79n1560_022:0535a22": "吏者。百端求其隙。公怡然引咎。不以累人。唯不食而",
    "X79n1560_022:0535a23": "已。久而後釋。吏之橫逆。公沒齒未甞言。住黃檗結菴",
    "X79n1560_022:0535a24": "於溪上。名曰積翠。既而退居曰。吾將老焉。方是時江",
    "X79n1560_022:0535b01": "湖閩粵之人。聞其風而有在於是者。相與交武。竭蹶",
    "X79n1560_022:0535b02": "于道。唯恐其后。雖優游厭飫。固以為有餘者。至則憮",
    "X79n1560_022:0535b03": "然自失。就弟子之列。南州高士潘興嗣延之。甞問其",
    "X79n1560_022:0535b04": "故。公曰。父嚴則子孝。今來之訓。後日之範也。譬諸地",
    "X79n1560_022:0535b05": "爾。隆者下之。窪者平之。彼將登于千仞之上。吾亦與",
    "X79n1560_022:0535b06": "之俱。困而極于九困之下。吾亦與之俱。伎之窮。則妄",
    "X79n1560_022:0535b07": "盡而自釋也。又曰。姁之嫗之。春夏之所以生育也。霜",
    "X79n1560_022:0535b08": "之雪之。秋冬之所以成熟也。吾欲無言。得乎。以佛手",
    "X79n1560_022:0535b09": "驢脚生緣三語。問學者。莫能契其旨。天下叢林。目為",
    "X79n1560_022:0535b10": "三關。脫有詶者。公無可否。斂目危坐。人莫涯其意。延",
    "X79n1560_022:0535b11": "之又問其故。公曰。已過關者。掉臂徑去。安知有關吏。",
    "X79n1560_022:0535b12": "從吏問可否。此未透關者也。住黃龍法席之盛。追媲",
    "X79n1560_022:0535b13": "泐潭。馬祖。百丈大智。熈寧二年三月十七日。饌四祖",
    "X79n1560_022:0535b14": "惠日兩專使。會罷越。跏趺寢室前。大眾環擁。良久而",
    "X79n1560_022:0535b15": "化。前一日說偈。又七日闍維。得五色舍利。塔于山之",
    "X79n1560_022:0535b16": "前嶂。閱世六十有八。坐五十夏(或云。閱世六十有六。坐三十有七夏)。大",
    "X79n1560_022:0535b17": "觀四年春。",
    "X79n1560_022:0535b18": "勑諡普覺。",
    "X79n1560_022:0535b19": "贊曰。山谷論臨濟宗旨曰。如漢高之收韓信。附耳語",
    "X79n1560_022:0535b20": "而封王。即臥內而奪印。偽游雲夢。而縛以力士。紿賀",
    "X79n1560_022:0535b21": "陳[狂王+(ㄆ/巾)]。而斬之鐘室。蓋漢高無殺人劍。韓信心亦不死。",
    "X79n1560_022:0535b22": "宗師接人。病多如此。臨濟宗旨。止要直下分明。鉗鎚",
    "X79n1560_022:0535b23": "付在嫡子親孫。予觀黃龍。以三關語。鍛盡聖凡。葢所",
    "X79n1560_022:0535b24": "謂嫡子親孫。本色鉗鎚者也。",
    "X79n1560_022:0535c01": "雲峰悅禪師",
    "X79n1560_022:0535c02": "禪師生徐氏。名文悅。南昌人也。七歲剃髮於龍興寺。",
    "X79n1560_022:0535c03": "短小粹美。有精識。年十九杖策徧游江淮。常默坐下",
    "X79n1560_022:0535c04": "板。念耆宿之語。疑之曰。吾聞臨濟。在黃檗三年。黃檗",
    "X79n1560_022:0535c05": "不識也。陳尊宿者教之。令問佛法大意。三問而三被",
    "X79n1560_022:0535c06": "打。未聞諄諄授之也。至大愚而悟。則為江西宗。耆宿",
    "X79n1560_022:0535c07": "教我。意非徒然。我所欲聞者異耳。斯時荊州金鑾有",
    "X79n1560_022:0535c08": "善。筠州大愚有芝。悅默欲先往造芝。或不契則詣荊",
    "X79n1560_022:0535c09": "州。至大愚見屋老僧殘。荒涼如傳舍。芝自提笠。日走",
    "X79n1560_022:0535c10": "市井。暮歸閇關高枕。悅無留意。欲裝包發去。將發而",
    "X79n1560_022:0535c11": "雨。雨止而芝陞座。曰。大家相聚喫莖韲。若喚作一莖",
    "X79n1560_022:0535c12": "韲。入地獄如箭射。下座無他語。悅大駭。夜造丈室。芝",
    "X79n1560_022:0535c13": "曰。來何所求。曰求佛心法。芝曰。法輪未轉。食輪先轉。",
    "X79n1560_022:0535c14": "后生趁有色力。何不為眾乞飯去。我忍飢不暇。暇為",
    "X79n1560_022:0535c15": "汝說法乎。悅不敢違。即請行。及還自馮川。芝移住西",
    "X79n1560_022:0535c16": "山翠嵓。悅又往從之。夜詣丈室。芝曰。又欲求佛心法",
    "X79n1560_022:0535c17": "乎。汝不念乍住。屋壁疎漏。又寒雪。我日夜望汝。來為",
    "X79n1560_022:0535c18": "眾營炭。我忍寒不能。能為汝說法乎。悅又不敢違。入",
    "X79n1560_022:0535c19": "城營炭。還時維那缺。悅夜造丈室。芝曰。佛法不怕爛",
    "X79n1560_022:0535c20": "却。堂司一軄。今以煩汝。悅不得語而出。明日鳴揵椎",
    "X79n1560_022:0535c21": "堅請。悅有難色。拜起欲棄去。業已勤勞。久因中止。然",
    "X79n1560_022:0535c22": "恨芝不去心。地坐後架。架下束破桶盆。自架而墮。忽",
    "X79n1560_022:0535c23": "開悟。頓見芝從前用處。走搭伽梨。上寢堂。芝迎咲曰。",
    "X79n1560_022:0535c24": "維那且喜大事了畢。悅再拜汗下。不及吐一詞而去。",
    "X79n1560_022:0536a01": "服勤八秊。而芝沒。東游三吳。所至叢林改觀。雪竇顯",
    "X79n1560_022:0536a02": "禪師尤敬畏之。每集眾茶。橫設特榻。示禮異之。聞南",
    "X79n1560_022:0536a03": "禪師住同安。自三衢入鄱陽。來歸謁古塔主。遂首眾",
    "X79n1560_022:0536a04": "僧於芝山。南禪師遣使迎之。又首眾僧於同安。久之",
    "X79n1560_022:0536a05": "南昌移文。請住翠嵓。方至首座出迓問曰。德山宗乘",
    "X79n1560_022:0536a06": "即不問。如何是臨濟大用。悅厲語曰。汝甚處去來。首",
    "X79n1560_022:0536a07": "座擬對。悅掌之。又擬申語。悅喝曰。領眾歸去。於是一",
    "X79n1560_022:0536a08": "眾畏仰。示眾曰。昔秊曾到。今日復來。非惟人事重榮。",
    "X79n1560_022:0536a09": "抑亦林泉增炁。且道如何是不傷物義一句。良久曰。",
    "X79n1560_022:0536a10": "天高東南。地傾西北。問僧曰。汾州言。識得拄杖子。行",
    "X79n1560_022:0536a11": "脚事畢。舉杖曰。此是拄杖子。阿那箇是行脚事。僧無",
    "X79n1560_022:0536a12": "對。悅荷之曰。直入千峯萬峰去。又問僧。盤山言。似地",
    "X79n1560_022:0536a13": "擎山。不知山之孤峻。如石含玉。不知玉之無瑕。如何。",
    "X79n1560_022:0536a14": "僧無對。悅曰。似地擎山。如石含玉。從何得此消息耶。",
    "X79n1560_022:0536a15": "住山儉約。躬自力田。田夫夜穴塍竊水。悅遣兩力。邏",
    "X79n1560_022:0536a16": "得之。田夫窘推甲墮水。視之已死。乙走白縣。吏來驗",
    "X79n1560_022:0536a17": "則甲葢詐也。抵獄坐。使之當著縫掖。龍興一老僧。以",
    "X79n1560_022:0536a18": "醫出入府中。夜聞往。懇白府坐曰。如悅者佛法龍象",
    "X79n1560_022:0536a19": "也。豈宜使出叢林耶。府坐曰。法如是。奈何以度牒付",
    "X79n1560_022:0536a20": "之。悅得以夜馳。依吉州禾山。山中有忌之者。將不利",
    "X79n1560_022:0536a21": "于悅。悅又造南嶽。依承天勤禪師。十秊不出戶。道遂",
    "X79n1560_022:0536a22": "大顯著。學者歸心焉。乃出住法輪。給舂監刈。皆自董",
    "X79n1560_022:0536a23": "之。見挾幞負包而至者。則容喜之。見荷擔者。顰頞曰。",
    "X79n1560_022:0536a24": "未也。更三十年跨馬行脚也。悅與潭州興化銑禪師",
    "X79n1560_022:0536b01": "友善。銑住持久。老於迎送。悅屢勸其。棄之歸林下。銑",
    "X79n1560_022:0536b02": "不果。一日送客。墮馬損臂。以書訴於悅。悅以偈答之",
    "X79n1560_022:0536b03": "曰。大悲菩薩有千手。大丈夫兒誰不有。興化和尚折",
    "X79n1560_022:0536b04": "一枝。只得九百九十九。銑咲曰。負負無可言。俄遷住",
    "X79n1560_022:0536b05": "雲峰。嘉祐七年七月八日。陞座辭眾。說偈曰。住世六",
    "X79n1560_022:0536b06": "十六年。為僧五十九夏。禪流若問旨皈。鼻孔大頭向",
    "X79n1560_022:0536b07": "下。遂泊然而化。闍維得五色舍利。塔于禹溪之北。",
    "X79n1560_022:0536b08": "贊曰。黃檗大用如塗毒鼓。甞撾之而死臨濟。置之二",
    "X79n1560_022:0536b09": "百年。矣芝公又一撾之而死雲峰。余讀其語句。如青",
    "X79n1560_022:0536b10": "山白雲。開遮自在。碧潭明月。撈漉方知。至其發積翠",
    "X79n1560_022:0536b11": "以見慈明。發晦堂以見積翠。至公法道。則有大愚陳",
    "X79n1560_022:0536b12": "睦州之韻。嗚呼叢林方嘆。其不肯低手。故嗣之者無",
    "X79n1560_022:0536b13": "間。是何足以知悅哉。",
    "X79n1560_022:0536b15": "禪林僧寶傳卷第二十二"
}