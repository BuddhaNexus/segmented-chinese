{
    "T54n2123_006:0047b05": "諸經要集卷第六",
    "T54n2123_006:0047b07": "西明寺沙門釋道世集",
    "T54n2123_006:0047b08": "受齋部第八(此有三緣)破齋部第九",
    "T54n2123_006:0047b09": "富貴部第十貧賤部第十一",
    "T54n2123_006:0047b10": "述意緣引證緣",
    "T54n2123_006:0047b11": "述意緣第一",
    "T54n2123_006:0047b12": "夫正法所以流布。貴在尊經。福田所以增長。",
    "T54n2123_006:0047b13": "功由齋戒。故捨一飡之供。福紹餘糧。施一錢",
    "T54n2123_006:0047b14": "之資。果超天報。所以福田可重。財累可輕。共",
    "T54n2123_006:0047b15": "樹無遮之會。等招無限之福也。",
    "T54n2123_006:0047b16": "引證緣第二",
    "T54n2123_006:0047b17": "又舊雜譬喻經云。昔有四姓請佛飯時。有一",
    "T54n2123_006:0047b18": "人賣牛湩。大姓留止飯。教持齋戒。受聽經已",
    "T54n2123_006:0047b19": "乃歸。婦言。我朝相待未飯。便強令夫飯。壞其",
    "T54n2123_006:0047b20": "齋意。雖爾七生天上。七生世間。師曰。一日持",
    "T54n2123_006:0047b21": "齋。有六十萬歲餘糧。復有五福。一曰少病。二",
    "T54n2123_006:0047b22": "曰身安隱。三曰少婬意。四曰少睡臥。五曰得",
    "T54n2123_006:0047b23": "生天上。常識宿命所行事也。又波斯匿王。欲",
    "T54n2123_006:0047b24": "賞末利夫人香瓔。喚出宮視。夫人於齋日著",
    "T54n2123_006:0047b25": "素服而出。在六萬夫人中。明如日月。倍好如",
    "T54n2123_006:0047b26": "常。王意悚然加敬。問曰。有何道德炳然有",
    "T54n2123_006:0047b27": "異。夫人白王。自念少福稟斯女形。情態垢穢",
    "T54n2123_006:0047b28": "日夜命促。懼墜三塗。是以日月奉佛法齋。",
    "T54n2123_006:0047b29": "割愛從道。世世蒙福。願以香瓔奉施世尊。",
    "T54n2123_006:0047c01": "又中阿含經云。爾時鹿子母毘舍佉。平旦沐",
    "T54n2123_006:0047c02": "浴著白淨衣。將子婦等眷屬。往詣佛所。稽首",
    "T54n2123_006:0047c03": "作禮白世尊曰。我今欲持齋善。世尊問曰。居",
    "T54n2123_006:0047c04": "士婦今持何等齋耶。齋有三種。云何為三。一",
    "T54n2123_006:0047c05": "者放牛兒齋。二者尼揵齋。三者聖八支齋。",
    "T54n2123_006:0047c06": "云何名放牛兒齋者。若放牛兒朝放澤中晡",
    "T54n2123_006:0047c07": "收還村。彼還村時作如是念。我今日在此處",
    "T54n2123_006:0047c08": "放牛。明日當在彼處放牛。我今日在此處飲",
    "T54n2123_006:0047c09": "牛。明日當在彼處飲牛。我牛今日在此處宿",
    "T54n2123_006:0047c10": "止。明日當在彼處宿止。如是有人。若持齋",
    "T54n2123_006:0047c11": "時作是思惟。我今日食如此之食。明日當食",
    "T54n2123_006:0047c12": "如彼食也。我今日飲如此之飲。明日當飲如",
    "T54n2123_006:0047c13": "彼飲也。我今日含消如此含消。明日當含消",
    "T54n2123_006:0047c14": "如彼含消。其人於此晝夜。樂著欲過。是名放",
    "T54n2123_006:0047c15": "牛兒齋。若如是持齋。不獲大利。不得大果。無",
    "T54n2123_006:0047c16": "大功德。不得廣布。云何名尼揵齋耶。若出",
    "T54n2123_006:0047c17": "家尼揵者。彼勸人曰。汝於東方過百由延。",
    "T54n2123_006:0047c18": "外有眾生者。擁護彼故棄捨刀杖。如是南西",
    "T54n2123_006:0047c19": "北方亦爾。或脫衣裸形。我無父母妻子。勸進",
    "T54n2123_006:0047c20": "虛妄言將為真諦。或執苦行。自餓諸邪法等。",
    "T54n2123_006:0047c21": "是名尼揵齋也。若如是持齋者。亦不獲大",
    "T54n2123_006:0047c22": "利。不得大果。無大功德。不得廣布。云何名為",
    "T54n2123_006:0047c23": "聖八支齋。多聞聖弟子。若持齋時作如是思",
    "T54n2123_006:0047c24": "惟。阿羅訶真人盡形壽。離殺斷殺。棄捨刀杖。",
    "T54n2123_006:0047c25": "有慚有愧。有慈悲心。饒益一切乃至蜫蟲。於",
    "T54n2123_006:0047c26": "殺淨心。乃至盡形壽。離非時食。斷非時食。一",
    "T54n2123_006:0047c27": "食不夜食。樂於時食。我以此支。於阿羅訶等",
    "T54n2123_006:0047c28": "同無異。是故說齋。彼住此聖八支齋已。於上",
    "T54n2123_006:0047c29": "當復憶念。如來無所著等十號出世淨法。捨",
    "T54n2123_006:0048a01": "離穢污惡不善法。是名聖八支齋也。若族姓",
    "T54n2123_006:0048a02": "女持聖八支齋者。身壞命終得生六欲天。遠",
    "T54n2123_006:0048a03": "得四沙門果。",
    "T54n2123_006:0048a04": "又菩薩受齋經云。某自歸佛。自歸法。自歸比",
    "T54n2123_006:0048a05": "丘僧。某身所行惡。口所言惡。意所念惡。今已",
    "T54n2123_006:0048a06": "除棄。某若干日若干夜。受菩薩齋。自歸菩",
    "T54n2123_006:0048a07": "薩。佛告須菩提。菩薩齋日有十戒。",
    "T54n2123_006:0048a08": "第一菩薩齋日。不得著脂粉華香。",
    "T54n2123_006:0048a09": "第二菩薩齋日。不得歌舞捶鼓妓樂莊飾。",
    "T54n2123_006:0048a10": "第三菩薩齋日。不得臥高床上。",
    "T54n2123_006:0048a11": "第四菩薩齋日。過中已後不得復食。",
    "T54n2123_006:0048a12": "第五菩薩齋日。不得持刀金銀珍寶。",
    "T54n2123_006:0048a13": "第六菩薩齋日。不得乘車牛馬。",
    "T54n2123_006:0048a14": "第七菩薩齋日。不得捶兒子奴婢畜生。",
    "T54n2123_006:0048a15": "第八菩薩齋日。皆持是齋。從分檀布施得福。",
    "T54n2123_006:0048a16": "菩薩齋日去臥時。於佛前叉手言。今日一切",
    "T54n2123_006:0048a17": "十方。其有持齋戒者。行六度者。某皆助安無",
    "T54n2123_006:0048a18": "量。勸助歡喜。福施十方。一切人非人等。所在",
    "T54n2123_006:0048a19": "勤苦厄難之處。皆令得福。解脫憂苦。出生為",
    "T54n2123_006:0048a20": "人。安隱富樂無極。",
    "T54n2123_006:0048a21": "第九菩薩齋日。不得飲食盡器中。",
    "T54n2123_006:0048a22": "第十菩薩齋日。不得與女人相形笑共坐席。",
    "T54n2123_006:0048a23": "女人亦爾。是為十戒。不得犯。不得教人犯。亦",
    "T54n2123_006:0048a24": "不得勸勉人犯。菩薩解齋法言。南無佛南無",
    "T54n2123_006:0048a25": "法南無比丘僧。某若干日若干夜。持菩薩齋。",
    "T54n2123_006:0048a26": "從分檀布施。當得六波羅蜜。如諸菩薩六萬",
    "T54n2123_006:0048a27": "菩薩法。齋日夜。一分禪。一分讀經。一分臥。",
    "T54n2123_006:0048a28": "是為菩薩齋日法。從正月十四日受。十七日",
    "T54n2123_006:0048a29": "解。從四月八日受。十五日解。從七月一日受。",
    "T54n2123_006:0048b01": "十六日解。從九月十四日受。十六日解。",
    "T54n2123_006:0048b02": "述曰。既受齋已。若欲解齋。要待大。明相出",
    "T54n2123_006:0048b03": "時。始得食粥。不爾破齋。何名明相。如薩婆多",
    "T54n2123_006:0048b04": "論云。明相有三種色。若日照閻浮提樹。即有",
    "T54n2123_006:0048b05": "黑色。若照樹葉。則有青色。若過樹葉則有白",
    "T54n2123_006:0048b06": "色。於三色中白色為正。始得解齋食其粥也。",
    "T54n2123_006:0048b07": "又僧祇律云。佛住舍衛城。南方有邑名大林。",
    "T54n2123_006:0048b08": "時有商人驅八頭牛。到北方俱多國。有一商",
    "T54n2123_006:0048b09": "人。共在澤中放牛。時有離車捕龍食之。捕得",
    "T54n2123_006:0048b10": "一龍女。女受布薩法。無有害心。然離車穿鼻",
    "T54n2123_006:0048b11": "牽行。商人見之即起慈心。問離車言。汝牽此",
    "T54n2123_006:0048b12": "龍欲作何等。答言。我欲殺。商人言。勿殺我與",
    "T54n2123_006:0048b13": "汝一牛貿取。捕者不肯。乃至八牛。方言。此肉",
    "T54n2123_006:0048b14": "多美。今為汝故我當放之。時商人恐。放龍女",
    "T54n2123_006:0048b15": "去已。商人念言。此是惡人。恐復追逐更遣捕",
    "T54n2123_006:0048b16": "取。放別池中。隨逐看之。龍變為人語商人言。",
    "T54n2123_006:0048b17": "天施我命今欲報恩。可共入宮當報天恩。商",
    "T54n2123_006:0048b18": "人答言。龍性卒暴瞋恚無常。或能殺我。答言。",
    "T54n2123_006:0048b19": "不爾。前人繫我。我力能殺彼人。但已受布",
    "T54n2123_006:0048b20": "薩法。都無殺心。何況天今施我壽命。而當加",
    "T54n2123_006:0048b21": "害。若不去者。小住此中。我先屏當。即便入",
    "T54n2123_006:0048b22": "去。後入宮內見。龍門邊二龍繫在一邊。商",
    "T54n2123_006:0048b23": "人問言。汝為何事被繫。答言。此龍女半月中",
    "T54n2123_006:0048b24": "三日受齋法。我兄弟守護此龍女。為不堅固。",
    "T54n2123_006:0048b25": "為離車所捕。以是被繫。唯願天慈語令放我。",
    "T54n2123_006:0048b26": "龍女屏當已。即呼入宮。坐寶床上。龍女白",
    "T54n2123_006:0048b27": "言。龍中有食能盡壽消者。有二十年消者。有",
    "T54n2123_006:0048b28": "七年消者。有閻浮提人食者。未知天今欲食",
    "T54n2123_006:0048b29": "何食。答言。欲須閻浮提食。即持種種飲食與",
    "T54n2123_006:0048c01": "之。商人問龍女言。此龍何故被繫。龍女言。此",
    "T54n2123_006:0048c02": "有過我欲殺之。商人言。汝莫殺。不爾要當",
    "T54n2123_006:0048c03": "殺之。商人云。汝放彼者我當食耳。白言。不得",
    "T54n2123_006:0048c04": "直爾放之。當罰六月擯置人間。商人見龍宮",
    "T54n2123_006:0048c05": "中。種種寶物莊嚴宮殿。商人便問言。汝有如",
    "T54n2123_006:0048c06": "是莊嚴。用受布薩何為。答言。我龍法有五事",
    "T54n2123_006:0048c07": "苦。何等為五。為生時眠時婬時瞋時死時。一",
    "T54n2123_006:0048c08": "日之中三過。皮肉落地。熱沙曝身。復問。汝",
    "T54n2123_006:0048c09": "欲求何等。答言。樂人道中生。為畜生中苦。",
    "T54n2123_006:0048c10": "不知法故。欲就如來出家。龍女即與八餅金",
    "T54n2123_006:0048c11": "語言。此金足汝父母眷屬終身用之不盡。語",
    "T54n2123_006:0048c12": "言。汝合眼。即以神變持著本國。以八餅金",
    "T54n2123_006:0048c13": "持與父母。此是龍金。截已更生。盡壽用之不",
    "T54n2123_006:0048c14": "可盡時(思念人慈不得不行暫救龍女恩報彌鍾況持大齋受福何盡)。",
    "T54n2123_006:0048c15": "頌曰。",
    "T54n2123_006:0048c16": "　禁饕緣芳味　　持身唯節儉",
    "T54n2123_006:0048c17": "　一坐肅容儀　　五萬豐餘斂",
    "T54n2123_006:0048c18": "　戒香飛且馥　　情關閉愈掩",
    "T54n2123_006:0048c19": "　勿言徒辛苦　　終然越危嶮",
    "T54n2123_006:0048c20": "破齋部第九(此有二緣)",
    "T54n2123_006:0048c21": "述意緣引證緣",
    "T54n2123_006:0048c22": "述意緣第一",
    "T54n2123_006:0048c23": "惟夫無常苦空之本。念生老病死之源。長夜",
    "T54n2123_006:0048c24": "哀倒懸之苦。漂淪愍隨流之急。思之困厄。亦",
    "T54n2123_006:0048c25": "深可懼也。良由福田輕薄。信施難消。齋戒無",
    "T54n2123_006:0048c26": "固。事等坏瓶易毀難持。又同霜露。我人轉",
    "T54n2123_006:0048c27": "盛著逾膠漆。不懼累劫之殃。但憂一身之",
    "T54n2123_006:0048c28": "命。所以飽食長眠何異肫犬。破齋夜食鬼道",
    "T54n2123_006:0048c29": "無殊。是故施主失應供之福。眾僧損良田之",
    "T54n2123_006:0049a01": "美也。",
    "T54n2123_006:0049a02": "引證緣第二",
    "T54n2123_006:0049a03": "如舍利弗問經云。舍利弗白佛言有諸檀越。",
    "T54n2123_006:0049a04": "造僧伽藍。厚置資給。來世僧有似出家僧。非",
    "T54n2123_006:0049a05": "時就典食僧。索食而食。與者食者得何等罪",
    "T54n2123_006:0049a06": "其本檀越得何等福。佛言。非時者。是破戒",
    "T54n2123_006:0049a07": "人。是犯盜人。非時與者。亦破戒人。亦犯盜",
    "T54n2123_006:0049a08": "人。盜檀越物。是不與取。非施主意。施主無",
    "T54n2123_006:0049a09": "福。以失物故。猶有發心置立之善。舍利弗言。",
    "T54n2123_006:0049a10": "時受時食食不盡者。非時復食。或有時受至",
    "T54n2123_006:0049a11": "非時食。復得福不。佛言。時食淨者。是即福",
    "T54n2123_006:0049a12": "田。即出家。是即僧伽。是即天人良友。是即",
    "T54n2123_006:0049a13": "天人導師。其不淨者。猶為破戒。是大劫盜。是",
    "T54n2123_006:0049a14": "即餓鬼。為罪窟宅。非時索者。以時非時輒與。",
    "T54n2123_006:0049a15": "是典食者。是名退道。是名惡魔。是名三惡道。",
    "T54n2123_006:0049a16": "是名破器。是癩病人。壞善果故。偷乞自活。",
    "T54n2123_006:0049a17": "是故諸婆羅門不非時食。外道梵志亦不邪",
    "T54n2123_006:0049a18": "命食。況我弟子。知法行法而當爾耶。凡如此",
    "T54n2123_006:0049a19": "者。非我弟子。是盜我法利。著無法人。是名盜",
    "T54n2123_006:0049a20": "食非法之人。盜與盜受。一團一撮。片鹽片酢。",
    "T54n2123_006:0049a21": "皆死墮燋腸地獄吞熱鐵丸。從地獄出生猪",
    "T54n2123_006:0049a22": "狗中。食諸不淨。又生惡鳥人怪其聲。後生餓",
    "T54n2123_006:0049a23": "鬼。還伽藍中。處其圊內噉食糞穢。並百千萬",
    "T54n2123_006:0049a24": "歲。更生人中貧窮下賤。人所棄惡。不可言說。",
    "T54n2123_006:0049a25": "人不信用。不如盜一人物其罪尚輕。割奪多",
    "T54n2123_006:0049a26": "人故。良福田故。斷絕出世道故。又揵陀",
    "T54n2123_006:0049a27": "國王經云。佛在世時。時有國王號名揵陀。",
    "T54n2123_006:0049a28": "奉事婆羅門。婆羅門居在山中。多種果樹。時",
    "T54n2123_006:0049a29": "有擔樵人毀其果樹。婆羅門見之。便將詣王",
    "T54n2123_006:0049b01": "所言。是人無狀殘敗我果樹。王當治殺。王敬",
    "T54n2123_006:0049b02": "事婆羅門。不敢違之即為殺之。自後未久。有",
    "T54n2123_006:0049b03": "牛食人稻。其主逐捶折其一角。血流被面",
    "T54n2123_006:0049b04": "痛不可忍。牛徑到王所白言。我實無狀食此",
    "T54n2123_006:0049b05": "人少稻。今折我角。稻主亦追到王所。王曉鳥",
    "T54n2123_006:0049b06": "獸語。王語牛言。我當為汝殺之。牛即報言。今",
    "T54n2123_006:0049b07": "雖殺此人。亦不能令我不痛。但當約勅後莫",
    "T54n2123_006:0049b08": "取之如我。王便感念言。我事婆羅門。但坐果",
    "T54n2123_006:0049b09": "樹令我殺人。不如此牛。今事此道。復不免生",
    "T54n2123_006:0049b10": "死。何用此道。便到佛所。五體投地為佛作禮。",
    "T54n2123_006:0049b11": "願受五戒十善。佛言。布施持戒現世得福。忍",
    "T54n2123_006:0049b12": "辱精進。一心智慧。其德無量。後生天上。王即",
    "T54n2123_006:0049b13": "歡喜得須陀洹。阿難白佛言。此王與牛本何",
    "T54n2123_006:0049b14": "因緣。佛言。乃昔拘那含牟尼佛時。王與牛為",
    "T54n2123_006:0049b15": "兄弟。作優婆塞共持齋戒。一日一夜。王守法",
    "T54n2123_006:0049b16": "精進。不敢懈怠。壽終昇天。天上壽盡下為國",
    "T54n2123_006:0049b17": "王。牛時犯齋夜食。終受其罪。罪畢復作牛",
    "T54n2123_006:0049b18": "五百世。尚有宿識。故來開悟王意。牛後七日",
    "T54n2123_006:0049b19": "壽終。上生天上。佛言。四輩弟子。受持齋戒不",
    "T54n2123_006:0049b20": "可犯也。",
    "T54n2123_006:0049b21": "又法句喻經云。佛在舍衛國祇樹給孤獨園",
    "T54n2123_006:0049b22": "精舍中。為天龍鬼說法。東方有國。名欝多",
    "T54n2123_006:0049b23": "羅婆提。有婆羅門等五百人。相率欲詣恒水",
    "T54n2123_006:0049b24": "岸邊。有三祠神池。沐浴垢穢裸形求仙。如尼",
    "T54n2123_006:0049b25": "揵法。由大澤迷不得過。中道乏糧。遙望見",
    "T54n2123_006:0049b26": "一大樹。如有神氣。想有人居。馳趣樹下。可",
    "T54n2123_006:0049b27": "無所見。婆羅門舉聲大哭。飢渴委厄窮死斯",
    "T54n2123_006:0049b28": "澤。樹神現身。問諸梵志。道士那來今欲何行。",
    "T54n2123_006:0049b29": "同聲答曰。欲詣神池澡浴望仙。今日飢渴幸",
    "T54n2123_006:0049c01": "哀矜濟。樹神舉手。百味飲食從手流溢。給眾",
    "T54n2123_006:0049c02": "飲食皆得飽滿。其餘飲食足供道糧。臨當別",
    "T54n2123_006:0049c03": "去。詣神請問。本行何德致此巍巍。神答梵",
    "T54n2123_006:0049c04": "志。吾本所居在舍衛國。時國大臣名須達。飯",
    "T54n2123_006:0049c05": "佛眾僧。於市買酪無提酪者。倩我提之。往",
    "T54n2123_006:0049c06": "到精舍使我酙酌訖行澡水。儼然聽法。一切",
    "T54n2123_006:0049c07": "歡喜稱善無量。時我奉齋。暮還不飡。婦怪問",
    "T54n2123_006:0049c08": "我。不審何恨也。見長者須達。於園飯佛。請",
    "T54n2123_006:0049c09": "我往齋。齋名八關。其婦瞋恚忿然言曰。瞿曇",
    "T54n2123_006:0049c10": "亂俗。奚足採納。君毀遺則禍從此釁。踧迫",
    "T54n2123_006:0049c11": "不已。便共俱食。時我爾夜年壽算盡。終於",
    "T54n2123_006:0049c12": "夜半。神來生此。為此愚婦破我齋法。不卒",
    "T54n2123_006:0049c13": "其業。來生斯澤作此樹神。提酪之福手出飲",
    "T54n2123_006:0049c14": "食。若終齋法應生天上封受自然。即為梵志",
    "T54n2123_006:0049c15": "而作頌曰。",
    "T54n2123_006:0049c16": "　祠祀種禍根　　日夜長枝條",
    "T54n2123_006:0049c17": "　唐苦敗身本　　法齋度世仙",
    "T54n2123_006:0049c18": "又百緣經云。佛在舍衛國祇樹給孤獨園。於",
    "T54n2123_006:0049c19": "其初夜有五百天子。齎持香華。光明赫奕照",
    "T54n2123_006:0049c20": "祇洹林。來詣佛所。禮已却坐。佛為說法得須",
    "T54n2123_006:0049c21": "陀洹果。遶佛三匝還詣天宮。於其晨朝。阿難",
    "T54n2123_006:0049c22": "請問諸天來緣。佛告阿難。乃往過去迦葉佛",
    "T54n2123_006:0049c23": "時。有二婆羅門。隨從國王來詣佛所。禮拜問",
    "T54n2123_006:0049c24": "訊。時彼從中有一優婆塞。勸二婆羅門共受",
    "T54n2123_006:0049c25": "齋法。一求生天。二求人王。受已俱還諸婆羅",
    "T54n2123_006:0049c26": "門。聚會之處。諸婆羅門言。汝等飢渴可共飲",
    "T54n2123_006:0049c27": "食。殷勤數勸不免。其意求生天者即便飲食。",
    "T54n2123_006:0049c28": "以破齋故不果所願。其後命終生於龍中。不",
    "T54n2123_006:0049c29": "食者得作國王。以其先身共受齋故。生彼國",
    "T54n2123_006:0050a01": "王園池水中。時守園人。日日常送種種果苽。",
    "T54n2123_006:0050a02": "奉上獻王。於池水中得一美果。色香甚好。作",
    "T54n2123_006:0050a03": "是念言。我雖出入。常為門監所見前却。我持",
    "T54n2123_006:0050a04": "此果當用與之。作是念已。尋即持與。門監得",
    "T54n2123_006:0050a05": "已復作是念。我唯出入。復為黃門所見前",
    "T54n2123_006:0050a06": "却。當用與之。作是念已尋即持與。黃門得已",
    "T54n2123_006:0050a07": "復作是念。夫人為我常向國王歎譽我德。我",
    "T54n2123_006:0050a08": "持此果當用與之。作是念已即便持與。夫人",
    "T54n2123_006:0050a09": "得已復上大王。王得果已即便食之。覺甚香",
    "T54n2123_006:0050a10": "美。即問夫人。汝今何處得是果來。夫人即時",
    "T54n2123_006:0050a11": "如實對曰。我從黃門得是果來。如是展轉推",
    "T54n2123_006:0050a12": "到園子。王即召呼。吾園之中有是美果。何不",
    "T54n2123_006:0050a13": "見送。乃與他人。園子於是本末自陳。王不聽",
    "T54n2123_006:0050a14": "言而告之曰。自今已後常送此果。若不送者",
    "T54n2123_006:0050a15": "殺汝。園子還歸入其園中。號啼涕泣不能自",
    "T54n2123_006:0050a16": "制。此果無種何由可得。時彼龍王。聞是哭聲",
    "T54n2123_006:0050a17": "化作人形。來問之言。汝今何以啼哭乃爾。園",
    "T54n2123_006:0050a18": "子具答所由。龍聞是語。還入水中取好美果。",
    "T54n2123_006:0050a19": "著金槃上持與園子。因復告言。汝持此果。",
    "T54n2123_006:0050a20": "奉上獻王。并說吾意云。我及國王。昔佛在世。",
    "T54n2123_006:0050a21": "本是親友。俱作梵志共受八齋。各求所願。汝",
    "T54n2123_006:0050a22": "戒完具得作國王。吾戒不全生在龍中。我今",
    "T54n2123_006:0050a23": "還欲奉修齋法。求捨此身。願為語汝王。為我",
    "T54n2123_006:0050a24": "求八關齋文。送來與我。若其相違。吾覆汝國",
    "T54n2123_006:0050a25": "用作大海。園子於是納受果槃。奉獻王已。",
    "T54n2123_006:0050a26": "因復說龍所囑之語。王聞是已。甚用不樂。所",
    "T54n2123_006:0050a27": "以然者。當爾之時。乃至無有佛法之名。況復",
    "T54n2123_006:0050a28": "得有八關齋文。若其不獲恐見危害。思念此",
    "T54n2123_006:0050a29": "理無由可辦。時彼國王有一大臣最可敬重。",
    "T54n2123_006:0050b01": "而告之言。龍從我索八關齋文。仰卿得之。大",
    "T54n2123_006:0050b02": "臣答曰。今世無法云何可得。王復告言。汝若",
    "T54n2123_006:0050b03": "不獲。吾必殺卿。大臣聞已。却退至家。顏色",
    "T54n2123_006:0050b04": "異常。甚用愁惱。時臣有父。年在耆舊。每從外",
    "T54n2123_006:0050b05": "來見子顏色改易異常。尋則問言。即向父說",
    "T54n2123_006:0050b06": "委曲諸理。父答子言。吾家堂柱。我見有光。",
    "T54n2123_006:0050b07": "汝為就伐試取。破看之得經二卷。一是十二",
    "T54n2123_006:0050b08": "因緣。二是八關齋文。大臣得已甚用歡喜。著",
    "T54n2123_006:0050b09": "金槃上奉獻與王。王得之喜不能自勝。送與",
    "T54n2123_006:0050b10": "龍王。龍王得已甚用歡喜。齎持珍寶贈遺與",
    "T54n2123_006:0050b11": "王。各還所止。共五百龍子。勤加奉修八關齋",
    "T54n2123_006:0050b12": "法。其後命終生忉利天。來供養我。是彼光耳。",
    "T54n2123_006:0050b13": "佛告阿難。欲知彼時五百龍子奉修齋法者。",
    "T54n2123_006:0050b14": "今五百天子是。佛說是緣時。有得四沙門果",
    "T54n2123_006:0050b15": "者。有發無上菩提心者。聞佛所說。歡喜奉行。",
    "T54n2123_006:0050b16": "頌曰。",
    "T54n2123_006:0050b17": "　虧功九仞罷崇山　　頓駕千里倦長路",
    "T54n2123_006:0050b18": "　改塗悔善因芳音　　易情染惡良妖嫗",
    "T54n2123_006:0050b19": "　五福精修既不成　　八關守戒誰能護",
    "T54n2123_006:0050b20": "　攸攸極夜爾何期　　森森愛流安可度",
    "T54n2123_006:0050b21": "富貴部第十(此有二緣)",
    "T54n2123_006:0050b22": "述意緣引證緣",
    "T54n2123_006:0050b23": "述意緣第一",
    "T54n2123_006:0050b24": "夫行善感樂。如影隨形。作惡招苦。猶聲發響。",
    "T54n2123_006:0050b25": "故富同珠玉。貴若蕭曹。錦繡為衣。金銀作",
    "T54n2123_006:0050b26": "屋。雲起龍吹之前。風生鳳管之上。趨鏘廣殿。",
    "T54n2123_006:0050b27": "容與長廊。伸珠履於丹墀。珥金蟬於青鏁",
    "T54n2123_006:0050b28": "食則珍羞滿席。海陸盈前。鼎味星羅。芬馨雲",
    "T54n2123_006:0050b29": "布。坐則高堂雅室。玉砌珠簾。絲竹絃管。淒",
    "T54n2123_006:0050c01": "清飄颺。臥則蘭燈炳曜。繡晃垂陰。錦被既",
    "T54n2123_006:0050c02": "敷。羺氈且拂。行則駟馬電飛。輦輿雷動。千乘",
    "T54n2123_006:0050c03": "萬騎。隱隱闐闐。略述福因。善報如是。由昔行",
    "T54n2123_006:0050c04": "檀。受斯勝利也。",
    "T54n2123_006:0050c05": "引證緣第二",
    "T54n2123_006:0050c06": "如賢愚經云。昔佛在世時。舍衛國有一長者。",
    "T54n2123_006:0050c07": "豪貴巨富生一男兒。面貌端正世所希有。父",
    "T54n2123_006:0050c08": "母歡喜。因為立字名檀彌離。年漸長大其父",
    "T54n2123_006:0050c09": "命終。波斯匿王。即以父爵而以封之。受王封",
    "T54n2123_006:0050c10": "已。其家舍宅變成七寶。諸庫藏中。悉皆盈滿",
    "T54n2123_006:0050c11": "種種寶物。時王太子字毘瑠璃。遇得熱病。諸",
    "T54n2123_006:0050c12": "醫處藥。啟王云。須牛頭栴檀用塗其身。當得",
    "T54n2123_006:0050c13": "除愈。王即募覓。若有得者。一兩之直賞金",
    "T54n2123_006:0050c14": "千兩。無持來者。有人白王。檀彌離家舍內大",
    "T54n2123_006:0050c15": "有。時王聞已。躬自往求。到檀彌離長者門前。",
    "T54n2123_006:0050c16": "見其外門純是白銀。即遣門人入通消息。時",
    "T54n2123_006:0050c17": "守門人入白長者。波斯匿王今在門外。長者",
    "T54n2123_006:0050c18": "聞已即出奉迎。請王入門。內見有一女。面首",
    "T54n2123_006:0050c19": "端正世間無比。坐白銀床。紡白銀縷。小女十",
    "T54n2123_006:0050c20": "人侍從左右。時王問言。是卿婦耶。長者答言。",
    "T54n2123_006:0050c21": "是守門婢。其小女者。通白消息。次入中門。純",
    "T54n2123_006:0050c22": "紺琉璃。門內有女坐琉璃床。面首端正倍勝",
    "T54n2123_006:0050c23": "於前。左右侍從倍復前數。次入內門。純以",
    "T54n2123_006:0050c24": "黃金。門內一女面首端正。復倍勝前。坐黃金",
    "T54n2123_006:0050c25": "床紡黃金縷。左右侍從復倍上數。王復問言。",
    "T54n2123_006:0050c26": "是卿婦耶。長者答言。是守門婢。入到舍內。見",
    "T54n2123_006:0050c27": "琉璃地。屋間剋鏤種種百獸。風吹動之形現",
    "T54n2123_006:0050c28": "地上。王見謂水怖不敢前。語長者言。餘更無",
    "T54n2123_006:0050c29": "地。殿前作海。彌離白王。是琉璃地非是水也。",
    "T54n2123_006:0051a01": "即脫手上七寶環玔。擲著于地。礙壁乃住。",
    "T54n2123_006:0051a02": "王知地已即共入內。昇七寶殿。婦在殿上坐",
    "T54n2123_006:0051a03": "琉璃床。更有寶床請王令坐。時婦見王眼中",
    "T54n2123_006:0051a04": "淚出。王問之言。何故不喜眼中淚出。婦答大",
    "T54n2123_006:0051a05": "喜。但於今者。聞王身上煙氣。是以淚出。王",
    "T54n2123_006:0051a06": "即問言。家不然火耶。答言。不也。王復問言。",
    "T54n2123_006:0051a07": "用何作食。婦答王曰。須食之時。百味自至。",
    "T54n2123_006:0051a08": "王復問言。不須明耶。婦答王言。用摩尼珠而",
    "T54n2123_006:0051a09": "以照之。遍室大明。時檀彌離跪白王曰。大王",
    "T54n2123_006:0051a10": "何故勞屈尊神到此。波斯匿王具以事答。長",
    "T54n2123_006:0051a11": "者聞已。即將王入遍示諸藏。七寶盈滿。牛頭",
    "T54n2123_006:0051a12": "香積不可稱計。王須任取。王取二兩。遣人先",
    "T54n2123_006:0051a13": "送。王敬語之。今有佛出卿聞不耶。彌離答言。",
    "T54n2123_006:0051a14": "云何名佛。王即為說。彌離歡喜即往佛所。佛",
    "T54n2123_006:0051a15": "為說法得須陀洹果。尋即出家得阿羅漢。三",
    "T54n2123_006:0051a16": "明六通具八解脫。阿難見已而白佛言。此檀",
    "T54n2123_006:0051a17": "彌離宿殖何業。生於人中受天福報。又值",
    "T54n2123_006:0051a18": "世尊出家得道。佛告阿難。乃往過去九十一",
    "T54n2123_006:0051a19": "劫。有佛出世號毘婆尸。入涅槃後於像法中。",
    "T54n2123_006:0051a20": "有五比丘共立要契。在一林中精勤修道。語一",
    "T54n2123_006:0051a21": "比丘。此去城遠乞食勞苦。汝當為福。一夏乞",
    "T54n2123_006:0051a22": "食供養我等。其一比丘。即便入城勸諸檀越。",
    "T54n2123_006:0051a23": "日為送食。四人身安。專精行道得阿羅漢。即",
    "T54n2123_006:0051a24": "語此人。緣汝之故我等安隱。所作已辦。汝願",
    "T54n2123_006:0051a25": "何等。其人聞已歡喜發願。使我來世天上人",
    "T54n2123_006:0051a26": "中富貴自然值佛獲道。緣是功德。從是以來",
    "T54n2123_006:0051a27": "九十一劫不墮惡道。天上人中常處豪貴。所",
    "T54n2123_006:0051a28": "須自然。今值我故出家得道。又賢愚經云。昔",
    "T54n2123_006:0051a29": "佛在世時。舍衛國中有一長者。其家巨富。財",
    "T54n2123_006:0051b01": "寶無量不可稱計。生一男兒。身體金色端正",
    "T54n2123_006:0051b02": "少雙。父母見已歡喜無量。因為立字名曰金",
    "T54n2123_006:0051b03": "天。其生之日。家中自然出一井水。縱廣八尺",
    "T54n2123_006:0051b04": "深亦八尺。汲用能稱人意。須衣出衣。須食出",
    "T54n2123_006:0051b05": "食。金銀珍寶一切所須。作願取之如意即得。",
    "T54n2123_006:0051b06": "兒年長大才藝博通。其父念言。我兒端正容",
    "T54n2123_006:0051b07": "貌絕倫。要覓名女金容妙體類我兒者。當往",
    "T54n2123_006:0051b08": "求之。時闍婆國有大長者。而生一女。字金光",
    "T54n2123_006:0051b09": "明。端正非凡。身體金色晃焴照人。初生之",
    "T54n2123_006:0051b10": "日。亦有自然八尺井水。其井亦能出種種寶。",
    "T54n2123_006:0051b11": "衣服飲食一切所須。稱適人情。其父母自念",
    "T54n2123_006:0051b12": "言。我女端正人中英妙。要得賢士金色光暉",
    "T54n2123_006:0051b13": "類我女者。乃共為婚。其女名稱遠徹。金天遂",
    "T54n2123_006:0051b14": "娶為婦。後時金天。請佛及僧飯食供養。飯食",
    "T54n2123_006:0051b15": "訖已。佛為說法。金天夫婦及其父母。悉皆獲",
    "T54n2123_006:0051b16": "得須陀洹果。金天夫婦。俱白父母求索出家。",
    "T54n2123_006:0051b17": "父母即聽。既出家已。夫婦並得阿羅漢果。一",
    "T54n2123_006:0051b18": "切功德皆悉具足。阿難見已而白佛言。金天",
    "T54n2123_006:0051b19": "夫婦宿殖何福。生豪族家身體金色。復有自",
    "T54n2123_006:0051b20": "然八尺井水。出種種物。佛告阿難。乃往過去",
    "T54n2123_006:0051b21": "九十一劫。毘婆尸佛入涅槃後。有諸比丘。遊",
    "T54n2123_006:0051b22": "行教化到一村中。村人見僧競共供養。時有",
    "T54n2123_006:0051b23": "夫婦。二人貧窮家無升斗。其夫見他供養眾",
    "T54n2123_006:0051b24": "僧。向婦啼哭懊惱。淚墮婦臂上。婦即問夫。何",
    "T54n2123_006:0051b25": "故啼哭。夫答婦言。我父在日。積財滿藏富",
    "T54n2123_006:0051b26": "溢難量。至我身上貧窮困極。本日雖有而不",
    "T54n2123_006:0051b27": "布施。今日值僧貧無可施前身不施今致此",
    "T54n2123_006:0051b28": "貧。今又不施未來轉劇。吾思惟此。是以懊惱。",
    "T54n2123_006:0051b29": "婦語夫言。雖有空意無錢可施。知當如何。婦",
    "T54n2123_006:0051c01": "又語夫。試至故舍。遍推覓之。儻或得之。夫遂",
    "T54n2123_006:0051c02": "往覓得一金錢。持至婦所。其婦爾時。有一明",
    "T54n2123_006:0051c03": "鏡。復得一瓶。盛滿淨水。安錢瓶中。以鏡著",
    "T54n2123_006:0051c04": "上。夫婦同心持布施僧。發願而去。緣是功德。",
    "T54n2123_006:0051c05": "從是以來。九十一劫不墮惡道。天上人中恒",
    "T54n2123_006:0051c06": "為夫婦。身體金色受福快樂。今值我故出家",
    "T54n2123_006:0051c07": "得道。",
    "T54n2123_006:0051c08": "又出曜經云。昔佛在世時。迦毘羅衛國中。有",
    "T54n2123_006:0051c09": "目連同產弟。大富饒財七寶具足。庫藏盈溢。",
    "T54n2123_006:0051c10": "奴婢僕從不可稱計。時目揵連。數往弟家而",
    "T54n2123_006:0051c11": "告弟曰。聞卿慳嫉不好布施。佛常說施獲報",
    "T54n2123_006:0051c12": "無數。卿今施者得福無量。弟聞兄教開藏布",
    "T54n2123_006:0051c13": "施。更立新藏欲受其報。未經旬日財寶竭盡。",
    "T54n2123_006:0051c14": "故藏悉空。新藏無報。其弟懊惱向兄說曰。前",
    "T54n2123_006:0051c15": "見兄勅。施獲大報不敢違教。諸來求乞。竭藏",
    "T54n2123_006:0051c16": "施盡。故藏悉空。新藏無報。將無為兄所疑誤",
    "T54n2123_006:0051c17": "耶。兄曰。止止。莫陳此語。勿使外道邪見之人",
    "T54n2123_006:0051c18": "聞此麁言。若使福德當有形者。虛空境界。所",
    "T54n2123_006:0051c19": "不能容。吾今權示汝微報。即以神力。手接其",
    "T54n2123_006:0051c20": "弟至第六天。見有宮殿。七寶合成。香風浴池。",
    "T54n2123_006:0051c21": "庫藏盈溢。不可稱計。玉女營從。數千萬眾。純",
    "T54n2123_006:0051c22": "女無男。即問兄曰。是何宮殿巍巍乃爾。目連",
    "T54n2123_006:0051c23": "告弟。汝自往問。弟即自往問天女曰。是何宮",
    "T54n2123_006:0051c24": "殿七寶合成。巍巍堂堂懸處虛空。誰有福德",
    "T54n2123_006:0051c25": "於中受報。天女報曰。閻浮提內。迦毘羅國中。",
    "T54n2123_006:0051c26": "釋迦文佛神足弟子。名曰目連。彼有賢弟。大",
    "T54n2123_006:0051c27": "富長者。由好布施後生此處。而與我等作其",
    "T54n2123_006:0051c28": "夫主。弟聞歡喜善心生焉。還至兄所。具白其",
    "T54n2123_006:0051c29": "情。目連告曰。夫人布施為有報耶。為無報耶。",
    "T54n2123_006:0052a01": "弟懷慚愧向兄懺悔。後至家中轉更修福。命",
    "T54n2123_006:0052a02": "終之後即生天上。受斯福報。又樹提伽經云。",
    "T54n2123_006:0052a03": "佛在世時。有一大富長者。名為樹提伽。倉庫",
    "T54n2123_006:0052a04": "盈溢金銀具足。奴婢成行。無所可欲有一白",
    "T54n2123_006:0052a05": "疊手巾。掛著池邊。為天風起吹王殿前。王",
    "T54n2123_006:0052a06": "即大會群臣共坐參論。羅列卜問。怪其所以。",
    "T54n2123_006:0052a07": "諸臣皆言。國將是興天賜白疊。樹提默然。",
    "T54n2123_006:0052a08": "王語樹提。諸臣皆慶卿何無言。樹提答王。不",
    "T54n2123_006:0052a09": "敢欺王。是臣家拭體白疊。掛著池邊。為天",
    "T54n2123_006:0052a10": "風起吹王殿前。故默不言却後數日。有一九色",
    "T54n2123_006:0052a11": "金花。大如車輪墮王殿前。王復會臣。問答如",
    "T54n2123_006:0052a12": "前樹提答王言。臣不敢欺王。是臣之家後園",
    "T54n2123_006:0052a13": "之中。萎落之華。為天風起吹王殿前。故默無",
    "T54n2123_006:0052a14": "言。王語樹提。卿家能爾。卿須還歸任作調度。",
    "T54n2123_006:0052a15": "吾領二十萬眾。往到卿家看去。樹提答言。願",
    "T54n2123_006:0052a16": "王相隨不須預去。是臣之家自然床席不須",
    "T54n2123_006:0052a17": "人鋪。自然飲食不須人作。自然擎來不須呼",
    "T54n2123_006:0052a18": "喚。自然擎去不須返顧。王即將領二十萬眾。",
    "T54n2123_006:0052a19": "到樹提伽南門而入。有一童子端正可愛。王",
    "T54n2123_006:0052a20": "語樹提。是卿兒不。答言。是臣守閣之奴。小",
    "T54n2123_006:0052a21": "復前行至閤門內。有一童女顏色端正。皮",
    "T54n2123_006:0052a22": "色瑤悅甚復可愛。王語樹提。是卿女耶婦耶。",
    "T54n2123_006:0052a23": "答言。是臣守閣之婢。小復前行至其堂前。",
    "T54n2123_006:0052a24": "白銀為壁。水精為地。王見為水疑不得前。樹",
    "T54n2123_006:0052a25": "提導前。將王上堂。坐金床踞玉机。樹提伽",
    "T54n2123_006:0052a26": "婦。坐百二十重金銀闈帳裏。披帳而出為王",
    "T54n2123_006:0052a27": "設拜。眼中淚出。王語樹提。卿婦拜我。何故淚",
    "T54n2123_006:0052a28": "出。臣不敢欺王。聞王煙氣眼中淚出。王語庶",
    "T54n2123_006:0052a29": "民然脂諸侯然蜜。天子然漆。漆亦無煙。何得",
    "T54n2123_006:0052b01": "淚出。樹提答王。臣家有一明月神珠。掛著堂",
    "T54n2123_006:0052b02": "殿晝夜無異。不須火光。樹提堂前。有一十二",
    "T54n2123_006:0052b03": "重高樓。將王上看四面觀視恍忽經月。大臣",
    "T54n2123_006:0052b04": "白王。國計事大。王可還歸。王謂須臾小復可",
    "T54n2123_006:0052b05": "忍。復遊園池不覺經月。問答同前。樹提出七",
    "T54n2123_006:0052b06": "寶施兼綾羅繒綵。二十萬眾。人馬俱重。一",
    "T54n2123_006:0052b07": "時還國。王語群臣。其樹提伽是我之民。女婦",
    "T54n2123_006:0052b08": "宅舍過殊於我。我欲伐之。可取以不。諸臣",
    "T54n2123_006:0052b09": "皆言可取。王將四十萬眾。椎鍾鳴鼓圍樹提",
    "T54n2123_006:0052b10": "宅。數百餘重。樹提伽宅。南門中有一力士。",
    "T54n2123_006:0052b11": "手捉金杖一擬。四十萬眾人馬俱倒。手脚撩",
    "T54n2123_006:0052b12": "戾。腰臗娿婆。狀似醉容。頭腦叵我不復得",
    "T54n2123_006:0052b13": "起。於是樹提乘雲母之車。來問諸人。來時何",
    "T54n2123_006:0052b14": "害臥地不起。大王遣來欲伐長者。力士手捉",
    "T54n2123_006:0052b15": "金杖一擬。四十萬眾人馬俱倒不復得起。樹",
    "T54n2123_006:0052b16": "提問言。欲得起不。諸人皆言。欲得起。樹提一",
    "T54n2123_006:0052b17": "放神力。令四十萬眾人馬俱起一時還國。王",
    "T54n2123_006:0052b18": "即便喚。樹提伽同車而載。往詣佛所。白世",
    "T54n2123_006:0052b19": "尊。樹提先身作何功德得是果報。佛言。善聽。",
    "T54n2123_006:0052b20": "先有五百同緣。在於山阻。道逢一病道人。賜",
    "T54n2123_006:0052b21": "其菴室米糧燈燭。爾時廣乞多願。天自供養",
    "T54n2123_006:0052b22": "從空來下。變身十八。放大光明蕩照天下。又",
    "T54n2123_006:0052b23": "願作佛。破散鐵圍。鑊湯生華。地獄出栴檀。餓",
    "T54n2123_006:0052b24": "鬼作沙門。羅剎坐誦經。五百商人。齎其重寶。",
    "T54n2123_006:0052b25": "由供病僧。僧廣乞天供。今得斯報。于時施",
    "T54n2123_006:0052b26": "者樹提伽是。病僧者我身是也。五百商人者。",
    "T54n2123_006:0052b27": "皆得阿羅漢道。又百緣經云。佛在世時。舍衛",
    "T54n2123_006:0052b28": "城中有一長者。財寶無量不可稱計。其婦生",
    "T54n2123_006:0052b29": "一男兒。端正殊妙世所希有。當生之日天降",
    "T54n2123_006:0052c01": "大雨。父母歡喜。舉國聞知。相師占善。因為立",
    "T54n2123_006:0052c02": "字名耶奢蜜多。不飲乳餔。其牙齒間自然八",
    "T54n2123_006:0052c03": "功德水。用自充足。年漸長大。見佛出家得",
    "T54n2123_006:0052c04": "羅漢果。諸天世人所見敬仰。時諸比丘見是",
    "T54n2123_006:0052c05": "事已。請佛為說宿福因緣。爾時世尊告諸比",
    "T54n2123_006:0052c06": "丘。此賢劫中有佛出世。號曰迦葉。於彼法中",
    "T54n2123_006:0052c07": "有一長者。年極老耄。出家入道不能精勤。又",
    "T54n2123_006:0052c08": "復重病。良醫占之。教當服蘇病乃可差。尋",
    "T54n2123_006:0052c09": "用醫教取蘇服之。於其夜中藥發熱渴。馳走",
    "T54n2123_006:0052c10": "求水水器皆空。復趣泉河並皆枯渴。如是處",
    "T54n2123_006:0052c11": "處求水不得。深自悔責。於彼河岸脫衣繫樹。",
    "T54n2123_006:0052c12": "捨之還來。至其明旦。以狀白師。師聞是語即",
    "T54n2123_006:0052c13": "答之言。汝遭此苦狀似餓鬼。汝今可即取我",
    "T54n2123_006:0052c14": "瓶中水至僧中行。即受教取瓶水。水盡涸竭。",
    "T54n2123_006:0052c15": "心懷憂怖。謂其命終必墮餓鬼。尋詣佛所具",
    "T54n2123_006:0052c16": "陳上事。而白世尊。幸為見示。佛告比丘。汝今",
    "T54n2123_006:0052c17": "當於眾僧之中行好淨水。可得脫此餓鬼之",
    "T54n2123_006:0052c18": "身。聞已歡喜。即便僧中常行淨水。經二萬歲",
    "T54n2123_006:0052c19": "即便命終。在所生處。其牙齒間。常有清淨八",
    "T54n2123_006:0052c20": "功德水。自然充足不飲乳哺。乃至今者。遭值",
    "T54n2123_006:0052c21": "於我出家得道。比丘聞已。歡喜奉行。",
    "T54n2123_006:0052c22": "又阿育王經云。昔佛在世時。與諸比丘及與",
    "T54n2123_006:0052c23": "阿難。前後圍遶入王舍城而行乞食。至於巷",
    "T54n2123_006:0052c24": "中見二小兒。一名德勝。二名無勝。弄土而戲。",
    "T54n2123_006:0052c25": "擁土作城。舍宅倉儲以土為[麩夫+少]。著於倉中。此",
    "T54n2123_006:0052c26": "二小兒。見佛相好金色光明遍照城內。德勝",
    "T54n2123_006:0052c27": "歡喜。掬倉中土名為[麩夫+少]者。奉上世尊而發願",
    "T54n2123_006:0052c28": "言。使我將來蓋於天地。廣設供養。緣是善根",
    "T54n2123_006:0052c29": "發願功德。佛般涅槃一百年後。作轉輪王。",
    "T54n2123_006:0053a01": "王閻浮提住華氏城。正法治世。號阿恕伽王。",
    "T54n2123_006:0053a02": "分佛舍利。而作八萬四千寶塔。其王信心。常",
    "T54n2123_006:0053a03": "請眾僧宮中供養。時王宮中有一婢使。最貧",
    "T54n2123_006:0053a04": "下賤。見王作福自剋責言。王先身時布施如",
    "T54n2123_006:0053a05": "來一掬土故。今得富貴。今日重作將來轉勝。",
    "T54n2123_006:0053a06": "我先身罪今日斯下。又復貧窮無可修福。將",
    "T54n2123_006:0053a07": "來轉賤。何有出期。思已啼哭。眾僧食訖。此婢",
    "T54n2123_006:0053a08": "掃地。糞掃中得一銅錢。以此一錢即施眾僧。",
    "T54n2123_006:0053a09": "心生歡喜。其後不久得病命終。生阿育王夫",
    "T54n2123_006:0053a10": "人腹中。滿足十月產生一女。端正殊妙世之",
    "T54n2123_006:0053a11": "少雙。其女右手恒常急捲。年滿五歲。夫人",
    "T54n2123_006:0053a12": "白王。所生女子手常拳。王即喚來抱著膝上。",
    "T54n2123_006:0053a13": "王為摩手。手即尋開。當於掌中有一金錢。隨",
    "T54n2123_006:0053a14": "取隨生而無窮盡。須臾之間金錢滿藏。王怪",
    "T54n2123_006:0053a15": "所以。即將往問夜奢羅漢上座。此女先身作",
    "T54n2123_006:0053a16": "何福德。於手掌中有此金錢。取已無窮。上座",
    "T54n2123_006:0053a17": "答言。此女先身是王宮人。於糞掃中得一銅",
    "T54n2123_006:0053a18": "錢。布施眾僧。以此善根得生王家。以為王女。",
    "T54n2123_006:0053a19": "緣昔一錢布施眾僧善根因緣。恒常手中把",
    "T54n2123_006:0053a20": "一大金錢。取無窮盡。又雜寶藏經云。昔耆闍",
    "T54n2123_006:0053a21": "崛山中多有僧住。諸方人聞送供者眾。有一",
    "T54n2123_006:0053a22": "貧窮乞索女人。見諸長者送供詣山。作是念",
    "T54n2123_006:0053a23": "言。此必作會。我當往乞。便向山中。見諸長者",
    "T54n2123_006:0053a24": "以種種食供養眾僧。自思惟言。彼諸人等。先",
    "T54n2123_006:0053a25": "世修福今日富貴。今復重作未來轉勝。我先",
    "T54n2123_006:0053a26": "不修今世窮苦。今若不作未來轉劇。思已啼",
    "T54n2123_006:0053a27": "哭。先於糞中拾得兩錢。恒常保惜。以後乞",
    "T54n2123_006:0053a28": "索不得之時。當用買食。我今持以布施眾僧",
    "T54n2123_006:0053a29": "分。一二日不得食。意伺僧食訖即便布施。維",
    "T54n2123_006:0053b01": "那僧前欲為呪願。上座不聽。自為呪願。復留",
    "T54n2123_006:0053b02": "食施。諸人既見上座乞食諸人亦與。女大歡",
    "T54n2123_006:0053b03": "喜云。我得果報。將食出外。到一樹下食訖而",
    "T54n2123_006:0053b04": "臥。施福所感黃雲覆之。時值國王最大夫人",
    "T54n2123_006:0053b05": "亡來七日。王遣人訪。誰有福德應為夫人。使",
    "T54n2123_006:0053b06": "與相師至彼樹下。見此女人。相師占之。此女",
    "T54n2123_006:0053b07": "福德堪為夫人。即以香湯沐浴清淨。與彼夫",
    "T54n2123_006:0053b08": "人衣服令著。大小相稱。千乘萬騎。將至王所。",
    "T54n2123_006:0053b09": "王見歡喜心甚敬重。後時自念。我今所以得",
    "T54n2123_006:0053b10": "是福報。緣以兩錢施僧故爾。當知彼僧便為",
    "T54n2123_006:0053b11": "於我有大重恩。即白王言。我先斯賤。王見",
    "T54n2123_006:0053b12": "洗拔得為人次。願聽往彼僧所報恩。王言隨",
    "T54n2123_006:0053b13": "意。夫人即便車載飲食及以珍寶。詣山布",
    "T54n2123_006:0053b14": "施。上座即遣維那呪願。不自呪願。夫人念言。",
    "T54n2123_006:0053b15": "前施兩錢見為呪願。今載珍寶不為呪願。年",
    "T54n2123_006:0053b16": "少比丘亦嫌此事。上座爾時語夫人言。心念",
    "T54n2123_006:0053b17": "嫌我。兩錢施時為我呪願。今載珍寶不為呪",
    "T54n2123_006:0053b18": "願。我佛法中。唯貴善心不貴珍寶。夫人先施",
    "T54n2123_006:0053b19": "兩錢之時善心極勝。今施珍寶吾我貢高。是",
    "T54n2123_006:0053b20": "以我今不為呪願。諸年少等亦莫嫌我。年少",
    "T54n2123_006:0053b21": "比丘聞已慚愧。悉皆獲得須陀洹果。夫人聽",
    "T54n2123_006:0053b22": "法慚愧。亦得須陀洹果。",
    "T54n2123_006:0053b23": "又雜寶藏經云。昔拘留沙國有惡生王。詣園",
    "T54n2123_006:0053b24": "堂上見一金猫。從東北角入。西南角出。王",
    "T54n2123_006:0053b25": "時見已即遣人掘。得一銅盆受三斛。滿中金",
    "T54n2123_006:0053b26": "錢。漸漸深掘復得一盆。如是次第得三重盆。",
    "T54n2123_006:0053b27": "各受三斛。悉滿金錢。轉復傍掘經於五里。步",
    "T54n2123_006:0053b28": "步之中盡得銅錢。皆滿金錢。王雖得錢怖不",
    "T54n2123_006:0053b29": "敢用。怪其所以。即詣尊者迦旃延所。說其因",
    "T54n2123_006:0053c01": "緣。尊者答王。此王宿因所獲福報。但用無苦。",
    "T54n2123_006:0053c02": "王即請問往昔因緣。尊者答言。乃往過去九",
    "T54n2123_006:0053c03": "十一劫。毘婆尸佛入般涅槃後。遺法之中有",
    "T54n2123_006:0053c04": "諸比丘。四衢道頭施座置鉢。在上教化而作",
    "T54n2123_006:0053c05": "是言。誰有人能舉財。著此堅牢藏中。若入此",
    "T54n2123_006:0053c06": "藏。王賊水火所不能奪。時有貧人。先因賣薪",
    "T54n2123_006:0053c07": "得錢三文。見僧教化歡喜布施。即以此錢重",
    "T54n2123_006:0053c08": "著鉢中。發願而去。去家五里。步步歡喜。到門",
    "T54n2123_006:0053c09": "欲入。復遙向僧至心頂禮。發願而入。時貧人",
    "T54n2123_006:0053c10": "者。今王身是。緣昔三錢歡喜施僧。世世尊貴",
    "T54n2123_006:0053c11": "常得如是。三重銅盆滿中金錢。緣五里中步",
    "T54n2123_006:0053c12": "步歡喜。恒於五里有此金錢。以是因緣。若布",
    "T54n2123_006:0053c13": "施時。應當至心歡喜施與。勿生悔心。",
    "T54n2123_006:0053c14": "頌曰。",
    "T54n2123_006:0053c15": "　韞石諒非真　　飾瓶信為假",
    "T54n2123_006:0053c16": "　寵服高門上　　濫吹緇軒下",
    "T54n2123_006:0053c17": "　風祀結驚心　　騶文終好野",
    "T54n2123_006:0053c18": "　真相豈或昭　　浮榮未能捨",
    "T54n2123_006:0053c19": "　迹殊冠冤客　　事襲驅馳者",
    "T54n2123_006:0053c20": "　已矣歇鄭聲　　天然亂周雅",
    "T54n2123_006:0053c21": "　富貴空爭名　　寵辱虛相罵",
    "T54n2123_006:0053c22": "　須臾風火燭　　幻泡何足把◎",
    "T54n2123_006:0053c23": "◎貧賤部第十一(此有五緣)",
    "T54n2123_006:0053c24": "述意緣引證緣須達緣貧兒緣",
    "T54n2123_006:0053c25": "貧女緣",
    "T54n2123_006:0053c26": "述意緣第一",
    "T54n2123_006:0053c27": "夫貧富貴賤。並因往業。得失有無。皆由昔行。",
    "T54n2123_006:0053c28": "故經言。欲知過去因。當觀現在果。欲知未來",
    "T54n2123_006:0053c29": "果。當觀現在因。所以原憲之家。黔婁之室。繩",
    "T54n2123_006:0054a01": "極瓮牖無掩風塵。席戶蓬扉不遮霜露。或舒",
    "T54n2123_006:0054a02": "稻蒿以為薦。或裁荷葉以充衣。斂肘即",
    "T54n2123_006:0054a03": "兩袖皆穿。納縷則雙襟同缺口腹乃資於",
    "T54n2123_006:0054a04": "安邑。宿止則寄在於靈臺。頭戴十年之冠。",
    "T54n2123_006:0054a05": "身被百結之縷。鄉里既無田宅。洛陽又闕主",
    "T54n2123_006:0054a06": "人。浪宕隨時。巑岏度日。雖慚靈輙。而有翳",
    "T54n2123_006:0054a07": "桑之弊。乃愧伯夷。便致首陽之苦。裘裳頓乏。",
    "T54n2123_006:0054a08": "豈見陽春。升斗並無。何以卒歲。所以如此者。",
    "T54n2123_006:0054a09": "皆由曩日不行惠施常蘊慳貪。致令果報一",
    "T54n2123_006:0054a10": "朝頓盡。是故行者。宜當布施也。",
    "T54n2123_006:0054a11": "引證緣第二",
    "T54n2123_006:0054a12": "如燈指經云。當知貧窮比於地獄。失所依憑。",
    "T54n2123_006:0054a13": "拪寄無處。憂心火熾。愁顇燋然。華色既衰。",
    "T54n2123_006:0054a14": "威容轉礙。身體尫羸。飢渴消削。眼目搯陷。",
    "T54n2123_006:0054a15": "諸節骨立。薄皮纏裹。筋脈露現。頭髮蓬亂。手",
    "T54n2123_006:0054a16": "足銳細。其色艾白。舉體皴裂。又無衣裳。至糞",
    "T54n2123_006:0054a17": "穢中。拾掇麁弊。連掇相著。纔遮人形。赤露四",
    "T54n2123_006:0054a18": "體。倚臥糞堆。復無席薦。諸親舊等見而不識。",
    "T54n2123_006:0054a19": "歷巷乞食猶如餓烏。至知友邊欲從乞食。守",
    "T54n2123_006:0054a20": "門之人遮而不聽。伺便輒入復為排辱。舍主",
    "T54n2123_006:0054a21": "既出欲加鞭打。俯僂曲躬再拜謝罪。舍主輕",
    "T54n2123_006:0054a22": "蔑聊不迴顧。設得入舍。輕賤之故既不與",
    "T54n2123_006:0054a23": "語。又不敷座。與少飲食。撩擲盂器。不使充",
    "T54n2123_006:0054a24": "飽。設值大會望乞殘食。以輕賤故不喚令座。",
    "T54n2123_006:0054a25": "反被驅走。貧窮之人。譬如林樹無華眾蜂遠",
    "T54n2123_006:0054a26": "離。被霜之草葉自焦卷。枯涸之池鴻雁不遊。",
    "T54n2123_006:0054a27": "被燒之林麞鹿不趣。由苗刈盡無人桾拾。今",
    "T54n2123_006:0054a28": "日貧困說往富樂。但謂虛談誰肯信之。由我",
    "T54n2123_006:0054a29": "貧窮所向無路。譬如曠野為火所焚。人不喜",
    "T54n2123_006:0054b01": "樂。如枯樹無蔭無依投者。如苗被霜捐棄不",
    "T54n2123_006:0054b02": "收。如毒蛇害人皆遠離。如雜毒食無有甞者。",
    "T54n2123_006:0054b03": "如空塚間無人趣向。如惡廁圂臭穢盈集。如",
    "T54n2123_006:0054b04": "魁膾者人所惡賤。雖說好語他以為非。若造",
    "T54n2123_006:0054b05": "善業他以為鄙。所為機捷復嫌輕躁。若復舒",
    "T54n2123_006:0054b06": "緩。又言重直。設復讚歎。人謂諂譽。若不加譽。",
    "T54n2123_006:0054b07": "復生誹謗。言此貧人常無好語。若復教授。復",
    "T54n2123_006:0054b08": "言詐為。若廣言說。人謂多舌。若默無言。人",
    "T54n2123_006:0054b09": "謂藏情。若正直說。復云麁獷。若求人意。復言",
    "T54n2123_006:0054b10": "諂曲。若數親附。復言幻惑。若不親附。復言驕",
    "T54n2123_006:0054b11": "誕。若順他所說。復言詐取他意。若不隨順。復",
    "T54n2123_006:0054b12": "言自專。若屈意承望。罵言寒賤。若不屈意。言",
    "T54n2123_006:0054b13": "是貧人猶故恃我。若小自寬放。言其愚癡無",
    "T54n2123_006:0054b14": "有拘忌。若自攝檢。言其空廉詐自端確。若復",
    "T54n2123_006:0054b15": "歡逸。言其譸張狀似狂人。若復憂慘。言其含",
    "T54n2123_006:0054b16": "毒初無歡心。若聞他語有所不盡為其判釋。",
    "T54n2123_006:0054b17": "言其命趣以愚代智。耐羞之甚若復默然。復",
    "T54n2123_006:0054b18": "言頑嚚不識道理。若小戲論。言不信罪福。若",
    "T54n2123_006:0054b19": "有所索。言其苟得不知廉恥。若無所索。言今",
    "T54n2123_006:0054b20": "雖不求後望大得。若言引經書。復云詐作聰",
    "T54n2123_006:0054b21": "明。若言語樸素。復嫌疎鈍。若公論事實。復言",
    "T54n2123_006:0054b22": "強說。若私屏正語。復言讒佞。若著新衣。復言",
    "T54n2123_006:0054b23": "假借嚴飾。若著弊衣。復言儜劣寒悴。若多飽",
    "T54n2123_006:0054b24": "食。復言飢餓饕餮。若小飯食。言腹中實餓",
    "T54n2123_006:0054b25": "詐作清廉。若說經論。言顯己所知。彰我闇短。",
    "T54n2123_006:0054b26": "若不說經論。言愚癡無識可使放牛。若自道",
    "T54n2123_006:0054b27": "昔日事業。言誇誕自譽。若自杜默。言門資淺",
    "T54n2123_006:0054b28": "薄。諸貧窮者。行來進止。言說俯仰盡是愆過。",
    "T54n2123_006:0054b29": "富貴之人。作諸非法都無過患。舉措施為斯",
    "T54n2123_006:0054c01": "皆得所。貧窮之人。如起死屍鬼。一切怖畏如",
    "T54n2123_006:0054c02": "遇死病。難可療治。曠野險處絕無水草。如墮",
    "T54n2123_006:0054c03": "大海沒溺洪流。如人禁咽不得出氣。如眼上",
    "T54n2123_006:0054c04": "瞖不知所至。如厚垢穢難可洗去。亦如怨家。",
    "T54n2123_006:0054c05": "雖同衣食不捨惡心。如夏暴井人入即斷氣。",
    "T54n2123_006:0054c06": "如入深泥滯不可出。如山瀑水駃流吹漂樹",
    "T54n2123_006:0054c07": "木摧折。貧亦如是多諸艱難。夫富貴者。有好",
    "T54n2123_006:0054c08": "威德。姿貌從容。意度寬廣。禮義競興。能生智",
    "T54n2123_006:0054c09": "勇。增長家業。眷屬和讓。善名遠聞。以此觀",
    "T54n2123_006:0054c10": "之。一切世人。富貴榮華不足貪著。於諸人天",
    "T54n2123_006:0054c11": "尊貴。不應逸樂。當知貧窮是大苦聚。欲斷貧",
    "T54n2123_006:0054c12": "窮。不應慳貪。是以經中言。貧窮者為大苦。",
    "T54n2123_006:0054c13": "須達緣第三",
    "T54n2123_006:0054c14": "如雜寶藏經云。昔佛在世時須達長者。最後",
    "T54n2123_006:0054c15": "貧苦。財物都盡。客作傭力得米四升。炊作",
    "T54n2123_006:0054c16": "飯食。值阿那律來從乞食。婦即取鉢盛滿飯",
    "T54n2123_006:0054c17": "與。後須菩提迦葉目連舍利弗等。次第來乞。",
    "T54n2123_006:0054c18": "悉施滿鉢。末後佛來亦與滿鉢。須達在外行",
    "T54n2123_006:0054c19": "還到家從婦索食。婦即語言。其若尊者阿那",
    "T54n2123_006:0054c20": "律來。汝當自食。為施尊者不。須達答言。寧自",
    "T54n2123_006:0054c21": "不食當施尊者。婦又語言。若復迦葉。大目連。",
    "T54n2123_006:0054c22": "及須菩提。舍利弗等。乃至佛來。汝當云何。亦",
    "T54n2123_006:0054c23": "答婦言。寧自不食盡當施與。婦即語夫言。朝",
    "T54n2123_006:0054c24": "來諸聖盡來索食。所有飲食盡施與之。夫聞",
    "T54n2123_006:0054c25": "歡喜而語婦言。我等罪盡。福德應生。即開庫",
    "T54n2123_006:0054c26": "藏。穀帛飲食悉皆充滿。用盡復生。果報云。云",
    "T54n2123_006:0054c27": "不可說盡。又雜譬喻經云。昔長者須達七貧。",
    "T54n2123_006:0054c28": "後貧最劇乃無一錢。後糞壤中得一木升。其",
    "T54n2123_006:0054c29": "實是栴檀。出市賣之得米四升。語婦併炊",
    "T54n2123_006:0055a01": "一升。吾當索菜茹。還時共食。佛念曰。當度須",
    "T54n2123_006:0055a02": "達令福更生。炊米方熟。舍利目連迦葉佛來。",
    "T54n2123_006:0055a03": "四升米。次第炊盡將去。後富更請佛僧。供養",
    "T54n2123_006:0055a04": "盡空。佛為說法得道。",
    "T54n2123_006:0055a05": "又菩薩本行經云。初時須達長者。家貧燋煎。",
    "T54n2123_006:0055a06": "蒙佛說法。身心清淨得阿那含道。唯有五金",
    "T54n2123_006:0055a07": "錢。一日持一錢施佛。一錢施法。一錢施僧。一",
    "T54n2123_006:0055a08": "錢自食。一錢作本。日日如是。常有一錢終無",
    "T54n2123_006:0055a09": "有盡。即受五戒欲心已斷。婦女各各隨其所",
    "T54n2123_006:0055a10": "樂。有一婦人炒穀作[麩夫+少]。失火廣燒人畜。波斯",
    "T54n2123_006:0055a11": "匿王。勅臣作限。自今以去。夜不得然火及",
    "T54n2123_006:0055a12": "於燈燭。其有犯者罰金千兩。爾時須達得道。",
    "T54n2123_006:0055a13": "在家晝夜坐禪入定。夜半雞鳴。然燈坐禪。伺",
    "T54n2123_006:0055a14": "捕得之。提燈白王。當輸罰負。須達白王。今",
    "T54n2123_006:0055a15": "我貧窮無百錢產。當用何輸。王瞋勅使閉著",
    "T54n2123_006:0055a16": "獄中。即將須達付獄執守。四天王見。初夜四",
    "T54n2123_006:0055a17": "天王來下。語須達言。我與汝錢。用輸王罰可",
    "T54n2123_006:0055a18": "得來出。為四天王說經便去。到中夜天帝復",
    "T54n2123_006:0055a19": "來見之。須達為說法竟。帝釋便去比。到後",
    "T54n2123_006:0055a20": "夜梵天復下見。為說法。梵天復去。時王夜於",
    "T54n2123_006:0055a21": "觀上。見獄上火光。時王明日。即便遣人往語",
    "T54n2123_006:0055a22": "須達。坐火被閉而無慚羞。續後然火。須達",
    "T54n2123_006:0055a23": "答言。我不然火。若然火者當有煙灰。復語須",
    "T54n2123_006:0055a24": "達。初夜有四火。中夜有一火。倍大前火。後",
    "T54n2123_006:0055a25": "夜復有一火。隨倍於前。言不然火。為是何等。",
    "T54n2123_006:0055a26": "須達答言。此非是火。初夜四天王來見我。中",
    "T54n2123_006:0055a27": "夜天帝來見我。後夜梵天來見我。是天神上",
    "T54n2123_006:0055a28": "光明之焰。非是火也。使聞其語即往白王。王",
    "T54n2123_006:0055a29": "聞如是心驚毛竪。王言。此人福德殊特乃爾。",
    "T54n2123_006:0055b01": "我今云何而毀辱之。即勅使言。促放出去。",
    "T54n2123_006:0055b02": "勿使稽遲。便放令去。須達得出往至佛所。禮",
    "T54n2123_006:0055b03": "佛聽法。波斯匿王即便嚴駕。尋至佛所。人民",
    "T54n2123_006:0055b04": "見王皆悉避起。唯有須達心存法味。見王不",
    "T54n2123_006:0055b05": "起。王心微恨。此是我民。懷於輕慢見我不起。",
    "T54n2123_006:0055b06": "遂懷慍心。佛知其意止不說法。王白佛言。願",
    "T54n2123_006:0055b07": "說經法。佛告王言。今非是時。云何是人起",
    "T54n2123_006:0055b08": "瞋恚。忿結不解。貪婬女色。自大無敬。其心垢",
    "T54n2123_006:0055b09": "濁。聞於妙法而不能解。以是之故。今非是時",
    "T54n2123_006:0055b10": "為王說法。王聞佛語。意自念言。坐此人故。令",
    "T54n2123_006:0055b11": "我今日有二析減。又起瞋恚不得聞法。為佛",
    "T54n2123_006:0055b12": "作禮而去。出到有外勅語左右。此人若出直",
    "T54n2123_006:0055b13": "斫頭取。作是語已。應時四面。虎狼師子。毒",
    "T54n2123_006:0055b14": "害之狩。悉來圍遶於王。王見恐怖還至佛",
    "T54n2123_006:0055b15": "所。佛問大王何以來還。王白佛言。見怖來還。",
    "T54n2123_006:0055b16": "佛告王曰。識此人不。王曰。不識。佛言。此人",
    "T54n2123_006:0055b17": "已得阿那含道。坐起惡意向此人故。是故使",
    "T54n2123_006:0055b18": "爾。若不還者。王必當危不得全濟。王聞佛語",
    "T54n2123_006:0055b19": "即大恐怖。即向須達懺悔作禮。羊皮四布。於",
    "T54n2123_006:0055b20": "須達前王言。此是我人而。向屈辱。實為甚",
    "T54n2123_006:0055b21": "難。須達復言。而我貧窮行於布施。亦復甚難。",
    "T54n2123_006:0055b22": "尸羅師質。為國平正。為賊所捉。臨命不犯妄",
    "T54n2123_006:0055b23": "語。賊便放之。實為甚。難。復有天名曰尸迦梨。",
    "T54n2123_006:0055b24": "於高樓上臥。有天王女來。以持禁戒而不受",
    "T54n2123_006:0055b25": "之。實為甚難。於是四人。即於佛前各說頌曰。",
    "T54n2123_006:0055b26": "　貧窮布施難　　豪貴忍辱難",
    "T54n2123_006:0055b27": "　危嶮持戒難　　少壯捨欲難",
    "T54n2123_006:0055b28": "佛說偈已。王及臣民。皆大歡喜作禮而去。",
    "T54n2123_006:0055b29": "貧兒緣第四",
    "T54n2123_006:0055c01": "如辯意長者子經云。於是辯意長者子。為佛",
    "T54n2123_006:0055c02": "作禮。叉手白佛言。唯願世尊。過於貧聚及諸",
    "T54n2123_006:0055c03": "眾會。明日屈於舍食。爾時世尊默然許可。諸",
    "T54n2123_006:0055c04": "長者子禮佛而去。到舍具饌。明日世尊。與諸",
    "T54n2123_006:0055c05": "大眾。往到其處就坐儼然。辯意白父母及諸",
    "T54n2123_006:0055c06": "眷屬。前禮佛足。各自供侍。辯意起行澡水。敬",
    "T54n2123_006:0055c07": "意奉食。下食未訖。有一乞兒前歷座乞。佛未",
    "T54n2123_006:0055c08": "呪願無敢與者。遍無所得。瞋恚而去。便生惡",
    "T54n2123_006:0055c09": "念。此諸沙門放逸愚惑。有何道哉。貧者從乞",
    "T54n2123_006:0055c10": "無心見與。長者迷惑。用為飴此。無慈愍意。",
    "T54n2123_006:0055c11": "吾為王者。以鐵輞車轢斷其頭。言已便去。佛",
    "T54n2123_006:0055c12": "達嚫既訖。復有一乞兒。而來入乞食。坐中",
    "T54n2123_006:0055c13": "眾人各各與之。大得飯食歡喜而去。即生念",
    "T54n2123_006:0055c14": "言。此諸沙門皆有慈心。怜吾貧寒施食充",
    "T54n2123_006:0055c15": "飽。得濟數日。善哉善哉。長者乃能供事此諸",
    "T54n2123_006:0055c16": "大士。其福無量。吾為王者。當供養佛及眾弟",
    "T54n2123_006:0055c17": "子。乃至七日。猶不報今日飢渴之恩。言已便",
    "T54n2123_006:0055c18": "去。佛食已訖。說法即還精舍之中。佛告阿難。",
    "T54n2123_006:0055c19": "從今已後。嚫訖下食。以此為常。時二乞兒。",
    "T54n2123_006:0055c20": "展轉乞匂到他國中。臥於道邊深草之中。時",
    "T54n2123_006:0055c21": "彼國王。忽然崩亡無有繼後。時國相師。明知",
    "T54n2123_006:0055c22": "相法。讖書記曰。當有賤人應為王者。諸臣百",
    "T54n2123_006:0055c23": "官。千乘萬騎案行國界。誰應為王。顧視道邊",
    "T54n2123_006:0055c24": "深草之中。上有雲蓋。相師占相曰。中有神人。",
    "T54n2123_006:0055c25": "即見乞兒相應為王。諸臣拜謁各稱為臣。乞",
    "T54n2123_006:0055c26": "兒驚愕。自云下賤非是王種。皆言應相非是",
    "T54n2123_006:0055c27": "強力。香湯沐浴。著王者之服。光相儼然。稱善",
    "T54n2123_006:0055c28": "無量。導從前後迴車入國。時惡念者。在深草",
    "T54n2123_006:0055c29": "中臥寐不覺。車轢斷其頭。王到國中。陰陽",
    "T54n2123_006:0056a01": "和調四氣隆赫。人民安樂稱王之德。",
    "T54n2123_006:0056a02": "爾時國王自念。昔者貧窮之人。以何因緣得",
    "T54n2123_006:0056a03": "為國王。昔行乞時。得蒙佛恩。大得飯食便生",
    "T54n2123_006:0056a04": "善念。得為王者。供養七日。佛之恩德。今已果",
    "T54n2123_006:0056a05": "之。即召群臣。遙向舍衛國燒香作禮。即遣使",
    "T54n2123_006:0056a06": "者往請佛言。蒙世尊遺恩得為人王。願屈尊",
    "T54n2123_006:0056a07": "神來化此國。愚冥之人得見教訓。於是佛告",
    "T54n2123_006:0056a08": "諸弟子。當受請。佛與弟子無央數眾。往到",
    "T54n2123_006:0056a09": "彼國。時王出迎為佛作禮。入宮食訖。王請世",
    "T54n2123_006:0056a10": "尊。說得王因緣。佛具為說。如前因緣。由起",
    "T54n2123_006:0056a11": "善念。今王是也。時惡念者。非直轢頭而死已。",
    "T54n2123_006:0056a12": "後入地獄為火車所轢。億劫乃出。王今請佛",
    "T54n2123_006:0056a13": "報誓過厚。世世受福無有極已。爾時世尊以",
    "T54n2123_006:0056a14": "偈頌曰。",
    "T54n2123_006:0056a15": "　人心是毒根　　口為禍之門",
    "T54n2123_006:0056a16": "　心念而口言　　身受其殃罪",
    "T54n2123_006:0056a17": "　不念人善惡　　身作身受患",
    "T54n2123_006:0056a18": "　意欲害於彼　　不覺車轢頭",
    "T54n2123_006:0056a19": "　以為甘露法　　令人生天上",
    "T54n2123_006:0056a20": "　心念而口言　　身受其福德",
    "T54n2123_006:0056a21": "　有念善惡人　　自作安身本",
    "T54n2123_006:0056a22": "　意念一切善　　如王得天位",
    "T54n2123_006:0056a23": "是時國王聞經歡喜。舉國臣民得須陀洹道。",
    "T54n2123_006:0056a24": "又賢愚經云。佛在舍衛國。與諸弟子千二百",
    "T54n2123_006:0056a25": "五十人俱。國中有五百乞兒。常依如來。隨逐",
    "T54n2123_006:0056a26": "眾僧。乞匂自活。厭心內發求索出家。共白佛",
    "T54n2123_006:0056a27": "言。如來出世甚為難遇。我等下賤蒙濟身命。",
    "T54n2123_006:0056a28": "今貪出家。不審許不。告諸乞兒。我法清淨無",
    "T54n2123_006:0056a29": "有貴賤。譬如清水洗諸不淨。若貴若賤。水之",
    "T54n2123_006:0056b01": "所洗無不淨者。又如大火所至之處。其被燒",
    "T54n2123_006:0056b02": "者。無不燋然。又如虛空。貧富貴賤。有入中",
    "T54n2123_006:0056b03": "者。隨意自恣。乞兒聞說。並皆歡喜。信心倍",
    "T54n2123_006:0056b04": "隆。歸誠出家。佛告善來。頭髮自墮法衣在身。",
    "T54n2123_006:0056b05": "沙門形相於是具足。佛為說法。成阿羅漢。於",
    "T54n2123_006:0056b06": "時國中諸豪長者。聞度乞兒皆興慢心。云何",
    "T54n2123_006:0056b07": "如來。聽此下賤之人在眾僧次。我等修福。請",
    "T54n2123_006:0056b08": "佛眾食。令此下賤坐我床席捉我食器。爾時",
    "T54n2123_006:0056b09": "太子祇陀。請佛及僧。遣使白佛。唯願世尊。明",
    "T54n2123_006:0056b10": "受我請及比丘僧。所度乞兒我不請之。慎勿",
    "T54n2123_006:0056b11": "將來。明日食時。佛告乞兒。吾受彼請。汝不及",
    "T54n2123_006:0056b12": "例。今可往至欝單越。取自然成熟粳米。還至",
    "T54n2123_006:0056b13": "其家。隨意坐次。自食粳米。比丘如命。即以神",
    "T54n2123_006:0056b14": "足往彼世界。各各自取滿鉢還。攝威儀乘空",
    "T54n2123_006:0056b15": "而來。如雁飛至祇陀家坐。隨次各食。於時太",
    "T54n2123_006:0056b16": "子。覩眾比丘威儀進止神足福德。敬心歡喜",
    "T54n2123_006:0056b17": "歎未曾有。而白佛言。不審。此諸賢聖從何。",
    "T54n2123_006:0056b18": "方來。佛告祇陀。若欲知者。正是昨日所不",
    "T54n2123_006:0056b19": "請者。具向太子說其因緣。爾時祇陀聞說是",
    "T54n2123_006:0056b20": "語。極懷慚愧。自我愚弊不別明闇。不審。此徒",
    "T54n2123_006:0056b21": "種何善行。今值世尊特蒙殊潤。復造何咎乞",
    "T54n2123_006:0056b22": "丐自活。佛告祇陀。過去久遠時。有大國名波",
    "T54n2123_006:0056b23": "羅柰。有一山名曰利師。古昔諸佛多住其中。",
    "T54n2123_006:0056b24": "若無佛時。有二千辟支佛。恒至其中。有一長",
    "T54n2123_006:0056b25": "者。名曰散陀寧。時世旱儉。其家巨富。即問藏",
    "T54n2123_006:0056b26": "監。今我藏中穀米多少。欲請大士。未知供不。",
    "T54n2123_006:0056b27": "藏監對曰。饒多足供。即請二千辟支。飯食供",
    "T54n2123_006:0056b28": "養。差五百使人。供設飯食。時諸使人厭心便",
    "T54n2123_006:0056b29": "生。我等諸人所以辛苦。皆由此諸乞兒。爾時",
    "T54n2123_006:0056c01": "長者。恒令一人知白時到。養一狗子日日逐",
    "T54n2123_006:0056c02": "往。爾時使人。卒值一日忘不往白。狗子時",
    "T54n2123_006:0056c03": "到獨往常處。向諸大士高聲而吠。諸辟支佛",
    "T54n2123_006:0056c04": "聞其狗吠。即知時到來詣便坐。如法受食。因",
    "T54n2123_006:0056c05": "白長者。天今當雨宜可種殖。長者如言耕",
    "T54n2123_006:0056c06": "種。所種之物盡變為瓠。長者見怪。隨時溉灌。",
    "T54n2123_006:0056c07": "後熟皆大。即劈看之。隨所種物。成治淨好。",
    "T54n2123_006:0056c08": "麥滿其中。長者歡喜。其家滿溢。復分親族。合",
    "T54n2123_006:0056c09": "國一切咸蒙恩澤。是時五百作食之人。念言。",
    "T54n2123_006:0056c10": "斯之獲果實。是大士之恩。我等云何惡言向",
    "T54n2123_006:0056c11": "彼。即往其所請求改悔。復立誓言。願使我等",
    "T54n2123_006:0056c12": "於將來世。遭值賢聖蒙得解脫。由此之故。五",
    "T54n2123_006:0056c13": "百世中常作乞兒。因其改悔復立誓故。今遭",
    "T54n2123_006:0056c14": "我世蒙得過度。太子當知。爾時大富散陀寧",
    "T54n2123_006:0056c15": "者。我身是也。時藏臣者今須達是也。日白",
    "T54n2123_006:0056c16": "時到者。今優填王是也。五百作食人者。今",
    "T54n2123_006:0056c17": "此五百阿羅漢是也。爾時祇陀及眾會者。覩",
    "T54n2123_006:0056c18": "其神變。皆得四果。",
    "T54n2123_006:0056c19": "貧女緣第五",
    "T54n2123_006:0056c20": "如賢愚經云。昔佛在世時。尊者迦旃延。在阿",
    "T54n2123_006:0056c21": "槃提國。時彼國中。有一長者大富饒財。家有",
    "T54n2123_006:0056c22": "一婢小有愆過長者鞭打晝夜走使。衣不蓋",
    "T54n2123_006:0056c23": "形食不充口。年老辛苦思死不得。適持[土*瓦]詣",
    "T54n2123_006:0056c24": "河取水。舉聲大哭。爾時尊者。聞其哭聲往到",
    "T54n2123_006:0056c25": "其所。問知因緣。即語之言。汝若貧者。何不賣",
    "T54n2123_006:0056c26": "之。老母答言。誰買貧者。迦旃延言。貧實可",
    "T54n2123_006:0056c27": "賣。老母向言。貧可賣者。賣之云何。迦旃延",
    "T54n2123_006:0056c28": "言。汝若賣者。一隨我語。告令先洗。洗已教",
    "T54n2123_006:0056c29": "施。母白尊者。我今貧窮身上衣無。手許完",
    "T54n2123_006:0057a01": "納。唯有此[土*瓦]是大家許。當以何施。即持鉢與。",
    "T54n2123_006:0057a02": "教取水施。受為呪願。次與授戒。復教念佛。竟",
    "T54n2123_006:0057a03": "問之言。汝止何處。婢即答言。無定止處。隨舂",
    "T54n2123_006:0057a04": "炊磨即宿其處。或在糞堆。尊者語言。汝好勤",
    "T54n2123_006:0057a05": "心恭謹走使。伺其大家一切臥訖。竊開戶入。",
    "T54n2123_006:0057a06": "於其戶內敷草而坐。思惟觀佛。母受教已。至",
    "T54n2123_006:0057a07": "夜坐處戶內命終。生忉利天。大家曉見瞋恚",
    "T54n2123_006:0057a08": "而言。此婢常不聽入舍。何忽此死。即便遣人。",
    "T54n2123_006:0057a09": "以草繫脚置寒林中。此婢生天與五百天子",
    "T54n2123_006:0057a10": "以為眷屬。即以天眼。觀見故身生天因緣。尋",
    "T54n2123_006:0057a11": "即將彼五百天子。齎持香華到寒林中。燒香",
    "T54n2123_006:0057a12": "散花供養死屍。放天光明照於村林。大家見",
    "T54n2123_006:0057a13": "怪。普告遠近。詣林觀看見已語言。此婢已死",
    "T54n2123_006:0057a14": "何故供養。天子報言。此吾故身。即為具說生",
    "T54n2123_006:0057a15": "天因緣。後皆迴詣迦旃延所。禮拜供養因緣",
    "T54n2123_006:0057a16": "說法。五百天子。悉皆獲。得須陀洹果。既得果",
    "T54n2123_006:0057a17": "已還歸天上。以是因緣。智者應當如是學之。",
    "T54n2123_006:0057a18": "又佛說摩訶迦葉度貧母經云。佛在舍衛國。",
    "T54n2123_006:0057a19": "是時摩訶迦葉。獨行教化到王舍城。常行大",
    "T54n2123_006:0057a20": "哀福於眾生。捨諸豪富而從貧乞。時欲分衛。",
    "T54n2123_006:0057a21": "先入三昧。何所貧人吾當福之。即入王舍大",
    "T54n2123_006:0057a22": "城之中。見一孤母最甚貧困。在於街巷大糞",
    "T54n2123_006:0057a23": "聚中。傍鑿糞聚以為巖窟。羸劣疾病常臥其",
    "T54n2123_006:0057a24": "中。孤單零丁無有衣食。便於巖窟施小籬柵。",
    "T54n2123_006:0057a25": "以障五形。迦葉三昧。知此人宿不植福是以",
    "T54n2123_006:0057a26": "今貧。知母受命終日在近若吾不度永失福",
    "T54n2123_006:0057a27": "堂。母時飢困。長者青衣。而棄米汁臭惡難言。",
    "T54n2123_006:0057a28": "母從乞之。即以破瓦。盛著左右。迦葉到所。呪",
    "T54n2123_006:0057a29": "願從乞。多少施我可得大福。爾時老母即說",
    "T54n2123_006:0057b01": "偈言。",
    "T54n2123_006:0057b02": "　舉身得疾病　　孤窮安可言",
    "T54n2123_006:0057b03": "　一國之最貧　　衣食不蓋形",
    "T54n2123_006:0057b04": "　世有不慈人　　尚見矜愍憐",
    "T54n2123_006:0057b05": "　云何名慈哀　　而不知此死",
    "T54n2123_006:0057b06": "　普世之寒苦　　無過我之身",
    "T54n2123_006:0057b07": "　願見哀矜庶　　實不為人惜",
    "T54n2123_006:0057b08": "摩訶迦葉即答偈言。",
    "T54n2123_006:0057b09": "　佛為三界尊　　吾備在其中",
    "T54n2123_006:0057b10": "　欲除汝飢貧　　是故從貧乞",
    "T54n2123_006:0057b11": "　若能減身口　　分銖已為施",
    "T54n2123_006:0057b12": "　長夜得解脫　　後生得豪富",
    "T54n2123_006:0057b13": "爾時老母。聞偈歡喜。心念前日有臭米汁。是",
    "T54n2123_006:0057b14": "以施之。則不可飲。遙啟迦葉。哀我受不。迦葉",
    "T54n2123_006:0057b15": "答言。大善。母即在窟匍匐取之。形體裸露不",
    "T54n2123_006:0057b16": "得持出。側身僂體。籬上受與。迦葉受之。尊",
    "T54n2123_006:0057b17": "口呪願使蒙福安。迦葉心念。若吾齎去。著",
    "T54n2123_006:0057b18": "餘處飲。母則不信。謂吾棄之。即於母前飲訖",
    "T54n2123_006:0057b19": "盪鉢。還著囊中。於是老母特復真信。迦葉自",
    "T54n2123_006:0057b20": "念。當現神足。令此母人必獲大安。即在空中",
    "T54n2123_006:0057b21": "廣現神變。爾時母人見此踊躍。一心長跪遙",
    "T54n2123_006:0057b22": "視迦葉。迦葉告曰。母今意中。所願何等。即",
    "T54n2123_006:0057b23": "啟迦葉。願以微福。得生天上。於是迦葉忽然",
    "T54n2123_006:0057b24": "不現。老母數日壽終。即生忉利天上。威德巍",
    "T54n2123_006:0057b25": "巍震動天地。光明挺特。譬如七日一時俱出。",
    "T54n2123_006:0057b26": "照曜天宮。帝釋驚悸。何人福德感動勝吾。即",
    "T54n2123_006:0057b27": "以天眼。觀此天女。福德使然。即知天女本生",
    "T54n2123_006:0057b28": "來處。爾時天女即自念言。此之福報。緣其前",
    "T54n2123_006:0057b29": "世供養迦葉所致。假令當以天上珍寶種種",
    "T54n2123_006:0057c01": "百千施上迦葉。猶尚未報須臾之恩。即將侍",
    "T54n2123_006:0057c02": "女。持天香花忽然來下。於虛空中散迦葉",
    "T54n2123_006:0057c03": "上。然後來下。五體投地禮畢却住。叉手歎曰。",
    "T54n2123_006:0057c04": "　大千國土　　佛為特尊　　次有迦葉",
    "T54n2123_006:0057c05": "　能閉罪門　　昔在閻浮　　糞窟之前",
    "T54n2123_006:0057c06": "　為其貧母　　開說真言　　時母歡喜",
    "T54n2123_006:0057c07": "　貢上米潘　　施如芥子　　獲報如山",
    "T54n2123_006:0057c08": "　自致天女　　封受自然　　是故來下",
    "T54n2123_006:0057c09": "　歸命福田",
    "T54n2123_006:0057c10": "天女說已。俱還天上。帝釋心念。女施米汁乃",
    "T54n2123_006:0057c11": "致此福。迦葉大哀。但福劣家不往大姓。當作",
    "T54n2123_006:0057c12": "良策。即與天后持百味食。盛小瓶中詣王舍",
    "T54n2123_006:0057c13": "城。巷邊作小陋屋。變其形狀。似于老公。身",
    "T54n2123_006:0057c14": "體痟瘦。僂行而步。公妻二人而共織席。貧窮",
    "T54n2123_006:0057c15": "之狀不儲飲食。迦葉後行分衛。見此貧人而",
    "T54n2123_006:0057c16": "往乞食。公言。至貧無有如何。迦葉呪願良久",
    "T54n2123_006:0057c17": "不去。公言。我等夫妻。甚老織席。不暇向乞。",
    "T54n2123_006:0057c18": "唯有少飯。適欲食之。聞仁慈德但從貧乞。是",
    "T54n2123_006:0057c19": "以福之。今雖窮困。意自割損以施賢者。審",
    "T54n2123_006:0057c20": "如所云。令吾得福。天食之香非世所聞。若預",
    "T54n2123_006:0057c21": "開瓶苾芬之香。迦葉覺之全不肯取。即言。道",
    "T54n2123_006:0057c22": "人弊食不多。將鉢來取迦葉即以鉢取受。呪",
    "T54n2123_006:0057c23": "願施家。其香普熏王舍大城及其國界。迦葉",
    "T54n2123_006:0057c24": "即嫌其香。公母釋身。疾飛空中。彈指歡喜。迦",
    "T54n2123_006:0057c25": "葉思惟。即知帝釋化作老公而為福祚。吾今",
    "T54n2123_006:0057c26": "已受不宜復還。迦葉讚歎帝釋種福無厭。忍",
    "T54n2123_006:0057c27": "此醜類。來下殖福。必獲影報。帝釋及后倍",
    "T54n2123_006:0057c28": "復欣踊。是時天上伎樂來迎。帝釋到宮。倍益",
    "T54n2123_006:0057c29": "歡喜　　頌曰。",
    "T54n2123_006:0058a01": "　浮雲南化竟無歸　　子客東西何可依",
    "T54n2123_006:0058a02": "　原憲糟糠竊有望　　田氏膏腴詎敢希",
    "T54n2123_006:0058a03": "　藹藹廡庭絕車馬　　寂寂蓬門掩席扉",
    "T54n2123_006:0058a04": "　宿昔偷光悋餘照　　今日窮途空自欺",
    "T54n2123_006:0058a05": "諸經要集卷第六"
}