{
    "X79n1560_013:0518a16": "禪林僧寶傳卷第十三",
    "X79n1560_013:0518a18": "宋明白庵居沙門　惠洪　撰",
    "X79n1560_013:0518a19": "福昌善禪師",
    "X79n1560_013:0518a20": "禪師名惟善。不知何許人。住荊南福昌寺。嗣明教寬",
    "X79n1560_013:0518a21": "禪師。為人敬嚴。秘重法道。初住持時。屋廬十餘間。殘",
    "X79n1560_013:0518a22": "僧數輩。善晨香夕燈。陞座說法。如臨千眾。禪林受用。",
    "X79n1560_013:0518a23": "所宜有者。咸修備之。客至肅然加敬。十餘年而衲子",
    "X79n1560_013:0518a24": "方集。至百許人。善見來者。必勘驗之。有僧纔入方丈。",
    "X79n1560_013:0518b01": "畫有圓相呈善。善喝曰。遮野狐精。其僧便作擲勢。以",
    "X79n1560_013:0518b02": "脚拶之三。善曰蒿箭子。其僧禮拜。善便打。又問僧。近",
    "X79n1560_013:0518b03": "離甚麼處。對曰。大別。曰。在大別。多少時。對曰。三年。曰。",
    "X79n1560_013:0518b04": "水牯使什麼人作對。曰。不曾觸他一粒米。曰。二時喫",
    "X79n1560_013:0518b05": "箇什麼。僧無語。善便打。又問僧。近離甚麼處。對曰。安",
    "X79n1560_013:0518b06": "州。曰。什麼物與麼來也。對曰。請師辯著。曰。驢前馬後",
    "X79n1560_013:0518b07": "漢。僧喝之。曰。驢前馬後漢。又惡發作麼。僧又喝。善便",
    "X79n1560_013:0518b08": "打。僧無語。善喝云。遮瞎驢。打殺一萬箇。有甚罪過。參",
    "X79n1560_013:0518b09": "堂去。有僧自號映達磨。纔入方丈。提起坐具曰。展即",
    "X79n1560_013:0518b10": "徧周法界。不展即賓主不分。展即是。不展即是。善曰。",
    "X79n1560_013:0518b11": "汝平地喫交了也。映曰。明眼尊宿。果然有在。善便打。",
    "X79n1560_013:0518b12": "映曰。奪拄杖打倒和尚。莫言不道。善曰。棺木裏瞠眼",
    "X79n1560_013:0518b13": "漢。且坐喫茶。茶罷映前白曰。適來容易觸忤和尚。善",
    "X79n1560_013:0518b14": "曰。兩重公案。罪不重科。便喝去之。又問僧。近離什麼",
    "X79n1560_013:0518b15": "處。對曰承天。曰不涉途程。道將一句來。僧喝之。善便",
    "X79n1560_013:0518b16": "打。僧以坐具作摵勢。善笑曰。喪車後掉藥囊。又問俗",
    "X79n1560_013:0518b17": "士年多少。曰四十四。善曰。添一減一是多少。其人無",
    "X79n1560_013:0518b18": "對。善便打。乃自代云適來猶記得。問超山主。名什麼。",
    "X79n1560_013:0518b19": "對曰。與和尚同名。善曰。回互不回互。對曰。不回互。善便",
    "X79n1560_013:0518b20": "打。又問僧。什麼處來。對曰。遠離兩浙。近離鼎州。曰夏",
    "X79n1560_013:0518b21": "在什麼處。曰德山。曰武陵溪畔。道將一句來。僧無語。",
    "X79n1560_013:0518b22": "乃自代曰。水到渠成。又問僧。什麼處來。對曰。復州。曰",
    "X79n1560_013:0518b23": "什麼物與麼來。對曰。請和尚試辯看。曰禮拜著。僧曰",
    "X79n1560_013:0518b24": "喏。善曰自領出去。三門外與汝二十棒。善機鋒峻。不",
    "X79n1560_013:0518c01": "可嬰。諸方畏服法席。追還雲門之風。南禪師甞曰。我",
    "X79n1560_013:0518c02": "與翠巖悅。在福昌時。適病寒。服藥出汗。悅從禪侶徧",
    "X79n1560_013:0518c03": "借被。咸無焉。有紙衾者。皆以衰老。亦可數。悅太息曰。",
    "X79n1560_013:0518c04": "善公本色作家也。",
    "X79n1560_013:0518c05": "贊曰。明教在雲門。一日聞白槌曰。請師寬充典座。明",
    "X79n1560_013:0518c06": "教翻筋斗出眾。曰。雲門禪屬我矣。及住持。甞自外歸。",
    "X79n1560_013:0518c07": "首座問曰。游山不易。明教舉拄杖曰。全得渠力。首座",
    "X79n1560_013:0518c08": "奪之。即隨倒臥。首座掖起度與拄杖。明教便打曰。向",
    "X79n1560_013:0518c09": "道全得渠力。余嘗想見其人。今觀善公施為。真克家",
    "X79n1560_013:0518c10": "子也。",
    "X79n1560_013:0518c11": "大陽延禪師",
    "X79n1560_013:0518c12": "禪師名警玄。祥符中。避國諱易為警延。江夏張氏子",
    "X79n1560_013:0518c13": "也。其先葢金陵人。仲父為沙門。號智通。住持金陵崇",
    "X79n1560_013:0518c14": "孝寺。延往依以為師。年十九。為大僧。聽圓覺了義經。",
    "X79n1560_013:0518c15": "問講者。何名圓覺。講者曰。圓以圓融有漏為義。覺以",
    "X79n1560_013:0518c16": "覺盡無餘為義。延笑曰。空諸有無。何名圓覺。講者嘆",
    "X79n1560_013:0518c17": "曰。是兒齒少而識卓如此。我所有何足以益之。政如",
    "X79n1560_013:0518c18": "以穢食置寶器。其可哉。通知之。使令游方。初謁鼎州",
    "X79n1560_013:0518c19": "梁山觀禪師。問如何是無相道場。觀指壁間觀音像。",
    "X79n1560_013:0518c20": "曰此是吳處士畫。延擬進語。觀急索曰。遮箇是有相。",
    "X79n1560_013:0518c21": "如何是無相底。於是延悟旨於言下。拜起而侍。觀曰",
    "X79n1560_013:0518c22": "何不道取一句子。延曰道即不辭。恐上紙墨。觀笑曰。",
    "X79n1560_013:0518c23": "他日此語上碑去在。延獻偈曰。我昔初機學道迷。萬",
    "X79n1560_013:0518c24": "水千山覓見知。明今辯古終難會。直說無心轉更疑。",
    "X79n1560_013:0519a01": "蒙師點出秦時鏡。照見父母未生時。如今覺了何所",
    "X79n1560_013:0519a02": "得。夜放烏雞帶雪飛。觀稱以為洞上之宗可倚。延亦",
    "X79n1560_013:0519a03": "自負。儕輩莫敢攀奉。一時聲價藉甚。觀歿。辭塔出山。",
    "X79n1560_013:0519a04": "至大陽。謁堅禪師。堅欣然讓法席使主之。退處偏室。",
    "X79n1560_013:0519a05": "延乃受之。咸平庚子歲也。謂眾曰。廓然去。肯重去。無",
    "X79n1560_013:0519a06": "所得心去。平常心去。離彼我心去。然後方可。所以古",
    "X79n1560_013:0519a07": "德道。牽牛向溪東放。不免納官家傜稅。牽牛向溪西",
    "X79n1560_013:0519a08": "放。不免納官家傜稅。不如隨分納些些。渠總不妨。免",
    "X79n1560_013:0519a09": "致撈擾。作麼生是隨分。納些些底道理。但截斷兩頭。",
    "X79n1560_013:0519a10": "有無諸法。凡聖情盡。體露真常。事理不二。即如如佛。",
    "X79n1560_013:0519a11": "若能如此者。法法無依。平等大道。萬有不繫。隨處轉",
    "X79n1560_013:0519a12": "轆轆地。更有何事。僧問。亡僧遷化。向什麼處去。延曰。",
    "X79n1560_013:0519a13": "亡僧幾時遷化。僧曰。爭奈相送何。延曰。紅鑪燄上絛",
    "X79n1560_013:0519a14": "絲縷。靉靆雲中不點頭。見僧種瓜。問曰。甜瓜何時可",
    "X79n1560_013:0519a15": "熟。對曰。即今熟爛也。曰揀甜底摘來。對曰。什麼人喫。",
    "X79n1560_013:0519a16": "曰不入園者。對曰。未審不入園者。還喫也無。曰汝還",
    "X79n1560_013:0519a17": "識他麼。對曰。雖然不識。不得不與。延笑曰。去。其僧後",
    "X79n1560_013:0519a18": "病。延入延壽堂看之。問曰。是身如泡幻。泡幻中成辦。",
    "X79n1560_013:0519a19": "若無箇泡幻。大事無因辦。若要大事辦。識取箇泡幻。",
    "X79n1560_013:0519a20": "作麼生。對曰。遮箇猶是遮邊事。延曰。那邊事作麼生。",
    "X79n1560_013:0519a21": "對曰。帀地紅輪秀。海底不栽花。延笑曰。乃爾惺惺耶。",
    "X79n1560_013:0519a22": "僧喝曰。這老漢。將謂我志却(即興陽剖禪師)。延神觀奇偉。有",
    "X79n1560_013:0519a23": "威重。從兒穉中。即日一食。自以先德付受之重。足不",
    "X79n1560_013:0519a24": "越限。脇不至席者。五十年。年八十。坐六十一夏。嘆無",
    "X79n1560_013:0519b01": "可以繼其法者。以洞上旨訣。寄葉縣省公之子法遠。",
    "X79n1560_013:0519b02": "使為求法器。傳續之。延甞注釋曹山三種語。須明得",
    "X79n1560_013:0519b03": "轉位始得。一曰。作水牯牛是隨類墮。注曰。是沙門轉",
    "X79n1560_013:0519b04": "身語。是異類中事。若不曉此意。即有所滯。直是要伊",
    "X79n1560_013:0519b05": "一念無私。即有出身之路。二曰。不受食是尊貴墮。注",
    "X79n1560_013:0519b06": "曰。須知那邊了。却來遮邊行李。若不虗此位。即坐在",
    "X79n1560_013:0519b07": "尊貴。三曰。不斷聲色是隨處墮。注曰。以不明聲色。故",
    "X79n1560_013:0519b08": "隨處墮。須向聲色裏。有出身之路。作麼生是聲色外",
    "X79n1560_013:0519b09": "一句。答曰。聲不自聲。色不自色。故云不斷。指掌當指",
    "X79n1560_013:0519b10": "何掌也。予甞作隨類墮偈曰。紛然作息同。銀椀裏盛",
    "X79n1560_013:0519b11": "雪。若欲異牯牛。與牯牛何別。作尊貴墮偈曰。生在帝",
    "X79n1560_013:0519b12": "王家。那復有尊貴。自應著珍御。顧見何驚異。作隨處",
    "X79n1560_013:0519b13": "墮偈曰。有聞皆無聞。有見元無物。若斷聲色求。木偶",
    "X79n1560_013:0519b14": "當成佛。今併系於此。延以天聖五年七月十六日。陞",
    "X79n1560_013:0519b15": "座辭眾。又三日以偈寄王曙侍郎。其略曰。吾年八十",
    "X79n1560_013:0519b16": "五。修因至於此。問我歸何處。頂相終難覩。停筆而化。",
    "X79n1560_013:0519b17": "贊曰。延嗣梁山觀。觀嗣同安志。志嗣先同安丕。丕嗣",
    "X79n1560_013:0519b18": "雲居膺。膺於洞山之門。為高弟也。余觀大陽盛時。有",
    "X79n1560_013:0519b19": "承剖兩衲子。號稱奇傑。卒至於不振。惜哉。微遠錄公。",
    "X79n1560_013:0519b20": "則洞上正脉。幾於不續矣。嗚呼延之知人。可以無愧",
    "X79n1560_013:0519b21": "也。",
    "X79n1560_013:0519b23": "禪林僧寶傳卷第十三"
}