{
    "T50n2064_001:0948b02": "御製神僧傳序",
    "T50n2064_001:0948b04": "神僧者。神化萬變。而超乎其類者也。然皆有",
    "T50n2064_001:0948b05": "傳。散見經典。觀者猝欲考求。三藏之文。宏博",
    "T50n2064_001:0948b06": "浩汗。未能周遍。是以世多不能盡知。而亦莫",
    "T50n2064_001:0948b07": "窮其所以為神也。故間繙閱。采輯其傳。總為",
    "T50n2064_001:0948b08": "九卷。使觀者不必用力於搜求。一覽而盡得",
    "T50n2064_001:0948b09": "之。如入寶藏而眾美畢舉。遂用刻梓以傳。昭",
    "T50n2064_001:0948b10": "著其迹於天地間。使人皆知神僧之所以為",
    "T50n2064_001:0948b11": "神者有可徵矣。用書此於編首。概見其大意",
    "T50n2064_001:0948b12": "云爾。",
    "T50n2064_001:0948b13": "永樂十五年正月初六日",
    "T50n2064_001:0948b16": "神僧傳卷第一",
    "T50n2064_001:0948b18": "摩騰",
    "T50n2064_001:0948b19": "釋摩騰。本中天竺人也。美風儀解大小乘經。",
    "T50n2064_001:0948b20": "常以遊化為任。往天竺附庸小國講金光明",
    "T50n2064_001:0948b21": "經。會敵國侵境。騰惟曰。經云。能說此法為地",
    "T50n2064_001:0948b22": "神所護。使所居安樂。今鋒鏑方始。曾是為益",
    "T50n2064_001:0948b23": "乎。乃誓以忘身。躬往和勸。遂致二國交歡。由",
    "T50n2064_001:0948b24": "是顯譽。逮漢永平中明帝夜夢金人飛空而",
    "T50n2064_001:0948b25": "至。乃大集群臣以占所夢。通人傅毅奏曰。臣",
    "T50n2064_001:0948b26": "聞西域有神。其名曰佛。陛下所夢將必是乎。",
    "T50n2064_001:0948b27": "帝以為然。即遣郎中蔡愔博士弟子秦景等。",
    "T50n2064_001:0948b28": "往天竺尋訪佛法。愔等於彼遇見摩騰。要還",
    "T50n2064_001:0948b29": "漢地。騰誓志弘通不憚疲苦。冒涉流沙至於",
    "T50n2064_001:0948c01": "雒邑。明帝甚加賞接。於城西門外立精舍以",
    "T50n2064_001:0948c02": "處之。漢地有沙門。自騰始也。但大法初傳未",
    "T50n2064_001:0948c03": "有歸信。故蘊其深解無所宣述。後卒於雒陽。",
    "T50n2064_001:0948c04": "有記云。騰譯四十二章經一卷。初緘在蘭臺",
    "T50n2064_001:0948c05": "石室第十四間中。騰所住處。今雒陽城西雍",
    "T50n2064_001:0948c06": "門外白馬寺是也。相傳云。外國有王嘗毀破",
    "T50n2064_001:0948c07": "諸寺。唯招提寺未及毀壞。夜有一白馬繞塔",
    "T50n2064_001:0948c08": "悲鳴。即以啟王。王即停壞諸寺。因改招提以",
    "T50n2064_001:0948c09": "為白馬。故諸寺立名。多取則焉。",
    "T50n2064_001:0948c10": "法蘭",
    "T50n2064_001:0948c11": "竺法蘭。中天竺人也。自言誦經論數萬章。為",
    "T50n2064_001:0948c12": "天竺學者之師。時蔡愔既至彼國。蘭與摩騰",
    "T50n2064_001:0948c13": "共契遊化。遂相隨而來。既達雒陽與騰同止。",
    "T50n2064_001:0948c14": "少時便善漢言。愔於西域獲經。即為翻譯。所",
    "T50n2064_001:0948c15": "謂十地斷結佛本生法海藏佛本行四十二章",
    "T50n2064_001:0948c16": "等五部。會移都寇亂四部失本不傳。江左唯",
    "T50n2064_001:0948c17": "四十二章經。今見在。可二千餘言。漢地見存",
    "T50n2064_001:0948c18": "諸經唯此為始也。愔又於西域得畫釋迦倚",
    "T50n2064_001:0948c19": "像。是優田王旃檀像師第四作。既至雒陽。明",
    "T50n2064_001:0948c20": "帝即令畫工圖寫置清凉臺中及顯節陵上。",
    "T50n2064_001:0948c21": "舊像今不復存焉。又昔漢武穿昆明池底得",
    "T50n2064_001:0948c22": "黑灰問東方朔。朔云。可問西域梵人。法蘭既",
    "T50n2064_001:0948c23": "至。眾追問之。蘭云。世界終盡劫火洞燒。此灰",
    "T50n2064_001:0948c24": "是也。其言有徵。信者甚眾。後卒於雒陽。春秋",
    "T50n2064_001:0948c25": "六十餘矣。",
    "T50n2064_001:0948c26": "世高",
    "T50n2064_001:0948c27": "安清字世高。安息國王子也。幼以孝行見稱。",
    "T50n2064_001:0948c28": "加又志業聰敏剋意好學。外國典籍及七曜",
    "T50n2064_001:0948c29": "五行醫方異術乃至鳥獸之聲無不棕達。嘗",
    "T50n2064_001:0949a01": "行。見群燕忽謂伴曰。燕云。應有送食者。頃之",
    "T50n2064_001:0949a02": "果有致焉。眾咸奇之。雋異之聲早被西域。讓",
    "T50n2064_001:0949a03": "國出家修道。博曉經藏尤精阿毘曇學。既而",
    "T50n2064_001:0949a04": "遊方遍歷諸國。以漢桓初年到中夏。通習華",
    "T50n2064_001:0949a05": "言宣譯諸經。多有神迹。自稱先身已經出家。",
    "T50n2064_001:0949a06": "有一同學多瞋。分衛值施主不稱。每輒懟(音隊)",
    "T50n2064_001:0949a07": "恨。高屢加訶諫。終不悛改。如此二十餘年。乃",
    "T50n2064_001:0949a08": "與同學辭訣云。我當往廣畢宿世之對。卿明",
    "T50n2064_001:0949a09": "經精懃不在吾後。而性多恚怒命過當受惡",
    "T50n2064_001:0949a10": "形。我若得道必當相度。既而適廣州值寇亂。",
    "T50n2064_001:0949a11": "路逢一少年。唾手拔刀曰。真得汝矣。高笑曰。",
    "T50n2064_001:0949a12": "我宿命負卿遠來相償。卿之忿怒故是前世",
    "T50n2064_001:0949a13": "時意也。乃延頸受刃容無懼色。少年殺之。觀",
    "T50n2064_001:0949a14": "者填陌。莫不駭其奇異。已而神識還為安息",
    "T50n2064_001:0949a15": "王太子。遊化中國。值靈帝末關洛擾亂。乃振",
    "T50n2064_001:0949a16": "錫江南云。我當過廬山度昔同學。行達[邱丘+共](音恭)",
    "T50n2064_001:0949a17": "亭湖廟。此廟舊有威靈。商旅祈禱能分風送",
    "T50n2064_001:0949a18": "船上下。各無留滯。嘗有乞神竹者。未許輒取。",
    "T50n2064_001:0949a19": "舫即覆沒。竹還本處。自是舟人敬憚莫不懾",
    "T50n2064_001:0949a20": "影。高同旅三十餘船奉牲請福。神乃降祝曰。",
    "T50n2064_001:0949a21": "舫有沙門可便呼上。客咸驚愕。請高入廟。神",
    "T50n2064_001:0949a22": "告高曰。吾昔外國與子俱出家學道。好行布",
    "T50n2064_001:0949a23": "施而性多瞋怒。今為[邱丘+共]亭廟神。周迴千里並",
    "T50n2064_001:0949a24": "吾所治。以布施故珍玩甚豐。以瞋恚故墮此",
    "T50n2064_001:0949a25": "神報。今見同學悲欣可言。壽盡旦夕而醜形",
    "T50n2064_001:0949a26": "長大。若於此捨命穢污江湖。當度山西澤中。",
    "T50n2064_001:0949a27": "此身滅後恐墮地獄。吾有絹千匹并雜寶物。",
    "T50n2064_001:0949a28": "可為立法營塔使生善處也。高曰。遠來相度",
    "T50n2064_001:0949a29": "何不出形。神曰。形甚醜異眾人必懼。高曰。但",
    "T50n2064_001:0949b01": "出眾不怪也。神從床後出頭。乃是大蟒。不知",
    "T50n2064_001:0949b02": "尾之長短。至高膝邊。高向之梵語數番。讚唄",
    "T50n2064_001:0949b03": "數契。蟒悲淚如雨須臾還隱。高即取絹物辭",
    "T50n2064_001:0949b04": "別而去。舟侶颺帆。蟒復出身登山而望。眾人",
    "T50n2064_001:0949b05": "舉手。然後乃滅。倏忽之頃便達豫章。即以廟",
    "T50n2064_001:0949b06": "物為造東寺。高去後神即命過。暮有一少年",
    "T50n2064_001:0949b07": "上船。長跽高前受其呪願。忽然不見。高謂船",
    "T50n2064_001:0949b08": "人曰。向之少年即[邱丘+共]亭廟神。得離惡形矣。於",
    "T50n2064_001:0949b09": "是廟神歇矣。無復靈驗。後人於山西澤中見",
    "T50n2064_001:0949b10": "一死蟒。頭尾數里。今潯陽郡蛇村是也。高後",
    "T50n2064_001:0949b11": "復到廣州。尋其前世害已少年。時少年尚在。",
    "T50n2064_001:0949b12": "高徑投其家說昔日償對之事。并敘宿緣。歡",
    "T50n2064_001:0949b13": "喜相向云。吾猶有餘報。今當往會稽畢對廣",
    "T50n2064_001:0949b14": "州客悟高非凡。豁然意解追悔前愆。厚相資",
    "T50n2064_001:0949b15": "供隨高東遊。遂達會稽。至便入市。正值市中",
    "T50n2064_001:0949b16": "有群鬪者。誤傷高首。應時殞命。廣州客頻驗",
    "T50n2064_001:0949b17": "二報。遂精勤佛法具說事緣。遠近聞知莫不",
    "T50n2064_001:0949b18": "歎異焉。",
    "T50n2064_001:0949b19": "僧會",
    "T50n2064_001:0949b20": "釋僧會。俗姓康氏。其先康居國人。世居天竺。",
    "T50n2064_001:0949b21": "其父因商賈移于交阯。會年十餘歲。二親並",
    "T50n2064_001:0949b22": "亡。以至性居憂。服闋出家。厲行甚峻。為人弘",
    "T50n2064_001:0949b23": "雅有識量。篤志好學。明解三藏博覽六經。天",
    "T50n2064_001:0949b24": "文圖緯多所綜涉。辨於樞機頗屬文翰。時孫",
    "T50n2064_001:0949b25": "權已制江左。而佛教未行。赤烏十年初達建",
    "T50n2064_001:0949b26": "業。營立茅茨設像行道。時吳國以初見沙門。",
    "T50n2064_001:0949b27": "覩形而未及其道。疑為矯異。有司奏曰。有胡",
    "T50n2064_001:0949b28": "人入境。自稱沙門。容服非常。事應檢察。權",
    "T50n2064_001:0949b29": "曰。昔漢明帝夢神號稱為佛。彼之所事豈其",
    "T50n2064_001:0949c01": "遺風耶。即召會詰問。有何靈驗。會曰。如來遷",
    "T50n2064_001:0949c02": "迹忽逾千載。遺骨舍利神曜無方。昔阿育王",
    "T50n2064_001:0949c03": "起塔及八萬四千。夫塔寺之興以表遺化也。",
    "T50n2064_001:0949c04": "權以為誇誕乃謂會曰。若能得舍利當為造",
    "T50n2064_001:0949c05": "塔。如其虛妄國有常刑。會請期七日。乃謂其",
    "T50n2064_001:0949c06": "屬曰。法之興廢在此一舉。今不至誠後將何",
    "T50n2064_001:0949c07": "及。乃共潔齋靜室。以銅瓶加几燒香禮請。七",
    "T50n2064_001:0949c08": "日期畢寂然無應。求申二七。亦復如之。權曰。",
    "T50n2064_001:0949c09": "此欺誑將欲加罪。會更請三七日。權又特聽。",
    "T50n2064_001:0949c10": "會謂法侶曰。宣尼有言。文王既沒文不在茲",
    "T50n2064_001:0949c11": "乎。法雲應降。而吾等無憾。何假王憲。當以誓",
    "T50n2064_001:0949c12": "死為期耳。三七日暮猶無所見。莫不震懼。既",
    "T50n2064_001:0949c13": "入五更。忽聞瓶中鎗然有聲。會自往視果獲",
    "T50n2064_001:0949c14": "舍利。明旦權自手執瓶瀉于銅盤。舍利所衝",
    "T50n2064_001:0949c15": "盤即破碎。權肅然驚起曰。希有之瑞也。會進",
    "T50n2064_001:0949c16": "而言曰。舍利威神豈直光相而已。乃劫燒之",
    "T50n2064_001:0949c17": "火不能焚。金剛之杵不能碎。權令試之。會更",
    "T50n2064_001:0949c18": "誓曰。法雲方被蒼生仰澤。願更垂神迹以廣",
    "T50n2064_001:0949c19": "示威靈。乃置舍利於鐵砧磓上。使力者擊之。",
    "T50n2064_001:0949c20": "於是砧磓俱陷舍利無損。權大嗟伏。即為建",
    "T50n2064_001:0949c21": "塔。以始有佛寺故號建初寺。名其地為佛陀",
    "T50n2064_001:0949c22": "里。由是江左大法遂興。至孫皓即位法令苛",
    "T50n2064_001:0949c23": "虐廢棄淫祀毀壞佛寺。嘗使衛兵入後宮治園。",
    "T50n2064_001:0949c24": "於地得一金像高數尺呈皓。皓使著不淨處",
    "T50n2064_001:0949c25": "以穢汁灌之。共諸群臣笑以為樂。俄爾之間",
    "T50n2064_001:0949c26": "舉身大腫。陰處尤痛。叫呼徹天。太史占言。犯",
    "T50n2064_001:0949c27": "大神所為。即祈祝諸廟求福。婇女即迎像置",
    "T50n2064_001:0949c28": "殿上。香湯洗數十遍。燒香懺悔。皓叩頭于枕。",
    "T50n2064_001:0949c29": "自陳罪狀。有頃痛間。遣使至寺請會說法。會",
    "T50n2064_001:0950a01": "即隨入。皓具問罪福之由。會為敷析辭甚精",
    "T50n2064_001:0950a02": "要。皓有才解欣然大悅。因求看沙門戒。會以",
    "T50n2064_001:0950a03": "戒文禁祕不可輕宣。乃取本業百三十五願。",
    "T50n2064_001:0950a04": "分作二百五十事。行住坐臥皆願眾生。皓見",
    "T50n2064_001:0950a05": "慈願廣普益增善意。既就會受五戒。旬日疾",
    "T50n2064_001:0950a06": "瘳。乃於會所住更加修飾。宣示宗室莫不尊",
    "T50n2064_001:0950a07": "奉。會在吳朝亟說正法。以皓性兇粗不及妙",
    "T50n2064_001:0950a08": "義。唯敘報應近事以開其心。天紀四年皓降",
    "T50n2064_001:0950a09": "晉。九月會遘疾而終。是歲晉武太康元年也。",
    "T50n2064_001:0950a10": "至晉成帝咸和中蘇峻作亂。焚會所建塔。司",
    "T50n2064_001:0950a11": "空何充復更修造。平西將軍趙誘世不奉法",
    "T50n2064_001:0950a12": "傲蔑三寶。入此寺謂諸道人曰。久開此塔屢",
    "T50n2064_001:0950a13": "放光明。虛誕不經所未能信。若必自覩所不",
    "T50n2064_001:0950a14": "論耳。言竟塔即出五色光照曜堂剎。肅然毛",
    "T50n2064_001:0950a15": "竪。由是敬信。於寺東更立一小塔。唐高宗永",
    "T50n2064_001:0950a16": "徽中復見形于越。稱是遊方僧。而神氣瓌異。",
    "T50n2064_001:0950a17": "見者悚然。罔知階位。時寺綱紏詰其由罵驅",
    "T50n2064_001:0950a18": "逐之。會行及門。乃語之曰。吾康僧會也。苟能",
    "T50n2064_001:0950a19": "留吾真體。楅爾伽藍。跬步之間立而息絕。既",
    "T50n2064_001:0950a20": "而雙目微瞑。精爽不銷。舉手如迎揖焉。足跨",
    "T50n2064_001:0950a21": "似欲行者。眾議偃其靈軀寘於窀穸。人力殫",
    "T50n2064_001:0950a22": "絕略不傾移。遂遷于勝地別立崇堂。越人競",
    "T50n2064_001:0950a23": "以香花燈燭繒綵幡蓋果實衣器請祈心願多",
    "T50n2064_001:0950a24": "諧人意。初越之軍旅多寓永欣。其婦女生產。",
    "T50n2064_001:0950a25": "兵士葷血觸污僧藍。人不堪其穢惡。會乃化",
    "T50n2064_001:0950a26": "形往謁閩廉使李若初。且曰。君侯領越之藩",
    "T50n2064_001:0950a27": "條。託為遷之軍旅。語罷拂衣而去。尋失踪跡。",
    "T50n2064_001:0950a28": "李公喜而駭。且記其言。後果赴是郡。及上官",
    "T50n2064_001:0950a29": "訖便謁靈迹。認當時言者即斯僧也。命撤軍",
    "T50n2064_001:0950b01": "家勒就營幕。又匹婦夜臨蓐席且無脂燭隣",
    "T50n2064_001:0950b02": "無隙光。俄有一僧秉燭自牖而入。其夫旦入",
    "T50n2064_001:0950b03": "永欣認會貌。即是授火救產之僧。自爾民間",
    "T50n2064_001:0950b04": "多就求男女焉。又嘗就閭閻家求草屨。至今",
    "T50n2064_001:0950b05": "越人多以芒鞵油旛上獻。感應盻蠁。各赴人",
    "T50n2064_001:0950b06": "家。不可周述號超化禪師。",
    "T50n2064_001:0950b07": "朱士行",
    "T50n2064_001:0950b08": "朱士行。頴川人。少出家專務經典。嘗講道行",
    "T50n2064_001:0950b09": "經覺文意隱僻。遂誓志遠求大本。西至于闐",
    "T50n2064_001:0950b10": "得梵書正本。將歸洛陽。其國學眾。乃白王云。",
    "T50n2064_001:0950b11": "漢地沙門欲以婆羅門書惑亂正典。若不禁",
    "T50n2064_001:0950b12": "之恐聾盲漢地。王即不聽齎經。士行深懷痛",
    "T50n2064_001:0950b13": "心。乃求燒經為證。王許焉。於是積薪殿前以",
    "T50n2064_001:0950b14": "焚之。臨火誓曰。若大法應流漢地經當不然。",
    "T50n2064_001:0950b15": "如其無護命也。言已投經火中。火即為滅不",
    "T50n2064_001:0950b16": "損一字。大眾駭服咸稱其神感。遂得送至中",
    "T50n2064_001:0950b17": "國。後士行終于闐。年八十。闍維之薪盡火滅",
    "T50n2064_001:0950b18": "屍猶能全。眾咸驚異。乃呪曰。若真得道法當",
    "T50n2064_001:0950b19": "毀敗。應聲碎散。因斂骨起塔焉。",
    "T50n2064_001:0950b20": "訶羅竭",
    "T50n2064_001:0950b21": "訶羅竭者。莫詳氏族。少出家。誦經二百萬言。",
    "T50n2064_001:0950b22": "性虛玄守戒節。善舉措美容色。多行頭陀獨",
    "T50n2064_001:0950b23": "宿山野。晉武帝太康九年暫至洛陽。時疾疫",
    "T50n2064_001:0950b24": "流行死者相繼。竭為呪治。十差八九。至晉惠",
    "T50n2064_001:0950b25": "帝元康元年。乃西入止婁至山石室中坐禪。",
    "T50n2064_001:0950b26": "此室去水遠甚。時人欲為開澗。竭曰。不假相",
    "T50n2064_001:0950b27": "勞。乃自以左脚碾室西石壁。壁陷沒指。既拔",
    "T50n2064_001:0950b28": "足水從中出。清香甘美四時不絕。來飲者皆",
    "T50n2064_001:0950b29": "止飢渴除疾病。至元康八年端坐從化。弟子",
    "T50n2064_001:0950c01": "依國法闍維之。焚燎累日。而屍猶坐火中永",
    "T50n2064_001:0950c02": "不灰燼。乃移還石室內。",
    "T50n2064_001:0950c03": "耆域",
    "T50n2064_001:0950c04": "耆域者。天竺人也。周流華戎靡有常所。而倜",
    "T50n2064_001:0950c05": "儻神奇。任性忽俗迹行不恒。時人莫之能測。",
    "T50n2064_001:0950c06": "自發天竺至于扶南。經諸海濱爰涉交廣。並",
    "T50n2064_001:0950c07": "有靈異。既達襄陽。欲寄載過江。船人見梵沙",
    "T50n2064_001:0950c08": "門衣服弊陋。輕而不載。船達北岸域亦已度",
    "T50n2064_001:0950c09": "前行。見兩虎。虎弭耳掉尾。域以手摩其頭。虎",
    "T50n2064_001:0950c10": "下道而去。兩岸見者隨從成群。晉惠之末至",
    "T50n2064_001:0950c11": "于洛陽。諸人悉為作禮。域胡跽晏然不動容",
    "T50n2064_001:0950c12": "色。時或告人以前身所更。謂支法淵從羊中",
    "T50n2064_001:0950c13": "來。竺法與從人中來。又譏諸眾僧謂衣服華",
    "T50n2064_001:0950c14": "麗不應素法。見洛陽宮城云。彷彿似忉利天",
    "T50n2064_001:0950c15": "宮。但自然之與人事不同耳。域謂沙門耆闍",
    "T50n2064_001:0950c16": "蜜曰。匠此宮者從忉利天來。成便還天上矣。",
    "T50n2064_001:0950c17": "屋脊瓦下應有千五百作器。時咸云昔聞此",
    "T50n2064_001:0950c18": "匠實以作器著瓦下。時衡陽太守南陽滕永",
    "T50n2064_001:0950c19": "文。在洛寄住滿水寺。兩脚攣屈不能起行。域",
    "T50n2064_001:0950c20": "往視之曰。君欲得病差。何不取淨水一杯楊",
    "T50n2064_001:0950c21": "柳一枝來。域即以楊枝拂水舉手向永文而",
    "T50n2064_001:0950c22": "呪。如此者三。因以手搦永文膝令起。即時而",
    "T50n2064_001:0950c23": "起行步如故。此寺中有思惟樹數十株枯死。",
    "T50n2064_001:0950c24": "域問永文。樹死幾時。永文曰。積年矣。域即向",
    "T50n2064_001:0950c25": "樹呪如呪永文法。樹尋荑發扶疎榮茂。尚方",
    "T50n2064_001:0950c26": "暑中有一人病癥將死。域以應器著病者腹",
    "T50n2064_001:0950c27": "上。白布通覆之。呪願數千言。即有臭氣燻徹",
    "T50n2064_001:0950c28": "一室。病者曰。我活矣。域令人舉布。應器中有",
    "T50n2064_001:0950c29": "若淤泥者數升。臭不可近。病者遂瘥。洛陽兵",
    "T50n2064_001:0951a01": "亂辭還天竺。洛中沙門數百人。各請域中食。",
    "T50n2064_001:0951a02": "域皆許往。明旦五百舍皆有一域。始謂獨過。",
    "T50n2064_001:0951a03": "末相讎問方知分身降焉。既發。諸道人送至",
    "T50n2064_001:0951a04": "河南城。域徐行追者不及。域乃以杖畫地曰。",
    "T50n2064_001:0951a05": "於斯別矣。其日有從長安來者。見域在彼寺",
    "T50n2064_001:0951a06": "中。後有賈客胡濕登謂。於是日將暮。逢域於",
    "T50n2064_001:0951a07": "流沙。計已九千餘里。既還西域。不知所終。",
    "T50n2064_001:0951a08": "法朗",
    "T50n2064_001:0951a09": "釋康法朗。學于中山。永嘉中與一比丘西入",
    "T50n2064_001:0951a10": "天竺行過流沙。千有餘里。見道邊敗壞佛圖。",
    "T50n2064_001:0951a11": "無復堂殿蓬蒿滿目。法朗等下路瞻禮。見有",
    "T50n2064_001:0951a12": "二僧各居其傍。一人讀經。一人患痢穢污盈",
    "T50n2064_001:0951a13": "房。其讀經。者了不營視。朗等愴然興念。為煮",
    "T50n2064_001:0951a14": "糜粥掃除浣濯。至六日病者稍困。注痢如泉。",
    "T50n2064_001:0951a15": "朗等共料理之。其夜朗等並謂病者必不移",
    "T50n2064_001:0951a16": "旦。至明晨往視之。容色光悅病狀頓除。然屋",
    "T50n2064_001:0951a17": "中穢物皆是華馨。朗等乃悟。是得道之士以",
    "T50n2064_001:0951a18": "試人也。病者曰。隔房比丘是我和尚。久得道",
    "T50n2064_001:0951a19": "慧可往禮覲。法朗等先嫌讀經沙門無慈愛",
    "T50n2064_001:0951a20": "心。聞已乃作禮悔過。讀經者曰。諸君誠契并",
    "T50n2064_001:0951a21": "至同當入道。朗公宿學業淺。此世未得願也。",
    "T50n2064_001:0951a22": "謂朗伴云惠若植根深當現世得願。因而留",
    "T50n2064_001:0951a23": "之。法朗後還山中為大法師。道俗宗之。",
    "T50n2064_001:0951a24": "佛圖澄",
    "T50n2064_001:0951a25": "佛圖澄者。西域人也。本姓白氏。少出家清真",
    "T50n2064_001:0951a26": "務學。誦經數百萬言。以永嘉四年來適洛陽。",
    "T50n2064_001:0951a27": "志弘大法。善念神呪。能役使鬼物。以麻油雜",
    "T50n2064_001:0951a28": "臙脂塗掌。千里外事皆徹見掌中如對面焉。",
    "T50n2064_001:0951a29": "亦能令潔齋者見。又聽鈴音以言事無不效",
    "T50n2064_001:0951b01": "驗。欲於洛陽立寺。值劉曜寇洛臺帝京擾亂。",
    "T50n2064_001:0951b02": "澄立寺之志遂不果。乃潛身草野以觀世變。",
    "T50n2064_001:0951b03": "時石勒屯兵葛陂。專以殺戮為威沙門遇害",
    "T50n2064_001:0951b04": "者甚眾。澄憫念蒼生欲以道化勒。於是杖策",
    "T50n2064_001:0951b05": "到軍門。勒大將郭黑略素奉法。澄即投止黑",
    "T50n2064_001:0951b06": "略家。黑略從受五戒。崇弟子之禮。黑略後從",
    "T50n2064_001:0951b07": "勒征伐。輒預剋勝負。勒疑而問曰。孤不覺卿",
    "T50n2064_001:0951b08": "有出眾智謀。而每知行軍吉凶何也。黑略曰。",
    "T50n2064_001:0951b09": "將軍天挺神武幽靈所助。有一沙門知術非",
    "T50n2064_001:0951b10": "常。云將軍當略有區夏。已應為師。臣前後所",
    "T50n2064_001:0951b11": "白皆其言也。勒喜曰。天賜也。召澄問曰。佛道",
    "T50n2064_001:0951b12": "有何靈驗。澄知勒不達深理。止可以道術為",
    "T50n2064_001:0951b13": "教。因言曰。至道雖遠亦可以近事為證。即取",
    "T50n2064_001:0951b14": "器盛水燒香呪之。須臾生青蓮華。光色耀目。",
    "T50n2064_001:0951b15": "勒由此信伏。澄因諫曰。夫王者德化洽於宇",
    "T50n2064_001:0951b16": "內。則四靈表瑞。政弊道銷。則彗孛見於上。恒",
    "T50n2064_001:0951b17": "象著見休咎隨行。斯乃古今之常理。天人之",
    "T50n2064_001:0951b18": "明戒。勒甚悅之。凡應被誅殘。蒙其利益者十",
    "T50n2064_001:0951b19": "有八九。於是中州之胡皆願奉佛。時有痼疾",
    "T50n2064_001:0951b20": "世莫能治者。澄為醫療應時疾瘳。勒自葛陂",
    "T50n2064_001:0951b21": "還河北過枋頭。入夜欲斫營。澄語黑略曰。須",
    "T50n2064_001:0951b22": "臾賊至。可令公知。果如其言。有備故不敗。勒",
    "T50n2064_001:0951b23": "欲試澄。夜冠冑衣甲執刃而坐。遣人告澄云。",
    "T50n2064_001:0951b24": "夜來不知大將軍所在。使人始至。未及有言。",
    "T50n2064_001:0951b25": "澄逆問曰。平居無寇何故夜嚴。勒益敬之。勒",
    "T50n2064_001:0951b26": "後因忿欲害諸道士并欲苦澄。澄乃避至黑",
    "T50n2064_001:0951b27": "略舍。語弟子曰。若將軍使至問吾所在者。報",
    "T50n2064_001:0951b28": "云。不知所之。使人尋至覓澄不得。使還報勒。",
    "T50n2064_001:0951b29": "勒驚曰。吾有惡意向聖人。聖人捨我去矣。通",
    "T50n2064_001:0951c01": "夜不寢思欲見澄。澄知勒意悔。明旦造勒。勒",
    "T50n2064_001:0951c02": "曰。昨夜何行。澄曰。公有怒心。昨故權避。公",
    "T50n2064_001:0951c03": "今改意是以敢來。勒大笑曰。道人謬耳。襄國",
    "T50n2064_001:0951c04": "城塹水源在城西北五里團丸祠下。其水暴",
    "T50n2064_001:0951c05": "竭。勒問澄。何以致水。澄曰。今當勅龍。勒字",
    "T50n2064_001:0951c06": "世龍。謂澄嘲己。答曰。正以龍不能致水。故相",
    "T50n2064_001:0951c07": "問耳。澄曰。此誠言非戲也。水泉之源必有神",
    "T50n2064_001:0951c08": "龍居之。往以勅語告之水必可得。乃與弟子",
    "T50n2064_001:0951c09": "法首等數人至泉源上。其源故處久已乾燥。",
    "T50n2064_001:0951c10": "坼如車轍。從者心疑。恐水難得。澄坐繩床燒",
    "T50n2064_001:0951c11": "安息香。呪願數百言。如此三日水泫然微流。",
    "T50n2064_001:0951c12": "有一小龍。長五六寸許。隨水來出。諸道士競",
    "T50n2064_001:0951c13": "往視之。澄曰。龍有毒勿臨其上。有頃水大至",
    "T50n2064_001:0951c14": "隍塹皆滿。澄閑坐歎曰。後二日當有一小人",
    "T50n2064_001:0951c15": "驚動此下。既而襄國人薛合有二子。既小且",
    "T50n2064_001:0951c16": "驕。輕侮鮮卑奴。奴忿抽刀刺殺其弟。執兄于",
    "T50n2064_001:0951c17": "室以刀擬心。若人入室便欲加手。謂薛合曰",
    "T50n2064_001:0951c18": "送我還國我活汝兒。不然共死。於此內外驚",
    "T50n2064_001:0951c19": "愕莫敢往觀。勒乃自往視之。謂薛合曰。送奴",
    "T50n2064_001:0951c20": "以全卿子誠為善事。此法一聞方為後害。卿",
    "T50n2064_001:0951c21": "且寬情。國有常憲命人取奴。奴遂殺兒而死。",
    "T50n2064_001:0951c22": "鮮卑段波攻勒。其眾甚盛。勒懼問澄。澄曰。昨",
    "T50n2064_001:0951c23": "寺鈴鳴云。明旦食時當擒段波。勒登城望波",
    "T50n2064_001:0951c24": "軍不見前後。失色曰。軍行地傾。波豈可獲是",
    "T50n2064_001:0951c25": "公安我辭耳。更遣夔安問澄。澄曰。已獲波矣。",
    "T50n2064_001:0951c26": "時城北伏兵出遇波執之。澄勸勒宥波遣還本",
    "T50n2064_001:0951c27": "國。勒從之。卒獲其用。時劉載已死。載從弟曜",
    "T50n2064_001:0951c28": "篡襲偽位。稱元光初。光初八年曜遣從弟中",
    "T50n2064_001:0951c29": "山王岳。將兵攻勒。勒遣石虎率步騎拒之。大",
    "T50n2064_001:0952a01": "戰洛西。岳敗保石梁塢虎堅柵守之。澄與弟",
    "T50n2064_001:0952a02": "子自官寺至中寺。始入寺門。歎曰。劉岳可憫。",
    "T50n2064_001:0952a03": "弟子法祚問其故。澄曰。昨亥時岳已被執。果",
    "T50n2064_001:0952a04": "如所言。光初十一年曜自率兵攻洛陽。勒欲",
    "T50n2064_001:0952a05": "自往拒曜。內外僚佐無不必諫。勒以訪澄。澄",
    "T50n2064_001:0952a06": "曰。相輪鈴音云。秀支替戾岡僕谷拘禿當。此",
    "T50n2064_001:0952a07": "羯語也。秀支替戾岡出也。僕谷劉曜胡位也。",
    "T50n2064_001:0952a08": "拘禿當捉也。此言軍出捉得曜也。時徐光聞",
    "T50n2064_001:0952a09": "澄此言。苦勸勒行。勒乃留長子石弘。共澄以",
    "T50n2064_001:0952a10": "鎮襄國。自率中軍步騎。直指洛陽城。兩陣纔",
    "T50n2064_001:0952a11": "交曜軍大潰。曜馬沒水中。石堪生擒之送勒。",
    "T50n2064_001:0952a12": "澄時以物塗掌。觀之見有大眾中縛一人。朱",
    "T50n2064_001:0952a13": "絲約其肘。因以告弘。當爾之時正生擒曜也。",
    "T50n2064_001:0952a14": "曜平之後。勒乃僣稱趙天王行皇帝事。改元",
    "T50n2064_001:0952a15": "建平。是歲晉成帝咸和五年也。勒登位已後",
    "T50n2064_001:0952a16": "事澄彌篤。時石葱叛。其年澄戒勒曰。今年葱",
    "T50n2064_001:0952a17": "中有蟲食必害人。可令百姓無食葱也。勒頒",
    "T50n2064_001:0952a18": "告境內慎無食葱。到八月石葱果走。勒益加",
    "T50n2064_001:0952a19": "尊重。有事必諮而後行。號大和尚。石虎有子",
    "T50n2064_001:0952a20": "名斌。後勒以為兒。勒愛之甚重。忽暴病而亡。",
    "T50n2064_001:0952a21": "已涉二日。勒曰。朕聞虢太子死扁鵲能生。大",
    "T50n2064_001:0952a22": "和尚國之神人。可急往告。必能致福。澄乃取",
    "T50n2064_001:0952a23": "楊枝呪之。須臾能起。有頃平復。由是勒諸稚",
    "T50n2064_001:0952a24": "子多在佛寺中養之。每至四月八日。勒躬自",
    "T50n2064_001:0952a25": "詣寺灌佛為兒發願。至建平四年四月天靜",
    "T50n2064_001:0952a26": "無風。而塔上一鈴獨鳴。澄謂眾曰。鈴音云。國",
    "T50n2064_001:0952a27": "有大喪不出今年矣。是歲七月勒死。太子弘",
    "T50n2064_001:0952a28": "襲位。少時虎廢弘自立。遷都于鄴。稱元建武。",
    "T50n2064_001:0952a29": "傾心事澄有重於勒。澄時止鄴城內中寺。遣",
    "T50n2064_001:0952b01": "弟子法常北至襄國。弟子法佐從襄國還。相",
    "T50n2064_001:0952b02": "遇在梁基城下共宿。對車夜談言及和尚。比",
    "T50n2064_001:0952b03": "旦各去。法佐至始入覲澄。澄逆笑曰。昨夜爾",
    "T50n2064_001:0952b04": "與法常交車共說汝師耶。先民有言。不曰敬",
    "T50n2064_001:0952b05": "乎幽而不改。不曰慎乎獨而不怠。幽獨者敬",
    "T50n2064_001:0952b06": "慎之本。爾不識乎。佐愕然愧懺。於是國人每",
    "T50n2064_001:0952b07": "共相語曰。莫起惡心和尚知汝。及澄之所在。",
    "T50n2064_001:0952b08": "無敢向其方面涕唾便利者。時太子石邃有",
    "T50n2064_001:0952b09": "二子在襄國。澄語邃曰。小阿彌比當得疾。可",
    "T50n2064_001:0952b10": "往迎之。邃即馳信往視。果已得疾。太醫殷騰",
    "T50n2064_001:0952b11": "及外國道士。自言能治。澄告弟子法牙曰。正",
    "T50n2064_001:0952b12": "使聖人復出不愈此疾。況此等乎。後三日果",
    "T50n2064_001:0952b13": "死。石邃荒酒將圖為逆。謂內竪曰。和尚神通",
    "T50n2064_001:0952b14": "倘發吾謀。明日來者當先除之。澄月望將入",
    "T50n2064_001:0952b15": "覲虎。謂弟子僧惠曰。昨夜天神呼我曰。明日",
    "T50n2064_001:0952b16": "若入還勿過人。我倘有所過汝當止我。澄常",
    "T50n2064_001:0952b17": "入必過邃。邃知澄入要候甚苦。澄將上南臺。",
    "T50n2064_001:0952b18": "僧惠引衣。澄曰。事不得止。坐未安便起。邃固",
    "T50n2064_001:0952b19": "留不住。所謀遂差。還寺歎曰。太子作亂其形",
    "T50n2064_001:0952b20": "將成。欲言難言。欲忍難忍。乃因事從容箴虎。",
    "T50n2064_001:0952b21": "虎終不解。俄而事發。方悟澄言。後郭黑略將",
    "T50n2064_001:0952b22": "兵征長安北山羌。墮羌狄中。時澄在堂上坐。",
    "T50n2064_001:0952b23": "弟子法常在側。澄慘然改容曰。郭公陷敵。令",
    "T50n2064_001:0952b24": "眾僧呪願。澄又自呪願。須臾更曰。若東南出",
    "T50n2064_001:0952b25": "者活餘向則困。復更呪願。有頃曰脫矣。後月",
    "T50n2064_001:0952b26": "餘日黑略還說。墮羌圍中東南走馬乏。正遇",
    "T50n2064_001:0952b27": "帳下人推馬與之曰。公乘此小人乘公馬濟",
    "T50n2064_001:0952b28": "與不濟任命也。黑略得其馬故獲免。推驗日",
    "T50n2064_001:0952b29": "時正是澄呪願時也。偽大司馬燕公石斌虎。",
    "T50n2064_001:0952c01": "以為幽州牧鎮。群兇湊聚因以肆暴。澄戒虎",
    "T50n2064_001:0952c02": "曰。天神昨夜言。疾收馬還。至秋齊當癱爛。虎",
    "T50n2064_001:0952c03": "不解此語。即勅諸處收馬送還。其秋有人譖",
    "T50n2064_001:0952c04": "斌於虎。虎召斌鞭之三百。殺其所生母齊氏。",
    "T50n2064_001:0952c05": "虎彎弓捻矢。自視行斌罰罰輕。虎乃手殺五",
    "T50n2064_001:0952c06": "百。澄諫曰。心不可縱死不可生。禮不親殺以",
    "T50n2064_001:0952c07": "傷恩也。何有天子手行罰乎。虎乃止。後晉軍",
    "T50n2064_001:0952c08": "出淮泗隴北瓦城。皆被侵逼。三方告急。人情",
    "T50n2064_001:0952c09": "危擾。虎乃瞋曰。吾之奉佛而更致外寇。佛無",
    "T50n2064_001:0952c10": "神矣。澄明旦早入。虎以事問澄。澄因讓虎曰。",
    "T50n2064_001:0952c11": "王過去世經為大商主。至罽賓寺嘗供。大會",
    "T50n2064_001:0952c12": "中有六十羅漢。吾此身亦預斯會。時得道人",
    "T50n2064_001:0952c13": "謂予曰。此主人命盡當更雞身後王晉地。今",
    "T50n2064_001:0952c14": "王為王豈非福也。疆場軍寇國之常耳。何為",
    "T50n2064_001:0952c15": "怨謗三寶。夜興毒念乎。虎乃信悟跪而謝焉。",
    "T50n2064_001:0952c16": "虎常問澄。佛法不殺。朕為天下之主。非刑殺",
    "T50n2064_001:0952c17": "無以肅清海內。既違戒殺生。雖復事佛詎獲",
    "T50n2064_001:0952c18": "福耶。澄曰。帝王事佛當在體恭心順顯揚三",
    "T50n2064_001:0952c19": "寶不為暴虐不害無辜。至於兇暴無賴非化",
    "T50n2064_001:0952c20": "所遷。有罪不得不殺。有惡不得不刑。但當殺",
    "T50n2064_001:0952c21": "可殺。當刑可刑耳。若暴虐恣意殺害非罪。雖",
    "T50n2064_001:0952c22": "復傾財事法無解殃禍。願陛下省欲興慈廣",
    "T50n2064_001:0952c23": "及一切。則佛教永隆福祚方遠。虎雖不能盡",
    "T50n2064_001:0952c24": "從。而為益不少。虎尚書張離張良等家富事",
    "T50n2064_001:0952c25": "佛各起大塔。澄謂曰。事佛在於清淨無欲慈",
    "T50n2064_001:0952c26": "矜為心檀越雖儀奉大法。而貪悋未已。遊獵",
    "T50n2064_001:0952c27": "無度。積聚不窮。方受現世之罪。何福報之可",
    "T50n2064_001:0952c28": "希耶。離等後並被戮滅。時又久旱。自正月至",
    "T50n2064_001:0952c29": "六月。虎遣太子詣臨漳西滏口祈雨。久而不",
    "T50n2064_001:0953a01": "降。虎令澄自行。即有白龍二頭降於祠所。其",
    "T50n2064_001:0953a02": "日大雨。方數千里。其年大收。戎貊之徒先不",
    "T50n2064_001:0953a03": "識法。聞澄神驗皆遙向禮拜。並不言而化焉。",
    "T50n2064_001:0953a04": "澄常遣弟子向西域市香。既行。澄告餘弟子。",
    "T50n2064_001:0953a05": "掌中見買香弟子在某處被劫垂死。因燒香",
    "T50n2064_001:0953a06": "呪願遙救護之。弟子後還云。某月某日某處",
    "T50n2064_001:0953a07": "為賊所劫垂當見殺忽聞香氣。賊無故自驚",
    "T50n2064_001:0953a08": "曰。救兵已至。棄之而走。虎於臨漳修治舊塔",
    "T50n2064_001:0953a09": "少承露盤。澄曰。臨淄城內有古阿育王塔。地",
    "T50n2064_001:0953a10": "中有承露盤及佛像。其上林木茂盛。可掘取",
    "T50n2064_001:0953a11": "之。即畫圖與使。依言掘取。果得盤像。虎每欲",
    "T50n2064_001:0953a12": "伐燕。澄諫曰。燕國運未終卒難可剋。虎屢行",
    "T50n2064_001:0953a13": "敗績方信澄戒。黃河中舊不生黿。忽得一",
    "T50n2064_001:0953a14": "以獻虎。澄見而歎曰。桓溫其入河不久。溫字",
    "T50n2064_001:0953a15": "元子。後果如言也。時魏縣有流民。莫識氏族。",
    "T50n2064_001:0953a16": "恒著麻襦布裳在魏縣市中乞丐。時人謂之",
    "T50n2064_001:0953a17": "麻襦。言語卓越狀如狂病。乞得米穀不食輒",
    "T50n2064_001:0953a18": "散。置大路云。飼天馬。趙興太守藉拔收送詣",
    "T50n2064_001:0953a19": "虎。先是澄謂虎曰。國東二百里某月某日。當",
    "T50n2064_001:0953a20": "送一非常人。勿殺之也。如期果至。虎與共語",
    "T50n2064_001:0953a21": "了無異言。唯道陛下當終一柱殿下。虎不解",
    "T50n2064_001:0953a22": "此語。令送以詣澄。麻襦謂澄曰。昔在元和中",
    "T50n2064_001:0953a23": "會。奄至今日酉戌受玄命。絕曆終有期。金離",
    "T50n2064_001:0953a24": "銷于壤。邊荒不能尊。驅除靈期迹。莫已已之",
    "T50n2064_001:0953a25": "懿。裔苗葉繁其來方積。休期於何期永以歎",
    "T50n2064_001:0953a26": "之。澄曰。天迴運極否將不支九木。水為難無",
    "T50n2064_001:0953a27": "可以術寧。玄哲雖存世莫能。基必頹久遊閻",
    "T50n2064_001:0953a28": "浮。利擾擾多此患。行登凌雲宇會於虛遊間。",
    "T50n2064_001:0953a29": "澄與麻襦講論終日。人莫能解。有竊聽者。唯",
    "T50n2064_001:0953b01": "得此數言。推計似如論數百年事。虎遣驛馬",
    "T50n2064_001:0953b02": "送還本縣。既出城外辭能步行。云我當有所",
    "T50n2064_001:0953b03": "過未便得發。至合口橋可留見待。使如言馳",
    "T50n2064_001:0953b04": "去。未至合口。而麻襦已在橋上。考其行步有",
    "T50n2064_001:0953b05": "若飛也。虎嘗晝寢。夢見群羊負魚從東北來。",
    "T50n2064_001:0953b06": "寤已訪澄。澄曰。不祥也。鮮卑其有中原乎。慕",
    "T50n2064_001:0953b07": "容氏後果都之。澄嘗與虎共升中堂。澄忽驚",
    "T50n2064_001:0953b08": "曰。幽州當火災。仍取酒灑之。久而笑曰。救已",
    "T50n2064_001:0953b09": "得矣。虎遣驗幽州云。爾日火從四門起。西南",
    "T50n2064_001:0953b10": "有黑雲來驟雨滅之。雨亦頗有酒氣。至虎建",
    "T50n2064_001:0953b11": "武十四年七月。石宣石韜將圖相殺。宣時到",
    "T50n2064_001:0953b12": "寺與澄同坐浮圖。一鈴獨鳴。澄謂宣曰。解鈴",
    "T50n2064_001:0953b13": "音乎。鈴云。胡子洛度。宣變色曰。是何言歟。",
    "T50n2064_001:0953b14": "澄謬曰。老胡為道不能山居。無言重茵美服。",
    "T50n2064_001:0953b15": "豈非洛度乎。石韜後至。澄熟視良久韜懼而",
    "T50n2064_001:0953b16": "問澄。澄曰。怪公血臭。故相視耳。至八月澄使",
    "T50n2064_001:0953b17": "弟子十人齋于別室。澄時暫入東閤。虎與后",
    "T50n2064_001:0953b18": "杜氏問訊。澄曰。脇下有賊。不出十日。自佛圖",
    "T50n2064_001:0953b19": "以西此殿以東當有流血。慎勿東行也。杜氏",
    "T50n2064_001:0953b20": "曰。和尚耄耶何處有賊。澄即易語云。六情所",
    "T50n2064_001:0953b21": "受皆悉是賊。老自應耄。但使少者不惛。遂便",
    "T50n2064_001:0953b22": "寓言不復章的。後二日宣果遣人害韜於佛",
    "T50n2064_001:0953b23": "寺中。欲因虎臨喪仍行大逆。虎以澄先戒故",
    "T50n2064_001:0953b24": "獲免。及宣事發被收。澄諫虎曰。既是陛下之",
    "T50n2064_001:0953b25": "子。何為重禍耶。陛下若含怒加慈者。尚可六",
    "T50n2064_001:0953b26": "十餘歲。如必誅之。宣當為彗星下掃鄴宮也。",
    "T50n2064_001:0953b27": "虎不從以鐵鎖穿宣頷。牽上薪積而焚之。收",
    "T50n2064_001:0953b28": "其官屬三百餘人。皆轘裂支解。投之漳河。澄",
    "T50n2064_001:0953b29": "乃勅弟子罷別室齋也。後月餘日有一妖馬。",
    "T50n2064_001:0953c01": "髦尾皆有燒狀。入中陽門出顯陽門。東首東",
    "T50n2064_001:0953c02": "宮皆不得入。走向東北俄爾不見。澄聞而歎",
    "T50n2064_001:0953c03": "曰。災其及矣。至十一月虎大饗群臣於大武",
    "T50n2064_001:0953c04": "前殿。澄吟曰。殿乎殿乎。棘子成林。將壞人",
    "T50n2064_001:0953c05": "衣。虎令發殿石下視之。有棘生焉。澄還寺視",
    "T50n2064_001:0953c06": "佛像曰悵恨不得莊嚴。獨語曰。得三年乎。自",
    "T50n2064_001:0953c07": "答。不得不得。又曰。得二年一年百日一月乎。",
    "T50n2064_001:0953c08": "自答不得。乃無復言。還房謂弟子法祚曰。戊",
    "T50n2064_001:0953c09": "申歲禍亂將萌。己酉石氏當滅。吾及其未亂",
    "T50n2064_001:0953c10": "先從化矣。即遣人辭虎曰。物理必遷身命非",
    "T50n2064_001:0953c11": "保。負道焰遷之軀化期已及。既荷恩殊重。故",
    "T50n2064_001:0953c12": "逆以仰聞。虎愴然曰。不聞和尚有疾。乃忽爾",
    "T50n2064_001:0953c13": "告終。即自出宮寺而慰喻焉。澄謂虎曰。出入",
    "T50n2064_001:0953c14": "生死道之常也。修短分定非所能延矣。夫道",
    "T50n2064_001:0953c15": "重行全德貴無怠。苟業操無虧雖亡若在。違",
    "T50n2064_001:0953c16": "而獲延非其所願。今意未盡者。以國家心存",
    "T50n2064_001:0953c17": "佛理奉法無吝。興起寺廟崇顯壯麗。稱斯德",
    "T50n2064_001:0953c18": "也宜享休祉。而布政猛烈理刑酷濫。顯違聖",
    "T50n2064_001:0953c19": "典幽背法戒。不自懲革終無福祐。若降心易",
    "T50n2064_001:0953c20": "慮惠此下民。則國祚延長道俗慶賴。畢命就",
    "T50n2064_001:0953c21": "盡歿無遺恨。虎悲慟嗚咽知其必逝。即為鑿",
    "T50n2064_001:0953c22": "壙營墳。至十二月八日卒於鄴宮寺。是歲晉",
    "T50n2064_001:0953c23": "穆帝永和四年也。士庶悲哀號赴傾國。春秋",
    "T50n2064_001:0953c24": "一百一十七矣。仍窆於臨漳西紫陌。即虎所",
    "T50n2064_001:0953c25": "創塚也。俄而梁犢作亂。明年虎死。冉閔纂戮",
    "T50n2064_001:0953c26": "石種都盡。閔小字棘奴。澄先所謂棘子成林",
    "T50n2064_001:0953c27": "者也。澄左乳旁先有一孔。圍四五寸。通徹腹",
    "T50n2064_001:0953c28": "內。有時腸從中出。或以絮塞孔。夜欲讀書輒",
    "T50n2064_001:0953c29": "拔絮。則一室洞明。又齋日輒至水邊引腸洗",
    "T50n2064_001:0954a01": "之。還復內中。澄身長八尺。風姿甚美。妙解深",
    "T50n2064_001:0954a02": "經旁通世論。講說之日止標宗致。使始末文",
    "T50n2064_001:0954a03": "言昭然可了。加復慈洽蒼生拯救危苦。當二",
    "T50n2064_001:0954a04": "石兇疆虐害非道。若不與澄同日。孰可言哉。",
    "T50n2064_001:0954a05": "但百姓蒙益日用而不知耳。佛調須菩提等",
    "T50n2064_001:0954a06": "數十名僧。出自天竺康居。不遠數萬里路。足",
    "T50n2064_001:0954a07": "涉流沙詣澄受訓。樊沔釋道安。中山竺法雅。",
    "T50n2064_001:0954a08": "並跨越關河聽澄講說。皆妙達精理研測幽",
    "T50n2064_001:0954a09": "微。澄自說。生處去鄴九萬餘里棄家入道一",
    "T50n2064_001:0954a10": "百九年。酒不踰齒過中不食。非戒不履無欲",
    "T50n2064_001:0954a11": "無求。受業追隨常有數百。前後門徒幾且一",
    "T50n2064_001:0954a12": "萬。所歷州郡興立佛寺八百九十三所。弘法",
    "T50n2064_001:0954a13": "之盛莫與先矣。初虎殮澄。以生時錫杖及鉢",
    "T50n2064_001:0954a14": "內棺中。後冉閔纂位開棺。唯得鉢杖不復見",
    "T50n2064_001:0954a15": "屍。或言。澄死之月有人見澄於流沙。虎疑其",
    "T50n2064_001:0954a16": "不死。因發墓開棺視之。唯見一石。虎曰。石者",
    "T50n2064_001:0954a17": "朕也。師葬我而去矣。未幾虎死。後慕容雋都",
    "T50n2064_001:0954a18": "鄴。處石虎宮中。忽夢見虎嚙其臂。意謂石虎",
    "T50n2064_001:0954a19": "為祟。乃募覓虎屍於東明館掘得之。屍殭不",
    "T50n2064_001:0954a20": "毀。雋蹹(音踏)之罵曰。死胡敢怖生天子。汝作宮",
    "T50n2064_001:0954a21": "殿成。而為汝兒所圖。況復他耶。鞭撻毀辱投",
    "T50n2064_001:0954a22": "之漳河。屍倚橋柱不移。秦將王猛乃收而葬",
    "T50n2064_001:0954a23": "之。麻襦所言一柱殿也。後符堅征鄴雋子暐",
    "T50n2064_001:0954a24": "為堅大將郭神虎所執實先夢虎之驗也。",
    "T50n2064_001:0954a25": "佛調",
    "T50n2064_001:0954a26": "竺佛調者。未詳氏族。事佛圖澄為師。住常山",
    "T50n2064_001:0954a27": "寺積年。業尚純樸不表飾言。時咸以此高之。",
    "T50n2064_001:0954a28": "常山有奉法者。兄弟二人居去寺百里。兄婦",
    "T50n2064_001:0954a29": "疾篤。載出寺側以近醫藥。兄既奉調為師。朝",
    "T50n2064_001:0954b01": "晝常在寺中諮詢行道。異日調忽往其家。弟",
    "T50n2064_001:0954b02": "具問嫂所苦共審兄安否。調曰。病者粗可卿",
    "T50n2064_001:0954b03": "兄如常。調去後弟亦策馬繼往。言及調旦來。",
    "T50n2064_001:0954b04": "兄驚曰。和尚旦初不出寺。汝何容見。兄弟爭",
    "T50n2064_001:0954b05": "以問調。調笑而不答。咸共異焉。調或獨入深",
    "T50n2064_001:0954b06": "山一年半歲。齎乾飯數斗。還恒有餘。有人甞",
    "T50n2064_001:0954b07": "隨調山行數十里。天暮大雪下。調入石穴虎",
    "T50n2064_001:0954b08": "窟中宿。虎還共臥窟前。調謂虎曰。我奪汝處",
    "T50n2064_001:0954b09": "有愧如何。虎乃弭耳下山。從者駭懼。調後自",
    "T50n2064_001:0954b10": "剋將亡之日。遠近皆至。悉與語曰。天地長久",
    "T50n2064_001:0954b11": "尚有崩壞。豈況人物而求永存。若能蕩除三",
    "T50n2064_001:0954b12": "垢專心真淨。形數雖乖而神會必同契。眾咸",
    "T50n2064_001:0954b13": "流涕固請。調曰。死生命也其可請乎。調乃還",
    "T50n2064_001:0954b14": "房端坐。以衣蒙頭奄然而卒。後數年調白衣",
    "T50n2064_001:0954b15": "弟子八人。入西山伐木。忽見調在高巖上。衣",
    "T50n2064_001:0954b16": "服鮮明姿儀暢悅。皆驚喜作禮。和尚尚在耶。",
    "T50n2064_001:0954b17": "調曰。吾常在耳。具問知舊可否。良久乃去。八",
    "T50n2064_001:0954b18": "人便捨事還家。向諸同法者說。眾無以驗之。",
    "T50n2064_001:0954b19": "共發塚開棺不復見屍。唯衣履在焉。",
    "T50n2064_001:0954b20": "法慧",
    "T50n2064_001:0954b21": "竺法慧。本關中人。方直有戒行。入嵩高山事",
    "T50n2064_001:0954b22": "浮圖蜜為師。晉康帝建元元年至襄陽止羊",
    "T50n2064_001:0954b23": "叔子寺。不受別請每乞食。輒齎繩床自隨於",
    "T50n2064_001:0954b24": "閑曠之路。則施之而坐。時或遇雨以油帔自",
    "T50n2064_001:0954b25": "覆。雨止唯見繩床。不知慧所在。訊問未息慧",
    "T50n2064_001:0954b26": "已在床。每語弟子法昭曰。汝過去時折一雞",
    "T50n2064_001:0954b27": "脚。其殃尋至。俄而昭為人所擲。脚遂永疾。後",
    "T50n2064_001:0954b28": "語弟子云。新野有一老公當命過。吾欲度之。",
    "T50n2064_001:0954b29": "仍行於畦畔之間。果見一公將牛耕田。慧從",
    "T50n2064_001:0954c01": "公乞牛。公不與。慧前自捉牛鼻。公懼其異。遂",
    "T50n2064_001:0954c02": "以施之。慧牽牛呪願。七步而反以牛還公。公",
    "T50n2064_001:0954c03": "少日而亡。後征西庾稚恭鎮襄陽。既素不奉",
    "T50n2064_001:0954c04": "法。聞慧有非常之迹。甚嫉之。慧預告弟子曰。",
    "T50n2064_001:0954c05": "吾宿對尋至。誡勸眷屬令勤修福善。爾後二",
    "T50n2064_001:0954c06": "日果收而刑之。春秋五十八矣。臨死語眾人",
    "T50n2064_001:0954c07": "云。吾死後三日天當暴雨。至期果洪注城門",
    "T50n2064_001:0954c08": "水深一丈。居民渰沒多有死者。",
    "T50n2064_001:0954c09": "神僧傳卷第一(終)"
}