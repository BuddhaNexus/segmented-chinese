{
    "X88n1643_001:0050a03": " 兜率龜鏡集緣起",
    "X88n1643_001:0050a05": "是集之由作也。初本師和尚侍者遠目上座。以童真",
    "X88n1643_001:0050a06": "入道。精修密踐。得上生徵應。緇素見聞。莫不感羨咨",
    "X88n1643_001:0050a07": "嗟。時清士曾通紹。因啟師曰。紹聞。西方有往生集。行",
    "X88n1643_001:0050a08": "世。而兜率上生。古今不乏名賢。何獨無乎。願師撰之。",
    "X88n1643_001:0050a09": "以為萬世龜鏡。師曰。善哉。子之問也。誠為救病之良",
    "X88n1643_001:0050a10": "藥。渡苦海之慈舟。盖以凡夫一念迷真。妄緣塵影。流",
    "X88n1643_001:0050a11": "浪生死。渺無返期。六趣升沉。三界奚出。未階三賢十",
    "X88n1643_001:0050a12": "聖。寧免分段生方。況茲末世狂妄。多以識心影子。為",
    "X88n1643_001:0050a13": "見性悟道。錯認石火電光。為了却生死。肆志空談。撥",
    "X88n1643_001:0050a14": "無因果。毀持戒者為執相。詆看教者為鑽故紙。貶往",
    "X88n1643_001:0050a15": "生者為小根下愚。不思馬鳴龍樹願覲彌陀。無著天",
    "X88n1643_001:0050a16": "親誓見彌勒。其為何根何愚哉。妄譏賢聖。輕謗經律。",
    "X88n1643_001:0050a17": "罪將誰代。雖云頓悟。習惑未除。一入他腹。隔陰之昏",
    "X88n1643_001:0050a18": "難免。五祖戒。青艸堂。遜長老。嚴首座。足為前鑒。識想",
    "X88n1643_001:0050a19": "紛飛。擬齊先哲。煩惱熾炎。言超佛祖。未證無生。終隨",
    "X88n1643_001:0050a20": "業識流轉。彌陀彌勒真大知識。捨而不參。觀音勢至",
    "X88n1643_001:0050a21": "天台淨慈。誠為良友。胡不親哉。覺生母鄒氏。已蒙",
    "X88n1643_001:0050a22": "慈尊接引。得升內院。洪恩浩瀚。圖報莫由。乃復懇本",
    "X88n1643_001:0050a23": "師。速成斯集。為四眾之寶筏。後代之資粮。師由是撿",
    "X88n1643_001:0050a24": "諸經論傳記。并所見聞者。彚編成帙。授我鋟梓。公諸",
    "X88n1643_001:0050b01": "天下。覺因問師曰。未審和尚志在西方耶。兜率耶。師",
    "X88n1643_001:0050b02": "曰。可問取木橛去。曰某甲不解木橛音。師曰。蒼天蒼",
    "X88n1643_001:0050b03": "天。曰乞和尚垂慈顯示。師曰。今日舌頭不快。且待別",
    "X88n1643_001:0050b04": "時向你道。覺因作禮。述其巔末(五祖戒後身。為蘇長公。青草堂後身。為曾",
    "X88n1643_001:0050b05": "魯公。遜長老後身。為李侍郎。嚴首座後身。為王龜齡。鴈蕩僧後身。為秦氏子檜)。",
    "X88n1643_001:0050b06": "旹",
    "X88n1643_001:0050b07": "康熈歲次辛亥孟夏寶象林釋開覺和南識",
    "X88n1643_001:0050b14": "兜率龜鏡集目錄",
    "X88n1643_001:0050b16": "初集　應化垂迹",
    "X88n1643_001:0050b17": "傅大士契此和尚婆羅門",
    "X88n1643_001:0050b18": "二百億羅漢末田地尊者引正王",
    "X88n1643_001:0050b19": "嗢嗢羅羅漢清辯論師佛馱跋陀羅",
    "X88n1643_001:0050b20": "德光論師道法禪師慧覧禪師",
    "X88n1643_001:0050b21": "智嚴法師華手比丘戴顒處士",
    "X88n1643_001:0050b22": "僧護比丘僧旻法師慧思禪師",
    "X88n1643_001:0050b23": "蘇富婁法顯禪師道積法師",
    "X88n1643_001:0050b24": "慧雲法師貞辯法師鴻楚法師",
    "X88n1643_001:0050c01": "真表律師",
    "X88n1643_001:0050c02": "中集　上生內院",
    "X88n1643_001:0050c03": "金色獮猴天女童子",
    "X88n1643_001:0050c04": "禽獸野干須達長者",
    "X88n1643_001:0050c05": "無著世親道安法師僧輔法師",
    "X88n1643_001:0050c06": "曇戒法師玄藻尼光靜尼",
    "X88n1643_001:0050c07": "慧瓊尼淨秀尼彥琮法師",
    "X88n1643_001:0050c08": "慧頵法師玄奘法師道宣律師",
    "X88n1643_001:0050c09": "窺基法師法上法師曇衍法師",
    "X88n1643_001:0050c10": "道丕法師寶襲法師智曉禪師",
    "X88n1643_001:0050c11": "智晞禪師惠仙法師法誠禪師",
    "X88n1643_001:0050c12": "大乘燈禪師希圓法師令諲法師",
    "X88n1643_001:0050c13": "貞晦法師恒超法師循州山神",
    "X88n1643_001:0050c14": "繼倫法師從諫禪師息塵比丘",
    "X88n1643_001:0050c15": "居易侍郎玄朗禪師法興法師",
    "X88n1643_001:0050c16": "智江法師善本禪師志德法師",
    "X88n1643_001:0050c17": "成慈尼釋開[折/目]開犖求寂",
    "X88n1643_001:0050c18": "鄒優婆夷",
    "X88n1643_001:0050c19": "後集　經呪願文",
    "X88n1643_001:0050c20": "法華經勸發品大灌頂經",
    "X88n1643_001:0050c21": "大乘本生心地觀經分別功德論",
    "X88n1643_001:0050c22": "願見彌勒佛呪彌勒菩薩法身印呪",
    "X88n1643_001:0050c23": "七佛所說神呪經佛說陀羅尼集經",
    "X88n1643_001:0050c24": "持地論發菩提心論",
    "X88n1643_001:0051a01": "讚彌勒佛四禮願文",
    "X88n1643_001:0051a03": "兜率龜鏡集目錄(終)",
    "X88n1643_001:0051a09": "兜率龜鏡集卷上",
    "X88n1643_001:0051a11": "廣州南海寶象林沙門釋弘贊在犙輯",
    "X88n1643_001:0051a12": "○初集　應化垂迹",
    "X88n1643_001:0051a13": "一切大地菩薩。住首楞嚴定。於十方世界。以種種色",
    "X88n1643_001:0051a14": "像。普門示現。誘化羣生。同歸覺岸。故首楞嚴三昧經",
    "X88n1643_001:0051a15": "云。爾時名意菩薩。白佛言。世尊。此彌勒菩薩。一生補",
    "X88n1643_001:0051a16": "處。次於世尊。當得阿耨菩提。得是首楞嚴三昧耶。佛",
    "X88n1643_001:0051a17": "言。其諸菩薩。得住十地。一生補處。受佛正位。皆得是",
    "X88n1643_001:0051a18": "首楞嚴三昧。時彌勒菩薩。即示現神力。一切眾會。見",
    "X88n1643_001:0051a19": "此三千大千世界。諸閻浮提中。皆是彌勒菩薩。或見",
    "X88n1643_001:0051a20": "在天上。或見在人間。或見出家。或見在家。或見侍佛",
    "X88n1643_001:0051a21": "如阿難。或見智慧如舍利弗。或見神通如目犍連。或",
    "X88n1643_001:0051a22": "見頭陀如大迦葉。或見說法如富樓那。或見密行如",
    "X88n1643_001:0051a23": "羅睺羅。或見持律如優波離。或見天眼如何那律。或",
    "X88n1643_001:0051a24": "見坐禪如離婆多。如是一切中。皆見彌勒。或見入諸",
    "X88n1643_001:0051b01": "城邑聚落乞食。或見說法。或見坐禪。時諸菩薩及諸",
    "X88n1643_001:0051b02": "天眾。一切皆見彌勒菩薩。現首楞嚴三昧神通勢力。",
    "X88n1643_001:0051b03": "見已。即大歡喜。白佛言。世尊。譬如真金。雖復鍛磨。不",
    "X88n1643_001:0051b04": "失其性。是諸大士。亦復如是。隨所試處。皆能示現。不",
    "X88n1643_001:0051b05": "思議法性。若能通達此三昧。當知則能通達三乘一",
    "X88n1643_001:0051b06": "切道行。餘如華嚴經。善財童子。入毗盧樓閣所見。彌",
    "X88n1643_001:0051b07": "勒菩薩告善財言。我為化度與我往昔同修諸行。今",
    "X88n1643_001:0051b08": "時退失菩提心者。亦為教化父母親屬。及諸婆羅門。",
    "X88n1643_001:0051b09": "而生於此閻浮提界。摩羅提國。拘吒聚落。婆羅門家。",
    "X88n1643_001:0051b10": "我住此大樓閣中。為隨順眾生心故。為成熟兜率天",
    "X88n1643_001:0051b11": "中同行天子故。為欲示現將降生時。大智法門。與一",
    "X88n1643_001:0051b12": "生菩薩。共談論故。為欲教化釋迦如來所遣來者。令",
    "X88n1643_001:0051b13": "悉開悟。故於此命終。生兜率天。上生經云。佛告優波",
    "X88n1643_001:0051b14": "離。兜率陀天。十善報應。勝善妙福處。若我住世一小",
    "X88n1643_001:0051b15": "劫中。廣說一生補處菩薩報應。及十善果者。不能窮",
    "X88n1643_001:0051b16": "盡。(依正兩觀詳如經文)優婆離白佛言。世尊。今此大士。何時於",
    "X88n1643_001:0051b17": "閻浮提沒。生於彼天。佛告離波離。却從十二年二月",
    "X88n1643_001:0051b18": "十五日。於波羅奈國。劫波利村。波婆利大婆羅門家。",
    "X88n1643_001:0051b19": "本所生處。結加趺坐。如入滅定。身紫金色。光明艶赫。",
    "X88n1643_001:0051b20": "如百千日。上至兜率陀天。其身舍利。如鑄金像。不動",
    "X88n1643_001:0051b21": "不搖。身圓光中。有首楞嚴三昧。般若波羅蜜。字義炳",
    "X88n1643_001:0051b22": "然。時諸天人。尋即為起眾寶妙塔。供養舍利。時兜率",
    "X88n1643_001:0051b23": "陀天。七寶臺內。摩尼殿上。師子牀座。忽然化生。於蓮",
    "X88n1643_001:0051b24": "華上。結加趺坐。身如閻浮檀金色。長十六由旬。三十",
    "X88n1643_001:0051c01": "二相。八十種好。皆悉具足。頂上肉髻。髮紺瑠璃色。釋",
    "X88n1643_001:0051c02": "迦毗楞伽摩尼。百千萬億。甄叔迦寶。以嚴天冠。其天",
    "X88n1643_001:0051c03": "冠中。有五百億色。一一色中。有無量百千化佛。諸化",
    "X88n1643_001:0051c04": "菩薩。以為侍者。復有他方諸大菩薩。作十八變。隨意",
    "X88n1643_001:0051c05": "自在。住天冠中。彌勒眉間。有白毫相光。流出眾光。作",
    "X88n1643_001:0051c06": "百寶色。乃至艶出八萬四千光明雲。與諸天子。各坐",
    "X88n1643_001:0051c07": "華座。晝夜六時。常說不退轉地法輪之行。經一時中。",
    "X88n1643_001:0051c08": "成就五百億天子。令不退於阿耨多羅三藐三菩提。",
    "X88n1643_001:0051c09": "如是處兜率陀天。晝夜恒說此不退轉法輪。度諸天",
    "X88n1643_001:0051c10": "子。閻浮提歲數。五十六億萬歲。爾乃下生於閻浮提。",
    "X88n1643_001:0051c11": "是名彌勒菩薩於閻浮提沒。生兜率陀天因緣(閻浮提。新",
    "X88n1643_001:0051c12": "云贍部州。此娑婆三千大千世界。共有萬億閻浮提。劫波利村。即拘吒聚落。釋迦毗楞伽。此云能勝。甄叔迦。此",
    "X88n1643_001:0051c13": "云赤色。兜率陀。新云覩史多。此云熹足。彼諸天。多修熹足定故。亦云知足。於五欲知止足故)。",
    "X88n1643_001:0051c14": "傅大士",
    "X88n1643_001:0051c15": "大士姓傅。名翕。字玄風。婺州義烏縣人。父名宣慈。字",
    "X88n1643_001:0051c16": "廣愛。母王氏。世為農。以齊建武四年丁丑歲。五月八",
    "X88n1643_001:0051c17": "日生。端靖淳和。無所愛著。少不學問。時與里人漁。每",
    "X88n1643_001:0051c18": "得魚。常以竹籠盛之。沉深水中。祝曰。去者去。止者留。",
    "X88n1643_001:0051c19": "時人以為愚。梁天監十一年。年十六歲。娶劉氏。名曰",
    "X88n1643_001:0051c20": "玅光。生子。一曰普建。二曰普成。普通元年。年二十四。",
    "X88n1643_001:0051c21": "於稽停塘下。遇一梵僧。號嵩頭陀。語大士曰。我昔與",
    "X88n1643_001:0051c22": "汝於毗婆尸佛前發願。汝今兜率天宮受用現在。何",
    "X88n1643_001:0051c23": "時當還。因命臨水觀影。乃見圓光寶葢。大士笑曰。鑪",
    "X88n1643_001:0051c24": "鞴之所多鈍銕。良醫門下足病人。當度生為急。何暇",
    "X88n1643_001:0052a01": "思天之樂乎。於是結菴松山下雙檮樹間。即今雙林",
    "X88n1643_001:0052a02": "寺是。自號雙樹下當來解脫善慧大士。日與玅光營",
    "X88n1643_001:0052a03": "作。夜則行道。見釋迦金粟定光三佛。放光集大士身。",
    "X88n1643_001:0052a04": "從是身常出妙香。又感七佛相隨。釋迦引前。維摩接",
    "X88n1643_001:0052a05": "後。每旦鐘鳴。有仙人騰空而下。隨喜行道。甞謂弟子",
    "X88n1643_001:0052a06": "曰。我得首楞嚴三昧。又曰。我得無漏智。弟子僉曰。首",
    "X88n1643_001:0052a07": "楞嚴三昧。唯十地菩薩。方能得之。故知大士是住十",
    "X88n1643_001:0052a08": "地菩薩。示迹同凡耳。告大眾曰。學道若不值無生師。",
    "X88n1643_001:0052a09": "終不得道。我是現前得無生人。昔隱此事。今不覆藏。",
    "X88n1643_001:0052a10": "以示汝等。又弟子禮拜。大士因謂之曰。汝等禮我。但",
    "X88n1643_001:0052a11": "禮殿中佛。即我形像。又曰。我於夢中。憶得過去師。名",
    "X88n1643_001:0052a12": "曰。善明世尊。或問曰。善明世尊。得道時師耶。發心時",
    "X88n1643_001:0052a13": "師耶。答曰。非發心時師也。彼佛出世時。我為國王。供",
    "X88n1643_001:0052a14": "養彼佛。彼佛壽八萬歲。我作佛時。壽量亦爾。大通六",
    "X88n1643_001:0052a15": "年。大士詣闕。武帝問大士。師事從誰。答曰。從無所從。",
    "X88n1643_001:0052a16": "師無所師。事無所事。自是天下。名僧雲集。此處常降",
    "X88n1643_001:0052a17": "甘露。大士躬寫經律。千有餘卷。願諸眾生。離苦解脫。",
    "X88n1643_001:0052a18": "大士三至京師。所度道俗。不可勝計。謂弟子曰。我於",
    "X88n1643_001:0052a19": "賢劫千佛中。一佛耳。若願生千佛中。即得見我。又告",
    "X88n1643_001:0052a20": "眾曰。我捨此身時。期嵩頭陀。蹔往忉利天。不久還兜",
    "X88n1643_001:0052a21": "率天。汝願生彼。即得見我也。大同八年。立誓持上齋。",
    "X88n1643_001:0052a22": "作願文曰。弟子善慧。今啟釋迦世尊。十方三世諸佛。",
    "X88n1643_001:0052a23": "盡虗空徧法界。常住三寶。弟子自念今生。無可從心",
    "X88n1643_001:0052a24": "布施。拔濟受苦眾生。自今立誓三年。持上齋。每月六",
    "X88n1643_001:0052b01": "日不飲食。以此饑渴之苦。代一切眾生酬償罪業。速",
    "X88n1643_001:0052b02": "得解脫。以不食之糧。廣作布施。願諸眾生。世世備足",
    "X88n1643_001:0052b03": "財法無量。永離愛染。不作三業。得大總持。摧伏諸魔。",
    "X88n1643_001:0052b04": "成無上道。誓捨身命財。普為一切供養諸佛。謹持不",
    "X88n1643_001:0052b05": "食上齋。而取滅度。執志燒身。為大明鐙。為一切供養",
    "X88n1643_001:0052b06": "三寶。遂先告眾曰。莫懷憂惱。夫物有生有死。事有成",
    "X88n1643_001:0052b07": "有敗。天下恩愛。皆悉離別。今捨此穢濁之身。當得無",
    "X88n1643_001:0052b08": "上清淨法身。唯願徒眾。無懷悲戀。生生世世。不相捨",
    "X88n1643_001:0052b09": "離。永為眷屬。至成佛道。但自相率。共辦樵薪。於雙林",
    "X88n1643_001:0052b10": "山頂。營作火龕。願以此因緣。當來世界。必為佛事。普",
    "X88n1643_001:0052b11": "度一切。共同解脫。至四月八日。弟子留堅意。范難陀",
    "X88n1643_001:0052b12": "等。十有九人。各請奉代師主。持不食上齋。及燒身供",
    "X88n1643_001:0052b13": "養三寶。復有四部弟子。刺心燒指。割耳。留大士久住",
    "X88n1643_001:0052b14": "世間。又曰。吾悟道已四十劫。釋迦世尊方始發心。葢",
    "X88n1643_001:0052b15": "謂能捨身苦行。所以先我成佛耳。嵩頭陀入滅。大士",
    "X88n1643_001:0052b16": "心自知之。乃集諸弟子曰。嵩公已還兜率天宮待我。",
    "X88n1643_001:0052b17": "我同度眾生之人。去已盡矣。我決不久住於世。乃作",
    "X88n1643_001:0052b18": "還源詩十二章。時太建元年。歲次己丑。夏四月。丙申",
    "X88n1643_001:0052b19": "朔。大士寢疾。告其子普建普成二法師曰。我從第四",
    "X88n1643_001:0052b20": "天來。為度眾生故。汝等慎護三業。精勤六度。行懺悔",
    "X88n1643_001:0052b21": "法。免墮三塗。二師因問曰。脫不住世。眾或離散。佛殿",
    "X88n1643_001:0052b22": "不成若何。大士曰。我去世後。或可現相。至二十四日",
    "X88n1643_001:0052b23": "乙卯。大士入涅槃。時年七十三。肉色不變。至三日。舉",
    "X88n1643_001:0052b24": "身還煖。形相端潔。轉手柔軟。更七日。烏傷縣令。陳鍾",
    "X88n1643_001:0052c01": "耆。來求香火。結緣因。取香及四眾。次第傳之。次及大",
    "X88n1643_001:0052c02": "士。大士猶反手受香。沙門法璿等曰。我等有幸。預蒙",
    "X88n1643_001:0052c03": "菩薩示還源相。手自傳香。表存非異。使後世知聖化",
    "X88n1643_001:0052c04": "餘芳。初大士之未亡也。語弟子曰。我滅度後。莫移我",
    "X88n1643_001:0052c05": "臥牀。後七日。當有法猛上人。送織成彌勒佛像來。長",
    "X88n1643_001:0052c06": "鎮我牀上。用標形相也。及至七日。果將彌勒佛像。并",
    "X88n1643_001:0052c07": "一小銅鐘子。安大士牀上。猛時作禮流淚。須臾忽然",
    "X88n1643_001:0052c08": "不見(詳載本傳。此乃大士證首楞嚴三昧。示現如是。如首楞嚴三昧經明)。",
    "X88n1643_001:0052c09": "契此和尚",
    "X88n1643_001:0052c10": "明州奉化縣。布袋和尚。不詳氏族。自稱契此。形裁腲",
    "X88n1643_001:0052c11": "脮。蹙額播腹。居止無定。寢臥隨處。常以杖荷一布袋。",
    "X88n1643_001:0052c12": "凡供身之具。盡貯袋中。入市肆聚落。見物即乞。或醯",
    "X88n1643_001:0052c13": "醬魚菹。亦投囊中。時號為長汀子。自說偈曰。一鉢千",
    "X88n1643_001:0052c14": "家飯。孤身萬里遊。青目覩人少。問路白雲頭。或於雪",
    "X88n1643_001:0052c15": "中臥。而身上無雪。人皆奇之。或示人吉凶。必現相表",
    "X88n1643_001:0052c16": "兆。亢陽即曳高齒屐。人知必雨。水潦則繫濕草屨。人",
    "X88n1643_001:0052c17": "知必晴。或坐街頭。或立衢中。兒童競逐。羣而戲之。師",
    "X88n1643_001:0052c18": "有偈曰。是非憎愛世偏多。子細思量奈我何。寬却肚",
    "X88n1643_001:0052c19": "膓須忍辱。豁開心地任從他。若逢知己須依分。縱遇",
    "X88n1643_001:0052c20": "冤家也共和。若能了此心頭事。自然證得六波羅。我",
    "X88n1643_001:0052c21": "有一布袋。虗空無罣礙。展開徧十方。入時觀自在。吾",
    "X88n1643_001:0052c22": "有一軀佛。世人皆不識。不塑亦不裝。不彫亦不刻。無",
    "X88n1643_001:0052c23": "一滴灰泥。無一點彩色。人畵畵不成。賊偷偷不得。體",
    "X88n1643_001:0052c24": "相本自然。清淨非拂拭。雖然是一軀。分身千百億。師",
    "X88n1643_001:0053a01": "於梁貞明三年。在岳林寺東廓。盤石上。端坐示寂。說",
    "X88n1643_001:0053a02": "偈曰。彌勒真彌勒。分身千百億。時時示時人。時人自",
    "X88n1643_001:0053a03": "不識。偈畢。安然而化。眾共埋之。後見現於他州。亦負",
    "X88n1643_001:0053a04": "布袋而行。四眾競圖其像焉(千百億。即娑婆三千大千世界。萬億四大部州)。",
    "X88n1643_001:0053a05": "婆羅門",
    "X88n1643_001:0053a06": "中天竺。菩提樹東。有精舍高百六七十尺。下基面廣",
    "X88n1643_001:0053a07": "二十餘步。疊以青甎。塗以石灰。層龕皆有金像。四壁",
    "X88n1643_001:0053a08": "鏤作奇製。或連珠形。或天仙像。上置金銅寶瓶。東面",
    "X88n1643_001:0053a09": "接為重閣。簷宇特起三層。榱柱棟梁。戶扉寮牖。金銀",
    "X88n1643_001:0053a10": "彫鏤。以飾之。珠玉廁錯。以鎮之。奧室邃宇。洞戶三重。",
    "X88n1643_001:0053a11": "外門左右。各有龕室。左則觀自在菩薩像。右則慈氏",
    "X88n1643_001:0053a12": "菩薩像。白銀鑄成。高十餘尺。精舍故地。無憂王先建",
    "X88n1643_001:0053a13": "小精舍。復有婆羅門。更廣建焉。初有婆羅門。不信佛",
    "X88n1643_001:0053a14": "法。事大自在天。傳聞天神在雪山中。遂與其弟往來",
    "X88n1643_001:0053a15": "求願焉。天曰。凡諸願求。有福方果。非汝所祈。非我能",
    "X88n1643_001:0053a16": "遂。婆羅門曰。修何福可以遂心。天曰。欲種善種。求勝",
    "X88n1643_001:0053a17": "福田。菩提樹者。證佛果處也。宜時速返。往菩提樹。建",
    "X88n1643_001:0053a18": "大精舍。穿大水池。興諸供養。所願當遂。婆羅門受天",
    "X88n1643_001:0053a19": "命。發大信心。相率而返。兄建精舍。弟鑿水池。於是廣",
    "X88n1643_001:0053a20": "修供養。勤求心願。後皆果遂。為王大臣。凡得祿賞。皆",
    "X88n1643_001:0053a21": "便檀捨。精舍既成。招募工人。欲圖如來初成佛像。曠",
    "X88n1643_001:0053a22": "以歲月。無人應召。久之。有一婆羅門來告眾曰。我善",
    "X88n1643_001:0053a23": "圖寫。如來玅相。眾曰。今將造像。夫何所須。曰香泥耳。",
    "X88n1643_001:0053a24": "宜置精舍之中。并一燈照。我入已。堅閉其戶。六月後。",
    "X88n1643_001:0053b01": "乃可開門。時諸僧眾。皆如其命。尚餘四月。未滿六月",
    "X88n1643_001:0053b02": "眾咸駭異。開以觀之。見精舍內。佛像儼然。結跏趺坐。",
    "X88n1643_001:0053b03": "右足居上。左手斂。右手垂。東面而坐。肅然如在。座高",
    "X88n1643_001:0053b04": "四尺二寸。廣丈二尺五寸。像高丈一尺五寸。兩膝相",
    "X88n1643_001:0053b05": "去八尺八寸。兩肩六尺二寸。相好具足。慈顏若真。惟",
    "X88n1643_001:0053b06": "右乳上。塗瑩未周。既不見人。方騐神鑒。眾咸悲歎。殷",
    "X88n1643_001:0053b07": "勤請知。有一沙門。宿心淳質。乃感夢見昔婆羅門。而",
    "X88n1643_001:0053b08": "告曰。我是慈氏菩薩。恐工人之思。不測聖容。故我躬",
    "X88n1643_001:0053b09": "來圖繪佛像。垂右手者。昔如來之將證佛果。天魔來",
    "X88n1643_001:0053b10": "嬈。地神告至。其一先出。助佛降魔。如來告曰。汝勿憂",
    "X88n1643_001:0053b11": "怖。吾以忍力。降彼必矣。魔王曰。誰為明證。如來乃垂",
    "X88n1643_001:0053b12": "手指地言。此有證。是時第二地神踊出作證。故今像",
    "X88n1643_001:0053b13": "手倣昔下垂。眾知靈鑒。莫不悲感。於是乳上未周。填",
    "X88n1643_001:0053b14": "廁眾寶。珠瓔寶冠。奇珍交飾。設賞迦王。不信三寶。伐",
    "X88n1643_001:0053b15": "菩提樹已。欲毀此像。既覩慈顏。心不安忍。回駕將返",
    "X88n1643_001:0053b16": "命宰臣曰。宜除此佛像。置大自在天形。宰臣受旨。懼",
    "X88n1643_001:0053b17": "而歎曰。毀佛像。則歷劫招殃。違王命。乃喪身滅族。進",
    "X88n1643_001:0053b18": "退若此。何所宜行。乃召信心。以為役使。遂於像前橫。",
    "X88n1643_001:0053b19": "疊甎壁。心慚冥闇。又置明燈。甎壁之前。畫自在天。功",
    "X88n1643_001:0053b20": "成報命。王聞心懼。舉身生皰。肌膚攫裂。居未久之。便",
    "X88n1643_001:0053b21": "喪沒矣。宰臣馳返。毀除障壁。時經多日。燈物不滅。像",
    "X88n1643_001:0053b22": "今尚在。神功不虧。云云(無憂王。即阿育王。婆羅門。此云梵志。天竺四姓之一也)。",
    "X88n1643_001:0053b23": "聞二百億阿羅漢",
    "X88n1643_001:0053b24": "南天竺恭達那補羅國。宮城側。大伽藍中。有精舍高",
    "X88n1643_001:0053c01": "五十餘尺中有刻旃檀慈氏菩薩像。高十餘尺。或至",
    "X88n1643_001:0053c02": "齋日。神光照燭。是聞二百億羅漢之所造也。",
    "X88n1643_001:0053c03": "末田地尊者(是毱多尊者弟子)",
    "X88n1643_001:0053c04": "北天竺瞢揭釐城東北。踰山越谷。逆上信度河。途路",
    "X88n1643_001:0053c05": "危險。山谷杳冥。或履絙索。或牽鐵鎖。棧道虗臨。飛梁",
    "X88n1643_001:0053c06": "危構。[木*豕]棧躡隥。行千餘里。至達麗羅川。即烏仗那國",
    "X88n1643_001:0053c07": "舊都也。多出黃金。及鬱金香。達麗羅川中。大伽藍側",
    "X88n1643_001:0053c08": "有刻木慈氏菩薩像。金色晃昱。靈鑒潛通。高百餘尺。",
    "X88n1643_001:0053c09": "末田底迦(舊云。末田地譌)阿羅漢之所造也。羅漢以神通力。",
    "X88n1643_001:0053c10": "携引匠人升覩史多天。親觀玅相。三返之後。功乃畢",
    "X88n1643_001:0053c11": "焉。自有此像。法流東派。又中天竺戰主國。大城西北。",
    "X88n1643_001:0053c12": "伽藍中窣堵波。無憂王之所建也。中有如來舍利一",
    "X88n1643_001:0053c13": "升。昔者世尊。當於此處。七日之中。為天人眾類說玅",
    "X88n1643_001:0053c14": "法。其側則有過去三佛座。及經行遺迹之處。鄰此復",
    "X88n1643_001:0053c15": "有慈氏菩薩像。形量雖小。威神嶷然。靈鑒潛通。奇迹",
    "X88n1643_001:0053c16": "間起。",
    "X88n1643_001:0053c17": "引正王",
    "X88n1643_001:0053c18": "中天竺。憍薩羅國。西南三百餘里。至黑峰山。岌然特",
    "X88n1643_001:0053c19": "起。峰巖峭險。既無崖谷。宛如全石。引正王為龍猛菩",
    "X88n1643_001:0053c20": "薩鑿此山中。建立伽藍。去山十數里。鑿孔道。當其山",
    "X88n1643_001:0053c21": "下。仰鑿疏石。其中則長廊步檐。崇臺重閣。閣有五層。",
    "X88n1643_001:0053c22": "層有四院。並建精舍。各鑄金像。量等佛身。玅窮工思。",
    "X88n1643_001:0053c23": "自餘莊嚴。惟飾金寶。從山高峰。臨注飛泉。周流重閣。",
    "X88n1643_001:0053c24": "交帶廊廡。疏寮外穴。明燭中宇。初引正王。建此伽藍",
    "X88n1643_001:0054a01": "也。人力疲竭。庫藏空虗。功猶未半。心甚憂慼。龍猛謂",
    "X88n1643_001:0054a02": "曰。大王何故若有憂色。王曰。輙運大心。敢樹勝福。期",
    "X88n1643_001:0054a03": "之永固。待至慈氏。功績未成。財用已竭。每懷此恨。坐",
    "X88n1643_001:0054a04": "而待旦。龍猛曰。勿憂。崇福勝善。其利不窮。有此弘願。",
    "X88n1643_001:0054a05": "無憂不濟。今日還宮。當極歡樂。後再出遊。歷覽山野。",
    "X88n1643_001:0054a06": "已而至此。平議營建。王既受誨。大石並變為金。王遊",
    "X88n1643_001:0054a07": "見金。心口相賀。回駕至龍猛所曰。此日畋遊。神鬼所",
    "X88n1643_001:0054a08": "惑。山林之中。時見金聚。龍猛曰。非鬼惑也。至誠所感",
    "X88n1643_001:0054a09": "故有此金。宜時取用。濟成勝業。遂以營建。功畢有餘。",
    "X88n1643_001:0054a10": "於是五層之中。各鑄四大金像。餘尚盈積。充諸帑藏。",
    "X88n1643_001:0054a11": "招集千僧。居中禮誦。龍猛菩薩。以釋迦佛所宣教法。",
    "X88n1643_001:0054a12": "及諸菩薩所演述論。鳩集部別。藏在其中。故上第一",
    "X88n1643_001:0054a13": "層。惟置佛像。及諸經論。下第五層。居止淨人。資產什",
    "X88n1643_001:0054a14": "物。中間三層。僧徒所舍。聞諸先志曰。引正營建已畢。",
    "X88n1643_001:0054a15": "計工人所食鹽價。用九拘胝金錢(龍猛。舊云龍樹。拘胝者。唐言百億)。",
    "X88n1643_001:0054a16": "嗢嗢羅(唐言上)羅漢",
    "X88n1643_001:0054a17": "南天竺。珠利耶國。都城西不遠。有故伽藍。提婆菩薩",
    "X88n1643_001:0054a18": "與羅漢論義之所。初提婆菩薩。聞此伽藍。有嗢嗢羅",
    "X88n1643_001:0054a19": "阿羅漢。得六神通。具八解脫。遂來遠尋。觀其風範。既",
    "X88n1643_001:0054a20": "至伽藍。投羅漢宿。羅漢所居之處。惟置一牀。提婆無",
    "X88n1643_001:0054a21": "以為席。乃聚落葉。指令就坐。羅漢入定。夜分方出。提",
    "X88n1643_001:0054a22": "婆於時陳疑。請決羅漢。隨難為釋。提婆尋聲重質。第",
    "X88n1643_001:0054a23": "七轉已。杜口不酬。竊運神通力。往兜率陀天。請問慈",
    "X88n1643_001:0054a24": "氏。慈氏為釋。因而告曰。彼提婆者。曠劫修行。賢劫之",
    "X88n1643_001:0054b01": "中。當紹佛位。非爾所知。宜深禮敬。如彈指頃。還復本",
    "X88n1643_001:0054b02": "座。乃復抑揚妙義。剖析微言。提婆謂曰。此慈氏菩薩",
    "X88n1643_001:0054b03": "聖智之釋也。豈仁者所能詳究哉。羅漢曰。然。誠如來",
    "X88n1643_001:0054b04": "旨。於是避席禮謝。深加敬歎。",
    "X88n1643_001:0054b05": "清辯論師",
    "X88n1643_001:0054b06": "南天竺。大安達邏國。都城南不遠。有大山巖。清辯論",
    "X88n1643_001:0054b07": "師住阿素洛宮。待見慈氏菩薩成佛之處。論師雅量",
    "X88n1643_001:0054b08": "弘遠。至德深邃。外示僧伽之服。內弘龍猛之學。靜而",
    "X88n1643_001:0054b09": "思曰。非慈氏成佛。誰決我疑。於觀自在菩薩像前。誦",
    "X88n1643_001:0054b10": "隨心陀羅尼。絕粒飲水。時歷三歲。觀自在菩薩。乃現",
    "X88n1643_001:0054b11": "玅色身。謂論師曰。何所志乎。對曰。願留此身。待見慈",
    "X88n1643_001:0054b12": "氏。觀自在菩薩曰。人命危脆。世間浮幻。宜修勝善。願",
    "X88n1643_001:0054b13": "生覩史多天。於斯禮覲。尚速得見。論師曰。志不可奪。",
    "X88n1643_001:0054b14": "心不可二。菩薩曰。若然者。宜往彼大安達邏國。城南",
    "X88n1643_001:0054b15": "山巖執金剛神所。至誠誦執金剛呪者。當遂此願。論",
    "X88n1643_001:0054b16": "師於是往而誦焉。三歲之後。神乃謂曰。汝何所願。若",
    "X88n1643_001:0054b17": "此勤勵。論師曰。願留此身。待見慈氏。觀自在菩薩。指",
    "X88n1643_001:0054b18": "遣來請。成我願者。其在神乎。神乃授祕方。而謂之曰。",
    "X88n1643_001:0054b19": "此岩石內。有阿素洛宮。如法行請。石壁當開。開即入",
    "X88n1643_001:0054b20": "中。可以待見。論師曰。幽居無覩。詎知佛興。神曰。慈氏",
    "X88n1643_001:0054b21": "出世。我當相報。論師受命。專精誦持。復歷三歲。初無",
    "X88n1643_001:0054b22": "異想。呪芥子以擊石壁。豁而洞開。是時百千萬眾。觀",
    "X88n1643_001:0054b23": "覩忘返。論師跨其戶。而告眾曰。吾久祈請。待見慈氏。",
    "X88n1643_001:0054b24": "聖靈警祐。大願斯遂。宜可入此。同見佛興。聞者怖駭。",
    "X88n1643_001:0054c01": "莫敢履戶。謂是毒蛇之窟。恐喪身命。再三告語。惟有",
    "X88n1643_001:0054c02": "六人從入。論師顧謝。時眾從容而入。入之既已。石壁",
    "X88n1643_001:0054c03": "還合。眾皆恐嗟。恨前言之過也(阿修洛。舊曰阿修羅。此云非天)。",
    "X88n1643_001:0054c04": "佛馱跋陀羅禪師",
    "X88n1643_001:0054c05": "佛馱跋陀羅。此云覺賢。本姓釋氏。迦維羅衛人。甘露",
    "X88n1643_001:0054c06": "飯王之苗裔也。博學羣經。多所通達。少以禪律馳名。",
    "X88n1643_001:0054c07": "常與同學僧迦達多。共遊罽賓國。同處積載。達多雖",
    "X88n1643_001:0054c08": "服其才明。而未測其人也。後於密室閉戶坐禪。忽見",
    "X88n1643_001:0054c09": "賢來。驚問何來。答云。蹔至兜率致敬彌勒。言訖便隱。",
    "X88n1643_001:0054c10": "達多知是聖人。未測深淺。後屢見賢神變。乃敬心祈",
    "X88n1643_001:0054c11": "問。方知得不還果(阿那含果也)。",
    "X88n1643_001:0054c12": "德光論師",
    "X88n1643_001:0054c13": "中天竺。秣底補羅國。德光論師。少而英傑。長而弘敏。",
    "X88n1643_001:0054c14": "博物強識。碩學多聞。本習大乘。未窮玄奧。因覽毗婆",
    "X88n1643_001:0054c15": "沙論。退業而學小乘。作數十部論。破大乘綱紀。製俗",
    "X88n1643_001:0054c16": "書數十餘部。非斥先進。所作典論。覃思佛經。十數不",
    "X88n1643_001:0054c17": "決。研精雖久。疑情未除。時有天軍羅漢。往來兜史多",
    "X88n1643_001:0054c18": "天。德光願見慈氏。決疑請益。天軍以神通力。接上天",
    "X88n1643_001:0054c19": "宮。既見慈氏。長揖不禮。天軍謂曰。慈氏菩薩。次紹佛",
    "X88n1643_001:0054c20": "位。何乃自高。敢不致敬。方欲受業。如何不屈。德光對",
    "X88n1643_001:0054c21": "曰。尊者此言。誠為指誨。然我出家弟子。慈氏菩薩。受",
    "X88n1643_001:0054c22": "天福樂。非出家之侶。而欲作禮。恐非所宜。菩薩知其",
    "X88n1643_001:0054c23": "我慢心固。非聞法器。往來三返。不得決疑。更請天軍。",
    "X88n1643_001:0054c24": "重欲覲禮。天軍惡其我慢。懱而不對。德光既不遂心。",
    "X88n1643_001:0055a01": "便起恚恨。即趣先林。修發通定。我慢未除。不時證果。",
    "X88n1643_001:0055a02": "道法禪師",
    "X88n1643_001:0055a03": "法。姓曹。燉煌人。棄家入道。專精禪業。亦時行神呪。後",
    "X88n1643_001:0055a04": "遊城都。王休之。費鏗之。請為興樂香積二寺主。訓眾",
    "X88n1643_001:0055a05": "有法。常行分衛。不受別請及僧食。乞食所得。常減其",
    "X88n1643_001:0055a06": "分。以施蟲鳥。每夕輙脫衣露坐。以飼蚊蝱。如此者。累",
    "X88n1643_001:0055a07": "年。後入定。見彌勒放臍中光。照三塗苦報。於是深加",
    "X88n1643_001:0055a08": "篤勵。常坐不臥。元徽二年。於定中滅度。平坐繩牀。貌",
    "X88n1643_001:0055a09": "如恒日(分衛。即乞食也)。",
    "X88n1643_001:0055a10": "慧覽禪師",
    "X88n1643_001:0055a11": "覽姓成。酒泉人。曾遊西域。頂戴佛鉢。仍於罽賓。從達",
    "X88n1643_001:0055a12": "摩比丘。諮受禪要。達摩曾入定。往兜率天。從彌勒受",
    "X88n1643_001:0055a13": "菩薩戒。後以戒法授覽。還至于填國。復以戒法授彼",
    "X88n1643_001:0055a14": "方諸僧。乃歸東土。宋文帝。請住鍾山定林寺。孝武帝",
    "X88n1643_001:0055a15": "起中興寺。復敕令京邑禪僧。皆隨踵受業。",
    "X88n1643_001:0055a16": "智嚴法師",
    "X88n1643_001:0055a17": "嚴。西涼州人。弱冠出家。便以精勤著名。衲衣宴坐。蔬",
    "X88n1643_001:0055a18": "食永歲。志欲廣求經誥。遂周流西國。諮受禪法功踰",
    "X88n1643_001:0055a19": "十載。請佛馱跋陀禪師東歸。傳法東土。元嘉四年。共",
    "X88n1643_001:0055a20": "沙門寶雲。譯出寶曜。廣博嚴淨。西天王等經。嚴昔未",
    "X88n1643_001:0055a21": "出家時。甞受五戒。有少虧犯。後入道受具足。常疑不",
    "X88n1643_001:0055a22": "得戒。每以為懼。積年禪觀。而不能自了。遂更汎海。重",
    "X88n1643_001:0055a23": "到天竺。諮諸明達。值羅漢比丘。具以事問羅漢。羅漢",
    "X88n1643_001:0055a24": "不敢判決。乃為嚴入定。往兜率宮諮彌勒。彌勒答云。",
    "X88n1643_001:0055b01": "得戒。嚴大喜。於是步歸。至罽賓。無疾而化。年七十八。",
    "X88n1643_001:0055b02": "華手比丘",
    "X88n1643_001:0055b03": "魏文帝三年。內敕設無遮大會。魏帝敕問。此土僧尼。",
    "X88n1643_001:0055b04": "得戒源由。有何證騐。諸大德等。皆不能答。於時即有",
    "X88n1643_001:0055b05": "比丘。請向西國。問聖人。得戒源由。發足長安。到於天",
    "X88n1643_001:0055b06": "竺。見一羅漢。啟曰。震旦僧尼。得戒以不。羅漢答曰。我",
    "X88n1643_001:0055b07": "是小聖。不知得否。汝在此住。吾為汝上昇兜率。奉問",
    "X88n1643_001:0055b08": "彌勒世尊。得不得來報。即便入定。向兜率天。具問前",
    "X88n1643_001:0055b09": "事。彌勒答曰。僧尼並得戒訖。仍請證騐。彌勒即取金",
    "X88n1643_001:0055b10": "花云。若邊地僧尼得戒。願金花入羅漢手掌。不得莫",
    "X88n1643_001:0055b11": "入。發願既訖。將花按手。其花入掌中。高一尺影現。彌",
    "X88n1643_001:0055b12": "勒語曰。汝到震旦比丘所。亦當如我此法。羅漢下來。",
    "X88n1643_001:0055b13": "如彌勒語。以花按比丘手。即入掌中。高一尺影現。瑞",
    "X88n1643_001:0055b14": "應既徵。其時即有遠方道俗。來相欽仰。求受三歸五",
    "X88n1643_001:0055b15": "戒者無數。即號為花手比丘。當去之時。有一十八人。",
    "X88n1643_001:0055b16": "自餘慕住西國。或有冒涉流沙。風寒命過。唯有花手",
    "X88n1643_001:0055b17": "比丘。獨還漢地。當本去日。有迦毗羅神現身。語花手",
    "X88n1643_001:0055b18": "比丘曰。道路懸遠。多諸險難。弟子送師至彼。往來清",
    "X88n1643_001:0055b19": "吉。未還之間。魏文帝殿前。有金花空中現。文帝問太",
    "X88n1643_001:0055b20": "史曰。有何變怪。太史卜曰。西國正法。欲來到此。不盈",
    "X88n1643_001:0055b21": "一月。花手比丘。掌中金花來到此土。初至之一日。空",
    "X88n1643_001:0055b22": "裏金花。即滅不現。大瑞既徵。故戒福永傳也。",
    "X88n1643_001:0055b23": "戴顒處士",
    "X88n1643_001:0055b24": "晉世有譙國。戴逵。字安道。風清槩遠。遊心釋教。且機",
    "X88n1643_001:0055c01": "思通贍。巧疑造化。至於和墨點采。刻形鏤法。雖周人",
    "X88n1643_001:0055c02": "盡策之微。宋客象楮之玅。不能踰也。逵第二子顒。字",
    "X88n1643_001:0055c03": "仲若。素韻淵澹。雅好丘園。既負荷幽貞。亦繼志才巧。",
    "X88n1643_001:0055c04": "逵每製像。常共參慮。濟陽江夷。少與顒友。夷常託顒",
    "X88n1643_001:0055c05": "造觀音像。致力罄思。欲令盡美。而相好不圓。積年無",
    "X88n1643_001:0055c06": "成。後夢有人告之曰。江夷於觀音無緣。可改彌勒菩",
    "X88n1643_001:0055c07": "薩。顒即停手。馳書報江。信未及發。而江書已至。俱於",
    "X88n1643_001:0055c08": "此夕感夢。語事符同。顒喜於神應。即改為彌勒。於是",
    "X88n1643_001:0055c09": "觸手成玅。初不稽思。光顏圓滿。俄爾而成。有識讚仰。",
    "X88n1643_001:0055c10": "感悟因緣之匪差。此像舊在會稽龍華寺。尋二戴像",
    "X88n1643_001:0055c11": "製。歷代獨步。其所造甚多。並散在諸寺。難悉詳錄。",
    "X88n1643_001:0055c12": "僧護比丘",
    "X88n1643_001:0055c13": "護。本會稽剡縣人。少出家。便尅意苦節。戒行嚴淨。後",
    "X88n1643_001:0055c14": "居石城山。隱嶽寺。寺北有青石壁。直上數十餘丈。當",
    "X88n1643_001:0055c15": "中央。有如佛燄光之形。上有叢樹。曲幹垂陰。護每經",
    "X88n1643_001:0055c16": "行至壁所。輙見光色煥炳。聞絃管歌讚之聲。於是擎",
    "X88n1643_001:0055c17": "爐發誓。願博山鐫造。十丈石佛。以敬擬彌勒千尺之",
    "X88n1643_001:0055c18": "容。使凡厥有緣。同覩三會。以齊建武中。招結道俗。初",
    "X88n1643_001:0055c19": "就彫剪。疏鑿移年。僅成面樸。頃之。護遘疾而亡。臨終",
    "X88n1643_001:0055c20": "誓曰。吾之所造。本不期一生成辦。第二身中。其願方",
    "X88n1643_001:0055c21": "果。後有沙門僧淑。纂襲遺功。而資力莫由。未獲成遂。",
    "X88n1643_001:0055c22": "至梁天監六年。有始豐令。吳郡陸咸罷邑還國。夜宿",
    "X88n1643_001:0055c23": "剡溪。值風雨晦冥。咸危懼假寐。忽夢見三道人來。告",
    "X88n1643_001:0055c24": "云。君識信堅正。自然安隱。有建安殿下。感患未瘳。若",
    "X88n1643_001:0056a01": "能治剡縣。僧護所造石像。得成就者。必獲平預。冥理",
    "X88n1643_001:0056a02": "非虗。宜相開發也。咸還都經年。稍忘前夢。後出門。乃",
    "X88n1643_001:0056a03": "見一僧云。去歲剡溪所屬。建安王事。猶憶此不。咸當",
    "X88n1643_001:0056a04": "時矍然。答云不憶。道人笑曰。宜更思之。仍即辭去。咸",
    "X88n1643_001:0056a05": "悟其非凡。乃倒屣諮訪。追及百步。忽然不見。咸豁然",
    "X88n1643_001:0056a06": "意解。具憶前夢。乃剡溪所見第三僧也。咸即馳啟建",
    "X88n1643_001:0056a07": "安王。王即以上聞。敕遣僧祐律師。專任像事。王乃深",
    "X88n1643_001:0056a08": "信益加。喜踊充遍。抽捨金貝。誓取成畢。初僧祐未至",
    "X88n1643_001:0056a09": "一日。寺僧慧逞。夢見黑衣大神。翼從甚壯。立於龕所。",
    "X88n1643_001:0056a10": "商略分數。至明旦。而祐律師至。其神應若此。初僧護",
    "X88n1643_001:0056a11": "所創。鑿龕過淺。乃鏟入五丈。更施頂髻及身相。克成",
    "X88n1643_001:0056a12": "鎣磨將畢。夜中忽當州字處。色赤而隆起。今像胸州",
    "X88n1643_001:0056a13": "字處。猶不施金箔。而赤色在焉。像以天監十二年春",
    "X88n1643_001:0056a14": "就功。至十五年春竟。座軀高五丈。立形十丈。龕前架",
    "X88n1643_001:0056a15": "三層臺。又造門閣殿堂。并立眾基業。以充供養。其四",
    "X88n1643_001:0056a16": "遠士庶。并提挾香花。萬里來集。供施往還。軌迹填委。",
    "X88n1643_001:0056a17": "自像成之後。建安王所苦稍瘳。今年已康。復至唐。有",
    "X88n1643_001:0056a18": "越州法華山寺玄儼律師。乃當代名德。因覩斯像。雖",
    "X88n1643_001:0056a19": "金石絲竹四天之供施常聞。功德莊嚴十地之琱鐫",
    "X88n1643_001:0056a20": "尚闕。乃內傾衣鉢。外率檀那。布以黃金之色。鎔以白",
    "X88n1643_001:0056a21": "銀之相。銅錫鉛鍇。球琳琅玕。七寶由是渾成。八珍於",
    "X88n1643_001:0056a22": "焉具足。雖寶積獻葢。界現三千。迦葉貢衣。金踰十萬。",
    "X88n1643_001:0056a23": "如須彌之現於大海。若杲日之出于高山。此又儼之",
    "X88n1643_001:0056a24": "功德。不可思議者也。至明萬曆丙午仲冬。此像足生",
    "X88n1643_001:0056b01": "五色優曇華焉(州音萬)。",
    "X88n1643_001:0056b02": "僧旻法師",
    "X88n1643_001:0056b03": "旻。姓孫氏。七歲出家。為僧迴弟子。年十六。而迴亡。哀",
    "X88n1643_001:0056b04": "容俯仰。喪禮畢。師仰曇景。安貧好學。不避炎雪。年二",
    "X88n1643_001:0056b05": "十六。講成實論。先輩法師。高視當世。排競下筵。於是",
    "X88n1643_001:0056b06": "名振日下。聽眾千餘。孜孜善誘。曾無告倦。永元元年。",
    "X88n1643_001:0056b07": "敕於惠輪殿。講勝鬘經。帝自臨聽。時有靈根寺道超",
    "X88n1643_001:0056b08": "比丘。勤學自勵。願明解如旻。夢有人言。僧旻法師。毗",
    "X88n1643_001:0056b09": "婆尸佛。已能講說。君始修習。云何可等。但自加功。不",
    "X88n1643_001:0056b10": "患不隨分得解。後大領悟。旻甞造彌勒佛。并諸供具。",
    "X88n1643_001:0056b11": "朝夕禮謁。乃夢見彌勒佛。遣化菩薩。送菩提樹與之。",
    "X88n1643_001:0056b12": "菩薩曰。菩提樹者。梁言道場樹也。弟子頗宣其言。旻",
    "X88n1643_001:0056b13": "聞而勗之曰。禮有六夢。正夢唯一。乃是好惡之先徵。",
    "X88n1643_001:0056b14": "故周立占夢之官。後代廢之。正以俗人澆偽。亟多假",
    "X88n1643_001:0056b15": "託。吾前所夢。乃心想耳。汝勿傳之。",
    "X88n1643_001:0056b16": "慧思禪師",
    "X88n1643_001:0056b17": "思。俗姓李氏。武津人也。少以弘恕慈育知名。甞夢梵",
    "X88n1643_001:0056b18": "僧勸令出俗。駭悟斯瑞。辭親入道。日唯一食。不受別",
    "X88n1643_001:0056b19": "供。誦法華等經。三十餘卷。數年之間。千遍便滿。又夢",
    "X88n1643_001:0056b20": "梵僧數百。形服環異。上座命曰。汝先受戒。律儀非勝。",
    "X88n1643_001:0056b21": "安能開發。於正道也。既遇清眾。宜更翻壇祈請師僧",
    "X88n1643_001:0056b22": "四十二人。加羯磨法。具足成就。後忽驚悟。方知夢受。",
    "X88n1643_001:0056b23": "自斯已後。尅念翹專。得見三生所行道事。又夢彌勒",
    "X88n1643_001:0056b24": "彌陀。說法開悟。故造二像。並同供養。又夢隨從彌勒。",
    "X88n1643_001:0056c01": "與諸眷屬。同會龍華。心自惟曰。我於釋迦末法。受持",
    "X88n1643_001:0056c02": "法華。今值慈尊。感傷悲泣。豁然覺悟。轉復精進。靈瑞",
    "X88n1643_001:0056c03": "重沓。修尋定支。束身長坐。始三七日。發少靜觀。見一",
    "X88n1643_001:0056c04": "生來。善惡業相。因此驚嗟。倍復勇猛。慨無所獲。自傷",
    "X88n1643_001:0056c05": "昏沉。生為空過。深懷慚愧。放身倚壁。背未至間。霍爾",
    "X88n1643_001:0056c06": "開悟。法華三昧。大乘法門。一念明達。不由他悟。",
    "X88n1643_001:0056c07": "蘇富婁",
    "X88n1643_001:0056c08": "婁。乃憲法師弟子。憲遺囑令依釋道安。所造丈八金",
    "X88n1643_001:0056c09": "像。而婁不知模樣。便鑄。一冶遂成。無有缺少。當鑄像",
    "X88n1643_001:0056c10": "時。雨花如李。遍一寺內。又於家內。造金銅彌勒像。高",
    "X88n1643_001:0056c11": "丈餘。後夢憲。令其更造佛像。乃於梵雲寺造大像。高",
    "X88n1643_001:0056c12": "五十九尺。事如別顯。昔隋初秦孝王。後曾鎮襄都。聞",
    "X88n1643_001:0056c13": "安師古像。形制甚異。乃遣人圖之。於長安延興寺造",
    "X88n1643_001:0056c14": "之。初鑄之夕。亦感天樂雨花。大有靈瑞。像今現在延",
    "X88n1643_001:0056c15": "興寺也。",
    "X88n1643_001:0056c16": "法顯禪師",
    "X88n1643_001:0056c17": "顯。姓丁氏。南郡江陵人。十二出家。依寶冥法師。服勤",
    "X88n1643_001:0056c18": "累載。諮詢經旨。後依皓師。示以降心之術。因而返谷。",
    "X88n1643_001:0056c19": "靜處閑居。旦資蔬水。中後絕漿。晏坐道安梅梁殿中。",
    "X88n1643_001:0056c20": "三十餘載。此堂有彌勒像。并光趺高四十尺。八部圍",
    "X88n1643_001:0056c21": "繞。彌天之所造也。其寶冠華帳。供具經臺。並顯所營。",
    "X88n1643_001:0056c22": "堂中五燈。晝夜不絕。忽一燈獨熾。燄高丈餘。又一夜",
    "X88n1643_001:0056c23": "著五色衣人。持一金瓶來奉。顯一生樂疾。並信往業。",
    "X88n1643_001:0056c24": "受而不治。五十餘年。足不出戶。夢身坐寶殿。授四眾",
    "X88n1643_001:0057a01": "戒。就牀跏坐。儼然便絕(彌天。即道安法師)。",
    "X88n1643_001:0057a02": "道積法師",
    "X88n1643_001:0057a03": "積。河東安邑人。先講涅槃。後敷攝論。并諸異部。往往",
    "X88n1643_001:0057a04": "宣傳。及知命將鄰。偏弘地持。以為誡勗之極。先沙門",
    "X88n1643_001:0057a05": "寶澄。隋初於普救寺。創營彌勒大像百尺。萬工纔登",
    "X88n1643_001:0057a06": "其一。不卒所願。而澄早逝。鄉邑蓍艾。請積繼之。修建",
    "X88n1643_001:0057a07": "十年。彫粧都了。道俗慶賴。欣喜相并。初積受請之夕。",
    "X88n1643_001:0057a08": "夢二師子。於大像側。連吐明珠。相續不絕。既覺。惟曰。",
    "X88n1643_001:0057a09": "獸王自在。則表法流無滯。寶珠自涌。乃喻財施無窮。",
    "X88n1643_001:0057a10": "冥運潛開功成斯在。即命工匠。圖夢所見。於彌勒大",
    "X88n1643_001:0057a11": "像前。今猶存焉。像設三層。巖廓四合。上坊下院。赫奕",
    "X88n1643_001:0057a12": "相臨。園磑田蔬。周環俯就。小而成大。咸積之功。貞觀",
    "X88n1643_001:0057a13": "十年。九月十七日。終於本寺。春秋六十有九。未終三",
    "X88n1643_001:0057a14": "日。鐘不發聲。逝後如舊。眾咸哀歎。",
    "X88n1643_001:0057a15": "慧雲法師",
    "X88n1643_001:0057a16": "雲。姓姚氏。湖湘人也。十歲往南嶽。初祖禪師。稟承慈",
    "X88n1643_001:0057a17": "訓。而能黠慧。好味經教。沉默如也。弱冠受具。自專護",
    "X88n1643_001:0057a18": "戒。且喜毗尼。尋罷講科。專營福事。江北行化。來觀梁",
    "X88n1643_001:0057a19": "苑。夜宿繁臺。企望。隨河北岸。有異氣屬天。質明入城",
    "X88n1643_001:0057a20": "尋覩。乃歙州司馬宅。西北園中池沼。見瀾漪中。有天",
    "X88n1643_001:0057a21": "宮影。參差樓閣。合沓珠瓔。門牖綵繪。而九重儀像。逶",
    "X88n1643_001:0057a22": "迤千狀。直謂兜率之宮院矣。雲覩此異事。喜貫心膺。",
    "X88n1643_001:0057a23": "吾聞智嚴經說。琉璃地上現宮殿之影。此不思議之",
    "X88n1643_001:0057a24": "境界也。今決擬建梵宮。答其徵瑞。往濮州屬縣。報成",
    "X88n1643_001:0057b01": "寺。發願。為國摹鑄彌勒像。舉高一丈八尺。募人出赤",
    "X88n1643_001:0057b02": "金。於時施者委輸。一鑄克成。相好奇特。太極元年。五",
    "X88n1643_001:0057b03": "月十三日。改元延和。是歲下敕。凡寺院無名額者並",
    "X88n1643_001:0057b04": "毀。雲所鑄像。及造殿宇門廓。猶虧彩繢。遇新敕乃輟",
    "X88n1643_001:0057b05": "工。雲於彌勒像前。泣淚焚香。告曰。若與此有緣。當現",
    "X88n1643_001:0057b06": "奇瑞。策悟羣心。少頃。像首上放金色光。照曜天地。滿",
    "X88n1643_001:0057b07": "城士庶。皆歎希有。是時生毀謗者。隨喪兩目。有舌腫",
    "X88n1643_001:0057b08": "一尺許者。遠近傳聞。爭來瞻禮。捨施如山。乃全勝槩。",
    "X88n1643_001:0057b09": "像坐垂趺。人觀稽顙。涉惡報者。雲望像。為其悔過。斯",
    "X88n1643_001:0057b10": "須。失明者重視。舌卷者能言。皆願為寺之奴。持鐘掃",
    "X88n1643_001:0057b11": "地也。",
    "X88n1643_001:0057b12": "貞辯法師",
    "X88n1643_001:0057b13": "辯。中山人也。少知出塵。長誓修學。尅苦之性。人不堪",
    "X88n1643_001:0057b14": "其憂。一志聽尋。暇則刺血書經。又鍼血畵立觀自在",
    "X88n1643_001:0057b15": "像。慈氏像等。甞因行道困息。有二天女。來相撓惱。辯",
    "X88n1643_001:0057b16": "誓之曰。我心匪石。吾以神光被汝。自此道勝。魔亦無",
    "X88n1643_001:0057b17": "踪。後歸中山講訓。補故伽藍。無不諧願。有婦人陳氏。",
    "X88n1643_001:0057b18": "布髮掩地。請辯踏之。撰上生經鈔。為學者所貴。時號",
    "X88n1643_001:0057b19": "辯鈔者。後終於此寺焉。",
    "X88n1643_001:0057b20": "鴻楚法師",
    "X88n1643_001:0057b21": "楚。字方外。姓唐氏。永嘉人也。梁太后賜紫衣并號。固",
    "X88n1643_001:0057b22": "讓弗聽。終不披著。所講法華經。五十許座。甞撰上生",
    "X88n1643_001:0057b23": "經鈔。一日楚之講堂中。忽生蓮華。重柎複葉。香氣芬",
    "X88n1643_001:0057b24": "荂。楚講貫外。深夜行道誦經。將逝之夕。燈光忽暗。經",
    "X88n1643_001:0057c01": "聲絕微。告門人曰。勞爾給使。吾將往矣。於長興三年",
    "X88n1643_001:0057c02": "六月五日無疾而化。",
    "X88n1643_001:0057c03": "真表律師",
    "X88n1643_001:0057c04": "表。百濟人也。家在金山。世為弋獵。表多蹻捷。弓矢最",
    "X88n1643_001:0057c05": "便。當開元中。逐獸之餘。憩於田畎間。折柳條。貫蝦蟇",
    "X88n1643_001:0057c06": "成串。置於水中。擬為食調。遂入山網捕。因逐鹿。路由",
    "X88n1643_001:0057c07": "山北歸家。全忘取貫蝦蟇。至明年春獵次。聞蟇鳴。就",
    "X88n1643_001:0057c08": "水。見去載所貫三十許蝦蟇猶活。表於時歎惋。自責",
    "X88n1643_001:0057c09": "曰。苦哉。何為口腹。令彼經年受苦。乃絕柳條。徐輕放",
    "X88n1643_001:0057c10": "之。因發意出家。自思惟曰。我若堂下辭親。室中割愛",
    "X88n1643_001:0057c11": "難離慾海。莫揭愚籠。由是迍入深山。以刀截髮。苦到",
    "X88n1643_001:0057c12": "懺悔。舉身撲地。志求戒法。誓願要期彌勒菩薩授我",
    "X88n1643_001:0057c13": "戒法。夜倍日功。遶旋叩搕。心心無間。念念翹勤。經七",
    "X88n1643_001:0057c14": "晝宵。詰旦。見地藏菩薩。手搖金錫。為表策發。教發戒",
    "X88n1643_001:0057c15": "緣。作受前方便。感斯瑞應。歎喜徧身。勇猛過前。二七",
    "X88n1643_001:0057c16": "日滿。有大鬼。現可怖相。而推表墜於巖下。身無所傷。",
    "X88n1643_001:0057c17": "匍匐就登石壇。加復魔相百端千緒。至第三七日。質",
    "X88n1643_001:0057c18": "明。有吉祥鳥鳴曰。菩薩來也。乃見白雲若浸粉然。更",
    "X88n1643_001:0057c19": "無高下。山川平滿。成銀色世界。兜率天主。逶迤自在。",
    "X88n1643_001:0057c20": "儀衛陸離。圍遶石壇。香風花雨。且非凡世之景物焉。",
    "X88n1643_001:0057c21": "爾時慈氏徐步而行。至於壇所。垂手摩表頂曰。善哉",
    "X88n1643_001:0057c22": "大丈夫。求戒如是。至於再三。蘇迷盧可手攘却。爾心",
    "X88n1643_001:0057c23": "終不退。乃為授法。表身心和悅。如第三禪。意識與樂。",
    "X88n1643_001:0057c24": "根相應也。四萬二千福河常流。一切功德尋發慈氏。",
    "X88n1643_001:0058a01": "躬授三法衣。瓦鉢。復賜名曰。真表。又於膝下出二物。",
    "X88n1643_001:0058a02": "非牙非玉。乃籤檢之制也。一題曰九者。一題曰八者。",
    "X88n1643_001:0058a03": "各二字。付度表云。若人求戒。當先悔罪。罪福則持犯",
    "X88n1643_001:0058a04": "性也。更加一百八籤。籤上署百八煩惱名目。如來戒",
    "X88n1643_001:0058a05": "人。或九十日。或四十日。或三七日行懺。苦到精進。期",
    "X88n1643_001:0058a06": "滿限終。將九八二籤。參合百八者。佛前望空而擲。其",
    "X88n1643_001:0058a07": "籤墮地。以騐罪滅。不滅之相。若百八籤。飛迸四畔。唯",
    "X88n1643_001:0058a08": "八九二籤。卓然壇心而立者。即得上上品戒焉。若眾",
    "X88n1643_001:0058a09": "籤雖遠。或一二來觸八九籤。拈觀是何煩惱名。抑令",
    "X88n1643_001:0058a10": "前人重復懺悔已。正將重悔煩惱籤。和八九者擲。其",
    "X88n1643_001:0058a11": "煩惱去者。名中品戒焉。若眾籤埋覆八九者。則罪不",
    "X88n1643_001:0058a12": "滅。不得戒也。設加懺悔。過九十日。得下品戒焉。慈氏",
    "X88n1643_001:0058a13": "重告誨云。八者新熏也。九者本有焉。囑累已。天仗既",
    "X88n1643_001:0058a14": "迴。山川雲霽。於是表持天衣。執天鉢。猶如五夏比丘。",
    "X88n1643_001:0058a15": "狥道下山。草木為其低垂覆路。殊無溪谷高下之別。",
    "X88n1643_001:0058a16": "飛禽鷙獸。馴伏步前。又聞空中唱告。村落聚邑言。菩",
    "X88n1643_001:0058a17": "薩出山來。何不迎接。時則人民男女。布髮掩泥者。脫",
    "X88n1643_001:0058a18": "衣覆路者。氈罽氍毹承足者。華絪美褥填坑者。表咸",
    "X88n1643_001:0058a19": "曲副人情。一一廸踐。有女子提半端白[疊*毛]。覆於途中。",
    "X88n1643_001:0058a20": "表似驚忙之色。迴避別行。女子怪其不平等。表曰。吾",
    "X88n1643_001:0058a21": "非無慈不均也。適觀[疊*毛]縷間。皆是狶子。吾恐傷生。避",
    "X88n1643_001:0058a22": "其悞犯耳。原其女子。本屠家販買。得此布也。自爾常",
    "X88n1643_001:0058a23": "有二虎。左右隨行。表語之曰。吾不入郛郭。汝可導引",
    "X88n1643_001:0058a24": "至可修行處。則乃緩涉而行。三十里來。就一山坡。蹲",
    "X88n1643_001:0058b01": "跽於前。時則挂錫樹枝。敷草端坐。四望信士。不勸自",
    "X88n1643_001:0058b02": "來。同造伽藍。號金山寺焉。後人求戒。年年懺罪者絕"
}