{
    "T12n0389_001:1110c13": "佛垂般涅槃略說教誡經(亦名遺教經)",
    "T12n0389_001:1110c15": "後秦龜茲國三藏鳩摩羅什",
    "T12n0389_001:1110c16": "奉　詔譯",
    "T12n0389_001:1110c17": "釋迦牟尼佛初轉法輪，度阿若憍陳如，最後",
    "T12n0389_001:1110c18": "說法度須跋陀羅，所應度者皆已度訖，於娑",
    "T12n0389_001:1110c19": "羅雙樹間將入涅槃。是時中夜寂然無聲，為",
    "T12n0389_001:1110c20": "諸弟子略說法要：「汝等比丘，於我滅後，當尊",
    "T12n0389_001:1110c21": "重珍敬波羅提木叉。如闇遇明、貧人得寶，當",
    "T12n0389_001:1110c22": "知此則是汝大師，若我住世無異此也。持淨",
    "T12n0389_001:1110c23": "戒者，不得販賣貿易、安置田宅、畜養人民奴",
    "T12n0389_001:1110c24": "婢畜生，一切種殖及諸財寶，皆當遠離如避",
    "T12n0389_001:1110c25": "火坑。不得斬伐草木、墾土掘地，合和湯藥、占",
    "T12n0389_001:1110c26": "相吉凶、仰觀星宿推步盈虛曆數算計，皆所",
    "T12n0389_001:1110c27": "不應。節身時食清淨自活，不得參預世事通",
    "T12n0389_001:1110c28": "致使命，呪術仙藥、結好貴人親厚媟嫚，皆",
    "T12n0389_001:1110c29": "不應作。當自端心正念求度，不得苞藏瑕",
    "T12n0389_001:1111a01": "疵、顯異惑眾。於四供養知量知足，趣得供事",
    "T12n0389_001:1111a02": "不應稸積，此則略說持戒之相。戒是正順解",
    "T12n0389_001:1111a03": "脫之本，故名波羅提木叉。依因此戒，得生諸",
    "T12n0389_001:1111a04": "禪定及滅苦智慧。是故比丘，當持淨戒勿令",
    "T12n0389_001:1111a05": "毀犯。若人能持淨戒，是則能有善法。若無淨",
    "T12n0389_001:1111a06": "戒，諸善功德皆不得生。是以當知，戒為第一",
    "T12n0389_001:1111a07": "安隱功德之所住處。",
    "T12n0389_001:1111a08": "「汝等比丘，已能住戒當制五根，勿令放逸入",
    "T12n0389_001:1111a09": "於五欲。譬如牧牛之人執杖視之，不令縱逸",
    "T12n0389_001:1111a10": "犯人苗稼；若縱五根，非唯五欲將無崖畔不",
    "T12n0389_001:1111a11": "可制也，亦如惡馬不以轡制，將當牽人墜於",
    "T12n0389_001:1111a12": "坑陷，如被劫害苦止一世；五根賊禍殃及累",
    "T12n0389_001:1111a13": "世，為害甚重，不可不慎。是故智者制而不隨，",
    "T12n0389_001:1111a14": "持之如賊不令縱逸；假令縱之，皆亦不久見",
    "T12n0389_001:1111a15": "其磨滅。此五根者，心為其主。是故汝等當",
    "T12n0389_001:1111a16": "好制心，心之可畏，甚於毒蛇、惡獸怨賊、大火",
    "T12n0389_001:1111a17": "越逸，未足喻也，動轉輕躁，但觀於蜜不見深",
    "T12n0389_001:1111a18": "坑，譬如狂象無鈎，猿猴得樹騰躍跳躑，難",
    "T12n0389_001:1111a19": "可禁制，當急挫之無令放逸。縱此心者喪人",
    "T12n0389_001:1111a20": "善事，制之一處無事不辦。是故比丘，當勤精",
    "T12n0389_001:1111a21": "進折伏其心。",
    "T12n0389_001:1111a22": "「汝等比丘，受諸飲食當如服藥，於好於惡勿",
    "T12n0389_001:1111a23": "生增減，趣得支身以除飢渴。如蜂採花，但取",
    "T12n0389_001:1111a24": "其味不損色香。比丘亦爾，受人供養取自除",
    "T12n0389_001:1111a25": "惱，無得多求壞其善心。譬如智者籌量牛力",
    "T12n0389_001:1111a26": "所堪多少，不令過分以竭其力。",
    "T12n0389_001:1111a27": "「汝等比丘，晝則勤心修習善法無令失時，初",
    "T12n0389_001:1111a28": "夜後夜亦勿有廢，中夜誦經以自消息，無以",
    "T12n0389_001:1111a29": "睡眠因緣令一生空過無所得也。當念無常",
    "T12n0389_001:1111b01": "之火燒諸世間，早求自度勿睡眠也。諸煩惱",
    "T12n0389_001:1111b02": "賊常伺殺人，甚於怨家，安可睡眠不自驚",
    "T12n0389_001:1111b03": "寤？煩惱毒蛇睡在汝心，譬如黑蚖在汝室",
    "T12n0389_001:1111b04": "睡，當以持戒之鉤早摒除之。睡蛇既出乃可",
    "T12n0389_001:1111b05": "安眠，不出而眠是無慚人也。慚恥之服，於",
    "T12n0389_001:1111b06": "諸莊嚴最為第一，慚如鐵鉤，能制人非法。是",
    "T12n0389_001:1111b07": "故比丘，常當慚恥，無得暫替，若離慚恥則",
    "T12n0389_001:1111b08": "失諸功德。有愧之人則有善法；若無愧者，與",
    "T12n0389_001:1111b09": "諸禽獸無相異也。",
    "T12n0389_001:1111b10": "「汝等比丘，若有人來節節支解，當自攝心無",
    "T12n0389_001:1111b11": "令瞋恨，亦當護口勿出惡言，若縱恚心則自",
    "T12n0389_001:1111b12": "妨道、失功德利。忍之為德，持戒苦行所不能",
    "T12n0389_001:1111b13": "及。能行忍者乃可名為有力大人；若其不能",
    "T12n0389_001:1111b14": "歡喜忍受惡罵之毒如飲甘露者，不名入道",
    "T12n0389_001:1111b15": "智慧人也。所以者何？瞋恚之害能破諸善法、",
    "T12n0389_001:1111b16": "壞好名聞，今世後世人不憙見。當知瞋心甚",
    "T12n0389_001:1111b17": "於猛火，常當防護無令得入，劫功德賊無過",
    "T12n0389_001:1111b18": "瞋恚。白衣受欲非行道人，無法自制，瞋猶可",
    "T12n0389_001:1111b19": "恕；出家行道無欲之人，而懷瞋恚，甚不可也。",
    "T12n0389_001:1111b20": "譬如清冷雲中霹靂起火，非所應也。",
    "T12n0389_001:1111b21": "「汝等比丘，當自摩頭，已捨飾好著壞色衣，",
    "T12n0389_001:1111b22": "執持應器以乞自活，自見如是，若起憍慢當",
    "T12n0389_001:1111b23": "疾滅之。謂長憍慢尚非世俗白衣所宜，何況",
    "T12n0389_001:1111b24": "出家入道之人，為解脫故自降其心而行乞",
    "T12n0389_001:1111b25": "耶？「汝等比丘，諂曲之心與道相違，是故宜",
    "T12n0389_001:1111b26": "應質直其心。當知諂曲但為欺誑，入道之人",
    "T12n0389_001:1111b27": "則無是處。是故汝等，宜應端心以質直為本。",
    "T12n0389_001:1111b28": "「汝等比丘，當知多欲之人多求利故，苦惱亦",
    "T12n0389_001:1111b29": "多；少欲之人無求無欲，則無此患。直爾少欲",
    "T12n0389_001:1111c01": "尚應修習，何況少欲能生諸善功德！少欲之",
    "T12n0389_001:1111c02": "人則無諂曲以求人意，亦復不為諸根所牽。",
    "T12n0389_001:1111c03": "行少欲者，心則坦然無所憂畏，觸事有餘常",
    "T12n0389_001:1111c04": "無不足，有少欲者則有涅槃。是名少欲。",
    "T12n0389_001:1111c05": "「汝等比丘，若欲脫諸苦惱，當觀知足，知足之",
    "T12n0389_001:1111c06": "法即是富樂安隱之處。知足之人，雖臥地上",
    "T12n0389_001:1111c07": "猶為安樂；不知足者，雖處天堂亦不稱意。不",
    "T12n0389_001:1111c08": "知足者雖富而貧，知足之人雖貧而富。不知",
    "T12n0389_001:1111c09": "足者常為五欲所牽，為知足者之所憐愍。是",
    "T12n0389_001:1111c10": "名知足。",
    "T12n0389_001:1111c11": "「汝等比丘，若求寂靜無為安樂，當離憒閙、",
    "T12n0389_001:1111c12": "獨處閑居，靜處之人帝釋諸天所共敬重。是",
    "T12n0389_001:1111c13": "故當捨己眾他眾，空閑獨處思滅苦本。若樂",
    "T12n0389_001:1111c14": "眾者則受眾惱，譬如大樹眾鳥集之，則有枯",
    "T12n0389_001:1111c15": "折之患。世間縛著沒於眾苦，譬如老象溺泥",
    "T12n0389_001:1111c16": "不能自出。是名遠離。",
    "T12n0389_001:1111c17": "「汝等比丘，若勤精進則事無難者，是故汝等，",
    "T12n0389_001:1111c18": "當勤精進，譬如小水常流則能穿石。若行者",
    "T12n0389_001:1111c19": "之心數數懈廢，譬如鑽火未熱而息，雖欲得",
    "T12n0389_001:1111c20": "火，火難可得。是名精進。",
    "T12n0389_001:1111c21": "「汝等比丘，求善知識、求善護助而不忘念，",
    "T12n0389_001:1111c22": "若不忘念者，諸煩惱賊則不能入，是故汝",
    "T12n0389_001:1111c23": "等，常當攝念在心；若失念者則失諸功德。若",
    "T12n0389_001:1111c24": "念力堅強，雖入五欲賊中不為所害，譬如著",
    "T12n0389_001:1111c25": "鎧入陣則無所畏。是名不忘念。",
    "T12n0389_001:1111c26": "「汝等比丘，若攝心者心則在定，心在定故能",
    "T12n0389_001:1111c27": "知世間生滅法相，是故汝等，常當精勤修集",
    "T12n0389_001:1111c28": "諸定，若得定者心則不亂，譬如惜水之家善",
    "T12n0389_001:1111c29": "治堤塘。行者亦爾，為智慧水故，善修禪定",
    "T12n0389_001:1112a01": "令不漏失。是名為定。",
    "T12n0389_001:1112a02": "「汝等比丘，若有智慧則無貪著，常自省察不",
    "T12n0389_001:1112a03": "令有失，是則於我法中能得解脫；若不爾者，",
    "T12n0389_001:1112a04": "既非道人又非白衣，無所名也。實智慧者，則",
    "T12n0389_001:1112a05": "是度老病死海堅牢船也，亦是無明黑闇大",
    "T12n0389_001:1112a06": "明燈也，一切病苦之良藥也，伐煩惱樹者",
    "T12n0389_001:1112a07": "之利斧也。是故汝等，當以聞思修慧而自增",
    "T12n0389_001:1112a08": "益。若人有智慧之照，雖無天眼而是明見人",
    "T12n0389_001:1112a09": "也。是為智慧。",
    "T12n0389_001:1112a10": "「汝等比丘，若種種戲論其心則亂，雖復出家",
    "T12n0389_001:1112a11": "猶未得脫。是故比丘，當急捨離亂心戲論。",
    "T12n0389_001:1112a12": "若汝欲得寂滅樂者，唯當善滅戲論之患。是",
    "T12n0389_001:1112a13": "名不戲論。",
    "T12n0389_001:1112a14": "「汝等比丘，於諸功德常當一心，捨諸放逸如",
    "T12n0389_001:1112a15": "離怨賊。大悲世尊所欲利益皆以究竟，汝等",
    "T12n0389_001:1112a16": "但當勤而行之。若在山間、若空澤中，若在樹",
    "T12n0389_001:1112a17": "下、閑處靜室，念所受法勿令忘失，常當自勉",
    "T12n0389_001:1112a18": "精進修之，無為空死後致憂悔。我如良醫，知",
    "T12n0389_001:1112a19": "病說藥，服與不服，非醫咎也。又如善導，導人",
    "T12n0389_001:1112a20": "善道，聞之不行，非導過也，汝等若於苦等四",
    "T12n0389_001:1112a21": "諦有所疑者，可疾問之，無得懷疑不求決也。」",
    "T12n0389_001:1112a22": "爾時世尊如是三唱，人無問者。所以者何？眾",
    "T12n0389_001:1112a23": "無疑故。",
    "T12n0389_001:1112a24": "爾時阿[少/兔]樓馱觀察眾心而白佛言：「世尊！",
    "T12n0389_001:1112a25": "月可令熱，日可令冷，佛說四諦不可令異。佛",
    "T12n0389_001:1112a26": "說苦諦真實是苦，不可令樂；集真是因，更",
    "T12n0389_001:1112a27": "無異因；苦若滅者即是因滅，因滅故果滅；滅",
    "T12n0389_001:1112a28": "苦之道實是真道，更無餘道。世尊！是諸比丘",
    "T12n0389_001:1112a29": "於四諦中決定無疑。於此眾中所作未辦",
    "T12n0389_001:1112b01": "者，見佛滅度，當有悲感。若有初入法者，聞佛",
    "T12n0389_001:1112b02": "所說，即皆得度，譬如夜見電光即得見道。若",
    "T12n0389_001:1112b03": "所作已辦、已度苦海者，但作是念：『世尊滅度，",
    "T12n0389_001:1112b04": "一何疾哉！』」阿[少/兔]樓馱雖說是語，眾中皆悉了",
    "T12n0389_001:1112b05": "達四聖諦義。世尊欲令此諸大眾皆得堅固，",
    "T12n0389_001:1112b06": "以大悲心復為眾說：",
    "T12n0389_001:1112b07": "「汝等比丘，勿懷憂惱。若我住世一劫會亦當",
    "T12n0389_001:1112b08": "滅，會而不離，終不可得。自利利人法皆具足，",
    "T12n0389_001:1112b09": "若我久住更無所益，應可度者，若天上人間",
    "T12n0389_001:1112b10": "皆悉已度，其未度者，皆亦已作得度因緣。自",
    "T12n0389_001:1112b11": "今已後，我諸弟子展轉行之，則是如來法身",
    "T12n0389_001:1112b12": "常在而不滅也。是故當知，世皆無常，會必有",
    "T12n0389_001:1112b13": "離，勿懷憂也。世相如是，當勤精進早求解",
    "T12n0389_001:1112b14": "脫，以智慧明滅諸癡闇。世實危脆無牢強者，",
    "T12n0389_001:1112b15": "我今得滅如除惡病，此是應捨罪惡之物，假",
    "T12n0389_001:1112b16": "名為身，沒在生老病死大海，何有智者得除",
    "T12n0389_001:1112b17": "滅之，如殺怨賊而不歡喜？",
    "T12n0389_001:1112b18": "「汝等比丘，常當一心勤求出道，一切世間動",
    "T12n0389_001:1112b19": "不動法，皆是敗壞不安之相。汝等且止，勿得",
    "T12n0389_001:1112b20": "復語，時將欲過，我欲滅度，是我最後之所教",
    "T12n0389_001:1112b21": "誨。」",
    "T12n0389_001:1112b22": "佛垂般涅槃略說教誡經"
}