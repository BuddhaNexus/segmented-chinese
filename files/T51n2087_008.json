{
    "T51n2087_008:0910c02": "大唐西域記卷第八(一國)",
    "T51n2087_008:0910c04": "三藏法師玄奘奉　詔譯",
    "T51n2087_008:0910c05": "大總持寺沙門辯機撰",
    "T51n2087_008:0910c06": "摩揭陀國上",
    "T51n2087_008:0910c07": "摩揭陀國，周五千餘里。城少居人，邑多編",
    "T51n2087_008:0910c08": "戶。地沃壤，滋稼穡，有異稻種，其粒麁大，香",
    "T51n2087_008:0910c09": "味殊越，光色特甚，彼俗謂之供大人米。土地",
    "T51n2087_008:0910c10": "墊濕，邑居高原，孟夏之後，仲秋之前，平居流",
    "T51n2087_008:0910c11": "水，可以泛舟。風俗淳質，氣序溫暑。崇重志",
    "T51n2087_008:0910c12": "學，遵敬佛法。伽藍五十餘所，僧徒萬有餘",
    "T51n2087_008:0910c13": "人，並多宗習大乘法教。天祠數十，異道寔",
    "T51n2087_008:0910c14": "多。",
    "T51n2087_008:0910c15": "殑伽河南有故城，周七十餘里，荒蕪雖久",
    "T51n2087_008:0910c16": "基址尚在。昔者，人壽無量歲時，號拘蘇摩",
    "T51n2087_008:0910c17": "補羅城(唐言香花宮城)。王宮多花，故以名焉。逮乎人",
    "T51n2087_008:0910c18": "壽數千歲，更名波吒釐子城(舊曰巴連弗邑，訛也)。初，有",
    "T51n2087_008:0910c19": "婆羅門，高才博學，門人數千，傳以受業。諸",
    "T51n2087_008:0910c20": "學徒相從遊觀，有一書生俳佪悵望。同儔",
    "T51n2087_008:0910c21": "謂曰：「夫何憂乎？」曰：「盛色方剛，羈遊履影，歲",
    "T51n2087_008:0910c22": "月已積，藝業無成。顧此為言，憂心彌劇。」於",
    "T51n2087_008:0910c23": "是學徒戲言之曰：「今將子求娉婚親。」乃假",
    "T51n2087_008:0910c24": "立二人為男父母，二人為女父母，遂坐波",
    "T51n2087_008:0910c25": "吒釐樹，謂「女聲樹也。」採時果，酌清流，",
    "T51n2087_008:0910c26": "陳婚姻之緒，請好合之期。時假女父攀花",
    "T51n2087_008:0910c27": "枝以授書生曰：「斯嘉偶也，幸無辭焉。」書生",
    "T51n2087_008:0910c28": "之心欣然自得，日暮言歸，懷戀而止。學徒",
    "T51n2087_008:0910c29": "曰：「前言戲耳！幸可同歸。林中猛獸恐相殘害。」",
    "T51n2087_008:0911a01": "書生遂留，往來樹側。景夕之後，異光燭野，管",
    "T51n2087_008:0911a02": "絃清雅，帷帳陳列。俄見老翁策杖來慰，復",
    "T51n2087_008:0911a03": "有一嫗携引少女，並賓從盈路，袨服奏樂。",
    "T51n2087_008:0911a04": "翁乃指少女曰：「此君之弱室也。」酣歌樂宴，",
    "T51n2087_008:0911a05": "經七日焉。學徒疑為獸害，往而求之，乃見",
    "T51n2087_008:0911a06": "獨坐樹陰，若對上客，告與同歸，辭不從",
    "T51n2087_008:0911a07": "命。後自入城，拜謁親故，說其始末。聞者驚",
    "T51n2087_008:0911a08": "駭，與諸友人同往林中，咸見花樹是一",
    "T51n2087_008:0911a09": "大第，僮僕役使驅馳往來，而彼老翁從容接",
    "T51n2087_008:0911a10": "對，陳饌奏樂，賓主禮備。諸友還城，具告遠",
    "T51n2087_008:0911a11": "近。朞歲之後，生一子男。謂其妻曰：「吾今欲",
    "T51n2087_008:0911a12": "歸，未忍離阻；適復留止，棲寄飄露。」其妻既",
    "T51n2087_008:0911a13": "聞，具以白父。翁謂書生曰：「人生行樂，詎必",
    "T51n2087_008:0911a14": "故鄉？今將築室，宜無異志。」於是役使之",
    "T51n2087_008:0911a15": "徒，功成不日。香花舊城，遷都此邑。由彼子",
    "T51n2087_008:0911a16": "故，神為築城，自爾之後，因名波吒釐子城",
    "T51n2087_008:0911a17": "焉。",
    "T51n2087_008:0911a18": "王故宮北有石柱，高數十尺，是無憂王作地",
    "T51n2087_008:0911a19": "獄處。釋迦如來涅槃之後第一百年，有阿輸",
    "T51n2087_008:0911a20": "迦(唐言無憂。舊曰阿育，訛也)王者，頻毘婆羅(唐言影堅。舊曰頻婆娑，訛也)",
    "T51n2087_008:0911a21": "王之曾孫也，自王舍城遷都波吒釐，築外",
    "T51n2087_008:0911a22": "郭，周於故城。年代浸遠，唯餘故基。伽藍、",
    "T51n2087_008:0911a23": "天祠及窣堵波，餘址數百，存者二三。唯故",
    "T51n2087_008:0911a24": "宮北，臨殑伽河，小城中有千餘家。初，無憂王",
    "T51n2087_008:0911a25": "嗣位之後，舉措苛暴，乃立地獄，作害生靈。",
    "T51n2087_008:0911a26": "周垣峻峙，隅樓特起，猛焰洪鑪，銛鋒利刃，備",
    "T51n2087_008:0911a27": "諸苦具，擬像幽塗，招募凶人，立為獄主。初",
    "T51n2087_008:0911a28": "以國中犯法罪人，無挍輕重，總入塗炭。",
    "T51n2087_008:0911a29": "後以行經獄次，擒以誅戮，至者皆死，遂滅",
    "T51n2087_008:0911b01": "口焉。時有沙門，初入法眾，巡里乞食，遇",
    "T51n2087_008:0911b02": "至獄門，獄吏凶人擒欲殘害。沙門惶怖，請",
    "T51n2087_008:0911b03": "得禮懺。俄見一人，縛來入獄，斬截手足，磔",
    "T51n2087_008:0911b04": "裂形骸，俯仰之間，支體糜散。沙門見已，深",
    "T51n2087_008:0911b05": "增悲悼，成無常觀，證無學果。獄卒曰：「可以",
    "T51n2087_008:0911b06": "死矣。」沙門既證聖果，心夷生死，雖入鑊湯，",
    "T51n2087_008:0911b07": "若在清池，有大蓮花而為之座。獄主驚駭，",
    "T51n2087_008:0911b08": "馳使白王，王遂躬觀，深讚靈祐。獄主曰：",
    "T51n2087_008:0911b09": "「大王當死。」王曰：「何。」對曰：「王先垂命，令監",
    "T51n2087_008:0911b10": "刑獄，凡至獄垣皆從殺害，不云王入而",
    "T51n2087_008:0911b11": "獨免死。」王曰：「法已一定，理無再變。我先垂",
    "T51n2087_008:0911b12": "令，豈除汝身？汝久濫生，我之咎也。」即命獄",
    "T51n2087_008:0911b13": "卒，投之洪鑪。獄主既死，王乃得出，於是頹",
    "T51n2087_008:0911b14": "牆堙塹，廢獄寬刑。地獄南不遠有窣堵波，",
    "T51n2087_008:0911b15": "基址傾陷，唯餘覆鉢之勢，寶為廁飾，石",
    "T51n2087_008:0911b16": "作欄檻，即八萬四千之一也。無憂王以人",
    "T51n2087_008:0911b17": "功建於宮焉，中有如來舍利一斗，靈鑒",
    "T51n2087_008:0911b18": "間起，神光時燭。無憂王廢獄之後，遇近護大",
    "T51n2087_008:0911b19": "阿羅漢，方便善誘，隨機導化。王謂羅漢曰：",
    "T51n2087_008:0911b20": "「幸以宿福，位據人尊，慨茲障累，不遭佛",
    "T51n2087_008:0911b21": "化。今者如來遺身舍利，欲重修建諸窣堵",
    "T51n2087_008:0911b22": "波。」羅漢曰：「大王以福德力，役使百靈，以弘",
    "T51n2087_008:0911b23": "誓心匡護三寶，是所願也，今其時矣。」因為",
    "T51n2087_008:0911b24": "廣說獻土之因，如來懸記興建之功。無憂王",
    "T51n2087_008:0911b25": "聞以慶悅，召集鬼神而令之曰：「法王導利，",
    "T51n2087_008:0911b26": "含靈有慶，我資宿善，尊極人中。如來遺身",
    "T51n2087_008:0911b27": "重修供養，今爾鬼神勠力同心！境極贍部，",
    "T51n2087_008:0911b28": "戶滿拘胝，以佛舍利起窣堵波。心發於",
    "T51n2087_008:0911b29": "我，功成於汝。勝福之利，非欲獨有。宜各營",
    "T51n2087_008:0911c01": "搆，待後告命。」鬼神受旨，在所興功，功既成",
    "T51n2087_008:0911c02": "已，咸來請命。無憂王既開八國所建諸窣堵",
    "T51n2087_008:0911c03": "波，分其舍利，付鬼神已，謂羅漢曰：「我心所",
    "T51n2087_008:0911c04": "欲，諸處同時藏下舍利。心雖此冀，事未從",
    "T51n2087_008:0911c05": "欲。」羅漢曰：「王命神鬼至所期日，日有隱",
    "T51n2087_008:0911c06": "蔽，其狀如手，此時也，宜下舍利。」王承此",
    "T51n2087_008:0911c07": "旨，宣告鬼神。逮乎期日，無憂王觀候光景，",
    "T51n2087_008:0911c08": "日正中時，羅漢以神通力，申手蔽日，營建",
    "T51n2087_008:0911c09": "之所咸皆瞻仰，同於此時功績咸畢。",
    "T51n2087_008:0911c10": "窣堵波側不遠，精舍中有大石，如來所履，雙",
    "T51n2087_008:0911c11": "迹猶存，其長尺有八寸，廣餘六寸矣。兩迹",
    "T51n2087_008:0911c12": "俱有輪相，十指皆帶花文，魚形映起，光明時",
    "T51n2087_008:0911c13": "照。昔者如來將取寂滅，北趣拘尸那城，南",
    "T51n2087_008:0911c14": "顧摩揭陀國，蹈此石上，告阿難曰：「吾今",
    "T51n2087_008:0911c15": "最後留此足迹，將入寂滅，顧摩揭陀也。",
    "T51n2087_008:0911c16": "百歲之後，有無憂王命世君臨，建都此地，",
    "T51n2087_008:0911c17": "匡護三寶，役使百神。」及無憂王之嗣位也，",
    "T51n2087_008:0911c18": "遷都築邑，掩周迹石，既近宮城，恒親供",
    "T51n2087_008:0911c19": "養。後諸國王競欲舉歸，石雖不大，眾莫能",
    "T51n2087_008:0911c20": "轉。近者設賞迦王毀壞佛法，遂即石所，欲",
    "T51n2087_008:0911c21": "滅聖迹，鑿已還平，文彩如故，於是捐棄",
    "T51n2087_008:0911c22": "殑伽河流，尋復本處。其側窣堵波，即過去",
    "T51n2087_008:0911c23": "四佛坐及經行遺迹之所。",
    "T51n2087_008:0911c24": "佛迹精舍側不遠，有大石柱，高三十餘尺，書",
    "T51n2087_008:0911c25": "記殘缺，其大略曰：「無憂王信根貞固，三以贍",
    "T51n2087_008:0911c26": "部洲施佛、法、僧，三以諸珍寶重自酬贖。」其",
    "T51n2087_008:0911c27": "辭云，大略斯在。",
    "T51n2087_008:0911c28": "故宮北有大石室，外若崇山，內廣數丈，是",
    "T51n2087_008:0911c29": "無憂王為出家弟役使神鬼之所建也。初，",
    "T51n2087_008:0912a01": "無憂王有同母弟，名摩醯因陀羅(唐言大帝)。生自",
    "T51n2087_008:0912a02": "貴族，服僣王制，奢侈縱暴，眾庶懷怨。國輔",
    "T51n2087_008:0912a03": "老臣進諫王曰：「驕弟作威，亦已太甚。夫",
    "T51n2087_008:0912a04": "政平則國治，人和則主安，古之則訓，由來久",
    "T51n2087_008:0912a05": "矣。願存國典，收付執法。」無憂王泣謂弟曰：",
    "T51n2087_008:0912a06": "「吾承基緒，覆燾生靈，況爾同胞，豈忘惠",
    "T51n2087_008:0912a07": "愛！不先匡導，已陷刑法。上懼先靈，下迫眾",
    "T51n2087_008:0912a08": "議。」摩醯因陀羅稽首謝曰：「不自謹行，敢干",
    "T51n2087_008:0912a09": "國憲，願賜再生，更寬七日。」於是置諸幽室，",
    "T51n2087_008:0912a10": "嚴加守衛，珍羞上饌，進奉無虧。守者唱曰：",
    "T51n2087_008:0912a11": "「已過一日，餘有六日。」至第六日已，既深憂",
    "T51n2087_008:0912a12": "懼，更勵身心，便獲果證，昇虛空，示神迹，",
    "T51n2087_008:0912a13": "尋出塵俗，遠棲巖谷。無憂王躬往謂曰：「昔",
    "T51n2087_008:0912a14": "拘國制，欲致嚴刑。豈意清昇，取證聖果。",
    "T51n2087_008:0912a15": "既無滯累，可以還國。」弟曰：「昔羈愛網，心",
    "T51n2087_008:0912a16": "馳聲色，今出危城，志悅山谷。願棄人間，長",
    "T51n2087_008:0912a17": "從丘壑。」王曰：「欲靜心慮，豈必幽巖？吾從爾",
    "T51n2087_008:0912a18": "志，當為崇樹。」遂召命鬼神而告之曰：「吾",
    "T51n2087_008:0912a19": "於後日廣備珍羞，爾曹相率來集我會，各",
    "T51n2087_008:0912a20": "持大石，自為床座。」諸神受命，至期畢萃。眾",
    "T51n2087_008:0912a21": "會既已，王告神曰：「石座從橫，宜自積聚。因",
    "T51n2087_008:0912a22": "功不勞，壘為虛室。」諸神受命，不日而成。",
    "T51n2087_008:0912a23": "無憂王躬往迎請，止此山廬。",
    "T51n2087_008:0912a24": "故宮北，地獄南，有大石槽，是無憂王匠役神",
    "T51n2087_008:0912a25": "功，作為此器，飯僧之時，以儲食也。",
    "T51n2087_008:0912a26": "故宮西南有小石山，周巖谷間，數十石室，",
    "T51n2087_008:0912a27": "無憂王為近護等諸阿羅漢，役使鬼神之",
    "T51n2087_008:0912a28": "所建立。傍有故臺，餘基積石；池沼漣漪，清",
    "T51n2087_008:0912a29": "瀾澄鑒，隣國遠人謂之聖水，若有飲濯，罪",
    "T51n2087_008:0912b01": "垢消滅。",
    "T51n2087_008:0912b02": "山西南有五窣堵波，崇基已陷，餘址尚高，",
    "T51n2087_008:0912b03": "遠而望之，欝若山阜，面各數百步，後人於",
    "T51n2087_008:0912b04": "上重更修建小窣堵波。《印度記》曰：「昔無憂王",
    "T51n2087_008:0912b05": "建八萬四千窣堵波已，尚餘五斗舍利，故",
    "T51n2087_008:0912b06": "別崇建五窣堵波，制奇諸處，靈異間起，以",
    "T51n2087_008:0912b07": "表如來五分法身。薄信之徒竊相評議，云是",
    "T51n2087_008:0912b08": "昔者難陀王建此藏，以儲七寶。其後有",
    "T51n2087_008:0912b09": "王，不甚淳信，聞先疑議，肆其貪求，興動軍",
    "T51n2087_008:0912b10": "師，躬臨發掘，地震山傾，雲昏日翳，窣堵波中",
    "T51n2087_008:0912b11": "大聲雷震，士卒僵仆，象馬驚奔。自茲已降，無",
    "T51n2087_008:0912b12": "敢覬覦。」或曰：「眾議雖多，未為確論；循古所",
    "T51n2087_008:0912b13": "記，信得其實。」",
    "T51n2087_008:0912b14": "故城東南有屈(居勿反)吒阿濫摩(唐言鷄園)僧伽藍，",
    "T51n2087_008:0912b15": "無憂王之所建焉。無憂王初信佛法也，式",
    "T51n2087_008:0912b16": "遵崇建，修殖善種，召集千僧，凡、聖兩眾，四",
    "T51n2087_008:0912b17": "事供養，什物周給。頹毀已久，基址尚在。伽",
    "T51n2087_008:0912b18": "藍側有大窣堵波，名阿摩落伽者。印度",
    "T51n2087_008:0912b19": "藥果之名也。無憂王搆疾彌留，知命不",
    "T51n2087_008:0912b20": "濟，欲捨珍寶，崇樹福田。權臣執政，誡勿從",
    "T51n2087_008:0912b21": "欲。其後因食，留阿摩落果，玩之半爛，握果",
    "T51n2087_008:0912b22": "長息，問諸臣曰：「贍部洲主今是何人？」諸臣",
    "T51n2087_008:0912b23": "對曰：「唯獨大王。」王曰：「不然。我今非主。唯此",
    "T51n2087_008:0912b24": "半果，而得自在。嗟乎！世間富貴，危甚風燭。",
    "T51n2087_008:0912b25": "位據區宇，名高稱謂，臨終匱乏，見逼強",
    "T51n2087_008:0912b26": "臣，天下非己，半果斯在！」乃命侍臣而告之",
    "T51n2087_008:0912b27": "曰：「持此半果，詣彼雞園，施諸眾僧，作如",
    "T51n2087_008:0912b28": "是說：『昔一贍部洲主，今半阿摩落王，稽首",
    "T51n2087_008:0912b29": "大德僧前，願受最後之施。凡諸所有，皆已",
    "T51n2087_008:0912c01": "喪失，唯斯半果，得少自在。哀愍貧乏，增長",
    "T51n2087_008:0912c02": "福種。』」僧中上座作如是言：「無憂大王宿期",
    "T51n2087_008:0912c03": "弘濟，瘧疾在躬，姦臣擅命，積寶非己，半",
    "T51n2087_008:0912c04": "果為施。承王來命，普施眾僧。」即召典事，羹",
    "T51n2087_008:0912c05": "中總煮。收其果核，起窣堵波。既荷厚恩，遂",
    "T51n2087_008:0912c06": "旌顧命。阿摩落伽窣堵波西北，故伽藍中有",
    "T51n2087_008:0912c07": "窣堵波，謂建揵稚聲。初，此城內伽藍百數，",
    "T51n2087_008:0912c08": "僧徒肅穆，學業清高，外道學人，銷聲緘口。",
    "T51n2087_008:0912c09": "其後僧徒相次徂落，而諸後進莫繼前修。",
    "T51n2087_008:0912c10": "外道師資傅訓成藝，於是命儔召侶，千計萬",
    "T51n2087_008:0912c11": "數，來集僧坊，揚言唱曰：「夫擊揵稚，招集",
    "T51n2087_008:0912c12": "學人！」群愚同止，謬有扣擊。遂白王，請挍",
    "T51n2087_008:0912c13": "優劣。外道諸師高才達學，僧徒雖眾，辭論",
    "T51n2087_008:0912c14": "膚淺。外道曰：「我論勝。自今已後，諸僧伽藍",
    "T51n2087_008:0912c15": "不得擊揵稚以集眾也。」王允其請，依先",
    "T51n2087_008:0912c16": "論制。僧徒受恥，忍詬而退，十二年間不擊",
    "T51n2087_008:0912c17": "揵稚。時南印度那伽閼剌樹那菩薩(唐言龍猛。舊譯曰龍",
    "T51n2087_008:0912c18": "樹，非也)，幼傳雅譽，長擅高名，捨離欲愛，出家",
    "T51n2087_008:0912c19": "修學，深究妙理，位登初地。有大弟子提婆",
    "T51n2087_008:0912c20": "者，智慧明敏，機神警悟，白其師曰：「波吒釐",
    "T51n2087_008:0912c21": "城諸學人等辭屈外道，不擊揵稚，日月驟",
    "T51n2087_008:0912c22": "移，十二年矣。敢欲摧邪見山，然正法炬。」龍",
    "T51n2087_008:0912c23": "猛曰：「波吒釐城外道博學，爾非其儔，吾今",
    "T51n2087_008:0912c24": "行矣。」提婆曰：「欲摧腐草，詎必傾山？敢承指",
    "T51n2087_008:0912c25": "誨，黜諸異學。大師立外道義，而我隨文破",
    "T51n2087_008:0912c26": "析，詳其優劣，然後圖行。」龍猛乃扶立外",
    "T51n2087_008:0912c27": "義，提婆隨破其理，七日之後，龍猛失宗，已",
    "T51n2087_008:0912c28": "而歎曰：「謬辭易失，邪義難扶。爾其行矣，摧",
    "T51n2087_008:0912c29": "彼必矣！」提婆菩薩夙擅高名，波吒釐城外",
    "T51n2087_008:0913a01": "道之聞也，即相召集，馳白王曰：「大王昔紆",
    "T51n2087_008:0913a02": "聽覽，制諸沙門不擊揵稚。願垂告命。",
    "T51n2087_008:0913a03": "令諸門候，隣境異僧勿使入城，恐相黨援，",
    "T51n2087_008:0913a04": "輕改先制。」王允其言，嚴加伺候。提婆既至，",
    "T51n2087_008:0913a05": "不得入城。聞其制令，便易衣服，疊僧加",
    "T51n2087_008:0913a06": "胝，置草束中，褰裳疾驅，負戴而入。既至城",
    "T51n2087_008:0913a07": "中，棄草披衣，至此伽藍，欲求止息。知人",
    "T51n2087_008:0913a08": "既寡，莫有相舍，遂宿揵稚臺上。於晨朝",
    "T51n2087_008:0913a09": "時，便大振擊。眾聞伺察，乃客遊比丘。諸僧",
    "T51n2087_008:0913a10": "伽藍傳聲響應。王聞究問，莫得其先，至此",
    "T51n2087_008:0913a11": "伽藍，咸推提婆。提婆曰：「夫揵稚者，擊以集",
    "T51n2087_008:0913a12": "眾。有而不用，懸之何為？」王人報曰：「先時",
    "T51n2087_008:0913a13": "僧眾論議墮負，制之不擊，已十二年。」提婆",
    "T51n2087_008:0913a14": "曰：「有是乎？吾於今日，重聲法鼓。」使報王",
    "T51n2087_008:0913a15": "曰：「有異沙門欲雪前恥。」王乃召集學人，而",
    "T51n2087_008:0913a16": "定制曰：「論失本宗，殺身以謝。」於是外道競",
    "T51n2087_008:0913a17": "陳旗鼓，諠談異義，各曜辭鋒。提婆菩薩",
    "T51n2087_008:0913a18": "既昇論座，聽其先說，隨義析破，曾不浹",
    "T51n2087_008:0913a19": "辰，摧諸異道。國王大臣莫不慶悅，建此靈",
    "T51n2087_008:0913a20": "基，以旌至德。",
    "T51n2087_008:0913a21": "建擊揵稚窣堵波北有故基，昔鬼辯婆羅",
    "T51n2087_008:0913a22": "門所居處也。初，此城中有婆羅門，葺宇荒",
    "T51n2087_008:0913a23": "藪，不交世路，祠鬼求福，魍魎相依。高論",
    "T51n2087_008:0913a24": "劇談，雅辭響應，人或激難，垂帷以對。舊",
    "T51n2087_008:0913a25": "學高才，無出其右，士庶翕然，仰之猶聖。有",
    "T51n2087_008:0913a26": "阿濕縛窶沙(唐言馬鳴)菩薩者，智周萬物，道播三",
    "T51n2087_008:0913a27": "乘，每謂人曰：「此婆羅門學不師受，藝無",
    "T51n2087_008:0913a28": "稽古，屏居幽寂，獨擅高名，將非神鬼相依，",
    "T51n2087_008:0913a29": "妖魅所附，何能若是者乎？夫辯資鬼授，言",
    "T51n2087_008:0913b01": "不對人，辭說一聞，莫能再述，吾今往彼，",
    "T51n2087_008:0913b02": "觀其舉措。」遂即其廬，而謂之曰：「仰欽盛",
    "T51n2087_008:0913b03": "德，為日已久。幸願褰帷，敢申宿志。」而婆",
    "T51n2087_008:0913b04": "羅門居然簡傲，垂帷以對，終不面談。馬鳴心",
    "T51n2087_008:0913b05": "知鬼魅，情甚自負，辭畢而退，謂諸人曰：「吾",
    "T51n2087_008:0913b06": "已知矣，摧彼必矣。」尋往白王：「唯願垂許，",
    "T51n2087_008:0913b07": "與彼居士較論劇談。」王聞駭曰：「斯何人哉！",
    "T51n2087_008:0913b08": "若不證三明，具六通，何能與彼論乎？」命駕",
    "T51n2087_008:0913b09": "躬臨，詳鑒辯論。是時馬鳴論三藏微言，述",
    "T51n2087_008:0913b10": "五明大義，妙辯縱橫，高論清遠。而婆羅門既",
    "T51n2087_008:0913b11": "述辭已，馬鳴重曰：「失吾旨矣，宜重述之。」",
    "T51n2087_008:0913b12": "時婆羅門默然杜口，馬鳴叱曰：「何不釋難？",
    "T51n2087_008:0913b13": "所事鬼魅宜速授辭！」疾褰其帷，視占其",
    "T51n2087_008:0913b14": "怪。婆羅門惶遽而曰：「止！止！」馬鳴退而言曰：「此",
    "T51n2087_008:0913b15": "子今晨聲問失墜，虛名非久，斯之謂也。」王",
    "T51n2087_008:0913b16": "曰：「非夫盛德，誰鑒左道？知人之哲，絕後",
    "T51n2087_008:0913b17": "光前，國有常典，宜旌茂實。」",
    "T51n2087_008:0913b18": "城西南隅二百餘里，有伽藍餘跡。其傍有",
    "T51n2087_008:0913b19": "窣堵波，神光時燭，靈瑞間發，近遠眾庶莫不",
    "T51n2087_008:0913b20": "祈請，是過去四佛坐及經行遺迹之所。",
    "T51n2087_008:0913b21": "故伽藍西南行百餘里，至鞮羅釋迦伽藍。",
    "T51n2087_008:0913b22": "庭宇四院，觀閣三層，崇臺累仞，重門洞啟，",
    "T51n2087_008:0913b23": "頻毘娑羅王末孫之所建也。旌召高才，廣",
    "T51n2087_008:0913b24": "延俊德，異域學人，遠方髦彥，同類相趨，肩",
    "T51n2087_008:0913b25": "隨戾止。僧徒千數，並學大乘。中門當塗，有",
    "T51n2087_008:0913b26": "三精舍，上置輪相，鈴鐸虛懸，下建層基，軒",
    "T51n2087_008:0913b27": "檻周列，戶牖棟梁，壖垣階陛，金銅隱起，廁",
    "T51n2087_008:0913b28": "間莊嚴。中精舍佛立像高三丈，左多羅菩薩",
    "T51n2087_008:0913b29": "像，右觀自在菩薩像。凡斯三像，鍮石鑄成，威",
    "T51n2087_008:0913c01": "神肅然，冥鑒遠矣。精舍中各有舍利一升，靈",
    "T51n2087_008:0913c02": "光或照，奇瑞間起。鞮羅釋迦伽藍西南九十",
    "T51n2087_008:0913c03": "餘里，至大山，雲石幽蔚，靈僊攸舍，毒蛇、暴龍",
    "T51n2087_008:0913c04": "窟穴其藪，猛獸、鷙鳥棲伏其林。山頂有大",
    "T51n2087_008:0913c05": "盤石，上建窣堵波，其高十餘尺，是佛入定",
    "T51n2087_008:0913c06": "處也。昔者如來降神止此，坐斯磐石，入",
    "T51n2087_008:0913c07": "滅盡定，時經宿焉。諸天靈聖供養如來，鼓",
    "T51n2087_008:0913c08": "天樂，雨天花。如來出定，諸天感慕，以寶金",
    "T51n2087_008:0913c09": "銀起窣堵波。去聖逾邈，寶變為石。自古迄",
    "T51n2087_008:0913c10": "今，人未有至。遙望高山，乃見異類，長蛇、猛",
    "T51n2087_008:0913c11": "獸群從右旋，天仙靈聖肩隨讚禮。山東岡",
    "T51n2087_008:0913c12": "有窣堵波，在昔如來佇觀摩揭陀國所履",
    "T51n2087_008:0913c13": "之處也。山西北三十餘里，山阿有伽藍，負嶺",
    "T51n2087_008:0913c14": "崇基，疎崖峙閣。僧徒五十餘人，並習大乘",
    "T51n2087_008:0913c15": "法教。瞿那末底(唐言德慧)菩薩伏外道之處。初，",
    "T51n2087_008:0913c16": "此山中有外道摩沓婆者，祖僧佉之法而習",
    "T51n2087_008:0913c17": "道焉。學窮內外，言極空有，名高前列，德",
    "T51n2087_008:0913c18": "重當時。君王珍敬，謂之國寶，臣庶宗仰，咸",
    "T51n2087_008:0913c19": "曰家師。隣國學人承風仰德，儔之先進，",
    "T51n2087_008:0913c20": "誠博達也。食邑二城，環居封建。時南印度德",
    "T51n2087_008:0913c21": "慧菩薩幼而敏達，早擅精微，學通三藏，理",
    "T51n2087_008:0913c22": "窮四諦。聞摩沓婆論極幽微，有懷挫銳，",
    "T51n2087_008:0913c23": "命一門人裁書謂曰：「敬問摩沓婆善安樂",
    "T51n2087_008:0913c24": "也。宜忘勞弊，精習舊學，三年之後，摧汝嘉",
    "T51n2087_008:0913c25": "聲。」如是第二、第三年中，每發使報。及將發",
    "T51n2087_008:0913c26": "迹，重裁書曰：「年期已極，學業何如？吾今至",
    "T51n2087_008:0913c27": "矣，汝宜知之。」摩沓婆甚懷惶懼，誡諸門人",
    "T51n2087_008:0913c28": "及以邑戶：「自今之後，不得居止沙門異道，",
    "T51n2087_008:0913c29": "遞相宣告，勿有犯違。」時德慧菩薩杖錫而",
    "T51n2087_008:0914a01": "來，至摩沓婆邑，人守約，莫有相舍。諸婆",
    "T51n2087_008:0914a02": "羅門更詈之曰：「斷髮殊服，何異人乎？宜時",
    "T51n2087_008:0914a03": "速去，勿此止也！」德慧菩薩欲摧異道，冀宿",
    "T51n2087_008:0914a04": "其邑，因以慈心，卑辭謝曰：「爾曹世諦之淨",
    "T51n2087_008:0914a05": "行，我又勝義諦之淨行，淨行既同，何為見拒？」",
    "T51n2087_008:0914a06": "婆羅門因不與言，但事驅逐。逐出邑外，",
    "T51n2087_008:0914a07": "入大林中。林中猛獸群行為暴，有淨信者",
    "T51n2087_008:0914a08": "恐為獸害，乃束蘊持仗，謂菩薩曰：「南印",
    "T51n2087_008:0914a09": "度有德慧菩薩者，遠傳聲問，欲來論議，",
    "T51n2087_008:0914a10": "故此邑主懼墜嘉聲，重垂嚴制，勿止沙門。",
    "T51n2087_008:0914a11": "恐為物害，故來相援。行矣自安，勿有他慮。」",
    "T51n2087_008:0914a12": "德慧曰：「良告淨信，德慧者，我是也。」淨信聞",
    "T51n2087_008:0914a13": "已，更深恭敬，謂德慧曰：「誠如所告，宜可速",
    "T51n2087_008:0914a14": "行。」即出深林，止息空澤。淨信縱火持弓，",
    "T51n2087_008:0914a15": "周旋左右，夜分已盡，謂德慧曰：「可以行矣，",
    "T51n2087_008:0914a16": "恐人知聞，來相圖害。」德慧謝曰：「不敢忘德。」",
    "T51n2087_008:0914a17": "於是遂行。至王宮，謂門者曰：「今有沙門，自",
    "T51n2087_008:0914a18": "遠而至，願王垂許，與摩沓婆論。」王聞驚曰：",
    "T51n2087_008:0914a19": "「此妄人耳。」即命使臣往摩沓婆所，宣王",
    "T51n2087_008:0914a20": "旨曰：「有異沙門來求談論，今已瑩灑論",
    "T51n2087_008:0914a21": "場，宣告遠近，佇望來儀，願垂降趾。」摩沓",
    "T51n2087_008:0914a22": "婆問王使曰：「豈非南印度德慧論師乎？」曰：",
    "T51n2087_008:0914a23": "「然。」摩沓婆聞，心甚不悅，事難辭免，遂至論",
    "T51n2087_008:0914a24": "場。國王、大臣、士、庶、豪族，咸皆集會，欲聽高",
    "T51n2087_008:0914a25": "談。德慧先立宗義，洎乎景落，摩沓婆辭以",
    "T51n2087_008:0914a26": "年衰，智惛捷對，請歸靜思，方酬來難。每",
    "T51n2087_008:0914a27": "事言歸，及旦昇座，竟無異論。至第六日，",
    "T51n2087_008:0914a28": "歐血而死。其將終也，顧命妻曰：「爾有高才，",
    "T51n2087_008:0914a29": "無忘所恥！」摩沓婆死，匿不發喪，更服鮮",
    "T51n2087_008:0914b01": "綺，來至論會。眾咸諠譁，更相謂曰：「摩沓婆自",
    "T51n2087_008:0914b02": "負才高，恥對德慧，故遣婦來，優劣明矣。」德",
    "T51n2087_008:0914b03": "慧菩薩謂其妻曰：「能制汝者，我已制之。」摩",
    "T51n2087_008:0914b04": "沓婆妻知難而退。王曰：「何言之密，彼便默然？」",
    "T51n2087_008:0914b05": "德慧曰：「惜哉，摩沓婆死矣！其妻欲來與我",
    "T51n2087_008:0914b06": "論耳。」王曰：「何以知之？願垂指告。」德慧曰：「其",
    "T51n2087_008:0914b07": "妻之來也，面有死喪之色，言含哀怨之聲，",
    "T51n2087_008:0914b08": "以故知之，沓婆死矣。能制汝者，謂其夫",
    "T51n2087_008:0914b09": "也。」王命使往觀，果如所議。王乃謝曰：「佛法玄",
    "T51n2087_008:0914b10": "妙，英賢繼軌，無為守道，含識霑化，依先國",
    "T51n2087_008:0914b11": "典，褒德有常。」德慧曰：「苟以愚昧，體道居貞，",
    "T51n2087_008:0914b12": "存正足，論濟物，將弘汲引，先摧傲慢，",
    "T51n2087_008:0914b13": "方便攝化，今其時矣。唯願大王以摩沓婆邑",
    "T51n2087_008:0914b14": "戶子孫千代常充僧伽藍人，則垂誡來葉，",
    "T51n2087_008:0914b15": "流美無窮。唯彼淨信見匡護者福延于世，",
    "T51n2087_008:0914b16": "食用同僧，以勸清信，以褒厚德。」於是建此",
    "T51n2087_008:0914b17": "伽藍，式旌勝迹。初，摩沓婆論敗之後，十數淨",
    "T51n2087_008:0914b18": "行逃難隣國，告諸外道恥辱之事，招募英",
    "T51n2087_008:0914b19": "俊，來雪前恥。王既珍敬德慧，躬往請曰：「今",
    "T51n2087_008:0914b20": "諸外道不自量力，結黨連群，敢聲論鼓，唯",
    "T51n2087_008:0914b21": "願大師摧諸異道。」德慧曰：「宜集論者。」於是",
    "T51n2087_008:0914b22": "外道學人欣然相慰：「我曹今日，勝其必矣。」時",
    "T51n2087_008:0914b23": "諸外道闡揚義理，德慧菩薩曰：「今諸外道逃",
    "T51n2087_008:0914b24": "難遠遊，如王先制，皆是賤人，我今如何與",
    "T51n2087_008:0914b25": "彼對論？」德慧有負座竪，素聞餘論，頗閑",
    "T51n2087_008:0914b26": "微旨，侍立於側，聽諸高談。德慧拊其座而",
    "T51n2087_008:0914b27": "言曰：「床，汝可論。」眾咸驚駭，異其所命。時負",
    "T51n2087_008:0914b28": "座竪便即發難，深義泉涌，清辯響應。三復",
    "T51n2087_008:0914b29": "之後，外道失宗，重挫其銳，再折其翮。自伏",
    "T51n2087_008:0914c01": "論已來，立為伽藍邑戶。",
    "T51n2087_008:0914c02": "德慧伽藍西南二十餘里，至孤山，有伽藍，",
    "T51n2087_008:0914c03": "尸羅跋陀羅(唐言戒賢)論師論義得勝，捨邑建焉。",
    "T51n2087_008:0914c04": "竦一危峯，如窣堵波，置佛舍利。論師，三摩",
    "T51n2087_008:0914c05": "呾吒國之王族，婆羅門之種也。少好學，有",
    "T51n2087_008:0914c06": "風操，遊諸印度，詢求明哲。至此國那爛陀",
    "T51n2087_008:0914c07": "僧伽藍，遇護法菩薩，聞法信悟。請服染衣，",
    "T51n2087_008:0914c08": "諮以究竟之致，問以解脫之路，既窮至理，",
    "T51n2087_008:0914c09": "亦究微言，名擅當時，聲高異域。南印度有",
    "T51n2087_008:0914c10": "外道，探賾索隱，窮幽洞微，聞護法高名，",
    "T51n2087_008:0914c11": "起我慢深嫉，不阻山川，擊鼓求論，曰：「我，",
    "T51n2087_008:0914c12": "南印度之人也。承王國內有大論師，我雖",
    "T51n2087_008:0914c13": "不敏，願與詳議。」王曰：「有之，誠如議也。」乃命",
    "T51n2087_008:0914c14": "使臣請護法曰：「南印度有外道，不遠千里，",
    "T51n2087_008:0914c15": "來求較論，唯願降跡，赴集論場。」護法聞",
    "T51n2087_008:0914c16": "已，攝衣將往。門人戒賢者，後進之翹楚也，",
    "T51n2087_008:0914c17": "前進請曰：「何遽行乎？」護法曰：「自慧日潛暉，傳",
    "T51n2087_008:0914c18": "燈寂照，外道蟻聚，異學蜂飛，故我今者，將",
    "T51n2087_008:0914c19": "摧彼論。」戒賢曰：「恭聞餘論，敢摧異道。」護",
    "T51n2087_008:0914c20": "法知其俊也，因而允焉。是時戒賢年甫三",
    "T51n2087_008:0914c21": "十，眾輕其少，恐難獨任。護法知眾心之不",
    "T51n2087_008:0914c22": "平，乃解之曰：「有貴高明，無云齒歲，以今",
    "T51n2087_008:0914c23": "觀之，破彼必矣。」逮乎集論之日，遠近相趨，",
    "T51n2087_008:0914c24": "少長咸萃。外道弘闡大猷，盡其幽致；戒賢",
    "T51n2087_008:0914c25": "循理責實，深極幽玄。外道辭窮，蒙恥而退。",
    "T51n2087_008:0914c26": "王用酬德，封此邑城。論師辭曰：「染衣之士，事",
    "T51n2087_008:0914c27": "資知足，清淨自守，何以邑為？」王曰：「法王晦",
    "T51n2087_008:0914c28": "迹，智舟淪湑，不有旌別，無勵後學。為弘",
    "T51n2087_008:0914c29": "正法，願垂哀納。」論師辭不獲已，受此邑",
    "T51n2087_008:0915a01": "焉，便建伽藍，窮諸規矩，捨其邑戶，式修供",
    "T51n2087_008:0915a02": "養。",
    "T51n2087_008:0915a03": "戒賢伽藍西南行四五十里，渡尼連禪河，",
    "T51n2087_008:0915a04": "至伽耶城。甚險固，少居人，唯婆羅門有",
    "T51n2087_008:0915a05": "千餘家，大仙人祚胤也，王所不臣，眾咸宗",
    "T51n2087_008:0915a06": "敬。城北三十餘里，有清泉，印度相傳謂之",
    "T51n2087_008:0915a07": "聖水，凡有飲濯，罪垢消除。",
    "T51n2087_008:0915a08": "城西南五六里至伽耶山。谿谷杳冥，峯巖危",
    "T51n2087_008:0915a09": "險，印度國俗稱曰靈山，自昔君王馭宇承",
    "T51n2087_008:0915a10": "統，化洽遠人，德隆前代，莫不登封而告",
    "T51n2087_008:0915a11": "成功。山頂上有石窣堵波，高百餘尺，無憂",
    "T51n2087_008:0915a12": "王之所建也，靈鑒潛被，神光時燭，昔如來",
    "T51n2087_008:0915a13": "於此演說《寶雲》等經。",
    "T51n2087_008:0915a14": "伽耶山東南有窣堵波，迦葉波本生邑也。其",
    "T51n2087_008:0915a15": "南有二窣堵波，則伽耶迦葉波、捺地迦葉波",
    "T51n2087_008:0915a16": "(舊曰那提迦葉，訛也。洎諸迦葉，例無波字，略也)事火之處。伽耶迦葉波",
    "T51n2087_008:0915a17": "事火東，渡大河，至鉢羅笈菩提山(唐言前正覺山，",
    "T51n2087_008:0915a18": "如來將證正覺，先登此山，故云前正覺也)。如來勤求六歲，未成正覺，",
    "T51n2087_008:0915a19": "後捨苦行，示受乳糜，行自東北，遊目此",
    "T51n2087_008:0915a20": "山，有懷幽寂，欲證正覺。自東北岡登以",
    "T51n2087_008:0915a21": "至頂，地既震動，山又傾搖。山神惶懼，告菩",
    "T51n2087_008:0915a22": "薩曰：「此山者，非成正覺之福地也。若止於",
    "T51n2087_008:0915a23": "此，入金剛定，地當震陷，山亦傾覆。」菩薩下",
    "T51n2087_008:0915a24": "自西南，山半崖中，背巖面澗，有大石室，",
    "T51n2087_008:0915a25": "菩薩即之，加趺坐焉，地又震動，山復傾搖。",
    "T51n2087_008:0915a26": "時淨居天空中唱曰：「此非如來成正覺處。",
    "T51n2087_008:0915a27": "自此西南十四五里，去苦行處不遠，有卑",
    "T51n2087_008:0915a28": "鉢羅樹，下有金剛座，去來諸佛咸於此座",
    "T51n2087_008:0915a29": "而成正覺，願當就彼。」菩薩方起，室中龍曰：",
    "T51n2087_008:0915b01": "「斯室清勝，可以證聖，唯願慈悲，勿有遺棄。」",
    "T51n2087_008:0915b02": "菩薩既知非取證所，為遂龍意，留影而",
    "T51n2087_008:0915b03": "去(影在昔日，賢愚咸覩：洎於今時，或有得見)。諸天前導，往菩提樹。",
    "T51n2087_008:0915b04": "逮乎無憂王之興也，菩薩登山上下之迹，",
    "T51n2087_008:0915b05": "皆樹旌表，建窣堵波，度量雖殊，靈應莫異，",
    "T51n2087_008:0915b06": "或天花雨空中，或光照幽谷。每歲罷安",
    "T51n2087_008:0915b07": "居日，異方法俗，登修供養，信宿乃還。前正",
    "T51n2087_008:0915b08": "覺山西南行十四五里，至菩提樹。周垣壘",
    "T51n2087_008:0915b09": "甎，崇峻險固。東西長，南北狹，周五百餘步。奇",
    "T51n2087_008:0915b10": "樹名花，連陰接影；細沙異草，彌漫綠被。正",
    "T51n2087_008:0915b11": "門東闢，對尼連禪河，南門接大花池，西阨",
    "T51n2087_008:0915b12": "險固，北門通大伽藍。壖垣內地，聖迹相隣，",
    "T51n2087_008:0915b13": "或窣堵波，或復精舍，並贍部洲諸國君王、大",
    "T51n2087_008:0915b14": "臣、豪族欽承遺教，建以記焉。",
    "T51n2087_008:0915b15": "菩提樹垣正中，有金剛座。昔賢劫初成，與",
    "T51n2087_008:0915b16": "大地俱起，據三千大千世界中，下極金輪，",
    "T51n2087_008:0915b17": "上侵地際，金剛所成，周百餘步，賢劫千佛坐",
    "T51n2087_008:0915b18": "之而入金剛定，故曰金剛座焉。證聖道所，",
    "T51n2087_008:0915b19": "亦曰道場，大地震動，獨無傾搖。是故如來",
    "T51n2087_008:0915b20": "將證正覺也，歷此四隅，地皆傾動，後至",
    "T51n2087_008:0915b21": "此處，安靜不傾。自入末劫，正法浸微，沙土",
    "T51n2087_008:0915b22": "彌覆，無復得見。佛涅槃後，諸國君王傳聞",
    "T51n2087_008:0915b23": "佛說金剛座量，遂以兩軀觀自在菩薩像，",
    "T51n2087_008:0915b24": "南北標界，東面而坐。聞諸耆舊曰：「此菩薩",
    "T51n2087_008:0915b25": "像身沒不見，佛法當盡。」今南隅菩薩沒過胸",
    "T51n2087_008:0915b26": "臆矣。",
    "T51n2087_008:0915b27": "金剛座上菩提樹者，即畢鉢羅之樹也。昔佛",
    "T51n2087_008:0915b28": "在世，高數百尺，屢經殘伐，猶高四五丈。佛",
    "T51n2087_008:0915b29": "坐其下成等正覺，因而謂之菩提樹焉。",
    "T51n2087_008:0915c01": "莖幹黃白，枝葉青翠，冬夏不凋，光鮮無變。",
    "T51n2087_008:0915c02": "每至如來涅槃之日，葉皆凋落，頃之復",
    "T51n2087_008:0915c03": "故。是日也，諸國君王，異方法俗，數千萬眾，不",
    "T51n2087_008:0915c04": "召而集，香水香乳，以溉以洗，於是奏音",
    "T51n2087_008:0915c05": "樂，列香花，燈炬繼日，競修供養。如來寂",
    "T51n2087_008:0915c06": "滅之後，無憂王之初嗣位也，信受邪道，毀",
    "T51n2087_008:0915c07": "佛遺迹，興發兵徒，躬臨剪伐。根莖枝葉，分寸",
    "T51n2087_008:0915c08": "斬截，次西數十步而積聚焉，令事火婆羅門",
    "T51n2087_008:0915c09": "燒以祠天，煙焰未靜，忽生兩樹，猛火之中，",
    "T51n2087_008:0915c10": "茂葉含翠，因而謂之灰菩提樹。無憂王覩",
    "T51n2087_008:0915c11": "異悔過，以香乳溉餘根，洎乎將旦，樹生",
    "T51n2087_008:0915c12": "如本。王見靈怪，重深欣慶，躬修供養，樂以",
    "T51n2087_008:0915c13": "忘歸。王妃素信外道，密遣使人，夜分之後，",
    "T51n2087_008:0915c14": "重伐其樹。無憂王旦將禮敬，唯見櫱株，深",
    "T51n2087_008:0915c15": "增悲慨，至誠祈請，香乳溉灌，不日還生。王",
    "T51n2087_008:0915c16": "深敬異，壘石周垣，其高十餘尺，今猶見在。",
    "T51n2087_008:0915c17": "近設賞迦王者，信受外道，毀嫉佛法，壞",
    "T51n2087_008:0915c18": "僧伽藍，伐菩提樹，掘至泉水，不盡根柢，",
    "T51n2087_008:0915c19": "乃縱火焚燒，以甘蔗汁沃之，欲其燋爛，",
    "T51n2087_008:0915c20": "絕滅遺萌。數月後，摩揭陀國補剌拏伐摩王",
    "T51n2087_008:0915c21": "(唐言滿胄)，無憂王之末孫也，聞而歎曰：「慧日已隱，",
    "T51n2087_008:0915c22": "唯餘佛樹，今復摧殘，生靈何覩！」舉身投地，",
    "T51n2087_008:0915c23": "哀感動物。以數千牛搆乳而溉，經夜樹生，",
    "T51n2087_008:0915c24": "其高丈餘。恐後剪伐，周峙石垣，高二丈四",
    "T51n2087_008:0915c25": "尺。故今菩提樹隱於石壁，出一丈餘。",
    "T51n2087_008:0915c26": "菩提樹東有精舍，高百六七十尺，下基面廣",
    "T51n2087_008:0915c27": "二十餘步，壘以青甎，塗以石灰，層龕皆有",
    "T51n2087_008:0915c28": "金像，四壁鏤作奇製，或連珠形，或天仙像，",
    "T51n2087_008:0915c29": "上置金銅阿摩落迦果(亦謂寶瓶，又稱寶臺)。東面接",
    "T51n2087_008:0916a01": "為重閣，檐宇特起三層，榱柱棟梁，戶扉寮",
    "T51n2087_008:0916a02": "牖，金銀彫鏤以飾之，珠玉廁錯以填之，奧",
    "T51n2087_008:0916a03": "室邃宇，洞戶三重。外門左右各有龕室，左則",
    "T51n2087_008:0916a04": "觀自在菩薩像，右則慈氏菩薩像，白銀鑄成，",
    "T51n2087_008:0916a05": "高十餘尺。精舍故地，無憂王先建小精舍，後",
    "T51n2087_008:0916a06": "有婆羅門更廣建焉。初，有婆羅門，不信佛",
    "T51n2087_008:0916a07": "法，事大自在天，傳聞天神在雪山中，遂與",
    "T51n2087_008:0916a08": "其弟往求願焉。天曰：「凡諸願求，有福方果。",
    "T51n2087_008:0916a09": "非汝所祈，非我能遂。」婆羅門曰：「修何福",
    "T51n2087_008:0916a10": "可以遂心？」天曰：「欲植善種，求勝福田，菩",
    "T51n2087_008:0916a11": "提樹者，證佛果處也。宜時速反，往菩提樹，",
    "T51n2087_008:0916a12": "建大精舍，穿大水池，興諸供養，所願當",
    "T51n2087_008:0916a13": "遂。」婆羅門受天命，發大信心，相率而返，兄",
    "T51n2087_008:0916a14": "建精舍，弟鑿水池，於是廣修供養，勤求心",
    "T51n2087_008:0916a15": "願，後皆果遂，為王大臣，凡得祿賞，皆入檀",
    "T51n2087_008:0916a16": "捨。精舍既成，招募工人，欲圖如來初成佛",
    "T51n2087_008:0916a17": "像。曠以歲月，無人應召。久之，有婆羅門來",
    "T51n2087_008:0916a18": "告眾曰：「我善圖寫如來妙相。」眾曰：「今將造",
    "T51n2087_008:0916a19": "像，夫何所須？」曰：「香泥耳。宜置精舍之中，",
    "T51n2087_008:0916a20": "并一燈照，我入已，堅閉其戶，六月後乃可開",
    "T51n2087_008:0916a21": "門。」時諸僧眾皆如其命。尚餘四日，未滿",
    "T51n2087_008:0916a22": "六月，眾咸駭異，開以觀之。見精舍內佛像儼",
    "T51n2087_008:0916a23": "然，結加趺坐，右足居上，左手斂，右手垂，東面",
    "T51n2087_008:0916a24": "而坐，肅然如在。座高四尺二寸，廣丈二尺五",
    "T51n2087_008:0916a25": "寸，像高丈一尺五寸，兩膝相去八尺八寸，兩",
    "T51n2087_008:0916a26": "肩六尺二寸，相好具足，慈顏若真，唯右乳上",
    "T51n2087_008:0916a27": "圖瑩未周。既不見人，方驗神鑒，眾咸悲歎，",
    "T51n2087_008:0916a28": "慇懃請知。有一沙門，宿心淳質，乃感夢見",
    "T51n2087_008:0916a29": "往婆羅門而告曰：「我是慈氏菩薩，恐工人",
    "T51n2087_008:0916b01": "之思不測聖容，故我躬來圖寫佛像。垂右",
    "T51n2087_008:0916b02": "手者，昔如來之將證佛果，天魔來嬈，地神",
    "T51n2087_008:0916b03": "告至，其一先出，助佛降魔，如來告曰：『汝勿",
    "T51n2087_008:0916b04": "憂怖，吾以忍力，降彼必矣。』魔王曰：『誰為明",
    "T51n2087_008:0916b05": "證？』如來乃垂手指地，言：『此有證。』是時第二",
    "T51n2087_008:0916b06": "地神踊出作證，故今像手倣昔下垂。」眾知",
    "T51n2087_008:0916b07": "靈鑒，莫不悲感。於是乳上未周，填廁眾寶，",
    "T51n2087_008:0916b08": "珠瓔寶冠，奇珍交飾。設賞迦王伐菩提樹",
    "T51n2087_008:0916b09": "已，欲毀此像，既覩慈顏，心不安忍，迴駕",
    "T51n2087_008:0916b10": "將返，命宰臣曰：「宜除此佛像，置大自在天",
    "T51n2087_008:0916b11": "形。」宰臣受旨，懼而歎曰：「毀佛像則歷劫招",
    "T51n2087_008:0916b12": "殃，違王命乃喪身滅族，進退若此，何所宜",
    "T51n2087_008:0916b13": "行！」乃召信心以為役使，遂於像前橫壘",
    "T51n2087_008:0916b14": "甎壁，心慚冥闇，又置明燈，甎壁之前畫自",
    "T51n2087_008:0916b15": "在天。功成報命，王聞心懼，舉身生皰，肌膚",
    "T51n2087_008:0916b16": "攫裂，居未久之，便喪沒矣。宰臣馳返，毀除",
    "T51n2087_008:0916b17": "障壁，時經多日，燈猶不滅。像今尚在，神",
    "T51n2087_008:0916b18": "工不虧。既處奧室，燈炬相繼，欲覩慈顏，",
    "T51n2087_008:0916b19": "莫由審察，必於晨朝持大明鏡，引光內照，",
    "T51n2087_008:0916b20": "乃覩靈相。夫有見者，自增悲感。如來以印",
    "T51n2087_008:0916b21": "度吠舍佉月後半八日成等正覺，當此三",
    "T51n2087_008:0916b22": "月八日也。上座部則吠舍佉月後半十五日",
    "T51n2087_008:0916b23": "成等正覺，當此三月十五日也。是時如來",
    "T51n2087_008:0916b24": "年三十矣。或曰年三十五矣。",
    "T51n2087_008:0916b25": "菩提樹北有佛經行之處。如來成正覺已，不",
    "T51n2087_008:0916b26": "起于座，七日寂定。其起也，至菩提樹北，七",
    "T51n2087_008:0916b27": "日經行，東西往來，行十餘步，異華隨迹十",
    "T51n2087_008:0916b28": "有八文。後人於此壘甎為基，高餘三尺。",
    "T51n2087_008:0916b29": "聞諸先志曰：此聖迹基，表人命之脩短",
    "T51n2087_008:0916c01": "也，先發誠願，後乃度量，隨壽脩短，數有增",
    "T51n2087_008:0916c02": "減。",
    "T51n2087_008:0916c03": "經行基北，道右，盤石上，大精舍中，有佛像，舉",
    "T51n2087_008:0916c04": "目上望。昔者，如來於此七日觀菩提樹，目",
    "T51n2087_008:0916c05": "不暫捨。為報樹恩，故此瞻望。",
    "T51n2087_008:0916c06": "菩提樹西不遠，大精舍中，有鍮石佛像，飾",
    "T51n2087_008:0916c07": "以奇珍，東面而立。前有青石，奇文異采，是",
    "T51n2087_008:0916c08": "昔如來初成正覺，梵王起七寶堂，帝釋建",
    "T51n2087_008:0916c09": "七寶座，佛於其上七日思惟，放異光明，照",
    "T51n2087_008:0916c10": "菩提樹。去聖悠遠，寶變為石。",
    "T51n2087_008:0916c11": "菩提樹南不遠，有窣堵波，高百餘尺，無憂",
    "T51n2087_008:0916c12": "王之所建也。菩薩既濯尼連河，將趣菩提",
    "T51n2087_008:0916c13": "樹，竊自思念何以為座？尋自發明當須",
    "T51n2087_008:0916c14": "淨草。天帝釋化其身為刈草人，荷而逐路。",
    "T51n2087_008:0916c15": "菩薩謂曰：「所荷之草頗能惠耶？」化人聞命，恭",
    "T51n2087_008:0916c16": "以草奉，菩薩受已，執而前進。",
    "T51n2087_008:0916c17": "受草東北不遠，有窣堵波，是菩薩將證佛",
    "T51n2087_008:0916c18": "果，青雀、群鹿呈祥之處。印度休徵，斯為嘉",
    "T51n2087_008:0916c19": "應，故淨居天隨順世間，群從飛繞，効靈顯",
    "T51n2087_008:0916c20": "聖。菩提樹東，大路左右，各一窣堵波，是魔王",
    "T51n2087_008:0916c21": "嬈菩薩處也。菩薩將證佛果，魔王勸受輪",
    "T51n2087_008:0916c22": "王，策說不行，殷憂而返。魔王之女請往誘",
    "T51n2087_008:0916c23": "焉，菩薩威神，衰變冶容，扶羸策杖，相携而",
    "T51n2087_008:0916c24": "退。",
    "T51n2087_008:0916c25": "菩提樹西北，精舍中，有迦葉波佛像，既稱靈",
    "T51n2087_008:0916c26": "聖，時燭光明。聞諸先記曰：若人至誠，旋",
    "T51n2087_008:0916c27": "繞七周，在所生處，得宿命智。",
    "T51n2087_008:0916c28": "迦葉波佛精舍西北二甎室，各有地神之像。",
    "T51n2087_008:0916c29": "昔者如來將成正覺，一報魔至，一為佛",
    "T51n2087_008:0917a01": "證。後人念功，圖形旌德。",
    "T51n2087_008:0917a02": "菩提樹垣西不遠，有窣堵波，謂欝金香，高",
    "T51n2087_008:0917a03": "四十餘尺，漕炬吒國商主之所建也。昔漕",
    "T51n2087_008:0917a04": "炬吒國有大商主，宗事天神，祠求福利，",
    "T51n2087_008:0917a05": "輕蔑佛法，不信因果。其後將諸商侶，貿",
    "T51n2087_008:0917a06": "遷有無，泛舟南海，遭風失路，波濤飄浪，時",
    "T51n2087_008:0917a07": "經三歲，資糧罄竭，糊口不充。同舟之人，朝",
    "T51n2087_008:0917a08": "不謀夕，勠力同志，念所事天，心慮已勞，冥",
    "T51n2087_008:0917a09": "功不濟。俄見大山，崇崖峻嶺，兩日聯暉，重",
    "T51n2087_008:0917a10": "明照朗。時諸商侶更相慰曰：「我曹有福，",
    "T51n2087_008:0917a11": "過此大山，宜於中止，得安樂。」商主曰：「非",
    "T51n2087_008:0917a12": "山也，乃摩竭魚耳。崇崖峻嶺，鬚鬣也；兩日",
    "T51n2087_008:0917a13": "聯暉，眼光也。」言聲未靜，舟帆飄湊。於是商",
    "T51n2087_008:0917a14": "主告諸侶曰：「我聞觀自在菩薩於諸危厄",
    "T51n2087_008:0917a15": "能施安樂，宜各至誠，稱其名字。」遂即同聲，",
    "T51n2087_008:0917a16": "歸命稱念。崇山既隱，兩日亦沒。俄見沙門，",
    "T51n2087_008:0917a17": "威儀庠序，杖錫凌虛，而來拯溺，不踰時",
    "T51n2087_008:0917a18": "而至本國矣。因即信心貞固，求福不回，",
    "T51n2087_008:0917a19": "建窣堵波，式修供養，以欝金香泥而周塗",
    "T51n2087_008:0917a20": "上下。既發信心，率其同志，躬禮聖迹，觀菩",
    "T51n2087_008:0917a21": "提樹。未暇言歸，已淹晦朔。商侶同遊，更",
    "T51n2087_008:0917a22": "相謂曰：「山川悠間，鄉國遼遠，昔所建立窣堵",
    "T51n2087_008:0917a23": "波者，我曹在此，誰其灑掃？」言訖，旋繞至此，",
    "T51n2087_008:0917a24": "忽見窣堵波，駭其由致，即前瞻察，乃本國",
    "T51n2087_008:0917a25": "所建窣堵波也。故今印度因以欝金為",
    "T51n2087_008:0917a26": "名。菩提樹垣東南隅，尼拘律樹側，窣堵波",
    "T51n2087_008:0917a27": "傍有精舍，中作佛坐像。昔如來初證佛果，",
    "T51n2087_008:0917a28": "大梵天王於此勸請轉妙法輪。菩提樹垣",
    "T51n2087_008:0917a29": "內，四隅皆有大窣堵波。在昔如來受吉祥",
    "T51n2087_008:0917b01": "草已，趣菩提樹，先歷四隅，大地震動，至金",
    "T51n2087_008:0917b02": "剛座，方得安靜。樹垣之內，聖迹鱗次，差難",
    "T51n2087_008:0917b03": "遍舉。菩提樹垣外，西南窣堵波，奉乳糜二",
    "T51n2087_008:0917b04": "牧女故宅。其側窣堵波，牧女於此煮糜。次",
    "T51n2087_008:0917b05": "此窣堵波，如來受糜處也。",
    "T51n2087_008:0917b06": "菩提樹垣南門外有大池，周七百餘步，清",
    "T51n2087_008:0917b07": "瀾澄鏡，龍魚潛宅，婆羅門兄弟承大自在天",
    "T51n2087_008:0917b08": "命之所鑿也。次南一池，在昔如來初成正",
    "T51n2087_008:0917b09": "覺，方欲浣濯，天帝釋為佛化成池。西有大",
    "T51n2087_008:0917b10": "石，佛浣衣已，方欲曝曬，天帝釋自大雪山",
    "T51n2087_008:0917b11": "持來也。其側窣堵波，如來於此納故衣。次",
    "T51n2087_008:0917b12": "南林中窣堵波，如來受貧老母施故衣處。",
    "T51n2087_008:0917b13": "帝釋化池東，林中有目支隣陀龍王池，其",
    "T51n2087_008:0917b14": "水清黑，其味甘美。西岸有小精舍，中作佛像。",
    "T51n2087_008:0917b15": "昔如來初成正覺，於此宴坐，七日入定。時",
    "T51n2087_008:0917b16": "此龍王警衛如來，即以其身繞佛七匝，化",
    "T51n2087_008:0917b17": "出多頭，俯垂為蓋，故池東岸有其室焉。",
    "T51n2087_008:0917b18": "目支隣陀龍池東，林中精舍有佛羸瘦之像。",
    "T51n2087_008:0917b19": "其側有經行之所，長七十餘步，南北各有",
    "T51n2087_008:0917b20": "卑鉢羅樹。故今土俗，諸有嬰疾，香油塗",
    "T51n2087_008:0917b21": "像，多蒙除差。是菩薩修苦行處。如來為伏",
    "T51n2087_008:0917b22": "外道，又受魔請，於是苦行六年，日食一麻",
    "T51n2087_008:0917b23": "一麥，形容憔悴，膚體羸瘠，經行往來，攀樹",
    "T51n2087_008:0917b24": "後起。",
    "T51n2087_008:0917b25": "菩薩苦行卑鉢羅樹側有窣堵波，是阿若憍",
    "T51n2087_008:0917b26": "陳如等五人住處。初，太子之捨家也，彷徨山",
    "T51n2087_008:0917b27": "澤，棲息林泉，時淨飯王乃命五人隨瞻侍",
    "T51n2087_008:0917b28": "焉。太子既修苦行，憍陳如等亦即勤求。憍陳",
    "T51n2087_008:0917b29": "如等住處東南有窣堵波，菩薩入尼連禪那",
    "T51n2087_008:0917c01": "河沐浴之處。河側不遠，菩薩於此受食乳",
    "T51n2087_008:0917c02": "糜。其側窣堵波，二長者獻[麩夫+少]蜜處。佛在樹",
    "T51n2087_008:0917c03": "下結加趺坐，寂然宴默，受解脫樂，過七日",
    "T51n2087_008:0917c04": "後，方從定起。時二商主行次林外，而彼林神",
    "T51n2087_008:0917c05": "告商主曰：「釋種太子今在此中，初證佛果，",
    "T51n2087_008:0917c06": "心凝寂定，四十九日未有所食，隨有奉上，",
    "T51n2087_008:0917c07": "獲大善利。」時二商主各持行資[麩夫+少]蜜奉上，",
    "T51n2087_008:0917c08": "世尊納受。",
    "T51n2087_008:0917c09": "長者獻[麩夫+少]側有窣堵波，四天奉鉢處。商主",
    "T51n2087_008:0917c10": "既獻[麩夫+少]蜜，世尊思以何器受之。時四天",
    "T51n2087_008:0917c11": "從四方來，各持金鉢，而以奉上。世尊默然，",
    "T51n2087_008:0917c12": "而不納受，以為出家不宜此器。四天王捨",
    "T51n2087_008:0917c13": "金鉢，奉銀鉢，乃至頗胝、琉璃、馬腦、車渠、真",
    "T51n2087_008:0917c14": "珠等鉢，世尊如是皆不為受。四天王各還",
    "T51n2087_008:0917c15": "宮，奉持石鉢，紺青映徹，重以進獻。世尊斷",
    "T51n2087_008:0917c16": "彼此故，而總受之，次第重疊，按為一鉢，故",
    "T51n2087_008:0917c17": "其外則有四隆焉。",
    "T51n2087_008:0917c18": "四天王獻鉢側不遠，有窣堵波，如來為母",
    "T51n2087_008:0917c19": "說法處也。如來既成正覺，稱天人師，其母摩",
    "T51n2087_008:0917c20": "耶自天宮降於此處，世尊隨機示教利喜。",
    "T51n2087_008:0917c21": "其側涸池岸有窣堵波，在昔如來見諸神",
    "T51n2087_008:0917c22": "變化有緣處。現神變側有窣堵波，如來",
    "T51n2087_008:0917c23": "度優樓頻螺迦葉波三兄弟及千門人處。",
    "T51n2087_008:0917c24": "如來方垂善道，隨應降伏，時優樓頻螺迦",
    "T51n2087_008:0917c25": "葉波五百門人請受佛教，迦葉波曰：「吾亦",
    "T51n2087_008:0917c26": "與爾俱返迷途。」於是相從來至佛所。如來",
    "T51n2087_008:0917c27": "告曰：「棄鹿皮衣，捨祭火具。」時諸梵志恭承",
    "T51n2087_008:0917c28": "聖教，以其服用投尼連河。捺地迦葉波見",
    "T51n2087_008:0917c29": "諸祭器隨流漂泛，與其門人候兄動靜，既",
    "T51n2087_008:0918a01": "見改轍，亦隨染衣。伽耶迦葉波二百門人。",
    "T51n2087_008:0918a02": "聞其兄之捨法也，亦至佛所，願修梵行。度",
    "T51n2087_008:0918a03": "迦葉波兄弟西北窣堵波，是如來伏迦葉波",
    "T51n2087_008:0918a04": "所事火龍處。如來將化其人，克伏所宗，",
    "T51n2087_008:0918a05": "乃止梵志火龍之室。夜分已後，龍吐煙焰，佛既",
    "T51n2087_008:0918a06": "入定，亦起火光，其室洞然，猛焰炎熾。諸梵志",
    "T51n2087_008:0918a07": "師恐火害佛，莫不奔赴，悲號愍惜。優樓頻",
    "T51n2087_008:0918a08": "螺迦葉波謂其徒曰：「以今觀之，未必火",
    "T51n2087_008:0918a09": "也，當是沙門伏火龍耳。」如來乃以火龍盛",
    "T51n2087_008:0918a10": "置鉢中，清旦持示外道門人。其側窣堵波，五",
    "T51n2087_008:0918a11": "百獨覺同入涅槃處也。",
    "T51n2087_008:0918a12": "目支隣陀龍池南窣堵波，迦葉波救如來溺",
    "T51n2087_008:0918a13": "水處也。迦葉兄弟時推神通，遠近仰德，",
    "T51n2087_008:0918a14": "黎庶歸心。世尊方導迷徒，大權攝化，興布",
    "T51n2087_008:0918a15": "密雲，降澍暴雨，周佛所居，令獨無水。迦",
    "T51n2087_008:0918a16": "葉是時見此雲雨，謂門人曰：「沙門住處將",
    "T51n2087_008:0918a17": "不漂溺？」泛舟來救，乃見世尊履水如地，",
    "T51n2087_008:0918a18": "蹈河中流，水分沙現。迦葉見已，心伏而退。",
    "T51n2087_008:0918a19": "菩提樹垣東門外二三里，有盲龍室。此龍者，",
    "T51n2087_008:0918a20": "殃累宿積，報受生盲。如來自前正覺山欲",
    "T51n2087_008:0918a21": "趣菩提樹，途次室側，龍眼忽明，乃見菩薩",
    "T51n2087_008:0918a22": "將趣佛樹，謂菩薩曰：「仁今不久當成正",
    "T51n2087_008:0918a23": "覺。我眼盲冥，于茲已久，有佛興世，我眼輒",
    "T51n2087_008:0918a24": "明。賢劫之中，過去三佛出興世時，已得明",
    "T51n2087_008:0918a25": "視。仁今至此，我眼忽開，以故知之，當成佛",
    "T51n2087_008:0918a26": "矣。」",
    "T51n2087_008:0918a27": "菩提樹垣東門側有窣堵波，魔王怖菩薩之",
    "T51n2087_008:0918a28": "處。初，魔王知菩薩將成正覺也，誘亂不遂，",
    "T51n2087_008:0918a29": "憂惶無賴，集諸神眾，齊整魔軍，治兵振旅，",
    "T51n2087_008:0918b01": "將脅菩薩。於是風雨飄注，雷電晦冥，縱火",
    "T51n2087_008:0918b02": "飛煙，揚沙激石，備矛楯之具，極弦矢之",
    "T51n2087_008:0918b03": "用。菩薩於是入大慈定，凡厥兵杖變為蓮",
    "T51n2087_008:0918b04": "華。魔軍怖駭，奔馳退散。其側不遠有二窣堵",
    "T51n2087_008:0918b05": "波，帝釋、梵王之所建也。",
    "T51n2087_008:0918b06": "菩提樹北門外摩訶菩提僧伽藍，其先僧伽",
    "T51n2087_008:0918b07": "羅國王之所建也。庭宇六院，觀閣三層，周堵",
    "T51n2087_008:0918b08": "垣牆高三四丈，極工人之妙，窮丹青之飾。",
    "T51n2087_008:0918b09": "至於佛像，鑄以金銀，凡厥莊嚴，廁以珍寶。",
    "T51n2087_008:0918b10": "諸窣堵波高廣妙飾，中有如來舍利，其骨舍",
    "T51n2087_008:0918b11": "利大如手指節。光潤鮮白皎徹中外。其肉舍",
    "T51n2087_008:0918b12": "利如大真珠，色帶紅縹。每歲至如來大神",
    "T51n2087_008:0918b13": "變月滿之日，出示眾(即印度十二月三十日，當此正月十五日也)。此時",
    "T51n2087_008:0918b14": "也，或放光，或雨花。僧徒減千人，習學大乘、",
    "T51n2087_008:0918b15": "上座部法，律儀清肅，戒行貞明。昔者，南海僧",
    "T51n2087_008:0918b16": "伽羅國，其王淳信佛法，發自天然。有族弟",
    "T51n2087_008:0918b17": "出家，想佛聖迹，遠遊印度，寓諸伽藍，咸輕",
    "T51n2087_008:0918b18": "邊鄙。於是返迹本國，王躬遠迎，沙門悲耿，",
    "T51n2087_008:0918b19": "似若不能言。王曰：「將何所負，若此殷憂？」",
    "T51n2087_008:0918b20": "沙門曰：「憑恃國威，遊方問道，羈旅異",
    "T51n2087_008:0918b21": "域，載罹寒暑，動遭凌辱，語見譏誚。負斯",
    "T51n2087_008:0918b22": "憂恥，詎得歡心？」曰：「若是者何謂也？」曰：「誠願",
    "T51n2087_008:0918b23": "大王福田為意，於諸印度建立伽藍，既旌",
    "T51n2087_008:0918b24": "聖迹，又擅高名，福資先王，恩及後嗣。」曰：「斯",
    "T51n2087_008:0918b25": "事甚美，聞之何晚？」於是以國中寶獻印度",
    "T51n2087_008:0918b26": "王。王既納貢，義存懷遠，謂使臣曰：「我今將",
    "T51n2087_008:0918b27": "何持報來命？」使臣曰：「僧伽羅王稽首印度大",
    "T51n2087_008:0918b28": "吉祥王！威德遠振，惠澤遐被，下土沙門，欽風",
    "T51n2087_008:0918b29": "慕化，敢遊上國，展敬聖迹，寓諸伽藍，莫",
    "T51n2087_008:0918c01": "之見館，艱辛已極，蒙恥而歸。竊圖遠謀，貽",
    "T51n2087_008:0918c02": "範來葉，於諸印度建此伽藍，使客遊乞",
    "T51n2087_008:0918c03": "士，息肩有所，兩國交歡，行人無替。」王曰：「如",
    "T51n2087_008:0918c04": "來潛化，遺風斯在，聖迹之所，任取一焉。」使",
    "T51n2087_008:0918c05": "者奉辭報命，群臣拜賀，遂乃集諸沙門，評",
    "T51n2087_008:0918c06": "議建立。沙門曰：「菩提樹者，去來諸佛咸此證",
    "T51n2087_008:0918c07": "聖，考之異議，無出此謀。」於是捨國珍寶，",
    "T51n2087_008:0918c08": "建此伽藍，以其國僧而修供養，乃刻銅為",
    "T51n2087_008:0918c09": "記曰：「夫周給無私，諸佛至教；慧濟有緣，先",
    "T51n2087_008:0918c10": "聖明訓。今我小子，丕承王業，式建伽藍，用",
    "T51n2087_008:0918c11": "旌聖迹，福資祖考，惠被黎元。唯我國僧而",
    "T51n2087_008:0918c12": "得自在，及有國人亦同僧例。傳之後嗣，",
    "T51n2087_008:0918c13": "永永無窮。」故此伽藍多執師子國僧也。菩",
    "T51n2087_008:0918c14": "提樹南十餘里，聖迹相隣，難以備舉。每歲",
    "T51n2087_008:0918c15": "比丘解安居，四方法俗百千萬眾，七日",
    "T51n2087_008:0918c16": "七夜，持香花，鼓音樂，遍遊林中，禮拜供養。",
    "T51n2087_008:0918c17": "印度僧徒依佛聖教，皆以室羅伐拏月前半",
    "T51n2087_008:0918c18": "一日入兩安居，當此五月十六日；以頞濕",
    "T51n2087_008:0918c19": "縛庾闍月後半十五日解兩安居，當此八",
    "T51n2087_008:0918c20": "月十五日。印度月名，依星而建，古今不易，諸",
    "T51n2087_008:0918c21": "部無差。良以方言未融，傳譯有謬，分時計",
    "T51n2087_008:0918c22": "月，致斯乖異，故以四月十六日入安居，七",
    "T51n2087_008:0918c23": "月十五日解安居也。",
    "T51n2087_008:0918c24": "大唐西域記卷第八"
}