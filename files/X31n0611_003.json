{
    "X31n0611_003:0545a07": "妙法蓮華經通義卷第三",
    "X31n0611_003:0545a09": "姚秦三藏法師鳩摩羅什奉　詔譯",
    "X31n0611_003:0545a10": "明　南嶽沙門憨山釋　德清　述",
    "X31n0611_003:0545a11": "妙法蓮華經藥草喻品第五",
    "X31n0611_003:0545a12": "此品來意。因上四大弟子領悟許三賜一。說喻自",
    "X31n0611_003:0545a13": "陳昔失今得之情。世尊印可其心。然猶未盡知如",
    "X31n0611_003:0545a14": "來知見之力。抑恐執相之徒。不達如來平等說法",
    "X31n0611_003:0545a15": "隨類異解之旨。將謂實有三乘之果可證。涅槃習",
    "X31n0611_003:0545a16": "氣不忘。不能徹法源底。故說藥草一喻。以顯如來",
    "X31n0611_003:0545a17": "說法平等一味。但隨根大小。各受不同。如一雨無",
    "X31n0611_003:0545a18": "私。三草二木隨分受潤各別。是知法本不異。異在",
    "X31n0611_003:0545a19": "於機。此則唯有一乘無二無三之旨自明。而使聞",
    "X31n0611_003:0545a20": "者習見頓除。可入如來平等法慧。開佛知見明矣",
    "X31n0611_003:0545a21": "此後即為授記。故此品來也。",
    "X31n0611_003:0545a22": "爾時世尊告摩訶迦葉(至)示諸眾生一切智慧。",
    "X31n0611_003:0545a23": "此如來述成四大弟子雖悟。而猶未盡也。迦葉等",
    "X31n0611_003:0545a24": "既領譬喻之說。乃設窮子怖父。長者曲垂方便誘",
    "X31n0611_003:0545b01": "引之心。以喻如來俯為二乘。極盡慈悲之意。可謂",
    "X31n0611_003:0545b02": "善說如來真實功德矣。但所知者。似乎如來涉於",
    "X31n0611_003:0545b03": "有心。單為二乘之人。實有三乘之設。殊不知如來",
    "X31n0611_003:0545b04": "說法。以平等大悲。無問有性無性。一音說法。普使",
    "X31n0611_003:0545b05": "聞知。齊成佛道。原無三一之分。此是如來無作妙",
    "X31n0611_003:0545b06": "力。所謂復有無量無邊功德。無量億劫說不能盡",
    "X31n0611_003:0545b07": "者。即出世至今。所見聞者如海一滴耳。此非汝等",
    "X31n0611_003:0545b08": "所知也。以如來是諸法之王。得大自在。凡有所說。",
    "X31n0611_003:0545b09": "皆稱法界性。真實不虗。故於一切法。以方便權智。",
    "X31n0611_003:0545b10": "應機而說。即其所說。皆歸究竟真實智地。無有虗",
    "X31n0611_003:0545b11": "談。以如來實智證理。則觀知一切諸法歸趣。究竟",
    "X31n0611_003:0545b12": "實際。以權智鑑機。則知一切眾生之心樂欲所行。",
    "X31n0611_003:0545b13": "無不通達。又善能分別諸法之相。若性相權實。一",
    "X31n0611_003:0545b14": "一明了。即其所說。善能開示眾生本有智慧。此所",
    "X31n0611_003:0545b15": "以為無量功德之大略。豈汝所能盡知耶。",
    "X31n0611_003:0545b16": "迦葉譬如三千大千世界(至)具足蒙潤各得生長。",
    "X31n0611_003:0545b17": "此法一機異之譬也。三千大千之土地。總譬一真",
    "X31n0611_003:0545b18": "法界眾生本有之心地。山川谿谷所生之草木。譬",
    "X31n0611_003:0545b19": "三界所有之眾生。種類名色之各異。譬三乘五性",
    "X31n0611_003:0545b20": "之不同。木有貞樗。草有良毒。今取眾生堪受化者。",
    "X31n0611_003:0545b21": "如草之可為藥。木之可成材者。其不受化者。皆腐",
    "X31n0611_003:0545b22": "毒樗朽耳。故名藥草。眾生根性種種不一。有三乘",
    "X31n0611_003:0545b23": "五性之不同。故云種類若干名色各異。此喻所被",
    "X31n0611_003:0545b24": "之機也。佛以法界身雲。普徧十方。故如密雲彌布。",
    "X31n0611_003:0545c01": "圓音一演。十剎頓周。故如一雨普洽。眾生聞者。隨",
    "X31n0611_003:0545c02": "類各解。故如三草二木各有所受。稱其種性各得",
    "X31n0611_003:0545c03": "成實。所謂佛以一音演說法。眾生隨類各得解。初",
    "X31n0611_003:0545c04": "從人天小乘。以及菩薩。無不成就。皆能自利利他。",
    "X31n0611_003:0545c05": "除生死之病。獲涅槃之安。故但取藥草而喻。至若",
    "X31n0611_003:0545c06": "闡提外道。及十惡不信之眾生。皆狼毒蕪草。亦無",
    "X31n0611_003:0545c07": "不蒙潤。但不能信受。故非機耳。雖一地所生等。喻",
    "X31n0611_003:0545c08": "眾生同稟一真法性。而隨種成熟不同。所謂法本",
    "X31n0611_003:0545c09": "不異。異在機也。由是觀之。三乘之法。非佛有心分",
    "X31n0611_003:0545c10": "別。唯以法界海慧平等普說。由機聞見各異。自分",
    "X31n0611_003:0545c11": "大小差別。是則昔日權法皆說佛慧。但小智自私",
    "X31n0611_003:0545c12": "而不受。非佛定有三乘可執取也。此迦葉等雖悟",
    "X31n0611_003:0545c13": "昔權。而不知本無三一之分。此如來平等大慧無",
    "X31n0611_003:0545c14": "量功德說不能盡者。殊非二乘可知也。如來亦復",
    "X31n0611_003:0545c15": "如是下。法合可知。於大眾中唱如是言下至為聽",
    "X31n0611_003:0545c16": "法故。乃佛初成正覺。法王應運出興。詔告三界之",
    "X31n0611_003:0545c17": "詞也。以空劫無佛。三界眾生自未見佛。今法王從",
    "X31n0611_003:0545c18": "真界出。不知佛是何人。為何而來。所知何法。恐其",
    "X31n0611_003:0545c19": "驚怖。故告之曰我是如來等。使皆知是佛也。為度",
    "X31n0611_003:0545c20": "者度等。使知佛為度眾生令出苦得樂而來也。如",
    "X31n0611_003:0545c21": "實知之等。告以所證之法。且能開能說。使三界眾",
    "X31n0611_003:0545c22": "生皆應來此聽法。此正為一大事因緣出現世間",
    "X31n0611_003:0545c23": "之本懷。正如大雲雨也。爾時無數下。三界眾生因",
    "X31n0611_003:0545c24": "聞布告召集而來也。如來於時等。觀根說法。如三",
    "X31n0611_003:0546a01": "草二木隨分受潤。人天三乘各得成熟。故云皆令",
    "X31n0611_003:0546a02": "歡喜各得善利。此隨根之法。似先有心分別。其實",
    "X31n0611_003:0546a03": "佛以平等大慧。觀眾生各各不同。故一音所演之",
    "X31n0611_003:0546a04": "法大小具足。即一四諦法。而三乘各解不同。正法",
    "X31n0611_003:0546a05": "一機異。非有心差別也。故天台判教。有秘密不定。",
    "X31n0611_003:0546a06": "正此謂也。前云如來不說大者。非今日別說一大。",
    "X31n0611_003:0546a07": "但說破昔日所說皆大法耳。以迦葉但悟今日是",
    "X31n0611_003:0546a08": "大。將謂昔說是小。故如來復說此喻。以洗執昔之",
    "X31n0611_003:0546a09": "狹習。了悟平等佛慧。乃堪授記耳。是諸眾生等。敘",
    "X31n0611_003:0546a10": "聞法得益。各得成就。漸得入道。正如一雲普雨。三",
    "X31n0611_003:0546a11": "草二木具足受潤各得生長也。所云漸得入道。非",
    "X31n0611_003:0546a12": "佛有漸法。要知法本是頓。但聞者漸漸成熟。如雨",
    "X31n0611_003:0546a13": "是普。在草木各得具足蒙潤。但隨根漸長耳。如華",
    "X31n0611_003:0546a14": "嚴地上菩薩。自五戒十善四諦十二因緣。歷次而",
    "X31n0611_003:0546a15": "修。豈非人天小善皆法界大法哉。況諦緣乎。若分",
    "X31n0611_003:0546a16": "別諸法。則二乘所知。若無分別之分別。則非二乘",
    "X31n0611_003:0546a17": "所知也。",
    "X31n0611_003:0546a18": "如來說法一相一味(至)隨宜說法難解難知。",
    "X31n0611_003:0546a19": "此敘佛平等一味之法也。佛所說法。本一實相。元",
    "X31n0611_003:0546a20": "無異相。純是甘露醍醐。曾無異味。解脫者。雖說諸",
    "X31n0611_003:0546a21": "法。而離一切法。離相者。雖說諸相。而離一切相。滅",
    "X31n0611_003:0546a22": "相者。雖說生滅。而顯寂滅無生。此釋一相一味之",
    "X31n0611_003:0546a23": "法也。以此故所說法一一究竟。皆至一切種智。豈",
    "X31n0611_003:0546a24": "有三乘之法哉。但眾生聞者。隨其根性。若持若修。",
    "X31n0611_003:0546b01": "各隨所得而不自覺知。此法一而機自異耳。所以",
    "X31n0611_003:0546b02": "者何等。釋眾生不知之所以。然佛說法。雖是平等",
    "X31n0611_003:0546b03": "一音。而眾生根器。有種相體性樂欲念思修得之",
    "X31n0611_003:0546b04": "不同。必先觀察了知。然後應機普說。是則佛皆如",
    "X31n0611_003:0546b05": "實了知眾生之性欲。而眾生不自覺知本根之大",
    "X31n0611_003:0546b06": "小。故所聞法。如蚊飲海。各隨量而足。將謂佛法止",
    "X31n0611_003:0546b07": "此而已。豈知平等一味之法哉。如來知是下。釋上",
    "X31n0611_003:0546b08": "不即說大之所以。然佛既以平等大法普施眾生。",
    "X31n0611_003:0546b09": "眾生所受大小不同。佛不早為說破。一向久默斯",
    "X31n0611_003:0546b10": "要者。以佛說法一言一句。無不究竟歸極於法界",
    "X31n0611_003:0546b11": "真空。但眾生心欲之不同。故將護之以待其時。故",
    "X31n0611_003:0546b12": "不即為說一切種智之事。恐其驚疑。特隱忍以待。",
    "X31n0611_003:0546b13": "非畢竟不說也。今眾生根熟。涅槃時至。不得不說",
    "X31n0611_003:0546b14": "耳。迦葉能知如來隨宜說法甚為希有。然隨宜中",
    "X31n0611_003:0546b15": "平等。此其難解難知也。",
    "X31n0611_003:0546b16": "爾時世尊欲重宣此義而說偈言。",
    "X31n0611_003:0546b17": "破有法王出現世間(至)以種種緣令得正見。",
    "X31n0611_003:0546b18": "此重頌前義也。破有下四句。總述迦葉讚佛之意。",
    "X31n0611_003:0546b19": "九界眾生皆墮於有。凡夫有生死。二乘有涅槃。菩",
    "X31n0611_003:0546b20": "薩有眾生可度。有佛果可求。唯佛能破故。云破有。",
    "X31n0611_003:0546b21": "於法自在。故稱法王。如來尊重下十二句。頌佛待",
    "X31n0611_003:0546b22": "時說大之意。如來所以久默不說者。恐小智生疑。",
    "X31n0611_003:0546b23": "故隨力為說。漸漸令得正見。此迦葉所未知也。",
    "X31n0611_003:0546b24": "迦葉當知譬如大雲(至)所潤是一而各滋茂。",
    "X31n0611_003:0546c01": "此喻顯平等大慈之意也。佛身如雲。說法如雨。則",
    "X31n0611_003:0546c02": "平等可知。而言密雲大雲。至垂布可攬。則喻法身",
    "X31n0611_003:0546c03": "普徧俯就群情之意。未雨而雷電前驅。喻凡說法",
    "X31n0611_003:0546c04": "必先放光現瑞動地為前相也。初云三草二木。頌",
    "X31n0611_003:0546c05": "至百穀等。則喻三乘五性無不利潤。然乾地亦洽。",
    "X31n0611_003:0546c06": "則無性闡提未嘗不滋也。其雲所出等。喻佛一身",
    "X31n0611_003:0546c07": "一智慧平等一味。所被之機受益不同。隨分自足",
    "X31n0611_003:0546c08": "而各滋茂成熟也。",
    "X31n0611_003:0546c09": "佛亦如是出現於世(至)等雨法雨而無懈倦。",
    "X31n0611_003:0546c10": "此佛亦如是下。法合也。初四句。合喻本。既出下四",
    "X31n0611_003:0546c11": "句。頌出世本懷。大聖下十四句。頌告詔之辭。諸天",
    "X31n0611_003:0546c12": "下十句。頌召集人天當說平等法也。其法下六句。",
    "X31n0611_003:0546c13": "頌一相一味平等之法。凡有所說。當作大乘因緣。",
    "X31n0611_003:0546c14": "所謂究竟皆得一切種智也。我觀下二十四句。正",
    "X31n0611_003:0546c15": "頌平等說法。貴賤等。釋平等之意。無論貴賤持毀",
    "X31n0611_003:0546c16": "邪正利鈍。一以平等大慧而普被之。足知三乘五",
    "X31n0611_003:0546c17": "性。不待今日授記矣。",
    "X31n0611_003:0546c18": "一切眾生聞我法者(至)漸次修行皆得道果。",
    "X31n0611_003:0546c19": "此一切下。頌眾生隨根受益不同各得成實也。初",
    "X31n0611_003:0546c20": "四句。總頌諸地。謂從三界九地。以至菩薩十地也。",
    "X31n0611_003:0546c21": "後釋諸地。或處下四句。明人天。知無漏法下八句。",
    "X31n0611_003:0546c22": "明聲聞緣覺。求世尊處下四句。明藏教菩薩。依權",
    "X31n0611_003:0546c23": "教修。故名小草。偈云我當作佛。然藏教所期。三藏",
    "X31n0611_003:0546c24": "果頭佛也。又諸佛子下六句。明通教菩薩。安住神",
    "X31n0611_003:0547a01": "通下六句。明圓教菩薩。佛平等下六句。頌法一而",
    "X31n0611_003:0547a02": "機異也。佛以此喻下六句。結佛功德說不能盡之",
    "X31n0611_003:0547a03": "意。以由迦葉不能盡知如來功德。故說此喻以發",
    "X31n0611_003:0547a04": "明之。然一雲一雨平等普潤。三草二木具足成熟。",
    "X31n0611_003:0547a05": "雖喻佛之功德廣大不可思議。其實於佛智慧海",
    "X31n0611_003:0547a06": "中如一滴耳。豈能盡喻佛之功德哉。迦葉所以不",
    "X31n0611_003:0547a07": "能盡知也。我雨法雨下八句。總明成熟之利。諸佛",
    "X31n0611_003:0547a08": "之法下六句。總明成熟之機。下別明隨機得果。",
    "X31n0611_003:0547a09": "聲聞緣覺處於山林(至)潤於人華各得成實。",
    "X31n0611_003:0547a10": "此聲聞下。頌各得增長也。初六句。頌聲聞緣覺而",
    "X31n0611_003:0547a11": "得增長。若諸菩薩下六句。言權教菩薩而得增長。",
    "X31n0611_003:0547a12": "復有住禪下八句。言實教菩薩而得增長。所謂具",
    "X31n0611_003:0547a13": "足蒙潤各得生長者也。如是迦葉下六句。總結成",
    "X31n0611_003:0547a14": "實。",
    "X31n0611_003:0547a15": "迦葉當知以諸因緣(至)漸漸修學悉當成佛。",
    "X31n0611_003:0547a16": "此迦葉下。頌開權顯實諸佛道同也。初六句。明即",
    "X31n0611_003:0547a17": "權顯實諸佛道同。今為汝等下八句。總結今實。通",
    "X31n0611_003:0547a18": "廢昔權。開後授記之文也。已為授記。而云漸漸修",
    "X31n0611_003:0547a19": "學悉當成佛者。正顯昔非真修。自今開佛知見。方",
    "X31n0611_003:0547a20": "是成佛真因。所謂不生滅心為本修因也。楞嚴云。",
    "X31n0611_003:0547a21": "理須頓悟事因漸除。故云漸漸。",
    "X31n0611_003:0547a22": "妙法蓮華經授記品第六",
    "X31n0611_003:0547a23": "此品來意。由四大弟子領悟平等一味之旨。已解",
    "X31n0611_003:0547a24": "本無三乘之實。本有佛之知見既開。則成佛真因",
    "X31n0611_003:0547b01": "已具。乃為四人授記。特以名品。故此來也。",
    "X31n0611_003:0547b02": "爾時世尊說是偈已(至)雖有魔及魔民皆護佛法。",
    "X31n0611_003:0547b03": "爾時世尊欲重宣此義而說偈言。",
    "X31n0611_003:0547b04": "告諸比丘我以佛眼(至)光明世尊其事如是。",
    "X31n0611_003:0547b05": "此授迦葉之記也。諸弟子授記之事。有因有果。而",
    "X31n0611_003:0547b06": "所得之果。有同不同者。蓋各隨本因而感也。皆以",
    "X31n0611_003:0547b07": "今日開佛知見。為發覺初心。從此已去所修之行。",
    "X31n0611_003:0547b08": "方為成佛之真因。以因圓而後得果也。然因中必",
    "X31n0611_003:0547b09": "由事佛供佛者。供佛則修福。宣法則修慧。二嚴具",
    "X31n0611_003:0547b10": "足。乃因圓而後得果。故最後身方得成佛也。最後",
    "X31n0611_003:0547b11": "身者。論云菩薩地盡。覺心初起。心無初相。遠離微",
    "X31n0611_003:0547b12": "細念故。得見心性。此乃無明盡淨。二死永亡之時。",
    "X31n0611_003:0547b13": "名最後身。然事佛多寡之不一。乃無明厚薄之不",
    "X31n0611_003:0547b14": "等也。然有造塔不造塔者。以所積福各有深淺之",
    "X31n0611_003:0547b15": "不一也。名號各別。則各隨本因。而國土莊嚴同一",
    "X31n0611_003:0547b16": "清淨。則同一唯心清淨所感之實報。所化眾生無",
    "X31n0611_003:0547b17": "三惡道。則本願之所召。眷屬之大小。壽命之修短。",
    "X31n0611_003:0547b18": "法住之久近。皆各隨願力之所致。例皆然也。迦葉",
    "X31n0611_003:0547b19": "名飲光。因地事日月燈佛。然燈續明。以紫金光塗",
    "X31n0611_003:0547b20": "佛形像。故感果號名光明。國名光德。劫名大莊嚴",
    "X31n0611_003:0547b21": "宜矣。壽命法住。皆二十小劫。則差於身子。亦本願",
    "X31n0611_003:0547b22": "所持也。國土清淨。則同一淨心。三乘眷屬。亦夙緣",
    "X31n0611_003:0547b23": "也。以非惡世。故魔皆護法。",
    "X31n0611_003:0547b24": "爾時大目犍連須菩提(至)即共同聲而說偈言。",
    "X31n0611_003:0547c01": "大雄猛世尊諸釋之法王(至)如饑須教食。",
    "X31n0611_003:0547c02": "此目犍連等。因迦葉得記。故希記而請也。然前佛",
    "X31n0611_003:0547c03": "總說千二百聲聞悉亦當作則。佛人人皆有成佛",
    "X31n0611_003:0547c04": "之分明矣。而三子必欲指名而說其實事。猶恐其",
    "X31n0611_003:0547c05": "不得。悚慄而請者。此正小乘夙懷執相之習。狹劣",
    "X31n0611_003:0547c06": "之心未即頓捨。今雖蒙佛許可。自己未敢承當。故",
    "X31n0611_003:0547c07": "如饑逢王膳未敢便食。必須得旨後乃敢食。所以",
    "X31n0611_003:0547c08": "雖聞作佛。而心尚懷憂。必冀佛說乃安樂耳。",
    "X31n0611_003:0547c09": "爾時世尊知諸大弟子(至)度脫無量菩薩及聲聞眾。",
    "X31n0611_003:0547c10": "爾時世尊欲重宣此義而說偈言。",
    "X31n0611_003:0547c11": "諸比丘眾今告汝等(至)像法亦住二十小劫。",
    "X31n0611_003:0547c12": "此空生得記也。將來事佛因行。與迦葉等。果號名",
    "X31n0611_003:0547c13": "相則各隨本因。以須菩提解空第一。然所空者。名",
    "X31n0611_003:0547c14": "相之外更無可空。故將來成佛。果號名相。正顯空",
    "X31n0611_003:0547c15": "法得證也。尊者生時庫藏皆空。故果上劫名有寶。",
    "X31n0611_003:0547c16": "國名寶生。葢即空以顯不空義也。亦本因耳。其土",
    "X31n0611_003:0547c17": "清淨。則同一淨心。人民皆處寶臺。應有寶義也。眷",
    "X31n0611_003:0547c18": "屬壽命法住久近。與迦葉等。但彼佛常處虗空說",
    "X31n0611_003:0547c19": "法。則由空法實證。故果亦如之。",
    "X31n0611_003:0547c20": "爾時世尊復告諸比丘眾(至)像法亦住二十小劫。",
    "X31n0611_003:0547c21": "爾時世尊欲重宣此義而說偈言。",
    "X31n0611_003:0547c22": "諸比丘眾皆一心聽(至)無量無數莊嚴其國。",
    "X31n0611_003:0547c23": "此栴延得記也。栴延因記。則先事八千億佛。及佛",
    "X31n0611_003:0547c24": "滅後。造七寶塔廟。供佛舍利。歷二萬億佛。總之少",
    "X31n0611_003:0548a01": "於飲光空生而速得佛者。由昔善於論義。法性精",
    "X31n0611_003:0548a02": "明。果號那提金光。則精瑩之至。因行然也。壽命十",
    "X31n0611_003:0548a03": "二劫。則隨機感。住世法住久近。則願力所持。",
    "X31n0611_003:0548a04": "爾時世尊復告大眾(至)像法亦住四十小劫。",
    "X31n0611_003:0548a05": "爾時世尊欲重宣此義而說偈言。",
    "X31n0611_003:0548a06": "我此弟子大目犍連(至)吾今當汝等善聽。",
    "X31n0611_003:0548a07": "此目連得記也。目連因記事佛。少於栴延。而佛滅",
    "X31n0611_003:0548a08": "滅度後。造塔供佛。則二百萬億越數更多。亦由功行",
    "X31n0611_003:0548a09": "造進不一也。目連宿習神通第一。則果號栴檀香。",
    "X31n0611_003:0548a10": "然香有清遠潛通。神通之象也。眷屬亦等。但壽命",
    "X31n0611_003:0548a11": "少長。亦隨機感。法住四十小劫甚久。則願力所持",
    "X31n0611_003:0548a12": "也。然諸聲聞人。一向皆有佛道長遠之怖者。以未",
    "X31n0611_003:0548a13": "見實果可期。渺無歸宿。故生怖耳。今授記作佛猶",
    "X31n0611_003:0548a14": "經多劫。而不怖者。以有實果在前。取證有時。則宿",
    "X31n0611_003:0548a15": "習易捨。以小乘所重名言習氣。不得佛語。則此心",
    "X31n0611_003:0548a16": "不安。是知授記之事。即以名言而策進之。如止啼",
    "X31n0611_003:0548a17": "黃葉。正以楔出楔之意耳。如人素以夢事為吉凶",
    "X31n0611_003:0548a18": "之兆。必以圓夢語為準。然夢豈真吉凶耶。漢武帝",
    "X31n0611_003:0548a19": "時有人善圓夢。帝以假夢試之曰。朕夢殿瓦二片。",
    "X31n0611_003:0548a20": "化一對鴛鴦飛去。其人圓曰。宮中必有相殺者。頃",
    "X31n0611_003:0548a21": "即報云宮人有相殺而死者。帝曰。朕戲之耳。非夢",
    "X31n0611_003:0548a22": "也。何以應。人曰。夢者神之所至也。神動而吉凶隨",
    "X31n0611_003:0548a23": "之。故諸佛說法度生。如說夢事。信矣。我諸弟子下。",
    "X31n0611_003:0548a24": "十句。起後因緣之說也。",
    "X31n0611_003:0548b01": "妙法蓮華經化城喻品第七",
    "X31n0611_003:0548b02": "此品來意。由前五人俱得授記。座中尚有一類鈍",
    "X31n0611_003:0548b03": "根聲聞。向以佛果菩提非己智分。狹劣習氣未忘。",
    "X31n0611_003:0548b04": "將謂彼為唱導之首。宜乎得記。而此輩猶懷絕分",
    "X31n0611_003:0548b05": "之心。故世尊遠引塵劫已前大通佛時。十六王子",
    "X31n0611_003:0548b06": "教化之宿因。曾下一乘之緣種。自是以來。生生受",
    "X31n0611_003:0548b07": "化。今緣已熟。止是印許之時。以破大眾執著之疑。",
    "X31n0611_003:0548b08": "躍然發起慕大之心。以除宿習。故廣引大通之往",
    "X31n0611_003:0548b09": "事。十六王子講法之因緣。以顯緣因佛性也。故說",
    "X31n0611_003:0548b10": "化城一喻。原是虗設。以明三乘畢竟是權。為止怖",
    "X31n0611_003:0548b11": "遠疲勞之眾。令眾暫息。可進寶所。以此開發筞進",
    "X31n0611_003:0548b12": "鈍根。故大眾聞說。頓悟昔因。自信成佛。乃各得授",
    "X31n0611_003:0548b13": "記。故此品來也。",
    "X31n0611_003:0548b14": "佛告諸比丘乃往過去(至)觀彼久遠猶若今日。",
    "X31n0611_003:0548b15": "爾時世尊欲重宣此義而說偈言。",
    "X31n0611_003:0548b16": "我念過去世無量無邊劫(至)通達無量劫。",
    "X31n0611_003:0548b17": "此如來遠引大通智勝之本因。以證現今法會之",
    "X31n0611_003:0548b18": "緣種也。佛號大通智勝者。乃一切種智諸佛法身",
    "X31n0611_003:0548b19": "之果體。眾生本有之佛性也。唯此智體。超法界量。",
    "X31n0611_003:0548b20": "故云大。徹聖凡情。故云通。常然不昧。故云智。乃勝",
    "X31n0611_003:0548b21": "義中真勝義性。故云勝。以此智最勝故用不離體。",
    "X31n0611_003:0548b22": "故十號具足。常住寂光。故國名好城。空劫已前。故",
    "X31n0611_003:0548b23": "劫名大相。眾生背此智體。其來無始。故云過不可",
    "X31n0611_003:0548b24": "思議阿僧祗劫也。寂音以華嚴法界觀。真空絕相。",
    "X31n0611_003:0548c01": "理事無礙。周徧含容。三種觀門。釋大通智三字。三",
    "X31n0611_003:0548c02": "義具足為勝。此最稱理。但此言本具。觀言修顯。似",
    "X31n0611_003:0548c03": "有先後耳。此智又名無師智自然智。諸佛證此智",
    "X31n0611_003:0548c04": "體。名一切種智。華嚴云。奇哉奇哉。一切眾生。具有",
    "X31n0611_003:0548c05": "如來智慧德相。但以妄想顛倒執著而不證得。若",
    "X31n0611_003:0548c06": "離妄想顛倒執著。則一切智無師智自然智當下",
    "X31n0611_003:0548c07": "現前。是知此智為一切諸佛之果體。一切眾生之",
    "X31n0611_003:0548c08": "佛性也。以二乘迷此本智。故皆言昔失。將謂絕無",
    "X31n0611_003:0548c09": "成佛之分。前雖授五人記。乃諦信佛心而不疑者。",
    "X31n0611_003:0548c10": "尚有劣解下根。執著二乘名言習氣。昔失之疑不",
    "X31n0611_003:0548c11": "忘。今雖聞記。而疑情未盡。不悟不失之所以。故佛",
    "X31n0611_003:0548c12": "特說因緣。推原佛性之本。無始自來不失。故的指",
    "X31n0611_003:0548c13": "大通之往事明見如今。則未來授記得果之事亦",
    "X31n0611_003:0548c14": "不虗妄。所謂以因緣破下根之執也。前歷言佛智",
    "X31n0611_003:0548c15": "非二乘所知。然佛果海功德難思。此亦不知之一",
    "X31n0611_003:0548c16": "端也。彼佛滅度已來甚大久遠者。正顯法身隱而",
    "X31n0611_003:0548c17": "不現。眾生迷之葢已久矣。故說塵墨之劫以況之。",
    "X31n0611_003:0548c18": "歷大千世界以為墨。將為地種。就十方內。且以東",
    "X31n0611_003:0548c19": "方過千國土。下墨一點大如微塵。是則經千國土",
    "X31n0611_003:0548c20": "纔一點耳。如是展轉東行。又過國土如初次第點",
    "X31n0611_003:0548c21": "之。有墨點者已不可知。非算師所及。況點與未點。",
    "X31n0611_003:0548c22": "盡抹為塵。此塵之數。已極多矣。以此一塵為一劫。",
    "X31n0611_003:0548c23": "則劫可量哉。此則推原其始無始也。彼佛滅度已",
    "X31n0611_003:0548c24": "來復過是數。足徵眾生迷此佛性其來久矣。豈二",
    "X31n0611_003:0549a01": "乘可知耶。然前對上根。但云成佛已來。不言其時。",
    "X31n0611_003:0549a02": "對中根言教化之事。但言二萬億佛。所謂舉一隅",
    "X31n0611_003:0549a03": "也。今對下根。則極盡塵劫之量者。以劣解二乘向",
    "X31n0611_003:0549a04": "存斷滅始終之見。陋習難袪。非此不足以破之。此",
    "X31n0611_003:0549a05": "如來接引之方便也。且以如來知見觀彼久遠猶",
    "X31n0611_003:0549a06": "若今日。況我如來應世四十秊來。不離剎那際三",
    "X31n0611_003:0549a07": "昧。豈虗言哉。故如來所說真實不虗。下根聞此。雖",
    "X31n0611_003:0549a08": "顓蒙之極。不得不信佛真實之說也。佛為二乘苦",
    "X31n0611_003:0549a09": "心。則火宅長者及窮子之父。豈能盡佛真慈哉。偈",
    "X31n0611_003:0549a10": "云佛智淨微妙。無漏無所礙。通達無量劫。是知佛",
    "X31n0611_003:0549a11": "智前觀無始。則後觀無終。即授記弟子成佛之事。",
    "X31n0611_003:0549a12": "至遠不過三百萬億劫數。佛眼觀之。如目前耳。可",
    "X31n0611_003:0549a13": "不信乎。",
    "X31n0611_003:0549a14": "佛告諸比丘(至)成阿耨多羅三藐三菩提。",
    "X31n0611_003:0549a15": "此言大通智勝佛從法垂應之跡也。佛壽五百萬",
    "X31n0611_003:0549a16": "億那由他劫。特舉應緣之跡耳。言本坐道場。則出",
    "X31n0611_003:0549a17": "真兆聖應現之始也。垂得菩提。以佛佛出現。必示",
    "X31n0611_003:0549a18": "初成正覺。故云垂得。垂者將也。問曰。佛既示現不",
    "X31n0611_003:0549a19": "必更得。而云垂得菩提佛法不現者何耶。答。此待",
    "X31n0611_003:0549a20": "機也。所謂佛真法身猶若虗空。應物現形如水中",
    "X31n0611_003:0549a21": "月。眾生心水淨。菩提影現中。華嚴經云。毗盧遮那。",
    "X31n0611_003:0549a22": "於一切眾生身中。成等正覺。是知佛本非身。以眾",
    "X31n0611_003:0549a23": "生為身。今大通智佛有應無感。故垂得菩提。而佛",
    "X31n0611_003:0549a24": "法不現在前。正以眾生心器未淨。故十小劫以待",
    "X31n0611_003:0549b01": "時耳。結加趺坐身心不動者。所謂正入剎那際三",
    "X31n0611_003:0549b02": "昧。即首言無量義處三昧也。今釋尊應身待四十",
    "X31n0611_003:0549b03": "秊。豈為久耶。忉利諸天先就菩提樹下敷座以待",
    "X31n0611_003:0549b04": "者。正顯不離菩提樹下而徧應也。適坐此座則諸",
    "X31n0611_003:0549b05": "天雨華作樂乃至滅度者。顯佛出現始終不起剎",
    "X31n0611_003:0549b06": "那際三昧也。序品光中圓現諸佛始終。將謂光中",
    "X31n0611_003:0549b07": "之境耳。今則直顯此經皆說光中之實事也。過十",
    "X31n0611_003:0549b08": "小劫佛法現前乃得菩提者。機感契會心境絕待",
    "X31n0611_003:0549b09": "之時也。古云若識佛性義。當觀時節因緣。是知今",
    "X31n0611_003:0549b10": "說佛慧因緣。要待機緣契會。非時不敢強說也。",
    "X31n0611_003:0549b11": "其佛未出家時有十六子(至)頭面禮足繞佛畢已。",
    "X31n0611_003:0549b12": "此原始釋迦之本因也。大通智勝。葢明一切種智。",
    "X31n0611_003:0549b13": "今云其佛未出家時有十六子者。明一切種智皆",
    "X31n0611_003:0549b14": "由轉識而成也。以迷此智成阿賴耶識。乃在纏生",
    "X31n0611_003:0549b15": "死之名也。而此識體。其用有八。前云日月燈明而",
    "X31n0611_003:0549b16": "有八子者。是單約識言。故名有意。今云十六而名",
    "X31n0611_003:0549b17": "智積。葢約識本於智以迷。則轉智成識。其用有八。",
    "X31n0611_003:0549b18": "悟則轉識成智。其用有四。然成所作智。其用有五。",
    "X31n0611_003:0549b19": "故亦有八。今約真妄一體。故云十六。而四智圓滿。",
    "X31n0611_003:0549b20": "通名一切種智。故其子名智積。言未出家時。特在",
    "X31n0611_003:0549b21": "纏之名耳。若剋果體。則真妄不二。父子情亡矣。釋",
    "X31n0611_003:0549b22": "迦本因。為第十六子。則權實可知。諸子各有等者。",
    "X31n0611_003:0549b23": "謂本識未轉。則諸識皆有染污無知貪染等事。本",
    "X31n0611_003:0549b24": "識一轉。則諸識齊轉。頓破發業潤生二種無明。",
    "X31n0611_003:0549c01": "故云聞父出家皆捨所珍。始覺合本。故云往詣佛",
    "X31n0611_003:0549c02": "所。經云無明以為父。合愛以為母。今識既轉智。則",
    "X31n0611_003:0549c03": "貪愛煩惱返滋智用。故云諸母涕泣而隨送之。以",
    "X31n0611_003:0549c04": "愛難捨。不得不捨也。其祖轉輪聖王等者。識論阿",
    "X31n0611_003:0549c05": "賴耶外。別立九識。名白淨識。亦即真如。今賴耶一",
    "X31n0611_003:0549c06": "轉。則心所百法。并諸微細煩惱一時齊轉。皆與真",
    "X31n0611_003:0549c07": "如為大智用。故其祖轉輪聖王。與一百大臣。及餘",
    "X31n0611_003:0549c08": "人民。皆共圍繞。隨至道場也。",
    "X31n0611_003:0549c09": "一心合掌瞻仰世尊以偈頌曰。",
    "X31n0611_003:0549c10": "大威德世尊為度眾生故(至)歸命無上尊。",
    "X31n0611_003:0549c11": "爾時十六王子偈讚佛已(至)諸天人民重說偈言。",
    "X31n0611_003:0549c12": "世雄無等倫百福自莊嚴(至)當轉無上輪。",
    "X31n0611_003:0549c13": "此王子讚佛出世專為利益天人也。大威德下六",
    "X31n0611_003:0549c14": "句。讚佛功圓得果。世尊甚希有下八句。讚佛入定",
    "X31n0611_003:0549c15": "待機。今者下四句。自慶善利。眾生常苦惱下八句。",
    "X31n0611_003:0549c16": "言當化之機。今佛下六句。慶自他俱利也。讚已請",
    "X31n0611_003:0549c17": "轉法輪。顯佛出世本為安隱憐愍眾生。非徒然也。",
    "X31n0611_003:0549c18": "故請說法。世雄無等倫四句。請說實智也。度脫於",
    "X31n0611_003:0549c19": "我等下六句。請佛說權智也。世尊知我心下八句",
    "X31n0611_003:0549c20": "請佛必用開權。以應眾生之機也。",
    "X31n0611_003:0549c21": "佛告諸比丘大通智勝佛(至)徧滿世界勝諸天光。",
    "X31n0611_003:0549c22": "此如來特為下根開佛知見也。梵語毗盧遮那。此",
    "X31n0611_003:0549c23": "云光明徧照。即大通智。而云成佛為一切種智也。",
    "X31n0611_003:0549c24": "此智為一切眾生本有之佛知見。佛為此故。出現",
    "X31n0611_003:0550a01": "世間。名為一大事因緣。以眾生一迷此智。而為無",
    "X31n0611_003:0550a02": "明固結。根身器界隔礙而不通。故但為妄想煩惱",
    "X31n0611_003:0550a03": "之所動亂。日用而不知。故造妄業。妄遭眾苦。故佛",
    "X31n0611_003:0550a04": "以同體大悲出現世間而開示之。使其悟入。以出",
    "X31n0611_003:0550a05": "生死。此乃如來出世之本懷也。眾生一明此智。即",
    "X31n0611_003:0550a06": "當下是佛。此義驚人。非劣根所堪。故待時熟而說。",
    "X31n0611_003:0550a07": "此法華一會。通顯四十秊來皆為此事之本懷。然",
    "X31n0611_003:0550a08": "非輕易可遽說者。所言開示者。以言開曉。以事指",
    "X31n0611_003:0550a09": "示。故法會之初。先放一光。照東方萬八千世界。圓",
    "X31n0611_003:0550a10": "現法界事相。生佛始終。是舉此智全體之一隅。以",
    "X31n0611_003:0550a11": "為開佛知見之前茅。將謂弟子根機既熟。可不言",
    "X31n0611_003:0550a12": "而喻矣。且此智境。在彌勒補處尚且懷疑。故借文",
    "X31n0611_003:0550a13": "殊七佛之師。代為說破。引燈明之本始。證今佛之",
    "X31n0611_003:0550a14": "瑞相。是第一番示佛知見也。法會瞢然未曉。又假",
    "X31n0611_003:0550a15": "世尊出定。慇勤稱歎方便。開示至方便品末。世尊",
    "X31n0611_003:0550a16": "已為極力宣揚矣。止得身子一人領悟。是知眾生",
    "X31n0611_003:0550a17": "之迷固已深矣。又說火宅一喻。三界眾苦之狀。可",
    "X31n0611_003:0550a18": "謂詳悉如示諸掌矣。且又止得四人領悟。然在會",
    "X31n0611_003:0550a19": "千二百眾。猶然睡夢之中也。柰之何哉。信乎其智",
    "X31n0611_003:0550a20": "慧門難解難入也。故佛說宿世因緣。明以告之。遠",
    "X31n0611_003:0550a21": "引大通智勝之本始。以為今日之因緣。特為下根",
    "X31n0611_003:0550a22": "之人大發明之。初則眉光待放而後照。但見東方。",
    "X31n0611_003:0550a23": "今則本有之智光。不屬收放。而常明者。故幽暗之",
    "X31n0611_003:0550a24": "處。而皆大明。是則本然不昧之智體。眾生日用而",
    "X31n0611_003:0550b01": "不知。今智體忽然現前。則眾生各各頓知本有。故",
    "X31n0611_003:0550b02": "咸言此中云何忽生眾生也。奇哉奇哉。大光徧滿",
    "X31n0611_003:0550b03": "則通照十方。此又特為下根第二番示佛知見也。",
    "X31n0611_003:0550b04": "此猶遠引古佛。若向下現寶塔品。則為大眾指在",
    "X31n0611_003:0550b05": "目前。乃第三番示佛知見也。其十方天王尋光請",
    "X31n0611_003:0550b06": "佛。皆廣方便品末時諸梵天王等未盡之意也。",
    "X31n0611_003:0550b07": "爾時東方五百萬億諸國土中(至)而說偈言。",
    "X31n0611_003:0550b08": "我等諸宮殿光明昔未有(至)徧照於十方。",
    "X31n0611_003:0550b09": "爾時五百萬億國土諸梵天王(至)一心同聲以偈頌",
    "X31n0611_003:0550b10": "曰。",
    "X31n0611_003:0550b11": "世尊甚希有難可得值遇(至)惟願哀納受。",
    "X31n0611_003:0550b12": "爾時諸梵天王偈讚佛已(至)一心同聲而說偈言。",
    "X31n0611_003:0550b13": "世雄兩足尊惟願演說法以大慈悲力度苦惱眾生。",
    "X31n0611_003:0550b14": "爾時大通智勝如來默然許之。",
    "X31n0611_003:0550b15": "又諸比丘東南方五百萬億國土(至)而說偈言。",
    "X31n0611_003:0550b16": "是事何因緣而現如此相(至)度脫苦眾生。",
    "X31n0611_003:0550b17": "爾時五百萬億諸梵天王(至)一心同聲以偈頌曰。",
    "X31n0611_003:0550b18": "聖主天中王迦陵頻伽聲(至)今得值世尊。",
    "X31n0611_003:0550b19": "爾時諸梵天王偈讚佛已(至)一心同聲而說偈曰。",
    "X31n0611_003:0550b20": "大聖轉法輪顯示諸法相(至)忍善者增益。",
    "X31n0611_003:0550b21": "爾時大通智勝如來默然許之。",
    "X31n0611_003:0550b22": "又諸比丘南方五百萬億國土(至)而說偈言。",
    "X31n0611_003:0550b23": "我等諸宮殿光明甚威耀(至)為佛出世間。",
    "X31n0611_003:0550b24": "爾時五百萬億諸梵天王(至)一心同聲以偈頌曰。",
    "X31n0611_003:0550c01": "世尊甚難見破諸煩惱者(至)惟願垂納受。",
    "X31n0611_003:0550c02": "爾時諸梵天王偈讚佛已(至)一心同聲以偈頌曰。",
    "X31n0611_003:0550c03": "惟願天人尊轉無上法輪(至)當演深遠音。",
    "X31n0611_003:0550c04": "爾時大通智勝如來默然許之西南方乃至下方亦",
    "X31n0611_003:0550c05": "復如是。",
    "X31n0611_003:0550c06": "爾時上方五百萬億國土(至)為諸梵眾而說偈言。",
    "X31n0611_003:0550c07": "今以何因緣我等諸宮殿(至)為佛出世間。",
    "X31n0611_003:0550c08": "爾時五百萬億諸梵天王(至)一心同聲以偈頌曰。",
    "X31n0611_003:0550c09": "善哉見諸佛救世之聖尊(至)皆共成佛道。",
    "X31n0611_003:0550c10": "爾時五百萬億諸梵天王(至)時諸梵天王而說偈言。",
    "X31n0611_003:0550c11": "世尊轉法輪擊甘露法鼓(至)無量劫習法。",
    "X31n0611_003:0550c12": "此言智勝始坐道場。諸天梵王請轉法輪也。方便",
    "X31n0611_003:0550c13": "品末。釋尊自敘始坐道場。觀樹經行。三七思惟。意",
    "X31n0611_003:0550c14": "欲將一乘法分別說三。進退未決。時諸天梵王請",
    "X31n0611_003:0550c15": "佛開漸。由是遂說三乘。以尋念過去佛所行方便",
    "X31n0611_003:0550c16": "力亦應說三乘。今則大通智勝佛。十方梵天一時",
    "X31n0611_003:0550c17": "普請。及出定所說乃四諦法。是知前言過去佛。即",
    "X31n0611_003:0550c18": "今之智勝明矣。斯則釋尊為智勝之子。而說法仰",
    "X31n0611_003:0550c19": "遵其本師。是為祖述之家法也。前但泛泛略敘。今",
    "X31n0611_003:0550c20": "則實指所以。為下根設也。凡諸佛出現於世。皆以",
    "X31n0611_003:0550c21": "釋梵諸天為請主。例應然也。智勝光遍十方。諸天",
    "X31n0611_003:0550c22": "各隨所向。尋光而來。前藥草喻云我是如來等。是",
    "X31n0611_003:0550c23": "以言召。此以光召。及其說法皆一律也。足徵諸佛",
    "X31n0611_003:0550c24": "種種方便皆為一乘。固無疑矣。然諸天覲佛獻供",
    "X31n0611_003:0551a01": "皆同。讚辭各別。但無佛出世時劫不同。東南方言",
    "X31n0611_003:0551a02": "一百八十劫。南方言百三十劫。上方云昔無量劫",
    "X31n0611_003:0551a03": "空過無有佛。是皆各隨機感之不同。抑見智勝光",
    "X31n0611_003:0551a04": "照之遠大。以大梵天王為娑婆界主。今言十方各",
    "X31n0611_003:0551a05": "五百萬億國土諸大梵王。則佛光所照。極法界之",
    "X31n0611_003:0551a06": "量通為一土。則與眉光所照東方萬八千土天淵",
    "X31n0611_003:0551a07": "矣。惟佛智慧。難解難知。在上根可舉一隅。至若下",
    "X31n0611_003:0551a08": "根。非己智分。不得不為盡情吐露。使其了然自信。",
    "X31n0611_003:0551a09": "故知此輩鈍根。非此不能令生信解。此如來所為",
    "X31n0611_003:0551a10": "善巧方便也。",
    "X31n0611_003:0551a11": "爾時大通智勝如來(至)是苦滅是苦滅道。",
    "X31n0611_003:0551a12": "此智勝受請說法也。三轉十二行法輸。乃說四諦",
    "X31n0611_003:0551a13": "法也。三轉者。謂示相。勸修。作證。初轉示相。謂此是",
    "X31n0611_003:0551a14": "苦逼迫性等。示四諦之相也。次轉勸修。謂此是苦",
    "X31n0611_003:0551a15": "汝應知等。勸今厭苦斷集慕滅修道也。作證轉者。",
    "X31n0611_003:0551a16": "謂我已知等。以己證彼也。二乘聞之隨聲即悟。故云",
    "X31n0611_003:0551a17": "聲聞。舊解謂三轉令入見修無學三位是已。又云",
    "X31n0611_003:0551a18": "十二行者。寂音謂令聞法者發生無漏真聖慧眼。",
    "X31n0611_003:0551a19": "於每諦中。觀三世為總。又每諦中。觀過去為智。觀",
    "X31n0611_003:0551a20": "未來為明。觀現在為覺。別為四諦。如是一轉總別",
    "X31n0611_003:0551a21": "四行。故為三轉十二行也。諦者審諦。又諦實。又真",
    "X31n0611_003:0551a22": "實。凡夫在苦。而不審諦。二乘審知是實。而不知真",
    "X31n0611_003:0551a23": "實。菩薩達苦性空。四諦名一。實通大小。故天台釋",
    "X31n0611_003:0551a24": "四諦有四。謂生滅。無生。無量。無作。隨四教之不同。",
    "X31n0611_003:0551b01": "藏教小乘。但知生滅。而不知無生。通教雖知無生。",
    "X31n0611_003:0551b02": "而不知無量無作。別教則無量。圓教則無作。唯一",
    "X31n0611_003:0551b03": "四諦。各隨所見之不同也。方便品。釋迦受請。則曰",
    "X31n0611_003:0551b04": "將一乘法分別說三。今大通受請。則直說小法。而",
    "X31n0611_003:0551b05": "不更言分別者。正為下根釋昔權即實之疑也。以",
    "X31n0611_003:0551b06": "一向小乘不知是權。故方便品。特為開權顯實。而",
    "X31n0611_003:0551b07": "上根已領。中根未悟三假一實之義。故說火宅喻",
    "X31n0611_003:0551b08": "三車一車。令其領悟。然諸小乘雖知昔權。而不知",
    "X31n0611_003:0551b09": "權即是實。故說藥草喻。以一雨無私。三草二木隨",
    "X31n0611_003:0551b10": "根受潤。以顯法本是一。但機有異耳。中根雖悟。而",
    "X31n0611_003:0551b11": "下根猶疑。不達法一機異之旨。故遠引大通說法",
    "X31n0611_003:0551b12": "之因緣。以顯法一。正應藥草一雨之意。故今智勝",
    "X31n0611_003:0551b13": "受請說法。不言分別說三。但直說四諦。隨根領悟",
    "X31n0611_003:0551b14": "大小之不同。然四諦一法耳。而小乘聞之則唯悟",
    "X31n0611_003:0551b15": "生滅。通教聞之則悟無生。別教聞之則悟無量。圓",
    "X31n0611_003:0551b16": "教聞之則悟無作。豈非法一機異耶。故華嚴名四",
    "X31n0611_003:0551b17": "聖諦。地上所修。亦四諦法。況小乘乎。故如來說法。",
    "X31n0611_003:0551b18": "其智慧門難解難入者。此也。",
    "X31n0611_003:0551b19": "及廣說十二因緣法(至)無量無邊不可稱數。",
    "X31n0611_003:0551b20": "此廣四諦說十二因緣法也。十二因緣乃中乘法。",
    "X31n0611_003:0551b21": "有流轉還滅二門。從無明緣行。至生緣老死憂悲",
    "X31n0611_003:0551b22": "苦惱。為流轉門。廣苦集二諦。世間因果也。自無明",
    "X31n0611_003:0551b23": "滅。至憂悲苦惱滅。為還滅門。廣滅道二諦。出世間",
    "X31n0611_003:0551b24": "因果也。小乘以集諦為苦本。集乃三毒等諸煩惱",
    "X31n0611_003:0551c01": "也。中乘則言無明為三毒煩惱集諦之因。則深進",
    "X31n0611_003:0551c02": "迷原。故為利根說也。無明者。謂妙性本明。但因一",
    "X31n0611_003:0551c03": "念忘動。俄然晦昧。迷本圓明。故號無明。以本體湛",
    "X31n0611_003:0551c04": "然。因無明鼓動。故有遷流。故名為行。既遷其體。則",
    "X31n0611_003:0551c05": "智轉成識矣。故行緣識。此三支乃過去本起之因",
    "X31n0611_003:0551c06": "也。然因必有果。故識為生死結根。以智本無名無",
    "X31n0611_003:0551c07": "相。今識攬四大色心和合。有名有相。故為名色。此",
    "X31n0611_003:0551c08": "初投胎之始。受形之原。住胎凝滑之相也。既入其",
    "X31n0611_003:0551c09": "胎。五七三十五日。六根完具。故名六入。六根既具。",
    "X31n0611_003:0551c10": "形成出胎。根與塵接。故為觸。領納所觸違順之境。",
    "X31n0611_003:0551c11": "故為受。此五支乃現在之果也。受必生愛。愛必執。",
    "X31n0611_003:0551c12": "取。取必造業。既造其業。後果不亡。故為有。此現在",
    "X31n0611_003:0551c13": "三支因也。既有業因。而後果隨之。故為生。生緣老",
    "X31n0611_003:0551c14": "死等。此未來二支果也。三世循環。生死相續。窮劫",
    "X31n0611_003:0551c15": "不斷。故為生死眾苦之因緣。通為苦集二諦。中乘",
    "X31n0611_003:0551c16": "修斷。但觀無明一滅。則餘十一支一齊皆滅。如倒",
    "X31n0611_003:0551c17": "樹根斷。則枝葉齊倒。乃利根修斷之行。是為滅道",
    "X31n0611_003:0551c18": "二諦也。故云廣說十二因緣等。佛於天人下。初會",
    "X31n0611_003:0551c19": "聞法獲益之眾也。不受一切法。悟空理也。言諸漏",
    "X31n0611_003:0551c20": "者。漏有三種。謂欲漏。有漏。無明漏。今云心得解脫。",
    "X31n0611_003:0551c21": "謂枝末緣斷。則根本無明伏而不起。是為解脫。非",
    "X31n0611_003:0551c22": "斷無明為大解脫也。禪定三明等。皆二乘所證之",
    "X31n0611_003:0551c23": "果。第二第三等。言其次諸會亦說諦緣之法。而小",
    "X31n0611_003:0551c24": "乘得度者。故云不可稱數。",
    "X31n0611_003:0552a01": "爾時十六王子(至)亦求出家王即聽許。",
    "X31n0611_003:0552a02": "此王子請說大乘之法也。十六王子初捨珍愛。親",
    "X31n0611_003:0552a03": "近智勝請轉法輪其所請者。但云安隱天人。雖",
    "X31n0611_003:0552a04": "不言小。而意在小也。故智勝先說諦緣之法。故如",
    "X31n0611_003:0552a05": "今釋尊初說阿含漸教也。諸小乘人既已得度。故",
    "X31n0611_003:0552a06": "諸王子皆以童子出家。特請佛說無上菩提成佛",
    "X31n0611_003:0552a07": "之大法。自陳深心本願。則志願成佛。非二乘所知。",
    "X31n0611_003:0552a08": "故王子為請也。王子出家。乃諸識出纏之象。諸",
    "X31n0611_003:0552a09": "識既轉。則一切根本枝末煩惱。一齊都轉為真如",
    "X31n0611_003:0552a10": "妙用。故轉輪王所將臣民八萬億人俱出家也。以",
    "X31n0611_003:0552a11": "諸識俱轉為智用。乃成佛之真因。所以請說大法",
    "X31n0611_003:0552a12": "也。",
    "X31n0611_003:0552a13": "爾時彼佛受沙彌請(至)諸佛世尊於今不盡。",
    "X31n0611_003:0552a14": "此智勝受請說大法也。然已受請。而猶過二萬劫",
    "X31n0611_003:0552a15": "乃說妙法華經者。葢待時熟而說。亦若今日也。以",
    "X31n0611_003:0552a16": "彼壽長。故待時亦久。宜其然矣。及說妙法。獨十六",
    "X31n0611_003:0552a17": "王子為當機。故能受持皆悉信受。其餘聲聞亦有",
    "X31n0611_003:0552a18": "信解者。然未能持也。其餘眾生皆生疑惑者。正是",
    "X31n0611_003:0552a19": "當時遺塵。為今日之當機也。以疑惑者眾。故說時",
    "X31n0611_003:0552a20": "亦久。經八千劫。今說此經。不滿數年。而收機已盡。",
    "X31n0611_003:0552a21": "特約緣熟者止此耳。其未熟者。又為將來之緣種",
    "X31n0611_003:0552a22": "也。釋尊說此經已。不久即入涅槃者。以化緣已畢。",
    "X31n0611_003:0552a23": "而智勝乃入靜室禪定者。以待十六王子之成熟。",
    "X31n0611_003:0552a24": "欲以妙法傳續無窮。所謂護念付囑教菩薩法。於",
    "X31n0611_003:0552b01": "時王子說法華經。是則王子乃妙法之鼻祖。而成",
    "X31n0611_003:0552b02": "佛度生。至今未出大通三昧也。智勝入定八萬四",
    "X31n0611_003:0552b03": "千劫者。表眾生八萬四千煩惱。為諸佛禪定之門。",
    "X31n0611_003:0552b04": "菩薩妙行之智用。故能度六百萬億那由他恒河",
    "X31n0611_003:0552b05": "沙等之眾生。表轉六識微細之煩惱。皆為成佛之",
    "X31n0611_003:0552b06": "妙行。故令皆發菩提心也。是知疑惑眾生。不假知",
    "X31n0611_003:0552b07": "識久久熏習之功。何由能生正信哉。誠哉難信難",
    "X31n0611_003:0552b08": "解。而此會猶有退席之眾耳。智勝出定。印證十六",
    "X31n0611_003:0552b09": "沙彌善說法要。叮嚀大眾皆當數數親近供養。正",
    "X31n0611_003:0552b10": "為今日之緣種矣。所以者何下。釋教親近之意。以",
    "X31n0611_003:0552b11": "三乘人。但能信是十六沙彌之說者。皆得如來智",
    "X31n0611_003:0552b12": "慧之大益。所以教令親近耳。佛告諸比丘下。正示",
    "X31n0611_003:0552b13": "昔為今日緣種也。十六菩薩。常說妙法。所化眾生",
    "X31n0611_003:0552b14": "世世不離。久而自信。正顯聞熏之功也。故歷值多",
    "X31n0611_003:0552b15": "佛。至今不盡。以顯妙法淵源而來直至今日。豈小",
    "X31n0611_003:0552b16": "緣哉。",
    "X31n0611_003:0552b17": "諸比丘我今語汝(至)成阿耨多羅三藐三菩提。",
    "X31n0611_003:0552b18": "此十六王子。以說妙法之功。各得成佛。示現八方。",
    "X31n0611_003:0552b19": "名號不同。蓋隨德稱名。舊解約八卦以釋之。固為",
    "X31n0611_003:0552b20": "有理。學者不無牽合。釋迦牟尼出現娑婆名堪忍",
    "X31n0611_003:0552b21": "土。特隨本願。故於難忍世界教化眾生。非深慈大",
    "X31n0611_003:0552b22": "願。誰能此哉。壽量品云。我實成佛以來甚大久遠。",
    "X31n0611_003:0552b23": "此云比已成佛出現娑婆。然今釋迦為毘盧之應",
    "X31n0611_003:0552b24": "身。是知三身一體。久近情亡。是為佛不思議力也。",
    "X31n0611_003:0552c01": "諸比丘我等為沙彌時(至)未來世中聲聞弟子是也。",
    "X31n0611_003:0552c02": "此釋尊述往昔教化之事。正為今日之緣種也。始",
    "X31n0611_003:0552c03": "而釋迦但以妙法一乘成佛之種子。教化無量之",
    "X31n0611_003:0552c04": "眾生。皆已從佛發菩提心已。而今有住聲聞地者。",
    "X31n0611_003:0552c05": "此言自後退墮。前云我昔教汝志願佛道。汝今悉",
    "X31n0611_003:0552c06": "忘者。是也。以是原以大法教汝欲令成佛。汝等忘",
    "X31n0611_003:0552c07": "之。故我今日應當以此三乘令汝漸得佛道。此往",
    "X31n0611_003:0552c08": "昔之因緣皎然。汝等但執昔權。不達如來真實之",
    "X31n0611_003:0552c09": "義。所以如來智慧難信難解也。爾時所化之眾。即",
    "X31n0611_003:0552c10": "汝等現前受教之弟子。今日緣熟得道之時也。其",
    "X31n0611_003:0552c11": "有不能得記者。而昔因猶在。又為將來之緣。則我",
    "X31n0611_003:0552c12": "滅度未來世中聲聞弟子是也。豈有昧其本因哉。",
    "X31n0611_003:0552c13": "我滅度後復有弟子(至)除諸如來方便說法。",
    "X31n0611_003:0552c14": "此言廣為未來得度之因緣也。然我所化弟子。今",
    "X31n0611_003:0552c15": "生不能盡受佛教。若我滅後有不信此經。貪著小",
    "X31n0611_003:0552c16": "乘者。則我於餘國作佛。更有異名。又為度脫之因",
    "X31n0611_003:0552c17": "緣。即於餘國受化。亦必從此經而入。更無餘乘。除",
    "X31n0611_003:0552c18": "諸方便之說。是知佛佛度生成佛。皆說此經為究",
    "X31n0611_003:0552c19": "竟也。餘國作佛。如華嚴名號品。佛有四百億十千",
    "X31n0611_003:0552c20": "名。葢隨機應現之號。然名異而實不異。故皆以妙",
    "X31n0611_003:0552c21": "法開示眾生佛慧也。",
    "X31n0611_003:0552c22": "諸比丘若如來自知(至)唯一佛乘得滅度耳。",
    "X31n0611_003:0552c23": "此結顯終實也。諸佛出世。雖為一大事因緣。一定",
    "X31n0611_003:0552c24": "先說三乘引導。待機熟時至。化緣將畢。然後乃說",
    "X31n0611_003:0553a01": "此經。盡廢昔權。獨顯一實。此諸佛利生之法式也。",
    "X31n0611_003:0553a02": "眾又清淨。正言機熟堪授之人。故集諸菩薩。為說",
    "X31n0611_003:0553a03": "此經。各各授記作佛。方盡出世本壞也。",
    "X31n0611_003:0553a04": "比丘當知如來方便(至)此城非實我化作耳。",
    "X31n0611_003:0553a05": "此將開化城引進之喻。先立滯權為喻本也。如來",
    "X31n0611_003:0553a06": "所以先設漸教者。以方便權智。觀察眾生深心樂",
    "X31n0611_003:0553a07": "欲之不同。知其樂小。難以語大。故說小乘涅槃。為",
    "X31n0611_003:0553a08": "暫息耳。譬如下。喻設漸意。五百由旬。喻眾生流轉",
    "X31n0611_003:0553a09": "五道也。三毒充滿。故喻惡道。曠絕無人。喻眾生迷",
    "X31n0611_003:0553a10": "失本真。唯恣貪嗔。故云怖畏之處。珍寶處。喻妙莊",
    "X31n0611_003:0553a11": "嚴海果覺報土。多眾。喻三乘之人。欲出生死。而求",
    "X31n0611_003:0553a12": "作佛也。西域商人求寶。必有一為導師將引眾人。",
    "X31n0611_003:0553a13": "此喻釋尊出世為眾導師。引出五道。故云欲過此",
    "X31n0611_003:0553a14": "難。所將人眾疲極欲退。喻二乘狹劣。怖畏佛道長",
    "X31n0611_003:0553a15": "遠。皆有止息之心也。導師方便等。喻釋尊方便施",
    "X31n0611_003:0553a16": "權也。過三百由旬化作一城。喻三界外。設小乘涅槃。",
    "X31n0611_003:0553a17": "為中路止息之所也。疲極眾喜。喻愜二乘之心也。",
    "X31n0611_003:0553a18": "眾人入城生安隱想。喻小乘躭著涅槃。不復前進",
    "X31n0611_003:0553a19": "也。導師知眾不疲。即滅化城。喻今機熟廢權立實",
    "X31n0611_003:0553a20": "也。寶處在近。喻佛果非遙。肯進即是。故不言里數。",
    "X31n0611_003:0553a21": "此喻明為下根開權顯實矣。諸比丘下。法合喻本。",
    "X31n0611_003:0553a22": "知諸生死下合知通塞。若眾生下。合怖遠疲極。若",
    "X31n0611_003:0553a23": "但說佛乘而不開漸。則眾生怖畏佛道長遠。是則",
    "X31n0611_003:0553a24": "不得不設方宜也。佛知是已下。正合化城。二涅槃。",
    "X31n0611_003:0553b01": "即聲聞緣覺二果也。若眾生下。合眾止息。即滅化",
    "X31n0611_003:0553b02": "城。筞進寶所也。一乘佛慧。即是寶所。二乘已出三",
    "X31n0611_003:0553b03": "界險道。故云近於佛慧。以權捨即實。成佛無難。此",
    "X31n0611_003:0553b04": "開權顯實之義也。",
    "X31n0611_003:0553b05": "爾時世尊欲重宣此義而說偈言。",
    "X31n0611_003:0553b06": "大通智勝佛十劫坐道場(至)慎勿懷驚懼。",
    "X31n0611_003:0553b07": "此頌因緣之事也。大通智勝佛下十六句。頌智勝",
    "X31n0611_003:0553b08": "成佛。彼佛十六子下四句。頌王子見佛。頭面禮佛",
    "X31n0611_003:0553b09": "足下。頌王子請法。東方諸世界下二十句。頌十方",
    "X31n0611_003:0553b10": "梵王請轉法輪。無量慧世尊下八句。頌受請開漸。",
    "X31n0611_003:0553b11": "六百萬億姟下四句。頌初會說法。二乘得益。第二",
    "X31n0611_003:0553b12": "說法時下八句。頌二三四會。多眾得益。時十六王",
    "X31n0611_003:0553b13": "子下八句。頌王子請說大法。佛知童子心下十句。",
    "X31n0611_003:0553b14": "頌受請為說妙法華經。言如恒河沙偈者。謂機廣",
    "X31n0611_003:0553b15": "時長。故所說之經。文言亦多此。稱性應機之談。本",
    "X31n0611_003:0553b16": "無一定之法。故今經一期。止二十八品。燈明六十",
    "X31n0611_003:0553b17": "劫說。大通八千劫說。常不輕於威音王佛所。則聞",
    "X31n0611_003:0553b18": "二十萬億偈。喜見於日月淨明德佛所。聞八百萬",
    "X31n0611_003:0553b19": "億阿閦婆偈。此稱性之談。故廣略不同。所謂通方",
    "X31n0611_003:0553b20": "之說也。彼佛說經已下十六句。頌大通入定。王子",
    "X31n0611_003:0553b21": "說妙法華經。所度有恒河沙眾。彼佛滅度後四句。",
    "X31n0611_003:0553b22": "頌所化之眾。世世為得度之因緣。長行無滅度之",
    "X31n0611_003:0553b23": "文偈中出之。是十六沙彌下四句。頌王子成佛。爾",
    "X31n0611_003:0553b24": "時聞法者下八句。頌十六佛皆說妙法。引入佛慧",
    "X31n0611_003:0553c01": "是知所化之緣。其來久矣。以是本因緣下四句。頌",
    "X31n0611_003:0553c02": "今所化皆本昔緣。原下成佛種子。故今作佛慎勿",
    "X31n0611_003:0553c03": "疑也。如此歷歷昔緣。即下根昧劣。詎不信哉。",
    "X31n0611_003:0553c04": "譬如險惡道逈絕多毒獸(至)引入於佛慧。",
    "X31n0611_003:0553c05": "此譬如下四十六句。通頌設喻。如文可知。但長行",
    "X31n0611_003:0553c06": "唯言化城。頌中而言城郭舍宅園林浴池樓閣男",
    "X31n0611_003:0553c07": "女充滿等事。則廣喻三乘權果功德利用。大小相",
    "X31n0611_003:0553c08": "似。總非實證。故通云化作為止息耳。我等亦如是",
    "X31n0611_003:0553c09": "下法合。前十句合開權。既知下十六句。合廢權立",
    "X31n0611_003:0553c10": "實。諸佛下四句。總結法喻。終一品之義。",
    "X31n0611_003:0553c12": "妙法蓮華經通義卷第三"
}