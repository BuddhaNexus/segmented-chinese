{
    "T33n1697_001:0068b18": "No. 1697 [cf. No. 223]",
    "T33n1697_001:0068b19": "大慧度經宗要",
    "T33n1697_001:0068b21": "釋 元曉撰",
    "T33n1697_001:0068b22": "[0068b22] 將說此經六門分別。初述大意。次顯經宗。三",
    "T33n1697_001:0068b23": "釋題名。四明緣起五者判教。六者消文。",
    "T33n1697_001:0068b24": "[0068b24] 第一述大意者。夫波若為至道也。無道非道",
    "T33n1697_001:0068b25": "無至不至。蕭焉無所不寂泰然無所不蕩。是",
    "T33n1697_001:0068b26": "知實相無相故無所不相。真照無明故無不",
    "T33n1697_001:0068b27": "為明。無明無不明者誰滅癡闇而得慧明。無",
    "T33n1697_001:0068b28": "相無非相者豈壞假名而說實相。斯則假名",
    "T33n1697_001:0068b29": "妄相無非真性。而四辨不能說其相。實相般",
    "T33n1697_001:0068c01": "若玄之又玄之也。貪染癡闇皆是慧明而五",
    "T33n1697_001:0068c02": "眼不能見其照。觀照波若損之又損之也。今",
    "T33n1697_001:0068c03": "是經者波若為宗。無說無示無聞無得絕諸",
    "T33n1697_001:0068c04": "戲論之格言也。無所示故無所不示。無所得",
    "T33n1697_001:0068c05": "故無所不得。六度萬行於之圓滿。五眼萬德",
    "T33n1697_001:0068c06": "從是生。成菩薩之要藏也。諸佛之真母也。所",
    "T33n1697_001:0068c07": "以無上法王將說是經。尊重波若親自敷坐。",
    "T33n1697_001:0068c08": "天雨四華以供養。地動六變而警喜。十方大",
    "T33n1697_001:0068c09": "士最在邊而遠來二界諸天下高光而遐至。",
    "T33n1697_001:0068c10": "常啼七歲立之不顧骨髓之摧。河天一座聞",
    "T33n1697_001:0068c11": "之便得菩提之記。至如唐虞之蓋天下周孔",
    "T33n1697_001:0068c12": "之冠群仙。而猶諸天設教不敢逆於天則。今",
    "T33n1697_001:0068c13": "我法王波若真典諸天奉而仰信不敢違於佛",
    "T33n1697_001:0068c14": "教。以此而推去彼遠矣。豈可同日而論乎哉。",
    "T33n1697_001:0068c15": "爾乃信受四句福廣虛空。捨恒沙之身命所",
    "T33n1697_001:0068c16": "不能況起謗一念罪重五逆。墮千劫之無間",
    "T33n1697_001:0068c17": "猶不能償者也。所言摩訶般若波羅蜜者皆",
    "T33n1697_001:0068c18": "是彼語。此土譯之云大慧度。由無所知無所",
    "T33n1697_001:0068c19": "不知故名為慧。無所到故無所不到乃名為",
    "T33n1697_001:0068c20": "度。由如是故無所不能能生無上大人能顯",
    "T33n1697_001:0068c21": "無邊大果。以此義故名大慧度。所言經者常",
    "T33n1697_001:0068c22": "也法也。常性無所有故先賢後聖之常軌也。",
    "T33n1697_001:0068c23": "法相畢竟空故反流歸源之真則也。此經六",
    "T33n1697_001:0068c24": "百有十六分。在前四百以為初分。初分之內",
    "T33n1697_001:0068c25": "有七十八品。於中在前明起經之緣故言初",
    "T33n1697_001:0068c26": "分緣起品第一。",
    "T33n1697_001:0068c27": "[0068c27] 第二顯經宗者此經正以波若為宗。通而言",
    "T33n1697_001:0068c28": "之波若有三。一文字波若二實相波若三觀",
    "T33n1697_001:0068c29": "照波若。今此經者後二為宗。所以然者文字",
    "T33n1697_001:0069a01": "但是能詮教故。後二是其所詮旨故。今欲顯",
    "T33n1697_001:0069a02": "是宗義略作三門。一明實相二明觀照三者",
    "T33n1697_001:0069a03": "合明二種般若。初明實相般若相者諸法實",
    "T33n1697_001:0069a04": "相說者不同。有義依他起自性上遍計所執。",
    "T33n1697_001:0069a05": "自性永無所顯真如是為實相。依他起性實不",
    "T33n1697_001:0069a06": "空故。瑜伽論云。若諸名言熏習之想所建立",
    "T33n1697_001:0069a07": "識緣色等相事計為色等性。當知此性非實",
    "T33n1697_001:0069a08": "物有非勝義有。唯是遍計所執自性當知假",
    "T33n1697_001:0069a09": "有。若遣名言熏習之想所建立識。如其色等",
    "T33n1697_001:0069a10": "相事緣離言說性。當知此性是實物有是勝",
    "T33n1697_001:0069a11": "義有乃至廣說故。或有說者依他性空真如",
    "T33n1697_001:0069a12": "亦空。如是乃為諸法實相。如下文言。色無所",
    "T33n1697_001:0069a13": "有不可得。受想行識無所有不可得。乃至如",
    "T33n1697_001:0069a14": "法性實際無所有不可得。又言諸法實相云",
    "T33n1697_001:0069a15": "何有諸法無所有。如是有是事不知名為無",
    "T33n1697_001:0069a16": "明乃至廣說故。或有說者依他起性亦有亦",
    "T33n1697_001:0069a17": "空。世俗故有勝義故空。空即真如真如不空。",
    "T33n1697_001:0069a18": "如是名為諸法實相。如下文云。世俗法故說",
    "T33n1697_001:0069a19": "有業報。第一義中無業無報。瑜伽論云於勝",
    "T33n1697_001:0069a20": "義上更無勝義故。或有說者二諦法門但是",
    "T33n1697_001:0069a21": "假說而非實相。非真非俗非有非空如是乃",
    "T33n1697_001:0069a22": "名諸法實相。如下文云。有所得無所得平等",
    "T33n1697_001:0069a23": "是名無所得。論云若顛倒少許有實者第一",
    "T33n1697_001:0069a24": "義諦亦應有實故。問諸師所說何者為實。答",
    "T33n1697_001:0069a25": "諸師說皆實。所以然者皆是聖典不相違故。",
    "T33n1697_001:0069a26": "諸法實相絕諸戲論都無所然無不然故。如",
    "T33n1697_001:0069a27": "釋論云一切實一切非實。及一切實亦非實。",
    "T33n1697_001:0069a28": "一切非實非不實是名諸法之實相。案云此",
    "T33n1697_001:0069a29": "說四句是實相者如其次第許前四說。離著",
    "T33n1697_001:0069b01": "而說無不當故。若有著者如言而取無不破",
    "T33n1697_001:0069b02": "壞故非實相。離絕四句不可破壞。如是乃名",
    "T33n1697_001:0069b03": "諸法實相。如廣百論頌曰。",
    "T33n1697_001:0069b04": " 有非有俱非  諸宗皆寂滅",
    "T33n1697_001:0069b05": " 於中欲興難  畢竟不能申",
    "T33n1697_001:0069b06": "[0069b06] 或有說者依此大般若經以如來藏為實相般",
    "T33n1697_001:0069b07": "若。如下理趣分中言。爾時世尊復依一切住",
    "T33n1697_001:0069b08": "持藏法如來之相。為諸菩薩宣說般若波羅",
    "T33n1697_001:0069b09": "蜜多一切有情住持遍滿甚深理趣勝藏法",
    "T33n1697_001:0069b10": "門。謂一切有情皆如來藏普賢菩薩自體遍",
    "T33n1697_001:0069b11": "故。一切有情皆金剛藏以金剛藏所灌灑故。",
    "T33n1697_001:0069b12": "一切有情皆正法藏皆隨正語轉故。一切有",
    "T33n1697_001:0069b13": "情皆妙業藏一切事業加行依故。佛說如是住",
    "T33n1697_001:0069b14": "持甚深理趣勝藏法已。告金剛手菩薩云。若",
    "T33n1697_001:0069b15": "有得聞如是遍滿波若理趣勝藏法門信解受",
    "T33n1697_001:0069b16": "持讀誦修習。則能通達勝藏法性藏速證無",
    "T33n1697_001:0069b17": "上正等菩提。如寶性論云。無始世來性作諸",
    "T33n1697_001:0069b18": "法依止。依性有諸道及證涅槃果。長行釋言。",
    "T33n1697_001:0069b19": "此偈明何義。無始世來性者如經說云。諸佛",
    "T33n1697_001:0069b20": "如來依如來藏。說諸眾生無本際不可得知。",
    "T33n1697_001:0069b21": "所言性者如聖者勝鬘經云。世尊如來藏者",
    "T33n1697_001:0069b22": "是法界藏。出世間法身藏。出世間上上藏。自",
    "T33n1697_001:0069b23": "性清淨法身藏。自性清淨如來藏。依此五句",
    "T33n1697_001:0069b24": "攝大乘論及佛性論以五義釋無相。論云所",
    "T33n1697_001:0069b25": "言性者自有五義。一自性種類義。二因義。三",
    "T33n1697_001:0069b26": "生義。四不壞義。五祕密義。乃至廣說。今此經",
    "T33n1697_001:0069b27": "云一切有情皆如來藏普賢菩薩自體遍故",
    "T33n1697_001:0069b28": "者。謂此菩薩意為一切有情唯一法界無別",
    "T33n1697_001:0069b29": "有情。由此道理長時熏修。是故自心變異遍",
    "T33n1697_001:0069c01": "諸有情以為自體。如是菩薩隨分觀心尚能",
    "T33n1697_001:0069c02": "如是況諸如來圓滿觀心。是故諸有情皆為",
    "T33n1697_001:0069c03": "如來藏所攝名如來藏。如是釋也。如佛性論",
    "T33n1697_001:0069c04": "云。一切眾生皆在如來智內。皆為如來之所",
    "T33n1697_001:0069c05": "攝持故。說所攝眾生為如來藏。如來所攝名",
    "T33n1697_001:0069c06": "如來藏故。以金剛藏所灌灑故者謂佛地所",
    "T33n1697_001:0069c07": "有大圓鏡智相應淨識所攝。種子變異為諸",
    "T33n1697_001:0069c08": "有情。以為等流果故言所灌灑故。皆隨正語",
    "T33n1697_001:0069c09": "轉故者普賢菩薩變為諸有情。時隨自正語",
    "T33n1697_001:0069c10": "變異生故。諸有情皆是正法也。皆妙業藏者",
    "T33n1697_001:0069c11": "以如來藏自內熏習力故生諸有情二種業。",
    "T33n1697_001:0069c12": "謂避苦求樂。諸善事業一切加行善心皆依",
    "T33n1697_001:0069c13": "此二業生故。言一切事業加行依故。由此道",
    "T33n1697_001:0069c14": "理名為妙業。",
    "T33n1697_001:0069c15": "[0069c15] 次明觀照般若相者如論說云。諸菩薩從初",
    "T33n1697_001:0069c16": "發心求一切種智。於其中間知諸法實相慧",
    "T33n1697_001:0069c17": "是波若波羅蜜。總說雖然於中分別如下論",
    "T33n1697_001:0069c18": "文諸說不同。今於其中略出四義。一有人言",
    "T33n1697_001:0069c19": "無漏慧眼是般若波羅蜜相。何以故一切慧",
    "T33n1697_001:0069c20": "中第一慧是名波若波羅蜜。無漏慧根是第",
    "T33n1697_001:0069c21": "一故。二有人言般若波羅蜜是有漏慧。何以",
    "T33n1697_001:0069c22": "故菩薩至道樹下乃斷結使。先雖有大智慧",
    "T33n1697_001:0069c23": "有無量功德。而諸煩惱未斷。是故菩薩波羅",
    "T33n1697_001:0069c24": "蜜是有漏智慧。三有人言菩薩有漏無漏智",
    "T33n1697_001:0069c25": "慧總名波若波羅蜜。何以故菩薩觀涅槃行",
    "T33n1697_001:0069c26": "佛道。以是事故應是無漏。以未斷結使事未",
    "T33n1697_001:0069c27": "成辦故應名有漏。四有人言是波若波羅蜜",
    "T33n1697_001:0069c28": "不可得相。若有若無若常若無常若空若實",
    "T33n1697_001:0069c29": "是波若波羅蜜。眾界入所不攝。非有為非無",
    "T33n1697_001:0070a01": "為非法非非法。不取不捨不生不滅出有無",
    "T33n1697_001:0070a02": "四句適無所著。譬如火炎四邊不可觸以燒",
    "T33n1697_001:0070a03": "手故。波若波羅蜜亦如是不可觸以邪見手",
    "T33n1697_001:0070a04": "燒故。問曰上種種人說波若波羅蜜何者為",
    "T33n1697_001:0070a05": "實。答曰有人言各各有理皆是實故。如經說",
    "T33n1697_001:0070a06": "五百比丘各各說二邊及中道義。佛言皆有",
    "T33n1697_001:0070a07": "道理。有人言末後答者是實。所以者何不可",
    "T33n1697_001:0070a08": "破不可壞故。若有法如毫釐許有者皆有過",
    "T33n1697_001:0070a09": "失可破。若言無亦可破。是波若波羅蜜中有",
    "T33n1697_001:0070a10": "亦無無亦無非有非無亦無。如是言說亦無",
    "T33n1697_001:0070a11": "是名寂滅無礙無戲論法。是故不可破不可",
    "T33n1697_001:0070a12": "壞是名真實波若波羅蜜最勝無過者。如轉",
    "T33n1697_001:0070a13": "輪聖王降伏諸敵而不自高。波若波羅蜜亦",
    "T33n1697_001:0070a14": "如是能破一切語言戲論。亦不有所破。出第十",
    "T33n1697_001:0070a15": "一三即中。案云此中前三義者依&#x8FF9;顯實。通",
    "T33n1697_001:0070a16": "取地前地上波若有漏無漏隨義而說。第四",
    "T33n1697_001:0070a17": "義者唯顯地上無分別智。證會實相絕諸戲",
    "T33n1697_001:0070a18": "論超過四句遠離五相。故言末後答者為實。",
    "T33n1697_001:0070a19": "是就最勝作如是說。而非盡攝一切智慧。故",
    "T33n1697_001:0070a20": "言諸說皆有道理。如下文云。波若波羅蜜攝",
    "T33n1697_001:0070a21": "一切智慧。所以者何菩薩求佛道時應學一",
    "T33n1697_001:0070a22": "切法得一切智慧。所謂求聲聞辟支佛佛智",
    "T33n1697_001:0070a23": "慧。是智慧有三種。學無學非學非無學非學",
    "T33n1697_001:0070a24": "非無學。智者如乾慧地不淨安般欲界繫",
    "T33n1697_001:0070a25": "四念處暖法頂法忍法世第一法等。乃至廣",
    "T33n1697_001:0070a26": "說。",
    "T33n1697_001:0070a27": "[0070a27] 第三合明二種般若。由非一故假說二種。而",
    "T33n1697_001:0070a28": "離能所畢竟無異。所以然者菩薩修行般若",
    "T33n1697_001:0070a29": "之時推求一切諸法性相。若我若無我若常",
    "T33n1697_001:0070b01": "若無常若生若滅若有若空。如是一切都無",
    "T33n1697_001:0070b02": "所得。不得一切所取相不起一切能取之見。",
    "T33n1697_001:0070b03": "是時遠離一切相見平等證會諸法實相。無",
    "T33n1697_001:0070b04": "二無別無始無終無生無滅非有非空。超過",
    "T33n1697_001:0070b05": "一切語言之路永絕一切心行之處。云何於",
    "T33n1697_001:0070b06": "中有二般若。但一切諸法無不同然是故強",
    "T33n1697_001:0070b07": "名諸法實相。一切分別無所不離是故亦名",
    "T33n1697_001:0070b08": "無分別智。無智而非實相無實相而非智。如",
    "T33n1697_001:0070b09": "論說云。菩薩觀一切諸法非常非無常非我",
    "T33n1697_001:0070b10": "非無我非有非無等。亦不有是觀是名菩薩",
    "T33n1697_001:0070b11": "行般若波羅蜜。是義捨一切觀滅一切語言",
    "T33n1697_001:0070b12": "離一切心行。從本已來不生不滅如涅槃相。",
    "T33n1697_001:0070b13": "諸法亦如是是名諸法實相。乃至廣說。問觀",
    "T33n1697_001:0070b14": "照般若若有三分不。若有見分何言無見。若",
    "T33n1697_001:0070b15": "無見分何名觀照。有自證分證自體者則此",
    "T33n1697_001:0070b16": "智體不同實相。云何得言無二無別。若無見",
    "T33n1697_001:0070b17": "分亦無自證則同虛空不得名慧。答有義此",
    "T33n1697_001:0070b18": "智有見無相。有義此智無相無見。唯有自證",
    "T33n1697_001:0070b19": "證於自體。或有說者若就有別開分三分俱",
    "T33n1697_001:0070b20": "無。若依無異假說三分俱有。謂即於此平等",
    "T33n1697_001:0070b21": "之中無相為相無見為見。無別自證非不自",
    "T33n1697_001:0070b22": "證。如是自證無所不證諸法實相無非自故。",
    "T33n1697_001:0070b23": "故此自證無非是見。見實相者是無所見有",
    "T33n1697_001:0070b24": "所見者不見實故。故此見分無非實相。如是",
    "T33n1697_001:0070b25": "三分只是一味。若如是說有見不見無障無",
    "T33n1697_001:0070b26": "礙即是解脫。若存能見即墮有邊。若無見分",
    "T33n1697_001:0070b27": "則墮無邊。不離邊故即為被縛如論偈云。",
    "T33n1697_001:0070b28": " 若人見般若  是即為被縛",
    "T33n1697_001:0070b29": " 若不見般若  即亦名被縛",
    "T33n1697_001:0070c01": " 若人見般若  是則得解脫",
    "T33n1697_001:0070c02": " 若不見般若  則亦得解脫",
    "T33n1697_001:0070c03": "[0070c03] 上來第二顯經宗竟。",
    "T33n1697_001:0070c04": "[0070c04] 第三釋題名者。摩訶言大般若云慧。波羅蜜",
    "T33n1697_001:0070c05": "者名到彼岸如論說也。",
    "T33n1697_001:0070c06": "[0070c06] 將釋此名即作三門。先大次慧後到彼岸。所",
    "T33n1697_001:0070c07": "言大者總而言之。凡諸所有大事大法不可",
    "T33n1697_001:0070c08": "思議神力威德皆是般若之所成辦。以是義",
    "T33n1697_001:0070c09": "故名之為大。如下文云。般若波羅蜜為大事",
    "T33n1697_001:0070c10": "故起。不可思議事故起。不可稱事故起。無有",
    "T33n1697_001:0070c11": "量事故起。無等等事故起。何以故波若波",
    "T33n1697_001:0070c12": "羅蜜中含受五波羅蜜。含受內空乃至有法",
    "T33n1697_001:0070c13": "無法空。含受四念處乃至八聖道分。是深般",
    "T33n1697_001:0070c14": "若波羅蜜中含受佛十力乃至一切種智。譬",
    "T33n1697_001:0070c15": "如灌頂王國土中尊。諸有官事皆委大臣國",
    "T33n1697_001:0070c16": "王安樂無事。如是須菩提所有聲聞辟支佛",
    "T33n1697_001:0070c17": "法若菩薩法若佛法一切皆在般若波羅蜜",
    "T33n1697_001:0070c18": "中。般若波羅蜜能成辦其事。乃至廣說。別而",
    "T33n1697_001:0070c19": "論之乃有眾多。今撮其要略釋四義有勝力",
    "T33n1697_001:0070c20": "故。得多聞故。生大人故。與大果故。有勝力故",
    "T33n1697_001:0070c21": "名為大者。謂諸菩薩能學般若波羅蜜故。有",
    "T33n1697_001:0070c22": "不思議殊勝神力。如經言欲以一毛舉三千",
    "T33n1697_001:0070c23": "大千國土中諸須彌山。擲過他方無量阿僧",
    "T33n1697_001:0070c24": "祇諸國土。不嬈眾生者。當學般若波羅蜜故。",
    "T33n1697_001:0070c25": "得多聞故名為大者。謂諸菩薩學般若故過",
    "T33n1697_001:0070c26": "去未來一切諸佛所說言教。已說當說皆得",
    "T33n1697_001:0070c27": "遍聞如經言。過去諸佛已說現在諸佛今說",
    "T33n1697_001:0070c28": "未來諸佛當說。欲聞聞已自利亦利他人。當",
    "T33n1697_001:0070c29": "學般若波羅蜜。論曰菩薩有三昧名觀三世",
    "T33n1697_001:0071a01": "諸佛三昧。入是三昧皆見三世諸佛聞其說",
    "T33n1697_001:0071a02": "法。問過去未來諸佛音聲至現在故菩薩得",
    "T33n1697_001:0071a03": "聞耶。聲不至現而三昧力能聞已滅未生音",
    "T33n1697_001:0071a04": "耶。若彼音聲至現在者云何已滅重生於現。",
    "T33n1697_001:0071a05": "云何未生先現於今。若彼音聲不至今現則",
    "T33n1697_001:0071a06": "彼音聲已滅未生。未生已滅即是無聲。云何",
    "T33n1697_001:0071a07": "得聞於無聲耶。答彼過未音雖不至今而能",
    "T33n1697_001:0071a08": "得聞三昧力故。如障外色雖物所隔而能得",
    "T33n1697_001:0071a09": "見天眼力故過未音聲當知亦爾。雖時有隔",
    "T33n1697_001:0071a10": "而能得聞。得聞曾有當有之聲非聞已滅未",
    "T33n1697_001:0071a11": "生之無。若彼過未諸佛力故聲至於今。而令",
    "T33n1697_001:0071a12": "聞者凡夫二乘皆得聽聞。非謂般若三昧之",
    "T33n1697_001:0071a13": "力。故此經言已說當說。當說即是當有之音",
    "T33n1697_001:0071a14": "已說即是曾有之聲。問菩薩現能聞於曾當。",
    "T33n1697_001:0071a15": "佛豈不能令聲至。今若能令至不離前難。重",
    "T33n1697_001:0071a16": "生逆理不應理故。答誰言諸佛不能令至但",
    "T33n1697_001:0071a17": "說聞至非般若力。當知諸佛法輪音聲遍於",
    "T33n1697_001:0071a18": "三世無所不至。能至所至不可得。故如華嚴",
    "T33n1697_001:0071a19": "經言譬如章文字悉入一切數所入無所入。",
    "T33n1697_001:0071a20": "法輪亦如是。如來轉法輪三世無不至。所轉",
    "T33n1697_001:0071a21": "無所轉求之不可得。雖去來音至於今現而",
    "T33n1697_001:0071a22": "非重生亦非過理。所以然者。佛知三世長遠",
    "T33n1697_001:0071a23": "之劫即是極促一念之頃。而不令劫促亦不",
    "T33n1697_001:0071a24": "令念長。是故當知彼聲至今無重生逆理過",
    "T33n1697_001:0071a25": "失。如彼經言。無量無數劫即是一念頃。亦不",
    "T33n1697_001:0071a26": "令劫短究竟剎那法。且止乘論還述本宗。生",
    "T33n1697_001:0071a27": "大人故名為大者。四種大人皆從般若而得",
    "T33n1697_001:0071a28": "生故。如論說言一切世間中十方三世諸佛",
    "T33n1697_001:0071a29": "是第一大。次有菩薩辟支佛聲聞。是四大人",
    "T33n1697_001:0071b01": "皆由般若波羅蜜生故名為大。與大果故名",
    "T33n1697_001:0071b02": "之為大者。能與一切眾生無邊無盡果故。如",
    "T33n1697_001:0071b03": "論說言。復次能與眾生大果報無量無盡常",
    "T33n1697_001:0071b04": "不變壞。所謂涅槃故名為大。餘五不能故不",
    "T33n1697_001:0071b05": "名大。依是四義般若名大。六種釋中是有財",
    "T33n1697_001:0071b06": "釋。",
    "T33n1697_001:0071b07": "[0071b07] 第二釋慧義者。解了義是慧義。能了一切所",
    "T33n1697_001:0071b08": "知境界故。無知義是慧義。有所知者不知實",
    "T33n1697_001:0071b09": "相故。破壞義是慧義壞。一切法可言性相故。",
    "T33n1697_001:0071b10": "不壞義是慧義。不壞假名而證實相故。遠離",
    "T33n1697_001:0071b11": "義是慧義。永離一切取著相故。不離義是慧",
    "T33n1697_001:0071b12": "義證會一切諸法相故。復次無離無不離義",
    "T33n1697_001:0071b13": "是般若義。於一切法都無所離無所不離故。",
    "T33n1697_001:0071b14": "無壞無不壞義是般若義。於一切法永無所",
    "T33n1697_001:0071b15": "壞無所不壞故。無知無不知義是般若義。由",
    "T33n1697_001:0071b16": "得無所知無所不知故。無義無非義義是般",
    "T33n1697_001:0071b17": "若義。不得一切義不得非義故。如是等義如",
    "T33n1697_001:0071b18": "論廣說。如是十種般若之義。若約境智非一",
    "T33n1697_001:0071b19": "之義觀照名慧是持業釋。實相名慧是依主",
    "T33n1697_001:0071b20": "釋。若依能所無二之門亦一實相般若亦持",
    "T33n1697_001:0071b21": "業釋。問若彼般若之名此土譯言慧者。何故",
    "T33n1697_001:0071b22": "論說此二不稱。如下文云。不亦稱者稱名智",
    "T33n1697_001:0071b23": "慧。般若之實相甚深極重智慧輕薄。是故不",
    "T33n1697_001:0071b24": "能稱。又般若多智慧少故不能稱。又般若利",
    "T33n1697_001:0071b25": "益處廣。未成能與世間果報成已與道果報。",
    "T33n1697_001:0071b26": "又究竟盡知故名稱。般若波羅蜜無能稱知。",
    "T33n1697_001:0071b27": "若常若無常若實若虛若有若無如是等不可",
    "T33n1697_001:0071b28": "稱義。應知。答此論文意正明智慧之名不稱",
    "T33n1697_001:0071b29": "般若之體。非謂般若之稱不當智慧之名。何",
    "T33n1697_001:0071c01": "者文稱名智慧者是舉能稱名為智慧。般若",
    "T33n1697_001:0071c02": "甚深極重者是顯般若之體離言絕慮。智慧",
    "T33n1697_001:0071c03": "輕薄者是明般若之名不離言慮。是故此名",
    "T33n1697_001:0071c04": "不能稱體。又般若多智慧少者般若之體無",
    "T33n1697_001:0071c05": "量無邊所知所證無限量故。智慧之名有限",
    "T33n1697_001:0071c06": "有量能稱能知唯一名故。是故少名不稱多",
    "T33n1697_001:0071c07": "體。次言般若利益處廣者。是明般若之體利",
    "T33n1697_001:0071c08": "益處廣。智慧之名所不能詮。是故言不可稱。",
    "T33n1697_001:0071c09": "次言究竟盡知故名稱者。是明智慧之體。名",
    "T33n1697_001:0071c10": "稱於盡知而般若體都無所知。謂常無常虛",
    "T33n1697_001:0071c11": "實有無如是一切不可得故。是故言不可稱。",
    "T33n1697_001:0071c12": "又釋盡知體相故得以名稱其體相。而般若",
    "T33n1697_001:0071c13": "相無能知者。常無常等不可得故。由是道理",
    "T33n1697_001:0071c14": "故不可稱。以是四義釋不可稱。是顯名體不",
    "T33n1697_001:0071c15": "得相稱也。問般若之體無所知故盡知之名",
    "T33n1697_001:0071c16": "不得稱者。則如前釋言。無知義是慧義。是名",
    "T33n1697_001:0071c17": "可稱般若之體。答無知之名亦不稱體。直是",
    "T33n1697_001:0071c18": "遮詮不能表示故。但遮於知非表於無故。問",
    "T33n1697_001:0071c19": "若爾甚深極重之言是舉其體故能表示。能",
    "T33n1697_001:0071c20": "表示故非不可稱。若甚深言亦不稱者何謂",
    "T33n1697_001:0071c21": "此言是舉體耶。答甚深等言亦遮詮。但遮淺",
    "T33n1697_001:0071c22": "薄不得深故。是故此言亦不稱體。然論主意",
    "T33n1697_001:0071c23": "向般若體而發此言。就般若名說輕薄言。為",
    "T33n1697_001:0071c24": "顯是意故言舉體。非謂甚深之言能稱般若",
    "T33n1697_001:0071c25": "之體也。問若如是者前以十義釋般若名。皆",
    "T33n1697_001:0071c26": "不稱實般若之體。亦不稱於般若之業。云何",
    "T33n1697_001:0071c27": "而言是持業釋。答般若非然故不當諸名。而",
    "T33n1697_001:0071c28": "非不然故能當諸名。又持業釋。且是假說非",
    "T33n1697_001:0071c29": "謂實然故不相違也。",
    "T33n1697_001:0072a01": "[0072a01] 第三釋到彼岸義者。到彼岸義乃有眾多。依",
    "T33n1697_001:0072a02": "此經論略出四義。一者從生死此岸到涅槃",
    "T33n1697_001:0072a03": "彼岸故名到彼岸如論釋言。三乘之人以是",
    "T33n1697_001:0072a04": "般若到彼岸涅槃滅一切憂苦。以是義故名",
    "T33n1697_001:0072a05": "波羅蜜。二者從有相此岸到無相彼岸故名",
    "T33n1697_001:0072a06": "到彼岸。如論釋言。是般若波羅蜜等以色心",
    "T33n1697_001:0072a07": "二法推求破壞不得堅實。以是義故名波羅",
    "T33n1697_001:0072a08": "蜜。三者從未滿智此岸到究竟智彼岸故名",
    "T33n1697_001:0072a09": "到彼岸如論釋言。彼岸名盡一切智慧邊智。",
    "T33n1697_001:0072a10": "名不可破壞相。不可破壞相者即是如法性",
    "T33n1697_001:0072a11": "實際。以其實故不可破壞。是三事攝入般若",
    "T33n1697_001:0072a12": "中故名波羅蜜。四者從有此彼岸到無彼此",
    "T33n1697_001:0072a13": "岸。無所到故名到彼岸如下文言。此彼岸不",
    "T33n1697_001:0072a14": "度故名般若波羅蜜。金鼓經云生死涅槃皆",
    "T33n1697_001:0072a15": "妄見。能度無餘故名波羅蜜。此四義中第一",
    "T33n1697_001:0072a16": "第三因中說果是有財釋。第二第四說其已",
    "T33n1697_001:0072a17": "到是持業釋也。若以此大慧度之名目能詮",
    "T33n1697_001:0072a18": "者是依主釋也。",
    "T33n1697_001:0072a19": "[0072a19] 第四明說經因緣者。如論說云。問曰佛以何",
    "T33n1697_001:0072a20": "因緣故說摩訶般若波羅蜜經。諸佛之法不",
    "T33n1697_001:0072a21": "以無事及小因緣而自發言。譬如須彌山王",
    "T33n1697_001:0072a22": "不以無事及小因緣而動。今有何等大因緣",
    "T33n1697_001:0072a23": "故佛說是經。答中廣出眾多因緣。今撮其",
    "T33n1697_001:0072a24": "要略出六因。一為廣示菩薩行故。二為不違",
    "T33n1697_001:0072a25": "諸天請故。三為欲斷諸人疑故。四為欲治眾",
    "T33n1697_001:0072a26": "生病故。五為欲說第一義諦故。六為欲伏諸",
    "T33n1697_001:0072a27": "論議師故。初為廣示菩薩行者如論說言。佛",
    "T33n1697_001:0072a28": "於三藏中廣引種種譬喻為聲聞說法。而不",
    "T33n1697_001:0072a29": "說菩薩道。唯中阿含本業經中佛記彌勒當",
    "T33n1697_001:0072b01": "得作佛。亦不說種種菩薩行。今欲為彌勒等",
    "T33n1697_001:0072b02": "廣說諸菩薩行故說是經。二為不違諸天請",
    "T33n1697_001:0072b03": "者論說言。爾時菩薩菩提樹下降魔眾已得",
    "T33n1697_001:0072b04": "無上覺。是時三千大千世界主梵天王名尸",
    "T33n1697_001:0072b05": "棄。及色界諸天等釋提桓因及欲界諸天等",
    "T33n1697_001:0072b06": "皆詣佛所請轉法輪。亦念本願及大慈悲故",
    "T33n1697_001:0072b07": "受請說法。諸法甚深者般若波羅蜜是。以是",
    "T33n1697_001:0072b08": "故說此經。三為欲斷諸人疑者論云。有人疑",
    "T33n1697_001:0072b09": "佛不得一切智。所以者何。諸法無量無數云",
    "T33n1697_001:0072b10": "何一人能知一切法。佛住般若波羅蜜實相",
    "T33n1697_001:0072b11": "清淨如虛空無量無數法中自發誠言。我是",
    "T33n1697_001:0072b12": "一切智人。欲斷一切眾生疑。以是故說此經。",
    "T33n1697_001:0072b13": "案云此中發誠言者謂不妄語。有長舌故。喻",
    "T33n1697_001:0072b14": "如世共知有長舌者如世典云舌長覆鼻必不",
    "T33n1697_001:0072b15": "妄語。依此比量證成道理證知如來所言非",
    "T33n1697_001:0072b16": "妄。是故如來有一切智以是斷除眾生疑也。",
    "T33n1697_001:0072b17": "四為欲治眾生病者論云。一切眾生為結使",
    "T33n1697_001:0072b18": "病之所煩惱。無始已來無人能治常為外道",
    "T33n1697_001:0072b19": "惡師所誤。我今出世為大醫王集諸法藥汝",
    "T33n1697_001:0072b20": "等當服。以是故說此經。五為欲說第一義諦",
    "T33n1697_001:0072b21": "者論云。佛欲說第一義悉檀相故說是般若",
    "T33n1697_001:0072b22": "波羅蜜經。有四種悉檀何者為四。一者世界",
    "T33n1697_001:0072b23": "悉檀二者各各為人悉檀三者對治悉檀四者",
    "T33n1697_001:0072b24": "第一義悉檀。此四悉檀攝一切十二部經八",
    "T33n1697_001:0072b25": "萬四千法藏。皆是實不相違背。世界悉檀",
    "T33n1697_001:0072b26": "者有法從緣和合故有無別性。如車轅輻軸",
    "T33n1697_001:0072b27": "輞和合故有無別事。人亦如是五眾和合故",
    "T33n1697_001:0072b28": "有無別人也。問曰如經說言一人出世多人",
    "T33n1697_001:0072b29": "蒙度。又佛二夜經中說。佛從得道夜至涅槃",
    "T33n1697_001:0072c01": "夜是二夜中間。所說經教一切皆實而不顛",
    "T33n1697_001:0072c02": "倒。若實無人者云何說人等。答曰人等世界",
    "T33n1697_001:0072c03": "故有第一義故無。如如法性實際世界故無。",
    "T33n1697_001:0072c04": "第一義故有。人等亦如是。第一義故無世界",
    "T33n1697_001:0072c05": "故有。所以者何。五眾因緣有故有人。非如一",
    "T33n1697_001:0072c06": "人第二頭第三手無其因緣而有假名。如是",
    "T33n1697_001:0072c07": "等相名世界悉檀。云何各各為人悉檀。觀人",
    "T33n1697_001:0072c08": "心行而為說法。於一事中或聽或不聽如經",
    "T33n1697_001:0072c09": "中說。雜報業故。雜生世間得雜觸得雜受。又",
    "T33n1697_001:0072c10": "餘經說無人得觸無人得受。前為斷見人後",
    "T33n1697_001:0072c11": "為常見人。如是等相名為各各為人悉檀。云",
    "T33n1697_001:0072c12": "何為對治悉檀。有法對治即有實性則無。如",
    "T33n1697_001:0072c13": "不淨觀於欲病中是善對治。於瞋病中不名",
    "T33n1697_001:0072c14": "為善非對治法。如是慈心於瞋是善於欲非",
    "T33n1697_001:0072c15": "善。如是等相名為對治。云何名第一義悉檀。",
    "T33n1697_001:0072c16": "一切法性一切論議一切是非一一可破。諸",
    "T33n1697_001:0072c17": "佛辟支佛阿羅漢所行真實法不可破不可",
    "T33n1697_001:0072c18": "壞。且於三悉檀中所不通此中皆通。乃至廣",
    "T33n1697_001:0072c19": "說。案云總而言之一切教門不出二宗。所謂",
    "T33n1697_001:0072c20": "二諦但於世諦有多差別。故於其中分出二",
    "T33n1697_001:0072c21": "種。此二之餘皆屬初一。中二悉檀有何異",
    "T33n1697_001:0072c22": "者。通而言之為人悉檀無非對治。對治悉檀",
    "T33n1697_001:0072c23": "亦是為人。然於一事中有無異說。是由人異",
    "T33n1697_001:0072c24": "故名為人。不由病異以授別藥。唯一事故不",
    "T33n1697_001:0072c25": "名對治。若說別法以治異病。病別藥異故名",
    "T33n1697_001:0072c26": "對治。非於一事中為人異說。故於中不名為",
    "T33n1697_001:0072c27": "人。除此二種說世俗事皆是世界悉檀所攝。",
    "T33n1697_001:0072c28": "問諸佛說法無不為人。無非對治眾生病者。",
    "T33n1697_001:0072c29": "云何初後二種悉檀不名為人不名對治。答",
    "T33n1697_001:0073a01": "通相而言有如來問。但為直示世俗假名又",
    "T33n1697_001:0073a02": "為直顯勝義實相。如是二種由諦故異不由",
    "T33n1697_001:0073a03": "人異不由病別。是故別立初後二也。問若說",
    "T33n1697_001:0073a04": "人等世諦故有非如一人第二頭等者。蘊界",
    "T33n1697_001:0073a05": "處中何法所攝。又若有人即是有我。何異犢",
    "T33n1697_001:0073a06": "子部所立耶。答薩婆多宗說無有人如第二",
    "T33n1697_001:0073a07": "頭。蘊界處法所不攝故。犢子部說實有人法。",
    "T33n1697_001:0073a08": "不即不離雖蘊界處之所不攝。而在第五不",
    "T33n1697_001:0073a09": "可說藏。今大乘說因緣故有而無別性。色心",
    "T33n1697_001:0073a10": "等法皆亦如是。若實有人是增益邊。若都無",
    "T33n1697_001:0073a11": "人是損減邊。大乘不爾。從緣有故離損減邊。",
    "T33n1697_001:0073a12": "無別性故離增益邊。蘊界處中何法攝者。心",
    "T33n1697_001:0073a13": "不相應行蘊中攝。二十四中眾生同分攝。當",
    "T33n1697_001:0073a14": "知法界法處所攝。且止乘論還述本宗。六為",
    "T33n1697_001:0073a15": "欲伏諸論議師者論云。欲令長爪梵志等大",
    "T33n1697_001:0073a16": "論議師於佛法中生信故說是經。彼若不聞",
    "T33n1697_001:0073a17": "般若氣分離絕四句第一義法。小信尚不得",
    "T33n1697_001:0073a18": "何況得道果。乃至廣說。長爪梵志論議因緣",
    "T33n1697_001:0073a19": "此中應廣說。其餘諸緣廣如論說。說經因緣",
    "T33n1697_001:0073a20": "略述如是。",
    "T33n1697_001:0073a21": "[0073a21] 次第五判教者分判佛教諸說不同。今且略",
    "T33n1697_001:0073a22": "出二說平章是非。有人說言一化教門不出",
    "T33n1697_001:0073a23": "二途。一者頓教二者漸教。漸教之內有其五",
    "T33n1697_001:0073a24": "時。一四諦教二無相教三抑揚教四一乘教",
    "T33n1697_001:0073a25": "五常住教。從淺至深漸次而說。今此經等諸",
    "T33n1697_001:0073a26": "般若教在第二時名無相教。或有說者出世",
    "T33n1697_001:0073a27": "教門不過三品。所謂經說三種法輪如解深",
    "T33n1697_001:0073a28": "密經言。勝義生菩薩白言世尊。初於一時在",
    "T33n1697_001:0073a29": "波羅泥斯仙人墮處施鹿林中。唯為發趣聲",
    "T33n1697_001:0073b01": "聞乘者以四諦相轉正法輪。雖是甚奇甚為",
    "T33n1697_001:0073b02": "希有。而是法輪有上有容。是未了義是諸諍",
    "T33n1697_001:0073b03": "論安足處所。世尊在昔第二時中唯為發趣",
    "T33n1697_001:0073b04": "修大乘者。依一切法空無自性無生無滅本",
    "T33n1697_001:0073b05": "來寂靜自性涅槃。以隱密相轉正法輪。而是",
    "T33n1697_001:0073b06": "法輪亦是有上是未了義是諸諍論安足處",
    "T33n1697_001:0073b07": "所。世尊於今第三時中普為發趣一切乘者。",
    "T33n1697_001:0073b08": "依一切法空無自性無生無滅。本來寂靜自",
    "T33n1697_001:0073b09": "性涅槃無自性性。以顯了相轉正法輪。無上",
    "T33n1697_001:0073b10": "無容是其了義。非諸諍論安足處所。今此大",
    "T33n1697_001:0073b11": "品并諸般若皆是第二法輪所攝。問是二師",
    "T33n1697_001:0073b12": "說何者為實。答二種教門三種法輪是就一",
    "T33n1697_001:0073b13": "途亦有道理。然其判此大品經等皆屬第二",
    "T33n1697_001:0073b14": "時攝。第二法輪者理必不然。違經論故。如此",
    "T33n1697_001:0073b15": "論釋畢定品言。須菩提聞法華經說若於佛",
    "T33n1697_001:0073b16": "所作小功德。乃至戲&#x54B2;一稱南無佛。漸漸必",
    "T33n1697_001:0073b17": "當作佛。又聞阿鞞跋致品中有退不退如法",
    "T33n1697_001:0073b18": "華經中。畢定餘經說有退有不退。是故今問",
    "T33n1697_001:0073b19": "為畢定為不畢定。乃至廣說。以是驗知說是",
    "T33n1697_001:0073b20": "經時在法華後。即示第二時者不應道理也。",
    "T33n1697_001:0073b21": "問若判此經在法華後者是說云何通。如仁",
    "T33n1697_001:0073b22": "王經言爾時大眾各相謂言。大覺世尊前已",
    "T33n1697_001:0073b23": "為我等大眾二十九年說摩訶般若金剛般若",
    "T33n1697_001:0073b24": "天王問般若光讚般若波羅蜜。今日如來放",
    "T33n1697_001:0073b25": "大光明斯作何事。答摩訶般若非一眾多。有",
    "T33n1697_001:0073b26": "在前說有在後說如論說言。此經二萬二千",
    "T33n1697_001:0073b27": "偈。大般若十萬偈。若龍王宮阿修羅宮天宮",
    "T33n1697_001:0073b28": "中者千億萬偈。乃至廣說。以是義故不相違",
    "T33n1697_001:0073b29": "也。又此論云復次有二種說法。一者諍處二",
    "T33n1697_001:0073c01": "者無諍處。諍處者如餘經。今欲明無諍處故",
    "T33n1697_001:0073c02": "說是摩訶般若波羅蜜經。以此證知。今此經",
    "T33n1697_001:0073c03": "者同於第三顯了法輪。非諸諍論安足處故。",
    "T33n1697_001:0073c04": "而判此經等示第二法輪。是即此經為諍論",
    "T33n1697_001:0073c05": "處。不應謂論說是無諍。又此經言欲求三乘",
    "T33n1697_001:0073c06": "菩提當學般若波羅蜜。又言波若波羅蜜中",
    "T33n1697_001:0073c07": "雖無法可得。而有三乘之教乃至廣說。如解",
    "T33n1697_001:0073c08": "深密經中。亦言一切聲聞獨覺菩薩皆是一",
    "T33n1697_001:0073c09": "妙清淨道。當知此經同彼第三普為發趣一",
    "T33n1697_001:0073c10": "切乘者。以顯了相轉正法輪。而彼第二法輪",
    "T33n1697_001:0073c11": "中言唯為發趣修大乘者。何得以此屬彼第",
    "T33n1697_001:0073c12": "二。又此經如化品言。若法有生滅者如化。若",
    "T33n1697_001:0073c13": "法無生無滅。所謂無誑相涅槃。是法非變化。",
    "T33n1697_001:0073c14": "須菩提言如佛所說一切諸法性空。非聲聞",
    "T33n1697_001:0073c15": "作乃至非諸佛作。云何涅槃一法非如化。佛",
    "T33n1697_001:0073c16": "言如是如是。一切法性常空。若新發意菩",
    "T33n1697_001:0073c17": "薩聞一切法皆是性空乃至涅槃亦皆如化心",
    "T33n1697_001:0073c18": "即驚怖。為是新發意菩薩故分別生滅者如",
    "T33n1697_001:0073c19": "化不生滅者不如化。須菩提言。世尊云何令",
    "T33n1697_001:0073c20": "新發意菩薩知是性空。佛告須菩提。諸法先",
    "T33n1697_001:0073c21": "有今無耶。以是文證當知。此經說涅槃法亦",
    "T33n1697_001:0073c22": "無自性。而彼第二法輪中言一切諸法無生",
    "T33n1697_001:0073c23": "無滅本來寂靜自性涅槃。不言涅槃無自性",
    "T33n1697_001:0073c24": "性。第三了義法輪中言一切諸法無生無滅",
    "T33n1697_001:0073c25": "乃至涅槃無自性性。以是故知。今此經宗超",
    "T33n1697_001:0073c26": "過第二同第三也。又華嚴經云。生死及涅槃",
    "T33n1697_001:0073c27": "是二悉虛妄愚智亦如是。二皆無真實。今此",
    "T33n1697_001:0073c28": "經云。色受想等如幻如夢乃至涅槃如幻如",
    "T33n1697_001:0073c29": "夢。若當有法勝涅槃者。我說亦復如幻如夢。",
    "T33n1697_001:0074a01": "當知此經同彼華嚴無上無容究竟了義。但",
    "T33n1697_001:0074a02": "其教門各各異一耳。第五判教略述如之。",
    "T33n1697_001:0074a03": "[0074a03] 第六消文依論廣釋。"
}