{
    "X36n0659_030:0742a03": "南本大般涅槃經會疏卷第三十",
    "X36n0659_030:0742a05": "大般涅槃經師子吼菩薩品之六(卷第三十)",
    "X36n0659_030:0742a06": "北凉　天竺三藏　曇無讖　譯",
    "X36n0659_030:0742a07": "晉　沙門　慧嚴　慧觀",
    "X36n0659_030:0742a08": "　謝靈運　重治",
    "X36n0659_030:0742a09": "師子吼品之六",
    "X36n0659_030:0742a10": "起卷第四勸修文為二一舉法勸二舉人勸初舉",
    "X36n0659_030:0742a11": "法中先問次答問為三一問佛性力故應同得涅",
    "X36n0659_030:0742a12": "槃那有六道差別二問既有佛性應自得菩提何",
    "X36n0659_030:0742a13": "用修道三問既有佛性即能吸得菩提初問先領",
    "X36n0659_030:0742a14": "旨次作問如文。",
    "X36n0659_030:0742a15": "師子吼菩薩言世尊若一切業不定得果一切眾生",
    "X36n0659_030:0742a16": "悉有佛性應當修習八聖道者。",
    "X36n0659_030:0742a17": "何因緣故一切眾生悉不得是大般涅槃世尊若一",
    "X36n0659_030:0742a18": "切眾生有佛性者即當定得阿耨多羅三藐三菩提",
    "X36n0659_030:0742a19": "何須修習八聖道耶。",
    "X36n0659_030:0742a20": "世尊下第二問又四一領經二作譬三合四結難",
    "X36n0659_030:0742a21": "如文。",
    "X36n0659_030:0742a22": "世尊如此經中說有病人若得醫藥及瞻病人隨病",
    "X36n0659_030:0742a23": "飲食若使不得皆悉除差一切眾生亦復如是若遇",
    "X36n0659_030:0742a24": "聲聞及辟支佛諸佛菩薩諸善知識若聞說法修習",
    "X36n0659_030:0742b01": "聖道若不遇不聞不修習道悉當得成阿耨多羅三",
    "X36n0659_030:0742b02": "藐三菩提何以故以佛性故。",
    "X36n0659_030:0742b03": "世尊譬如日月無有能遮令不得至頞多山邊四大",
    "X36n0659_030:0742b04": "河水不至大海一闡提等不至地獄。",
    "X36n0659_030:0742b05": "一切眾生亦復如是無有能遮令不得至阿耨多羅",
    "X36n0659_030:0742b06": "三藐三菩提何以故以佛性故。",
    "X36n0659_030:0742b07": "世尊以是義故一切眾生不修習道以佛性力故應",
    "X36n0659_030:0742b08": "得阿耨多羅三藐三菩提不以修習聖道力故。",
    "X36n0659_030:0742b09": "若一闡提下第三問又為三法譬合如文。",
    "X36n0659_030:0742b10": "世尊若一闡提犯四重禁五逆罪等不得阿耨多羅",
    "X36n0659_030:0742b11": "三藐三菩提者應須修習以因佛性定當得故非因",
    "X36n0659_030:0742b12": "修習然後得也。",
    "X36n0659_030:0742b13": "世尊譬如磁石去鐵雖遠以其力故鐵則隨著。",
    "X36n0659_030:0742b14": "眾生佛性亦復如是是故不須勤修習道。",
    "X36n0659_030:0742b15": "次佛答為二初正答次總結初為四一答同得涅",
    "X36n0659_030:0742b16": "槃難二答吸取菩提難三答不須修道難四重答",
    "X36n0659_030:0742b17": "吸取難答初有譬合結譬中先總大意河邊七人",
    "X36n0659_030:0742b18": "咸備手足手足雖同而有度與不度次別列七人",
    "X36n0659_030:0742b19": "初七人者前二是外凡次一是內凡後四是聖人",
    "X36n0659_030:0742b20": "外凡窮惡闡提次將立而退故為二人內凡有三",
    "X36n0659_030:0742b21": "方便同為一者雖復優劣俱未發真聖人為四者",
    "X36n0659_030:0742b22": "聲聞不侵習支佛侵習菩薩侵習復化眾生佛習",
    "X36n0659_030:0742b23": "氣盡若不作此解無以取異上說眾生皆有佛性",
    "X36n0659_030:0742b24": "眾生何故不同得涅槃欲令分明更作一河七人",
    "X36n0659_030:0742c01": "不同此經前後凡說六河謂生死涅槃河煩惱佛",
    "X36n0659_030:0742c02": "性河善法惡法河兩兩相對生死論得出不得出",
    "X36n0659_030:0742c03": "涅槃論得入不得入煩惱論能斷不能斷佛性論",
    "X36n0659_030:0742c04": "能見不能見惡法論能離不能離善法論至極不",
    "X36n0659_030:0742c05": "至極此中正明恒河譬生死迦葉品以大涅槃為",
    "X36n0659_030:0742c06": "河河中七人離合不同此文明七人後品明七眾",
    "X36n0659_030:0742c07": "生此中合四果為一第四離三乘為三人後品離",
    "X36n0659_030:0742c08": "四果為四人合支佛菩薩佛為第七人至下當更",
    "X36n0659_030:0742c09": "分別。",
    "X36n0659_030:0742c10": "佛言善哉善哉善男子如恒河邊有七種人若為洗",
    "X36n0659_030:0742c11": "浴恐怖寇賊或為采華則入河中。",
    "X36n0659_030:0742c12": "言洗浴者譬出家受戒自身清淨怖畏寇賊者譬",
    "X36n0659_030:0742c13": "煩惱采華者二解一云七淨華即是求因二云遊",
    "X36n0659_030:0742c14": "諸覺華即是求果出家應是出河而言入河者欲",
    "X36n0659_030:0742c15": "明生死涅槃非迢然別須於生死中而求涅槃。",
    "X36n0659_030:0742c16": "第一人者下別列七人。",
    "X36n0659_030:0742c17": "第一人者入水則沒何以故羸無勢力不習浮故第",
    "X36n0659_030:0742c18": "二人者雖沒還出出已復沒何以故身力大故則能",
    "X36n0659_030:0743a01": "還出不習浮故出已還沒第三人者沒已即出出更",
    "X36n0659_030:0743a02": "不沒何以故身重故沒力大故出先習浮故出已即",
    "X36n0659_030:0743a03": "住第四人者入已便沒沒已還出出已即住徧觀四",
    "X36n0659_030:0743a04": "方何以故重故則沒力大故還出習浮則住不知出",
    "X36n0659_030:0743a05": "處故觀四方第五人者入已即沒沒已還出出已即",
    "X36n0659_030:0743a06": "住住已觀方觀已即去何以故為怖畏故第六人者",
    "X36n0659_030:0743a07": "入已即去淺處即住何以故觀賊近遠故第七人者",
    "X36n0659_030:0743a08": "既至彼岸登上大山無復恐怖離諸怨賊受大快樂。",
    "X36n0659_030:0743a09": "沒即闡提過去之善宿因既羸現在無信故不習",
    "X36n0659_030:0743a10": "浮第二人是將立而退身力大者過去善深今生",
    "X36n0659_030:0743a11": "不修名不習浮能斷善根第三人即是得住以譬",
    "X36n0659_030:0743a12": "內凡沒已出者昔日經沒第四人即是四果譬以",
    "X36n0659_030:0743a13": "四方四方者下文以四方譬四諦非今用譬文云",
    "X36n0659_030:0743a14": "不知出處故觀方以昔不知出處故不觀今知出",
    "X36n0659_030:0743a15": "處故言觀方又不知大乘出處故取小果第五人",
    "X36n0659_030:0743a16": "即支佛亦云觀方過於四果以利根故不取四果",
    "X36n0659_030:0743a17": "但為自證故言而去同畏生死故言怖第六人即",
    "X36n0659_030:0743a18": "菩薩去不住者不住生死淺處住者心安生死從",
    "X36n0659_030:0743a19": "其心邊故言淺處第七人即是佛。",
    "X36n0659_030:0743a20": "善男子生死大河下第二合譬先合總譬。",
    "X36n0659_030:0743a21": "善男子生死大河亦復如是有七種人畏煩惱賊故",
    "X36n0659_030:0743a22": "發意欲度生死大河出家剃髮身披法服。",
    "X36n0659_030:0743a23": "畏煩惱賊合前怖畏發意欲度合前入河出家剃",
    "X36n0659_030:0743a24": "髮合前洗浴身披法服合前采華。",
    "X36n0659_030:0743b01": "既出家已下第二合別譬七人初合常沒即一闡",
    "X36n0659_030:0743b02": "提此中略合。",
    "X36n0659_030:0743b03": "既出家已親近惡友隨順其教聽受邪法所謂眾生",
    "X36n0659_030:0743b04": "身者即是五陰五陰者即名五大眾生若死永斷五",
    "X36n0659_030:0743b05": "大斷五大故何須修習善惡諸業是故當知無有善",
    "X36n0659_030:0743b06": "惡及善惡報如是則名一闡提也一闡提者名斷善",
    "X36n0659_030:0743b07": "根斷善根故沒生死河不能得出何以故惡業重故",
    "X36n0659_030:0743b08": "無信力故如恒河邊第一人也。",
    "X36n0659_030:0743b09": "有六因緣下廣合。",
    "X36n0659_030:0743b10": "善男子一闡提輩有六因緣沒三惡道不能得出何",
    "X36n0659_030:0743b11": "等為六一惡心熾盛故二不見後世故三樂習煩惱",
    "X36n0659_030:0743b12": "故四遠離善根故五惡業障隔故六親近惡知識故",
    "X36n0659_030:0743b13": "復有五事沒三惡道何等為五一於比丘邊作非法",
    "X36n0659_030:0743b14": "故二比丘尼邊作非法故三自在用僧鬘物故四母",
    "X36n0659_030:0743b15": "邊作非法故五於五部僧互生是非故復有五事沒",
    "X36n0659_030:0743b16": "三惡道何等為五一常說無善惡果故二殺發菩提",
    "X36n0659_030:0743b17": "心眾生故三憙說法師過失故四法說非法非法說",
    "X36n0659_030:0743b18": "法故五為求法過而聽受故復有三事沒三惡道何",
    "X36n0659_030:0743b19": "等為三一謂如來無常永滅二謂正法無常遷變三",
    "X36n0659_030:0743b20": "謂僧寶可破壞故是故常沒三惡道中。",
    "X36n0659_030:0743b21": "五部僧者二解一云五眾向五眾邊更互說過二",
    "X36n0659_030:0743b22": "云是五部律佛滅度後一百餘秊育王設會上座",
    "X36n0659_030:0743b23": "他鞞羅立義摩訶僧祇大眾不同分為二部後上",
    "X36n0659_030:0743b24": "座部更生二部謂雪山薩婆多雪山絕後薩婆多",
    "X36n0659_030:0743c01": "更習僧祇生於三部謂彌沙塞曇無德迦葉遺就",
    "X36n0659_030:0743c02": "婆多僧祇為五部如來預見互相是非大集經亦",
    "X36n0659_030:0743c03": "預指五部如宗輪論轉廣明分部以為二十非今",
    "X36n0659_030:0743c04": "文要故不引。",
    "X36n0659_030:0743c05": "第二人下合將立而退。",
    "X36n0659_030:0743c06": "第二人者發意欲度生死大河斷善根故沒不能出",
    "X36n0659_030:0743c07": "所言出者親近善友則得信心信心者信施施果信",
    "X36n0659_030:0743c08": "善善果信惡惡果信生死苦無常壞敗是名為信已",
    "X36n0659_030:0743c09": "得信心修習淨戒受持讀誦書寫解說常行慧施善",
    "X36n0659_030:0743c10": "修智慧以鈍根故復遇惡友不能修習身戒心慧聽",
    "X36n0659_030:0743c11": "受邪法或值惡時處惡國土斷諸善根斷善根故常",
    "X36n0659_030:0743c12": "沒生死如恒河邊第二人也。",
    "X36n0659_030:0743c13": "即外凡人亦能斷善而不同恒沒。",
    "X36n0659_030:0743c14": "第三人者下此合內凡得住之人。",
    "X36n0659_030:0743c15": "第三人者發意欲度生死大河斷善根故於中沈沒",
    "X36n0659_030:0743c16": "親近善友得名為出信於如來是一切智常恒無變",
    "X36n0659_030:0743c17": "為眾生故說無上道一切眾生悉有佛性如來非滅",
    "X36n0659_030:0743c18": "法僧亦爾無有滅壞一闡提等不斷其法終不得阿",
    "X36n0659_030:0743c19": "耨多羅三藐三菩提要當遠離然後乃得以信心故",
    "X36n0659_030:0743c20": "修習淨戒修淨戒已受持讀誦書寫解說十二部經",
    "X36n0659_030:0743c21": "為諸眾生廣宣流布樂於慧施修習智慧以利根故",
    "X36n0659_030:0743c22": "堅住信慧心無退轉如恒河邊第三人也。",
    "X36n0659_030:0743c23": "小大兩位俱在中者豈非通教三人共位若作別",
    "X36n0659_030:0743c24": "義大乘教異不應同位文云信如來是一切智常",
    "X36n0659_030:0744a01": "恒無變一切眾生悉有佛性一云此是三乘初業",
    "X36n0659_030:0744a02": "不愚於法如勝鬘說此文多有所關若信如來常",
    "X36n0659_030:0744a03": "不變易眾生有佛性則似別義以大涅槃心修方",
    "X36n0659_030:0744a04": "便行入方便位下文須跋得果即是其義。",
    "X36n0659_030:0744a05": "第四人者發意欲度生死大河斷善根故於中沈沒",
    "X36n0659_030:0744a06": "親近善友故得信心是名為出得信心故受持讀誦",
    "X36n0659_030:0744a07": "書寫解說十二部經為眾生故廣宣流布樂於慧施",
    "X36n0659_030:0744a08": "修習智慧以利根故堅住信慧心無退轉徧觀四方",
    "X36n0659_030:0744a09": "四方者四沙門果如恒河邊第四人也第五人者發",
    "X36n0659_030:0744a10": "意欲度生死大河斷善根故於中沈沒親近善友故",
    "X36n0659_030:0744a11": "得信心是名為出以信心故受持讀誦書寫解說十",
    "X36n0659_030:0744a12": "二部經為眾生故廣宣流布樂於慧施修習智慧以",
    "X36n0659_030:0744a13": "利根故堅住信慧心無退轉無退轉已即便前進前",
    "X36n0659_030:0744a14": "進者謂辟支佛雖能自度不及眾生是名為出如恒",
    "X36n0659_030:0744a15": "河邊第五人也第六人者發意欲度生死大河斷善",
    "X36n0659_030:0744a16": "根故於中沈沒親近善友獲得信心得信心故名之",
    "X36n0659_030:0744a17": "為出以信心故受持讀誦書寫解說十二部經為眾",
    "X36n0659_030:0744a18": "生故廣宣流布樂於慧施修習智慧以利根故堅住",
    "X36n0659_030:0744a19": "信慧心無退轉無退轉已即復前進遂到淺處到淺",
    "X36n0659_030:0744a20": "處已即住不去住不去者所謂菩薩為欲度脫諸眾",
    "X36n0659_030:0744a21": "生故住觀煩惱如恒河邊第六人也第七人者發意",
    "X36n0659_030:0744a22": "欲度生死大河斷善根故於中沈沒親近善友獲得",
    "X36n0659_030:0744a23": "信心得信心已是名為出以信心故受持讀誦書寫",
    "X36n0659_030:0744a24": "解說十二部經為眾生故廣宣流布樂於慧施修習",
    "X36n0659_030:0744b01": "智慧以利根故堅住信慧心無退轉無退轉已即便",
    "X36n0659_030:0744b02": "前進既前進已得到彼岸登大高山離諸恐怖多受",
    "X36n0659_030:0744b03": "安樂善男子彼岸山者喻於如來受安樂者喻佛常",
    "X36n0659_030:0744b04": "住大高山者喻大涅槃。",
    "X36n0659_030:0744b05": "第四人者合四為一但斷正不侵習第五人是支",
    "X36n0659_030:0744b06": "佛但侵少許習第六人是菩薩能侵多習復化眾",
    "X36n0659_030:0744b07": "生第七人是佛習究竟盡為此義故分四人之異",
    "X36n0659_030:0744b08": "此是通義既具兩文未可專是今作一種推之只",
    "X36n0659_030:0744b09": "是通義且指分段生死為河以大涅槃心發意求",
    "X36n0659_030:0744b10": "度而有七種差別不同同有佛性義同成涅槃義",
    "X36n0659_030:0744b11": "亦成答問宜作此說。",
    "X36n0659_030:0744b12": "是恒河邊下第三結譬酬其應同涅槃之問手足",
    "X36n0659_030:0744b13": "俱備答其佛性是同習浮不習浮得度不得度答",
    "X36n0659_030:0744b14": "其不同得涅槃之問文為二初明不修不得非如",
    "X36n0659_030:0744b15": "來咎譬合如文。",
    "X36n0659_030:0744b16": "善男子是恒河邊如是諸人悉具手足而不能度一",
    "X36n0659_030:0744b17": "切眾生亦復如是實有佛寶法寶僧寶如來常說諸",
    "X36n0659_030:0744b18": "法要義有八聖道大般涅槃而諸眾生悉不能得此",
    "X36n0659_030:0744b19": "非我咎亦非聖道眾生等過當知悉是煩惱過惡以",
    "X36n0659_030:0744b20": "是義故一切眾生不得涅槃。",
    "X36n0659_030:0744b21": "次明修者必得舉三譬譬之又二先譬次合如文。",
    "X36n0659_030:0744b22": "善男子譬如良醫知病說藥病者不服非醫咎也善",
    "X36n0659_030:0744b23": "男子若有施主以其所有施一切人有不受者非施",
    "X36n0659_030:0744b24": "主咎善男子譬如日出幽冥皆明盲瞽之人不見道",
    "X36n0659_030:0744c01": "路非日過也善男子如恒河水能除渴乏渴者不飲",
    "X36n0659_030:0744c02": "非水咎也善男子譬如大地普生果實平等無二農",
    "X36n0659_030:0744c03": "夫不種非地過也。",
    "X36n0659_030:0744c04": "善男子如來普為一切眾生廣開分別十二部經眾",
    "X36n0659_030:0744c05": "生不受非如來咎善男子若修道者即得阿耨多羅",
    "X36n0659_030:0744c06": "三藐三菩提。",
    "X36n0659_030:0744c07": "汝言眾生下第二超答第三問又二初牒問褒貶。",
    "X36n0659_030:0744c08": "善男子汝言眾生悉有佛性得阿耨多羅三藐三菩",
    "X36n0659_030:0744c09": "提如磁石者善哉善哉以有佛性因緣力故得阿耨",
    "X36n0659_030:0744c10": "多羅三藐三菩提若言不須修聖道者是義不然。",
    "X36n0659_030:0744c11": "若能修者必得不疑是故褒歎若不肎修自恃有",
    "X36n0659_030:0744c12": "性欲令吸取者故貶之為非。",
    "X36n0659_030:0744c13": "次譬如有人下是正答中二初答修者必得故舉",
    "X36n0659_030:0744c14": "汲井喻之。",
    "X36n0659_030:0744c15": "善男子譬如有人行於曠野渴乏遇井其井極深雖",
    "X36n0659_030:0744c16": "不見水當知必有是人方便求覓罐綆汲取則見。",
    "X36n0659_030:0744c17": "井譬五陰身渴乏譬厭苦求樂心井深譬身性理",
    "X36n0659_030:0744c18": "遠雖不見而必有汲取譬因修見性。",
    "X36n0659_030:0744c19": "佛性亦爾下合如文。",
    "X36n0659_030:0744c20": "佛性亦爾一切眾生雖復有之要須修習無漏聖道",
    "X36n0659_030:0744c21": "然後得見。",
    "X36n0659_030:0744c22": "次胡麻下譬不修則不得。",
    "X36n0659_030:0744c23": "善男子如有胡麻則得見油離諸方便則不得見甘",
    "X36n0659_030:0744c24": "蔗亦爾善男子如三十三天北鬱單越雖是有法若",
    "X36n0659_030:0745a01": "無善業神通道力則不能見地中草根及地下水以",
    "X36n0659_030:0745a02": "地覆故眾生不見。",
    "X36n0659_030:0745a03": "合如文。",
    "X36n0659_030:0745a04": "佛性亦爾不修聖道故不得見。",
    "X36n0659_030:0745a05": "如汝所說世有病人下第三追答第二問又二初",
    "X36n0659_030:0745a06": "呵其引經謬。",
    "X36n0659_030:0745a07": "善男子如汝所說世有病人若遇瞻病良醫好藥隨",
    "X36n0659_030:0745a08": "病飲食及以不遇悉得差者善男子我為六住諸菩",
    "X36n0659_030:0745a09": "薩等說如是義。",
    "X36n0659_030:0745a10": "解六住不同一云是十住中之第六住二云是十",
    "X36n0659_030:0745a11": "地中第六地此地般若現前有自差之義佛呵云",
    "X36n0659_030:0745a12": "我言遇與不遇病自差者為六住菩薩說不為凡",
    "X36n0659_030:0745a13": "人示其僻引。",
    "X36n0659_030:0745a14": "次譬如虗空下正答凡舉三譬。",
    "X36n0659_030:0745a15": "善男子譬如虗空於諸眾生非內非外非內外故亦",
    "X36n0659_030:0745a16": "無罣閡眾生佛性亦復如是。",
    "X36n0659_030:0745a17": "有人云此舉世間眼所見空以之為喻有取真諦",
    "X36n0659_030:0745a18": "空為喻有云即是理內非內非外之空中論云虗",
    "X36n0659_030:0745a19": "空非有非無非內非外此譬佛性。",
    "X36n0659_030:0745a20": "善男子譬如有人財在異方雖不現前隨意受用有",
    "X36n0659_030:0745a21": "人問之則言我許何以故以定有故眾生佛性亦復",
    "X36n0659_030:0745a22": "如是非此非彼以定得故言一切有。",
    "X36n0659_030:0745a23": "次文中云財物者財在他方雖不現用往取則得",
    "X36n0659_030:0745a24": "譬佛性雖未能見修之即會。",
    "X36n0659_030:0745b01": "善男子譬如眾生造作諸業若善若惡非內非外如",
    "X36n0659_030:0745b02": "是業性非有非無亦復非是本無今有非無因出。",
    "X36n0659_030:0745b03": "後文中云造業者造譬初心業譬修習果譬見性",
    "X36n0659_030:0745b04": "其中有六句一非內二非外三非有四非無五非",
    "X36n0659_030:0745b05": "本無今有六非無因出。",
    "X36n0659_030:0745b06": "非此作此受下二明修者必得。",
    "X36n0659_030:0745b07": "非此作此受此作彼受彼作彼受無作無受時節和",
    "X36n0659_030:0745b08": "合而得果報。",
    "X36n0659_030:0745b09": "有五句次第釋之一云非此陰作業此陰受果若",
    "X36n0659_030:0745b10": "此作此受則是一陰一即是常又不由此陰而有",
    "X36n0659_030:0745b11": "後陰此則為斷第二句初句非字冠下則非此作",
    "X36n0659_030:0745b12": "彼受者非此陰作業彼陰受果河西云人作天受",
    "X36n0659_030:0745b13": "者則有因而無果有果而無因有果無因是常見",
    "X36n0659_030:0745b14": "有因無果是斷見亦應有彼作此受無者可解彼",
    "X36n0659_030:0745b15": "作彼受同第一句第四無作無受都無因果是則",
    "X36n0659_030:0745b16": "不可時節和合是第五句。",
    "X36n0659_030:0745b17": "眾生佛性下合譬初合造業六句。",
    "X36n0659_030:0745b18": "眾生佛性亦復如是亦復非是本無今有非內非外",
    "X36n0659_030:0745b19": "非有非無。",
    "X36n0659_030:0745b20": "但合五不合非無因出初合第五句非內非外合",
    "X36n0659_030:0745b21": "第一雙非有非無合第二雙。",
    "X36n0659_030:0745b22": "非此非彼下合第二修者必得感果之相。",
    "X36n0659_030:0745b23": "非此非彼非餘處來非無因緣亦非一切眾生不見",
    "X36n0659_030:0745b24": "有諸菩薩時節因緣和合得見時節者所謂十住菩",
    "X36n0659_030:0745c01": "薩摩訶薩修八聖道於諸眾生得平等心爾時得見",
    "X36n0659_030:0745c02": "不名為作。",
    "X36n0659_030:0745c03": "前有五句今備合初非彼非此即合兩句非彼是",
    "X36n0659_030:0745c04": "合非彼作彼受非此即合非此作此受非餘處來",
    "X36n0659_030:0745c05": "即合非此作彼受非無因緣合上無作無受亦非",
    "X36n0659_030:0745c06": "一切眾生下合前時節和合而有。",
    "X36n0659_030:0745c07": "善男子下第四重答第三問前問答有法說譬說",
    "X36n0659_030:0745c08": "今直答譬初非其問次答初非者。",
    "X36n0659_030:0745c09": "善男子汝言如磁石者是義不然。",
    "X36n0659_030:0745c10": "夫磁石不能吸鐵。",
    "X36n0659_030:0745c11": "次何以故下釋不吸意又二先釋次譬初文者。",
    "X36n0659_030:0745c12": "何以故石不吸鐵所以者何無心業故善男子異法",
    "X36n0659_030:0745c13": "有故異法出生異法無故異法滅壞無有作者無有",
    "X36n0659_030:0745c14": "壞者。",
    "X36n0659_030:0745c15": "石無心識寧能吸取如葵藿無心而隨日東西芭",
    "X36n0659_030:0745c16": "蕉無耳聞雷出華皆異法出生能隨能聽琥珀吸",
    "X36n0659_030:0745c17": "芥亦復如是安得以此例佛性耶今釋異法出生",
    "X36n0659_030:0745c18": "異法滅壞者異法有故異法出生諸法皆為因緣",
    "X36n0659_030:0746a01": "所起因緣於諸法名之為異有異因緣便有諸法",
    "X36n0659_030:0746a02": "故言異法有故異法出生亦如水土為芽緣牙與",
    "X36n0659_030:0746a03": "水土何時有心領解生法云我與汝生汝可受生",
    "X36n0659_030:0746a04": "但有此異緣芽則得生亦如水因緣故火便盡滅",
    "X36n0659_030:0746a05": "水火亦無更相領解我起汝滅。",
    "X36n0659_030:0746a06": "善男子猶如猛火不能焚薪火出薪壞名為焚薪善",
    "X36n0659_030:0746a07": "男子譬如葵藿隨日而轉而是葵藿亦無敬心無識",
    "X36n0659_030:0746a08": "無業異法性故而自迴轉善男子如芭蕉樹因雷增",
    "X36n0659_030:0746a09": "長是樹無耳無心意識異法有故異法增長異法無",
    "X36n0659_030:0746a10": "故異法滅壞善男子如阿叔迦樹女人摩觸華為之",
    "X36n0659_030:0746a11": "出是樹無心亦無覺觸異法有故異法出生異法無",
    "X36n0659_030:0746a12": "故異法滅壞善男子如橘得尸果則滋多而是橘樹",
    "X36n0659_030:0746a13": "無心無觸異法有故異法滋多異法無故異法滅壞。",
    "X36n0659_030:0746a14": "善男子如安石榴甎骨糞故果實繁茂安石榴樹亦",
    "X36n0659_030:0746a15": "無心觸異法有故異法出生異法無故異法滅壞。",
    "X36n0659_030:0746a16": "次舉葵藿東西向日豈應有心而作此事故更為",
    "X36n0659_030:0746a17": "譬作譬凡舉五譬。",
    "X36n0659_030:0746a18": "次磁石吸下又二初還以譬合譬。",
    "X36n0659_030:0746a19": "善男子磁石吸鐵亦復如是異法有故異法出生異",
    "X36n0659_030:0746a20": "法無故異法滅壞。",
    "X36n0659_030:0746a21": "次眾生佛性下更以法合所譬之法即是佛性文",
    "X36n0659_030:0746a22": "為三一明因不吸果二明佛性無有住處三廣辨",
    "X36n0659_030:0746a23": "佛性初文又三初正合磁石之譬。",
    "X36n0659_030:0746a24": "眾生佛性亦復如是不能吸得阿耨多羅三藐三菩",
    "X36n0659_030:0746b01": "提。",
    "X36n0659_030:0746b02": "次舉十二因緣顯無吸之義。",
    "X36n0659_030:0746b03": "善男子無明不能吸取諸行行亦不能吸取識也亦",
    "X36n0659_030:0746b04": "得名為無明緣行行緣於識。",
    "X36n0659_030:0746b05": "無明為因諸行為果乃至生因死果無明豈能吸",
    "X36n0659_030:0746b06": "諸行耶亦如佛性不能吸菩提。",
    "X36n0659_030:0746b07": "三有佛下正顯不吸。",
    "X36n0659_030:0746b08": "有佛無佛法界常住。",
    "X36n0659_030:0746b09": "次善男子若言佛性下第二明佛性無住處有法",
    "X36n0659_030:0746b10": "譬合法可見。",
    "X36n0659_030:0746b11": "善男子若言佛性住眾生中者善男子常法無住若",
    "X36n0659_030:0746b12": "有住處即是無常。",
    "X36n0659_030:0746b13": "如十二因緣下譬又二先正舉譬。",
    "X36n0659_030:0746b14": "善男子如十二因緣無定住處若有住處十二因緣",
    "X36n0659_030:0746b15": "不得名常。",
    "X36n0659_030:0746b16": "次舉如來帖譬。",
    "X36n0659_030:0746b17": "如來法身亦無住處法界法入法陰虗空悉無住處。",
    "X36n0659_030:0746b18": "如來是舉顯佛性是舉隱。",
    "X36n0659_030:0746b19": "次佛性下合譬如文。",
    "X36n0659_030:0746b20": "佛性亦爾都無住處。",
    "X36n0659_030:0746b21": "譬如四大下第三廣明佛性為四一明非當非現",
    "X36n0659_030:0746b22": "而說當有第二明非即非離第三簡邪正第四廣",
    "X36n0659_030:0746b23": "出體性初非當非現約眾生當得故名當有有譬",
    "X36n0659_030:0746b24": "有合。",
    "X36n0659_030:0746c01": "善男子譬如四大力雖均等有堅有熱有溼有動有",
    "X36n0659_030:0746c02": "輕有重有赤有白有黃有黑而是四大亦無有業異",
    "X36n0659_030:0746c03": "法界故各不相似。",
    "X36n0659_030:0746c04": "然四大無的一業能感地大復有一業能感火大",
    "X36n0659_030:0746c05": "餘二亦爾但聽業緣總能感得佛性亦爾時至即",
    "X36n0659_030:0746c06": "現故以四大為譬譬云有輕有重者風火輕地水",
    "X36n0659_030:0746c07": "重又言赤白黃黑者此配其色火赤風白地黃水",
    "X36n0659_030:0746c08": "黑若配五行火赤金白地黃水黑木青又小乘中",
    "X36n0659_030:0746c09": "明風無色大乘明風有色五行中金白金在西方",
    "X36n0659_030:0746c10": "主白又主秋氣秋氣白秋風蕭飋故言風白未詳",
    "X36n0659_030:0746c11": "合如文。",
    "X36n0659_030:0746c12": "佛性亦爾異法界故時至則現善男子一切眾生不",
    "X36n0659_030:0746c13": "退佛性故名之為有阿毗跋致故以當有故決定得",
    "X36n0659_030:0746c14": "故定當見故是故名為一切眾生悉有佛性。",
    "X36n0659_030:0746c15": "譬如有王下二明佛性非即非離有譬有合。",
    "X36n0659_030:0746c16": "善男子譬如有王告一大臣汝牽一象以示盲者爾",
    "X36n0659_030:0746c17": "時大臣受王敕已多集眾盲以象示之時彼眾盲各",
    "X36n0659_030:0746c18": "以手觸大臣即還而白王言臣已示竟爾時大王即",
    "X36n0659_030:0747a01": "呼眾盲各各問言汝見象耶眾盲各言我已得見王",
    "X36n0659_030:0747a02": "言象為何類其觸牙者即言象形如萊茯根其觸耳",
    "X36n0659_030:0747a03": "者言象如箕其觸頭者言象如石其觸鼻者言象如",
    "X36n0659_030:0747a04": "杵其觸脚者言象如木臼其觸脊者言象如牀其觸",
    "X36n0659_030:0747a05": "腹者言象如罋其觸尾者言象如繩善男子如彼眾",
    "X36n0659_030:0747a06": "盲不說象體亦非不說若是眾相悉非象者離是之",
    "X36n0659_030:0747a07": "外更無別象。",
    "X36n0659_030:0747a08": "初文中言萊茯根者爾雅作蘆菔郭注為蘿茯蘿",
    "X36n0659_030:0747a09": "茯為正牽象示眾盲者他作一存一亡釋之頭足",
    "X36n0659_030:0747a10": "等皆非象亡也不離頭足等是象存也佛性非六",
    "X36n0659_030:0747a11": "法亡也六法之外無別佛性還用六法存也如此",
    "X36n0659_030:0747a12": "釋者不得出於即離兩句況得絕於四句離百非",
    "X36n0659_030:0747a13": "耶此文雙彈即離非頭足為象此彈即也離是無",
    "X36n0659_030:0747a14": "象此彈離也頭足之中既無有象不可即也頭足",
    "X36n0659_030:0747a15": "之外既無別象不可離也非即非離非內非外而",
    "X36n0659_030:0747a16": "得言象眾生佛性亦復如是非即六法非離六法",
    "X36n0659_030:0747a17": "非內非外故名中道名為佛性若取六法為佛性",
    "X36n0659_030:0747a18": "者乃是眾盲之佛性若離六法為佛性者如指虗",
    "X36n0659_030:0747a19": "空為佛性如諸婆羅門所謗為仙豫所害取不即",
    "X36n0659_030:0747a20": "不離中道為佛性者如大王者臣所見佛性若得",
    "X36n0659_030:0747a21": "不即不離意廣歷諸法悉是佛性四無量六度等",
    "X36n0659_030:0747a22": "悉如文。",
    "X36n0659_030:0747a23": "於合文中又二先總合。",
    "X36n0659_030:0747a24": "善男子王喻如來應正徧知臣喻方等大涅槃經象",
    "X36n0659_030:0747b01": "喻佛性盲喻一切無明眾生。",
    "X36n0659_030:0747b02": "次是諸眾生下別合於中又三先正合次更舉本",
    "X36n0659_030:0747b03": "盲帖合三結初正合中六一一皆三先合六譬次",
    "X36n0659_030:0747b04": "舉譬帖三結悉如文。",
    "X36n0659_030:0747b05": "是諸眾生聞佛說已或作是言色是佛性何以故是",
    "X36n0659_030:0747b06": "色雖滅次第相續是故獲得無上如來三十二相如",
    "X36n0659_030:0747b07": "來色常如來色者常不斷故是故說色名為佛性。",
    "X36n0659_030:0747b08": "譬如真金質雖遷變色常不異或時作釧作蛇作槃",
    "X36n0659_030:0747b09": "然其黃色初無改易眾生佛性亦復如是質雖無常",
    "X36n0659_030:0747b10": "而色是常。",
    "X36n0659_030:0747b11": "以是故說色為佛性。",
    "X36n0659_030:0747b12": "或有說言受是佛性何以故受因緣故獲得如來真",
    "X36n0659_030:0747b13": "實之樂如來受者謂畢竟受第一義受眾生受性雖",
    "X36n0659_030:0747b14": "復無常然其次第相續不斷是故獲得如來常受。",
    "X36n0659_030:0747b15": "譬如有人姓憍尸迦人雖無常而姓是常經千萬世",
    "X36n0659_030:0747b16": "無有改易眾生佛性亦復如是。",
    "X36n0659_030:0747b17": "以是故說受為佛性。",
    "X36n0659_030:0747b18": "又有說言想是佛性何以故想因緣故獲得如來真",
    "X36n0659_030:0747b19": "實之想如來想者名無想想無想想者非眾生想非",
    "X36n0659_030:0747b20": "男女想亦非色受想行識想非想斷想眾生之想雖",
    "X36n0659_030:0747b21": "復無常以想次第相續不斷故得如來常恒之想。",
    "X36n0659_030:0747b22": "善男子譬如眾生十二因緣眾生雖滅而因緣常眾",
    "X36n0659_030:0747b23": "生佛性亦復如是。",
    "X36n0659_030:0747b24": "以是故說想為佛性。",
    "X36n0659_030:0747c01": "又有說言行為佛性何以故行名壽命壽因緣故獲",
    "X36n0659_030:0747c02": "得如來常住壽命眾生壽命雖復無常而壽次第相",
    "X36n0659_030:0747c03": "續不斷故得如來真實常壽。",
    "X36n0659_030:0747c04": "善男子譬如十二部經聽者說者雖復無常而是經",
    "X36n0659_030:0747c05": "典常存不變眾生佛性亦復如是。",
    "X36n0659_030:0747c06": "以是故說行為佛性。",
    "X36n0659_030:0747c07": "又有說言識為佛性識因緣故獲得如來平等之心",
    "X36n0659_030:0747c08": "眾生意識雖復無常而識次第相續不斷故得如來",
    "X36n0659_030:0747c09": "真實常心。",
    "X36n0659_030:0747c10": "如火熱性火雖無常熱非無常眾生佛性亦復如是。",
    "X36n0659_030:0747c11": "以是故說識為佛性。",
    "X36n0659_030:0747c12": "又有說言離陰有我我是佛性何以故我因緣故獲",
    "X36n0659_030:0747c13": "得如來八自在我有諸外道說言去來見聞悲喜語",
    "X36n0659_030:0747c14": "說為我如是我相雖復無常而如來我真實是常。",
    "X36n0659_030:0747c15": "善男子如陰入界雖復無常而名是常眾生佛性亦",
    "X36n0659_030:0747c16": "復如是。",
    "X36n0659_030:0747c17": "善男子如彼盲人各各說象雖不得實非不說象說",
    "X36n0659_030:0747c18": "佛性者亦復如是非即六法不離六法。",
    "X36n0659_030:0748a01": "善男子是故我說眾生佛性非色不離色乃至非我",
    "X36n0659_030:0748a02": "不離我。",
    "X36n0659_030:0748a03": "有諸外道下第三簡邪正為二初簡邪我非。",
    "X36n0659_030:0748a04": "善男子有諸外道雖說有我而實無我。",
    "X36n0659_030:0748a05": "外道所計或言常徧或言如芥子竝是邪執。",
    "X36n0659_030:0748a06": "次明正我又二初明假我次明真我初明假我文",
    "X36n0659_030:0748a07": "為二初法。",
    "X36n0659_030:0748a08": "眾生我者即是五陰離陰之外更無別我。",
    "X36n0659_030:0748a09": "次明譬中有六初後有合中四無合開善假名有",
    "X36n0659_030:0748a10": "用有名無體莊嚴名用體俱有此兩皆不可若名",
    "X36n0659_030:0748a11": "用體皆有者何謂為假開善雖無體既有名用亦",
    "X36n0659_030:0748a12": "復非假觀師引中論無我無無我無我破常無無",
    "X36n0659_030:0748a13": "我破斷亦破即離為破此等故言我與無我雖說",
    "X36n0659_030:0748a14": "此二皆是假名故文中舉六譬譬於假我。",
    "X36n0659_030:0748a15": "善男子譬如莖葉須臺合為蓮華離是之外更無別",
    "X36n0659_030:0748a16": "華眾生我者亦復如是善男子譬如牆壁草木和合",
    "X36n0659_030:0748a17": "名之為舍離是之外更無別舍如佉陀羅樹波羅奢",
    "X36n0659_030:0748a18": "樹尼拘陀樹鬱曇鉢樹和合為林離是之外更無別",
    "X36n0659_030:0748a19": "林譬如車兵象馬步兵和合為軍離是之外更無別",
    "X36n0659_030:0748a20": "軍譬如五色雜綖和合名之為綺離是之外更無別",
    "X36n0659_030:0748a21": "綺如四姓和合名為大眾離是之外更無別眾眾生",
    "X36n0659_030:0748a22": "我者亦復如是離五陰外更無別我。",
    "X36n0659_030:0748a23": "如來常住下第二明真我。",
    "X36n0659_030:0748a24": "善男子如來常住則名為我如來法身無邊無閡不",
    "X36n0659_030:0748b01": "生不滅得八自在是名為我眾生真實無如是我及",
    "X36n0659_030:0748b02": "以我所但以畢定當得畢竟第一義空故名佛性。",
    "X36n0659_030:0748b03": "此之真我對破妄我畢竟清淨即無我無無我眾",
    "X36n0659_030:0748b04": "生亦應得此真我。",
    "X36n0659_030:0748b05": "大慈大悲下第四廣出佛性又三初明佛性有八。",
    "X36n0659_030:0748b06": "復次次如我上說下還結是當三我若說色下結",
    "X36n0659_030:0748b07": "非五陰。",
    "X36n0659_030:0748b08": "善男子大慈大悲名為佛性何以故大慈大悲常隨",
    "X36n0659_030:0748b09": "菩薩如影隨形一切眾生畢定當得大慈大悲是故",
    "X36n0659_030:0748b10": "說言一切眾生悉有佛性大慈大悲者名為佛性佛",
    "X36n0659_030:0748b11": "性者名為如來大喜大捨名為佛性何以故菩薩摩",
    "X36n0659_030:0748b12": "訶薩若不能捨二十五有則不能得阿耨多羅三藐",
    "X36n0659_030:0748b13": "三菩提以諸眾生必當得故是故說言一切眾生悉",
    "X36n0659_030:0748b14": "有佛性大喜大捨者即是佛性佛性者即是如來佛",
    "X36n0659_030:0748b15": "性者名大信心何以故以信心故菩薩摩訶薩則能",
    "X36n0659_030:0748b16": "具足檀波羅蜜乃至般若波羅蜜一切眾生畢定當",
    "X36n0659_030:0748b17": "得大信心故是故說言一切眾生悉有佛性大信心",
    "X36n0659_030:0748b18": "者即是佛性佛性者即是如來佛性者名一子地何",
    "X36n0659_030:0748b19": "以故以一子地因緣故菩薩則於一切眾生得平等",
    "X36n0659_030:0748b20": "心一切眾生畢定當得一子地故是故說言一切眾",
    "X36n0659_030:0748b21": "生悉有佛性一子地者即是佛性佛性者即是如來",
    "X36n0659_030:0748b22": "佛性者名第四力何以故以第四力因緣故菩薩則",
    "X36n0659_030:0748b23": "能教化眾生一切眾生畢定當得第四力故是故說",
    "X36n0659_030:0748b24": "言一切眾生悉有佛性第四力者即是佛性佛性者",
    "X36n0659_030:0748c01": "即是如來佛性者名十二因緣何以故以因緣故如",
    "X36n0659_030:0748c02": "來常住一切眾生定有如是十二因緣是故說言一",
    "X36n0659_030:0748c03": "切眾生悉有佛性十二因緣即是佛性佛性者即是",
    "X36n0659_030:0748c04": "如來佛性者名四無閡智以四無閡因緣故說字義",
    "X36n0659_030:0748c05": "無閡字義無閡故能化眾生四無閡者即是佛性佛",
    "X36n0659_030:0748c06": "性者即是如來佛性者名頂三昧以修如是頂三昧",
    "X36n0659_030:0748c07": "故則能總攝一切佛法是故說言頂三昧者名為佛",
    "X36n0659_030:0748c08": "性十住菩薩修是三昧未得具足雖見佛性而不明",
    "X36n0659_030:0748c09": "了一切眾生畢定得故是故說言一切眾生悉有佛",
    "X36n0659_030:0748c10": "性。",
    "X36n0659_030:0748c11": "前四如文第五云第四力者一云是十力中第四",
    "X36n0659_030:0748c12": "根力知物根緣化道之要二云別有名教一信力",
    "X36n0659_030:0748c13": "二忍力三定力四善權力善權力者化道便故故",
    "X36n0659_030:0748c14": "言第四力第六中云十二因緣即佛性者於他兩",
    "X36n0659_030:0748c15": "解竝皆不便一云十二因緣是觀智何得有境界",
    "X36n0659_030:0748c16": "性二云是果性此亦不可今明十二因緣是佛性",
    "X36n0659_030:0748c17": "別有所出(云云)餘二如文。",
    "X36n0659_030:0748c18": "善男子如上所說種種諸法一切眾生定當得故是",
    "X36n0659_030:0748c19": "故說言一切眾生悉有佛性。",
    "X36n0659_030:0748c20": "善男子我若說色是佛性者眾生聞已則生邪倒以",
    "X36n0659_030:0748c21": "邪倒故命終則生阿鼻地獄如來說法為斷地獄是",
    "X36n0659_030:0748c22": "故不說色是佛性乃至說識亦復如是。",
    "X36n0659_030:0748c23": "善男子若諸眾生下第二總結酬前問又三初結",
    "X36n0659_030:0748c24": "問不須修道。",
    "X36n0659_030:0749a01": "善男子若諸眾生了佛性者則不須修道十住菩薩",
    "X36n0659_030:0749a02": "修八聖道少見佛性況不修者而得見耶善男子如",
    "X36n0659_030:0749a03": "文殊師利諸菩薩等已無量世修習聖道了知佛性",
    "X36n0659_030:0749a04": "云何聲聞辟支佛等能知佛性。",
    "X36n0659_030:0749a05": "次若諸眾生下結勸。",
    "X36n0659_030:0749a06": "若諸眾生欲得了了知佛性者應當一心受持讀誦",
    "X36n0659_030:0749a07": "書寫解說供養恭敬尊重讚歎是涅槃經見有受持",
    "X36n0659_030:0749a08": "乃至讚歎如是經者應當以好房舍衣服飲食臥具",
    "X36n0659_030:0749a09": "病瘦醫藥而供給之兼復讚歎禮拜問訊善男子若",
    "X36n0659_030:0749a10": "有已於過去無量無邊世中親近供養無量諸佛深",
    "X36n0659_030:0749a11": "種善根然後乃得聞是經名。",
    "X36n0659_030:0749a12": "三佛性不可思議下結歎為二初佛歎。",
    "X36n0659_030:0749a13": "善男子佛性不可思議佛法僧寶亦不可思議一切",
    "X36n0659_030:0749a14": "眾生悉有佛性而不能知是亦不可思議如來常樂",
    "X36n0659_030:0749a15": "我淨之法亦不可思議一切眾生能信如是大涅槃",
    "X36n0659_030:0749a16": "經亦不可思議。",
    "X36n0659_030:0749a17": "次師子吼歎。",
    "X36n0659_030:0749a18": "師子吼菩薩言世尊如佛所說一切眾生能信如是",
    "X36n0659_030:0749a19": "大涅槃經不可思議者世尊是大眾中有八萬五千",
    "X36n0659_030:0749a20": "億人於是經中不生信心是故有能信是經者名不",
    "X36n0659_030:0749a21": "可思議善男子如是諸人於未來世亦當定得信是",
    "X36n0659_030:0749a22": "經典見於佛性得阿耨多羅三藐三菩提。",
    "X36n0659_030:0749a23": "師子吼言云何不退下第二以見佛性人勸修有",
    "X36n0659_030:0749a24": "問有答問如文。",
    "X36n0659_030:0749b01": "師子吼言世尊云何不退菩薩自知決定有不退心。",
    "X36n0659_030:0749b02": "佛答有三一自試其心二為物受苦三用六度化",
    "X36n0659_030:0749b03": "他初一是自行後二是化他。",
    "X36n0659_030:0749b04": "佛言善男子菩薩摩訶薩當以苦行自試其心日食",
    "X36n0659_030:0749b05": "一胡麻經一七日秔米綠豆麻子粟禾及以白豆亦",
    "X36n0659_030:0749b06": "復如是各以七日食一麻時作是思惟如是苦行都",
    "X36n0659_030:0749b07": "無利益無利益事尚能為之況有利益而當不作於",
    "X36n0659_030:0749b08": "無利益心能堪忍不退不轉是故定得阿耨多羅三",
    "X36n0659_030:0749b09": "藐三菩提如是等日修苦行時一切皮肉消瘦皺減",
    "X36n0659_030:0749b10": "如斷生瓠置之日中其目却陷如井底星肉盡筋出",
    "X36n0659_030:0749b11": "如朽草屋脊骨連現如重綖摶所坐之處如馬蹄迹",
    "X36n0659_030:0749b12": "欲坐則伏欲起則偃雖受如是無利益苦然不退於",
    "X36n0659_030:0749b13": "菩提之心。",
    "X36n0659_030:0749b14": "初自試者猶是淺行深德不俟言粟[序予+禾]者人讀為",
    "X36n0659_030:0749b15": "和音非也復云棃音復云[序予+禾]音尋撿無此字。",
    "X36n0659_030:0749b16": "善男子菩薩為破下二明為物受苦。",
    "X36n0659_030:0749b17": "復次善男子菩薩摩訶薩為破眾苦施安樂故乃至",
    "X36n0659_030:0749b18": "能捨內外財物及其身命如棄芻草若能不惜是身",
    "X36n0659_030:0749b19": "命者如是菩薩自知畢定有不退心我定當得阿耨",
    "X36n0659_030:0749b20": "多羅三藐三菩提復次菩薩為法因緣剜身為燈氎",
    "X36n0659_030:0749b21": "纏皮肉酥油灌之燒以為炷菩薩爾時受是大苦自",
    "X36n0659_030:0749b22": "訶其心而作是言如是苦者於地獄苦百千萬分猶",
    "X36n0659_030:0749b23": "未及一汝於無量百千劫中受大苦惱都無利益汝",
    "X36n0659_030:0749b24": "若不能受是輕苦云何而能於地獄中救苦眾生菩",
    "X36n0659_030:0749c01": "薩摩訶薩作是觀時身不覺苦其心不退不動不轉",
    "X36n0659_030:0749c02": "菩薩爾時應深自知我定當得阿耨多羅三藐三菩",
    "X36n0659_030:0749c03": "提善男子菩薩爾時具足煩惱未有斷者為法因緣",
    "X36n0659_030:0749c04": "能以頭目髓腦手足血肉施於眾生以釘釘身投巖",
    "X36n0659_030:0749c05": "赴火菩薩爾時雖受如是無量眾苦若心不退不動",
    "X36n0659_030:0749c06": "不轉菩薩當知我今定有不退之心當得阿耨多羅",
    "X36n0659_030:0749c07": "三藐三菩提善男子菩薩摩訶薩為破一切眾生苦",
    "X36n0659_030:0749c08": "惱願作麤大畜生之身以身血肉施於眾生眾生取",
    "X36n0659_030:0749c09": "時復作憐憫菩薩爾時閉氣不喘示作死相令彼取",
    "X36n0659_030:0749c10": "者不生殺害疑網之想菩薩雖受畜生之身終不造",
    "X36n0659_030:0749c11": "作畜生之業何以故善男子菩薩既得不退心已終",
    "X36n0659_030:0749c12": "不造作三惡道業菩薩摩訶薩若未來世有微塵等",
    "X36n0659_030:0749c13": "惡業果報不定受者以大願力為眾生故而悉受之",
    "X36n0659_030:0749c14": "譬如病人為鬼所著藏隱身中以呪力故即時相現",
    "X36n0659_030:0749c15": "或語或喜或瞋或罵或啼或笑菩薩摩訶薩未來之",
    "X36n0659_030:0749c16": "世三惡道業亦復如是菩薩摩訶薩受羆身時常為",
    "X36n0659_030:0749c17": "眾生演說正法或受迦賓闍羅鳥身為諸眾生說正",
    "X36n0659_030:0749c18": "法故受瞿陀身鹿身兔身象身羖羊獼猴白鴿金翅",
    "X36n0659_030:0750a01": "鳥龍蛇之身受如是等畜生身時終不造作畜生惡",
    "X36n0659_030:0750a02": "業常為其餘畜生眾生演說正法令彼聞法速得轉",
    "X36n0659_030:0750a03": "離畜生身故菩薩爾時雖受畜身不作惡業當知必",
    "X36n0659_030:0750a04": "定有不退心菩薩摩訶薩於饑饉世見餓眾生作龜",
    "X36n0659_030:0750a05": "魚身無量由旬復作是願願諸眾生取我肉時隨取",
    "X36n0659_030:0750a06": "隨生因食我肉離饑渴苦一切悉發阿耨多羅三藐",
    "X36n0659_030:0750a07": "三菩提心菩薩發願若有因我離饑渴者未來之世",
    "X36n0659_030:0750a08": "速得遠離二十五有饑渴之患菩薩受如是苦心不",
    "X36n0659_030:0750a09": "退者當知必定得阿耨多羅三藐三菩提復次菩薩",
    "X36n0659_030:0750a10": "於疾疫世見病苦者作是思惟如藥樹王若有病者",
    "X36n0659_030:0750a11": "取根取莖取枝取葉取華取果取皮取膚悉得愈病",
    "X36n0659_030:0750a12": "願我此身亦復如是若有病者聞聲觸身服食血肉",
    "X36n0659_030:0750a13": "乃至骨髓病悉除愈願諸眾生食我肉時不生惡心",
    "X36n0659_030:0750a14": "如食子肉我治病已常為說法願彼信受思惟轉教。",
    "X36n0659_030:0750a15": "復次善男子菩薩具足煩惱雖受身苦其心不退不",
    "X36n0659_030:0750a16": "動不轉當知必定得不退心成阿耨多羅三藐三菩",
    "X36n0659_030:0750a17": "提復次善男子若有眾生為鬼所病菩薩見已即作",
    "X36n0659_030:0750a18": "是言願作鬼身大身健身多眷屬身使彼聞見病得",
    "X36n0659_030:0750a19": "除愈菩薩為眾生故勤修苦行雖有煩惱不汙其心。",
    "X36n0659_030:0750a20": "復次菩薩下三明六度化他如文。",
    "X36n0659_030:0750a21": "復次善男子菩薩摩訶薩雖復修行六波羅蜜亦復",
    "X36n0659_030:0750a22": "不求六度之果修行無上六波羅蜜時作是願言我",
    "X36n0659_030:0750a23": "今以此六波羅蜜施一切眾生一一眾生受我施已",
    "X36n0659_030:0750a24": "悉令得成阿耨多羅三藐三菩提我亦自為六波羅",
    "X36n0659_030:0750b01": "蜜勤修苦行受諸苦惱當受苦時願我不退菩提之",
    "X36n0659_030:0750b02": "心善男子菩薩作是觀時是名不退菩提之相。",
    "X36n0659_030:0750b03": "復次菩薩下品中大段第二歎教為三一歎弘經",
    "X36n0659_030:0750b04": "人即菩薩也二歎所弘法即涅槃教也三歎說教",
    "X36n0659_030:0750b05": "主即是如來教不自弘弘之在人教不自宣宣之",
    "X36n0659_030:0750b06": "由佛故相因而歎亦是稱歎三寶初文二前總略",
    "X36n0659_030:0750b07": "歎次廣釋初略歎中二初通歎菩薩次別歎補處",
    "X36n0659_030:0750b08": "諸大士勞謙勤苦利益眾生是故歎之補處方紹",
    "X36n0659_030:0750b09": "尊位是故別歎初有九復次通歎如文。",
    "X36n0659_030:0750b10": "復次善男子菩薩摩訶薩不可思議何以故菩薩摩",
    "X36n0659_030:0750b11": "訶薩深知生死多諸罪過觀大涅槃有大功德為諸",
    "X36n0659_030:0750b12": "眾生處在生死受種種苦心無退轉是名菩薩不可",
    "X36n0659_030:0750b13": "思議復次善男子菩薩摩訶薩無有因緣而生憐憫",
    "X36n0659_030:0750b14": "實不受恩而常施恩雖施於恩而不求報是故復名",
    "X36n0659_030:0750b15": "不可思議復次善男子或有眾生為自利益修諸苦",
    "X36n0659_030:0750b16": "行菩薩摩訶薩為利益他故修行苦行是名自利是",
    "X36n0659_030:0750b17": "故復名不可思議復次菩薩具足煩惱為壞怨親所",
    "X36n0659_030:0750b18": "受諸苦修平等心是故復名不可思議復次菩薩若",
    "X36n0659_030:0750b19": "見諸惡不善眾生若訶責若耎語若驅擯若縱捨有",
    "X36n0659_030:0750b20": "惡性者現為耎語有憍慢者現為大慢而其內心實",
    "X36n0659_030:0750b21": "無憍慢是名菩薩方便不可思議復次菩薩具足煩",
    "X36n0659_030:0750b22": "惱少財物時來求者多心不迮小是名菩薩不可思",
    "X36n0659_030:0750b23": "議復次菩薩於佛出時知佛功德為眾生故於無佛",
    "X36n0659_030:0750b24": "處受邊地身如盲如聾如跛如躄是名菩薩不可思",
    "X36n0659_030:0750c01": "議復次菩薩深知眾生所有罪過為度脫故常與共",
    "X36n0659_030:0750c02": "行雖隨其意罪垢不汙是故復名不可思議復次菩",
    "X36n0659_030:0750c03": "薩了了知見無眾生相無煩惱汙無修習道離煩惱",
    "X36n0659_030:0750c04": "者雖為菩提無菩提行亦無成就菩提行者無有受",
    "X36n0659_030:0750c05": "苦及破苦者而亦能為眾生壞苦行菩提行是故復",
    "X36n0659_030:0750c06": "名不可思議。",
    "X36n0659_030:0750c07": "次受後邊身下別歎有七復次。",
    "X36n0659_030:0750c08": "復次菩薩受後邊身處兜率天是亦名為不可思議",
    "X36n0659_030:0750c09": "何以故兜率陀天欲界中勝在下天者其心放逸在",
    "X36n0659_030:0750c10": "上天者諸根闇鈍是故名勝修施修戒得上下身修",
    "X36n0659_030:0750c11": "施戒定得兜率身一切菩薩毀訾諸有破壞諸有終",
    "X36n0659_030:0750c12": "不造作兜率天業受彼天身何以故菩薩若處其餘",
    "X36n0659_030:0750c13": "諸有亦能教化成就眾生實無欲心而生欲界是故",
    "X36n0659_030:0750c14": "復名不可思議菩薩摩訶薩生兜率天有三事勝一",
    "X36n0659_030:0750c15": "命二色三名菩薩摩訶薩實不求於命色名稱雖無",
    "X36n0659_030:0750c16": "求心而所得勝菩薩摩訶薩深樂涅槃然有因亦勝",
    "X36n0659_030:0750c17": "是故復名不可思議菩薩摩訶薩如是三事雖勝諸",
    "X36n0659_030:0750c18": "天而諸天等於菩薩所終不生於瞋心妒心憍慢之",
    "X36n0659_030:0750c19": "心常生喜心菩薩於天亦不憍慢是故復名不可思",
    "X36n0659_030:0750c20": "議菩薩摩訶薩不造命業而於彼天畢竟壽命是名",
    "X36n0659_030:0750c21": "命勝亦無色業而妙色身光明徧滿是名色勝菩薩",
    "X36n0659_030:0750c22": "摩訶薩處彼天宮不樂五欲唯為法事是故名稱充",
    "X36n0659_030:0750c23": "滿十方是名名勝是故復名不可思議菩薩摩訶薩",
    "X36n0659_030:0750c24": "下兜率天是時大地六種震動是故復名不可思議",
    "X36n0659_030:0751a01": "何以故菩薩下時欲色諸天悉來侍送發大音聲讚",
    "X36n0659_030:0751a02": "歎菩薩以口風氣故令地動復有菩薩人中象王人",
    "X36n0659_030:0751a03": "中象王名為龍王龍王初入胎時有諸龍王在此地",
    "X36n0659_030:0751a04": "下或怖或怯是故大地六種震動是故復名不可思",
    "X36n0659_030:0751a05": "議菩薩摩訶薩知入胎時住時出時知父知母不淨",
    "X36n0659_030:0751a06": "不汙如帝釋髮青色寶珠是故復名不可思議。",
    "X36n0659_030:0751a07": "第二文中云三事勝者欲天之中此天命定人中",
    "X36n0659_030:0751a08": "鬱丹越命定將梵足之為七此天處中文中云或",
    "X36n0659_030:0751a09": "怖或窹舊云盍音是教音中寺安法師問王儉儉",
    "X36n0659_030:0751a10": "是僧達之子博學有名古人作教字穴下豎心邊",
    "X36n0659_030:0751a11": "安吾今人省穴單作耳。",
    "X36n0659_030:0751a12": "善男子下二歎經為二先歎次料簡初文法譬合",
    "X36n0659_030:0751a13": "法可見。",
    "X36n0659_030:0751a14": "善男子大涅槃經亦復如是不可思議。",
    "X36n0659_030:0751a15": "善男子譬如大海有八不思議何等為八一漸漸轉",
    "X36n0659_030:0751a16": "深二深難得底三同一鹹味四潮不過限五有種種",
    "X36n0659_030:0751a17": "寶藏六大身眾生在中居住七不宿死尸八一切萬",
    "X36n0659_030:0751a18": "流大雨投之不增不減善男子漸漸轉深有三事何",
    "X36n0659_030:0751a19": "等為三一眾生福力二順風而行三河水入故乃至",
    "X36n0659_030:0751a20": "不增不減亦各有三。",
    "X36n0659_030:0751a21": "次譬中云深難得底者人解云豎論唯常樂我淨",
    "X36n0659_030:0751a22": "不得有無常苦等橫論具常無常等故言深難得",
    "X36n0659_030:0751a23": "底此亦不然經但云深那作單解今謂常無常非",
    "X36n0659_030:0751a24": "常非無常不一不三不可思議是故云深耳(云云)。",
    "X36n0659_030:0751b01": "合如文。",
    "X36n0659_030:0751b02": "是大涅槃微妙經典亦復如是有八不可思議一漸",
    "X36n0659_030:0751b03": "漸深所謂五戒十戒二百五十戒菩薩戒須陀洹果",
    "X36n0659_030:0751b04": "斯陀含果阿那含果阿羅漢果辟支佛果菩薩果阿",
    "X36n0659_030:0751b05": "耨多羅三藐三菩提果是涅槃經說是等法是名漸",
    "X36n0659_030:0751b06": "漸深是故此經名漸漸深二深難得底如來世尊不",
    "X36n0659_030:0751b07": "生不滅不得阿耨多羅三藐三菩提不轉法輪不食",
    "X36n0659_030:0751b08": "不受不行慧施是故名為常樂我淨一切眾生悉有",
    "X36n0659_030:0751b09": "佛性佛性非色不離色非受想行識乃至不離識是",
    "X36n0659_030:0751b10": "常可見了因非作因須陀洹乃至辟支佛當得阿耨",
    "X36n0659_030:0751b11": "多羅三藐三菩提亦無煩惱亦無住處雖無煩惱不",
    "X36n0659_030:0751b12": "名為常是故名深復有甚深於是經中或時說我或",
    "X36n0659_030:0751b13": "說無我或時說常或說無常或時說淨或說不淨或",
    "X36n0659_030:0751b14": "時說樂或時說苦或時說空或說不空或說一切有",
    "X36n0659_030:0751b15": "或說一切無或說三乘或說一乘或說五陰即是佛",
    "X36n0659_030:0751b16": "性金剛三昧及以中道首楞嚴三昧十二因緣第一",
    "X36n0659_030:0751b17": "義空慈悲平等於諸眾生頂智信心知諸根力一切",
    "X36n0659_030:0751b18": "法中無罣閡智雖有佛性不說決定是故名深三同",
    "X36n0659_030:0751b19": "一鹹味一切眾生同有佛性皆同一乘同一解脫一",
    "X36n0659_030:0751b20": "因一果同一甘露一切當得常樂我淨是名一味四",
    "X36n0659_030:0751b21": "潮不過限如是經中制諸比丘不得受畜八不淨物",
    "X36n0659_030:0751b22": "若我弟子有能受持讀誦書寫解說分別是大涅槃",
    "X36n0659_030:0751b23": "微妙經典寧失身命終不犯之是名潮不過限五有",
    "X36n0659_030:0751b24": "種種寶藏是經即是無量寶藏所言寶者謂四念處",
    "X36n0659_030:0751c01": "四正勤四如意足五根五力七覺分八聖道分嬰兒",
    "X36n0659_030:0751c02": "行聖行梵行天行諸善方便眾生佛性菩薩功德如",
    "X36n0659_030:0751c03": "來功德聲聞功德緣覺功德六波羅蜜無量三昧無",
    "X36n0659_030:0751c04": "量智慧是名寶藏六大身眾生所居住處大身眾生",
    "X36n0659_030:0751c05": "者謂佛菩薩大智慧故名大眾生大身故大心故大",
    "X36n0659_030:0751c06": "莊嚴故大調伏故大方便故大說法故大勢力故大",
    "X36n0659_030:0751c07": "徒眾故大神通故大慈悲故常不變故一切眾生無",
    "X36n0659_030:0751c08": "罣閡故容受一切諸眾生故是名大身眾生所居之",
    "X36n0659_030:0751c09": "處七不宿死尸死尸者謂一闡提犯四重禁五無間",
    "X36n0659_030:0751c10": "罪誹謗方等非法說法法說非法受畜八種不淨之",
    "X36n0659_030:0751c11": "物佛物僧物隨意而用或於比丘比丘尼所犯非法",
    "X36n0659_030:0751c12": "事是名死尸是涅槃經離如是等是故名為不宿死",
    "X36n0659_030:0751c13": "尸八不增不減無邊際故無始終故非色故非作故",
    "X36n0659_030:0751c14": "常住故不生滅故一切眾生悉平等故一切性同一",
    "X36n0659_030:0751c15": "性故是名無增減是故此經如彼大海有八不思議。",
    "X36n0659_030:0751c16": "師子吼言下二料簡有問有答。",
    "X36n0659_030:0751c17": "師子吼言世尊若言如來不生不滅名為深者一切",
    "X36n0659_030:0751c18": "眾生有四種生卵生胎生濕生化生是四種生人中",
    "X36n0659_030:0751c19": "具有如施婆羅比丘優婆施婆羅比丘彌迦羅長者",
    "X36n0659_030:0751c20": "母尼拘陀長者母半闍羅長者母各五百子同於卵",
    "X36n0659_030:0751c21": "生當知人中則有卵生溼生者如佛所說我於往昔",
    "X36n0659_030:0751c22": "作菩薩時作頂生王及手生王如今所說菴羅樹女",
    "X36n0659_030:0751c23": "迦不多樹女當知人中則有溼生劫初之時一切眾",
    "X36n0659_030:0751c24": "生皆悉化生如來世尊得八自在何因緣故不化生",
    "X36n0659_030:0752a01": "耶。",
    "X36n0659_030:0752a02": "問從前深難得底不生不滅不三種生獨一種耶。",
    "X36n0659_030:0752a03": "佛答初總明不受卵溼二生。",
    "X36n0659_030:0752a04": "佛言善男子一切眾生四生所生得聖法已不得如",
    "X36n0659_030:0752a05": "本卵生溼生。",
    "X36n0659_030:0752a06": "次別明不受化生(云云)。",
    "X36n0659_030:0752a07": "善男子劫初眾生皆悉化生當爾之時佛不出世善",
    "X36n0659_030:0752a08": "男子若有眾生遇病苦時須醫須藥劫初之時眾生",
    "X36n0659_030:0752a09": "化生雖有煩惱其病未發是故如來不出於世劫初",
    "X36n0659_030:0752a10": "眾生身心非器是故如來不出於世善男子如來世",
    "X36n0659_030:0752a11": "尊所有種姓眷屬父母勝諸眾生以殊勝故凡所說",
    "X36n0659_030:0752a12": "法人皆信受是故如來不受化生善男子一切眾生父",
    "X36n0659_030:0752a13": "作子業子作父業如來世尊若受化身則無父母若",
    "X36n0659_030:0752a14": "無父母云何能令一切眾生作諸善業是故如來不",
    "X36n0659_030:0752a15": "受化身善男子佛正法中有二種護一內二外內護",
    "X36n0659_030:0752a16": "者所謂禁戒外護者親屬眷屬若佛如來受化身者",
    "X36n0659_030:0752a17": "則無外護是故如來不受化身善男子有人恃姓而",
    "X36n0659_030:0752a18": "生憍慢如來為破如是慢故生在貴姓不受化身善",
    "X36n0659_030:0752a19": "男子如來世尊有真父母父名淨飯母名摩耶而諸",
    "X36n0659_030:0752a20": "眾生猶言是幻云何當受化生身耶若受化身云何",
    "X36n0659_030:0752a21": "得有碎身舍利如來為益眾生福德故碎其身而令",
    "X36n0659_030:0752a22": "供養是故如來不受化身一切諸佛悉無化生云何",
    "X36n0659_030:0752a23": "獨令我受化身。",
    "X36n0659_030:0752a24": "爾時師子吼下三偈歎說經主四十行偈初兩行",
    "X36n0659_030:0752b01": "請求說。",
    "X36n0659_030:0752b02": "爾時師子吼菩薩合掌長跪右膝著地以偈讚佛。",
    "X36n0659_030:0752b03": "　如來無量功德聚　　我今不能廣宣說",
    "X36n0659_030:0752b04": "　今為眾生演一分　　唯願哀憫聽我說",
    "X36n0659_030:0752b05": "中三十七行歎。",
    "X36n0659_030:0752b06": "　眾生無明闇中行　　具受無邊百種苦",
    "X36n0659_030:0752b07": "　世尊能令遠離之　　是故世稱為大悲",
    "X36n0659_030:0752b08": "　眾生往反生死繩　　放逸迷荒無安樂",
    "X36n0659_030:0752b09": "　如來能施眾安樂　　是故永斷生死繩",
    "X36n0659_030:0752b10": "　佛能施眾安樂故　　自於己樂不貪樂",
    "X36n0659_030:0752b11": "　為諸眾生修苦行　　是故世間興供養",
    "X36n0659_030:0752b12": "　見他受苦身戰動　　處在地獄不覺痛",
    "X36n0659_030:0752b13": "　為諸眾生受大苦　　是故無勝無有量",
    "X36n0659_030:0752b14": "　如來為眾修苦行　　成就具足滿六度",
    "X36n0659_030:0752b15": "　心處邪風不傾動　　是故能勝世大士",
    "X36n0659_030:0752b16": "　眾生常欲得安樂　　而不知修安樂因",
    "X36n0659_030:0752b17": "　如來能教令修習　　猶如慈父愛一子",
    "X36n0659_030:0752b18": "　佛見眾生煩惱患　　心苦如母念病子",
    "X36n0659_030:0752b19": "　常思離病諸方便　　是故此身繫屬他",
    "X36n0659_030:0752b20": "　一切眾生行諸苦　　其心顛倒以為樂",
    "X36n0659_030:0752b21": "　如來演說真苦樂　　是故稱號為大悲",
    "X36n0659_030:0752b22": "　世間皆處無明[穀禾+卵]　　無有智觜能破之",
    "X36n0659_030:0752b23": "　如來智觜能沮壞　　是故名為最大子",
    "X36n0659_030:0752b24": "　不為三世所攝持　　無有名字及假號",
    "X36n0659_030:0752c01": "　覺知涅槃甚深義　　是故稱佛為大覺",
    "X36n0659_030:0752c02": "　有河洄澓沒眾生　　無明所盲不知出",
    "X36n0659_030:0752c03": "　如來自度能度彼　　是故稱佛大船師",
    "X36n0659_030:0752c04": "　能知一切諸因果　　亦復通達盡滅道",
    "X36n0659_030:0752c05": "　常施眾生病苦藥　　是故世稱大醫王",
    "X36n0659_030:0752c06": "　外道邪見說苦行　　因是能得無上樂",
    "X36n0659_030:0752c07": "　如來演說真樂行　　能令眾生受快樂",
    "X36n0659_030:0752c08": "　如來世尊破邪道　　開示眾生正真路",
    "X36n0659_030:0752c09": "　行是道者得安樂　　是故稱佛為導師",
    "X36n0659_030:0752c10": "　非自非他之所作　　亦非共作無因作",
    "X36n0659_030:0752c11": "　如來所說苦受事　　勝於一切諸外道",
    "X36n0659_030:0752c12": "　成就具足戒定慧　　亦以此法教眾生",
    "X36n0659_030:0752c13": "　以法施時無妒吝　　是故稱佛無緣悲",
    "X36n0659_030:0752c14": "　無所造作無因緣　　獲得無因無果報",
    "X36n0659_030:0752c15": "　是故一切諸智者　　稱說如來不求報",
    "X36n0659_030:0752c16": "　常共世間放逸行　　而身不為放逸汙",
    "X36n0659_030:0752c17": "　是故名為不思議　　世間八法不能汙",
    "X36n0659_030:0752c18": "　如來世尊無怨親　　是故其心常平等",
    "X36n0659_030:0752c19": "三一行結(云云)。",
    "X36n0659_030:0752c20": "　我師子吼讚大悲　　能吼無量師子吼",
    "X36n0659_030:0752c21": "大般涅槃經卷第三十",
    "X36n0659_030:0752c22": "大涅槃經疏卷第十二",
    "X36n0659_030:0752c23": "日東　天台沙門本純　分會",
    "X36n0659_030:0752c24": "南本大般涅槃經會疏卷第三十"
}