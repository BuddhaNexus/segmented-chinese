{
    "T21n1419_001:0936a03": "造像量度經序",
    "T21n1419_001:0936a05": "烏朱穆秦部落。原任公工布查布。深通五明。",
    "T21n1419_001:0936a06": "精習三倚。心珠內含。慧月外照。憫夫世之造",
    "T21n1419_001:0936a07": "像者。離宗失迷。程式靡準。三會成咎。淪於極",
    "T21n1419_001:0936a08": "惡。致使如來妙勝。末由仰瞻。迺追幀像之初。",
    "T21n1419_001:0936a09": "宏演胎偶之法。繙譯量度經一卷。手加註釋。",
    "T21n1419_001:0936a10": "積歲既成。請正於余。余惟在昔。釋迦如來。",
    "T21n1419_001:0936a11": "為須菩提。說金剛般若波羅蜜經云。若見諸",
    "T21n1419_001:0936a12": "相非相。即見如來。又云。發阿耨多羅三藐三",
    "T21n1419_001:0936a13": "菩提心者。於法不說斷滅相。夫真空冥冥。無",
    "T21n1419_001:0936a14": "我無人。一切有為。如夢幻泡。尋茲元理。蕩蕩",
    "T21n1419_001:0936a15": "難名。斯則神明變化。無可究其形容者矣。然",
    "T21n1419_001:0936a16": "而因現相乘。種種具足。色身融相。如虹斯彰。",
    "T21n1419_001:0936a17": "遍諸大千。普示覺利。剎剎塵塵。蚩蚩蠢蠢。聞",
    "T21n1419_001:0936a18": "香觸光。歡喜無量。自漢以來。至於今日。范金",
    "T21n1419_001:0936a19": "鑄形。摶土成像。俾諸眯曚。同著隻眼。豈非法",
    "T21n1419_001:0936a20": "界之明燈。果海之寶筏哉。若迺宿根明淨。智",
    "T21n1419_001:0936a21": "慧通流。瞻奉慈雲。大啟正覺。循是有相。以窺",
    "T21n1419_001:0936a22": "無相。眼耳鼻舌。如如空虛。人我眾生。等無障",
    "T21n1419_001:0936a23": "礙。所謂以一莖草化丈六身者。偪塞遍滿。隨",
    "T21n1419_001:0936a24": "處湧現。我佛全體。於是乎在。譬如得魚。自然",
    "T21n1419_001:0936a25": "忘筌。顧非是筌。魚何緣得。釋經功德。亦復如",
    "T21n1419_001:0936a26": "是。余樂其有善因也。為之訂魚亥。薙繁重。更",
    "T21n1419_001:0936a27": "付剞劂。流傳四大。庶幾四八莊嚴。隨分圓足。",
    "T21n1419_001:0936a28": "八十妙好。放大光明。以是因緣。齊生忉利云",
    "T21n1419_001:0936a29": "爾。",
    "T21n1419_001:0936b01": "　　旹",
    "T21n1419_001:0936b02": "乾隆十三年歲次戊辰秋七月中元吉日",
    "T21n1419_001:0936b03": "　　和碩莊親王愛月居士題并書",
    "T21n1419_001:0936b06": "造像量度經序",
    "T21n1419_001:0936b08": "一切諸經所謂佛之身也(顯密眾典所載。二身。三身。四身。五身等。許多",
    "T21n1419_001:0936b09": "分別演說者)其說有二。一曰法身。二曰色身(色。猶相也。其約",
    "T21n1419_001:0936b10": "在有相無相。法身無相。報身住淨土。體同虹蜺。化身住穢土。躬與人同。俱有相)法身者。慧",
    "T21n1419_001:0936b11": "德之報。修習自覺自利之功行。圓滿之極地。",
    "T21n1419_001:0936b12": "色身者。福德之果。能為覺他利他之方便。大",
    "T21n1419_001:0936b13": "權成就之至處。佛為救度眾生。發菩提心。屢",
    "T21n1419_001:0936b14": "劫勤行精進。並修慧福二德。無毫停息。以當",
    "T21n1419_001:0936b15": "得甘露(獲佛果。謂之得甘露)時至果報併結。究竟正覺",
    "T21n1419_001:0936b16": "焉。法身元體。如同虛空。無有著礙。遍一切",
    "T21n1419_001:0936b17": "處。不可分別清淨智慧。色身融相。雖類人天。",
    "T21n1419_001:0936b18": "相好莊嚴。奇特超絕。世無可比。因其一切諸",
    "T21n1419_001:0936b19": "善福德具足故(言五部圓滿報身。及百京最上化身也。其隨類變化身。則無有定矣。雖",
    "T21n1419_001:0936b20": "分而言之謂二。合之可以為不二)眾生若得見其躬。或聞其音。",
    "T21n1419_001:0936b21": "觸其光。至於心所憶念者。具德無量饒益。其",
    "T21n1419_001:0936b22": "善遠被慈愍。未得親覩者。乃有造像之術遺",
    "T21n1419_001:0936b23": "於世間。作為方便第一福田。凡得見聞想觸。",
    "T21n1419_001:0936b24": "但有接緣者。悉能消除身心之災障。而令發",
    "T21n1419_001:0936b25": "二覺之心。引入無漏之境。利益不亞於原身",
    "T21n1419_001:0936b26": "也。其術世稱為量度經傳。流通聖方。及諸番",
    "T21n1419_001:0936b27": "地。自漢明帝初入於中華。迄今千有六百餘",
    "T21n1419_001:0936b28": "年。雖信心瞻禮。頻示形容。而工業倣效。實未",
    "T21n1419_001:0936b29": "盡真跡妙之矣。今有番學大人工某者。生平",
    "T21n1419_001:0936c01": "樂學習之業。懷弘濟之念。寒暑不墆。益久彌",
    "T21n1419_001:0936c02": "懃因見佛像傳塑。規儀未盡。乃特譯出舍利",
    "T21n1419_001:0936c03": "弗造像經。親加註述。弘緘具備。而屬予考訂。",
    "T21n1419_001:0936c04": "予細閱數次。喜自不勝。因規校一切。詳加釐",
    "T21n1419_001:0936c05": "定。題諸經首。以記予隨喜之志云耳。",
    "T21n1419_001:0936c06": "乾隆七年佛初轉法輪日",
    "T21n1419_001:0936c07": "勅封灌頂普善廣慈大國師章佳胡圖(克)突書",
    "T21n1419_001:0936c08": "於　勅建嵩祝禪林",
    "T21n1419_001:0936c12": "佛說造像量度經序",
    "T21n1419_001:0936c14": "或問。佛有相耶。答。佛有相問。佛無相耶。答。",
    "T21n1419_001:0936c15": "佛無相。問。佛有相之中無相耶。答然。問。佛",
    "T21n1419_001:0936c16": "無相之中有相耶。答然。問。如何是佛有相。",
    "T21n1419_001:0936c17": "答。眾生有相。佛焉無相。問。佛相眾生相。一",
    "T21n1419_001:0936c18": "耶二耶。答。不一不二。問。如何是不一。答。佛",
    "T21n1419_001:0936c19": "以沙劫薰修。百千萬行。相好莊嚴。圓成果海。",
    "T21n1419_001:0936c20": "眾生曠古無明。性天未朗。所行所感。不出六",
    "T21n1419_001:0936c21": "道。故不一也。問。如何是不二。答。佛言。我昔",
    "T21n1419_001:0936c22": "曾為蟲來。未成佛時。何異眾生。今眾生之中。",
    "T21n1419_001:0936c23": "忽然大悟。已有佛性。於生死海中頓超覺岸。",
    "T21n1419_001:0936c24": "前佛後佛。而無間焉。故無二也。問。如何是佛",
    "T21n1419_001:0936c25": "無相。答。佛未出世。相從何生。問。出世後如",
    "T21n1419_001:0936c26": "何。答。鏡華水月。問。鏡華水月是無耶。答。爾",
    "T21n1419_001:0936c27": "問鏡華水月。問。畢竟如何。答。爾問畢竟。問。",
    "T21n1419_001:0936c28": "畢竟無問處。答。無問處亦無。噓。靈山拈華之",
    "T21n1419_001:0936c29": "旨。少林分髓之機。全彰無剩矣。問。如何是佛",
    "T21n1419_001:0937a01": "有相之中無相。答。有不自有。因無而有。無不",
    "T21n1419_001:0937a02": "自無。因有而無。眾生執有以成病。諸佛以無",
    "T21n1419_001:0937a03": "為藥而治之。經云。三心不可得者是也。眾生",
    "T21n1419_001:0937a04": "執無以成病。諸佛以有為藥而治之。經云。於",
    "T21n1419_001:0937a05": "法不說斷滅相者是也。然則有亦能成病。有",
    "T21n1419_001:0937a06": "亦能為藥。無亦能成病。無亦能為藥。有也無",
    "T21n1419_001:0937a07": "也。藥也病也。在當人執與不執而已矣。經云。",
    "T21n1419_001:0937a08": "佛說一切法。為度一切心。我無一切心。何用",
    "T21n1419_001:0937a09": "一切法。是也。我則曰。佛現莊嚴相。為度六道",
    "T21n1419_001:0937a10": "生。六道證真空。莊嚴不可得。經云。即非諸佛。",
    "T21n1419_001:0937a11": "是名諸佛。即非莊嚴。是名莊嚴。即非眾生。是",
    "T21n1419_001:0937a12": "名眾生。是也。問。如何是佛無相之中有相。答。",
    "T21n1419_001:0937a13": "淨法界中。本無色相。大悲示現。四八莊嚴。莊",
    "T21n1419_001:0937a14": "嚴者。非別所有莊嚴。即眾生而莊嚴者也。何",
    "T21n1419_001:0937a15": "也。眾生執貪欲。諸佛化貪欲而為解脫。眾生",
    "T21n1419_001:0937a16": "臥無明。諸佛破無明而為般若。眾生輪生死。",
    "T21n1419_001:0937a17": "諸佛超生死而為涅槃。譬如木中。本有火性。",
    "T21n1419_001:0937a18": "當其未假方便因緣。火何有也。及其方便施",
    "T21n1419_001:0937a19": "工。火從木出。可說無耶。眾生佛性。亦復如是。",
    "T21n1419_001:0937a20": "當其迷時。無明雲暗。智月未彰。三界茫茫。一",
    "T21n1419_001:0937a21": "大夢場。及其悟也。慧風大掃。雲盡無方。性天",
    "T21n1419_001:0937a22": "本潔。智月本光。本潔本光者。不為無明雲暗",
    "T21n1419_001:0937a23": "而無。不為無明雲盡而有也。嗚呼。三世諸佛。",
    "T21n1419_001:0937a24": "即三世眾生。三世眾生。即三世諸佛。不有眾",
    "T21n1419_001:0937a25": "生。安有諸佛。不有諸佛。誰度眾生。然則眾生",
    "T21n1419_001:0937a26": "者。諸佛之苗也。諸佛者。眾生之果也。當知眾",
    "T21n1419_001:0937a27": "生。不可輕也。輕眾生。輕諸佛也。諸佛。不可",
    "T21n1419_001:0937a28": "不學也。不學諸佛。眾生不了也。眾生要了者。",
    "T21n1419_001:0937a29": "當觀諸佛之相好也。諸佛之相。有四八端嚴。",
    "T21n1419_001:0937b01": "八十妙好者。從百千三昧。無量妙行而來也。",
    "T21n1419_001:0937b02": "眾生可有此相耶。可有此好耶。既無此相。又",
    "T21n1419_001:0937b03": "無此好者。定無百千三昧。無量妙行者也。要",
    "T21n1419_001:0937b04": "求諸佛之相好端嚴。當求諸佛之百千三昧。",
    "T21n1419_001:0937b05": "無量妙行。諸佛之百千三昧。無量妙行者。不",
    "T21n1419_001:0937b06": "離眾生。自身自口自意而求也。眾生之身口",
    "T21n1419_001:0937b07": "意。無明為首。便為十惡。智慧為首。番為十善。",
    "T21n1419_001:0937b08": "又以智慧為首。番而為十波羅蜜。十波羅蜜。",
    "T21n1419_001:0937b09": "十地等證。名為等覺。覺既等矣。必等於相。相",
    "T21n1419_001:0937b10": "覺不分。而入於妙。所謂妙覺。妙斯妙矣。妙妙",
    "T21n1419_001:0937b11": "圓明。所謂圓覺。圓覺者。佛果也。佛果者。方",
    "T21n1419_001:0937b12": "有四八端嚴之相。八十二種無上妙好者也。",
    "T21n1419_001:0937b13": "不有如是之相。安有如是之果。不有如是之",
    "T21n1419_001:0937b14": "果。安有如是之相。如是之佛果。如是之佛相。",
    "T21n1419_001:0937b15": "可說有耶。可說無耶。可說無相中有相耶。可",
    "T21n1419_001:0937b16": "說有相中無相耶。雖然。無方便中。假立方便。",
    "T21n1419_001:0937b17": "無佛相中。假立佛相。令諸眾生。觀佛相好。",
    "T21n1419_001:0937b18": "從何而生。經云。佛身者。法身也。從慈悲喜",
    "T21n1419_001:0937b19": "捨而生。眾生即悟曰。慈悲喜捨。人亦能為。不",
    "T21n1419_001:0937b20": "肯為也。譬如周道皇皇。進亦無阻。退亦無阻。",
    "T21n1419_001:0937b21": "進退由人。非由道也。我等眾生。何莫由斯道",
    "T21n1419_001:0937b22": "也。裹慈悲喜捨之糧。駕三十七助之車。御十",
    "T21n1419_001:0937b23": "八不共之驥。進取佛果。而證佛相。寧癡癡蠢",
    "T21n1419_001:0937b24": "蠢。甘忍塵勞。莊飾人天世趣。三惡業道之身",
    "T21n1419_001:0937b25": "相也耶。書曰。見賢思齊。祖曰。彼既丈夫。我",
    "T21n1419_001:0937b26": "亦爾。定光曰。佛昔曾為我。我安不成佛。胡不",
    "T21n1419_001:0937b27": "思之。胡不勉之。予因龍公之命。敬於經首。假",
    "T21n1419_001:0937b28": "立問答。論而序之。以發明人天瞻像之旨焉。",
    "T21n1419_001:0937b29": "　　時",
    "T21n1419_001:0937c01": "乾隆六年佛成道日比丘定光界珠謹題",
    "T21n1419_001:0937c04": "佛像量度經序",
    "T21n1419_001:0937c06": "我佛廣大劫來。天上人間。龍宮魔窟。胎卵濕",
    "T21n1419_001:0937c07": "化。鱗甲羽毛。塵塵剎剎。無往不入。故顯示三",
    "T21n1419_001:0937c08": "十二相。八十種好。使情與無情。心明自性。體",
    "T21n1419_001:0937c09": "證金剛。婆婆和和。四十九年。三百餘會。塵說",
    "T21n1419_001:0937c10": "剎說。熾然說。無間歇。又道未曾說著隻字。正",
    "T21n1419_001:0937c11": "所謂佛與眾生。皆具一體。同攝一用者也。佛",
    "T21n1419_001:0937c12": "之相好。始如優填王思佛。命匠塑之。佛對相",
    "T21n1419_001:0937c13": "云。無為真佛。實在我身。脫然會得。佛身即我",
    "T21n1419_001:0937c14": "身。我身即佛身。迄今三千年來。大光明下。普",
    "T21n1419_001:0937c15": "照支那。間有明一善。取一相。不昧正因。而佛",
    "T21n1419_001:0937c16": "之慈悲相好。奚啻四八莊嚴。八十妙好。不過",
    "T21n1419_001:0937c17": "盡眾生之機見。權示導引。依相趨歸。皆至如",
    "T21n1419_001:0937c18": "一善之所取焉。況觀大地眾生。說佛。學佛。語",
    "T21n1419_001:0937c19": "佛。徹見佛頭腦目髓心肝毫髮不爽。能使盡",
    "T21n1419_001:0937c20": "恒河沙眾生著得隻眼。如其人者。爰有大檀",
    "T21n1419_001:0937c21": "生緣。烏朱穆秦部落。自幼承。",
    "T21n1419_001:0937c22": "聖祖仁皇帝鞠育之恩。以為儀賓。因其通西",
    "T21n1419_001:0937c23": "土之語。世宗憲皇帝特留帝都。以為西番學",
    "T21n1419_001:0937c24": "總理。兼管翻譯之事焉。其為人朴素鯁直。聰",
    "T21n1419_001:0937c25": "敏恭謹。出乎稠人之表。予得會。勅修大藏。",
    "T21n1419_001:0937c26": "乾隆元年同館事。三年來。形骸相忘。脫非世",
    "T21n1419_001:0937c27": "比。亦深知熏習善種。無忘本得。雖處塵塵",
    "T21n1419_001:0937c28": "之中。無他所好。惟耽心梵冊。酷嗜華言。窺顛",
    "T21n1419_001:0937c29": "末。察微芒。盡其平生力。是欲測佛智。於中揀",
    "T21n1419_001:0938a01": "閱佛說造像量度儀經一帙。遠朝市。棲幽壑。",
    "T21n1419_001:0938a02": "窮究歲月。一心不問。考佛出作入息。差無漏",
    "T21n1419_001:0938a03": "明。差無背向。法相短長。毫髮曲盡其妙。其精",
    "T21n1419_001:0938a04": "如佛在世之無異焉。時懷同歸一善之忱。所",
    "T21n1419_001:0938a05": "患朝野邊邦。明佛心依相歸。或金銀銅鐵。香",
    "T21n1419_001:0938a06": "木泥瓦。繪素。種種不一。匠功巧拙。精粗收",
    "T21n1419_001:0938a07": "分。執相之訛。而人心之慢。是以見顏色而啟",
    "T21n1419_001:0938a08": "敬之心。上格佛心。下契愚衷。功豈小補者哉。",
    "T21n1419_001:0938a09": "欲壽梓流通。問序於余。予訝然笑曰。縱具通",
    "T21n1419_001:0938a10": "身手眼。百千三昧。曷敢向佛頭上著色乎。然",
    "T21n1419_001:0938a11": "傅大士云。夜夜抱佛眠。朝朝還共起。起坐鎮",
    "T21n1419_001:0938a12": "相隨。語默同居止。欲識佛性義。祇者語聲是。",
    "T21n1419_001:0938a13": "拈此一段。可表　大檀抱一式。歷萬古不磨",
    "T21n1419_001:0938a14": "之因。守一法。結千秋香飄之果。孰為佛耶。孰",
    "T21n1419_001:0938a15": "不為佛耶。鏡華水月之想。幻化諸實之議。旨",
    "T21n1419_001:0938a16": "哉此也。瞥然一笑。直與三世諸佛。同一鼻孔",
    "T21n1419_001:0938a17": "出氣。三世眾生。同一體靜觀。則像由之所生。",
    "T21n1419_001:0938a18": "心佛亦然。夫復何贅。是為序。",
    "T21n1419_001:0938a19": "乾隆七年歲在壬戌佛誕日",
    "T21n1419_001:0938a20": "　　楚黃嗣祖沙門明鼎拜書於京都萬壽符",
    "T21n1419_001:0938a21": "夢堂丈室",
    "T21n1419_001:0938a24": "佛像量度經序",
    "T21n1419_001:0938a26": "從來修佛果者。六度為先。成佛因者。造像第",
    "T21n1419_001:0938a27": "一。昔如來住世。金相流輝。原有量度。古有造",
    "T21n1419_001:0938a28": "鑛麥大像。且獲福無疆。況志心造像。而不遵",
    "T21n1419_001:0938a29": "量度可乎。漢唐以來。此方國王大臣士庶緇",
    "T21n1419_001:0938b01": "流。造像供養者。不可勝紀。然造者多。而如法",
    "T21n1419_001:0938b02": "者少。皆未得其真尺寸者也。烏朱穆秦部落",
    "T21n1419_001:0938b03": "儀賓公。內通五明。留心佛典。創譯造像量度",
    "T21n1419_001:0938b04": "經。乃舍利弗之所請問。如來親宣者也。其中",
    "T21n1419_001:0938b05": "所說。從頂至足。分寸節度。皆有法則。縱橫大",
    "T21n1419_001:0938b06": "小。毫釐不差。未得流通於此土。今儀賓公。心",
    "T21n1419_001:0938b07": "存菩薩行。利濟形於外。常翻譯諸文。悉皆成",
    "T21n1419_001:0938b08": "章。意欲遺之無窮。又遇靜覺國師。出佛像",
    "T21n1419_001:0938b09": "圖式。及量度經。與其意相合。於是刊布流行。",
    "T21n1419_001:0938b10": "適灌頂大國師。抱恙就浴溫泉。公往問訊。道",
    "T21n1419_001:0938b11": "經荒庵。思在藏館同事接談之情。故出所譯",
    "T21n1419_001:0938b12": "經卷。示成人之美。善必同歸。余因而序之。見",
    "T21n1419_001:0938b13": "其詞清義暢。宛然有古昔房相之風。兼繪像",
    "T21n1419_001:0938b14": "圖式。雅有法度。後之造像者。依式而行。無不",
    "T21n1419_001:0938b15": "感通。福田其有窮乎。法華經云。聚沙為塔。指",
    "T21n1419_001:0938b16": "爪畫佛。皆為成佛正因。況志心造像。而遵量",
    "T21n1419_001:0938b17": "度者哉。自漢至今。世多訛謬相傳。失其法則。",
    "T21n1419_001:0938b18": "公今刊布流通。遵佛量度。若有善信人等。發",
    "T21n1419_001:0938b19": "心造像。依此準繩。造繪聖容。即同世尊在世。",
    "T21n1419_001:0938b20": "親見如來。將金璧交輝之聖像。演六度之精",
    "T21n1419_001:0938b21": "嚴。求得佛果。有何難哉。後之同志者。幸勿忽",
    "T21n1419_001:0938b22": "諸。",
    "T21n1419_001:0938b23": "乾隆七年佛出家日慈善比丘本誠記",
    "T21n1419_001:0938b26": "造像量度經引",
    "T21n1419_001:0938b28": "夫造像之藝。其來尚矣。梵志阿思陀(二合)仙",
    "T21n1419_001:0938b29": "子所作像傳曰。人壽十萬歲時。南洲有轉輪",
    "T21n1419_001:0938c01": "王。名尾亞舍。爾時有儒童夭殤。其父被哀迷",
    "T21n1419_001:0938c02": "亂。負屍號而犇闕。妄犯啟言。梵典頗載。輪王",
    "T21n1419_001:0938c03": "治世。民無非命。今臣息如是。其咎何歸。速還",
    "T21n1419_001:0938c04": "吾子。莫污聖揚。如此纏綿不已。舉朝無法解",
    "T21n1419_001:0938c05": "慰。稍生不寧。即時大梵天帝。為護國王。特遣",
    "T21n1419_001:0938c06": "毘首羯麻天子。授之以圖畫之術。物色儒童",
    "T21n1419_001:0938c07": "真容。而令活之。與其翁。上下俱得歡悅。梵天",
    "T21n1419_001:0938c08": "嘗讚曰。山中妙高最。鳥中惟大鵬。人中如輪",
    "T21n1419_001:0938c09": "王。藝中是丹青。遂流傳於世間。以為像藝之",
    "T21n1419_001:0938c10": "通原焉。惟佛像之本。則我佛中年之時。中天",
    "T21n1419_001:0938c11": "竺國瓶沙王。為遺遠友。乞得世尊畫容。為幀",
    "T21n1419_001:0938c12": "像之始(時工被佛神光射眼。眩目不能注視。乃請世尊令坐河岸。而謹取水中影相為式。描得聖容。因",
    "T21n1419_001:0938c13": "被微波。由作曲彎長絲相。故名謂水絲衣佛。今儞波羅國所出佛像。多有此樣。其摹似乎唐吳道子觀音石像)",
    "T21n1419_001:0938c14": "暮節。舍利弗創受造像量度。而優填王鏤檀",
    "T21n1419_001:0938c15": "造世尊立像。是為如來胎偶之初。於是流佈",
    "T21n1419_001:0938c16": "五天竺之境矣。其於土番。則唐之貞觀中。創",
    "T21n1419_001:0938c17": "興佛法。前後累使東土及天竺。徵聘諸賢。而",
    "T21n1419_001:0938c18": "賚取眾經。一切五明典籍(一聲明。二因明。三醫方明。四工巧明。五內",
    "T21n1419_001:0938c19": "明)繼續翻譯。準令國內公私立剎。各隨其願",
    "T21n1419_001:0938c20": "力學習之。夫三倚之造法。乃工巧明部所收。",
    "T21n1419_001:0938c21": "最為尊勝者也(三倚者。佛像為身倚。佛身之相也。神靈倚。結此寓之。以施人願也。文字為",
    "T21n1419_001:0938c22": "語倚。佛語之相也。妙法倚。凝此存之。以備傳教訓也。塔幢為心倚。佛心之相也。道德倚。因此表之。以示顯義理",
    "T21n1419_001:0938c23": "也。又倚者依也。眾生依此三相而發信。見道明理。又倚此作福田也。梵語伽啼。華云倚。或翻因。謂聖凡相。結之",
    "T21n1419_001:0938c24": "因由也。或翻作蹟。假此蹤跡引誘後人也。亦通。又像為色身倚。文字及塔為法身倚。而廟宇附之。至於法輪鈴杵",
    "T21n1419_001:0938c25": "等物。於一切工用之中。最為尊勝也)彼所出載經傳頗多。而得其",
    "T21n1419_001:0938c26": "傳授者。曼。堇。啾。三氏惟精。西來佛像。什有",
    "T21n1419_001:0938c27": "八九。靡非彼三家所出者(相有大同小異)而天下通",
    "T21n1419_001:0938c28": "稱藏佛(藏翻江。其地有江故名。國中兩大邑聚。一謂前藏。一謂後藏。)賢愚同寶。",
    "T21n1419_001:0939a01": "貴賤共持。豈非分量盡得合式。深有契於人",
    "T21n1419_001:0939a02": "心之故歟。余先在恩師。",
    "T21n1419_001:0939a03": "勅封弘教三藏廣智法王寶榻前。親受密集",
    "T21n1419_001:0939a04": "曼那羅尺寸時。並得佛像及塔之尺寸。附安",
    "T21n1419_001:0939a05": "藏法要集偈番本。雖未能熟習。亦自知珍惜",
    "T21n1419_001:0939a06": "之。蓋慎藏而弗失者有年矣。今中土之佛像。",
    "T21n1419_001:0939a07": "有所謂漢式者。有所謂梵式者。其所謂漢式",
    "T21n1419_001:0939a08": "者。則漢武北伐匈奴。得休屠金人。安置於甘",
    "T21n1419_001:0939a09": "泉宮。孝明西迎沙門。受幀像。創建洛都寺宇。",
    "T21n1419_001:0939a10": "其後漸盛遍蔓。自晉魏(北朝)六朝以至於宋。",
    "T21n1419_001:0939a11": "代與西國通和。公私往來。時時不斷。故多得",
    "T21n1419_001:0939a12": "西國佛像。而唐之元奘法師。遍歷五竺境。共",
    "T21n1419_001:0939a13": "十有七載。瞻禮世尊過化之地。綜通其聲教。",
    "T21n1419_001:0939a14": "大般若等經千有餘卷。金玉佛像百什餘軀。",
    "T21n1419_001:0939a15": "俱以大象載歸。其像之精妙。皆阿育王等所",
    "T21n1419_001:0939a16": "造者焉。蓋自漢以來。凡欲造佛像者。皆取西",
    "T21n1419_001:0939a17": "來像為模。工行家。祖述相傳。此所謂漢式者",
    "T21n1419_001:0939a18": "也(或以謂唐式)其所謂梵式者。元世祖混一海宇",
    "T21n1419_001:0939a19": "之初。儞波羅國匠人阿尼哥。善為西域梵像。",
    "T21n1419_001:0939a20": "從帝師巴思八來。奉勅修明堂針炙銅像。以",
    "T21n1419_001:0939a21": "工巧稱。而其門人劉正奉。以塑藝馳名天下。",
    "T21n1419_001:0939a22": "因特設梵像提舉司。專董繪畫佛像。及土木",
    "T21n1419_001:0939a23": "刻削之工。故其藝絕於古今。遂稱為梵像。此",
    "T21n1419_001:0939a24": "則所謂梵式者也(儞波羅國。在印土之北。吐番之西。其風俗出巧工。蓋阿尼哥更超群者",
    "T21n1419_001:0939a25": "也。故帝師特引來薦於帝也。巴思八者。華云聖。亦是號而非名也。名洛追建燦。華云慧幢。西番貴族。敏悟非凡。",
    "T21n1419_001:0939a26": "五明俱通。世祖中統元年。封國師。授以玉印。主統天下釋門。後即封法號曰。皇天之下。一人之上。開教。宣文。",
    "T21n1419_001:0939a27": "輔治。大聖。至德。普覺。真知。佑國如意。大寶法主。西天佛子。大元帝師。因叔侄傳繫為吐番國總主。按本傳。世",
    "T21n1419_001:0939a28": "祖初。命取明堂針炙銅像。示之於阿尼哥曰。此安撫王[袖由+戢]使宋時所進。歲久闕壞。無能修完者。汝能新之乎。對曰。",
    "T21n1419_001:0939b01": "請試之。至元二年新像成。關鬲脈洛皆備。金工歎其天巧。莫不愧服。劉正奉者。姓劉名元。字秉元。薊之寶坻",
    "T21n1419_001:0939b02": "人。其精藝非一。而獨長於塑。又從阿尼哥國公學西天梵相。神思妙合。遂為絕藝。凡兩都名剎。有塑土範金。摶換",
    "T21n1419_001:0939b03": "佛相。皆出元之手。天下無與比。官至昭文館大學士。正奉大夫。祕書監卿)然迄今歷代。",
    "T21n1419_001:0939b04": "竟未譯出其經傳。若有離宗失迷口授尺度",
    "T21n1419_001:0939b05": "久訛不歸者。固無可評正矣。夫貴著貴相。賤",
    "T21n1419_001:0939b06": "露賤貌。裏存外現。分毫不差。昔如來以宿因",
    "T21n1419_001:0939b07": "三十二種大功德圓滿。具足三十二種妙相。",
    "T21n1419_001:0939b08": "而淨息凡夫八十種妄想。因全備八十種隨",
    "T21n1419_001:0939b09": "形好。示應化一切潤嚴者也(八十種妄想者。貪屬妄想四十種。嗔",
    "T21n1419_001:0939b10": "屬三十三。癡屬七種。出祕密集會大教王經疏)此其妙勝莊嚴。豈可以無",
    "T21n1419_001:0939b11": "師之學。謬為增損者哉。蓋具幾分之準量。則",
    "T21n1419_001:0939b12": "凝注幾分之神氣。有神氣之力。以能引彼眾",
    "T21n1419_001:0939b13": "生之愛敬心。因以其愛敬心之輕重之分。而",
    "T21n1419_001:0939b14": "因獲其攝受利益之大小。此乃天理之自然",
    "T21n1419_001:0939b15": "也。經云。量度不準之像。則正神不寓焉。此豈",
    "T21n1419_001:0939b16": "工人之所易任者乎。然則尺寸量度之為要",
    "T21n1419_001:0939b17": "務也明矣。予平素留意於斯。然非用佛說經",
    "T21n1419_001:0939b18": "義。莫能證鑑。故每為之遲遲。適陜西洮州",
    "T21n1419_001:0939b19": "　勅賜禪定寺崇梵靜覺國師喇嘛來朝。晤於",
    "T21n1419_001:0939b20": "公署。偶談及此。訓余曰。舍利弗問造像量度",
    "T21n1419_001:0939b21": "經者最先詳且該。子盍譯而行之。予聞之喜。",
    "T21n1419_001:0939b22": "敬諾焉。於是月餘。而國師贈經之模本。並圖",
    "T21n1419_001:0939b23": "像五篇。俱擇日而程其功。其中復有當資旁",
    "T21n1419_001:0939b24": "搜者。亦各遍攬采取。納於經間空處述之。或",
    "T21n1419_001:0939b25": "別錄類附於後。仰賴佛力。已獲垂成。凡我",
    "T21n1419_001:0939b26": "同好。永遠供為資糧矣。因傚番王佛陀阿布",
    "T21n1419_001:0939b27": "提(二合)所作五明傳略引。而書於經首。時",
    "T21n1419_001:0939b28": "乾隆七年佛從忉利天下還日(依番九月二十二)",
    "T21n1419_001:0939b29": "　　番學總管漠北工布查布謹識",
    "T21n1419_001:0939c10": "　釋迦佛裸體之相也。",
    "T21n1419_001:0939c11": "　凡佛像坏質以此為模式。",
    "T21n1419_001:0939c25": "　釋迦佛著衣之相也。",
    "T21n1419_001:0939c26": "　凡化身佛相除手印及坐法幖幟之外概",
    "T21n1419_001:0939c27": "以是作為通式。",
    "T21n1419_001:0940a12": "　無量壽佛之像也。",
    "T21n1419_001:0940a13": "　凡報身佛像除手印坐相及幖幟之外皆",
    "T21n1419_001:0940a14": "以是作為通式。",
    "T21n1419_001:0940a26": "　文殊菩薩之像也。",
    "T21n1419_001:0940a27": "　凡菩薩天男相者除非手印坐法及幖幟",
    "T21n1419_001:0940a28": "之外概以是作為通式。",
    "T21n1419_001:0940b11": "　多囉菩薩像",
    "T21n1419_001:0940b12": "　凡佛母天女相者除非手印等差別類其",
    "T21n1419_001:0940b13": "餘以此式可為通用焉。",
    "T21n1419_001:0940b23": "　本是世尊遊化乞食之相也今亦為彌陀",
    "T21n1419_001:0940b24": "接引相凡造諸佛菩薩立像者依此尺寸",
    "T21n1419_001:0940b25": "則無有失差矣。",
    "T21n1419_001:0940b26": "　其雙脚之按法乃依畫像之為也胎偶則",
    "T21n1419_001:0940b27": "趺面對并向前而兩踵間有四指而兩巨",
    "T21n1419_001:0940b28": "指根相去須作八指之分焉。",
    "T21n1419_001:0940c11": "　金剛杵式",
    "T21n1419_001:0940c12": "　諸菩薩侍奉世尊在旁列立之像以此作",
    "T21n1419_001:0940c13": "式而有幖幟則其幖幟尖向上置於華心",
    "T21n1419_001:0940c14": "中。",
    "T21n1419_001:0940c27": "　不動明王像也。",
    "T21n1419_001:0940c28": "　以為諸明王忿怒相式。",
    "T21n1419_001:0941a11": "　如來滿月面　　菩薩雞子面",
    "T21n1419_001:0941a22": "　佛母芝蔴面明王四方面",
    "T21n1419_001:0941a23": "(髮攢側歪者乃是依畫像之樣也若胎偶則從前直往",
    "T21n1419_001:0941a24": "後斜傾之)。",
    "T21n1419_001:0941a25": "周身惟面目最要。故重出四面之像。而復",
    "T21n1419_001:0941a26": "詳之。因經文得其尺寸。以圖樣明其運法。",
    "T21n1419_001:0941a27": "則引學之綱領備矣。夫辭之所不得詮。圖",
    "T21n1419_001:0941a28": "之所未能盡者。則在乎學者思慧之力也。",
    "T21n1419_001:0941b02": "佛說造像量度經解",
    "T21n1419_001:0941b04": "大清內閣掌譯番蒙諸文西番學總",
    "T21n1419_001:0941b05": "管儀賓　工布查布　譯并解述",
    "T21n1419_001:0941b06": "如是我聞。一時佛在舍衛國。祇樹給孤獨園。",
    "T21n1419_001:0941b07": "與諸菩薩聲聞弟子。一切人天龍神。無量眷",
    "T21n1419_001:0941b08": "屬大眾俱。正乃世尊。因為母說法。將升忉利",
    "T21n1419_001:0941b09": "天土時也。爾時賢者舍利弗。向佛敬禮而作",
    "T21n1419_001:0941b10": "是言。世尊不住斯間。若有善人不勝懷慕。思",
    "T21n1419_001:0941b11": "覩世尊。願造容像者。則其法如何為之。佛言。",
    "T21n1419_001:0941b12": "善哉舍利弗。我今暫升天土。未旋斯間。或示",
    "T21n1419_001:0941b13": "無餘涅槃之後。若有善人。思覩瞻仰。及為自",
    "T21n1419_001:0941b14": "他利益作福田故。願造容像者。則須遵準量",
    "T21n1419_001:0941b15": "度法為之。如來身量。縱廣相稱。如尼拘[口*落]",
    "T21n1419_001:0941b16": "(二合)陀樹。滿自一尋。今其體肢大小節分。竪",
    "T21n1419_001:0941b17": "橫制度。起從頂髻。略說於汝。諦聽。善思念之",
    "T21n1419_001:0941b18": "縱廣。猶竪橫也。尼拘[口*落](二合)陀。樹名。梵語也。",
    "T21n1419_001:0941b19": "華云無節。狀如柳。此樹。株身之高分。與其週",
    "T21n1419_001:0941b20": "圍垂梢彼此間深裏向竪橫相等。佛身亦如",
    "T21n1419_001:0941b21": "是。從頂至脚底之縱分。與其平舒兩肱。二中",
    "T21n1419_001:0941b22": "指尖相去間廣分。無不相稱。各滿自己一尋",
    "T21n1419_001:0941b23": "也。",
    "T21n1419_001:0941b24": "於是世尊即說伽陀日　伽陀。梵語也。華云",
    "T21n1419_001:0941b25": "偈。義詳辭約。為學者易持也。",
    "T21n1419_001:0941b26": "以自手指量。百有二十指。肉髻崇四指。髮際",
    "T21n1419_001:0941b27": "亦如此　按西來專業像家量度法。微塵。髮",
    "T21n1419_001:0941b28": "梢。蟣。芥子。麥。後復增八倍。一麥分為一小",
    "T21n1419_001:0941b29": "分。二麥並布為一足。四足為指。又謂中分。十",
    "T21n1419_001:0941c01": "二指為搩(音桀。以手度物曰搩。俗謂大扎)亦謂大分。倍搩為",
    "T21n1419_001:0941c02": "肘。四肘為尋。即一庹(俗作托)也。以自手指量",
    "T21n1419_001:0941c03": "者。言現今所造佛像大小幾許。即以自身手",
    "T21n1419_001:0941c04": "指量之。應得自己一尋之分量。即以自搩十",
    "T21n1419_001:0941c05": "搩。以自指百二十指之分也。肉髻。佛頭巔頂",
    "T21n1419_001:0941c06": "上有肉塊。高起如髻。形似積粟覆甌。高四指。",
    "T21n1419_001:0941c07": "由其根下至髮際之分量。亦如此四指也。若",
    "T21n1419_001:0941c08": "胎偶則多得半指。譬如現今欲造立像一丈",
    "T21n1419_001:0941c09": "二尺。則此丈二。即是本像之一尋。而其一寸。",
    "T21n1419_001:0941c10": "即本像之一指分。如是竪橫各得百二十指。",
    "T21n1419_001:0941c11": "乃幀像之比量。是為戒生大教王經中說量",
    "T21n1419_001:0941c12": "度法之義也○分別其節目。則肉髻。髮際。頸",
    "T21n1419_001:0941c13": "喉。各縱四指。共湊成滿一搩也。面輪。及自喉",
    "T21n1419_001:0941c14": "至心窩。由是至肚臍。由是至陰藏。各一搩。是",
    "T21n1419_001:0941c15": "上身之五搩也。牌樞(即胯骨也)膝骨。足踵。各縱",
    "T21n1419_001:0941c16": "四指。共湊一搩。股。脛。各二搩。是下身之五",
    "T21n1419_001:0941c17": "搩。合較滿十搩。十搩即一尋。每搩十二指。十",
    "T21n1419_001:0941c18": "箇十二。即一百二十。此乃比量竪縱之分法",
    "T21n1419_001:0941c19": "也。度橫廣之法。則自心窩而上。比至六指處",
    "T21n1419_001:0941c20": "(胎偶則六指零一足處)從正中橫量至兩腋。各一搩。由是",
    "T21n1419_001:0941c21": "順手至肘以裏。兩臑各長二十指。由是至手",
    "T21n1419_001:0941c22": "腕兩臂各十六指。由是兩中指梢各一搩。共",
    "T21n1419_001:0941c23": "計亦百二十指也○若造坐像。其法陰藏中",
    "T21n1419_001:0941c24": "為正中。即身之半也。其下添四指處。平彈絣",
    "T21n1419_001:0941c25": "線(絣音伻。以繩直物也)而彼與梵絣(幀像之主。心準繩曰梵絣)相接處。",
    "T21n1419_001:0941c26": "即跏趺交會之下隅也。又加四指。為法身之",
    "T21n1419_001:0941c27": "下邊。寶座之上面也。從趺會下隅起。直上立",
    "T21n1419_001:0941c28": "彈絣線。比至眉間白毫中之分量。與其趺坐",
    "T21n1419_001:0941c29": "雙膝外邊相去間闊分。長短平等。而兩踵相",
    "T21n1419_001:0942a01": "離分得四指焉。",
    "T21n1419_001:0942a02": "面輪竪縱度。帶半十二指。分三為額鼻。及頦",
    "T21n1419_001:0942a03": "俱得一　首面與四體。釋典謂之五輪。帶半。",
    "T21n1419_001:0942a04": "加半指也。言面之長。逕一搩加半指。將此一",
    "T21n1419_001:0942a05": "搩半指。分為兩箇四指。及一箇四指半。三分。",
    "T21n1419_001:0942a06": "而自髮際至山根之眉間白毫中心。額顱之崇",
    "T21n1419_001:0942a07": "作一箇四指分。由是至準頭。鼻之長得其一",
    "T21n1419_001:0942a08": "四指分。由是至頦下邊。得其帶半指之一分。",
    "T21n1419_001:0942a09": "依胎偶而言之也。若幀像。則不加半指。只本",
    "T21n1419_001:0942a10": "分一搩。平分三分。而額。鼻。頦。各均得四指",
    "T21n1419_001:0942a11": "之分也。凡搩分多加半指者。皆是胎偶之比",
    "T21n1419_001:0942a12": "量法。是乃時輪大教王經中說制度之義也。",
    "T21n1419_001:0942a13": "夫胎偶者。有骨肉之相。因以凸高顯露。故皮",
    "T21n1419_001:0942a14": "面須加每搩上半指也。面輪之半指在頷頦。",
    "T21n1419_001:0942a15": "上身之湊成一搩分上。應加之半指在髮際。",
    "T21n1419_001:0942a16": "下身之湊成一搩分上。應加之半指在踵際。",
    "T21n1419_001:0942a17": "其餘心窩。肚臍。陰藏。此三處各間加半指。",
    "T21n1419_001:0942a18": "股。脛。各加滿指(此兩骨節。本來各有二搩。故合而宜加滿指之分也)是縱",
    "T21n1419_001:0942a19": "裏向共總增出五筒滿指分也。自胸中平量",
    "T21n1419_001:0942a20": "至兩腋間之分各加半指。兩肘各得三足零",
    "T21n1419_001:0942a21": "三分足之一。兩手腕各有二足零三分足之",
    "T21n1419_001:0942a22": "二。兩手頭各加半指。如是廣裏向共增出五",
    "T21n1419_001:0942a23": "滿指。合較縱廣俱各得百二十有五指也。至",
    "T21n1419_001:0942a24": "於梵絣。與[巾*亭]木(胎偶之主心木也)之制。則更無有少",
    "T21n1419_001:0942a25": "異矣。密藏倚在脊尖尾骶之前。故數上身。以",
    "T21n1419_001:0942a26": "上六十指。脾樞雖貼於脊骨。而在密藏之上",
    "T21n1419_001:0942a27": "邊。其因結援腿根。為足之生處。故數下身。",
    "T21n1419_001:0942a28": "以下六十指。然而須知其交接法為要(安[巾*亭]木法",
    "T21n1419_001:0942a29": "見裝藏章)○鼻準上。胎偶則添一滿指之分。而去",
    "T21n1419_001:0942b01": "其髮際之半指。鼻柱高一指。亦不在正數之",
    "T21n1419_001:0942b02": "內。幀像之準頭。及頦下。亦各添半指。而不言",
    "T21n1419_001:0942b03": "增添何也。蓋凡繪事筆法。借高鋪地。凹凸增",
    "T21n1419_001:0942b04": "添。雖有幾分增出之筆。仍有被所遮掩之分。",
    "T21n1419_001:0942b05": "因地面平坦故。雖有增添之劃文。而無加益",
    "T21n1419_001:0942b06": "之實跡也。",
    "T21n1419_001:0942b07": "下分四指半。頦身只二指。廣向十六足。深分",
    "T21n1419_001:0942b08": "逕四指　下分。即前說三分之末分也。言面",
    "T21n1419_001:0942b09": "之縱分。雖分三分。而上分為額。中分為鼻。各",
    "T21n1419_001:0942b10": "得四指之分。其末分為頷頦者。連嘴共有四",
    "T21n1419_001:0942b11": "指加半指也。頦身者。自下唇根至於頦下際",
    "T21n1419_001:0942b12": "也。其縱分只二指。而飽滿光滑。旁曠而邊圓。",
    "T21n1419_001:0942b13": "頦之廣分寬裏向十六足。即四指。若笑容則",
    "T21n1419_001:0942b14": "隨宜增加分量。其自頦際至喉深分亦四指。",
    "T21n1419_001:0942b15": "有沿邊疊摺。似重頦之相焉○凡胎偶之凸",
    "T21n1419_001:0942b16": "凹分。除非頦際及梢尖等處可畫之外。皆幀",
    "T21n1419_001:0942b17": "像之所不得而用也。",
    "T21n1419_001:0942b18": "上唇長二指。寬有其半矣。中顯頻婆形。邊",
    "T21n1419_001:0942b19": "角各一指。口長度四指。賢者須要知。牙齒數",
    "T21n1419_001:0942b20": "四十。堅密白淨齊。下唇長六足。寬深亦如是。",
    "T21n1419_001:0942b21": "人中凹槽闊。三分指之一　從鼻柱根至閉",
    "T21n1419_001:0942b22": "口處。直量一指半。上唇之長分二指。寬有其",
    "T21n1419_001:0942b23": "半者。言二指之半。即一指也。唇之寬厚分三",
    "T21n1419_001:0942b24": "足。而人中槽下際凹入嘴唇邊一麥之分。其",
    "T21n1419_001:0942b25": "外尖凸出一足之分。似乎頻婆形。與前說之",
    "T21n1419_001:0942b26": "三足合為四足。即一指矣。頻婆。梵語。果名。",
    "T21n1419_001:0942b27": "華云相思果。色丹而潤。蓋不但喻其形。兼唇",
    "T21n1419_001:0942b28": "之色而言之矣。兩邊角各一指。總口之長分",
    "T21n1419_001:0942b29": "有四指也。齒數具正四十(常人但有三十二。三十六齒)堅固",
    "T21n1419_001:0942c01": "齊密。潔淨瑩白。似乎[王*車][王*巨]。然平素不露牙齒",
    "T21n1419_001:0942c02": "也。下唇長指半。寬分。其邊與齒根相去亦如",
    "T21n1419_001:0942c03": "是指半。而其一指即厚之分。上面有凹承上",
    "T21n1419_001:0942c04": "唇之凸尖。下面亦有微凹平且闊。合之形如",
    "T21n1419_001:0942c05": "弓弝。其邊兩彎垂外際。比上唇之寬分各多",
    "T21n1419_001:0942c06": "一麥。二唇脗之而竪裏向直量則只得一滿",
    "T21n1419_001:0942c07": "指。口之兩角寬半麥之分。其梢向上翹起。如",
    "T21n1419_001:0942c08": "華瓣之尖。美妙含笑之容。具為口相也。人中",
    "T21n1419_001:0942c09": "槽闊。三分指之一。而深裏向宜得一足零一",
    "T21n1419_001:0942c10": "麥之多半分矣。",
    "T21n1419_001:0942c11": "鼻寬二指量。準高指半矣。鼻孔圓且藏。竅闊",
    "T21n1419_001:0942c12": "有半指。雙翹勻真圓。鼻柱橫半指　鼻之寬",
    "T21n1419_001:0942c13": "闊。略量有二指。雙目前角間為山根。高寬俱",
    "T21n1419_001:0942c14": "一指。浸長高而直美。鼻梁作略顯不顯之些",
    "T21n1419_001:0942c15": "微弓彎。準頭圓滿。高分連鼻柱一指半。鼻孔",
    "T21n1419_001:0942c16": "規圓。而睨視之不見竅孔。闊量半指。深分作",
    "T21n1419_001:0942c17": "一指。鼻之兩翹彎回。規圓均美。凸凹真刻。厚",
    "T21n1419_001:0942c18": "分各得一足半。鼻柱及兩孔各寬半指。共合",
    "T21n1419_001:0942c19": "鼻身寬二指一足也。鼻孔之邊與鼻柱相齊。",
    "T21n1419_001:0942c20": "高分有一指焉。",
    "T21n1419_001:0942c21": "目間曠八足。長分應四指。白黑睛三分。各分",
    "T21n1419_001:0942c22": "得滿指。黑珠作五分。正中是眸子。眼寬只一",
    "T21n1419_001:0942c23": "足。其胞有三指。式如蓮華瓣。清瑩金精色。印",
    "T21n1419_001:0942c24": "堂白毫地。廣帶半一指。眉如初月牙。中高長",
    "T21n1419_001:0942c25": "四指　雙目之間曠空處。闊二指。自白毫而",
    "T21n1419_001:0942c26": "下。比至二指之地。向兩旁橫量各至一指處。",
    "T21n1419_001:0942c27": "為大眼角。胎像則加半指。因為山根之高分",
    "T21n1419_001:0942c28": "也。由是向外比兩旁各去四指處。為小眼角。",
    "T21n1419_001:0942c29": "尖正對耳孔中間。兩角各縱半指。合得一指",
    "T21n1419_001:0943a01": "之分。而餘三指均分。其正中一指作黑珠。在",
    "T21n1419_001:0943a02": "兩邊之二指作白珠。又彼黑珠平分五分。而",
    "T21n1419_001:0943a03": "以其中分為眸子。色甚黑。而發金光如電(眸子",
    "T21n1419_001:0943a04": "邊圍畫金圈以相之)眼之寬分只一足。為入定之相。形似",
    "T21n1419_001:0943a05": "長弓。其弝前面之寬。只一麥半之分。弝後面",
    "T21n1419_001:0943a06": "之寬分。纔滿一足。白珠雖有一指。只見其三",
    "T21n1419_001:0943a07": "足半之分。而近於眼兩角之各得一麥分。則",
    "T21n1419_001:0943a08": "不得見焉。眼胞高一足。闊三指。形如蓮華瓣。",
    "T21n1419_001:0943a09": "白睛珍珠色。黑睛紺青色。分明潤美光滑。眼",
    "T21n1419_001:0943a10": "角肉淡紅色。眼睫亦紺青色。而殊勝如牛王",
    "T21n1419_001:0943a11": "睫。長有一麥之分焉。印堂。安白毫之地也。自",
    "T21n1419_001:0943a12": "髮際以下比三指處。作白玉毫清淨柔軟。右",
    "T21n1419_001:0943a13": "旋彎轉而末向上。底盤圓滿。廣闊一指。由是",
    "T21n1419_001:0943a14": "而下。比三麥半之處起。向兩旁橫量各至足",
    "T21n1419_001:0943a15": "半處。即兩眉前梢也。由是至後梢長四指。後",
    "T21n1419_001:0943a16": "梢對耳尖底一足。形似初二三之月牙。眉之",
    "T21n1419_001:0943a17": "中身寬處。有二麥之分。而兩梢漸細也。",
    "T21n1419_001:0943a18": "耳廣有二指。尖等眉中齊。洞門寬四足。竅孔",
    "T21n1419_001:0943a19": "得半指。耳朵高四麥。橫分應滿指。耳內上下",
    "T21n1419_001:0943a20": "略。四分指之一。連槽深分總。二指加半指。耳",
    "T21n1419_001:0943a21": "葉四指半。耳垂長五指。輪郭髮際邊。可愛盡",
    "T21n1419_001:0943a22": "難比　耳之前面橫寬平量二指。畫像相同。",
    "T21n1419_001:0943a23": "背面寬指半。其尖齊比眉之中。洞門闊一指。",
    "T21n1419_001:0943a24": "竅孔半指。俱圓而不顯。耳朵。俗謂耳樁。遮攬",
    "T21n1419_001:0943a25": "洞門旁立。豎半指。橫一指。而中有凹。正對小",
    "T21n1419_001:0943a26": "眼角。上凸圓而上凸匾。形如將開未開之華",
    "T21n1419_001:0943a27": "朵。洞門外耳槽橫一指一足。胎偶則連其隰",
    "T21n1419_001:0943a28": "深分得二指。加輪郭之半指。共總二指半也。",
    "T21n1419_001:0943a29": "耳內上下。括而言之也。四分指之一。即一足",
    "T21n1419_001:0943b01": "也。分別而言之。則耳槽邊厚一足。向裏彎緣",
    "T21n1419_001:0943b02": "耳葉而下。至於離底根一指。斜對耳朵處。轉",
    "T21n1419_001:0943b03": "起一凸。高亦一足。形類耳朵。復落彎回而為",
    "T21n1419_001:0943b04": "底根。闇合與耳朵根相連。槽邊上身分作兩",
    "T21n1419_001:0943b05": "岔。厚分各亦一足。其內枝漸細而尖伏入藏",
    "T21n1419_001:0943b06": "於耳輪綱邊之下。外枝稍漸漸散沒。從其岔",
    "T21n1419_001:0943b07": "處。上至耳尖一指半。闊一指一足。耳之輪綱",
    "T21n1419_001:0943b08": "上稍。自槽內與耳朵相隔竅孔。反勾而生起。",
    "T21n1419_001:0943b09": "稍稍增高加寬分以轉上過耳朵之上。彎至",
    "T21n1419_001:0943b10": "耳根上邊以上寬一足而邊陵向裏。彎而下",
    "T21n1419_001:0943b11": "至耳葉外邊之半處以下漸減而細。不斷不",
    "T21n1419_001:0943b12": "沒。至於耳根底相對處以下綏然而為取焉(取之",
    "T21n1419_001:0943b13": "列切耳垂也)總說之。耳葉縱四指半。而直立。耳垂長",
    "T21n1419_001:0943b14": "五指。寬指半。而面向前。復言耳輪與髮際之",
    "T21n1419_001:0943b15": "邊。俱有高底進出曲彎折角美妙可愛。難以",
    "T21n1419_001:0943b16": "言辭可盡詮者也。凡此等處。當竭盡工力。隨",
    "T21n1419_001:0943b17": "宜而致其美妙。乃為合法。",
    "T21n1419_001:0943b18": "首圍面三倍。如寶蓋適意。兩耳面相去。十有",
    "T21n1419_001:0943b19": "八布指。復其背後間。相去十四指。合較週匝",
    "T21n1419_001:0943b20": "度。三十有六指。頸瓶廣八指。圓二十四指。",
    "T21n1419_001:0943b21": "頭相規圓。觀之適意。似寶蓋頂。對髮際處圍",
    "T21n1419_001:0943b22": "繞四十五指。普邊增二指為純髮之分。兩邊",
    "T21n1419_001:0943b23": "與耳邊齊。肉髻週十二指。其上無見髻相。寶",
    "T21n1419_001:0943b24": "髻高二指。週六指。桃形。金色。對兩耳洞門",
    "T21n1419_001:0943b25": "處。橫比之。逕十八指。畫像則十二指。耳背根",
    "T21n1419_001:0943b26": "彼此相去十四指。共計三十二指。而兩耳根",
    "T21n1419_001:0943b27": "盤各一指。鼻之高分得二指。共三十六指也。",
    "T21n1419_001:0943b28": "凡物之規圓者。其正中之橫逕分幾許。則其",
    "T21n1419_001:0943b29": "週圍之量。必得若許三分。佛面縱橫逕十二",
    "T21n1419_001:0943c01": "指。因對面之正中處。週圍應準三十六指也。",
    "T21n1419_001:0943c02": "故啟句曰首圍面三倍也。脖項規圓如瓶頸。",
    "T21n1419_001:0943c03": "廣度八指。巨週二十四指。喉下有三級紋。自",
    "T21n1419_001:0943c04": "頷根以下。比一足半處作上紋。由是以下。一",
    "T21n1419_001:0943c05": "指零一足處作中紋。由是以下。二指處作下",
    "T21n1419_001:0943c06": "紋。俱圓彎而兩梢漸細向上。合項之橫以為",
    "T21n1419_001:0943c07": "長分焉。",
    "T21n1419_001:0943c08": "頸邊至肩甲。平量十二指。手長總四搩。臑長",
    "T21n1419_001:0943c09": "二十指。臂有十六指。巨週亦如此。肩尖圓且",
    "T21n1419_001:0943c10": "滿。根圍二十四。從起中指尖。手頭正一搩。掌",
    "T21n1419_001:0943c11": "縱應七指。廣分是五指。掌肉平飽滿。滋潤光",
    "T21n1419_001:0943c12": "滑赤。顯諸吉祥紋。螺輪華鉤飾。將指之長分。",
    "T21n1419_001:0943c13": "前面得五指。此指梢節中。食指之尖至。屈指",
    "T21n1419_001:0943c14": "之長分。比將矮半指。小梅指頭尖。至屈末半",
    "T21n1419_001:0943c15": "節。四皆具三節。甲蓋半節矣。巨指長四指。其",
    "T21n1419_001:0943c16": "週亦如是。此指只兩節。甲遮如前矣。巨指食",
    "T21n1419_001:0943c17": "指根。相去為三指。小指根以下。四指半至基。",
    "T21n1419_001:0943c18": "　自頸喉之根外邊。橫比至肩頂。十二指零",
    "T21n1419_001:0943c19": "二足。而若自頸之正中。向兩旁橫量。則各十",
    "T21n1419_001:0943c20": "六指。肩頂凸處。圓美滿盈。闊四指。從肩頂以",
    "T21n1419_001:0943c21": "下。直至兩腋。各六指。從腋斜至肩膀邊九指。",
    "T21n1419_001:0943c22": "自肩至肘謂之臑。臑之長分。及其根之巨週。",
    "T21n1419_001:0943c23": "俱二十指。徑寬分得其三分之一。若垂手勢。",
    "T21n1419_001:0943c24": "則兩肩橫制邊。各加四指。自肘至腕曰臂。臂",
    "T21n1419_001:0943c25": "之長分。及其根之週量。皆十六指。寬得其三",
    "T21n1419_001:0943c26": "分之一。手頭。自中指尖至手腕也。長一搩。手",
    "T21n1419_001:0943c27": "肘三足零三分足之一。手腕二足零三分足",
    "T21n1419_001:0943c28": "之二(此兩分。畫像之所不用也)手掌縱七指。廣五指。平坦",
    "T21n1419_001:0943c29": "充滿。光滑色如丹砂。掌中心有千輻輪相。而",
    "T21n1419_001:0944a01": "其外圍繞。具右旋螺貝。吉祥字。蓮華。慈鉤。",
    "T21n1419_001:0944a02": "慧劍。等諸般福德相。紋細密深且真刻。普遍",
    "T21n1419_001:0944a03": "散列為嚴飾。將指。中指也。其指在掌面之長",
    "T21n1419_001:0944a04": "分五指。此指者。即指將指而言之也。食指。二",
    "T21n1419_001:0944a05": "拇指也。其長。至中指末節之半。屈指。無名指",
    "T21n1419_001:0944a06": "也。其長分。比將指矮半指。此三指之生根大",
    "T21n1419_001:0944a07": "概相齊。而中指根節微乎高。小指根。比中指",
    "T21n1419_001:0944a08": "根矮半指。而其梢。與屈指末節縫過一足。以",
    "T21n1419_001:0944a09": "上三指。各具三節。而自掌面觀之。節節長分",
    "T21n1419_001:0944a10": "一般。自背面。則將指上節長二指。中節長二",
    "T21n1419_001:0944a11": "指半。下節三指。手背一節長四指半。餘三指",
    "T21n1419_001:0944a12": "亦如是推度。而隨宜分為四節。指根巨週得",
    "T21n1419_001:0944a13": "其長制三分之二。指梢巨週得三分之一。巨",
    "T21n1419_001:0944a14": "指者。大拇指也。長週俱四指。只有兩節。其根",
    "T21n1419_001:0944a15": "比食指根矮三指。而自其根至手腕五指。手",
    "T21n1419_001:0944a16": "腕巨週十二指。寬四指。從掌基裏邊。至將指",
    "T21n1419_001:0944a17": "根。縱分七指。廣分。極寬處亦然。對生指處寬",
    "T21n1419_001:0944a18": "五指。掌基寬六指。諸指末節上半被爪甲蓋",
    "T21n1419_001:0944a19": "之。甲形如[瓦*甬]瓦。色如紅銅而明亮。其梢邊離",
    "T21n1419_001:0944a20": "肉分一麥。而色亮白如瑠璃無垢也。巨指下",
    "T21n1419_001:0944a21": "節與食指根。及餘三指下節。俱以薄皮相連。",
    "T21n1419_001:0944a22": "如鵝王掌。表裏明瑩。并展不歉。指底面色與",
    "T21n1419_001:0944a23": "掌色同。指肚飽滿光滑。字紋從中起。自左向",
    "T21n1419_001:0944a24": "右旋繞。指甲根邊沿皮寬半麥之分。總言手",
    "T21n1419_001:0944a25": "長四搩。不露骨節。而柔和如意。屈伸悠然。",
    "T21n1419_001:0944a26": "猶如象鼻之彎轉焉。",
    "T21n1419_001:0944a27": "項心臍乳間。帶半十二指。自乳尖至腋。平量",
    "T21n1419_001:0944a28": "六指矣。兩腋相去度。二十有五指。胸堂週圍",
    "T21n1419_001:0944a29": "繞。正五十六指。自從雙乳絣。十六指至臍。臍",
    "T21n1419_001:0944b01": "圓有摺旋。深闊皆一指。此處腰圍繞。四十有",
    "T21n1419_001:0944b02": "八指　自咽喉至心窩。由是至肚臍。各間俱",
    "T21n1419_001:0944b03": "一搩零半指。畫像不加半指。乳尖闊二足。高",
    "T21n1419_001:0944b04": "滿足。其圓光寬一足。週三指。醬色。由是至兩",
    "T21n1419_001:0944b05": "腋各有六指。兩腋相去間。前胸後背各二十",
    "T21n1419_001:0944b06": "五指。腋下脇肋厚分各八指。對此處週圍六",
    "T21n1419_001:0944b07": "十六指。兩乳相去間一搩(胎偶加半指。畫像不用加處如前。後皆倣此)",
    "T21n1419_001:0944b08": "此處身之前後。各橫闊二十二指半。兩肋厚",
    "T21n1419_001:0944b09": "各滿搩。共計週圍六十九指。自乳尖以下二",
    "T21n1419_001:0944b10": "指處。身前後闊各二十指。肋厚各十指。共六",
    "T21n1419_001:0944b11": "十指。臍上比一指地。乃腰之極細處也。橫闊",
    "T21n1419_001:0944b12": "十五指。巨週四十五指。自乳至臍十六指。兩",
    "T21n1419_001:0944b13": "乳至兩肩各一搩。臍之闊深皆一指。其孔圓",
    "T21n1419_001:0944b14": "自左右旋向內之摺。而不顯露。對此處身前",
    "T21n1419_001:0944b15": "後寬十六指。圍繞四十八指焉。",
    "T21n1419_001:0944b16": "髀樞邊向裏。平量二十四指。從臍至陰藏。滿",
    "T21n1419_001:0944b17": "搩加半指。陰藏如馬王。密囊有四指　髀樞",
    "T21n1419_001:0944b18": "(胯骨)之上際。與臍分之橫線下離四指。而下結",
    "T21n1419_001:0944b19": "連腿根兩胯。彼此兩外邊相去闊二十四指。",
    "T21n1419_001:0944b20": "週圍五十四指。自臍至陰藏一搩。對此處之",
    "T21n1419_001:0944b21": "闊二十五指。胯間為三角形。正中縱量八指。",
    "T21n1419_001:0944b22": "每角各方十指。其前角即按密藏處。後兩角",
    "T21n1419_001:0944b23": "即為兩臀尖處也。陽莖縱四指。其頂二指。週",
    "T21n1419_001:0944b24": "六指。向內縮藏不露。同馬王陰相。密囊縱垂",
    "T21n1419_001:0944b25": "五指。闊四指。而亦不令顯露。髀骰下邊之制",
    "T21n1419_001:0944b26": "與胯下齊。臂尖圓之處。縱廣俱八指。高分應",
    "T21n1419_001:0944b27": "三指焉。",
    "T21n1419_001:0944b28": "股奘三十二。長二十五指。近膝圍繞度。二十",
    "T21n1419_001:0944b29": "有八指。連節膝四指。踝骨縱三指。鹿腨纖圓",
    "T21n1419_001:0944c01": "直。長二十五指。中間週圍繞。二十有一指。踝",
    "T21n1419_001:0944c02": "圍十四指。其邊寬二指。以下四指踵。凸闊得",
    "T21n1419_001:0944c03": "三指。足底竪一搩。厚分有二指。四指俱三節。",
    "T21n1419_001:0944c04": "甲遮末半矣。將指惟二節。圍繞五指是。長度",
    "T21n1419_001:0944c05": "滿三指。食指亦如是。十六次八分。中屈及小",
    "T21n1419_001:0944c06": "指。大指厚六足。餘漸止滿指。指根連縵網。趺",
    "T21n1419_001:0944c07": "高如龜背。掌平滿柔軟。滋潤色丹赤。輪螺吉",
    "T21n1419_001:0944c08": "祥字。諸妙相深微。如是如來相。一切福德",
    "T21n1419_001:0944c09": "備　兩股之當中奘分。巨週三十二指。闊分",
    "T21n1419_001:0944c10": "得其三分之一。根之闊一搩。週三搩。長裏",
    "T21n1419_001:0944c11": "向二十五指。即二搩。依胎偶而言之也。近",
    "T21n1419_001:0944c12": "膝處圍繞二十八指。膝蓋骨竪四指。闊九指。",
    "T21n1419_001:0944c13": "巨週應得二十七指。而凸阜上均得一指。故",
    "T21n1419_001:0944c14": "作二十八指也。腨腓腸也。直且纖圓。如鹿",
    "T21n1419_001:0944c15": "王腨。其長分同股之量。當中巨週二十一",
    "T21n1419_001:0944c16": "指。腓梢巨週十四指。踝骨縱廣俱有三指。",
    "T21n1419_001:0944c17": "而不露。自踝後邊橫比之。攬筋寬二指。足",
    "T21n1419_001:0944c18": "踵縱分四指。其凸尖闊三指。盈滿規圓。足",
    "T21n1419_001:0944c19": "底長一搩。將(足以大拇指為將指)食二指。肚面長二指。",
    "T21n1419_001:0944c20": "共一搩二指。生指根處寬六指。脚心中寬五",
    "T21n1419_001:0944c21": "指。踵底寬四指。趺高飽滿似龜背。其生根。比",
    "T21n1419_001:0944c22": "踵之生根高半指。足底裏邊厚二指。向外漸",
    "T21n1419_001:0944c23": "薄。而至外邊厚分只一指。將指旁邊。及背面",
    "T21n1419_001:0944c24": "皆長三指。巨週五指。厚六足。食持長分與將",
    "T21n1419_001:0944c25": "指同。而厚分微淺。餘三指亦隨脚底漸次薄。",
    "T21n1419_001:0944c26": "而至於小指厚分只一滿指為止。其各長分。",
    "T21n1419_001:0944c27": "則以食指平分為十六分。以此十五分量中",
    "T21n1419_001:0944c28": "指。以中指分為八分。以此七分量屈指。以屈",
    "T21n1419_001:0944c29": "指分為八分。以此七分量小指。巨週俱各以",
    "T21n1419_001:0945a01": "其長分比量。此四指。從底面觀之似兩節。而",
    "T21n1419_001:0945a02": "實三節。爪甲蓋其末節之半。色形及縵網俱",
    "T21n1419_001:0945a03": "同手指。足掌平滿柔軟。滋潤而色如丹砂。",
    "T21n1419_001:0945a04": "中心有輪相。其圍螺貝吉祥字等諸般妙紋",
    "T21n1419_001:0945a05": "具全。與手掌相同。收尾總結之曰。如是如來",
    "T21n1419_001:0945a06": "殊特妙相。皆悉如來宿因屢劫。積功修行力。",
    "T21n1419_001:0945a07": "以自然感獲一切福德。莊嚴全備。非但如世",
    "T21n1419_001:0945a08": "間紅福果報。人天尊貴容貌。所得比喻者也",
    "T21n1419_001:0945a09": "○經文大旨。依義詮解。準法具明。至於週身",
    "T21n1419_001:0945a10": "骨節脈絡。隱伏藏密。為粗為細。凸凹曲彎。增",
    "T21n1419_001:0945a11": "減各處。漸起稍落。不害均勻等。筆舌所難詮",
    "T21n1419_001:0945a12": "述者。則賴良師信徒之相得。授受之明爽。聰",
    "T21n1419_001:0945a13": "慧變通之功力也○右像法。乃是三世尊佛。",
    "T21n1419_001:0945a14": "彌陀。藥師。七如來。八十八佛。賢劫千佛等。",
    "T21n1419_001:0945a15": "凡離塵修行相者(亦謂之化身相)一概以此為準式。",
    "T21n1419_001:0945a16": "若夫無量壽。及嚧舍那。毘嚧等五部如來。一",
    "T21n1419_001:0945a17": "切受用五欲祕密相者(亦謂之報身相)則寶髻作五股",
    "T21n1419_001:0945a18": "金剛杵之上半節。其崇高之分。及巨週分量。",
    "T21n1419_001:0945a19": "俱同前說寶髻之分量。髮攢高十指。肉髻含",
    "T21n1419_001:0945a20": "於其中。而其根巨週十二指。肉髻上邊處週",
    "T21n1419_001:0945a21": "十指。頂週八指。此兩節俱被金帶緊圍。餘髮",
    "T21n1419_001:0945a22": "編作四繩。從兩肩下垂。而其梢略過手肘。其",
    "T21n1419_001:0945a23": "餘尺寸形相。一一同前也○衣服莊嚴。則三",
    "T21n1419_001:0945a24": "尊等化身佛相。皆宜著上下法衣。五衣著下",
    "T21n1419_001:0945a25": "身。七衣著上身。五部等報身佛相。以八件寶",
    "T21n1419_001:0945a26": "飾為莊嚴。何者為八件。一寶冠。即五佛冠",
    "T21n1419_001:0945a27": "也。二耳環。三項圈。四大瓔珞。五手釧。及手",
    "T21n1419_001:0945a28": "鐲。六脚鐲。七珍珠絡腋。八寶帶也。謂之大",
    "T21n1419_001:0945a29": "飾。耳垂上前臨優波羅華。冠左右下垂寶帶",
    "T21n1419_001:0945b01": "脚鐲上圍繞碎鈴戒指等。謂之小飾。隨宜妙",
    "T21n1419_001:0945b02": "繒。雲肩飄繙為上衣。雜色長短重裙為下裳",
    "T21n1419_001:0945b03": "○論座位則有備便之別。備者義制全備也。",
    "T21n1419_001:0945b04": "有通別二者之分。通者。即獅子寶座。諸佛及",
    "T21n1419_001:0945b05": "經函塔幢所通用也。別者。謂祕密五部主佛。",
    "T21n1419_001:0945b06": "各有宜用分別。如來部主毘盧佛。坐獅子王",
    "T21n1419_001:0945b07": "座。金剛部主阿閦佛。象王座。寶部主寶生",
    "T21n1419_001:0945b08": "佛。馬王座。蓮華部主彌陀佛。孔雀王座。羯磨",
    "T21n1419_001:0945b09": "部主不空佛。鵬鳥王座。若他佛及諸佛母。但",
    "T21n1419_001:0945b10": "知其所屬何部。則隨其部主而用之。詳其義",
    "T21n1419_001:0945b11": "制。則獅子喻無畏之相。象大力相。馬神足相。",
    "T21n1419_001:0945b12": "雀自在相。鵬無礙相。背光制。有云六拏具",
    "T21n1419_001:0945b13": "者。一曰伽噌拏。華云大鵬。乃慈悲之相也",
    "T21n1419_001:0945b14": "(鵬鳥與慈悲。梵名相近。故借其音而因以有形。表示無形之義。餘皆倣此)二曰布囉拏。華",
    "T21n1419_001:0945b15": "云鯨魚。保護之相也。三曰那囉拏。華云龍子。",
    "T21n1419_001:0945b16": "救度之相也。四曰婆囉拏。華云童男。福資之",
    "T21n1419_001:0945b17": "相也。五曰舍囉拏。華云獸王。自在之相也。",
    "T21n1419_001:0945b18": "六曰救囉拏。華云象王。善師之相也。是六件",
    "T21n1419_001:0945b19": "之尾語。俱是拏字。故曰六拏具。又以合為六",
    "T21n1419_001:0945b20": "度之義。其尺寸色飾。則西番書有上中下之",
    "T21n1419_001:0945b21": "分。且漢地舊有其式。故不具錄。所云便者。則",
    "T21n1419_001:0945b22": "隨便取用之辭。如蓮華座。月輪墊。是也(怒相用日",
    "T21n1419_001:0945b23": "輪)形規圓。或隨照跏趺之式亦可。座厚分十",
    "T21n1419_001:0945b24": "指。墊厚二指也。",
    "T21n1419_001:0945b25": "佛說此經已。賢者舍利弗。及諸弟子。一切大",
    "T21n1419_001:0945b26": "眾。聞佛所說。皆大歡喜。信受奉行。",
    "T21n1419_001:0945b27": "佛說造像量度經"
}