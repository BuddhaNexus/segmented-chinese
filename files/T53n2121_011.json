{
    "T53n2121_011:0055c06": "經律異相卷第十一(隨機見身下菩薩部第四)",
    "T53n2121_011:0055c08": "梁沙門僧旻寶唱等集",
    "T53n2121_011:0055c09": "先給四仙人後世為王一",
    "T53n2121_011:0055c10": "為伯叔身意不同故行立殊別二",
    "T53n2121_011:0055c11": "為肉山以施眾生三",
    "T53n2121_011:0055c12": "為大理家身濟鼈及蛇狐四",
    "T53n2121_011:0055c13": "為師子身與獼猴為親友五",
    "T53n2121_011:0055c14": "為白象身而現益物六",
    "T53n2121_011:0055c15": "昔為龍身勸伴行忍七",
    "T53n2121_011:0055c16": "為熊身濟迷路人八",
    "T53n2121_011:0055c17": "為鹿王身代懷妊者受死九",
    "T53n2121_011:0055c18": "為威德鹿王身落羅網為獵師所放十",
    "T53n2121_011:0055c19": "為九色鹿身以救溺人十一",
    "T53n2121_011:0055c20": "為雁王身獵者得而放之求國報恩十二",
    "T53n2121_011:0055c21": "為鸚鵡現身救山火以申報恩十三",
    "T53n2121_011:0055c22": "為雀王身拔虎口骨十四",
    "T53n2121_011:0055c23": "為大魚身以濟飢渴十五",
    "T53n2121_011:0055c24": "為鼈王身化諸同類活眾賈人十六",
    "T53n2121_011:0055c25": "先給四仙人後世為國王一",
    "T53n2121_011:0055c26": "久遠無數劫時。有五仙人。處於山藪。四人為",
    "T53n2121_011:0055c27": "主。一人供給奉事未曾失意採菓汲水進以",
    "T53n2121_011:0055c28": "時節。一日遠採菓漿懈廢眠寐。不以時還。",
    "T53n2121_011:0055c29": "日已過中。四人失食。懷恨可為凶呪。侍者聞",
    "T53n2121_011:0056a01": "之退在樹下。思惟自責執勞歲久。今違四仙",
    "T53n2121_011:0056a02": "時食之供。既失道教不從四等。遂感而死。",
    "T53n2121_011:0056a03": "其足常著七寶之屐。翹足而坐。寶屐墮水而",
    "T53n2121_011:0056a04": "沒一隻。命過之後即生外道。為凶呪子。年",
    "T53n2121_011:0056a05": "十餘歲。與其同輩戲于路側。時有梵志。遇",
    "T53n2121_011:0056a06": "見戲童。人數猥多以遍觀察。見凶呪子特有",
    "T53n2121_011:0056a07": "貴相。應為王者。顏貌殊異於人中上。梵志",
    "T53n2121_011:0056a08": "命曰。爾有王相不宜遊眾。童子答曰。吾凶呪",
    "T53n2121_011:0056a09": "子何有王相。梵志又曰。如吾經典。儀容形",
    "T53n2121_011:0056a10": "體與讖書符合。爾則應之。斯國之王薨殞必",
    "T53n2121_011:0056a11": "禪爾位。童子曰。唯設如仁信當念重恩。梵志",
    "T53n2121_011:0056a12": "言畢。尋遁逃走。出遊他國。後日未幾。王薨",
    "T53n2121_011:0056a13": "絕嗣。娉求賢士以為國胄。使者四布。遙見",
    "T53n2121_011:0056a14": "斯童有異人之姿。輒尋遣人還啟群臣。唯嚴",
    "T53n2121_011:0056a15": "法駕尋來奉迎。群臣百寮莫不踊躍。香湯",
    "T53n2121_011:0056a16": "洗浴五時朝服。寶冠劍帶即位處殿。南面稱",
    "T53n2121_011:0056a17": "制。境土安寧民庶踊悅。於時梵志。仰瞻天文",
    "T53n2121_011:0056a18": "下察地理。知已嗣立。即詣宮門求奉覲王。",
    "T53n2121_011:0056a19": "梵志占謝。呪願曰。如誓審諦矣。王曰。誠哉。",
    "T53n2121_011:0056a20": "當恣所欲。梵志答曰。唯求二願。一曰。飲食進",
    "T53n2121_011:0056a21": "止衣服臥起與王一等。二曰。參誼國事所決",
    "T53n2121_011:0056a22": "同意莫自專也。王曰。善哉。王治以正法不枉",
    "T53n2121_011:0056a23": "萬民。梵志憍恣輕慢重臣。群臣怨忿。俱進諫",
    "T53n2121_011:0056a24": "曰。王尊位高。宜與國臣耆舊參議。偏信乞士。",
    "T53n2121_011:0056a25": "遂令恣慢凌侮群職。隣國聞之將所嗤笑以",
    "T53n2121_011:0056a26": "致寇難。王曰吾與之有誓安可廢耶。臣諫不",
    "T53n2121_011:0056a27": "止。若王食時。勿與之俱。則必改也。王遂可",
    "T53n2121_011:0056a28": "之。伺梵志出則先之食。梵志恚曰。本要云",
    "T53n2121_011:0056a29": "何而先獨食。罵曰。咄凶呪子。但給資糧驅",
    "T53n2121_011:0056b01": "令出國。獨涉遠路觸冐寒暑。疲極憔悴而",
    "T53n2121_011:0056b02": "到他國。詣異梵志家舊與親親。又而問曰。卿",
    "T53n2121_011:0056b03": "何從來何所綜習。業何經典能悉念乎。答曰。",
    "T53n2121_011:0056b04": "吾從遠來飢寒見逼。忘所習誦。梵志心念。此",
    "T53n2121_011:0056b05": "人無所能作。當令田作。輒給奴子及犁牛耕",
    "T53n2121_011:0056b06": "具。梵志耕種苦役奴子。酷令平地走使東西。",
    "T53n2121_011:0056b07": "奴子無聊。欲自投水往到河側。則得一隻",
    "T53n2121_011:0056b08": "七寶之屐。心自念言。梵志困我役使無賴。吾",
    "T53n2121_011:0056b09": "當奉承。以屐上之可獲寬恕。即齎屐還以用",
    "T53n2121_011:0056b10": "上之。梵志欣豫心自念言。此七寶屐其價難",
    "T53n2121_011:0056b11": "呰。吾違王意以屐奉之。愆咎可解。尋還王",
    "T53n2121_011:0056b12": "國。以屐上王。深自陳悔前之罪釁。願垂原",
    "T53n2121_011:0056b13": "赦。王曰。善哉。即內之幔裏。引座坐之。會",
    "T53n2121_011:0056b14": "諸群臣。詔曰。卿等寧見前梵志不耶。答曰。",
    "T53n2121_011:0056b15": "不見。王云。設見當如之何。僉曰。當五毒治",
    "T53n2121_011:0056b16": "之。王出寶屐以示群臣。命梵志出與臣相見。",
    "T53n2121_011:0056b17": "致此異寶當共原之。群臣啟曰。此梵志罪如",
    "T53n2121_011:0056b18": "山如海。獻屐一隻何所施補。若獲一緉罪",
    "T53n2121_011:0056b19": "可除也。王即可之。重逐梵志。令更求一隻。梵",
    "T53n2121_011:0056b20": "志懊惱還故主人。問奴子曰。汝前寶屐本何",
    "T53n2121_011:0056b21": "從得。奴子俱行示得屐處。至于水側遍恣求",
    "T53n2121_011:0056b22": "之不知雙處。奴子捨去。梵志念。此屐必從",
    "T53n2121_011:0056b23": "上流來下。即逆流上行。見大蓮華。流澓洄",
    "T53n2121_011:0056b24": "波魚口銜之。華有千餘葉。梵志心念。雖不得",
    "T53n2121_011:0056b25": "屐以此華上之。儻可解過得復前寵。便復執",
    "T53n2121_011:0056b26": "華。則見四仙人坐於樹下。仙人曰。卿何所從",
    "T53n2121_011:0056b27": "來。答曰。吾失王意。雖獻一屐不足解過。故",
    "T53n2121_011:0056b28": "逆流來求之未獲。仙人告曰。卿為學人當知",
    "T53n2121_011:0056b29": "進退。彼國王者是吾弟子。存侍愛敬同食坐",
    "T53n2121_011:0056c01": "誼。云何一旦罵之凶呪子。罪及誅害。今不",
    "T53n2121_011:0056c02": "相問指示樹下。王先故身為吾侍者。翹脚",
    "T53n2121_011:0056c03": "而終。寶屐墮水一隻著脚。梵志取屐稽首謝",
    "T53n2121_011:0056c04": "過。還到本國續以上之。王即歡喜大臣意解。",
    "T53n2121_011:0056c05": "復其寵位。佛言。王者則吾身是。四仙人者。",
    "T53n2121_011:0056c06": "拘留秦佛。拘那含牟尼佛。迦葉佛。彌勒佛",
    "T53n2121_011:0056c07": "是也。其梵志者調達是也(出五仙人經)。",
    "T53n2121_011:0056c08": "為伯叔身意不同故行立殊別二",
    "T53n2121_011:0056c09": "昔者菩薩伯叔二人。各齎國貨俱之裸鄉。叔",
    "T53n2121_011:0056c10": "曰。入國隨俗進退尋儀。儒心言遜匿明伴",
    "T53n2121_011:0056c11": "愚。伯曰。禮不可虧德不可退。豈可裸形毀吾",
    "T53n2121_011:0056c12": "舊儀乎。叔曰。先聖景則殞身不殞行。從時",
    "T53n2121_011:0056c13": "初譏亦歎權道之大矣。遂俱之彼。伯曰。爾先",
    "T53n2121_011:0056c14": "入觀其得失即遣使告誠。叔曰。敬諾。旬日之",
    "T53n2121_011:0056c15": "間使反告。伯曰。必從俗儀。伯勃然曰。釋仁",
    "T53n2121_011:0056c16": "從畜豈君子行乎。叔為吾不也。其國俗以月",
    "T53n2121_011:0056c17": "晦十五日夜。周匝為樂。以麻油膏首白土畫",
    "T53n2121_011:0056c18": "身。雜骨纓頸。兩石相扣男子携手。逍遙歌",
    "T53n2121_011:0056c19": "舞。菩薩隨之。國人欣歎。王憐民敬。賓王悉取",
    "T53n2121_011:0056c20": "貨十倍雇之。伯乘車入國。言以嚴法輒違",
    "T53n2121_011:0056c21": "民心。王忿民慢奪財讁捶。叔請乃釋。俱還本",
    "T53n2121_011:0056c22": "國。送叔者被路罵伯者括耳。伯恥怒曰。彼",
    "T53n2121_011:0056c23": "與爾何親。與吾何讎。爾惠吾奪豈非讒言耶。",
    "T53n2121_011:0056c24": "結叔誓曰。自今之後世世相酷終不赦爾。菩",
    "T53n2121_011:0056c25": "薩愴然泣淚誓曰。令吾世世逢佛見法親奉",
    "T53n2121_011:0056c26": "沙門。四恩普覆潤濟眾生。奉伯若已不違斯",
    "T53n2121_011:0056c27": "誓。自斯之後。伯輒剋叔叔常濟之。佛告諸比",
    "T53n2121_011:0056c28": "丘。時叔者是吾身。伯者調達是(出孔雀王經又出無極集經第",
    "T53n2121_011:0056c29": "五卷)。",
    "T53n2121_011:0057a01": "為肉山以施眾生三",
    "T53n2121_011:0057a02": "過去無量阿僧祇劫。爾時此界名無垢須彌。",
    "T53n2121_011:0057a03": "人壽百歲。有佛出世。號香蓮花。般涅槃後",
    "T53n2121_011:0057a04": "像法之中。我於爾時。作大強力轉輪聖王。",
    "T53n2121_011:0057a05": "號難沮壞。王閻浮提。千子具足。我悉勸化。令",
    "T53n2121_011:0057a06": "發阿耨多羅三藐三菩提心。欲於像法出家",
    "T53n2121_011:0057a07": "修道。熾然增益佛之遺法。唯除六子。不肯",
    "T53n2121_011:0057a08": "出家發菩提心。我以善言說語。終不出家。我",
    "T53n2121_011:0057a09": "復重問。令發無上道心。六子答言。若能與我",
    "T53n2121_011:0057a10": "閻浮提者。然後當發阿耨多羅三藐三菩提",
    "T53n2121_011:0057a11": "心。我聞是已心生歡喜。作是思惟。我今已化",
    "T53n2121_011:0057a12": "閻浮提人。今當分此閻浮提。以為六分。與此",
    "T53n2121_011:0057a13": "六子。令其得發無上道心。然後我當出家修",
    "T53n2121_011:0057a14": "道。即分閻浮提為六分以賜六子。尋便出家。",
    "T53n2121_011:0057a15": "爾時六子。各相違戾抄掠攻伐。爾時一切",
    "T53n2121_011:0057a16": "閻浮提內。苗稼不登人民飢餓。水雨不時諸",
    "T53n2121_011:0057a17": "樹枯悴。不生華實。鳥獸皆飢。其身熾然。我於",
    "T53n2121_011:0057a18": "爾時捨己身體肌膚血肉。以施眾生令其飽",
    "T53n2121_011:0057a19": "滿。我於爾時。自投其身。以願力故即成肉山。",
    "T53n2121_011:0057a20": "高一由旬。縱廣正等。是時人民。飛鳥禽獸。",
    "T53n2121_011:0057a21": "始於是時。噉肉飲血。以本願故。於是中分增",
    "T53n2121_011:0057a22": "益廣大其身。乃至高千由旬。縱廣正等亦千",
    "T53n2121_011:0057a23": "由旬。其邊自然而生人頭。髮毛眼耳鼻口脣",
    "T53n2121_011:0057a24": "舌具足而有。彼諸頭中各各有聲。而唱是言。",
    "T53n2121_011:0057a25": "諸眾生等。各各自恣隨意取用。飲血噉肉。取",
    "T53n2121_011:0057a26": "其目耳鼻舌齒等皆令滿足。然後悉令發阿",
    "T53n2121_011:0057a27": "耨多羅三藐三菩提心。或發聲聞辟支佛心。",
    "T53n2121_011:0057a28": "或求天上人中富樂。以本願故身無損減。乃",
    "T53n2121_011:0057a29": "至萬歲。閻浮提內。人及諸鬼神。飛鳥禽獸。",
    "T53n2121_011:0057b01": "皆悉充足。汝今當知。我於往昔萬歲之中。",
    "T53n2121_011:0057b02": "所捨無量無邊阿僧祇身體。血肉給施無量",
    "T53n2121_011:0057b03": "無邊悉令飽足。乃至一念不生悔心。如是次",
    "T53n2121_011:0057b04": "第遍滿十方如恒河沙等諸佛世界。捨身血",
    "T53n2121_011:0057b05": "肉給施眾生悉令飽足。為檀波羅蜜(出悲華經第九卷過",
    "T53n2121_011:0057b06": "去香蓮花佛世界經大同但不言菩薩耳)。",
    "T53n2121_011:0057b07": "為大理家身濟鼈及蛇狐四",
    "T53n2121_011:0057b08": "昔者菩薩。為大理家。積財巨億。常奉三尊。",
    "T53n2121_011:0057b09": "慈向眾生。往市觀戲。即見一鼈心便悼之。",
    "T53n2121_011:0057b10": "問價貴賤。鼈主知菩薩有普慈之德常濟眾",
    "T53n2121_011:0057b11": "生財富難數貴賤無違。答曰。百萬。能取者",
    "T53n2121_011:0057b12": "善。不者吾當噉之。菩薩答曰。大善。持鼈歸",
    "T53n2121_011:0057b13": "家澡護不傷。其臨水放之覩其浮去。悲喜",
    "T53n2121_011:0057b14": "誓曰。太山餓鬼眾生之類。世主牢獄早獲",
    "T53n2121_011:0057b15": "免難。身安命全如爾今也。稽首十方叉手願",
    "T53n2121_011:0057b16": "曰。眾生擾擾其苦無量。吾當為地。為旱作",
    "T53n2121_011:0057b17": "潤。為濕作筏。飢食渴漿。寒衣熱涼。為病作",
    "T53n2121_011:0057b18": "醫為冥作光。若有濁世顛倒之時。吾當於",
    "T53n2121_011:0057b19": "中作佛度彼眾生矣。十方諸佛皆善其誓。讚",
    "T53n2121_011:0057b20": "曰。善哉。必獲爾志。鼈後夜來齚其門。怪門",
    "T53n2121_011:0057b21": "有聲。使出覩鼈。還如事白。菩薩視鼈即人語",
    "T53n2121_011:0057b22": "曰。吾受重潤身命獲全。無以答謝。水居之",
    "T53n2121_011:0057b23": "物知水盈虛。洪水將至必為大害。願速嚴船",
    "T53n2121_011:0057b24": "臨時來迎。答曰。大善。明晨詣宮門如事啟",
    "T53n2121_011:0057b25": "王。王曰。菩薩宿有善名。信用其言遷下處高。",
    "T53n2121_011:0057b26": "時鼈來曰。洪水至矣。可速上載。尋吾所之。",
    "T53n2121_011:0057b27": "必獲無患。船尋其後。有蛇趣船。菩薩曰。取",
    "T53n2121_011:0057b28": "之。鼈曰。大善。又覩漂狐。曰取之。鼈亦云善。",
    "T53n2121_011:0057b29": "又覩漂人。博頰呼天哀濟吾命。又曰。取之。",
    "T53n2121_011:0057c01": "鼈曰。慎無取也。凡人心姦偽。尠有終信。背恩",
    "T53n2121_011:0057c02": "追勢。好惡凶逆。菩薩曰。蟲類盡濟。更棄求",
    "T53n2121_011:0057c03": "人。豈是仁哉。吾不忍為也。於是取之。鼈曰。",
    "T53n2121_011:0057c04": "悔哉遂之豐土。鼈辭曰。恩畢請退。答。吾獲為",
    "T53n2121_011:0057c05": "如來無所著至真等正覺者。必當相度。鼈",
    "T53n2121_011:0057c06": "曰。大善。鼈退。蛇狐各去。狐以穴為居。獲古",
    "T53n2121_011:0057c07": "人伏藏紫磨金百斤。喜曰。當以報彼恩矣。馳",
    "T53n2121_011:0057c08": "還白曰。小蟲受潤獲濟微命。蟲穴居之物求",
    "T53n2121_011:0057c09": "穴自安獲金百斤。斯穴非墾非家。非劫非盜。",
    "T53n2121_011:0057c10": "吾精誠之所致。願以貢賢。菩薩深唯不取。徒",
    "T53n2121_011:0057c11": "損無益於貧民。取以布施眾生獲濟。不亦善",
    "T53n2121_011:0057c12": "乎。尋而取之。漂人覩焉曰。分吾半矣。菩薩",
    "T53n2121_011:0057c13": "即以十斤惠之。漂人曰。爾掘墾劫金。罪應",
    "T53n2121_011:0057c14": "奈何。不半分之。吾必告有司。答曰。貧民困",
    "T53n2121_011:0057c15": "者吾欲等施。爾欲專之。不亦偏乎。漂人遂",
    "T53n2121_011:0057c16": "告有司。菩薩見拘無所告訴。唯歸命三尊悔",
    "T53n2121_011:0057c17": "過自責。慈願眾生早離八難。莫有怨結如我",
    "T53n2121_011:0057c18": "今也。蛇狐會曰。奈斯事何。蛇曰。吾將濟之。",
    "T53n2121_011:0057c19": "遂銜良藥開關入獄。見菩薩狀顏色有損",
    "T53n2121_011:0057c20": "愴而心悲。謂菩薩言。以藥自隨。吾將齚太子。",
    "T53n2121_011:0057c21": "其毒尤甚莫能濟者。賢者以藥自傅即瘳矣。",
    "T53n2121_011:0057c22": "菩薩默然。蛇如所云。太子將殞。王命曰。有",
    "T53n2121_011:0057c23": "能濟茲。封之相國。告與參治。菩薩上聞傅之",
    "T53n2121_011:0057c24": "即瘳。王喜問所由。因本末自陳。王悵然自",
    "T53n2121_011:0057c25": "咎。即誅漂人。大赦其國。封為相國。執手入",
    "T53n2121_011:0057c26": "宮。並坐而曰。賢者說何書。懷何道。而為二儀",
    "T53n2121_011:0057c27": "之仁惠。逮眾生乎。對曰。說佛經懷佛道也。",
    "T53n2121_011:0057c28": "曰。佛有要訣不。答曰。有之。佛說四非常。存",
    "T53n2121_011:0057c29": "之者眾福昌。王曰。善哉。願獲其實。菩薩說",
    "T53n2121_011:0058a01": "之。王曰。善哉。佛說非身吾心信矣。身且不",
    "T53n2121_011:0058a02": "保。豈況國土乎。痛哉先王。不聞無上正真",
    "T53n2121_011:0058a03": "正覺非常苦空非身之教。王即空藏布施貧",
    "T53n2121_011:0058a04": "乏。鰥寡孤兒怜之如子。舉國欣欣含笑且",
    "T53n2121_011:0058a05": "行。仰天歎曰。菩薩神化乃至於茲。四方歎德",
    "T53n2121_011:0058a06": "遂至太平。佛告沙門。菩薩者吾身是也。國",
    "T53n2121_011:0058a07": "王者彌勒是。鼈者阿難是。狐者秋露子是。",
    "T53n2121_011:0058a08": "蛇者目連是。漂人者調達是(出布施度無極經)。",
    "T53n2121_011:0058a09": "為師子身與獼猴為親友五",
    "T53n2121_011:0058a10": "昔者菩薩。曾為師子。在林中住。與一獼猴",
    "T53n2121_011:0058a11": "共為親友。獼猴以二子寄於師子。時有鷲",
    "T53n2121_011:0058a12": "鳥飢行求食。值師子睡。取獼猴子去住於",
    "T53n2121_011:0058a13": "樹上。師子覺已。求獼猴子不得。見鷲持在",
    "T53n2121_011:0058a14": "樹上。而告鷲言。我受獼猴寄託二子。護之不",
    "T53n2121_011:0058a15": "謹。令汝得去。孤負言信。請從汝索。我為獸",
    "T53n2121_011:0058a16": "中之王。汝為鳥中之主。貴勢同等。宜以相",
    "T53n2121_011:0058a17": "還。鷲言。汝不知時。吾今飢乏何論同異。師子",
    "T53n2121_011:0058a18": "知其叵得。自以利抓。爴其脇肉。以貿獼猴",
    "T53n2121_011:0058a19": "子。又過去世時。人民多病。黃白痿熟。菩薩",
    "T53n2121_011:0058a20": "爾時身為赤魚。自以其肉施諸病人。以救其",
    "T53n2121_011:0058a21": "疾。又昔菩薩。作一鳥身在林中住。見有一",
    "T53n2121_011:0058a22": "人入於深水。非人行處為水神所羂。水神。",
    "T53n2121_011:0058a23": "羂法著不可解。若能至香山中。取一藥草著",
    "T53n2121_011:0058a24": "其羂上。繩即爛壞人得脫去。如是等無量本",
    "T53n2121_011:0058a25": "生。多有所濟名本生經(出大智論第三十三卷)。",
    "T53n2121_011:0058a26": "為白象身而現益物六",
    "T53n2121_011:0058a27": "須菩提問。菩薩善根成就。云何生作象馬。",
    "T53n2121_011:0058a28": "佛言。菩薩實有福德。善根成就。為利眾生受",
    "T53n2121_011:0058a29": "畜生形。無畜生罪。菩薩在畜生中。慈愍怨賊。",
    "T53n2121_011:0058b01": "阿羅漢辟支佛之所無有。阿羅漢辟支佛。怨",
    "T53n2121_011:0058b02": "賊來害。雖不加報。不能愛念供養供給。如菩",
    "T53n2121_011:0058b03": "薩本身。作六牙白象。獵師以毒箭射胸。爾",
    "T53n2121_011:0058b04": "時菩薩象鼻擁抱獵者。不令餘象得害。語雌",
    "T53n2121_011:0058b05": "象言。汝為菩薩婦。何緣生惡心。獵師是煩",
    "T53n2121_011:0058b06": "惱罪。非人過也。我得阿耨多羅三藐三菩提。",
    "T53n2121_011:0058b07": "當滅其煩惱。如鬼著人呪師治鬼而不見人。",
    "T53n2121_011:0058b08": "徐問獵者。汝何以射我。答言。我須汝牙。象即",
    "T53n2121_011:0058b09": "就石拔牙與之。血肉俱出不以為痛。供給糧",
    "T53n2121_011:0058b10": "食示語道徑。如是等慈悲。阿羅漢辟支佛之",
    "T53n2121_011:0058b11": "所無也。問曰。何以不作人身而為說法。而作",
    "T53n2121_011:0058b12": "此獸身。答曰。有時眾生見人身則不信受。見",
    "T53n2121_011:0058b13": "畜生身說法。則生信樂。受其教化。菩薩。欲具",
    "T53n2121_011:0058b14": "足大慈心。欲行其實事。眾生見之驚喜皆得",
    "T53n2121_011:0058b15": "入道(出大智論九十三卷)。",
    "T53n2121_011:0058b16": "昔為龍身勸伴行忍七",
    "T53n2121_011:0058b17": "昔者菩薩。與阿難俱。受罪畢矣。各為龍身。",
    "T53n2121_011:0058b18": "其一龍曰。唯吾與卿共在海中。靡所不覩。寧",
    "T53n2121_011:0058b19": "可俱上陸地遊戲乎。答曰。陸地人惡起逢非",
    "T53n2121_011:0058b20": "常不可出也。一龍又曰。化為小蛇。若路無人",
    "T53n2121_011:0058b21": "尋大道戲。逢人則隱何所憂哉。於是相可。",
    "T53n2121_011:0058b22": "俱昇遊觀。出水未久。道逢含毒蛇虺。虺覩",
    "T53n2121_011:0058b23": "兩蛇凶念欲害。便吐毒沫。一蛇欲殺毒虺。一",
    "T53n2121_011:0058b24": "蛇慈忍而諫止。曰。夫為高士當赦眾愚。忍不",
    "T53n2121_011:0058b25": "可忍。是乃聖誡。即說偈言。",
    "T53n2121_011:0058b26": "　貪欲為狂夫　　靡有人義心",
    "T53n2121_011:0058b27": "　嫉妬欲害誡　　唯默忍為安",
    "T53n2121_011:0058b28": "蛇稱頌忍。一蛇敬受遂不害虺。一蛇曰。吾",
    "T53n2121_011:0058b29": "等還海。相然俱去。則奮其威神。震天動地。興",
    "T53n2121_011:0058c01": "雲降雨。人鬼咸驚。虺乃惶怖。尸視無知。七",
    "T53n2121_011:0058c02": "日絕食欲害。蚢龍阿難是。說忍龍吾身是",
    "T53n2121_011:0058c03": "也。含毒虺者調達是(出度無極集第五卷)。",
    "T53n2121_011:0058c04": "為熊身濟迷路人八",
    "T53n2121_011:0058c05": "有人。入林伐木。迷惑失心。時值大雨。日暮飢",
    "T53n2121_011:0058c06": "寒。惡蟲毒獸欲侵害之。是人入石窟中。有一",
    "T53n2121_011:0058c07": "大熊。見之怖出。熊語之言。汝勿恐怖。此舍",
    "T53n2121_011:0058c08": "溫煖可於中宿。時連雨七日。常以甘菓美水",
    "T53n2121_011:0058c09": "供給此人。七日雨止。熊將此人示其道徑。",
    "T53n2121_011:0058c10": "熊語人言。我是罪身人是怨家。若有問者。",
    "T53n2121_011:0058c11": "莫言見我。人答言爾。此人前行。見諸獵者。",
    "T53n2121_011:0058c12": "獵者問。汝從何來。見有眾獸不。答言。見一",
    "T53n2121_011:0058c13": "大熊。於我有恩。不得示汝。獵者言。汝是人",
    "T53n2121_011:0058c14": "黨。以人類相觀。何以惜熊。今一失道。何時",
    "T53n2121_011:0058c15": "復來。汝示我者。我與汝多分。此人心變。即將",
    "T53n2121_011:0058c16": "獵者示熊處所。獵者殺熊。即以多分與之。此",
    "T53n2121_011:0058c17": "人展手取肉。二肘俱墮。獵者言。汝有何罪。答",
    "T53n2121_011:0058c18": "言。是熊看我。如父視子。我今背恩。將是罪",
    "T53n2121_011:0058c19": "報。獵者恐怖。不敢食肉。持施眾僧。上座是",
    "T53n2121_011:0058c20": "六通阿羅漢。語諸下座。此是菩薩。未來世當",
    "T53n2121_011:0058c21": "作佛。莫食此肉。即時起塔供養。王聞此事。勅",
    "T53n2121_011:0058c22": "下國內。背恩之人無令住此。人以種種因",
    "T53n2121_011:0058c23": "緣。讚知恩者(出諸經中要事)。",
    "T53n2121_011:0058c24": "為鹿王身代懷妊者受死九",
    "T53n2121_011:0058c25": "昔佛在波羅奈國仙人鹿野苑者。諸五通神",
    "T53n2121_011:0058c26": "仙。皆遊學此國。非凡夫所住。王出遊獵。",
    "T53n2121_011:0058c27": "值群鹿千頭悉入網裏。王布步兵圍繞一匝。",
    "T53n2121_011:0058c28": "群鹿驚懼。有失聲唐突於弶或有伏地自隱",
    "T53n2121_011:0058c29": "形者。釋迦牟尼佛。昔為菩薩時。為群鹿王。",
    "T53n2121_011:0059a01": "佛自告群鹿言。汝等安意勿復恐懼。吾設方",
    "T53n2121_011:0059a02": "便。向王求哀必得濟命。各各無他。鹿王來",
    "T53n2121_011:0059a03": "向人王下膝求哀。人王遙見。勅諸左右勿傷",
    "T53n2121_011:0059a04": "害鹿。鹿曰。今觀王意。欲殺千鹿一日供厨。今",
    "T53n2121_011:0059a05": "且盛熱。肉叵久停。願王哀愍。日殺一鹿以供",
    "T53n2121_011:0059a06": "厨宰。不煩王使。鹿自當往詣厨。受死。肉供不",
    "T53n2121_011:0059a07": "斷。鹿得增多。王問鹿曰。汝在群鹿中為長",
    "T53n2121_011:0059a08": "大耶。答曰。如是。王復問鹿。汝審實不。答曰。",
    "T53n2121_011:0059a09": "審實。王即捨鹿攝陣入城。時菩薩將鹿五百。",
    "T53n2121_011:0059a10": "調達亦將五百鹿。日差一鹿。詣王供厨。時次",
    "T53n2121_011:0059a11": "調達遣鹿詣王。值一鹿母懷妊數月。次應供",
    "T53n2121_011:0059a12": "厨。鹿母白王云。今垂欲產。我次應至。子次未",
    "T53n2121_011:0059a13": "至。願見差次小聽在後。調達恚曰。何不速往。",
    "T53n2121_011:0059a14": "誰能代汝先死。鹿母哀泣悲鳴喚呼。輒就",
    "T53n2121_011:0059a15": "菩薩自陳如此。願王開恕。聽在後次。菩薩問",
    "T53n2121_011:0059a16": "鹿。汝主聽汝自陳不。答曰。主不見聽。菩薩",
    "T53n2121_011:0059a17": "慰勞彼鹿。汝且勿懼。吾今代汝。以供厨宰。菩",
    "T53n2121_011:0059a18": "薩鹿王。即召千鹿。懇切戒勅。汝等勿懷懈",
    "T53n2121_011:0059a19": "慢。亦莫侵王秋苗穀食。調達瞋鹿母曰。汝",
    "T53n2121_011:0059a20": "應次至何辭。菩薩語調達。止止勿陳此言。鹿",
    "T53n2121_011:0059a21": "母誠應次死。為愍其胎未應死耳。吾代濟胎",
    "T53n2121_011:0059a22": "命。群鹿自陳。吾等願欲代王受死。王在我",
    "T53n2121_011:0059a23": "存。得食水草。隨意自遊。無所畏忌。王遂詣",
    "T53n2121_011:0059a24": "厨。群鹿追逐隨到王宮。鹿王就厨自求供宰。",
    "T53n2121_011:0059a25": "厨士見鹿王。即往白王。鹿王入厨。次應供",
    "T53n2121_011:0059a26": "宰。不審大王。為可殺不。王勅諸臣。速將鹿",
    "T53n2121_011:0059a27": "王來。王問鹿曰。千鹿盡耶。汝何為來。鹿白",
    "T53n2121_011:0059a28": "王曰。千頭孚乳遂成大群。日有增多。無有",
    "T53n2121_011:0059a29": "減少。具說上事。王自懇責。自怨不及。吾為畜",
    "T53n2121_011:0059b01": "獸不別真偽。枉殺生類。及至於斯。王告大",
    "T53n2121_011:0059b02": "臣。普令國界其有遊獵殺害鹿者。當取誅戮。",
    "T53n2121_011:0059b03": "即遣鹿王還。令國內不得食鹿肉。其有食肉",
    "T53n2121_011:0059b04": "者。當梟其首。因是立名鹿野苑也(出出曜經第九卷)。",
    "T53n2121_011:0059b05": "為威德鹿王身落羅網為獵師所放十",
    "T53n2121_011:0059b06": "佛言。過去世近雪山下。有鹿王。名曰威德。",
    "T53n2121_011:0059b07": "作五百鹿主。時有獵師。安穀施羂。鹿主前",
    "T53n2121_011:0059b08": "行。右脚墮毛羂中。鹿王心念。若我現相。則",
    "T53n2121_011:0059b09": "諸鹿不敢食穀。須噉穀盡。爾乃現脚相。時",
    "T53n2121_011:0059b10": "諸鹿皆去。一女鹿住。說偈言曰。",
    "T53n2121_011:0059b11": "　大王當知　　是獵師來　　願懃方便",
    "T53n2121_011:0059b12": "　出是羂去",
    "T53n2121_011:0059b13": "爾時鹿王以偈答言。",
    "T53n2121_011:0059b14": "　我懃方便　　力勢已盡　　毛羂轉急",
    "T53n2121_011:0059b15": "　不能得出",
    "T53n2121_011:0059b16": "女鹿。見獵師到已。向說偈言。",
    "T53n2121_011:0059b17": "　汝以利刀　　先殺我身　　然後願放",
    "T53n2121_011:0059b18": "　鹿王令去",
    "T53n2121_011:0059b19": "獵師聞之。生憐愍心。以偈答言。",
    "T53n2121_011:0059b20": "　我終不殺汝　　亦不殺鹿王",
    "T53n2121_011:0059b21": "　放汝及鹿王　　隨意之所去",
    "T53n2121_011:0059b22": "獵師即時解放鹿王。佛言。昔鹿王者今我身",
    "T53n2121_011:0059b23": "是。五百鹿者五百比丘是(出十誦律雜誦第一卷)。",
    "T53n2121_011:0059b24": "為九色鹿身以救溺人十一",
    "T53n2121_011:0059b25": "昔者菩薩。身為九色鹿。其毛九種色。其角",
    "T53n2121_011:0059b26": "白如雪。在恒水邊飲食水草。常與一烏為知",
    "T53n2121_011:0059b27": "識。時水中有一溺人。隨流來下。或出或沒。",
    "T53n2121_011:0059b28": "仰頭呼天。山神樹神諸天龍神。何不愍我。",
    "T53n2121_011:0059b29": "鹿聞下水言。汝可騎我背捉我角。負出上岸。",
    "T53n2121_011:0059c01": "溺人下地。繞鹿三匝。向鹿叩頭。乞得為大",
    "T53n2121_011:0059c02": "夫作奴。給其使令採水草。鹿言不用。且各",
    "T53n2121_011:0059c03": "自去。欲報恩者。莫道我在此。人貪我皮角。",
    "T53n2121_011:0059c04": "必來殺我。時國王夫人。夜夢見九色鹿。即詐",
    "T53n2121_011:0059c05": "病不起。王問何以。答曰。我昨夜夢見非常之",
    "T53n2121_011:0059c06": "鹿。其毛九種色。其角白如雪。我思欲得其皮",
    "T53n2121_011:0059c07": "作坐蓐。其角作拂柄。王當為我得之。王若不",
    "T53n2121_011:0059c08": "得我將死矣。王募於國中。若有能得當與分",
    "T53n2121_011:0059c09": "國而治。賜其金鉢盛滿銀粟。賜其銀鉢盛滿",
    "T53n2121_011:0059c10": "金粟。溺人聞之欲取富貴。念言。鹿是畜生。死",
    "T53n2121_011:0059c11": "活何在。往至王所言知鹿處。王大歡喜言。汝",
    "T53n2121_011:0059c12": "若能得其皮角來者。報之半國。溺人面上即",
    "T53n2121_011:0059c13": "生癩瘡。溺人言。大王此鹿雖是畜生。大有",
    "T53n2121_011:0059c14": "威神王宜多出人兵乃可得耳。王即大出人",
    "T53n2121_011:0059c15": "眾。經到恒水邊烏在樹頭。見人兵來即呼鹿",
    "T53n2121_011:0059c16": "言。知識且起王來至。鹿故熟臥不覺。烏下啄",
    "T53n2121_011:0059c17": "其耳。鹿方驚覺四向顧望無復走趣。便往趣",
    "T53n2121_011:0059c18": "王車邊。傍臣欲射。王曰。莫射。此鹿非常。將",
    "T53n2121_011:0059c19": "是天神。鹿言。大王。且莫射我。我前活王國中",
    "T53n2121_011:0059c20": "一人。鹿復長跪問王言。誰道我在此。王便指",
    "T53n2121_011:0059c21": "示。車邊癩面人是也。鹿即仰頭。視此人面。眼",
    "T53n2121_011:0059c22": "中淚出。不能自勝。此人前溺在水中。我不惜",
    "T53n2121_011:0059c23": "身命。自投水中。負此人出。約不相道也。無",
    "T53n2121_011:0059c24": "反復不如出水中浮木也。王有愧色。三數其",
    "T53n2121_011:0059c25": "民。汝受其恩。奈何反欲殺之。即下於國中。若",
    "T53n2121_011:0059c26": "有驅逐此鹿者。當誅五族。眾鹿數千皆來依",
    "T53n2121_011:0059c27": "附。飲食水草不侵禾稼。風雨時節五穀豐熟。",
    "T53n2121_011:0059c28": "人無疾病。其世太平。時九色鹿我身是也。烏",
    "T53n2121_011:0059c29": "阿難是。國王者今父王閱頭檀是。時王夫人",
    "T53n2121_011:0060a01": "者今孫陀利是。時溺人者調達是也。我雖",
    "T53n2121_011:0060a02": "有善心向之。故欲害我。阿難有至意(出九色鹿經)。",
    "T53n2121_011:0060a03": "為雁王身獵者得之而放求國報恩十二",
    "T53n2121_011:0060a04": "過去世時。有波羅奈城。城邊有池。池名雨",
    "T53n2121_011:0060a05": "成。是池中多魚龜鵝雁鴨等。中有雁王。名曰",
    "T53n2121_011:0060a06": "治國。作五百雁主。時有獵師。先施毛羂。雁王",
    "T53n2121_011:0060a07": "前行。右脚著羂。作是念言。若我出是羂脚。餘",
    "T53n2121_011:0060a08": "雁不敢噉穀。盡已即便現脚。眾雁飛去。唯",
    "T53n2121_011:0060a09": "有一雁。名曰蘇摩。不捨王去。王語大臣言。我",
    "T53n2121_011:0060a10": "與汝職作王。在諸雁前行。答言。不能。問言。",
    "T53n2121_011:0060a11": "何故致。",
    "T53n2121_011:0060a12": "爾時大臣。以偈答言。",
    "T53n2121_011:0060a13": "　我願隨王　　死生不變　　寧共王死",
    "T53n2121_011:0060a14": "　勝相離生　　大王當知　　是羂師來",
    "T53n2121_011:0060a15": "　但勤方便　　求脫此羂",
    "T53n2121_011:0060a16": "爾時雁王。以偈答言。",
    "T53n2121_011:0060a17": "　我懃方便　　力勢已盡　　毛羂轉急",
    "T53n2121_011:0060a18": "　不能得脫",
    "T53n2121_011:0060a19": "蘇摩大臣。見羂師到。向說偈言。",
    "T53n2121_011:0060a20": "　大王毛脂肉　　我與等無異",
    "T53n2121_011:0060a21": "　汝以刀殺我　　放王不損汝",
    "T53n2121_011:0060a22": "爾時羂師。語大臣言。我不相殺。放汝及王。",
    "T53n2121_011:0060a23": "隨所樂去。獵師即解雁王。二雁俱去。共相謂",
    "T53n2121_011:0060a24": "言。是獵師作希有事。與我等命。我等資生當",
    "T53n2121_011:0060a25": "以厚報。獵師問言。汝是畜生。有何生具以用",
    "T53n2121_011:0060a26": "報我。二雁答言。波羅奈王名曰梵德。汝持我",
    "T53n2121_011:0060a27": "與獵師。持雁著兩肩上。到城巷中。是雁端正。",
    "T53n2121_011:0060a28": "眾人樂見。有與五錢十錢二十錢者。皆言莫",
    "T53n2121_011:0060a29": "殺。是人比至王宮。大得財物。獵師到王宮",
    "T53n2121_011:0060b01": "門。置雁于地。雁王語守門者曰。汝白梵德",
    "T53n2121_011:0060b02": "王。治國雁王今在門外。便往白王。王即聽入。",
    "T53n2121_011:0060b03": "與設金床。蘇摩大臣隨所應與共相問訊。然",
    "T53n2121_011:0060b04": "後就座。以偈問訊梵德王言。",
    "T53n2121_011:0060b05": "　王體安隱不　　國土豐足不",
    "T53n2121_011:0060b06": "　如法化民不　　等心治國不",
    "T53n2121_011:0060b07": "爾時梵德王。以偈答言。",
    "T53n2121_011:0060b08": "　我常自安隱　　以法化國民",
    "T53n2121_011:0060b09": "　國土恒豐寧　　等心無偏私",
    "T53n2121_011:0060b10": "如是詶對。說五百偈。蘇摩大臣時默然住。",
    "T53n2121_011:0060b11": "梵德王言。汝何故默然。大臣答言。汝是人",
    "T53n2121_011:0060b12": "王國主。此雁王陂澤國主。二王共語何敢間",
    "T53n2121_011:0060b13": "錯。王言。我有好園。汝能住不。答言。不能。王",
    "T53n2121_011:0060b14": "問。何故。雁言。王或睡覺。忘不蠲我。勅作雁",
    "T53n2121_011:0060b15": "肉食。若宰人不能得餘雁。或殺我等以充王",
    "T53n2121_011:0060b16": "厨。治國雁王入王宮中。諸雁從雨成池出於",
    "T53n2121_011:0060b17": "王宮上。徘徊悲鳴。翅濕有水灑污宮殿。王問",
    "T53n2121_011:0060b18": "曰。此是何等。雁王答言。是我眷屬。王言。汝",
    "T53n2121_011:0060b19": "欲去耶。答言。欲去。王言。汝何所須。答言。我",
    "T53n2121_011:0060b20": "為獵師所得。於我等作希有事。與我等壽。若",
    "T53n2121_011:0060b21": "先殺一後復殺一誰能遮者。王言。當何以報",
    "T53n2121_011:0060b22": "之。二雁答曰。與金銀車渠馬瑙衣服飲食。作",
    "T53n2121_011:0060b23": "是語已飛昇虛空。佛言。雁王則我身是。五百",
    "T53n2121_011:0060b24": "雁者。則五百比丘是也。獵師者守財象是也。",
    "T53n2121_011:0060b25": "梵德王者即淨飯王是也。蘇摩大臣者阿難",
    "T53n2121_011:0060b26": "是也(出十誦律雜誦第一卷)。",
    "T53n2121_011:0060b27": "為鸚鵡現身救山火以申報恩十三",
    "T53n2121_011:0060b28": "昔者菩薩。現為鸚鵡常處于樹。風吹彼樹更",
    "T53n2121_011:0060b29": "相切磨。便有火出。火漸熾盛。遂焚一山。鸚鵡",
    "T53n2121_011:0060c01": "思惟。猶如飛鳥軀止于樹。故當反復起報恩",
    "T53n2121_011:0060c02": "心。何況於我長夜處之。而不能滅火。即往",
    "T53n2121_011:0060c03": "詣海。以其兩翅取大海水。至彼火上而灑於",
    "T53n2121_011:0060c04": "火。或以口灑東西馳奔。時有善神。感其懃苦。",
    "T53n2121_011:0060c05": "尋為滅火(出僧伽羅剎經上卷)。",
    "T53n2121_011:0060c06": "為雀王身拔虎口骨十四",
    "T53n2121_011:0060c07": "昔者菩薩身為雀王。慈心濟眾由護身瘡。有",
    "T53n2121_011:0060c08": "虎食獸骨拄其齒。病困將終。雀入口啄骨日",
    "T53n2121_011:0060c09": "日若茲。雀口生瘡身為瘦疵。骨出虎口。雀",
    "T53n2121_011:0060c10": "飛登樹。說佛經曰。殺為凶瘧其惡莫大。虎",
    "T53n2121_011:0060c11": "聞雀戒。勃然恚曰。爾始離吾口。而敢多言。",
    "T53n2121_011:0060c12": "雀覩其不可化。即速飛去。佛言。雀者是吾身。",
    "T53n2121_011:0060c13": "虎者是調達(出雀王經)。",
    "T53n2121_011:0060c14": "為大魚身以濟飢渴十五",
    "T53n2121_011:0060c15": "昔者菩薩貧窶。與諸商人俱至他國。菩薩",
    "T53n2121_011:0060c16": "覩海中魚巨細相吞。以身代小者令得須臾",
    "T53n2121_011:0060c17": "之命。即自投海大魚得飽小者得活。魂神化",
    "T53n2121_011:0060c18": "為鯨魚之王。身有數里。海邊國旱人民饑饉。",
    "T53n2121_011:0060c19": "更相吞噉。魚即蕩身于國。噉者存命。輦肉",
    "T53n2121_011:0060c20": "數月而魚猶活。天神下曰。爾為仁慈苦可堪",
    "T53n2121_011:0060c21": "乎。何不收壽離斯痛也。魚曰。吾神逝身腐。",
    "T53n2121_011:0060c22": "民後饑饉。復當相噉。吾不忍覩。天曰。爾必",
    "T53n2121_011:0060c23": "得佛度苦眾生。有人取其首魚時死矣。魂為",
    "T53n2121_011:0060c24": "王子。有上聖之明。四恩弘慈潤齊二儀。愍",
    "T53n2121_011:0060c25": "民困窮。言之哽咽。然國尚旱。靖心齋肅。退",
    "T53n2121_011:0060c26": "食絕獻。頓首悔過曰。民之不善。咎在我身。",
    "T53n2121_011:0060c27": "願喪吾命惠民雨澤。月月哀慟。由至孝之",
    "T53n2121_011:0060c28": "子遭聖父之喪。精誠遠遠有名。佛與五百",
    "T53n2121_011:0060c29": "人來其國界。王聞心悅。奉迎稽首叩頭涕泣。",
    "T53n2121_011:0061a01": "心穢行濁。不合三尊四恩之教。苦酷人民。枯",
    "T53n2121_011:0061a02": "旱累載。黎庶饑饉。怨痛傷情。願除民災以禍",
    "T53n2121_011:0061a03": "罪我。諸佛答曰。爾為人君。慈惻仁惠德齊帝",
    "T53n2121_011:0061a04": "釋。諸佛普知。令王受福慎無慼也。勅民種",
    "T53n2121_011:0061a05": "穀。家無不修。稻化為滋。王曰。須熟。禾實覆",
    "T53n2121_011:0061a06": "國。皆含稻穬。中容數斛。其米芬芳舉國欣",
    "T53n2121_011:0061a07": "懌。歎詠王德。率土持戒。歸命三寶。王及臣民",
    "T53n2121_011:0061a08": "命終生天。時貧人吾身是(出度無極集第一卷)。",
    "T53n2121_011:0061a09": "為鼈王身化諸同類活眾賈人十六",
    "T53n2121_011:0061a10": "昔者菩薩。曾為鼈王。生長大海化諸同類。子",
    "T53n2121_011:0061a11": "民群眾皆修仁德。王自奉行慈悲喜護。愍於",
    "T53n2121_011:0061a12": "眾生如母愛子。其海深長邊際難限。而悉周",
    "T53n2121_011:0061a13": "至靡不更歷。於時鼈王出於海外。在邊臥息",
    "T53n2121_011:0061a14": "積有日月。其背堅燥猶如陸地。賈人遠來因",
    "T53n2121_011:0061a15": "止其上。破薪然火炊煮飯食。繫其牛馬車乘",
    "T53n2121_011:0061a16": "載石皆著其上。鼈王欲趣入水。畏墮商人。",
    "T53n2121_011:0061a17": "適欲強忍痛不可勝。便設權計入淺水處。除",
    "T53n2121_011:0061a18": "滅火毒不危眾賈。眾賈恐怖謂潮卒漲。悲哀",
    "T53n2121_011:0061a19": "吁嗟歸命諸天。釋梵四王日月神明。願以",
    "T53n2121_011:0061a20": "威德唯見救濟。鼈王心益愍之。因報賈人。慎",
    "T53n2121_011:0061a21": "莫恐怖。吾被火焚故捨入水。欲令痛息。今當",
    "T53n2121_011:0061a22": "相安終不相危。眾賈聞之知有活望。俱時發",
    "T53n2121_011:0061a23": "聲言。南無佛。鼈興大慈。還負眾賈移在岸邊。",
    "T53n2121_011:0061a24": "眾人得脫靡不歡喜。遙拜鼈王而歎其德。尊",
    "T53n2121_011:0061a25": "為橋梁多所過度。行為大舟載越三界。設",
    "T53n2121_011:0061a26": "得佛道當復救脫生死之厄。鼈王報曰。善哉",
    "T53n2121_011:0061a27": "善哉。當如汝言。各自別去。佛言。時鼈王者我",
    "T53n2121_011:0061a28": "身是也。五百賈人。五百弟子舍利弗等是(出生經第",
    "T53n2121_011:0061a29": "四卷)。",
    "T53n2121_011:0061b01": "經律異相卷第十一"
}