{
    "X73n1452_025:0357a01": "紫栢老人集卷之二十五",
    "X73n1452_025:0357a02": "明　憨山德清　閱",
    "X73n1452_025:0357a03": "詩(五言古)",
    "X73n1452_025:0357a04": "宿洪福寺懷古",
    "X73n1452_025:0357a05": "浮生若電露。豈有山河壽。磨笄高入雲。還同天地久。",
    "X73n1452_025:0357a06": "其誰張麗筵。夜半操銅斗。逐鹿不畏險。攫金寧顧醜。",
    "X73n1452_025:0357a07": "滹沱鎮長流。覆宿千峰首。骨肉靡暇念。侈心若淵藪。",
    "X73n1452_025:0357a08": "覇功高幾許。直道難箝口。野寺秋風清。塔鈴解獅吼。",
    "X73n1452_025:0357a09": "燈前聞草蟲。更復悲蒲柳。",
    "X73n1452_025:0357a10": "山居",
    "X73n1452_025:0357a11": "鳥道曲復直。迢遞通幽寂。枯松學龍舞。怪石疑僧立。",
    "X73n1452_025:0357a12": "香雲襯足柔。清磬聲歷歷。老衲笑相迎。有意非言說。",
    "X73n1452_025:0357a13": "宿可休堂",
    "X73n1452_025:0357a14": "野人無心來。寧復有心去。來去總無心。白雲知所趣。",
    "X73n1452_025:0357a15": "幽篁一徑通。落葉四簷聚。念此夜露寒。草蟲鳴不住。",
    "X73n1452_025:0357a16": "紺圃即事(二首)",
    "X73n1452_025:0357a17": "無風水自定。水定涵太虗。四岸交清陰。竹槐何翳如。",
    "X73n1452_025:0357a18": "游鱗戲樹杪。天影看却倒。去者亦幽人。有情難盡道。",
    "X73n1452_025:0357a19": "夕陽澄紺圃。淺港動蘭棹。",
    "X73n1452_025:0357a20": "卜居在野曠。寂無塵俗想。疎鍾深夜聞。六根瀉清響。",
    "X73n1452_025:0357a21": "晝讀天竺書。幽窻思恍[怡台+莽]。犬吠桃花陰。麥浪人來往。",
    "X73n1452_025:0357a22": "最愛晚雨晴。空林反照爽。",
    "X73n1452_025:0357a23": "芙蓉寺跨雲梁",
    "X73n1452_025:0357a24": "白雲不知畆。折竹為輕帚。幾度掃復合。流泉觸石吼。",
    "X73n1452_025:0357b01": "望中峰巒奇。欲往未敢走。老衲駕津梁。去來恐怖否。",
    "X73n1452_025:0357b02": "患媒以有身。墮體無堅朽。達者既知此。死生何好醜。",
    "X73n1452_025:0357b03": "經殘磬亦歇。豈更聞鷄狗。",
    "X73n1452_025:0357b04": "龍潭靜室",
    "X73n1452_025:0357b05": "睡起帶微昏。拭眼出禪戶。碧天紅日高。雲山光可睹。",
    "X73n1452_025:0357b06": "倚欄聽流泉。橋上孰為伍。岩側立奇石。向我石欲舞。",
    "X73n1452_025:0357b07": "衲僧傍弗禁。於石生忌妬。汝本無心物。如何解玄路。",
    "X73n1452_025:0357b08": "生公昔教汝。吾今擬椎破。一憎一愛之。且道誰福禍。",
    "X73n1452_025:0357b09": "了此得佛心。未會大莽魯。",
    "X73n1452_025:0357b10": "舍下邳弔留侯",
    "X73n1452_025:0357b11": "子房椎秦氣。豈止萬丈虹。一旦能自下。進履圯橋翁。",
    "X73n1452_025:0357b12": "翁怒竟弗納。復進心如初。苟非天地量。報韓計即疎。",
    "X73n1452_025:0357b13": "佐漢功已成。超然掉臂行。青山去不返。為答赤松盟。",
    "X73n1452_025:0357b14": "月夜泊下邳。忽聞流水聲。尚疑先生在。感激無盡情。",
    "X73n1452_025:0357b15": "山居",
    "X73n1452_025:0357b16": "潭柘溪山深。那聞空谷音。凍雲雷忽鳴。日月其誰心。",
    "X73n1452_025:0357b17": "塔前解放光。此照無古今。老人不負渠。影響渠有餘。",
    "X73n1452_025:0357b18": "渠能不負老。在處皆迢如。",
    "X73n1452_025:0357b19": "白仁岩",
    "X73n1452_025:0357b20": "誰云山路險。我覺山路幽。空林鳴落木。斷壁瀉寒流。",
    "X73n1452_025:0357b21": "徑曲難可記。雲閒時復留。樓臺斜礙石。松柏老成虬。",
    "X73n1452_025:0357b22": "拭蘚讀殘碣。遠公豈凡儔。五篇悟今古。六事羞王侯。",
    "X73n1452_025:0357b23": "危峯代主人。玉雪泛磁甌。蓮漏滴弗涸。棋枰局未収。",
    "X73n1452_025:0357b24": "悲歌曳杖去。日暮不勝秋。",
    "X73n1452_025:0357c01": "夜坐上方山即事",
    "X73n1452_025:0357c02": "頭戴古人笠。夜禪松露泣。怡然醉遐曠。想是多生習。",
    "X73n1452_025:0357c03": "雲鎻兜率門。人來撥雲入。瑤梯知幾層。攀援鐵繩急。",
    "X73n1452_025:0357c04": "舉眸見樓臺。重疊峰巒岌。磬韻瀉空翠。清泉道者汲。",
    "X73n1452_025:0357c05": "水窮路亦盡。相見惟合十。茶罷揮麈尾。雄談匪暇給。",
    "X73n1452_025:0357c06": "中岩月未沈。謝法且長揖。貪睡但畏曉。那復顧衣濕。",
    "X73n1452_025:0357c07": "潭柘山一音堂寄懷靜光滑居士",
    "X73n1452_025:0357c08": "世路多崎嶇。悠悠寄巖谷。去來惟白雲。天地亦茆屋。",
    "X73n1452_025:0357c09": "渴有泉可飲。慰饑松充祿。明月上東峰。貝葉聊披讀。",
    "X73n1452_025:0357c10": "會旨忽喪我。虗心而實腹。愛生死媒進。忘所能豈獨。",
    "X73n1452_025:0357c11": "譬若古寶鏡。無塵光自復。松邊坐良久。介爾一成六。",
    "X73n1452_025:0357c12": "天水本不遠。亦寧非五竺。行蹤顧難留。薦茗誰擊筑。",
    "X73n1452_025:0357c13": "邂逅雖可期。江山阻人目。搖搖莫盡思。卷來托茲幅。",
    "X73n1452_025:0357c14": "晨起蕭岡納涼",
    "X73n1452_025:0357c15": "煩暑不可滌。扶笻傍溪光。偶然值幽陰。輕風發林芳。",
    "X73n1452_025:0357c16": "新荷浮湛露。閒雲停蕭岡。遠山既以淨。遠水亦以長。",
    "X73n1452_025:0357c17": "眠鷗驚復定。吾與我亦忘。寂寂花暫落。浪浪溜鳴廊。",
    "X73n1452_025:0357c18": "雖有合塵心。其如法中王。為問西來意。倒影泛虗堂。",
    "X73n1452_025:0357c19": "日暮歸自龍潭",
    "X73n1452_025:0357c20": "利名非烟霞。牽人不辭遠。泉石非美酒。醉我不知返。",
    "X73n1452_025:0357c21": "狂笑出重幽。殘陽沒松坂。",
    "X73n1452_025:0357c22": "長松館夜坐",
    "X73n1452_025:0357c23": "禪庭就樹縛。草徑遠塵寰。有時鳥相語。無人來叩關。",
    "X73n1452_025:0357c24": "江聲襍松響。飯訖聽潺湲。染習漸將洗。靈臺似近閒。",
    "X73n1452_025:0358a01": "許詢解設難。支遁答非慳。莫問城樓月。潯陽照碧灣。",
    "X73n1452_025:0358a02": "山居即懷",
    "X73n1452_025:0358a03": "峰泉本嚴好。何必修飾之。蔬食飲水外。白雲可悅怡。",
    "X73n1452_025:0358a04": "放言慙末德。危行竊與期。麋鹿散還聚。詩書忘復思。",
    "X73n1452_025:0358a05": "相知嫌地遠。誰共嚼紫芝。",
    "X73n1452_025:0358a06": "仲夏擕覺生受食芙蓉山中",
    "X73n1452_025:0358a07": "閒將飯袋子。共爾納涼此。雲鶴棲高松。池魚玩清水。",
    "X73n1452_025:0358a08": "有心豈得妙。無念墮寂止。前識古不貴。朴哉智之始。",
    "X73n1452_025:0358a09": "歸鴉點暮烟。杖屨懷故里。",
    "X73n1452_025:0358a10": "覺生訝講絳二韻險絕難賡和予應聲賦此",
    "X73n1452_025:0358a11": "(二首)",
    "X73n1452_025:0358a12": "明珠藏老蚌。蕩漾吳門港。一旦誰剖之。圓光照佛項。",
    "X73n1452_025:0358a13": "談經不須舌。直示但用棒。高枕臥頹巖。松濤代晝講。",
    "X73n1452_025:0358a14": "松窻匪貴絳。常以雲為巷。雨歇千山寒。流泉隨勢降。",
    "X73n1452_025:0358a15": "林鴉噪夕陽。碧漢浮彩虹。村落牛羊歸。晚鐘何處撞。",
    "X73n1452_025:0358a16": "人生特寄耳。埋骨無賢戇。",
    "X73n1452_025:0358a17": "題骨香菴隆公靜室畫梅",
    "X73n1452_025:0358a18": "萬木凍欲死。枯槎衒春色。禪房午夜寒。明月挂枝側。",
    "X73n1452_025:0358a19": "彷彿暗香浮。鼻根不可識。支郎定初回。瘦影橫癱肋。",
    "X73n1452_025:0358a20": "此意向誰言。氷魂自相得。鹽梅非所望。投老終佛國。",
    "X73n1452_025:0358a21": "悼無相容公",
    "X73n1452_025:0358a22": "是身如邱井。聊以命為綆。汲久終必斷。世中有誰省。",
    "X73n1452_025:0358a23": "輸他達道人。念起恒自儆。生滅本一條。見形即知影。",
    "X73n1452_025:0358a24": "去來有異同。諠寂靡炎冷。刁斗聲弗停。沙門觀力猛。",
    "X73n1452_025:0358b01": "未死恣昏動。含識豈超頴。遠公之清塵。師歿孰為整。",
    "X73n1452_025:0358b02": "悼如超",
    "X73n1452_025:0358b03": "往曾見吾影。實未得吾心。見影雖植因。得心道可尋。",
    "X73n1452_025:0358b04": "死生非細事。神寂昏不侵。苟非得道骨。安能無浮沈。",
    "X73n1452_025:0358b05": "難消是五障。易失惟一音。新塚遍芳草。松風多悲吟。",
    "X73n1452_025:0358b06": "誰有堅固經。鳴此無生琴。",
    "X73n1452_025:0358b07": "哭素菴師",
    "X73n1452_025:0358b08": "棲霞久岑寂。泉石漸光霽。願力洒心血。禪宮始壯麗。",
    "X73n1452_025:0358b09": "青山色不老。碧水流無滯。舌相與德容。見聞安可契。",
    "X73n1452_025:0358b10": "師來春著物。師去猿亦涕。愧我徒識師。弗堪支傾替。",
    "X73n1452_025:0358b11": "東南法梁折。苦海浩難濟。小子瞻白雲。幾回淚沾毳。",
    "X73n1452_025:0358b12": "長松館西風吟",
    "X73n1452_025:0358b13": "朝來坐庭除。木葉墮不歇。未是西風高。千林如脫髮。",
    "X73n1452_025:0358b14": "林林成比邱。遠近坐兀兀。無口舌豈勞。妙音從手發。",
    "X73n1452_025:0358b15": "門人聚白雲。聽法誰敢忽。以眼為耳根。聲塵逈超越。",
    "X73n1452_025:0358b16": "長松強出頭。夜靜挂明月。萬籟寂不喧。月明滿禪窟。",
    "X73n1452_025:0358b17": "閒中度朝暮。所見何賞罰。",
    "X73n1452_025:0358b18": "燕山送無言道公住持少林寺",
    "X73n1452_025:0358b19": "青山不易老。白日何其短。葉落黃金臺。誰人行急緩。",
    "X73n1452_025:0358b20": "四泉清且深。五乳秋雲滿。取汲豈有心。為霖濟枯旱。",
    "X73n1452_025:0358b21": "苟非善用之。雖正亦復反。鉢樹既成抱。帝座香未散。",
    "X73n1452_025:0358b22": "椎輪久失主。賞罰貴明斷。祖令試全提。波旬應左袒。",
    "X73n1452_025:0358b23": "焦螟泊火聚。燕雀秋鵠卵。直下不生心。聖凡俱納欵。",
    "X73n1452_025:0358b24": "芭蕉菴偶成",
    "X73n1452_025:0358c01": "誰謂城市諠。我居若空谷。晨昏雞犬聲。誤聽作岩瀑。",
    "X73n1452_025:0358c02": "庭際羅雲石。微風撼疎竹。故人家務忙。誰共法海沐。",
    "X73n1452_025:0358c03": "石門寺",
    "X73n1452_025:0358c04": "我愛石門寺。臨川清曠處。業當水月深。道益魚龍助。",
    "X73n1452_025:0358c05": "帆影亂幽窻。櫓聲搖靜慮。南山及峨嵋。併換終不與。",
    "X73n1452_025:0358c06": "讀法華經",
    "X73n1452_025:0358c07": "一室住峰深。樵夫猶莫尋。日永閒不徹。獨轉蓮花經。",
    "X73n1452_025:0358c08": "自誦還自聽。問渠誰賞音。反復細推究。本來非二心。",
    "X73n1452_025:0358c09": "如何根塵識。三者各有因。使我疑難解。取決白雲岑。",
    "X73n1452_025:0358c10": "白雲亦弗答。隨時變晴陰。",
    "X73n1452_025:0358c11": "梵川",
    "X73n1452_025:0358c12": "水曲午風清。輕舟浪花淺。主人遊未歸。碧草坐來軟。",
    "X73n1452_025:0358c13": "有茗向誰啜。有心向誰展。青春感逝波。白日應共勉。",
    "X73n1452_025:0358c14": "何必觀滄溟。乃稱雲濤緬。崑崙與培塿。會理非隱顯。",
    "X73n1452_025:0358c15": "島嶼壘塊成。池塘貴折轉。水澄見樹影。隔岸雲舒卷。",
    "X73n1452_025:0358c16": "中流搆精藍。荊棘試初剪。魚鳥識香燈。兒童慣習善。",
    "X73n1452_025:0358c17": "輞川王右丞。泉石寄軒冕。今有曲阿生。梵川託幽選。",
    "X73n1452_025:0358c18": "道人偶飯茲。細雨濕蒼蘚。理棹向何處。北園少鷄犬。",
    "X73n1452_025:0358c19": "過石鐘寺",
    "X73n1452_025:0358c20": "長江水不淺。湖口山不深。雲石多奇巧。疑生丹青心。",
    "X73n1452_025:0358c21": "予偕二三子。取次望春林。何異畫圖上。歡笑發空音。",
    "X73n1452_025:0358c22": "假山與真山。象始可相尋。",
    "X73n1452_025:0358c23": "過匡廬棲賢橋",
    "X73n1452_025:0358c24": "我昔遊峨嵋。峨嵋青雲閒。巴江瀉天上。千里一日還。",
    "X73n1452_025:0359a01": "今來匡廬陽。峰巒潛復翔。玉淵溢必泛。三峽何鏗鏘。",
    "X73n1452_025:0359a02": "行倦坐橋側。鳴珮聲琅琅。聞遺心獨清。觀音舌相長。",
    "X73n1452_025:0359a03": "幾人度流水。即影見慈光。",
    "X73n1452_025:0359a04": "風塵通觀",
    "X73n1452_025:0359a05": "風塵齊水月。染淨但唯心。試看匣中鏡。澹然光靜深。",
    "X73n1452_025:0359a06": "一朝縣高臺。萬像等照臨。好醜纖不昧。未嘗煩沈吟。",
    "X73n1452_025:0359a07": "予心得如此。寧畏風塵侵。",
    "X73n1452_025:0359a08": "棄杖",
    "X73n1452_025:0359a09": "楖栗何所生。托根峨嵋石。偶然棄此山。尊者何得失。",
    "X73n1452_025:0359a10": "且以四塵觀。推之本無質。寧惟此杖哉。萬物同一職。",
    "X73n1452_025:0359a11": "贈馬子善",
    "X73n1452_025:0359a12": "堤上垂埀柳。堤下青青草。等閒清遊時。文章皆極妙。",
    "X73n1452_025:0359a13": "不假彫琢工。天然而自巧。借問此何來。胸中無煩惱。",
    "X73n1452_025:0359a14": "贈明月寺皎如",
    "X73n1452_025:0359a15": "古寺負靈岩。湖山最深處。微塵固難近。心遠本非預。",
    "X73n1452_025:0359a16": "流水解清談。白雲好來去。經殘坐松下。調息澄俗慮。",
    "X73n1452_025:0359a17": "明月懸高天。空床任箕踞。莫憎青白眼。身世等飛絮。",
    "X73n1452_025:0359a18": "山中即事",
    "X73n1452_025:0359a19": "粥殘無所事。策杖尋幽去。岩下聽流水。泠然為誰語。",
    "X73n1452_025:0359a20": "天寒茗弗熱。霧重晝匪曙。此本龍蛇鄉。廓然忘怖慮。",
    "X73n1452_025:0359a21": "談笑殊未休。日暮難久據。月上還再來。何必生猶豫。",
    "X73n1452_025:0359a22": "過天寧寺(有序)",
    "X73n1452_025:0359a23": "余讀唐李長者決疑論。是知無為而成者。天也。應",
    "X73n1452_025:0359a24": "物而不亂者。寧也。故古人有以攖寧自號者。亦此。",
    "X73n1452_025:0359b01": "早春擕二三法侶。謁李長者於方山。既而還清涼。",
    "X73n1452_025:0359b02": "以滹沱冰將泮。徘徊未渡。少憩天寧遠公禪房賦",
    "X73n1452_025:0359b03": "此。",
    "X73n1452_025:0359b04": "年華不可留。齒髮豈堪倚。既少終必老。逝波力難止。",
    "X73n1452_025:0359b05": "無生則無死。有末必窮始。岸柳夢欲醒。桃花尚含恥。",
    "X73n1452_025:0359b06": "同誰遊寶地。歠茗談莊子。一嘯出門去。千峰興方起。",
    "X73n1452_025:0359b07": "方山金剛泉",
    "X73n1452_025:0359b08": "丈夫患軟暖。任事不耐長。一歃金剛泉。形骸頓堅強。",
    "X73n1452_025:0359b09": "視生與死等。視苦為樂場。此觀久成熟。身心俱清涼。",
    "X73n1452_025:0359b10": "送得心開士遊五臺",
    "X73n1452_025:0359b11": "牢山去五臺。相近亦相遠。近則在剎那。遠則靡涯岸。",
    "X73n1452_025:0359b12": "生心禮文殊。何啻太虗電。轉眼光已沈。掌紋不可見。",
    "X73n1452_025:0359b13": "秋高風色寒。落葉情無限。望望孤雲遙。令人增眷戀。",
    "X73n1452_025:0359b14": "讀經曾敷蓮。陸地清馨遍。今昔俛仰中。千里寧隔線。",
    "X73n1452_025:0359b15": "大士笑相迎。茗貯玻璃碗。鼻風生浪華。香光搖臺殿。",
    "X73n1452_025:0359b16": "無錯箭鋒機。掉頭空絕巘。",
    "X73n1452_025:0359b17": "月下讀書",
    "X73n1452_025:0359b18": "天高秋露寒。元侶皆寢歇。油濁燈頗昏。讀書借明月。",
    "X73n1452_025:0359b19": "得朋古始初。會理心自愜。釋卷夜已深。清光滿岩穴。",
    "X73n1452_025:0359b20": "過龍門靜室",
    "X73n1452_025:0359b21": "羊腸路高低。深林秘禪宮。既到坐門次。重叠皆雲峰。",
    "X73n1452_025:0359b22": "刳木三百尺。閣石架虗空。寒泉委曲瀉。點滴落厨中。",
    "X73n1452_025:0359b23": "昨見僧頭上。水聲來匆匆。相看拍手笑。王維難形容。",
    "X73n1452_025:0359b24": "惟有無心者。會旨超塵封。",
    "X73n1452_025:0359c01": "春日登清涼",
    "X73n1452_025:0359c02": "昨來進幽谷。草木時雨足。欣欣向人笑。紅黃閒紫綠。",
    "X73n1452_025:0359c03": "揮戈日難返。流泉去甚速。正思東家邱。川上嗟不復。",
    "X73n1452_025:0359c04": "蚤春謁李長者著論處",
    "X73n1452_025:0359c05": "高人李長者。風致久欽尚。問法蒲衣子。從茲乃西往。",
    "X73n1452_025:0359c06": "青山不改色。白足遞酬唱。人代付流水。雲巖獻奇狀。",
    "X73n1452_025:0359c07": "芙蓉繞禪室。貝葉生佛想。春雪被四野。玄津滌五障。",
    "X73n1452_025:0359c08": "華嚴佛始談。大論誠快暢。恨我生何晚。不遑奉巾杖。",
    "X73n1452_025:0359c09": "猶欣侍尊者。龍象共趨蹡。夜寒山路幽。再宿解悽愴。",
    "X73n1452_025:0359c10": "尚朴崖",
    "X73n1452_025:0359c11": "予非太古人。君是太古石。今昔甚懸遠。一朝此相識。",
    "X73n1452_025:0359c12": "因悲世道衰。尚友千古客。柰有峨嵋遊。匪遑久侍側。",
    "X73n1452_025:0359c13": "雲邊言別離。杯茗瀉慘惻。敢企明月心。常相照行識。",
    "X73n1452_025:0359c14": "飯鳳林寺有感",
    "X73n1452_025:0359c15": "昔人依寒巖。虎豹常為伍。片心委寂寥。頹然混沌父。",
    "X73n1452_025:0359c16": "古木不知春。鳥不驚樵斧。一旦陽光回。白雲化丹圃。",
    "X73n1452_025:0359c17": "我老欲投杖。已生峨嵋羽。",
    "X73n1452_025:0359c18": "食菜",
    "X73n1452_025:0359c19": "莫嫌菜味淡。淡中趣甚長。長者可以久。久則耐歲霜。",
    "X73n1452_025:0359c20": "人謂梁肉美。我愛菜根香。東坡曾有言。大丈夫須嘗。",
    "X73n1452_025:0359c21": "淡泊滋高明。奢侈汩心光。節儉可成家。費則近淫荒。",
    "X73n1452_025:0359c22": "聽我冷舌言。天下亦可康。",
    "X73n1452_025:0359c23": "山堂夜坐",
    "X73n1452_025:0359c24": "空堂澄佛火。寒月照僧笠。俯仰天地閒。氷壺喻不及。",
    "X73n1452_025:0360a01": "微雲淡欲斷。野鳥雪枝集。迴嶺互明滅。流泉凍弗泣。",
    "X73n1452_025:0360a02": "相將坐達旦。行者頻乞入。所樂既難齊。滄浪豈牛習。",
    "X73n1452_025:0360a03": "秋夜宿積善菴洪上人禪房(號大宗)",
    "X73n1452_025:0360a04": "微雲散空碧。片月當天縞。獨聽草蛩鳴。遺塵契深奧。",
    "X73n1452_025:0360a05": "緣粗而得精。精化合常道。目擊猶千峰。語言豈可到。",
    "X73n1452_025:0360a06": "虗窻涼初高。擁毳坐來好。黃葉飄秋風。夜中誰復掃。",
    "X73n1452_025:0360a07": "潭柘一音堂即事",
    "X73n1452_025:0360a08": "三界如旅泊。比邱寧敢著。去來類孤雲。足跡難可摸。",
    "X73n1452_025:0360a09": "樹下只一宿。遲回恐生縛。雕梁與畫栱。眷顧詎非錯。",
    "X73n1452_025:0360a10": "末世風俗澆。鬚毛徒剃削。酣然醉大欲。男女飲食樂。",
    "X73n1452_025:0360a11": "雖復著袈裟。諸方亦行脚。研窮本色事癡默熱惱灼。",
    "X73n1452_025:0360a12": "一旦死魔至。惶惶何所托。",
    "X73n1452_025:0360a13": "吳江聖壽寺",
    "X73n1452_025:0360a14": "吾愛吳江山。浮杯恣幽尋。又愛吳江水。臨流閒照心。",
    "X73n1452_025:0360a15": "城中有古寺。銘碣何埋沈。偶讀高僧傳。赤烏到於今。",
    "X73n1452_025:0360a16": "佛燈斷復續。棒喝振雷音。禪虎瞎堂老。昔曾踞此林。",
    "X73n1452_025:0360a17": "殘碑陷新壁。每動騷人吟。近世微某公。幾遭荊棘侵。",
    "X73n1452_025:0360a18": "何其棄而去。令我彌愴襟。山豈貴必高。水安貴在深。",
    "X73n1452_025:0360a19": "寸虗苟無欲。朝市即雲岑。曠然離苦地。誰解投簪纓。",
    "X73n1452_025:0360a20": "名二泉詩(有序)",
    "X73n1452_025:0360a21": "余遊廣慧寺。見一泉湛然明瑩。歡喜心生。熱惱自",
    "X73n1452_025:0360a22": "消。因名之曰歡喜泉。復見一泉。淙淙然瀉諸龍吻。",
    "X73n1452_025:0360a23": "若枯禪大龍。神遊覺海。慧濤洶湧之中。而不撓乎",
    "X73n1452_025:0360a24": "澄潔之性。有即動而靜。彷彿乎禪定之象。名之曰",
    "X73n1452_025:0360b01": "禪悅泉。後之高人勝士。過廣慧者。皆生歡喜。入禪",
    "X73n1452_025:0360b02": "悅。庶無負名二泉之心乎。",
    "X73n1452_025:0360b03": "歡喜泉",
    "X73n1452_025:0360b04": "千峰有流水。一見何皎皎。歡喜油然生。相將山月曉。",
    "X73n1452_025:0360b05": "掬之開妙觸。直下無不了。夜靜鍾磬歇。清音瀉叢篠。",
    "X73n1452_025:0360b06": "更聞洗鉢殘。惹得游鱗遶。",
    "X73n1452_025:0360b07": "禪悅泉",
    "X73n1452_025:0360b08": "商者見利喜。農人得雨悅。空山萬籟寂。老衲默無說。",
    "X73n1452_025:0360b09": "所樂雖不同。適懷寧優劣。寒飈吹微雲。凡聖情波徹。",
    "X73n1452_025:0360b10": "過某公禪房",
    "X73n1452_025:0360b11": "鑿破千尺氷。雲邊結方丈。漁樵絕往來。天地同俯仰。",
    "X73n1452_025:0360b12": "不見喧笑聲。但聞流水響。山深遊子稀。夜靜明月上。",
    "X73n1452_025:0360b13": "把袂論素心。忘機冥大象。為烹虎邱茗。已接鶴膝杖。",
    "X73n1452_025:0360b14": "何處動疎鍾。此時誰撫掌。人生若漚泡。莫使煩惱長。",
    "X73n1452_025:0360b15": "高竪精進幢。共超無明網。",
    "X73n1452_025:0360b16": "寶珠泉(有序)",
    "X73n1452_025:0360b17": "嘉靖閒。有禪者不知何許人。雲行鳥飛。足跡滿天",
    "X73n1452_025:0360b18": "下。而愛杭之徑山。山有凌霄峰。高出羣巘。石少土",
    "X73n1452_025:0360b19": "多。可以樹藝。然以乏水。棲者不能久。此禪禱於龍",
    "X73n1452_025:0360b20": "神。一旦泉湧成掬。更三日。泓然厭沃龍象矣。萬歷",
    "X73n1452_025:0360b21": "壬辰仲春。自杭來五臺。言其始末如此。遂賦之。",
    "X73n1452_025:0360b22": "寒流迸絕頂。清冷遠泥濘。午夜微雲空。氷輪印滄洄。",
    "X73n1452_025:0360b23": "誰披破納頭。分玉注爐鼎。熾炭三沸初。浪花明珠並。",
    "X73n1452_025:0360b24": "試傾磁甌中。一啜禪夢醒。",
    "X73n1452_025:0360c01": "芙蓉寺",
    "X73n1452_025:0360c02": "千峰有流水。碧沼有明月。承坐香雲柔。此心何所闕。",
    "X73n1452_025:0360c03": "美人秋思深。肯向岩隈歇。麋鹿去復返。孤鴻天際沒。",
    "X73n1452_025:0360c04": "滿城夜露寒。燈火照佛國。鏡裡浮幢新。山河壯禪窟。",
    "X73n1452_025:0360c05": "重過樓煩寺",
    "X73n1452_025:0360c06": "至人將欲誕。寶地湧靈脉。飲者無賢愚。俱然消諸厄。",
    "X73n1452_025:0360c07": "一朝產金芝。佛日生大夕。千古鳴法雷。舌根等堅石。",
    "X73n1452_025:0360c08": "樓煩師之里。爾我悲陳迹。廬嶽秋風高。東林正蕭索。",
    "X73n1452_025:0360c09": "聰明泉未枯。勝井塵土積。搔首共躊蹰。哀鴻催白髮。",
    "X73n1452_025:0360c10": "敢承聖者光。分燄照蠻貊。況復中華生。自來霑法澤。",
    "X73n1452_025:0360c11": "慚余道力衰。匪及為輝赫。",
    "X73n1452_025:0360c12": "玄岡山店別寧武諸法侶",
    "X73n1452_025:0360c13": "偶然飯山店。法侶勤正念。反視身與心。豈殊速閃電。",
    "X73n1452_025:0360c14": "百年喻朝露。日出花即斂。寵辱鏡上塵。本光謾相染。",
    "X73n1452_025:0360c15": "秋風催馬蹄。去去情無厭。",
    "X73n1452_025:0360c16": "過清涼義塚園示某禪人",
    "X73n1452_025:0360c17": "艶姬遊花林。過者誰不讚。白骨亂荒草。見之誰不嘆。",
    "X73n1452_025:0360c18": "從來百年中。好醜隨時判。嘆者未死時。容儀何粲粲。",
    "X73n1452_025:0360c19": "讚者埋黃土。白骨同一貫。佛說女三昧。即身成境觀。",
    "X73n1452_025:0360c20": "比邱住尸林。攝念厭分段。如觀一枝花。洞悉春無畔。",
    "X73n1452_025:0360c21": "過華嚴菴",
    "X73n1452_025:0360c22": "流水青山曲。誅茅拭心鏡。法界雖四重。了之凡可聖。",
    "X73n1452_025:0360c23": "風高鐵磬寒。月上松窻淨。莫謂故紙厚。鑽研力須勁。",
    "X73n1452_025:0360c24": "一塵忽剖破。大藏頓究竟。且說春光深。杏花正當令。",
    "X73n1452_025:0361a01": "浮生能幾何。誰悟身為病。",
    "X73n1452_025:0361a02": "驅旱魃(有序)",
    "X73n1452_025:0361a03": "予道興善寺。覩麥苗枯槁。知魃鬼為祟。遂賦詩驅",
    "X73n1452_025:0361a04": "之。期雨足為驗。",
    "X73n1452_025:0361a05": "苗麥仰甘泉。赤子饑念乳。我自清涼來。久離熱惱伍。",
    "X73n1452_025:0361a06": "行中覩枯槁。魃鬼握炭斧。喜旱暢淫習。羣生失所父。",
    "X73n1452_025:0361a07": "民以食為天。麥枯將誰怙。聖哉大悲覺。雲澍滋朽腐。",
    "X73n1452_025:0361a08": "遐邇聞雷音。妖嫚墜幽苦。",
    "X73n1452_025:0361a09": "偶成",
    "X73n1452_025:0361a10": "長年只蕭洒。靡事可牽掛。山河喻蒼狗。生死齊野馬。",
    "X73n1452_025:0361a11": "曹劉無幾豪。榮枯轉頭罷。輸與世外人。金剛虗空畫。",
    "X73n1452_025:0361a12": "五言律",
    "X73n1452_025:0361a13": "開化寺有感",
    "X73n1452_025:0361a14": "建勝自隋唐。燈傳不計霜。幢高文字古。碑臥蘚苔蒼。",
    "X73n1452_025:0361a15": "雨過金容泣。花開鐵釜香。登臨曾感慨。槐冷鎻斜陽。",
    "X73n1452_025:0361a16": "散髮受食芙蓉山中",
    "X73n1452_025:0361a17": "散髮長林下。清歌傍碧渠。水流天影在。風靜竹聲虗。",
    "X73n1452_025:0361a18": "路出雲松杪。心遊象帝初。上方誰送供。香飯及池魚。",
    "X73n1452_025:0361a19": "客多勝閣",
    "X73n1452_025:0361a20": "寡欲地終偏。忘機趣自元。帆檣爭碧浪。日月走青天。",
    "X73n1452_025:0361a21": "耳寄江聲外。心遊象帝先。人閒通覺路。登眺石門邊。",
    "X73n1452_025:0361a22": "日暮(二首)",
    "X73n1452_025:0361a23": "風落春時葉。堦生雨後苔。門前雙樹老。竹外片帆開。",
    "X73n1452_025:0361a24": "高塔銜沈日。祇林隱鏡臺。遙看情不盡。宿鳥促歸來。",
    "X73n1452_025:0361b01": "日莫泊灘頭。隣船燈火浮。地高疑傍斗。天暗自停舟。",
    "X73n1452_025:0361b02": "春煖衣初減。江清興更投。殊方皆逆旅。鄉語信蘇州。",
    "X73n1452_025:0361b03": "雪中有懷",
    "X73n1452_025:0361b04": "寂寞空山裡。連陰雨雪重。鶴愁巢樹折。猿慮洞門封。",
    "X73n1452_025:0361b05": "草木應難辨。山川彷彿同。誰能明此意。夕霽上方鐘。",
    "X73n1452_025:0361b06": "潭柘元日聽泉",
    "X73n1452_025:0361b07": "一年今日始。寒谷煖初生。松下浮天色。雲邊領磬聲。",
    "X73n1452_025:0361b08": "翻然辭絕壑。此去向滄溟。吾道秋風冷。波光浴日明。",
    "X73n1452_025:0361b09": "山居",
    "X73n1452_025:0361b10": "住在萬峰深。遊人何處尋。斷崖能障路。流水自成吟。",
    "X73n1452_025:0361b11": "白髮生空想。青山冷世心。那知城市裡。正晝攫黃金。",
    "X73n1452_025:0361b12": "過報恩寺",
    "X73n1452_025:0361b13": "一棹到禪居。溪山春雨初。宿雲橫古砌。遺像臥荒墟。",
    "X73n1452_025:0361b14": "斷碣迷唐額。空梁得宋書。同遊皆法侶。誰可振門閭。",
    "X73n1452_025:0361b15": "明月池",
    "X73n1452_025:0361b16": "老衲閒消遣。雲邊斫此泉。淺深不可測。今古但澄然。",
    "X73n1452_025:0361b17": "照影渠看我。涵虗地壓天。夜寒羣籟寂。明月幾虧圓。",
    "X73n1452_025:0361b18": "秋夜宿本侍者禪房",
    "X73n1452_025:0361b19": "儂家所住處。長日少人踪。水月四時有。雲山幾萬重。",
    "X73n1452_025:0361b20": "黃猴偷紫芋。白鶴立青松。夜靜成孤坐。燈前孰所從。",
    "X73n1452_025:0361b21": "遊張公洞(有序)",
    "X73n1452_025:0361b22": "暮春與二三子遊張公洞。玉女潭。舟中披閱支公",
    "X73n1452_025:0361b23": "小品序。倦而舒目。忽見舟前碧翠浮空。波光映几。",
    "X73n1452_025:0361b24": "時高論者。清難雲搆。虗懷者。瓶瀉而酬。次復舍舟",
    "X73n1452_025:0361c01": "策杖。尋樵徑而入。既至。蒼松夾道。修篁點黛。怪石",
    "X73n1452_025:0361c02": "亂出。清泉滴響。仙源幽勝。應接不暇。時有小作襍",
    "X73n1452_025:0361c03": "記其事。雖無雞園鹿苑。法咏之倡和。亦一時之良",
    "X73n1452_025:0361c04": "遇也。",
    "X73n1452_025:0361c05": "微波搖樹影。風好片帆輕。望裏千峰秀。行邊一水清。",
    "X73n1452_025:0361c06": "高言消永日。搜閟托幽情。相去桃源近。時因法伴登。",
    "X73n1452_025:0361c07": "北園襍咏",
    "X73n1452_025:0361c08": "閒來無所事。觀花適幽情。鳥路生明月。魚程混太清。",
    "X73n1452_025:0361c09": "蒼山常問寺。濁世不留名。雲外存知己。前峰鐘磬聲。",
    "X73n1452_025:0361c10": "泊湘中",
    "X73n1452_025:0361c11": "日暮停舟處。蒼茫古渡西。雲霾江上月。雨濕客中衣。",
    "X73n1452_025:0361c12": "行侶鄉音異。隣船燈火微。故山千里隔。迢遞不勝悲。",
    "X73n1452_025:0361c13": "巖居即事",
    "X73n1452_025:0361c14": "潛壑堆雲處。寒泉不斷流。千峰長鎻翠。六月只如秋。",
    "X73n1452_025:0361c15": "蟻鬬驚天地。人空恣馬牛。山林與城市。心歇便相投。",
    "X73n1452_025:0361c16": "留別憨公",
    "X73n1452_025:0361c17": "大道久荒涼。離歌東海旁。行踪將萬里。津濟正微茫。",
    "X73n1452_025:0361c18": "白日肝腸苦。青山骨肉香。相逢即相別。揮淚欲沾裳。",
    "X73n1452_025:0361c19": "示于潤父",
    "X73n1452_025:0361c20": "寂寞英雄地。浮華計不深。好花開萬品。古木獨千尋。",
    "X73n1452_025:0361c21": "路盡生奇智。言窮得自心。封侯西海上。白骨博黃金。",
    "X73n1452_025:0361c22": "過邢匡石居士",
    "X73n1452_025:0361c23": "朝來居士家。一路踏烟霞。會理花非待。開池水有涯。",
    "X73n1452_025:0361c24": "石橋當戶險。山郭帶江斜。飯罷無餘事。空窻轉法華。",
    "X73n1452_025:0362a01": "同開侍者繆仲淳宿洪福寺(有序)",
    "X73n1452_025:0362a02": "昔思大禪師。登南嶽。恍若舊遊。因掘地。得髑髏。及",
    "X73n1452_025:0362a03": "瓦鉢道具。遂創招提。以三生名之。貧衲與二三子。",
    "X73n1452_025:0362a04": "過洪福寺。四顧躊蹰。亦若舊遊。第不知前生髑髏",
    "X73n1452_025:0362a05": "何在。雖然即非髏髑瓦鉢。思大前身。為南嶽風月",
    "X73n1452_025:0362a06": "主人猶信也。洪福由唐迄我明。廢興不知凡幾。其",
    "X73n1452_025:0362a07": "寺僧慈峰朝公。今復力舉廢墜。而貧衲與二三子。",
    "X73n1452_025:0362a08": "阻雨得假信宿。朝公索詩題石。遂賦此以結三生",
    "X73n1452_025:0362a09": "之緣。時萬歷丙戌夏六月十有一日也。",
    "X73n1452_025:0362a10": "信宿中流寺。行藏支許從。禪居開水月。佛火照魚龍。",
    "X73n1452_025:0362a11": "石弔英雄跡。雲埋今古踪。廢興無限意。問取舊栽松。",
    "X73n1452_025:0362a12": "牢山海印寺",
    "X73n1452_025:0362a13": "珠林完舊物。天子錫靈文。鳥道懸丹嶂。僧堂起白雲。",
    "X73n1452_025:0362a14": "魚龍階下宿。塵世海邊分。佛火誰相續。心香朝暮熏。",
    "X73n1452_025:0362a15": "梵川偶作",
    "X73n1452_025:0362a16": "情縱頭頭礙。心空事事如。死生雖復大。來去總由吾。",
    "X73n1452_025:0362a17": "貯水煩滄海。關風役太虗。諸般皆便用。何物可能愚。",
    "X73n1452_025:0362a18": "石門舟次",
    "X73n1452_025:0362a19": "石門前代寺。澤國隔塵氛。四面皆流水。孤峰獨出雲。",
    "X73n1452_025:0362a20": "寂音陳世界。長者列經文。舟到黃昏裡。鐘聲皷後聞。",
    "X73n1452_025:0362a21": "偶成(四首)",
    "X73n1452_025:0362a22": "折葦來初地。漁人枕浪眠。塔鈴閒自語。僧夢醒忘緣。",
    "X73n1452_025:0362a23": "井竈魚龍窟。風塵水月天。雖非親眼見。澄照尚依然。",
    "X73n1452_025:0362a24": "住山無甚巧。一味朴頭來。雨後開新地。燈昏剪舊煤。",
    "X73n1452_025:0362b01": "照心翻貝葉。襯足護蒼苔。久斷風塵路。何人問大梅。",
    "X73n1452_025:0362b02": "草坐白雲寺。閒中自較量。利名非我事。歲月讓人忙。",
    "X73n1452_025:0362b03": "飯飽松花粉。烟浮栢子香。流芳如可待。公道屬侯王。",
    "X73n1452_025:0362b04": "我自別人閒。空山擬投老。松風六月涼。潭月千古皎。",
    "X73n1452_025:0362b05": "黃獨雨後肥。白雲不煩掃。來時路正忘。欲出問誰好。",
    "X73n1452_025:0362b06": "少林晤高竹川襄陽復晤却贈",
    "X73n1452_025:0362b07": "一別幾經霜。相逢鬢共蒼。行蹤雲聚散。此道路低昂。",
    "X73n1452_025:0362b08": "多病知禪觀。無才損世忙。少林今夜月。應復照東廊。",
    "X73n1452_025:0362b09": "秋日與黑白諸法侶遊衍恩寺",
    "X73n1452_025:0362b10": "秋日來金鼠。西風落葉聲。堤楊猶帶綠。池草尚含青。",
    "X73n1452_025:0362b11": "斷碣迷前代。空山慨世情。同行皆法侶。誰解說無生。",
    "X73n1452_025:0362b12": "咏風",
    "X73n1452_025:0362b13": "乾坤全賴爾。萬物恣翻騰。撼樹惟聞響。排雲不見形。",
    "X73n1452_025:0362b14": "吐吞真有力。來去本無情。一種呈奇處。空山送磬聲。",
    "X73n1452_025:0362b15": "臥龍菴",
    "X73n1452_025:0362b16": "寺藏青樹密。路轉白雲深。山帶前朝色。人多上古心。",
    "X73n1452_025:0362b17": "浮塵不可見。流水自知音。滿目東西意。題詩期再尋。",
    "X73n1452_025:0362b18": "秋夜宿水月菴",
    "X73n1452_025:0362b19": "黃昏泊釣臺。坐聽草蟲哀。水濶天無辨。堂成月自來。",
    "X73n1452_025:0362b20": "已醒蕉鹿夢。肯使海鷗猜。對岸人如粟。登臨念自灰。",
    "X73n1452_025:0362b21": "登那羅延窟",
    "X73n1452_025:0362b22": "菩薩僧常住。皈依上翠微。山高疑日近。海濶覺天低。",
    "X73n1452_025:0362b23": "島嶼屏中國。波濤限外夷。重來防失路。拂石一留題。",
    "X73n1452_025:0362b24": "金輪靜室即事",
    "X73n1452_025:0362c01": "縛屋依金剎。時聞鐘磬聲。種苗非博飯。鋤草代經行。",
    "X73n1452_025:0362c02": "春水涵天碧。雲山當戶青。斬蛇誰取性。拭眼證無生。",
    "X73n1452_025:0362c03": "新秋念開郎",
    "X73n1452_025:0362c04": "客裡逢秋早。林閒宿雨涼。小鮮猶聚樂。侍者却甘忘。",
    "X73n1452_025:0362c05": "莫謂千山隔。須知一脉長。狂心終自歇。含淚禮香床。",
    "X73n1452_025:0362c06": "題張公洞",
    "X73n1452_025:0362c07": "清曉探靈蹟。行歌入翠微。山光開眼界。泉響淡塵機。",
    "X73n1452_025:0362c08": "去路非難進。浮生不可期。洞門雲不鑽。出處未成迷。",
    "X73n1452_025:0362c09": "題玉女潭",
    "X73n1452_025:0362c10": "長松夾道陰。幽勝許吾尋。樹老寧知歲。潭清喻此心。",
    "X73n1452_025:0362c11": "同遊俱法侶。消歇聽鳴禽。杳藹天將酉。時聞簫管聲。",
    "X73n1452_025:0362c12": "漯陽莊結夏念開侍者",
    "X73n1452_025:0362c13": "閒中無箇事。鐵鉢貯清泉。鏡面浮天色。禪心空世緣。",
    "X73n1452_025:0362c14": "人生既不久。幻影豈常堅。相見難相悉。開郎尚未旋。",
    "X73n1452_025:0362c15": "過多寶寺弔元菴穆居士",
    "X73n1452_025:0362c16": "塵中開覺路。訪勝夜登臨。貝葉依然在。蓮花誰復尋。",
    "X73n1452_025:0362c17": "行踪寄軒冕。名姓落珠林。一片青天月。先生萬古心。",
    "X73n1452_025:0362c18": "出佛兒門別潭柘山嘉福住持佐公兼諸法",
    "X73n1452_025:0362c19": "侶",
    "X73n1452_025:0362c20": "靈脉來何遠。溪深知幾回。雲山常忽斷。天日頓重開。",
    "X73n1452_025:0362c21": "道大終難隱。名高不可埋。行當尊貴下。空翠湧樓臺。",
    "X73n1452_025:0362c22": "贈王太古",
    "X73n1452_025:0362c23": "旅底逢王子。風標逈不羣。身家流水葉。心事遠山雲。",
    "X73n1452_025:0362c24": "任俠猶存劍。陶情但屬文。何如俱屏却。世外一期君。",
    "X73n1452_025:0363a01": "慰徐覺非",
    "X73n1452_025:0363a02": "暫息還鄉思。同來聚雪岑。雲山常在目。妻子不牽心。",
    "X73n1452_025:0363a03": "月下搜禪觀。閒中學梵音。更憐豪縱習。鑄作大悲針。",
    "X73n1452_025:0363a04": "國山寺訪了虗不遇",
    "X73n1452_025:0363a05": "迢遞來烟寺。松門夾道生。青山太古色。流水自然聲。",
    "X73n1452_025:0363a06": "石上癡龍跡。林閒怖鴿鳴。西江相去遠。誰慰客中情。",
    "X73n1452_025:0363a07": "登天目山頂",
    "X73n1452_025:0363a08": "歷盡巉巖路。中峰地忽平。捫蘿重涉險。坐石看雲生。",
    "X73n1452_025:0363a09": "有欲人方忌。無心道自成。相將登絕頂。更覺此身輕。",
    "X73n1452_025:0363a10": "馮元甫書室",
    "X73n1452_025:0363a11": "逃塵寧是隱。養素在蒼生。湖水硯池碧。秋山筆架青。",
    "X73n1452_025:0363a12": "烟雲通藻思。風浪襍書聲。永日人稀到。惟聞幽鳥鳴。",
    "X73n1452_025:0363a13": "舟次石門弔古",
    "X73n1452_025:0363a14": "筠溪任黑風。折葦石門通。一水中浮玉。孤林兩抱峰。",
    "X73n1452_025:0363a15": "津梁勞佛臂。舟楫濟禪宮。歲莫探陳蹟。悲歌寒霧濃。",
    "X73n1452_025:0363a16": "梵川殻居(二首)",
    "X73n1452_025:0363a17": "水國廠禪庭。微舟不可輕。波光搖閣影。松吹學潮聲。",
    "X73n1452_025:0363a18": "魚小知常恐。龍癡睡未醒。莫言城市近。隔岸遠山青。",
    "X73n1452_025:0363a19": "閒來坐池館。乘月弄潺湲。鷲嶺浮天上。漁舟放樹閒。",
    "X73n1452_025:0363a20": "鳥喧因論法。龍出未歸灣。已少尋幽者。柴荊不用關。",
    "X73n1452_025:0363a21": "螺髻山送傳廣居",
    "X73n1452_025:0363a22": "窈窕不知深。誰同此一尋。聽雲天地耳。抱寂聖賢心。",
    "X73n1452_025:0363a23": "漢室青山在。韓祠白日陰。那堪離別淚。春洒海螺岑。",
    "X73n1452_025:0363a24": "偕諸居士登墨光亭",
    "X73n1452_025:0363b01": "地僻無隣並。同來日已暝。穿雲驚宿鳥。帶月到幽亭。",
    "X73n1452_025:0363b02": "近水堪資觀。虗窻可寫經。漁舟催早渡。風冷夜波腥。",
    "X73n1452_025:0363b03": "喜于中甫再入潭柘",
    "X73n1452_025:0363b04": "喜爾到山中。雲門一破封。聽泉身世盡。坐石意言空。",
    "X73n1452_025:0363b05": "明月東生海。焚香禮大雄。來朝今日路。杖屨出千峰。",
    "X73n1452_025:0363b06": "秋日登玄墓",
    "X73n1452_025:0363b07": "覽勝擕高侶。捫蘿謁梵宮。千山飛片雨。數載寄孤踪。",
    "X73n1452_025:0363b08": "空翠鳴疎磬。波光照遠峰。烟霞誰愛客。相送有支公。",
    "X73n1452_025:0363b09": "過莒父寶願寺有感",
    "X73n1452_025:0363b10": "新秋遊寶地。落日照城隈。馬跡侵蒼蘚。蟬聲泣古槐。",
    "X73n1452_025:0363b11": "短碑師子孔。高世鳳毛才。此日扶消歇。還須玄度來。",
    "X73n1452_025:0363b12": "同勉講主過洪山寺",
    "X73n1452_025:0363b13": "舉刀無可欲。斷足是何心。法雨千山潤。慈雲萬里陰。",
    "X73n1452_025:0363b14": "清泉還似昔。白血到於今。古碣迷荒草。同誰杖屨尋。",
    "X73n1452_025:0363b15": "暮秋宿龍興寺",
    "X73n1452_025:0363b16": "入寺烟霞古。金繩鎻梵宮。譯經人不見。呪水鉢成空。",
    "X73n1452_025:0363b17": "漂母河邊草。韓侯墓上松。夜深誰共坐。難聽是秋風。",
    "X73n1452_025:0363b18": "示吳康虞",
    "X73n1452_025:0363b19": "此生即曉夢。寵辱兩俱非。三棹何時息。千峰早晚離。",
    "X73n1452_025:0363b20": "乾坤鏡裡象。身世鼻端泥。去去春程遠。烟花示密機。",
    "X73n1452_025:0363b21": "圓常寺次松窻宗室韻",
    "X73n1452_025:0363b22": "欲濟況無舟。名林亦可留。樓臺片雨歇。河漢淡雲浮。",
    "X73n1452_025:0363b23": "水靜月方定。心空境自幽。慧燈明徹夜。日暮不須愁。",
    "X73n1452_025:0363b24": "夜讀楞嚴有感",
    "X73n1452_025:0363c01": "軒冕增人相。松泉冷世情。微官五嶽重。大道一毛輕。",
    "X73n1452_025:0363c02": "石淨雲生倦。窻空月愈明。殘經翻未了。何處曉鍾聲。",
    "X73n1452_025:0363c03": "訪鹿野坪徹空禪師",
    "X73n1452_025:0363c04": "林叟持高節。幽居淡世情。閒朝觀鶴色。靜夜聽泉聲。",
    "X73n1452_025:0363c05": "行道一身徤。翻經兩眼明。自慚投社晚。乞地結松陰。",
    "X73n1452_025:0363c06": "清涼有感",
    "X73n1452_025:0363c07": "幽谷深雲裡。樓臺知幾重。茜裙歌夜月。緇衲醉秋風。",
    "X73n1452_025:0363c08": "鷄犬聲將遍。猿猱跡豈同。因思張相國。一怒淨龍宮。",
    "X73n1452_025:0363c09": "燈下懷憨山",
    "X73n1452_025:0363c10": "支郎昔住此。氷雪記流年。已就屠龍技。猶參伏虎禪。",
    "X73n1452_025:0363c11": "法雷鳴十地。花雨散諸天。信宿空心累。焦桐擬徹絃。",
    "X73n1452_025:0363c12": "山居喜雪霽",
    "X73n1452_025:0363c13": "一室萬山中。何人問遠公。雪迷樵子路。凍合蟻王宮。",
    "X73n1452_025:0363c14": "照性知非染。無思始契同。朝來饘粥罷。海日上東峯。",
    "X73n1452_025:0363c15": "一微泉懷法侶",
    "X73n1452_025:0363c16": "路斷千峰際。雲門忽破封。好山知幾疊。幽草自成叢。",
    "X73n1452_025:0363c17": "石徑通林杪。寒泉出壁中。下方諸法侶。誰得此相從。",
    "X73n1452_025:0363c18": "仲夏偕諸法侶游上方喜雨(二首)",
    "X73n1452_025:0363c19": "路向平田始。蒼崖似削成。有天當絕頂。無地可兼程。",
    "X73n1452_025:0363c20": "避世雲非淡。忘機水自清。同來逢好雨。鐘磬報新晴。",
    "X73n1452_025:0363c21": "結屋近青天。居高地自偏。鳥鳴階下樹。龍出洞中泉。",
    "X73n1452_025:0363c22": "山月通宵白。松雲拂暑炎。遙知城市裡。枕簟不成眠。",
    "X73n1452_025:0363c23": "五言排律",
    "X73n1452_025:0363c24": "過知郎澹然齋",
    "X73n1452_025:0364a01": "地僻資心靜。池空悟世忙。迴觀兩未有。強謂是常光。",
    "X73n1452_025:0364a02": "樓閣窻中影。松泉鏡裏香。雲山終不老。水月為誰涼。",
    "X73n1452_025:0364a03": "天破魚吹浪。書拋客臥床。去來情不染。喧寂路俱忘。",
    "X73n1452_025:0364a04": "莫厭茆齋小。風塵別道場。",
    "X73n1452_025:0364a06": "紫栢老人集卷之二十五"
}