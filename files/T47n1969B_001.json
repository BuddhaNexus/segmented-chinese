{
    "T47n1969B_001:0231b26": "樂邦遺稿并序",
    "T47n1969B_001:0231b28": "四明石芝沙門宗曉編",
    "T47n1969B_001:0231b29": "愚挺志于淨業。誓欲均被有情同歸實界。故",
    "T47n1969B_001:0231c01": "纘集樂邦文類。行於世外餘片文隻義。暨隨",
    "T47n1969B_001:0231c02": "所見聞可益扶淨業者。續又紀為樂邦遺稿。",
    "T47n1969B_001:0231c03": "蓋倣儒家典籍拾遺之說也。或辭之繁芿。則",
    "T47n1969B_001:0231c04": "略舉綱要。雖曰未備。庶少暨見焉。甲子春旦",
    "T47n1969B_001:0231c05": "振筆故序。",
    "T47n1969B_001:0231c06": "宗曉編次樂邦前後兩書。隨事標題盡之",
    "T47n1969B_001:0231c07": "矣。靜而思之。此書專導群生歸於淨土。亦",
    "T47n1969B_001:0231c08": "可目為樂邦歸志。蓋惟人人本有唯心樂",
    "T47n1969B_001:0231c09": "國。何籍劬勞肯綮修證。嗟乎枉入諸趣。久",
    "T47n1969B_001:0231c10": "而忘返。昔人興歎。請看路傍埋朽骨。其中",
    "T47n1969B_001:0231c11": "多是未歸人是此也。茲幸佛祖開闢橫截要",
    "T47n1969B_001:0231c12": "津。故今得以捃摭。毘贊助發人之信心。俾",
    "T47n1969B_001:0231c13": "夫踊躍其修者。則明了歸途。不躊躇於生",
    "T47n1969B_001:0231c14": "死兩岐之間。誠要道也。又名歸志。良在斯",
    "T47n1969B_001:0231c15": "矣。覽者果不負故鄉之歸。始信蓮華勝友",
    "T47n1969B_001:0231c16": "待多時。收拾身心好歸去。勉之勉之。",
    "T47n1969B_001:0231c17": "淨飯王與七萬釋種皆生淨土",
    "T47n1969B_001:0231c18": "大寶積經第七十六卷。佛告父王淨飯曰。汝",
    "T47n1969B_001:0231c19": "於佛法中。當勤精進修不放逸。大王。一切諸",
    "T47n1969B_001:0231c20": "法皆是佛法王言。若一切法是佛法者。一切",
    "T47n1969B_001:0231c21": "眾生亦應是佛。佛言。若不放逸顛倒見眾生",
    "T47n1969B_001:0231c22": "者。即是佛也。大王。一切法無生無動無搖。無",
    "T47n1969B_001:0231c23": "取無捨。無有相貌。無有自性。大王。今可於此",
    "T47n1969B_001:0231c24": "法中而安其心。勿信於他。佛說是法時。王與",
    "T47n1969B_001:0231c25": "七萬釋種得無生忍。爾時世尊而現微笑。馬",
    "T47n1969B_001:0231c26": "勝比丘以偈問佛。佛答曰。我現寂滅笑。馬勝",
    "T47n1969B_001:0231c27": "當諦聽。我今如實說。釋種決定智。諸法不可",
    "T47n1969B_001:0231c28": "得。釋種皆得知。是故於佛法。決定心安住人",
    "T47n1969B_001:0231c29": "中命終已。得生安樂國。面奉無量壽。無畏成",
    "T47n1969B_001:0232a01": "菩提。",
    "T47n1969B_001:0232a02": "十二光如來尊號",
    "T47n1969B_001:0232a03": "大本無量壽經。佛告阿難。無量壽佛光明最",
    "T47n1969B_001:0232a04": "尊第一。一切諸佛光明所不能及。或照百佛",
    "T47n1969B_001:0232a05": "世界。或照千佛世界。取要言之。乃照恒河沙",
    "T47n1969B_001:0232a06": "佛剎。故無量壽佛亦號無量光佛。無邊光佛。",
    "T47n1969B_001:0232a07": "無礙光佛。無對光佛。炎王光佛。清淨光佛。歡",
    "T47n1969B_001:0232a08": "喜光佛。智慧光佛。不斷光佛。難思光佛。無稱",
    "T47n1969B_001:0232a09": "光佛。超日月光佛。其有眾生遇斯光者。三垢",
    "T47n1969B_001:0232a10": "消除。身意柔軟。",
    "T47n1969B_001:0232a11": "彌陀佛國說三乘法",
    "T47n1969B_001:0232a12": "大智度論云。佛出五濁惡世。於一乘道分為",
    "T47n1969B_001:0232a13": "三乘。若爾。阿彌陀佛不於五濁惡世受生。何",
    "T47n1969B_001:0232a14": "以復設三乘耶。答。諸佛初發心時。見諸佛以",
    "T47n1969B_001:0232a15": "三乘度生。自發願云。我今亦當以三乘法度",
    "T47n1969B_001:0232a16": "生。",
    "T47n1969B_001:0232a17": "淨土水鳥樹林說法",
    "T47n1969B_001:0232a18": "大論又云。淨土風吹七寶之樹而出聲者。欲",
    "T47n1969B_001:0232a19": "使眾生易聞法故。問曰。諸佛有無量神通。何",
    "T47n1969B_001:0232a20": "以不變作。何須樹木音聲耶。答。眾生甚多。若",
    "T47n1969B_001:0232a21": "佛處處現身。眾生不信。謂為幻化。心不敬重。",
    "T47n1969B_001:0232a22": "有眾生。從人聞法不悟。若從畜生聞法則信",
    "T47n1969B_001:0232a23": "受。以希有故。又畜生心直不誑故。有人謂。畜",
    "T47n1969B_001:0232a24": "生是有情之物。皆有欺誑。以樹木無心而有",
    "T47n1969B_001:0232a25": "音聲。則皆信受(論文九十三卷)。",
    "T47n1969B_001:0232a26": "僧問講彌陀經座主",
    "T47n1969B_001:0232a27": "傳燈錄有僧。問講彌陀經座主曰。水鳥樹林",
    "T47n1969B_001:0232a28": "皆悉念佛念法念僧。作麼生。講座主曰。基法",
    "T47n1969B_001:0232a29": "師道。真友不待請。如母赴嬰兒。僧曰。如何是",
    "T47n1969B_001:0232b01": "真友不待請。法眼代云。此是基法師語。",
    "T47n1969B_001:0232b02": "大本彌陀懺讚佛偈",
    "T47n1969B_001:0232b03": "十住毘婆沙論龍樹菩薩造。其第四卷列法",
    "T47n1969B_001:0232b04": "華懺所禮十方佛號。各有偈讚之。其大本彌",
    "T47n1969B_001:0232b05": "陀懺讚佛偈出自彼中。慈雲乃采改成文。約",
    "T47n1969B_001:0232b06": "佛佛道同。以讚彌陀耳。其偈曰。色相如金山。",
    "T47n1969B_001:0232b07": "此讚東方善德佛句。面如淨滿月。此讚南方",
    "T47n1969B_001:0232b08": "栴檀德佛句。身光智慧明。所照無邊際。摧破",
    "T47n1969B_001:0232b09": "魔怨眾。善化諸人天。此四句讚西方無量明",
    "T47n1969B_001:0232b10": "佛。乘彼八道舡。能渡難度海。聞名得不退。是",
    "T47n1969B_001:0232b11": "故稽首禮。此四句讚北方相德佛。論在資字",
    "T47n1969B_001:0232b12": "函。",
    "T47n1969B_001:0232b13": "小本彌陀懺讚佛偈",
    "T47n1969B_001:0232b14": "勝鬘經說。舍衛國有波斯匿王末利夫人之",
    "T47n1969B_001:0232b15": "女。號曰勝鬘。妻于阿踰闍國王。末利言。我女",
    "T47n1969B_001:0232b16": "聰明利根。若見佛者。必速解法。即遣使與書。",
    "T47n1969B_001:0232b17": "勝鬘得書。即說偈曰。仰惟佛世尊普為世間",
    "T47n1969B_001:0232b18": "出。亦應垂哀愍必令我得見。纔說此偈。釋迦",
    "T47n1969B_001:0232b19": "即於空中現。勝鬘又讚曰。如來妙色身。世間",
    "T47n1969B_001:0232b20": "無與等。無比不思議。是故今敬禮。如來色無",
    "T47n1969B_001:0232b21": "盡。智慧亦復然。一切法常住。是故我歸依。勝",
    "T47n1969B_001:0232b22": "鬘說偈陳述本懷。佛即為授記別。號曰普光",
    "T47n1969B_001:0232b23": "如來等。天竺小本四聖懺乃用此偈讚佛。自",
    "T47n1969B_001:0232b24": "大智大願力下乃懺主撰述也。",
    "T47n1969B_001:0232b25": "波斯匿王觀佛實相",
    "T47n1969B_001:0232b26": "仁王經。佛問波斯匿王言。汝以何相而觀如",
    "T47n1969B_001:0232b27": "來。王言。觀身實相。觀佛亦然。無前際。無後",
    "T47n1969B_001:0232b28": "際。無中際。不住三際。不離三際。不住五蘊。",
    "T47n1969B_001:0232b29": "不離五蘊。不住四大。不離四大。不住六處。",
    "T47n1969B_001:0232c01": "不離六處。不住三界。不離三界。乃至非見聞",
    "T47n1969B_001:0232c02": "覺知。心行處滅。言語道斷。同真際。等法性。",
    "T47n1969B_001:0232c03": "我以此相觀如來身。佛言。應如是觀。若他觀",
    "T47n1969B_001:0232c04": "者。是名邪觀。",
    "T47n1969B_001:0232c05": "智者大師念佛五方便門",
    "T47n1969B_001:0232c06": "天台智者大師示人念佛。有五方便門。凡觀",
    "T47n1969B_001:0232c07": "想西方求往生者。不可不修治。故文曰。凡住",
    "T47n1969B_001:0232c08": "心一境。名為凝心禪。謂行者念佛之時。諦觀",
    "T47n1969B_001:0232c09": "如來玉毫金相。凝然寂靜了亮洞徹故也。復",
    "T47n1969B_001:0232c10": "次前雖凝心。所習未慣不覺馳散。今制之令",
    "T47n1969B_001:0232c11": "還諦緣金相。名曰制心禪。復次制心得定。既",
    "T47n1969B_001:0232c12": "非理觀。皆屬事修。今體之。本空誰凝誰制。無",
    "T47n1969B_001:0232c13": "佛無念。名曰體真禪。復次前雖體真。猶滯空",
    "T47n1969B_001:0232c14": "寂。無量名相昧然不知。今以無所得而為方",
    "T47n1969B_001:0232c15": "便。從空入假。萬相洞至。不為空塵之所惑亂。",
    "T47n1969B_001:0232c16": "名曰方便禪。復次前雖體真及以方便隨緣。",
    "T47n1969B_001:0232c17": "各據空有不離二邊。今諦觀諍亂本無相貌。",
    "T47n1969B_001:0232c18": "名言路斷。思想亦絕。名曰息二邊分別禪。如",
    "T47n1969B_001:0232c19": "是五門乃是從淺至深。若夫圓覺體性本無",
    "T47n1969B_001:0232c20": "淺深。而淺深宛然。",
    "T47n1969B_001:0232c21": "智者大師念佛禪門四教離念",
    "T47n1969B_001:0232c22": "如上雖用五方便門觀佛真體。又須明於四",
    "T47n1969B_001:0232c23": "教離念。以示簡偏取圓之意。故文曰。夫心不",
    "T47n1969B_001:0232c24": "孤生。必託緣起。行者念佛之時。意根為因。如",
    "T47n1969B_001:0232c25": "來毫光為緣。所起之念即所生法。觀此三相",
    "T47n1969B_001:0232c26": "遷動念念不住。分折方空。即藏教小乘念佛",
    "T47n1969B_001:0232c27": "也。即觀念佛心起。能生所生無不即空。妄謂",
    "T47n1969B_001:0232c28": "心起。體之即空。所觀佛相如鏡中像。無佛無",
    "T47n1969B_001:0232c29": "念。即通教大乘念佛也。即觀念佛心起。即假",
    "T47n1969B_001:0233a01": "名。假名之心洞鑑無量名相。了知此心。有如",
    "T47n1969B_001:0233a02": "來藏。歷劫斷證。離邊顯中。無佛無念。即別教",
    "T47n1969B_001:0233a03": "大乘念佛也。即觀念佛心起。即空即假即中。",
    "T47n1969B_001:0233a04": "若根若塵並是法界塵剎諸佛一念照明。六",
    "T47n1969B_001:0233a05": "道眾生剎那普應。初心即是。今始覺知。如大",
    "T47n1969B_001:0233a06": "福人執石成寶。心無捨念別求離念。即邊而",
    "T47n1969B_001:0233a07": "中。無佛無念。此大乘圓教念佛。瓔珞經明頓",
    "T47n1969B_001:0233a08": "悟如來。即此也。",
    "T47n1969B_001:0233a09": "觀彌陀丈六三十二相",
    "T47n1969B_001:0233a10": "觀經第八像觀云。是故行者心想佛時。是心",
    "T47n1969B_001:0233a11": "即是三十二相八十隨形好。至云想彼佛者",
    "T47n1969B_001:0233a12": "先當想像。閉目開目見一寶像等。",
    "T47n1969B_001:0233a13": "觀彌陀八萬四千相好",
    "T47n1969B_001:0233a14": "觀經第九真法身觀云。無量壽佛身如百千",
    "T47n1969B_001:0233a15": "萬億夜摩天閻浮檀金色。佛身高六十萬億",
    "T47n1969B_001:0233a16": "那由他恒河沙由旬。至云無量壽佛有八萬",
    "T47n1969B_001:0233a17": "四千相。一一相各有八萬四千隨形好等。",
    "T47n1969B_001:0233a18": "四明妙宗解曰。前第八觀觀像。則似佛身。",
    "T47n1969B_001:0233a19": "今對彼似故名為真。然此色相是實報身。",
    "T47n1969B_001:0233a20": "應同居士。亦名尊特。亦名勝應。而言法身",
    "T47n1969B_001:0233a21": "者。以報應二修全是性具故。下文又云。彌",
    "T47n1969B_001:0233a22": "陀八萬相好。是彼如來現奇特身。增長深",
    "T47n1969B_001:0233a23": "位念佛三昧。非是凡夫心力所及。又云。行",
    "T47n1969B_001:0233a24": "者應知。日觀已來所修三觀。共於事禪。伏",
    "T47n1969B_001:0233a25": "三界思。妙觀觀像思破。即登第七信位。得",
    "T47n1969B_001:0233a26": "此位已。方可觀佛真法之身。八萬相顯。乃",
    "T47n1969B_001:0233a27": "得名為念佛三昧。如此圓觀所顯之相。誠",
    "T47n1969B_001:0233a28": "謂奇特。實匪生身凡夫小乘常所見相。",
    "T47n1969B_001:0233a29": "觀彌陀池上一丈六像",
    "T47n1969B_001:0233b01": "觀經第十三雜相觀云。若欲至心生西方者。",
    "T47n1969B_001:0233b02": "先當觀於一丈六像在池水上。如先所說無",
    "T47n1969B_001:0233b03": "量壽佛身量無邊。非是凡夫心力所及(如先所說",
    "T47n1969B_001:0233b04": "者。如第八像觀所說。觀彌陀三十二相八十種好等也)。",
    "T47n1969B_001:0233b05": "妙宗解曰。雜想觀觀佛身略有二意。一為",
    "T47n1969B_001:0233b06": "前觀八萬相好不成者。乃令捨大而觀丈",
    "T47n1969B_001:0233b07": "六。二為觀前八萬勝相已成之人。令其更",
    "T47n1969B_001:0233b08": "觀勝劣化用遍十方界。使品位增進。",
    "T47n1969B_001:0233b09": "諸佛因修六度萬行。果證本有一體三身。",
    "T47n1969B_001:0233b10": "今彌陀丈六應身也。六十萬億那由他恒",
    "T47n1969B_001:0233b11": "河沙由旬報身也。非報非應。遍一切處法",
    "T47n1969B_001:0233b12": "身也。然則彌陀報身既爾高大。下凡心想",
    "T47n1969B_001:0233b13": "羸劣。不可率爾而觀。佛世根利如韋提希。",
    "T47n1969B_001:0233b14": "蒙佛說示十六境觀。隨言進修。至第八像",
    "T47n1969B_001:0233b15": "觀。證入七信方得遍觀。矧今末代鈍根。理",
    "T47n1969B_001:0233b16": "不可便觀勝相。須先觀丈六。是故經曰。若",
    "T47n1969B_001:0233b17": "欲至心生西方者。先觀池上一丈六像。無",
    "T47n1969B_001:0233b18": "量壽佛身量無邊。非是凡夫心力所及。此",
    "T47n1969B_001:0233b19": "則釋迦如來異妙方便。指令機緣自小觀",
    "T47n1969B_001:0233b20": "大。故有是謂。或不如是。儻有於佛報身而",
    "T47n1969B_001:0233b21": "便修習。則未免於望崖矣。當今道俗多",
    "T47n1969B_001:0233b22": "不諳此意。凡禮讚稱想莫不首言八萬四",
    "T47n1969B_001:0233b23": "千相好。以上佛祖之言評之。豈非越次失",
    "T47n1969B_001:0233b24": "旨乎。愚固不敢臆斷。所幸聖教備存。因得",
    "T47n1969B_001:0233b25": "考校。而今之後。或不以人廢言。請依教理",
    "T47n1969B_001:0233b26": "而敷揚之。",
    "T47n1969B_001:0233b27": "若念一佛諸佛自現",
    "T47n1969B_001:0233b28": "寶王論引起信論曰。依方故迷。方實不轉。夫",
    "T47n1969B_001:0233b29": "如是。則悟者悟於一方。群方自正。念者念於",
    "T47n1969B_001:0233c01": "一佛。諸佛現前。所謂水不上升。月不下降。光",
    "T47n1969B_001:0233c02": "淨因緣。虛空皓月現於清水。彼佛不來。我身",
    "T47n1969B_001:0233c03": "不往。念佛因緣。如來寶月現於心水。故頌曰。",
    "T47n1969B_001:0233c04": "菩薩清涼月。游於畢竟空。眾生心水淨。菩提",
    "T47n1969B_001:0233c05": "影現中。",
    "T47n1969B_001:0233c06": "念佛名者必成三昧",
    "T47n1969B_001:0233c07": "寶王論曰。浴大海者。已用於百川之水。念佛",
    "T47n1969B_001:0233c08": "名者。必成就於三昧。亦猶清珠下於濁水。濁",
    "T47n1969B_001:0233c09": "水不得不清。佛想投於亂心。亂心不得不佛。",
    "T47n1969B_001:0233c10": "既契之後。心佛雙亡。心佛既亡則萬緣萬境",
    "T47n1969B_001:0233c11": "無非三昧矣。",
    "T47n1969B_001:0233c12": "文法師淨行法門序",
    "T47n1969B_001:0233c13": "夫達無心之有心。識有念之無念。有無不住。",
    "T47n1969B_001:0233c14": "能所胡存。是則念念圓明。心心虛寂。苟昧斯",
    "T47n1969B_001:0233c15": "旨。則法法成尤。的契其宗。乃門門通妙。今可",
    "T47n1969B_001:0233c16": "無乖實際而示圓修。俾負重致遠者獲遂於",
    "T47n1969B_001:0233c17": "息肩。流浪迷津者速登於彼岸。無先西方淨",
    "T47n1969B_001:0233c18": "業念佛觀門者也。故淨名經云。雖知諸佛國",
    "T47n1969B_001:0233c19": "及以眾生空。而常修淨土。教化於眾生。斯之",
    "T47n1969B_001:0233c20": "謂歟。余輒為在家士女。博採經論大綱。述成",
    "T47n1969B_001:0233c21": "西方淨行法門。示彼所修。令得其趣。有睹茲",
    "T47n1969B_001:0233c22": "文。而復不能起信立修者。類乎狂熱投圊。唯",
    "T47n1969B_001:0233c23": "露一髮欲垂拯救。未如之何也。",
    "T47n1969B_001:0233c24": "發菩提心求生淨土",
    "T47n1969B_001:0233c25": "淨行法門曰。凡修淨土行者。須善發心。若為",
    "T47n1969B_001:0233c26": "自己厭五濁忻九品。則違菩提心。是聲聞行。",
    "T47n1969B_001:0233c27": "不應發也。若為眾生起大悲心。求往彼國。希",
    "T47n1969B_001:0233c28": "速成就道力。神通遍歷十方。救度一切。令共",
    "T47n1969B_001:0233c29": "成佛道者。則順菩提心。是菩薩行。應當發也。",
    "T47n1969B_001:0234a01": "念佛者如私遇明君",
    "T47n1969B_001:0234a02": "淨行法門曰。懺悔似勤磨古鏡。旋消歷代之",
    "T47n1969B_001:0234a03": "昏塵。念佛如私遇明君。頓獲他時之徵拔。春",
    "T47n1969B_001:0234a04": "夏秋冬之內。行住坐臥之間。勤思淨土莊嚴。",
    "T47n1969B_001:0234a05": "常憶阿彌陀佛。如是則念佛三昧現前矣。",
    "T47n1969B_001:0234a06": "楊無為題淨土懺法",
    "T47n1969B_001:0234a07": "錢唐法慧寶閣照律師。為出家五眾。修淨土",
    "T47n1969B_001:0234a08": "懺法。無為子見。而題其後曰。樂土清淨。非願",
    "T47n1969B_001:0234a09": "力不能生。濁世罪尤。非懺悔不能去。罪如瓦",
    "T47n1969B_001:0234a10": "石。投水必沈。願力為舟。載之則濟。既超彼",
    "T47n1969B_001:0234a11": "岸。念念菩提。三寶威神惡皆消殞。如是觀者。",
    "T47n1969B_001:0234a12": "下品之懺悔也。罪如氷雪積於最陰。大陽融",
    "T47n1969B_001:0234a13": "和氷雪消釋。嚴凝一變。潤澤萠芽。如是觀者。",
    "T47n1969B_001:0234a14": "中品之懺悔也。如太虛曠徹空寂。塵不能坌。",
    "T47n1969B_001:0234a15": "水不能洗。行住坐臥孰非彌陀。生死去來孰",
    "T47n1969B_001:0234a16": "非淨土。如是觀者。上品之懺悔也。苟悟于此。",
    "T47n1969B_001:0234a17": "心滅罪亡。或未圓成。尤先懺法。示五眾等。當",
    "T47n1969B_001:0234a18": "遵是言(見無為集)。",
    "T47n1969B_001:0234a19": "陳了翁談唯心淨土",
    "T47n1969B_001:0234a20": "了翁諱瓘書。與延慶明智法師論台宗三千",
    "T47n1969B_001:0234a21": "法。其間示唯心淨土之義曰。一念心起。三千",
    "T47n1969B_001:0234a22": "性相一時起。一念心滅。三千性相一時滅。念",
    "T47n1969B_001:0234a23": "外無一毫法可得。法外無一毫念可得。此乃",
    "T47n1969B_001:0234a24": "本性不遷之法。中理圓明之體。此體以如理",
    "T47n1969B_001:0234a25": "為命。其壽無量。非報得命根。亦無連持。本無",
    "T47n1969B_001:0234a26": "名字。而不拒諸名。名其土曰極樂國。名其身",
    "T47n1969B_001:0234a27": "曰阿彌陀。身土交參融乎一妙。故能說法之",
    "T47n1969B_001:0234a28": "音不離彼土。而廣長舌相具足周遍。其具如",
    "T47n1969B_001:0234a29": "是。是體具乎。是佛具乎。是眾生具乎。若有能",
    "T47n1969B_001:0234b01": "知彼具之樂者。其有不願往生者乎。向實際",
    "T47n1969B_001:0234b02": "之中。要在不往而往。於方便之內。何妨去已",
    "T47n1969B_001:0234b03": "還來。機熟感深。足須成辦(見了齋集)。",
    "T47n1969B_001:0234b04": "一念佛力能斷諸障",
    "T47n1969B_001:0234b05": "唐道綽禪師甞著安樂集三卷述讚西方。其",
    "T47n1969B_001:0234b06": "間問曰。何因緣故。一念佛力能斷一切諸障。",
    "T47n1969B_001:0234b07": "答。如經云。譬如有人。用師子筋為琴弦一奏。",
    "T47n1969B_001:0234b08": "一切餘弦悉斷。若人於菩提心中行念佛三",
    "T47n1969B_001:0234b09": "昧。一切諸煩惱障皆悉斷滅。亦如有人。取牛",
    "T47n1969B_001:0234b10": "羊驢馬諸乳置一器中。若將師子乳一渧投",
    "T47n1969B_001:0234b11": "之。一切諸乳悉化為水。若人於菩提心行念",
    "T47n1969B_001:0234b12": "佛三昧。一切惡魔諸障直過無難(見寶王論)。",
    "T47n1969B_001:0234b13": "念佛者命終絕無魔事",
    "T47n1969B_001:0234b14": "文法師念佛正信訣問曰。或云。臨終見佛菩",
    "T47n1969B_001:0234b15": "薩放光持臺來迎往生。並是魔事。此說如何。",
    "T47n1969B_001:0234b16": "答。有依首楞嚴經修習三昧。或發動陰魔。有",
    "T47n1969B_001:0234b17": "依摩訶衍論修習三昧。或發動外魔。有依止",
    "T47n1969B_001:0234b18": "觀修習三昧。或發動時魅。此等並是約自力",
    "T47n1969B_001:0234b19": "修禪之人。先有魔種被定擊發。儻能明達對",
    "T47n1969B_001:0234b20": "治。則成就聖法。若暗坐癡禪之人則被障礙",
    "T47n1969B_001:0234b21": "矣。今所修念佛三昧者。託彼佛力。如近帝王。",
    "T47n1969B_001:0234b22": "誰敢干犯。蓋彌陀有大慈悲誓願威神三昧",
    "T47n1969B_001:0234b23": "等力。有大摧邪力。有大降魔力。天眼遠見。天",
    "T47n1969B_001:0234b24": "耳遙聞。他心徹鑑。光明遍照攝取眾生。有如",
    "T47n1969B_001:0234b25": "是等功德之力。豈不能護持念佛之人臨終",
    "T47n1969B_001:0234b26": "令無障礙耶。佛若不護持。慈悲等力何在耶。",
    "T47n1969B_001:0234b27": "故觀經云。阿彌陀佛有八萬四千相好光明。",
    "T47n1969B_001:0234b28": "一一光明遍照十方世界念佛眾生。攝取不",
    "T47n1969B_001:0234b29": "捨是也。若人不信佛有如是等力。是人則於",
    "T47n1969B_001:0234c01": "佛功德海生於減謗。且金臺來迎等事。此皆",
    "T47n1969B_001:0234c02": "出自觀經。金口所說。何得貶為魔境耶。今為",
    "T47n1969B_001:0234c03": "彼決破邪疑。當生正信可也。",
    "T47n1969B_001:0234c04": "議世人善輕惡重",
    "T47n1969B_001:0234c05": "孤山法師彌陀西資鈔曰。觀世人。為善心輕。",
    "T47n1969B_001:0234c06": "為惡心重。何以得生淨土。請以現事驗之。對",
    "T47n1969B_001:0234c07": "佛像則不如接大賓之恭謹。學經法則不如",
    "T47n1969B_001:0234c08": "求財利之勤劬。毀他則氣麁言滑。讚彼則氣",
    "T47n1969B_001:0234c09": "緩語澁。或以我惡之則覆善揚惡。我好之則",
    "T47n1969B_001:0234c10": "掩短美長。或為積惡而怒他私說。或作微善",
    "T47n1969B_001:0234c11": "恨人不知。於惡事則陰費千金亦能鈐口。施",
    "T47n1969B_001:0234c12": "善人則方營一食便自矜功。凡此用心方沈",
    "T47n1969B_001:0234c13": "惡趣。欲以少善而求生淨土者難乎哉。",
    "T47n1969B_001:0234c14": "題遠法師影堂壁明教大師契嵩",
    "T47n1969B_001:0234c15": "遠公事跡學者雖見。而鮮能盡之。使世不昭",
    "T47n1969B_001:0234c16": "昭見先賢之德。亦後學之過也。予讀高僧傳",
    "T47n1969B_001:0234c17": "蓮社記及九江新舊錄。愛遠公凡六事。謂可",
    "T47n1969B_001:0234c18": "以勸也。乃引而釋之。列之於影堂以示來者。",
    "T47n1969B_001:0234c19": "陸脩靜異教學者。而送過虎溪。是不以人而",
    "T47n1969B_001:0234c20": "棄言也。陶淵明酖湎于酒。而與之交。蓋簡小",
    "T47n1969B_001:0234c21": "節而取其達也。跋陀高僧以顯異被擯。而延",
    "T47n1969B_001:0234c22": "且譽之。蓋重有識而矯嫉賢也。謝靈運以心",
    "T47n1969B_001:0234c23": "雜不取。而果沒於刑。蓋識其器而慎其終也。",
    "T47n1969B_001:0234c24": "盧循欲叛。而執手求舊。蓋自信道也。桓公振",
    "T47n1969B_001:0234c25": "威。而抗對不屈。蓋有大節也。大凡古今人情",
    "T47n1969B_001:0234c26": "莫不畏威而苟免。忘義而避疑。好名而昧實。",
    "T47n1969B_001:0234c27": "黨世而忍孤。飾行而畏累。自是而非人。孰有",
    "T47n1969B_001:0234c28": "道尊一代。為賢者師。肯以片言而從其人乎。",
    "T47n1969B_001:0234c29": "孰有夙稟勝德。為行耿潔。肯交醉鄉。而高其",
    "T47n1969B_001:0235a01": "達乎。孰有屈人師之尊。禮斥逐之客。而伸其",
    "T47n1969B_001:0235a02": "賢乎。孰有拒盛名之士。不與於教。而克全於",
    "T47n1969B_001:0235a03": "終乎。孰有義不避禍。敦睦故舊而信道乎。孰",
    "T47n1969B_001:0235a04": "有臨將帥之威。在殺罰暴虐之際。守道不撓",
    "T47n1969B_001:0235a05": "而全節乎。此故遠公識量遠大。獨出於古今",
    "T47n1969B_001:0235a06": "矣。若其扶荷至教。廣大聖道。垂裕於天人者。",
    "T47n1969B_001:0235a07": "非蒙乃能盡之。其聖歟賢耶偉乎。大塊噫氣",
    "T47n1969B_001:0235a08": "六合清風。遠公之名聞也。四海秋色神山中",
    "T47n1969B_001:0235a09": "聳。遠公之清高也。人龍僧鳳高揖巢許。遠公",
    "T47n1969B_001:0235a10": "之風軌也。白雲丹嶂玉樹瑤草。遠公之棲處",
    "T47n1969B_001:0235a11": "也。蒙後公而生。雖慕且恨也。瞻其遺像。稽首",
    "T47n1969B_001:0235a12": "作禮。願以弊文題于屋壁(見鐔津集)。",
    "T47n1969B_001:0235a13": "齊已大師留題遠公影堂",
    "T47n1969B_001:0235a14": "余紀蓮社始祖遠法師傳。內有齊已陶令醉",
    "T47n1969B_001:0235a15": "多招不得之句。惜乎不得其全。後讀賢良陳",
    "T47n1969B_001:0235a16": "舜俞廬山記得之。曰。白藕池邊舊影堂。劉雷",
    "T47n1969B_001:0235a17": "風骨盡龍章。共輕天子諸侯貴。同愛吾師一",
    "T47n1969B_001:0235a18": "法長。陶令醉多招不得。謝公心亂入無妨。何",
    "T47n1969B_001:0235a19": "人到此思高躅。風颭苔痕滿粉牆。",
    "T47n1969B_001:0235a20": "文通大師留題東林",
    "T47n1969B_001:0235a21": "廬山記載僧匡白留題東林。愛其句佳而有",
    "T47n1969B_001:0235a22": "響慕西方之志。就而錄之。東林佳境一何長。",
    "T47n1969B_001:0235a23": "蘭蕙生多地亦香。堪嘆世人來不得。便隨雲",
    "T47n1969B_001:0235a24": "樹老何妨。倚天蒼翠晴當戶。谷口潺湲夜繞",
    "T47n1969B_001:0235a25": "廊。到此秖除重結社。自餘閑事莫思量。",
    "T47n1969B_001:0235a26": "慧持法師割愛",
    "T47n1969B_001:0235a27": "廬山十八賢傳云。慧持師遠公之弟也。冲然",
    "T47n1969B_001:0235a28": "遠量風神俊爽。一日辭遠入蜀遠留之不可。",
    "T47n1969B_001:0235a29": "乃嘆曰。人生愛聚。汝獨樂離耶。持曰。若滯情",
    "T47n1969B_001:0235b01": "愛聚者。本不應出家。今既割愛求道。正以西",
    "T47n1969B_001:0235b02": "方為期耳。於是悵然而別。",
    "T47n1969B_001:0235b03": "僧顯得十六觀經而大喜",
    "T47n1969B_001:0235b04": "昔有僧僧顯。得新譯十六觀經列淨土三事",
    "T47n1969B_001:0235b05": "因願九品往生。而大喜曰。吾以身居五濁眾",
    "T47n1969B_001:0235b06": "苦嬰纏。而遽得此經。若飛出塗炭羽翼太虛。",
    "T47n1969B_001:0235b07": "而今之後念有歸矣。於是僶俛而修者凡九",
    "T47n1969B_001:0235b08": "月。一日忽見阿彌陀佛放光接引身登金剛",
    "T47n1969B_001:0235b09": "臺。而逝。",
    "T47n1969B_001:0235b10": "劉遺民厭官爵",
    "T47n1969B_001:0235b11": "往生傳曰。東晉劉遺民初至廬山見遠法師。",
    "T47n1969B_001:0235b12": "遠曰。官祿巍巍。欲何不為。劉曰。君臣相疑。",
    "T47n1969B_001:0235b13": "疣贅相戲。晉室無磐石之固。物情有累卵之",
    "T47n1969B_001:0235b14": "危。吾何為哉。遠聞之大相器重。遂相與結白",
    "T47n1969B_001:0235b15": "蓮社。",
    "T47n1969B_001:0235b16": "紀諸法師皆生西方",
    "T47n1969B_001:0235b17": "阿彌陀經不思議神力傳曰。昔長安僧叡法",
    "T47n1969B_001:0235b18": "師慧崇僧顯慧通。近後周實禪師西河鸞法",
    "T47n1969B_001:0235b19": "師等數百餘人。並生西方。西河綽禪師等。因",
    "T47n1969B_001:0235b20": "見鸞公得生淨土。各率有緣專修淨業。綽公",
    "T47n1969B_001:0235b21": "又撰西方記驗。名安樂集。行于世(此傳見大藏養字函)。",
    "T47n1969B_001:0235b22": "淨土名義",
    "T47n1969B_001:0235b23": "法苑珠林曰。世界皎絜目之為淨。即淨所居",
    "T47n1969B_001:0235b24": "名之為土。攝論云。所居之土無於五濁。名曰",
    "T47n1969B_001:0235b25": "清淨土也。",
    "T47n1969B_001:0235b26": "蓮社名義",
    "T47n1969B_001:0235b27": "釋氏要覽云。東晉遠法師雁門人也。止于廬",
    "T47n1969B_001:0235b28": "山虎溪。招十八賢士。修西方淨業鑿池栽白",
    "T47n1969B_001:0235b29": "蓮華。又彌陀佛國以蓮華分九品次第接人。",
    "T47n1969B_001:0235c01": "故稱蓮社。或有云。嘉此社人。不為名利淤泥",
    "T47n1969B_001:0235c02": "所染。喻如蓮華。故以名之。又有云。遠公有弟",
    "T47n1969B_001:0235c03": "子名法要。能刻木為十二蓮華。植於水中用",
    "T47n1969B_001:0235c04": "以機關。凡析一葉是一時。與刻漏無差。俾禮",
    "T47n1969B_001:0235c05": "念不失時。因此名其社為蓮社也。",
    "T47n1969B_001:0235c06": "西域與西方淨土不同",
    "T47n1969B_001:0235c07": "此方儒典盛說西方。如周書異記。蘇由奏周",
    "T47n1969B_001:0235c08": "昭王曰。有大聖人。生在西方。又列子。商太宰",
    "T47n1969B_001:0235c09": "問孔子。孔子答曰。西方有聖者焉。文中子",
    "T47n1969B_001:0235c10": "曰。佛法乃西方之教。此等儒書皆以佛教為",
    "T47n1969B_001:0235c11": "西方。乃是西土五天竺國。非所謂西方淨土",
    "T47n1969B_001:0235c12": "也。且一三千大千世界即釋迦佛一化之境。",
    "T47n1969B_001:0235c13": "五天竺國當閻浮之中。神州在彼東南。以此",
    "T47n1969B_001:0235c14": "望彼故號西方。若是阿彌陀佛西方淨土出",
    "T47n1969B_001:0235c15": "在大千世界之外。復過十萬億佛剎(一佛剎約以一三千",
    "T47n1969B_001:0235c16": "大千世界。)即知與此南閻浮提西方五天竺國遠近",
    "T47n1969B_001:0235c17": "霄壤誠不可雷同也。",
    "T47n1969B_001:0235c18": "廬山蓮社圖記",
    "T47n1969B_001:0235c19": "白蓮社圖熙寧龍眠李公麟伯時所作也。即",
    "T47n1969B_001:0235c20": "雲松泉石遂為道場。不以屋室礙所見也。挈",
    "T47n1969B_001:0235c21": "經乘馬以入者。謝康樂靈運也。籃輿而出隨",
    "T47n1969B_001:0235c22": "以酒者。陶潛淵明也。捉手相遇而笑談者。社",
    "T47n1969B_001:0235c23": "主法師慧遠與簡寂先生陸脩靜也。坐石相",
    "T47n1969B_001:0235c24": "對者。罽賓佛陀耶舍尊者與佛馱跋陀羅尊",
    "T47n1969B_001:0235c25": "者也。設師子金像而讚佛事者。雁門周續之",
    "T47n1969B_001:0235c26": "道祖與法師曇常道昺也。圍坐於石臺而翻",
    "T47n1969B_001:0235c27": "經者。彭城劉遺民仲思。南陽張詮秀碩西林",
    "T47n1969B_001:0235c28": "釋覺寂大師慧永。與法師慧持慧叡也。觀流",
    "T47n1969B_001:0235c29": "瀑而浣足者。南陽張野萊民也。據胡床而憑",
    "T47n1969B_001:0236a01": "几者。東林普濟大師竺道生也。坐獸皮而執",
    "T47n1969B_001:0236a02": "白羽者。豫章雷次宗仲倫也。展法具而趺坐",
    "T47n1969B_001:0236a03": "者。法師曇詵與道敬也。策杖而行於山徑間",
    "T47n1969B_001:0236a04": "者。法師曇順南陽宗炳少文也。蓋雷仲倫劉",
    "T47n1969B_001:0236a05": "仲思周道祖宗少文張萊民張秀碩。皆慕遠",
    "T47n1969B_001:0236a06": "師名德而投社者也。若釋慧永道生耶舍尊",
    "T47n1969B_001:0236a07": "者跋陀羅尊者慧叡。皆與遠師道德相契者",
    "T47n1969B_001:0236a08": "也。慧持則遠師之睠弟也。曇順曇常道昺道",
    "T47n1969B_001:0236a09": "敬曇詵。皆遠師之弟子也。是為十八賢。至於",
    "T47n1969B_001:0236a10": "陸脩靜。則遠公每與之游。必過虎溪者也。陶",
    "T47n1969B_001:0236a11": "淵明則遠公為置酒邀之。而不肯入社者。謝",
    "T47n1969B_001:0236a12": "靈運則常種池蓮願入社。遠公止之者也。右",
    "T47n1969B_001:0236a13": "三人外馳驅行者。執經俗士。與僮行胡奴。凡",
    "T47n1969B_001:0236a14": "十七人皆附於圖。自遠公而下十八賢陳舜",
    "T47n1969B_001:0236a15": "俞令舉為廬山記。自有傳。龍眠李楶德素為",
    "T47n1969B_001:0236a16": "書其略。紹興改元歲次辛亥臘月望日謹記。",
    "T47n1969B_001:0236a17": "念佛三昧寶王論跋",
    "T47n1969B_001:0236a18": "夫子曰。立則見其參於前也。在輿則見其倚",
    "T47n1969B_001:0236a19": "於衡也。夫然後行。漢書曰。坐則見堯於牆。食",
    "T47n1969B_001:0236a20": "則見堯於羹。道之不可須臾離如此。雖然此",
    "T47n1969B_001:0236a21": "特域中之道爾。楞嚴經云。若諸眾生憶佛念",
    "T47n1969B_001:0236a22": "佛。現前當來必定見佛。不假方便自得心開。",
    "T47n1969B_001:0236a23": "余謂。修念佛三昧。亦當如參前倚衡與夫見",
    "T47n1969B_001:0236a24": "堯之義。行住坐臥皆應憶念。何患不見佛哉。",
    "T47n1969B_001:0236a25": "此真出世成道之要津也。豈特見堯於牆於",
    "T47n1969B_001:0236a26": "羹但虛想乎。政和七年十一月三日。於符離",
    "T47n1969B_001:0236a27": "境舟中。因觀飛錫念佛三昧寶王論。遂思夫",
    "T47n1969B_001:0236a28": "吾夫子與漢史之言。與佛合若符契。乃紀於",
    "T47n1969B_001:0236a29": "此帙。冀時觀之以自策焉。凡見聞者其亦勉",
    "T47n1969B_001:0236b01": "諸。黃伯思長孺父謹書。",
    "T47n1969B_001:0236b02": "發心決定必得生",
    "T47n1969B_001:0236b03": "智覺壽禪師神棲安養賦注文曰。但發心者",
    "T47n1969B_001:0236b04": "決定得生。祇慮信不堅牢前後間斷耳。禪師",
    "T47n1969B_001:0236b05": "此語真實。讀者幸竊銘心。",
    "T47n1969B_001:0236b06": "淨土有三十種利益",
    "T47n1969B_001:0236b07": "群疑論云。西方淨土凡有三十種益。一受用",
    "T47n1969B_001:0236b08": "清淨佛土。二得大法樂。三親近佛身。四游歷",
    "T47n1969B_001:0236b09": "十方供養諸佛。五於諸佛所得受記莂。六福",
    "T47n1969B_001:0236b10": "慧圓滿。七速證菩提。八天人同會。九常無退",
    "T47n1969B_001:0236b11": "轉。十行願增益。十一靈禽演法。十二風樹樂",
    "T47n1969B_001:0236b12": "音。十三水說苦空。十四樂聲微妙。十五永絕",
    "T47n1969B_001:0236b13": "三塗。十六身真金色。十七形無醜陋。十八具",
    "T47n1969B_001:0236b14": "足五通。十九常住正定。二十無諸不善。二十",
    "T47n1969B_001:0236b15": "一壽命永長。二十二衣食自然。二十三但受",
    "T47n1969B_001:0236b16": "諸樂。二十四三十二相。二十五無有女人。二",
    "T47n1969B_001:0236b17": "十六無有小乘。二十七離於八難。二十八得",
    "T47n1969B_001:0236b18": "三法忍。二十九身常光明。三十得那羅延身。",
    "T47n1969B_001:0236b19": "決定求生當起忻厭(略文)",
    "T47n1969B_001:0236b20": "天台十疑論曰。今欲決定求生。未知作何行",
    "T47n1969B_001:0236b21": "業。且俗人皆有妻子不斷婬欲。還得生彼否。",
    "T47n1969B_001:0236b22": "答。若決欲生。須具二行。一者厭離行。常觀此",
    "T47n1969B_001:0236b23": "身膿血屎尿惡露臭穢。一觀婬欲身從貪愛",
    "T47n1969B_001:0236b24": "生。即是種子不淨。二觀父母交會赤白和合。",
    "T47n1969B_001:0236b25": "即是受生不淨。三住母胎藏。即是住處不淨。",
    "T47n1969B_001:0236b26": "四在母胎時唯食母血。即是食噉不淨。五月",
    "T47n1969B_001:0236b27": "滿從產門出。即是初生不淨。六身內膿血。即",
    "T47n1969B_001:0236b28": "是舉體不淨。七死後胮脹爛壞。即是究竟不",
    "T47n1969B_001:0236b29": "淨。觀自既爾。觀所愛人亦然。如是觀者。縱使",
    "T47n1969B_001:0236c01": "妻房不能頓斷。亦漸漸減小。二者忻願行。所",
    "T47n1969B_001:0236c02": "以求生者。為欲救拔一切眾生苦故。然後希",
    "T47n1969B_001:0236c03": "心起想。緣彌陀佛金色相好。又觀彼土七寶",
    "T47n1969B_001:0236c04": "莊嚴妙樂。此謂忻願門也。",
    "T47n1969B_001:0236c05": "淨土十疑論敘飛山戒珠述",
    "T47n1969B_001:0236c06": "事有難見則有疑。紛疑委感不唯干眾人。雖",
    "T47n1969B_001:0236c07": "其鶖子。猶且在小乘而懷以厭。趨大乘而疑",
    "T47n1969B_001:0236c08": "以難。其居淨穢則疑混。混也者。隱而有以不",
    "T47n1969B_001:0236c09": "能辨者也。疑也者。似而有以不能決者也。以",
    "T47n1969B_001:0236c10": "鶖子最大之智。不能決疑混之理。是豈有所",
    "T47n1969B_001:0236c11": "未思哉。佛道之難思所未至也。故曰。四果之",
    "T47n1969B_001:0236c12": "明不能測如來之奧。十地之聖不能窮極果",
    "T47n1969B_001:0236c13": "之妙。矧籍凡夫生無慧目。陷三界有必因之。",
    "T47n1969B_001:0236c14": "妄指淨土膠難轉之疑。疑之於身。知五蘊之",
    "T47n1969B_001:0236c15": "未滅。疑之於心。知萬惑之未遣。疑之於行。知",
    "T47n1969B_001:0236c16": "六度之未濟。由漂流未濟之行。期濟于己濟",
    "T47n1969B_001:0236c17": "之域。在於其己猶惑之。況他人哉。此物情難",
    "T47n1969B_001:0236c18": "信。為道俗所共疑也。隋智者大師心與物冥。",
    "T47n1969B_001:0236c19": "智將神會。乘時翼教。異跡尤著。因其所異考",
    "T47n1969B_001:0236c20": "其所證。不知其三賢之人乎。十聖之人乎。其",
    "T47n1969B_001:0236c21": "為應正等覺。妙神化于難思乎。蓋亦思之不",
    "T47n1969B_001:0236c22": "能知也。但大師念定總持昭晣行業。期生淨",
    "T47n1969B_001:0236c23": "土間無容髮。發大師之所有存者。其十疑之",
    "T47n1969B_001:0236c24": "文乎。然其文遠取諸經近取諸論。去就其意",
    "T47n1969B_001:0236c25": "以取諸傳。無離經以備事。無飾辭以增巧。審",
    "T47n1969B_001:0236c26": "辭達意。能極九品之所生。乃見大師之用心",
    "T47n1969B_001:0236c27": "也。見大師之心者。其於淨土有疑乎。所謂高",
    "T47n1969B_001:0236c28": "天無雲。群星列彩。經紀之所相殊。躔次之所",
    "T47n1969B_001:0236c29": "相異。粲粲然無一而隱者也。余得其文。載念",
    "T47n1969B_001:0237a01": "能仁所稱淨土者累焉。諸佛證而成之者。或",
    "T47n1969B_001:0237a02": "舌相以覆大千。或潮音而可梵說。余與大師",
    "T47n1969B_001:0237a03": "遐年相隔。不得一時以相輝映。烏有今日尚",
    "T47n1969B_001:0237a04": "無言哉。故於論首略陳一二。以慶于所懷。雖",
    "T47n1969B_001:0237a05": "辭膚理淺不足起大師之化。在其先佛證成",
    "T47n1969B_001:0237a06": "之義且有歸矣。",
    "T47n1969B_001:0237a07": "刻淨土十疑論跋",
    "T47n1969B_001:0237a08": "吳興黃公鉞。頃甞刊印天台十疑論。題其後",
    "T47n1969B_001:0237a09": "曰。古人以懼心怵迫。發矢入石。怒氣激烈。刺",
    "T47n1969B_001:0237a10": "山飛泉。誠一由中。無情能感。況於裂除疑網",
    "T47n1969B_001:0237a11": "凝結信根。念佛三昧精進不變。淨土雖遠決",
    "T47n1969B_001:0237a12": "定得生。而世人疑信相半。是用掇智者之答",
    "T47n1969B_001:0237a13": "問。列無為之序引。刊印普施。用廣流傳。助我",
    "T47n1969B_001:0237a14": "善友堅持信心者也。",
    "T47n1969B_001:0237a15": "勸念三世諸佛偈(出觀心法界圖)天竺懺主",
    "T47n1969B_001:0237a16": "　過去諸如來　　安住祕密藏",
    "T47n1969B_001:0237a17": "　現在十方佛　　成道轉法輪",
    "T47n1969B_001:0237a18": "　未來諸世尊　　三乘六道是",
    "T47n1969B_001:0237a19": "　由妄想執著　　結煩惱蓋纏",
    "T47n1969B_001:0237a20": "　迷成六道身　　虛受三界苦",
    "T47n1969B_001:0237a21": "　唯念過去佛　　不敬未來尊",
    "T47n1969B_001:0237a22": "　與佛結冤讎　　或烹宰殺害",
    "T47n1969B_001:0237a23": "　不了眾生相　　全是法性身",
    "T47n1969B_001:0237a24": "　昔有常不輕　　禮拜於一切",
    "T47n1969B_001:0237a25": "　言我不輕汝　　汝等當作佛",
    "T47n1969B_001:0237a26": "　若能念自他　　同是未來佛",
    "T47n1969B_001:0237a27": "　現在增福壽　　生生生佛國",
    "T47n1969B_001:0237a28": "慈慧梵行法門偈(略文)大智律師",
    "T47n1969B_001:0237a29": "　酒肉與婬欲　　三者不相離",
    "T47n1969B_001:0237b01": "　若人噉酒肉　　色力既充盛",
    "T47n1969B_001:0237b02": "　必思行婬欲　　若人荒婬欲",
    "T47n1969B_001:0237b03": "　血氣既枯燥　　必思噉酒肉",
    "T47n1969B_001:0237b04": "　若人斷酒肉　　自然離婬欲",
    "T47n1969B_001:0237b05": "　若人離婬欲　　自然忘酒肉",
    "T47n1969B_001:0237b06": "　能除此三事　　一切戒具足",
    "T47n1969B_001:0237b07": "　若不斷此三　　長囚三有獄",
    "T47n1969B_001:0237b08": "　談禪與說教　　悉是謗佛法",
    "T47n1969B_001:0237b09": "　智覺禪師云　　若不誡食肉",
    "T47n1969B_001:0237b10": "　永斷慈悲種　　若不誡飲酒",
    "T47n1969B_001:0237b11": "　永斷智慧種　　若不誡婬欲",
    "T47n1969B_001:0237b12": "　永斷清淨種　　誡肉顯本慈",
    "T47n1969B_001:0237b13": "　誡酒發本慧　　誡婬復本淨",
    "T47n1969B_001:0237b14": "　本淨即法身　　本慧是般若",
    "T47n1969B_001:0237b15": "　本慈為解脫　　三身及三德",
    "T47n1969B_001:0237b16": "　悉由三事生　　是故此法門",
    "T47n1969B_001:0237b17": "　名慈慧梵行　　咸依大乘教",
    "T47n1969B_001:0237b18": "　盡是諸佛言　　普願如說行",
    "T47n1969B_001:0237b19": "　同生極樂國",
    "T47n1969B_001:0237b20": "婬慾殺害更相助發",
    "T47n1969B_001:0237b21": "龍舒淨土文曰。飲食男女人之大欲。制之若",
    "T47n1969B_001:0237b22": "無斯為聖人。節而不縱可為賢人。縱而不節",
    "T47n1969B_001:0237b23": "是為下愚。蓋此二者造業之所更相助發。蓋",
    "T47n1969B_001:0237b24": "飲食充則血氣盛使婬欲多。婬欲多則反損",
    "T47n1969B_001:0237b25": "血氣。又賴飲食以滋補。若俱能省減。此乃安",
    "T47n1969B_001:0237b26": "身延年之道也。慈覺師云。飲食於人日月長。",
    "T47n1969B_001:0237b27": "精麁隨分塞飢瘡。纔過三寸成何物。不用將",
    "T47n1969B_001:0237b28": "心細校量。務實野夫云。皮包骨肉并尿糞強",
    "T47n1969B_001:0237b29": "作嬌嬈誑惑人。千古英雄皆坐此百年同作",
    "T47n1969B_001:0237c01": "一坑塵。果戒得此二事。在世何由有疾病夭",
    "T47n1969B_001:0237c02": "折。身後何由有地獄鬼畜。若決欲求生淨土。",
    "T47n1969B_001:0237c03": "當謹護於此。",
    "T47n1969B_001:0237c04": "國清寺三隱士",
    "T47n1969B_001:0237c05": "唐貞觀中有寒山拾得豐干三人。隱于天台",
    "T47n1969B_001:0237c06": "國清寺。始者正諫大夫閭丘胤出刺于台州。",
    "T47n1969B_001:0237c07": "尚未登途而遽爾沈痾。欲起不能。忽見一僧",
    "T47n1969B_001:0237c08": "曰。吾豐干也。其止者天台。以公病故來。因取",
    "T47n1969B_001:0237c09": "水噀其面。病即而穌。公幸其復生。因復請曰。",
    "T47n1969B_001:0237c10": "天台吾屬邑。其有賢者可親乎。干曰。可親而",
    "T47n1969B_001:0237c11": "不可見寒山焉。可見而不可附拾得焉。彼文",
    "T47n1969B_001:0237c12": "殊普賢二大士也。胤至郡之五日。訪之僧道",
    "T47n1969B_001:0237c13": "翹。曰。豐干院在經藏後。今已無人。寒拾見在",
    "T47n1969B_001:0237c14": "厨然爨。又問。豐干作何行業。答曰。唯事供",
    "T47n1969B_001:0237c15": "舂。夜則唱歌自樂。時復騎虎松徑往來。公至",
    "T47n1969B_001:0237c16": "厨見而禮之。且詬且罵曰。豐干饒舌彼自彌",
    "T47n1969B_001:0237c17": "陀不識却來禮我何為。徒眾驚之。二子隱矣。",
    "T47n1969B_001:0237c18": "古人有言曰。聖賢混跡。而世難見。豈其人耶。",
    "T47n1969B_001:0237c19": "三士之詩警世良多。具見本集。",
    "T47n1969B_001:0237c20": "評龍牙禪師頌",
    "T47n1969B_001:0237c21": "傳燈錄紀。龍牙遁禪師頌曰。成佛人稀念佛",
    "T47n1969B_001:0237c22": "多。念來歲久却成魔。君今欲得自成佛。無念",
    "T47n1969B_001:0237c23": "之心不校多。",
    "T47n1969B_001:0237c24": "多見禪人常舉此頌以障念佛之人。蓋彼",
    "T47n1969B_001:0237c25": "專以空寂為宗。遂將念佛為著相者。殊不",
    "T47n1969B_001:0237c26": "知勝天王般若有所謂以無所念而修念",
    "T47n1969B_001:0237c27": "佛。是豈有著相之病乎。謹和一頌以破其",
    "T47n1969B_001:0237c28": "惑云。念佛人多成佛多。誰云歲久却成魔。",
    "T47n1969B_001:0237c29": "清珠濁水喻親切。喚不迴頭爭柰何。",
    "T47n1969B_001:0238a01": "圓澤法師報緣生死",
    "T47n1969B_001:0238a02": "士人李源與僧圓澤以道相契。一日相約游",
    "T47n1969B_001:0238a03": "西蜀。李欲自荊州路。澤欲自長安路。澤不得",
    "T47n1969B_001:0238a04": "已從源之志。舟抵荊州南浦。忽見婦人錦襠",
    "T47n1969B_001:0238a05": "負汲。澤見而泣曰。吾不欲行此為是也。王氏",
    "T47n1969B_001:0238a06": "吾當為之子。孕三歲矣。吾既來。無可逃者。過",
    "T47n1969B_001:0238a07": "三日浴兒。願公臨我。以一笑為信。後十二年",
    "T47n1969B_001:0238a08": "中秋月夜。可於杭州天竺寺外相見。言已坐",
    "T47n1969B_001:0238a09": "亡。婦人竟產。過三日。源往請見兒。果一笑。",
    "T47n1969B_001:0238a10": "自後十二年。源赴其約至西湖葛洪川畔。忽",
    "T47n1969B_001:0238a11": "聞牧童扣角而歌。曰。三生石上舊精魂。賞月",
    "T47n1969B_001:0238a12": "吟風不要論。慚愧情人遠相訪。此身雖異性",
    "T47n1969B_001:0238a13": "長存。源因問曰。澤公健否。彼答曰。李公真信",
    "T47n1969B_001:0238a14": "人也。然俗緣未盡。切勿相近。唯勤修不墮。乃",
    "T47n1969B_001:0238a15": "復見。言已又歌曰。身前身後事芒芒。欲話因",
    "T47n1969B_001:0238a16": "緣恐斷膓。吳越江山尋已遍。却迴烟棹上瞿",
    "T47n1969B_001:0238a17": "塘。言已遂去(見東坡大全。若準大宋高僧。則云圓觀法師。未知孰是也)。",
    "T47n1969B_001:0238a18": "余觀澤公能出入生死不昧。頗為達者。雖",
    "T47n1969B_001:0238a19": "然。亦以生死未盡之故。所以累經胎獄之",
    "T47n1969B_001:0238a20": "苦也。竊甞聞。諸小教初果聖人為欲惑所",
    "T47n1969B_001:0238a21": "牽。七返人間天上。次第受諸生死。故大論",
    "T47n1969B_001:0238a22": "有初果生屠兒家之說。至二果位猶有一",
    "T47n1969B_001:0238a23": "來欲界生者。今詳澤師所為。為大乘上位",
    "T47n1969B_001:0238a24": "權示生死如此耶。為小乘根性次第實受",
    "T47n1969B_001:0238a25": "生死耶。若實小乘初果人。雖未出三界。其",
    "T47n1969B_001:0238a26": "任運必出三界。雖未入大乘。其於方便土",
    "T47n1969B_001:0238a27": "中。必任運入大乘。固無可慮者。苟惟不然。",
    "T47n1969B_001:0238a28": "則輪轉五道。方未有涯矣。然則生死之難",
    "T47n1969B_001:0238a29": "出。有如此者。較之淨土橫截徑路之修。可",
    "T47n1969B_001:0238b01": "不加勉哉。",
    "T47n1969B_001:0238b02": "布法師淨土非所願",
    "T47n1969B_001:0238b03": "準續高僧傳。慧布法師廣陵人。姓郝氏。家本",
    "T47n1969B_001:0238b04": "將師。少懷道操。從師剃。染於道深研。時號得",
    "T47n1969B_001:0238b05": "慧布。陳朝諸王甞從受戒。師甞有言曰。方土",
    "T47n1969B_001:0238b06": "雖淨。非吾願也。若使十二大劫蓮華中不得",
    "T47n1969B_001:0238b07": "見佛但自受樂。不若三塗救苦眾生也。殆師",
    "T47n1969B_001:0238b08": "之終七日大地震動。坐脫之次手屈三指。太",
    "T47n1969B_001:0238b09": "史奏云。得道人星滅矣。",
    "T47n1969B_001:0238b10": "布公此說固發於悲智心者。然茲乃是已",
    "T47n1969B_001:0238b11": "得無生忍位。及麁垢先落之人方能爾耳。",
    "T47n1969B_001:0238b12": "降此已還至乎博地。則自尚不能救。安能",
    "T47n1969B_001:0238b13": "救他。猶無船援溺則彼此俱沒矣。今觀布",
    "T47n1969B_001:0238b14": "公臨終手屈三指。縱未為應生菩薩。抑亦",
    "T47n1969B_001:0238b15": "願生果位無疑矣。苟未到此田地。要須常",
    "T47n1969B_001:0238b16": "不離佛。俟我道力既成。然後却來五濁度",
    "T47n1969B_001:0238b17": "生可也。不然則大論所謂具縛凡夫有大",
    "T47n1969B_001:0238b18": "悲心。願生惡世救苦。無有是處者。可不鑑",
    "T47n1969B_001:0238b19": "乎。",
    "T47n1969B_001:0238b20": "徐陵丞相發五誓願",
    "T47n1969B_001:0238b21": "國清百錄紀。陳朝宰相發願云。陵和南。弟子",
    "T47n1969B_001:0238b22": "思出樊籠。無由羽化。既善根微弱。覬願力莊",
    "T47n1969B_001:0238b23": "嚴。一願臨終正念成就。二願不更地獄三塗。",
    "T47n1969B_001:0238b24": "三願却來人間不高不下處託生。四願童真",
    "T47n1969B_001:0238b25": "出家如法奉戒。五願不墜流俗之僧。憑此誓",
    "T47n1969B_001:0238b26": "心以策西暮。今書丹悃仰乞證明。",
    "T47n1969B_001:0238b27": "評世人發來生出家願",
    "T47n1969B_001:0238b28": "靈芝大智律師觀經義疏曰。有人發願。願未",
    "T47n1969B_001:0238b29": "得道前。所生之處值佛聞法。童真出家。今謂",
    "T47n1969B_001:0238c01": "若生淨土。則任運值佛。出家為僧。秖由不知",
    "T47n1969B_001:0238c02": "淨土故有此願。亦猶徐陵願云。願却來人間",
    "T47n1969B_001:0238c03": "不高不下處託生。童真出家。彼在儒流。不在",
    "T47n1969B_001:0238c04": "言責。禪講宗師率多此見。甞試語曰。汝今已",
    "T47n1969B_001:0238c05": "得男子出家。秖合便求出離。何乃復求男子。",
    "T47n1969B_001:0238c06": "再願出家。略無勝進乎。",
    "T47n1969B_001:0238c07": "靈芝評徐相不在言責。實責之深矣。雖然",
    "T47n1969B_001:0238c08": "徐之為儒。固非常流。蓋甞稟學吾祖天台。",
    "T47n1969B_001:0238c09": "是實深諳教觀者。其五誓願乃對智者以",
    "T47n1969B_001:0238c10": "陳之。故見之於百錄中。斯蓋有志為物洪",
    "T47n1969B_001:0238c11": "通。是故然爾。殆乎改報而來。果酬夙願。為",
    "T47n1969B_001:0238c12": "僧學道。師承章安。補天台第六祖。即所謂",
    "T47n1969B_001:0238c13": "法華智威尊者者是也。故高麗智淳師讚",
    "T47n1969B_001:0238c14": "之曰。親逢智者陳良願。果作宗師副夙期。",
    "T47n1969B_001:0238c15": "夫如是。靈芝疏記雖欲救弊。何玉石之不",
    "T47n1969B_001:0238c16": "分耶。",
    "T47n1969B_001:0238c17": "評晁太傅以淨土為小乘",
    "T47n1969B_001:0238c18": "晁太傅耄智遺書曰。作淨土觀法。乃小乘權",
    "T47n1969B_001:0238c19": "術也。有能有所有取有舍。盡為生死輪迴。見",
    "T47n1969B_001:0238c20": "大乘之人當自了知。",
    "T47n1969B_001:0238c21": "晁公逈顯官于仁廟朝。引年多暇。廣閱內",
    "T47n1969B_001:0238c22": "外典籍。詳求理味。慕超塵世。著道院集及",
    "T47n1969B_001:0238c23": "法藏碎金。讀者誰不賞心。然觀其造趣。唯",
    "T47n1969B_001:0238c24": "以一真虛靜為所詣之處。晚節又譔耄智",
    "T47n1969B_001:0238c25": "一書。中間建言。淨土是小乘權術等者。此",
    "T47n1969B_001:0238c26": "失旨之尤也。嗟夫晁公高明卓識。而不曉",
    "T47n1969B_001:0238c27": "佛教大小乘。遽出此言。驥騄不追矣。余固",
    "T47n1969B_001:0238c28": "不敏。且欲要與公結淨土緣。故勉強論之。",
    "T47n1969B_001:0238c29": "原夫小乘之為教。以教偏行拙故。唯詮一",
    "T47n1969B_001:0239a01": "真空。若見思破已。則身淪太虛。亦無國土",
    "T47n1969B_001:0239a02": "可生。安得言小乘權觀淨土乎。當知大乘",
    "T47n1969B_001:0239a03": "方說中道妙理。身土交參。故有塵塵佛剎",
    "T47n1969B_001:0239a04": "之謂。若論受生。蓋生即無生。無生即生矣。",
    "T47n1969B_001:0239a05": "故楊無為曰。有念同無念。無生即是生。不",
    "T47n1969B_001:0239a06": "勞移一步。透徹覺皇城。是也。廣明此義。如",
    "T47n1969B_001:0239a07": "天竺行願決疑及四明答楊文公書。味道",
    "T47n1969B_001:0239a08": "君子試撿詳之。",
    "T47n1969B_001:0239a09": "世有六種人於淨土自障",
    "T47n1969B_001:0239a10": "觀經義疏云。略說於淨土自生障隔有六種",
    "T47n1969B_001:0239a11": "人。一云。淨土難生。吾無力量。非敢過望。但",
    "T47n1969B_001:0239a12": "不失人身足矣。一云。吾毀戒破齋惡業深重。",
    "T47n1969B_001:0239a13": "淨土何由可生。一云。佛說西方。權誘眾生。且",
    "T47n1969B_001:0239a14": "令為善。皆無其實。見修淨業。返生嗤笑。一",
    "T47n1969B_001:0239a15": "云。聰明利智直悟己心。任己所為。無非合道。",
    "T47n1969B_001:0239a16": "豈同下士念佛耶。一云。凡夫血氣所聚。假名",
    "T47n1969B_001:0239a17": "為身。及乎死去。百骸歸空。何有淨土可生耶。",
    "T47n1969B_001:0239a18": "一云。臨終作想。奪彼胎陰剎那。換報不必歷",
    "T47n1969B_001:0239a19": "胞胎也。大哉我佛。大慈開示淨土。殷勤勸往。",
    "T47n1969B_001:0239a20": "自甘沈溺。如來說為可憐憫者。慈恩法師有",
    "T47n1969B_001:0239a21": "言。唯安養淨業捷直可修。欲得臨終離諸怖",
    "T47n1969B_001:0239a22": "畏眾聖現前授手接引。當學此法。古賢法語",
    "T47n1969B_001:0239a23": "能無從乎。",
    "T47n1969B_001:0239a24": "斥人謂修淨土為取著",
    "T47n1969B_001:0239a25": "觀經義疏云。有人謂。求生淨土念佛修觀。皆",
    "T47n1969B_001:0239a26": "是執著取相。殊非超越之法。今謂。佛言不著",
    "T47n1969B_001:0239a27": "相者。蓋令不著我人眾生壽者。不住所修法",
    "T47n1969B_001:0239a28": "相。遣蕩人法二執。即達人法二空。何甞以繫",
    "T47n1969B_001:0239a29": "念進修而為著相乎。今謂。若修念佛三昧。定",
    "T47n1969B_001:0239b01": "非著相。以佛身無相。有何可著。夫般若真空",
    "T47n1969B_001:0239b02": "元為修六度人令不住相。六度不修。般若焉",
    "T47n1969B_001:0239b03": "用。真學道者達修無修了念無念。終日修而",
    "T47n1969B_001:0239b04": "未始修。終日念而未甞念。故金剛經云。無我",
    "T47n1969B_001:0239b05": "人眾生壽者修一切善法。則得阿耨菩提。故",
    "T47n1969B_001:0239b06": "知了達之士何甞不修善耶。",
    "T47n1969B_001:0239b07": "辨於色聲求佛名為邪道",
    "T47n1969B_001:0239b08": "觀經義疏問曰。經云。若以色見我。以音聲求",
    "T47n1969B_001:0239b09": "我。是人行邪道。不能見如來。今觀佛念佛豈",
    "T47n1969B_001:0239b10": "非色見聲求耶。答曰。三十二相猶皎月落於",
    "T47n1969B_001:0239b11": "百川。四辨八音若清響發於幽谷。然有披潭",
    "T47n1969B_001:0239b12": "捉月入谷尋聲。不了性空。故不見佛。達士不",
    "T47n1969B_001:0239b13": "爾。了色非色。何妨端想於聖容。達聲非聲。",
    "T47n1969B_001:0239b14": "豈礙側聞於妙法。故華嚴云。色相不是佛。音",
    "T47n1969B_001:0239b15": "聲亦復然。亦不離色聲。見佛神通力。覿茲妙",
    "T47n1969B_001:0239b16": "語。寧復生疑障乎。",
    "T47n1969B_001:0239b17": "世有十種人命終不得念佛",
    "T47n1969B_001:0239b18": "群疑論云。予觀世間。有十種人。命終不得念",
    "T47n1969B_001:0239b19": "佛。一者善友未必相遇故。無勸念之理。二者",
    "T47n1969B_001:0239b20": "業苦纏身。不遑念佛。三或偏風失語。不能稱",
    "T47n1969B_001:0239b21": "佛四者狂亂失心。注想難成。五或遭水火。不",
    "T47n1969B_001:0239b22": "暇志誠。六遭遇豺狼。無復善友。七臨終惡友",
    "T47n1969B_001:0239b23": "壞彼信心。八飽食過度。昏迷致死。九軍陣鬪",
    "T47n1969B_001:0239b24": "戰。奄爾而亡。十忽墜高巖。傷壞性命。如是十",
    "T47n1969B_001:0239b25": "種眾生命終斷不念佛往生。應須預修使淨",
    "T47n1969B_001:0239b26": "業先成。縱經難緣。必得彌陀接引而往也。",
    "T47n1969B_001:0239b27": "答淨土是被鈍根權說問",
    "T47n1969B_001:0239b28": "隆興中台宗有思梵講主。久居臨平山。解明",
    "T47n1969B_001:0239b29": "行峻。深造一家教觀淵源。每與士大夫往復。",
    "T47n1969B_001:0239c01": "隨有所問。答釋粲然。具見于會宗集。一日有",
    "T47n1969B_001:0239c02": "通判鄭公。問曰。經教中所明念彌陀佛願生",
    "T47n1969B_001:0239c03": "淨土。此莫專為鈍根方便權說否。上根一超",
    "T47n1969B_001:0239c04": "佛地。豈假他佛之力耶。師答曰。吾宗先達呵",
    "T47n1969B_001:0239c05": "此說云。佛世文殊普賢。滅後馬鳴龍樹。此土",
    "T47n1969B_001:0239c06": "智者智覺。皆願往生。應是鈍根乎。釋迦勸父",
    "T47n1969B_001:0239c07": "王淨飯并六萬釋種往生。應盡是凡器乎。若",
    "T47n1969B_001:0239c08": "以此為權。將何為實。昔孫莘老亦疑於此。因",
    "T47n1969B_001:0239c09": "會楊次公王敏仲辯論。遂息此疑。乃云。則知",
    "T47n1969B_001:0239c10": "淨土非聖人之權設。真禪侶之棲止也。當知",
    "T47n1969B_001:0239c11": "本朝洞曉淨土。唯楊王二賢矣。楊敘決疑集",
    "T47n1969B_001:0239c12": "引華嚴云。知一切法猶如影像目心如水。佛",
    "T47n1969B_001:0239c13": "不來此。我不往彼。我若欲見阿彌陀佛。隨心",
    "T47n1969B_001:0239c14": "即見。是知注念者定見斯乃稱性實言。非權",
    "T47n1969B_001:0239c15": "教也。",
    "T47n1969B_001:0239c16": "念佛成就三力則易超往",
    "T47n1969B_001:0239c17": "會宗云。多見世間人。從前念佛。及乎病苦。乃",
    "T47n1969B_001:0239c18": "怕說著死字。秖念觀音求救。吾謂。斯人顛倒",
    "T47n1969B_001:0239c19": "之甚。今為說三種之力。可決疑情令念佛有",
    "T47n1969B_001:0239c20": "味。一者眾生本具佛性力。眾生本心自具佛",
    "T47n1969B_001:0239c21": "性。與阿彌陀等無有異。如如來藏經云。佛觀",
    "T47n1969B_001:0239c22": "一切眾生。煩惱心中有如來身。結加趺坐。儼",
    "T47n1969B_001:0239c23": "然不動。德相具足。即其義也。二彌陀慈光攝",
    "T47n1969B_001:0239c24": "取力。經云。佛心者大慈悲是。以無緣慈攝諸",
    "T47n1969B_001:0239c25": "眾生。又佛有八萬四千光明。攝取念佛眾生。",
    "T47n1969B_001:0239c26": "其心不捨。是其義也。三者信心念佛功勳力。",
    "T47n1969B_001:0239c27": "信心念佛人如子叫母母必護之。如經云。憶",
    "T47n1969B_001:0239c28": "佛念佛。現前當來必定見佛是也。此三種力",
    "T47n1969B_001:0239c29": "如三股繩合為大索能牽重物至他方也。又",
    "T47n1969B_001:0240a01": "如水火鏡子若將對日以艾引之即得火矣。",
    "T47n1969B_001:0240a02": "對月得水亦然。今以鏡體具水火性可喻眾",
    "T47n1969B_001:0240a03": "生本具佛性力也須假日月之光來照。可喻",
    "T47n1969B_001:0240a04": "彌陀慈光攝取力也。以鏡艾能引水火。可喻",
    "T47n1969B_001:0240a05": "信心念佛功勳力也。此三種物和合水火方",
    "T47n1969B_001:0240a06": "生。喻三力相資得生淨土則易也。",
    "T47n1969B_001:0240a07": "辨般舟念佛心有想則癡",
    "T47n1969B_001:0240a08": "會宗問曰。般舟經中。令念念想阿彌陀佛。此",
    "T47n1969B_001:0240a09": "則心有想也。而經後乃云。心有想則癡。無想",
    "T47n1969B_001:0240a10": "即涅槃。前後相違何耶。答曰。彼經初明觀想",
    "T47n1969B_001:0240a11": "彌陀。不可無念。後約三昧功成見十方佛住",
    "T47n1969B_001:0240a12": "立空中。此時當了我心佛心同一真性不可",
    "T47n1969B_001:0240a13": "思議。故云。有想則癡。無想即涅槃。非謂從初",
    "T47n1969B_001:0240a14": "不得觀想也。又復無念無生之智佛地方成。",
    "T47n1969B_001:0240a15": "今人未入觀行之門。便說無生無念。豈知馬",
    "T47n1969B_001:0240a16": "鳴所教從念至於無念從說至於無說。文殊",
    "T47n1969B_001:0240a17": "般若經云。如人學射。久習即巧。後雖無心。箭",
    "T47n1969B_001:0240a18": "發皆中。若人欲入一行三昧。專稱名字。念念",
    "T47n1969B_001:0240a19": "相續。即於念中見十方佛。是知以念止念。以",
    "T47n1969B_001:0240a20": "言遣言。皆佛祖修行之正轍也。",
    "T47n1969B_001:0240a21": "辨志公愚人樂往西方",
    "T47n1969B_001:0240a22": "會宗問曰。經教有云。智者熾然求生淨土。禪",
    "T47n1969B_001:0240a23": "集中有志公語曰。智者知心是佛。愚人樂往",
    "T47n1969B_001:0240a24": "西方。是則修淨土者是愚人耶。答此或後人",
    "T47n1969B_001:0240a25": "造語耳。縱是志公之言。蓋取唯心即佛之意。",
    "T47n1969B_001:0240a26": "不取觀念彌陀。此名以理奪事故也。如先德",
    "T47n1969B_001:0240a27": "曰。若以理奪事。則無淨穢取捨之殊。若以事",
    "T47n1969B_001:0240a28": "奪理。則有捨苦得樂之異。應更問曰。若事理",
    "T47n1969B_001:0240a29": "一如體非相奪。又作麼生。答曰。也知秖在秋",
    "T47n1969B_001:0240b01": "江上。明月蘆花何處尋。",
    "T47n1969B_001:0240b02": "三菩薩願生兜率天",
    "T47n1969B_001:0240b03": "十疑論云。兜率天彌勒所居。又有女人。諸天",
    "T47n1969B_001:0240b04": "愛著。不如彌陀淨土(云云)昔西國有無著世親",
    "T47n1969B_001:0240b05": "師子覺三菩薩。結契同生兜率。若先去者得",
    "T47n1969B_001:0240b06": "見彌勒。誓來相報。師子覺前亡。數年不來。後",
    "T47n1969B_001:0240b07": "世親亡。三年已方來。無著問曰。何故爾遲。世",
    "T47n1969B_001:0240b08": "親曰。吾至彼聽彌勒一坐說法。旋遶即來。彼",
    "T47n1969B_001:0240b09": "天日長。故此三載。若師子覺。生彼在外天宮。",
    "T47n1969B_001:0240b10": "著於五欲。自去總不見彌勒。是故不來。諸小",
    "T47n1969B_001:0240b11": "菩薩生彼尚著五欲。何況凡夫。為此故勸生",
    "T47n1969B_001:0240b12": "西方。不勸生兜率也。",
    "T47n1969B_001:0240b13": "辨心淨則國土淨",
    "T47n1969B_001:0240b14": "世有寂室淨土文小卷。觀其語言諄諄。其必",
    "T47n1969B_001:0240b15": "王龍舒之為文也。余讀之頗愛。渠評禪宗不",
    "T47n1969B_001:0240b16": "修淨業者云。游心禪定悟性宗。人示以淨土。",
    "T47n1969B_001:0240b17": "必曰。淨土唯心。我心既淨。則國土淨。何用別",
    "T47n1969B_001:0240b18": "求生處。今復問之。且淨名經中。如來以足指",
    "T47n1969B_001:0240b19": "案地。見娑婆悉皆嚴淨。而眾會不見。唯螺髻",
    "T47n1969B_001:0240b20": "梵王得知。今之修禪者能如梵王所見清淨",
    "T47n1969B_001:0240b21": "土否。況汝所居卑室陋屋必羨之以大廈高",
    "T47n1969B_001:0240b22": "堂。脫粟藜羹必羨之以珍羞甘美。弊袍端褐",
    "T47n1969B_001:0240b23": "必羨之以綾羅輕縠。若云心淨土淨。則不消",
    "T47n1969B_001:0240b24": "如上分別也。況當老病死苦世間違情之時。",
    "T47n1969B_001:0240b25": "顏色與未悟者同。是則口唱心淨土淨之言。",
    "T47n1969B_001:0240b26": "身被穢土苦惱之縛。其自欺之甚也。不然應",
    "T47n1969B_001:0240b27": "須信教仰理。於淨土一門擇善從而修之。",
    "T47n1969B_001:0240b28": "求生淨土託佛願力則易",
    "T47n1969B_001:0240b29": "寂室曰。眾生泛修善業。唯依自力故難成就。",
    "T47n1969B_001:0240c01": "若修淨土。依佛願力故易建立。自力難成者。",
    "T47n1969B_001:0240c02": "眾生心志劣弱。惡業厚重。以劣弱之心敵厚",
    "T47n1969B_001:0240c03": "重之業。是故難勝。而況外為惡友魔外所折。",
    "T47n1969B_001:0240c04": "或為酒色財帛所汩。所修善法豈易得成乎。",
    "T47n1969B_001:0240c05": "依佛願力易立者。良由彌陀本願度生下至",
    "T47n1969B_001:0240c06": "十念功成即往。依怙佛之是願故。修善法即",
    "T47n1969B_001:0240c07": "易建立。譬如二人欲渡大海往詣寶山求寶。",
    "T47n1969B_001:0240c08": "一人種樹。待其長大。造船以往。無何其樹為",
    "T47n1969B_001:0240c09": "霜雹人畜所摧。竟不成材者有之。縱復成材。",
    "T47n1969B_001:0240c10": "歲月長久。云何卒得成船。自力修行亦復如",
    "T47n1969B_001:0240c11": "是之難。一人者更不造船。即於海岸等候忽",
    "T47n1969B_001:0240c12": "偶商主乘一大舶。是人即便投告。商主憫之。",
    "T47n1969B_001:0240c13": "即便引手招接上船。風帆利便。撚指之間便",
    "T47n1969B_001:0240c14": "到寶山。依佛願力得生西方亦復如是。其商",
    "T47n1969B_001:0240c15": "主者以譬如來接引眾生。其大舶者即是佛",
    "T47n1969B_001:0240c16": "之大願。普度一切海。是越生死之長流。寶山",
    "T47n1969B_001:0240c17": "乃極樂國土也。龍樹十住毘婆沙論讚佛。所",
    "T47n1969B_001:0240c18": "謂乘彼八道船。能渡難度海。即此旨也。大哉",
    "T47n1969B_001:0240c19": "阿彌陀佛與二菩薩乘大願船泛生死海。就",
    "T47n1969B_001:0240c20": "此娑婆苦惱之鄉。呼引一切眾生。上大願船。",
    "T47n1969B_001:0240c21": "越生死海。到於西方涅槃彼岸。諒無餘蘊矣。",
    "T47n1969B_001:0240c22": "道門成仙不出輪迴",
    "T47n1969B_001:0240c23": "壽禪師安養賦注文曰。西方佛土十剎寶王。",
    "T47n1969B_001:0240c24": "長舌稱揚不同道門之書。皆云。青烏銜來。石",
    "T47n1969B_001:0240c25": "崖崩得。既無能說之人。又無所說之處。足知",
    "T47n1969B_001:0240c26": "誑誕不可依據。設得上升。不出輪迴三界也。",
    "T47n1969B_001:0240c27": "樂邦遺稿卷上"
}