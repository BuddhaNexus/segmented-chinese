{
    "X08n0240_016:0591c14": "大方廣佛華嚴經綱要卷第十六",
    "X08n0240_016:0591c15": "于闐國三藏沙門實叉難陀　譯經",
    "X08n0240_016:0591c16": "清涼山大華嚴寺沙門澄觀　疏義",
    "X08n0240_016:0591c17": "明匡山法雲寺憨山沙門德清提挈",
    "X08n0240_016:0591c18": "第三會忉利天宮法慧菩薩為會主。說十住等法",
    "X08n0240_016:0591c19": "門。已信者令解。自十六卷起至十八卷止。共六品",
    "X08n0240_016:0591c20": "經。",
    "X08n0240_016:0591c21": "(昇須彌山頂品　須彌山頂偈讚品　十住品　梵",
    "X08n0240_016:0591c22": "行品　初發心功德品　明法品)",
    "X08n0240_016:0591c23": "昇須彌山頂品第十三",
    "X08n0240_016:0591c24": "初來意者先辨會來。前信此解義次第故。正答前",
    "X08n0240_016:0592a01": "十住問。總有二段。前信是住之方便。此明正位故",
    "X08n0240_016:0592a02": "次來也。品來者。前品說信究竟。此品趣後說住故",
    "X08n0240_016:0592a03": "次來也。釋名者。約會名忉利天宮會。約人名法慧",
    "X08n0240_016:0592a04": "菩薩會。約法名十住會。品名須彌正名蘇迷盧。此",
    "X08n0240_016:0592a05": "名妙高。如來以自在力不起覺樹應機現彼。故云",
    "X08n0240_016:0592a06": "昇也。表位漸增不處人間顯位清淨。故居天也。若",
    "X08n0240_016:0592a07": "約觀心釋者。妙高謂三昧。須彌寂然不動無思無",
    "X08n0240_016:0592a08": "心不收不攝任性而定。稱本心地。入佛智海。湛然",
    "X08n0240_016:0592a09": "不遷。是妙法樂。觸境自在。合本性淨。是四德寶而",
    "X08n0240_016:0592a10": "自莊嚴。是則本覺如來。昇法須彌之頂也。",
    "X08n0240_016:0592a11": "爾時如來威神力故。十方一切世界一一四天下閻",
    "X08n0240_016:0592a12": "浮提中。悉見如來坐於樹下。各有菩薩承佛神力而",
    "X08n0240_016:0592a13": "演說法。靡不自謂恒對於佛。",
    "X08n0240_016:0592a14": "文中此會六品。分為二分。初二品方便發起。後四",
    "X08n0240_016:0592a15": "品當會正說。前中初二唯是由致。偈讚一品義有",
    "X08n0240_016:0592a16": "兩兼。一是方便。謂前品化主赴機。後品助化讚佛。",
    "X08n0240_016:0592a17": "主伴圓備方演法故。三天說法。皆有偈讚。欲顯三",
    "X08n0240_016:0592a18": "賢皆依佛智有差別故。離如來智無自體故。今初",
    "X08n0240_016:0592a19": "一品。長分十段。一木會齊現。二不離而昇。三各見",
    "X08n0240_016:0592a20": "佛來。四各嚴殿座。五皆來請佛。六俱時入殿。七音",
    "X08n0240_016:0592a21": "樂並止。八各念昔因。九同讚如來。十殿皆廣博嚴",
    "X08n0240_016:0592a22": "淨也。言爾時者。即前二會時主伴齊徧演前二會",
    "X08n0240_016:0592a23": "之法也。今此明徧。即十重說處中第一重也。不離",
    "X08n0240_016:0592a24": "而昇疏釋有多義。",
    "X08n0240_016:0592b01": "爾時世尊。不離一切菩提樹下。而上升須彌尚帝釋",
    "X08n0240_016:0592b02": "殿。",
    "X08n0240_016:0592b03": "第二不動而昇。",
    "X08n0240_016:0592b04": "時天帝釋。在妙勝殿前遙見佛來。",
    "X08n0240_016:0592b05": "第三各見佛來。",
    "X08n0240_016:0592b06": "即以神力莊嚴此殿。置普光明藏師子之座。其座悉",
    "X08n0240_016:0592b07": "以妙寶所成。十千層級逈極莊嚴。十千金網彌覆其",
    "X08n0240_016:0592b08": "上。十千種帳十千種蓋周迴間列。十千繒綺以為垂",
    "X08n0240_016:0592b09": "帶。十千珠瓔周徧交絡。十千衣服敷布座上。十千天",
    "X08n0240_016:0592b10": "子十千梵王前後圍繞。十千光明而為照耀。",
    "X08n0240_016:0592b11": "第四各嚴殿座。",
    "X08n0240_016:0592b12": "爾時帝釋奉為如來敷置座已。曲躬合掌恭敬向佛。",
    "X08n0240_016:0592b13": "而作是言。善來世尊善來善逝。善來如來應正等覺。",
    "X08n0240_016:0592b14": "唯願哀愍處此宮殿。",
    "X08n0240_016:0592b15": "第五請佛居殿。",
    "X08n0240_016:0592b16": "爾時世尊。即受其請入妙勝殿。十方一切諸世界中",
    "X08n0240_016:0592b17": "悉亦如是。",
    "X08n0240_016:0592b18": "第六俱時入殿。",
    "X08n0240_016:0592b19": "爾時帝釋以佛神力。諸宮殿中所有樂音自然止息。",
    "X08n0240_016:0592b20": "第七音樂止息。",
    "X08n0240_016:0592b21": "即自憶念過去佛所種諸善根。而說頌言。",
    "X08n0240_016:0592b22": "第八各念昔因獲智益也。散緣既止勝德現前。寂",
    "X08n0240_016:0592b23": "然無思。發宿住智。善根者即下十佛曾入此殿聞",
    "X08n0240_016:0592b24": "法供養故。亦表見自心性同昔佛故。",
    "X08n0240_016:0592c01": "　迦葉如來具大悲　　諸吉祥中最無上",
    "X08n0240_016:0592c02": "　彼佛曾來入此殿　　是故此處最吉祥",
    "X08n0240_016:0592c03": "　拘那牟尼見無礙　　諸吉祥中最無上",
    "X08n0240_016:0592c04": "　彼佛曾來入此殿　　是故此處最吉祥",
    "X08n0240_016:0592c05": "　迦羅鳩馱如金山　　諸吉祥中最無上",
    "X08n0240_016:0592c06": "　彼佛曾來入此殿　　是故此處最吉祥",
    "X08n0240_016:0592c07": "　毗舍浮佛無三垢　　諸吉祥中最無上",
    "X08n0240_016:0592c08": "　彼佛曾來入此殿　　是故此處最吉祥",
    "X08n0240_016:0592c09": "　尸棄如來離分別　　諸吉祥中最無上",
    "X08n0240_016:0592c10": "　彼佛曾來入此殿　　是故此處最吉祥",
    "X08n0240_016:0592c11": "　毗婆尸佛如滿月　　諸吉祥中最無上",
    "X08n0240_016:0592c12": "　彼佛曾來入此殿　　是故此處最吉祥",
    "X08n0240_016:0592c13": "　弗沙明達第一義　　諸吉祥中最無上",
    "X08n0240_016:0592c14": "　彼佛曾來入此殿　　是故此處最吉祥",
    "X08n0240_016:0592c15": "　提舍如來辯無礙　　諸吉祥中最無上",
    "X08n0240_016:0592c16": "　彼佛曾來入此殿　　是故此處最吉祥",
    "X08n0240_016:0592c17": "　波頭摩佛淨無垢　　諸吉祥中最無上",
    "X08n0240_016:0592c18": "　彼佛曾來入此殿　　是故此處最吉祥",
    "X08n0240_016:0592c19": "　然燈如來大光明　　諸吉祥中最無上",
    "X08n0240_016:0592c20": "　彼佛曾來入此殿　　是故此處最吉祥",
    "X08n0240_016:0592c21": "如此世界中忉利天王以如來神力故偈讚十佛所",
    "X08n0240_016:0592c22": "有功德。十方世界諸釋天王。悉亦如是讚佛功德。",
    "X08n0240_016:0592c23": "第九同讚如來。謂三世諸佛皆於此處說十住法。",
    "X08n0240_016:0592c24": "獨讚此十佛者。表說十住及無盡故。所讚十佛各",
    "X08n0240_016:0593a01": "舉一德。後結通云如此世界忉利天王讚十佛功",
    "X08n0240_016:0593a02": "德十方世界亦然。",
    "X08n0240_016:0593a03": "爾時世尊。入妙勝殿結加趺坐。此殿忽然廣博寬容。",
    "X08n0240_016:0593a04": "如其天眾諸所住處。十方世界悉亦如是。",
    "X08n0240_016:0593a05": "第十殿皆廣博。如來入殿即覺智現前。忽然廣博。",
    "X08n0240_016:0593a06": "則身心無際。十方以下結通無盡。",
    "X08n0240_016:0593a07": "須彌頂上偈讚品第十四",
    "X08n0240_016:0593a08": "初來意者。既明化主赴感。今辨助化讚揚。將演住",
    "X08n0240_016:0593a09": "門。先陳體性。性即佛智。先讚如來故品來也。二釋",
    "X08n0240_016:0593a10": "名者。須彌約處。稱讚佛德。依處有讚。故立此名。亦",
    "X08n0240_016:0593a11": "頂之讚揀餘處也。三宗趣者。以集眾放光偈讚為",
    "X08n0240_016:0593a12": "宗。為成正說為趣。又顯佛德為宗。令知住體為趣。",
    "X08n0240_016:0593a13": "爾時佛神力故。十方各有一大菩薩。一一各與佛剎",
    "X08n0240_016:0593a14": "微塵數菩薩俱。從百佛剎微塵數國土外諸世界中。",
    "X08n0240_016:0593a15": "而來集會。其名曰法慧菩薩。一切慧菩薩。勝慧菩薩。",
    "X08n0240_016:0593a16": "功德慧菩薩。精進慧菩薩。善慧菩薩。智慧菩薩。真實",
    "X08n0240_016:0593a17": "慧菩薩。無上慧菩薩。堅固慧菩薩。所從來土所謂因",
    "X08n0240_016:0593a18": "陀羅華世界。波頭摩華世界。寶華世界。優鉢羅華世",
    "X08n0240_016:0593a19": "界。金剛華世界。妙香華世界。悅意華世界。阿盧那華",
    "X08n0240_016:0593a20": "世界。那羅陀華世界。虗空華世界。各於佛所淨修梵",
    "X08n0240_016:0593a21": "行。所謂殊特月佛。無盡月佛。不動月佛。風月佛。水月",
    "X08n0240_016:0593a22": "佛。解脫月佛。無上月佛。星宿月佛。清淨月佛。明了月",
    "X08n0240_016:0593a23": "佛。是諸菩薩至佛所已頂禮佛足。隨所來方。各化作",
    "X08n0240_016:0593a24": "毗盧遮那藏師子之座。於其座上結加趺坐。如此世",
    "X08n0240_016:0593b01": "界中須彌頂上菩薩來集。一切世界悉亦如是。彼諸",
    "X08n0240_016:0593b02": "菩薩所有名字世界佛號。悉等無別。",
    "X08n0240_016:0593b03": "第四釋文。此品總為三分。第一集眾分。第二放光",
    "X08n0240_016:0593b04": "分。第三偈讚分。今初集眾文有十同。一集會同皆",
    "X08n0240_016:0593b05": "佛力故。二主首同皆大菩薩故。三眷屬同各與佛",
    "X08n0240_016:0593b06": "剎微塵數故。四來處量同從百佛剎微塵數國土",
    "X08n0240_016:0593b07": "外故。五表法名同慧即十解故。六從來世界名同",
    "X08n0240_016:0593b08": "同名華故。七所事佛同同名月故。月表位中佛果",
    "X08n0240_016:0593b09": "智明闇息恩益清涼應器周故。八伸敬威儀住同",
    "X08n0240_016:0593b10": "同體各住一方故。十結十方同若剎若人皆徧法",
    "X08n0240_016:0593b11": "界法界重重無盡故。",
    "X08n0240_016:0593b12": "爾時世尊。從兩足指放百千億妙色光明。普照十方",
    "X08n0240_016:0593b13": "一切世界。須彌頂上帝釋宮中佛及大眾靡不皆現。",
    "X08n0240_016:0593b14": "第二爾時下如來放光分。從兩足指者足指距地。",
    "X08n0240_016:0593b15": "得任有力。成位不退而行有恒也。數位過前加於",
    "X08n0240_016:0593b16": "千也。相表解顯故云妙色。普照十方。顯佛眾會一",
    "X08n0240_016:0593b17": "光照於一切則一切皆爾。重疊無礙。無不互見。為",
    "X08n0240_016:0593b18": "一法界圓明大會。",
    "X08n0240_016:0593b19": "爾時法慧菩薩承佛威神普。觀十方。而說頌曰。",
    "X08n0240_016:0593b20": "　佛放淨光明　　普見世導師　　須彌山王頂",
    "X08n0240_016:0593b21": "　妙勝殿中住　　一切釋天王　　請佛入宮殿",
    "X08n0240_016:0593b22": "　悉以十妙頌　　稱讚諸如來　　彼諸大會中",
    "X08n0240_016:0593b23": "　所有菩薩眾　　皆從十方至　　化座而安坐",
    "X08n0240_016:0593b24": "　彼會諸菩薩　　皆同我等名　　所從諸世界",
    "X08n0240_016:0593c01": "　名字亦如是　　本國諸世尊　　名號悉亦同",
    "X08n0240_016:0593c02": "　各於其佛所　　淨修無上行　　佛子汝應觀",
    "X08n0240_016:0593c03": "　如來自在力　　一切閻浮提　　皆言佛在中",
    "X08n0240_016:0593c04": "　我等今見佛　　住於須彌頂　　十方悉亦然",
    "X08n0240_016:0593c05": "　如來自在力　　一一世界中　　發心求佛道",
    "X08n0240_016:0593c06": "　依於如是願　　修習菩提行　　佛以種種身",
    "X08n0240_016:0593c07": "　遊行徧世間　　法界無所礙　　無能測量者",
    "X08n0240_016:0593c08": "　慧光恒普照　　世闇悉除滅　　一切無等倫",
    "X08n0240_016:0593c09": "　云何可測知",
    "X08n0240_016:0593c10": "爾時一切慧菩薩承佛威力。普觀十方。而說頌言。",
    "X08n0240_016:0593c11": "　假使百千劫　　常見於如來　　不依真實義",
    "X08n0240_016:0593c12": "　而觀救世者　　是人取諸相　　增長癡惑網",
    "X08n0240_016:0593c13": "　繫縛生死獄　　盲冥不見佛　　觀察於諸法",
    "X08n0240_016:0593c14": "　自性無所有　　如其生滅相　　但是假名說",
    "X08n0240_016:0593c15": "　一切法無生　　一切法無滅　　若能如是解",
    "X08n0240_016:0593c16": "　諸佛常現前　　法性本空寂　　無取亦無見",
    "X08n0240_016:0593c17": "　性空即是佛　　不可得思量　　若知一切法",
    "X08n0240_016:0593c18": "　體性皆如是　　斯人則不為　　煩惱所染著",
    "X08n0240_016:0593c19": "　凡夫見諸法　　但隨於相轉　　不了法無相",
    "X08n0240_016:0593c20": "　以是不見佛　　牟尼離三世　　諸相悉具足",
    "X08n0240_016:0593c21": "　住於無所住　　普徧而不動　　我觀一切法",
    "X08n0240_016:0593c22": "　皆悉得明了　　今見於如來　　決定無有疑",
    "X08n0240_016:0593c23": "　法慧先已說　　如來真實性　　我從彼了知",
    "X08n0240_016:0593c24": "　菩提難思議",
    "X08n0240_016:0594a01": "爾時勝慧菩薩承佛威力。普觀十方。而說頌言。",
    "X08n0240_016:0594a02": "　如來大智慧　　希有無等倫　　一切諸世間",
    "X08n0240_016:0594a03": "　思惟莫能及　　凡夫妄觀察　　取相不如理",
    "X08n0240_016:0594a04": "　佛離一切相　　非彼所能見　　迷惑無知者",
    "X08n0240_016:0594a05": "　妄取五蘊相　　不了彼真性　　是人不見佛",
    "X08n0240_016:0594a06": "　了知一切法　　自性無所有　　如是解法性",
    "X08n0240_016:0594a07": "　則見盧舍那　　因前五蘊故　　後蘊相續起",
    "X08n0240_016:0594a08": "　於此性了知　　見佛難思議　　譬如闇中寶",
    "X08n0240_016:0594a09": "　無燈不可見　　佛法無人說　　雖慧莫能了",
    "X08n0240_016:0594a10": "　亦如目有瞖　　不見淨妙色　　如是不淨心",
    "X08n0240_016:0594a11": "　不見諸佛法　　又如明淨日　　瞽者莫能見",
    "X08n0240_016:0594a12": "　無有智慧心　　終不見諸佛　　若能除眼瞖",
    "X08n0240_016:0594a13": "　捨離於色想　　不見於諸法　　則得見如來",
    "X08n0240_016:0594a14": "　一切慧先說　　諸佛菩提法　　我從於彼聞",
    "X08n0240_016:0594a15": "　得見盧舍那",
    "X08n0240_016:0594a16": "爾時功德慧菩薩承佛威力。普觀十方。而說頌言。",
    "X08n0240_016:0594a17": "　諸法無真實　　妄取真實相　　是故諸凡夫",
    "X08n0240_016:0594a18": "　轉迴生死獄　　言辭所說法　　小智妄分別",
    "X08n0240_016:0594a19": "　是故生障礙　　不了於自心　　不能了自心",
    "X08n0240_016:0594a20": "　云何知正道　　彼由顛倒慧　　增長一切惡",
    "X08n0240_016:0594a21": "　不見諸法空　　恒受生死苦　　斯人未能有",
    "X08n0240_016:0594a22": "　清淨法眼故　　我昔受眾苦　　由我不見佛",
    "X08n0240_016:0594a23": "　故當淨法眼　　觀其所應見　　若得見於佛",
    "X08n0240_016:0594a24": "　其心無所取　　此人則能見　　如佛所知法",
    "X08n0240_016:0594b01": "　若見佛真法　　則名大智者　　斯人有淨眼",
    "X08n0240_016:0594b02": "　能觀察世間　　無見即是見　　能見一切法",
    "X08n0240_016:0594b03": "　於法若有見　　此則無所見　　一切諸法性",
    "X08n0240_016:0594b04": "　無生亦無滅　　奇哉大導師　　自覺能覺他",
    "X08n0240_016:0594b05": "　勝慧先已說　　如來所悟法　　我等從彼聞",
    "X08n0240_016:0594b06": "　能知佛真性",
    "X08n0240_016:0594b07": "爾時精進慧菩薩承佛威力。普觀十方。而說頌言。",
    "X08n0240_016:0594b08": "　若住於分別　　則壞清淨眼　　愚癡邪見增",
    "X08n0240_016:0594b09": "　永不見諸佛　　若能了邪法　　如實不顛倒",
    "X08n0240_016:0594b10": "　知妄本自真　　見佛則清淨　　有見則為垢",
    "X08n0240_016:0594b11": "　此則未為見　　遠離於諸見　　如是乃見佛",
    "X08n0240_016:0594b12": "　世間言語法　　眾生妄分別　　知世皆無生",
    "X08n0240_016:0594b13": "　乃是見世間　　若見見世間　　見則世間相",
    "X08n0240_016:0594b14": "　如實等無異　　此名真見者　　若見等無異",
    "X08n0240_016:0594b15": "　於物不分別　　是見離諸惑　　無漏得自在",
    "X08n0240_016:0594b16": "　諸佛所開示　　一切分別法　　是悉不可得",
    "X08n0240_016:0594b17": "　彼性清淨故　　法性本清淨　　如空無有相",
    "X08n0240_016:0594b18": "　一切無能說　　智者如是觀　　遠離於諸想",
    "X08n0240_016:0594b19": "　不樂一切法　　此亦無所修　　能見大牟尼",
    "X08n0240_016:0594b20": "　如德慧所說　　此名見佛者　　所有一切行",
    "X08n0240_016:0594b21": "　體性皆寂滅",
    "X08n0240_016:0594b22": "爾時善慧菩薩承佛威力。普觀十方。而說頌言。",
    "X08n0240_016:0594b23": "　希有大勇健　　無量諸如來　　離垢心解脫",
    "X08n0240_016:0594b24": "　自度能度彼　　我見世間燈　　如實不顛倒",
    "X08n0240_016:0594c01": "　如於無量劫　　積智者所見　　一切凡夫行",
    "X08n0240_016:0594c02": "　莫不速歸盡　　其性如虗空　　故說無有盡",
    "X08n0240_016:0594c03": "　智者說無盡　　此亦無所說　　自性無盡故",
    "X08n0240_016:0594c04": "　得有難思盡　　所說無盡中　　無眾生可得",
    "X08n0240_016:0594c05": "　知眾生性爾　　則見大名稱　　無見說為見",
    "X08n0240_016:0594c06": "　無生說眾生　　若見若眾生　　了知無體性",
    "X08n0240_016:0594c07": "　能見及所見　　見者悉除遣　　不壞於真法",
    "X08n0240_016:0594c08": "　此人了知佛　　若人了知佛　　及佛所說法",
    "X08n0240_016:0594c09": "　則能照世間　　如佛盧舍那　　正覺善開示",
    "X08n0240_016:0594c10": "　一法清淨道　　精進慧大士　　演說無量法",
    "X08n0240_016:0594c11": "　若有若無有　　彼想皆除滅　　如是能見佛",
    "X08n0240_016:0594c12": "　安住於實際",
    "X08n0240_016:0594c13": "爾時智慧菩薩承佛威力。普觀十方。而說頌言。",
    "X08n0240_016:0594c14": "　我承最勝教　　即生智慧光　　普照十方界",
    "X08n0240_016:0594c15": "　悉見一切佛　　此中無少物　　但有假名字",
    "X08n0240_016:0594c16": "　若計有我人　　則為入險道　　諸取著凡夫",
    "X08n0240_016:0594c17": "　計身為實有　　如來非所取　　彼終不得見",
    "X08n0240_016:0594c18": "　此人無慧眼　　不能得見佛　　於無量劫中",
    "X08n0240_016:0594c19": "　流轉生死海　　有諍說生死　　無諍即涅槃",
    "X08n0240_016:0594c20": "　生死及涅槃　　二俱不可得　　若逐假名字",
    "X08n0240_016:0594c21": "　取著此二法　　此人不如實　　不知聖妙道",
    "X08n0240_016:0594c22": "　若生如是想　　此佛此最勝　　顛倒非實義",
    "X08n0240_016:0594c23": "　不能見正覺　　能知此實體　　寂滅真如相",
    "X08n0240_016:0594c24": "　則見正覺尊　　超出語言道　　言語說諸法",
    "X08n0240_016:0595a01": "　不能顯實相　　平等乃能見　　如法佛亦然",
    "X08n0240_016:0595a02": "　正覺過去世　　未來及現在　　永斷分別根",
    "X08n0240_016:0595a03": "　是故說名佛",
    "X08n0240_016:0595a04": "爾時真實慧菩薩聞佛威力。普觀十方。而說頌言。",
    "X08n0240_016:0595a05": "　寧受地獄苦　　得聞諸佛名　　不受無量樂",
    "X08n0240_016:0595a06": "　而不聞佛名　　所以於往昔　　無數劫受苦",
    "X08n0240_016:0595a07": "　流轉生死中　　不聞佛名故　　於法不顛倒",
    "X08n0240_016:0595a08": "　如實而現證　　離諸和合相　　是名無上覺",
    "X08n0240_016:0595a09": "　現在非和合　　去來亦復然　　一切法無相",
    "X08n0240_016:0595a10": "　是則佛真體　　若能如是觀　　諸法甚深義",
    "X08n0240_016:0595a11": "　則見一切佛　　法身真實相　　於實見真實",
    "X08n0240_016:0595a12": "　非實見不實　　如是究竟解　　是故名為佛",
    "X08n0240_016:0595a13": "　佛法不可覺　　了此名覺法　　諸佛如是修",
    "X08n0240_016:0595a14": "　一法不可得　　知以一故眾　　知以眾故一",
    "X08n0240_016:0595a15": "　諸法無所依　　但從和合起　　無能作所作",
    "X08n0240_016:0595a16": "　唯從業想生　　云何知如是　　異此無有故",
    "X08n0240_016:0595a17": "　一切法無住　　定處不可得　　諸佛住於此",
    "X08n0240_016:0595a18": "　究竟不動搖",
    "X08n0240_016:0595a19": "爾時無上慧菩薩承佛威力。普觀十方。而說頌言。",
    "X08n0240_016:0595a20": "　無上摩訶薩　　遠離眾生想　　無有能過者",
    "X08n0240_016:0595a21": "　故號為無上　　諸佛所得處　　無作無分別",
    "X08n0240_016:0595a22": "　麤者無所有　　微細亦復然　　諸佛所行境",
    "X08n0240_016:0595a23": "　於中無有數　　正覺遠離數　　此是佛真法",
    "X08n0240_016:0595a24": "　如來光普照　　滅除眾闇冥　　是光非有照",
    "X08n0240_016:0595b01": "　亦復非無照　　於法無所著　　無念亦無染",
    "X08n0240_016:0595b02": "　無住無處所　　不壞於法性　　此中無有二",
    "X08n0240_016:0595b03": "　亦復無有一　　大智善見者　　如理巧安住",
    "X08n0240_016:0595b04": "　無中無有二　　無二亦復無　　三界一切空",
    "X08n0240_016:0595b05": "　是則諸佛見　　凡夫無覺解　　佛令住正法",
    "X08n0240_016:0595b06": "　諸法無所住　　悟此見自身　　非身而說身",
    "X08n0240_016:0595b07": "　非起而現起　　無身亦無見　　是佛無上身",
    "X08n0240_016:0595b08": "　如是實慧說　　諸佛妙法性　　若聞此法者",
    "X08n0240_016:0595b09": "　當得清淨眼",
    "X08n0240_016:0595b10": "爾時堅固慧菩薩承佛威力。普觀十方。而說頌言。",
    "X08n0240_016:0595b11": "　偉哉大光明　　勇健無上士　　為利羣迷故",
    "X08n0240_016:0595b12": "　而興於世間　　佛以大悲心　　普觀諸眾生",
    "X08n0240_016:0595b13": "　見在三有中　　輪迴受眾苦　　唯除正等覺",
    "X08n0240_016:0595b14": "　具德尊導師　　一切諸天人　　無能救護者",
    "X08n0240_016:0595b15": "　若佛菩薩等　　不出於世間　　無有一眾生",
    "X08n0240_016:0595b16": "　而能得安樂　　如來等正覺　　及諸賢聖眾",
    "X08n0240_016:0595b17": "　出現於世間　　能與眾生樂　　若見如來者",
    "X08n0240_016:0595b18": "　為得大善利　　聞佛名生信　　則是世間塔",
    "X08n0240_016:0595b19": "　我等見世尊　　為得大利益　　聞如是妙法",
    "X08n0240_016:0595b20": "　悉當成佛道　　諸菩薩過去　　以佛威神力",
    "X08n0240_016:0595b21": "　得清淨慧眼　　了諸佛境界　　今見盧舍那",
    "X08n0240_016:0595b22": "　重增清淨信　　佛智無邊際　　演說不可盡",
    "X08n0240_016:0595b23": "　勝慧等菩薩　　及我堅固慧　　無數億劫中",
    "X08n0240_016:0595b24": "　說亦不能盡",
    "X08n0240_016:0595c01": "第三爾時法慧下十方菩薩偈讚。即為十段。初一",
    "X08n0240_016:0595c02": "為總。餘九為別。以法慧是說法主故。總敘此會本",
    "X08n0240_016:0595c03": "末事義。總顯佛德。餘九歎佛差別之德。總別共顯",
    "X08n0240_016:0595c04": "如來無礙之會。此十菩薩名亦表十住。其所說法",
    "X08n0240_016:0595c05": "表位勝進。今初東方法慧。總了佛法故。南方一切",
    "X08n0240_016:0595c06": "慧者了一切法真實之性。淨心地故。西方勝慧者。",
    "X08n0240_016:0595c07": "以解佛勝智隨空心淨故。北方功德慧者。生在佛",
    "X08n0240_016:0595c08": "家善解佛德故。東北方精進慧者。以勤觀真理。集",
    "X08n0240_016:0595c09": "無量善俱無住故。東南方善慧者。以成就般若。慧",
    "X08n0240_016:0595c10": "鑑不動可謂善矣。西南方智慧者。決斷不動所以",
    "X08n0240_016:0595c11": "名智。西北方真實慧者。謂心不顛倒是真實慧。下",
    "X08n0240_016:0595c12": "方無上慧者。謂從法王教生當紹佛位。故名無上。",
    "X08n0240_016:0595c13": "上方堅固慧者。智力成就不可壞故。此十方菩薩",
    "X08n0240_016:0595c14": "各說十頌。讚佛總別之德。頌義微妙。疏有廣釋。茲",
    "X08n0240_016:0595c15": "取大綱。故不具錄。",
    "X08n0240_016:0595c16": "十住品第十五",
    "X08n0240_016:0595c17": "此品來意。上由致既彰。正宗宜顯。故次來也。又前",
    "X08n0240_016:0595c18": "辨所依佛德。今辨能依十住。故次來也。釋名者。慧",
    "X08n0240_016:0595c19": "住於理得位不退。故名為住。此十住法有四品。謂",
    "X08n0240_016:0595c20": "十住。梵行。初發心功德。明法。此四品分二。前三品",
    "X08n0240_016:0595c21": "當住位行德。後一品勝進趣後。前會無勝進者。但",
    "X08n0240_016:0595c22": "是趣位方便未成位故。迴向是位。無進趣者。三賢",
    "X08n0240_016:0595c23": "位滿總為趣地之方便故。亦顯無分別離趣相故。",
    "X08n0240_016:0595c24": "今前初品辨位。次品辨行。後品明德。初亦名解。此",
    "X08n0240_016:0596a01": "初品文分七段。一三昧分。二加分。三起分。四本分。",
    "X08n0240_016:0596a02": "五說分。六證分。七重頌分。且初。",
    "X08n0240_016:0596a03": "爾時法慧菩薩承佛威力。入菩薩無量方便三昧。",
    "X08n0240_016:0596a04": "第一三昧分也。問何故入定。答略辨六義。一此三",
    "X08n0240_016:0596a05": "昧是法體故。二非證不說故。三顯此法非思量境",
    "X08n0240_016:0596a06": "故。四觀機審法故。五為受佛加故。六成軌儀故。",
    "X08n0240_016:0596a07": "以三昧力。十方各千佛剎微塵數世界之外。有千佛",
    "X08n0240_016:0596a08": "剎微塵數諸佛。皆同一號。名曰法慧。普現其前告法",
    "X08n0240_016:0596a09": "慧菩薩言。善哉善哉。善男子。汝能入是菩薩無量方",
    "X08n0240_016:0596a10": "便三昧。善男子。十方各千佛剎微塵數諸佛。悉以神",
    "X08n0240_016:0596a11": "力共加於汝。又是毗盧遮那如來往昔願力。威神之",
    "X08n0240_016:0596a12": "力。及汝所修善根力故。入此三昧。令汝說法。為增長",
    "X08n0240_016:0596a13": "佛智故。深入法界故。善了眾生界故。所入無礙故。所",
    "X08n0240_016:0596a14": "行無障故。得無等方便故。入一切智性故。覺一切法",
    "X08n0240_016:0596a15": "故。知一切根故。能持說一切法故。所謂發起諸菩薩",
    "X08n0240_016:0596a16": "十種住。善男子。汝當承佛威神之力而演此法。是時",
    "X08n0240_016:0596a17": "諸佛。即與法慧菩薩無礙智無著智無斷智無癡智",
    "X08n0240_016:0596a18": "無異智無失智無量智無勝智無懈智無奪智。何以",
    "X08n0240_016:0596a19": "故。此三昧力法如是故。是時諸佛各伸右手摩法慧",
    "X08n0240_016:0596a20": "菩薩頂。",
    "X08n0240_016:0596a21": "第二加分。初至令汝說法。是加之因緣。次為增長",
    "X08n0240_016:0596a22": "佛智下十一句。是加所為。次汝當承佛神力而演",
    "X08n0240_016:0596a23": "此法下是加相。先口加勸說以增辨。次興十種智",
    "X08n0240_016:0596a24": "下是意加以增智。後摩頂是身加以增威。",
    "X08n0240_016:0596b01": "法慧菩薩即從定起。",
    "X08n0240_016:0596b02": "第三起分。略由四意。一三昧事訖故。二已得勝力",
    "X08n0240_016:0596b03": "故。三說時至故。四定無言說故。",
    "X08n0240_016:0596b04": "告諸菩薩言。佛子。菩薩住處廣大與法界虗空等。佛",
    "X08n0240_016:0596b05": "子。菩薩住三世諸佛家。彼菩薩住我今當說。諸佛子。",
    "X08n0240_016:0596b06": "菩薩住有十種。過去未來現在諸佛已說當說今說。",
    "X08n0240_016:0596b07": "何者為十。所謂初發心住。治地住。修行住。生貴住。具",
    "X08n0240_016:0596b08": "大方便住。正心住。不退住。童真住。法王子住。灌頂住。",
    "X08n0240_016:0596b09": "是名菩薩十住。去來現在諸佛所說。",
    "X08n0240_016:0596b10": "第四本分有三初言住處廣大等。總顯體相。次言",
    "X08n0240_016:0596b11": "住有十種下標以許說。次何者為十下徵列其名。",
    "X08n0240_016:0596b12": "今此住位名住處者。若以增勝。則以深般若住於",
    "X08n0240_016:0596b13": "真如。即復由此而為行願之所住處。若從通。俱住",
    "X08n0240_016:0596b14": "上三菩提心家故。梵本為家。舊譯為種姓。即四種",
    "X08n0240_016:0596b15": "姓中習種姓也。良以此家菩薩所居。故翻名住處。",
    "X08n0240_016:0596b16": "疏有多義。",
    "X08n0240_016:0596b17": "佛子。云何為菩薩發心住。此菩薩見佛世尊形貌端",
    "X08n0240_016:0596b18": "嚴色相圓滿。人所樂見。難可值遇。有大威力。或見神",
    "X08n0240_016:0596b19": "足。或聞記別。或聽教誡。或見眾生受諸劇苦。或聞如",
    "X08n0240_016:0596b20": "來廣大佛法。發菩提心。求一切智。此菩薩緣十種難",
    "X08n0240_016:0596b21": "得法。而發於心。何者為十。所謂是處非處智。善惡業",
    "X08n0240_016:0596b22": "報智。諸根勝劣智。種種解差別智。種種界差別智。一",
    "X08n0240_016:0596b23": "切至處道智。諸禪解脫三昧智。宿命無礙智。天眼無",
    "X08n0240_016:0596b24": "礙智。三世漏普盡智。是為十。佛子。此菩薩應勸學十",
    "X08n0240_016:0596c01": "法。何者為十。所謂勤供養佛。樂住生死。主導世間令",
    "X08n0240_016:0596c02": "除惡業。以勝妙法常行教誨。歎無上法。學佛功德。生",
    "X08n0240_016:0596c03": "諸佛前恒蒙攝受。方便演說寂靜三昧。讚歎遠離生",
    "X08n0240_016:0596c04": "死輪迴。為苦眾生作歸依處。何以故。欲令菩薩於佛",
    "X08n0240_016:0596c05": "法中心轉增廣。有所聞法即自開解不由他教故。",
    "X08n0240_016:0596c06": "此下第五正說。文中為說分即是行相。釋此十住",
    "X08n0240_016:0596c07": "即為十段。一一段中皆先徵後釋。釋中皆先明自",
    "X08n0240_016:0596c08": "分後明勝進。又前是住位。後是起行。今初發心住。",
    "X08n0240_016:0596c09": "見佛世尊下乃至求一切智。明發心之緣。有十種",
    "X08n0240_016:0596c10": "緣。次此菩薩緣十種難得法下正明緣境發心。上",
    "X08n0240_016:0596c11": "云求一切智。今明緣十種智即一切智。正是所緣",
    "X08n0240_016:0596c12": "之境。次勸學十法下第二勝進行。謂欲求勝位。應",
    "X08n0240_016:0596c13": "勸勵亦勸他學。列有十種。不出悲智。供佛為總。次",
    "X08n0240_016:0596c14": "何以故下徵釋。何須學此。謂令得通別二種益故。",
    "X08n0240_016:0596c15": "別為增上廣大。此之別益。皆希後位。以解從內發",
    "X08n0240_016:0596c16": "不由他教故。",
    "X08n0240_016:0596c17": "佛子。云何為菩薩治地住。此菩薩於諸眾生發十種",
    "X08n0240_016:0596c18": "心。何者為十。所謂利益心。大悲心。安樂心。安住心。憐",
    "X08n0240_016:0596c19": "愍心。攝受心。守護心。同己心。師心。導師心。是為十。佛",
    "X08n0240_016:0596c20": "子。此菩薩應勸學十法。何者為十。所謂誦習多聞。虗",
    "X08n0240_016:0596c21": "閑寂靜。近善知識。發言和悅。語必知時。心無怯怖。了",
    "X08n0240_016:0596c22": "達於義。如法修行。遠離愚迷。安住不動。何以故。欲令",
    "X08n0240_016:0596c23": "菩薩於諸眾生增長大悲。有所聞法即自開解不由",
    "X08n0240_016:0596c24": "他教故。",
    "X08n0240_016:0597a01": "第二治地住。初令眾生發十種心。是自分。次勸學",
    "X08n0240_016:0597a02": "十法。乃勝進行。次徵云何要學此法耶。謂以智導",
    "X08n0240_016:0597a03": "悲。令轉勝故。",
    "X08n0240_016:0597a04": "佛子。云何為菩薩修行住。此菩薩以十種行。觀一切",
    "X08n0240_016:0597a05": "法。何等為十。所謂觀一切法無常。一切法苦。一切法",
    "X08n0240_016:0597a06": "空。一切法無我。一切法無作。一切法無味。一切法不",
    "X08n0240_016:0597a07": "如名。一切法無處所。一切法離分別。一切法無堅實。",
    "X08n0240_016:0597a08": "是為十。佛子。此菩薩應勸學十法。何者為十。所謂觀",
    "X08n0240_016:0597a09": "察眾生界法界世界。觀察地界水界火界風界。觀察",
    "X08n0240_016:0597a10": "欲界色界無色界。何以故。欲令菩薩智慧明了。有所",
    "X08n0240_016:0597a11": "聞法即自開解不由他教故。",
    "X08n0240_016:0597a12": "第三修行。初自分。十種觀一切法。是護煩惱行。次",
    "X08n0240_016:0597a13": "勸學十種法。謂觀察眾生等。是護小乘行。以小乘",
    "X08n0240_016:0597a14": "不求種智。不欲廣知故。次徵意云但觀無常足矣。",
    "X08n0240_016:0597a15": "何用廣知。釋意云觀空不礙廣有。知見性相兼了",
    "X08n0240_016:0597a16": "法智增明故。",
    "X08n0240_016:0597a17": "佛子。云何為菩薩生貴住。此菩薩從聖教中生。成就",
    "X08n0240_016:0597a18": "十法。何者為十。所謂永不退轉於諸佛所。深生淨信。",
    "X08n0240_016:0597a19": "善觀察法。了知眾生。國土。世界。業行。果報。生死。涅槃。",
    "X08n0240_016:0597a20": "是為十。佛子。此菩薩應勸學十法。何者為十。所謂了",
    "X08n0240_016:0597a21": "知過去未來現在一切佛法。修集過去未來現在一",
    "X08n0240_016:0597a22": "切佛法。圓滿過去未來現在一切佛法。了知一切諸",
    "X08n0240_016:0597a23": "佛平等。何以故。欲令增進於三世中心得平等。有所",
    "X08n0240_016:0597a24": "聞法即自開解不由他教故。",
    "X08n0240_016:0597b01": "第四生貴住。初住釋名。謂從聖教中生。以多聞熏",
    "X08n0240_016:0597b02": "習。等流無漏教法。生其智故。以生菩提家。故名生",
    "X08n0240_016:0597b03": "貴。初自分十法。言不退轉者。既從聖教生成就四",
    "X08n0240_016:0597b04": "智。教化眾生。於自住處不退轉故。次勸學十法為",
    "X08n0240_016:0597b05": "勝進。後徵意云何以要觀三世耶。釋意云欲進後",
    "X08n0240_016:0597b06": "位。真俗平等。故徧觀三世不殊。方知平等故。",
    "X08n0240_016:0597b07": "佛子。云何為菩薩具足方便住。此菩薩所修善根皆",
    "X08n0240_016:0597b08": "為救護一切眾生。饒益一切眾生。安樂一切眾生。哀",
    "X08n0240_016:0597b09": "愍一切眾生。度脫一切眾生。令一切眾生離諸災難。",
    "X08n0240_016:0597b10": "令一切眾生出生死苦。令一切眾生發生淨信。令一",
    "X08n0240_016:0597b11": "切眾生悉得調伏。令一切眾生咸證涅槃。佛子。此菩",
    "X08n0240_016:0597b12": "薩應勸學十法。何者為十。所謂知眾生無邊。知眾生",
    "X08n0240_016:0597b13": "無量。知眾生無數。知眾生不思議。知眾生無量色。知",
    "X08n0240_016:0597b14": "眾生不可量。知眾生空。知眾生無所作。知眾生無所",
    "X08n0240_016:0597b15": "有。知眾生無自性。何以故。欲令其心轉復增勝。無所",
    "X08n0240_016:0597b16": "染著。有所聞法即自開解不由他教故。",
    "X08n0240_016:0597b17": "第五具足方便住。言自分十心。亦是方便。次勝進。",
    "X08n0240_016:0597b18": "勸學十法。亦具足故。次徵釋意云為雙明深廣性",
    "X08n0240_016:0597b19": "相交徹。轉復增勝。形奪兩忘。皆無染著。成般若故。",
    "X08n0240_016:0597b20": "佛子。云何為菩薩正心住。此菩薩聞十種法。心定不",
    "X08n0240_016:0597b21": "動。何者為十。所謂聞讚佛毀佛。於佛法中心定不動。",
    "X08n0240_016:0597b22": "聞讚法毀法。於佛法中心定不動。聞讚菩薩毀菩薩",
    "X08n0240_016:0597b23": "於佛法中心定不動。聞讚菩薩毀菩薩所行法於佛",
    "X08n0240_016:0597b24": "法中心定不動。聞說眾生有量無量於佛法中心定",
    "X08n0240_016:0597c01": "不動。聞說眾生有垢無垢於佛法中心定不動。聞說",
    "X08n0240_016:0597c02": "眾生易度難度於佛法中心定不動。聞說法界有量",
    "X08n0240_016:0597c03": "無量於佛法中心定不動。聞說法界有成有壞。於佛",
    "X08n0240_016:0597c04": "法中心定不動。聞說法界若有若無於佛法中心定",
    "X08n0240_016:0597c05": "不動。是為十。佛子。此菩薩應勸學十法。何者為十。所",
    "X08n0240_016:0597c06": "謂一切法無相。一切法無體。一切法不可修。一切法",
    "X08n0240_016:0597c07": "無所有。一切法無真實。一切法空。一切法無性。一切",
    "X08n0240_016:0597c08": "法如幻。一切法如夢。一切法無分別。何以故。欲令其",
    "X08n0240_016:0597c09": "心轉復增進得不退轉無生法忍。有所聞法即自開",
    "X08n0240_016:0597c10": "解不由他教故。",
    "X08n0240_016:0597c11": "第六正心住。初自分十心。內由成就般若。乃法性",
    "X08n0240_016:0597c12": "相。故皆不動。名為正心。次勝進。勸學十法。通聞思",
    "X08n0240_016:0597c13": "修。次徵釋云。此如順忍。欲後位不退。忍故不退。即",
    "X08n0240_016:0597c14": "無生忍。",
    "X08n0240_016:0597c15": "佛子。云何為菩薩不退住。此菩薩聞十種法堅固不",
    "X08n0240_016:0597c16": "退。何者為十。所謂聞有佛無佛。於佛法中心不退轉。",
    "X08n0240_016:0597c17": "聞有法無法。於佛法中心不退轉。聞有菩薩無菩薩",
    "X08n0240_016:0597c18": "於佛法中心不退轉。聞有菩薩行無菩薩行於佛法",
    "X08n0240_016:0597c19": "中心不退轉。聞有菩薩修行出離修行不出離於佛",
    "X08n0240_016:0597c20": "法中心不退轉。聞過去有佛過去無佛於佛法中心",
    "X08n0240_016:0597c21": "不退轉。聞未來有佛未來無佛於佛法中心不退轉。",
    "X08n0240_016:0597c22": "聞現在有佛現在無佛於佛法中心不退轉。聞佛智",
    "X08n0240_016:0597c23": "有盡佛智無盡於佛法中心不退轉。聞三世一相三",
    "X08n0240_016:0597c24": "世非一相於佛法中心不退轉。是為十。佛子。此菩薩",
    "X08n0240_016:0598a01": "應勸學十種廣大法。何者為十。所謂說一即多。說多",
    "X08n0240_016:0598a02": "即一。文隨於義。義隨於文。非有即有。有即非有。無相",
    "X08n0240_016:0598a03": "即相。相即無相。無性即性。性即無性。何以故。欲令增",
    "X08n0240_016:0598a04": "進於一切法善能出離。有所聞法即自開解不由他",
    "X08n0240_016:0598a05": "教故。",
    "X08n0240_016:0598a06": "第七不退住。自分十法皆云不退者。然此位已入",
    "X08n0240_016:0598a07": "無生。知所聞法畢竟空故。又前位會事入理。令心",
    "X08n0240_016:0598a08": "不動。今此事理雙觀。而心不退。後位從理向事。唯",
    "X08n0240_016:0598a09": "隨事行轉純熟故。是故前位但聞讚毀三寶等忍",
    "X08n0240_016:0598a10": "之尚易。今聞有無利害轉深成忍則難。故過前位。",
    "X08n0240_016:0598a11": "又前言不動。但能正心。今云不退。有進趣義。次勸",
    "X08n0240_016:0598a12": "學十種廣大法。是為勝進。次徵釋中善能出離者。",
    "X08n0240_016:0598a13": "不沉沒於事理。成後位自在故。",
    "X08n0240_016:0598a14": "佛子云何為菩薩童真住。此菩薩住十種業。何者為",
    "X08n0240_016:0598a15": "十。所謂身行無失。語行無失。意行無失。隨意受生。知",
    "X08n0240_016:0598a16": "眾生種種欲。知眾生種種解。知眾生種種界。知眾生",
    "X08n0240_016:0598a17": "種種業。知世界成壞。神足自在所行無礙。是為十。佛",
    "X08n0240_016:0598a18": "子。此菩薩應勸學十種法。何者為十。所謂知一切佛",
    "X08n0240_016:0598a19": "剎。動一切佛剎。持一切佛剎。觀一切佛剎。詣一切佛",
    "X08n0240_016:0598a20": "剎。遊行無數世界。領受無數世界。現變化自在身。出",
    "X08n0240_016:0598a21": "廣大徧滿音。一剎那中承事供養無數諸佛。何以故。",
    "X08n0240_016:0598a22": "欲令增進於一切法能得善巧。有所聞法即自開解",
    "X08n0240_016:0598a23": "不由他教故。",
    "X08n0240_016:0598a24": "第八童真住。自分中初三業無失。永離習氣。唯佛",
    "X08n0240_016:0598b01": "得之任運無功。此多同八地。能行無漏。故得無失。",
    "X08n0240_016:0598b02": "次勸學十法。是為勝進。是不動行。初六於剎自在。",
    "X08n0240_016:0598b03": "後四三業自在。此同八地。若色若土皆自在故。次",
    "X08n0240_016:0598b04": "徵釋云。為得善巧入於後位辯才自在故。",
    "X08n0240_016:0598b05": "佛子。云何為菩薩法王子住。此菩薩善知十種法。何",
    "X08n0240_016:0598b06": "者為十。所謂善知諸眾生受生。善知諸煩惱現起。善",
    "X08n0240_016:0598b07": "知習氣相續。善知所行方便。善知無量法。善解諸威",
    "X08n0240_016:0598b08": "儀。善知世界差別。善知前際後際事。善知演說世諦。",
    "X08n0240_016:0598b09": "善知演說第一義諦。是為十。佛子。此菩薩應勸學十",
    "X08n0240_016:0598b10": "種法。何者為十。所謂法王處善巧。法王處軌度。法王",
    "X08n0240_016:0598b11": "處宮殿。法王處趣入。法王處觀察。法王灌頂。法王力",
    "X08n0240_016:0598b12": "持。法王無畏。法王宴寢。法王讚歎。何以故。欲令增進",
    "X08n0240_016:0598b13": "心無障礙。有所聞法即自開解不由他教故。",
    "X08n0240_016:0598b14": "第九法王子住。初自分十法。初知六趣四生受報",
    "X08n0240_016:0598b15": "差別等。乃至第十知演說第一義者。即如九地了",
    "X08n0240_016:0598b16": "知眾生諸行差別。教化調伏。說第一義法。令其調",
    "X08n0240_016:0598b17": "伏也。次勸學十法為勝進。皆言法王者。既言王子。",
    "X08n0240_016:0598b18": "倣佛之儀。合子法度。而言處者。即是位也。次徵釋",
    "X08n0240_016:0598b19": "云。欲令增進。得於後位無礙智故。",
    "X08n0240_016:0598b20": "佛子。云何為菩薩灌頂住。此菩薩得成就十種智。何",
    "X08n0240_016:0598b21": "者為十。所謂震動無數世界。照耀無數世界。住持無",
    "X08n0240_016:0598b22": "數世界。往詣無數世界。嚴淨無數世界。開示無數眾",
    "X08n0240_016:0598b23": "生。觀察無數眾生。知無數眾生根。令無數眾生趣入。",
    "X08n0240_016:0598b24": "令無數眾生調伏。是為十。佛子。此菩薩身及身業。神",
    "X08n0240_016:0598c01": "通變現。過去智。未來智。現在智。成就佛土。心境界。智",
    "X08n0240_016:0598c02": "境界。皆不可知。乃至法王子菩薩亦不能知。佛子。此",
    "X08n0240_016:0598c03": "菩薩應勸學諸佛十種智。何者為十。所謂三世智。佛",
    "X08n0240_016:0598c04": "法智。法界無礙智。法界無邊智。充滿一切世界智。普",
    "X08n0240_016:0598c05": "照一切世界智。住持一切世界智。知一切眾生智。知",
    "X08n0240_016:0598c06": "一切法智。知無邊諸佛智。何以故。欲令增長一切種",
    "X08n0240_016:0598c07": "智。有所聞法即自開解不由他教故。",
    "X08n0240_016:0598c08": "第十灌頂住。前自分中有二十句。前十句所成德",
    "X08n0240_016:0598c09": "用。後十句讚勝難測。以位終故。加此一段。讚勝皆",
    "X08n0240_016:0598c10": "是神通。後勸學十法。皆言智者。即學佛一切智一",
    "X08n0240_016:0598c11": "切種智。以當位滿灌頂成佛。以攝諸位皆此中具",
    "X08n0240_016:0598c12": "故。次徵釋云成十勝智復更學者。為欲成佛種智",
    "X08n0240_016:0598c13": "位故。上十住位竟。次證成。",
    "X08n0240_016:0598c14": "爾時佛神力故。十方各一萬佛剎微塵數世界六種",
    "X08n0240_016:0598c15": "震動。所謂動徧動等徧動。起徧起等徧起。踊徧踊等",
    "X08n0240_016:0598c16": "徧踊。震徧震等徧震。吼徧吼等徧吼。擊徧擊等徧擊。",
    "X08n0240_016:0598c17": "雨天妙華天末香天華鬘天雜香天寶衣天寶雲天",
    "X08n0240_016:0598c18": "莊嚴具。天諸音樂不鼓自鳴。放天光明及妙音聲。如",
    "X08n0240_016:0598c19": "此四天下須彌山頂帝釋殿上說十住法現諸神變。",
    "X08n0240_016:0598c20": "十方所有一切世界悉亦如是。又以佛神力故。十方",
    "X08n0240_016:0598c21": "各過一萬佛剎微塵數世界。有十佛剎微塵數菩薩",
    "X08n0240_016:0598c22": "來詣於此。充滿十方作如是言。善哉善哉。佛子。善說",
    "X08n0240_016:0598c23": "此法。我等諸人同名法慧。所從來國同名法雲。彼土",
    "X08n0240_016:0598c24": "如來皆名妙法。我等佛所亦說十住。眾會眷屬文句",
    "X08n0240_016:0599a01": "義理悉亦如是。無有增減。佛子。我等承佛神力。來入",
    "X08n0240_016:0599a02": "此會為汝作證。如於此會。十方所有一切世界悉亦",
    "X08n0240_016:0599a03": "如是。",
    "X08n0240_016:0599a04": "第六顯實證成。先現瑞顯實。地動雨供。言一萬佛",
    "X08n0240_016:0599a05": "剎者行猶劣故。如此下結通十方。次又以佛神力",
    "X08n0240_016:0599a06": "故下菩薩證成。作如是言者發言讚述。次我等下",
    "X08n0240_016:0599a07": "舉同顯證。言同名等者。謂能說人及說處會主。并",
    "X08n0240_016:0599a08": "所說法皆同。以此一會徧一切處故。以皆同故。故",
    "X08n0240_016:0599a09": "表作證。故云如於此會一切世界悉亦如是。",
    "X08n0240_016:0599a10": "爾時法慧菩薩。承佛威神。觀察十方暨于法界。而說",
    "X08n0240_016:0599a11": "頌曰。",
    "X08n0240_016:0599a12": "　見最勝智微妙身　　相好端嚴皆具足",
    "X08n0240_016:0599a13": "　如是尊重甚難遇　　菩薩勇猛初發心",
    "X08n0240_016:0599a14": "　見無等比大神通　　聞說記心及教誡",
    "X08n0240_016:0599a15": "　諸趣眾生無量苦　　菩薩以此初發心",
    "X08n0240_016:0599a16": "　聞諸如來普勝尊　　一切功德皆成就",
    "X08n0240_016:0599a17": "　譬如虗空不分別　　菩薩以此初發心",
    "X08n0240_016:0599a18": "　三世因果名為處　　我等自性為非處",
    "X08n0240_016:0599a19": "　欲悉了知真實義　　菩薩以此初發心",
    "X08n0240_016:0599a20": "　過去未來現在世　　所有一切善惡業",
    "X08n0240_016:0599a21": "　欲悉了知無不盡　　菩薩以此初發心",
    "X08n0240_016:0599a22": "　諸禪解脫及三昧　　雜染清淨無量種",
    "X08n0240_016:0599a23": "　欲悉了知入住出　　菩薩以此初發心",
    "X08n0240_016:0599a24": "　隨諸眾生根利鈍　　如是種種精進力",
    "X08n0240_016:0599b01": "　欲悉了達分別知　　菩薩以此初發心",
    "X08n0240_016:0599b02": "　一切眾生種種解　　心所好樂各差別",
    "X08n0240_016:0599b03": "　如是無量欲悉知　　菩薩以此初發心",
    "X08n0240_016:0599b04": "　眾生諸界各差別　　一切世間無有量",
    "X08n0240_016:0599b05": "　欲悉了知其體性　　菩薩以此初發心",
    "X08n0240_016:0599b06": "　一切有為諸行道　　一一皆有所至處",
    "X08n0240_016:0599b07": "　悉欲了知其實性　　菩薩以此初發心",
    "X08n0240_016:0599b08": "　一切世界諸眾生　　隨業漂流無蹔息",
    "X08n0240_016:0599b09": "　欲得天眼皆明見　　菩薩以此初發心",
    "X08n0240_016:0599b10": "　過去世中曾所有　　如是體性如是相",
    "X08n0240_016:0599b11": "　欲悉了知其宿住　　菩薩以此初發心",
    "X08n0240_016:0599b12": "　一切眾生諸結惑　　相續現起及習氣",
    "X08n0240_016:0599b13": "　欲悉了知究竟盡　　菩薩以此初發心",
    "X08n0240_016:0599b14": "　隨諸眾生所安立　　種種談論語言道",
    "X08n0240_016:0599b15": "　如其世諦悉欲知　　菩薩以此初發心",
    "X08n0240_016:0599b16": "　一切諸法離言說　　性空寂滅無所作",
    "X08n0240_016:0599b17": "　欲悉明達此真義　　菩薩以此初發心",
    "X08n0240_016:0599b18": "　欲悉震動十方國　　傾覆一切諸大海",
    "X08n0240_016:0599b19": "　具足諸佛大神通　　菩薩以此初發心",
    "X08n0240_016:0599b20": "　欲一毛孔放光明　　普照十方無量土",
    "X08n0240_016:0599b21": "　一一光中覺一切　　菩薩以此初發心",
    "X08n0240_016:0599b22": "　欲以難思諸佛剎　　悉置掌中而不動",
    "X08n0240_016:0599b23": "　了知一切如幻化　　菩薩以此初發心",
    "X08n0240_016:0599b24": "　欲以無量剎眾生　　置一毛端不迫隘",
    "X08n0240_016:0599c01": "　悉知無人無有我　　菩薩以此初發心",
    "X08n0240_016:0599c02": "　欲以一毛滴海水　　一切大海悉令竭",
    "X08n0240_016:0599c03": "　而悉分別知其數　　菩薩以此初發心",
    "X08n0240_016:0599c04": "　不可思議諸國土　　盡抹為塵無遺者",
    "X08n0240_016:0599c05": "　欲悉分別知其數　　菩薩以此初發心",
    "X08n0240_016:0599c06": "　過去未來無量劫　　一切世間成壞相",
    "X08n0240_016:0599c07": "　欲悉了達窮其際　　菩薩以此初發心",
    "X08n0240_016:0599c08": "　三世所有諸如來　　一切獨覺及聲聞",
    "X08n0240_016:0599c09": "　欲知其法盡無餘　　菩薩以此初發心",
    "X08n0240_016:0599c10": "　無量無邊諸世界　　欲以一毛悉稱舉",
    "X08n0240_016:0599c11": "　如其體相悉了知　　菩薩以此初發心",
    "X08n0240_016:0599c12": "　無量無數輪圍山　　欲令悉入毛孔中",
    "X08n0240_016:0599c13": "　如其大小皆得知　　菩薩以此初發心",
    "X08n0240_016:0599c14": "　欲以寂靜一妙音　　普應十方隨類演",
    "X08n0240_016:0599c15": "　如是皆令淨明了　　菩薩以此初發心",
    "X08n0240_016:0599c16": "　一切眾生語言法　　一言演說無不盡",
    "X08n0240_016:0599c17": "　悉欲了知其自性　　菩薩以此初發心",
    "X08n0240_016:0599c18": "　世間言音靡不作　　悉令其解證寂滅",
    "X08n0240_016:0599c19": "　欲得如是妙舌根　　菩薩以此初發心",
    "X08n0240_016:0599c20": "　欲使十方諸世界　　有成壞相皆得見",
    "X08n0240_016:0599c21": "　而悉知從分別生　　菩薩以此初發心",
    "X08n0240_016:0599c22": "　一切十方諸世界　　無量如來悉充滿",
    "X08n0240_016:0599c23": "　欲悉了知彼佛法　　菩薩以此初發心",
    "X08n0240_016:0599c24": "　種種變化無量身　　一切世界微塵等",
    "X08n0240_016:0600a01": "　欲悉了達從心起　　菩薩以此初發心",
    "X08n0240_016:0600a02": "　過去未來現在世　　無量無數諸如來",
    "X08n0240_016:0600a03": "　欲於一念悉了知　　菩薩以此初發心",
    "X08n0240_016:0600a04": "　欲具演說一句法　　阿僧祇劫無有盡",
    "X08n0240_016:0600a05": "　而令文義各不同　　菩薩以此初發心",
    "X08n0240_016:0600a06": "　十方一切諸眾生　　隨其流轉生滅相",
    "X08n0240_016:0600a07": "　欲於一念皆明達　　菩薩以此初發心",
    "X08n0240_016:0600a08": "　欲以身語及意業　　普詣十方無所礙",
    "X08n0240_016:0600a09": "　了知三世皆空寂　　菩薩以此初發心",
    "X08n0240_016:0600a10": "　菩薩如是發心已　　應令往詣十方國",
    "X08n0240_016:0600a11": "　恭敬供養諸如來　　以此使其無退轉",
    "X08n0240_016:0600a12": "　菩薩勇猛求佛道　　住於生死不疲厭",
    "X08n0240_016:0600a13": "　為彼稱歎使順行　　如是令其無退轉",
    "X08n0240_016:0600a14": "　十方世界無量剎　　悉在其中作尊主",
    "X08n0240_016:0600a15": "　為諸菩薩如是說　　以此令其無退轉",
    "X08n0240_016:0600a16": "　最勝最上最第一　　甚深微妙清淨法",
    "X08n0240_016:0600a17": "　勸諸菩薩說與人　　如是教令離煩惱",
    "X08n0240_016:0600a18": "　一切世間無與等　　不可傾動摧伏處",
    "X08n0240_016:0600a19": "　為彼菩薩常稱讚　　如是教令不退轉",
    "X08n0240_016:0600a20": "　佛是世間大力主　　具足一切諸功德",
    "X08n0240_016:0600a21": "　令諸菩薩住是中　　以此教為勝丈夫",
    "X08n0240_016:0600a22": "　無量無邊諸佛所　　悉得往詣而親近",
    "X08n0240_016:0600a23": "　常為諸佛所攝受　　如是教令不退轉",
    "X08n0240_016:0600a24": "　所有寂靜諸三昧　　悉皆演暢無有餘",
    "X08n0240_016:0600b01": "　為彼菩薩如是說　　以此令其不退轉",
    "X08n0240_016:0600b02": "　摧滅諸有生死輪　　轉於清淨妙法輪",
    "X08n0240_016:0600b03": "　一切世間無所著　　為諸菩薩如是說",
    "X08n0240_016:0600b04": "　一切眾生墮惡道　　無量重苦所纏迫",
    "X08n0240_016:0600b05": "　與作救護歸依處　　為諸菩薩如是說",
    "X08n0240_016:0600b06": "　此是菩薩發心住　　一向志求無上道",
    "X08n0240_016:0600b07": "　如我所說教誨法　　一切諸佛亦如是",
    "X08n0240_016:0600b08": "　第二治地住菩薩　　應當發起如是心",
    "X08n0240_016:0600b09": "　十方一切諸眾生　　願使悉順如來教",
    "X08n0240_016:0600b10": "　利益大悲安樂心　　安住憐愍攝受心",
    "X08n0240_016:0600b11": "　守護眾生同己心　　師心及以導師心",
    "X08n0240_016:0600b12": "　已住如是勝妙心　　次令誦習求多聞",
    "X08n0240_016:0600b13": "　常樂寂靜正思惟　　親近一切善知識",
    "X08n0240_016:0600b14": "　發言和悅離麤獷　　言必知時無所畏",
    "X08n0240_016:0600b15": "　了達於義如法行　　遠離愚迷心不動",
    "X08n0240_016:0600b16": "　此是初學菩提行　　能行此行真佛子",
    "X08n0240_016:0600b17": "　我今說彼所應行　　如是佛子應勤學",
    "X08n0240_016:0600b18": "　第三菩薩修行住　　當依佛教勤觀察",
    "X08n0240_016:0600b19": "　諸法無常苦及空　　無有我人無動作",
    "X08n0240_016:0600b20": "　一切諸法不可樂　　無如名字無處所",
    "X08n0240_016:0600b21": "　無所分別無真實　　如是觀者名菩薩",
    "X08n0240_016:0600b22": "　次令觀察眾生界　　及以勸觀於法界",
    "X08n0240_016:0600b23": "　世界差別盡無餘　　於彼咸應勸觀察",
    "X08n0240_016:0600b24": "　十方世界及虗空　　所有地水與火風",
    "X08n0240_016:0600c01": "　欲界色界無色界　　悉勸觀察咸令盡",
    "X08n0240_016:0600c02": "　觀察彼界各差別　　及其體性咸究竟",
    "X08n0240_016:0600c03": "　得如是教勤修行　　此則名為真佛子",
    "X08n0240_016:0600c04": "　第四生貴住菩薩　　從諸聖教而出生",
    "X08n0240_016:0600c05": "　了達諸有無所有　　超過彼法生法界",
    "X08n0240_016:0600c06": "　信佛堅固不可壞　　觀法寂滅心安住",
    "X08n0240_016:0600c07": "　隨諸眾生悉了知　　體性虗妄無真實",
    "X08n0240_016:0600c08": "　世間剎土業及報　　生死涅槃悉如是",
    "X08n0240_016:0600c09": "　佛子於法如是觀　　從佛親生名佛子",
    "X08n0240_016:0600c10": "　過去未來現在世　　其中所有諸佛法",
    "X08n0240_016:0600c11": "　了知積集及圓滿　　如是修學令究竟",
    "X08n0240_016:0600c12": "　三世一切諸如來　　能隨觀察悉平等",
    "X08n0240_016:0600c13": "　種種差別不可得　　如是觀者達三世",
    "X08n0240_016:0600c14": "　如我稱揚讚歎者　　此是四住諸功德",
    "X08n0240_016:0600c15": "　若能依法勤修行　　速成無上佛菩提",
    "X08n0240_016:0600c16": "　從此第五諸菩薩　　說名具足方便住",
    "X08n0240_016:0600c17": "　深入無量巧方便　　發生究竟功德業",
    "X08n0240_016:0600c18": "　菩薩所修眾福德　　皆為救護諸羣生",
    "X08n0240_016:0600c19": "　專心利益與安樂　　一向哀愍令度脫",
    "X08n0240_016:0600c20": "　為一切世除眾難　　引出諸有令歡喜",
    "X08n0240_016:0600c21": "　一一調伏無所遺　　皆令具德向涅槃",
    "X08n0240_016:0600c22": "　一切眾生無有邊　　無量無數不思議",
    "X08n0240_016:0600c23": "　及以不可稱量等　　聽受如來如是法",
    "X08n0240_016:0600c24": "　此第五住真佛子　　成就方便度眾生",
    "X08n0240_016:0601a01": "　一切功德大智尊　　以如是法而開示",
    "X08n0240_016:0601a02": "　第六正心圓滿住　　於法自性無迷惑",
    "X08n0240_016:0601a03": "　正念思惟離分別　　一切天人莫能動",
    "X08n0240_016:0601a04": "　聞讚毀佛與佛法　　菩薩及以所行行",
    "X08n0240_016:0601a05": "　眾生有量若無量　　有垢無垢難易度",
    "X08n0240_016:0601a06": "　法界大小及成壞　　若有若無心不動",
    "X08n0240_016:0601a07": "　過去未來今現在　　諦念思惟恒決定",
    "X08n0240_016:0601a08": "　一切諸法皆無相　　無體無性空無實",
    "X08n0240_016:0601a09": "　如幻如夢離分別　　常樂聽聞如是義",
    "X08n0240_016:0601a10": "　第七不退轉菩薩　　於佛及法菩薩行",
    "X08n0240_016:0601a11": "　若有若無出不出　　雖聞是說無退動",
    "X08n0240_016:0601a12": "　過去未來現在世　　一切諸佛有以無",
    "X08n0240_016:0601a13": "　佛智有盡或無盡　　三世一相種種相",
    "X08n0240_016:0601a14": "　一即是多多即一　　文隨於義義隨文",
    "X08n0240_016:0601a15": "　如是一切展轉成　　此不退人應為說",
    "X08n0240_016:0601a16": "　若法有相及無相　　若法有性及無性",
    "X08n0240_016:0601a17": "　種種差別互相屬　　此人聞已得究竟",
    "X08n0240_016:0601a18": "　第八菩薩童真住　　身語意行皆具足",
    "X08n0240_016:0601a19": "　一切清淨無諸失　　隨意受生得自在",
    "X08n0240_016:0601a20": "　知諸眾生心所樂　　種種意解各差別",
    "X08n0240_016:0601a21": "　及其所有一切法　　十方國土成壞相",
    "X08n0240_016:0601a22": "　逮得速疾妙神通　　一切處中隨念往",
    "X08n0240_016:0601a23": "　於諸佛所聽聞法　　讚歎修行無懈倦",
    "X08n0240_016:0601a24": "　了知一切諸佛國　　震動加持亦觀察",
    "X08n0240_016:0601b01": "　超過佛土不可量　　遊行世界無邊數",
    "X08n0240_016:0601b02": "　阿僧祗法悉諮問　　所欲受身皆自在",
    "X08n0240_016:0601b03": "　言音善巧靡不充　　諸佛無數咸承事",
    "X08n0240_016:0601b04": "　第九菩薩王子住　　能見眾生受生別",
    "X08n0240_016:0601b05": "　煩惱現習靡不知　　所行方便皆善了",
    "X08n0240_016:0601b06": "　諸法各異威儀別　　世界不同前後際",
    "X08n0240_016:0601b07": "　如其世俗第一義　　悉善了知無有餘",
    "X08n0240_016:0601b08": "　法王善巧安立處　　隨其處所所有法",
    "X08n0240_016:0601b09": "　法王宮殿若趣入　　及以於中所觀見",
    "X08n0240_016:0601b10": "　法王所有灌頂法　　神力加持無怯畏",
    "X08n0240_016:0601b11": "　宴寢宮室及歎譽　　以此教詔法王子",
    "X08n0240_016:0601b12": "　如是為說靡不盡　　而令其心無所著",
    "X08n0240_016:0601b13": "　於此了知修正念　　一切諸佛現其前",
    "X08n0240_016:0601b14": "　第十灌頂真佛子　　成滿最上第一法",
    "X08n0240_016:0601b15": "　十方無數諸世界　　悉能震動光普照",
    "X08n0240_016:0601b16": "　住持往詣亦無餘　　清淨莊嚴皆具足",
    "X08n0240_016:0601b17": "　開示眾生無有數　　觀察知根悉能盡",
    "X08n0240_016:0601b18": "　發心調伏亦無邊　　咸令趣向大菩提",
    "X08n0240_016:0601b19": "　一切法界咸觀察　　十方國土皆往詣",
    "X08n0240_016:0601b20": "　其中身及身所作　　神通變現難可測",
    "X08n0240_016:0601b21": "　三世佛土諸境界　　乃至王子無能了",
    "X08n0240_016:0601b22": "　一切見者三世智　　於諸佛法明了智",
    "X08n0240_016:0601b23": "　法界無礙無邊智　　充滿一切世界智",
    "X08n0240_016:0601b24": "　照耀世界住持智　　了知眾生諸法智",
    "X08n0240_016:0601c01": "　及知正覺無邊智　　如來為說咸令盡",
    "X08n0240_016:0601c02": "　如是十住諸菩薩　　皆從如來法化生",
    "X08n0240_016:0601c03": "　隨其所有功德行　　一切天人莫能測",
    "X08n0240_016:0601c04": "　過去未來現在世　　發心求佛無有邊",
    "X08n0240_016:0601c05": "　十方國土皆充滿　　莫不當成一切智",
    "X08n0240_016:0601c06": "　一切國土無邊際　　世界眾生法亦然",
    "X08n0240_016:0601c07": "　惑業心樂各差別　　依彼而發菩提意",
    "X08n0240_016:0601c08": "　始求佛道一念心　　世間眾生及二乘",
    "X08n0240_016:0601c09": "　斯等尚亦不能知　　何況所餘功德行",
    "X08n0240_016:0601c10": "　十方所有諸世界　　能以一毛悉稱舉",
    "X08n0240_016:0601c11": "　彼人能知此佛子　　趣向如來智慧行",
    "X08n0240_016:0601c12": "　十方所有諸大海　　悉以毛端滴令盡",
    "X08n0240_016:0601c13": "　彼人能知此佛子　　一念所修功德行",
    "X08n0240_016:0601c14": "　一切世界抹為塵　　悉能分別知其數",
    "X08n0240_016:0601c15": "　如是之人乃能見　　此諸菩薩所行道",
    "X08n0240_016:0601c16": "　去來現在十方佛　　一切獨覺及聲聞",
    "X08n0240_016:0601c17": "　悉以種種妙辯才　　開示初發菩提心",
    "X08n0240_016:0601c18": "　發心功德不可量　　充滿一切眾生界",
    "X08n0240_016:0601c19": "　眾智共說無能盡　　何況所餘諸妙行",
    "X08n0240_016:0601c20": "第七重頌分中總有一百頌。分二。初九十一頌正",
    "X08n0240_016:0601c21": "顯前法。後如十住下九頌。結歎勸修。前中十住即",
    "X08n0240_016:0601c22": "為十段。初有四十一頌頌發心住。於中初二頌發",
    "X08n0240_016:0601c23": "心緣。次三世因果下三十二頌所緣境發心。次菩",
    "X08n0240_016:0601c24": "薩如是發心已下三十頌勝進所學。後一頌結德。",
    "X08n0240_016:0602a01": "後十住名頌文自顯。後如是十住諸菩薩下九頌",
    "X08n0240_016:0602a02": "結歎勸修。",
    "X08n0240_016:0602a04": "大方廣佛華嚴經綱要卷第十六"
}