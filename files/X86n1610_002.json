{
    "X86n1610_002:0671c01": "雲臥紀談卷下",
    "X86n1610_002:0671c03": "東都玅慧尼寺住持淨智大師慧光。出於成都范氏。",
    "X86n1610_002:0671c04": "其著書號唐鑑。乃其叔父也。　徽廟時。禁中以法衣",
    "X86n1610_002:0671c05": "施諸禪長老。光亦與焉。因命資次說法。而光受當其",
    "X86n1610_002:0671c06": "末。陞座問答罷。顧視大眾曰。若論說禪說道。則諸大",
    "X86n1610_002:0671c07": "禪師已說了也。教山僧到這裏說箇甚麼即得。豈不",
    "X86n1610_002:0671c08": "見先德道。千種言。萬般解。只要教君長不昧。既然如",
    "X86n1610_002:0671c09": "是。畢竟如何。光遂以法衣覆頂。良久。云。衲帔蒙頭萬",
    "X86n1610_002:0671c10": "事休。此時山僧都不會。便下座。于日。緇素聽者萬計。",
    "X86n1610_002:0671c11": "靡不歎服。所以韓舍人子蒼銘光之塔。稱其多聞善",
    "X86n1610_002:0671c12": "辯焉。塔剏於豫章西山。聖相之原。",
    "X86n1610_002:0671c13": "幸宗皇帝御重華宮時。製原道辯曰。朕觀韓愈原道。",
    "X86n1610_002:0671c14": "因言佛老之相混。三教之相絀。未有能辨之者。且文",
    "X86n1610_002:0671c15": "繁而理迃。揆聖人之用心。則未昭然矣。何則。釋氏專",
    "X86n1610_002:0671c16": "窮姓命。棄外形骸。不著名相。而於世事自不相關。又",
    "X86n1610_002:0671c17": "何與禮樂仁義哉。然尚立戒曰。不殺．不淫．不盜．不飲",
    "X86n1610_002:0671c18": "酒．不妄語。夫不殺。仁也。不淫。禮也。不盜。義也。不飲酒。",
    "X86n1610_002:0671c19": "知也。不妄語。信也。如此於仲尼。夫何遠乎。夫子從容",
    "X86n1610_002:0671c20": "中道聖人也。聖人所為。孰非禮樂。孰非仁義。又烏得",
    "X86n1610_002:0671c21": "而名焉。譬如天地運行。陰陽循環之無端。豈有意春",
    "X86n1610_002:0671c22": "夏秋冬之別哉。此聖人強名之耳。亦猶禮樂仁義之",
    "X86n1610_002:0671c23": "別。聖人所以設教治世。不得不然也。因其強名。揆而",
    "X86n1610_002:0671c24": "求之則道也。道也者。仁義禮樂之宗也。仁義禮樂固",
    "X86n1610_002:0672a01": "道之用也。彼揚雄謂老氏槌仁義。滅禮樂。今迹老子",
    "X86n1610_002:0672a02": "之書。其所寶者三。曰慈．曰儉．曰不敢為天下先。孔子",
    "X86n1610_002:0672a03": "曰溫．良．恭．儉．讓。又曰唯仁為大。老子之所謂慈。豈非",
    "X86n1610_002:0672a04": "仁之大者耶。曰不敢為天下先。豈非遜之大者耶。至",
    "X86n1610_002:0672a05": "其會道。則互相偏舉。所貴者。清淨寧一。而於孔聖果",
    "X86n1610_002:0672a06": "相背馳乎。葢三教末流。昧者執之。自為異耳。夫佛老",
    "X86n1610_002:0672a07": "絕念無為。修心身而已矣。孔子教以治天下者。特所",
    "X86n1610_002:0672a08": "施不同耳。譬猶耒耜而織。機杼而耕。後世徒紛紛而",
    "X86n1610_002:0672a09": "惑。固失其理。或曰。當如之何去其惑哉。曰。以佛修心。",
    "X86n1610_002:0672a10": "以老治身。以儒治世。斯可也。唯聖人為能同之。不可",
    "X86n1610_002:0672a11": "不論也。",
    "X86n1610_002:0672a12": "閑禪師者。熈寧中廬陵太守張公鑒命出世隆慶。未",
    "X86n1610_002:0672a13": "朞月。王公韶帥豫章。延居西山龍泉。不逾年。以病謝",
    "X86n1610_002:0672a14": "事。廬陵緇素具舟迎歸隆慶。館于西堂。閱二寒暑。以",
    "X86n1610_002:0672a15": "元豐四年三月十三日。遺偈曰。露質浮世。奄質浮滅。",
    "X86n1610_002:0672a16": "五十三歲。六七八月。南嶽天台。松風澗雪。珍重知音。",
    "X86n1610_002:0672a17": "紅爐優鉢。遂泊然坐逝。俾畫工就寫其真。首忽自舉。",
    "X86n1610_002:0672a18": "次日仍舊平視。其語錄纔數端。刊于泉南。有室中垂",
    "X86n1610_002:0672a19": "問曰。祖師心印。篆作何文。諸佛本源。深之多小。又曰。",
    "X86n1610_002:0672a20": "十二時中上來下去。開單展鉢。此是五蘊敗壞之身。",
    "X86n1610_002:0672a21": "那箇是清淨法身。又曰。不用指東畫西。實地上道將",
    "X86n1610_002:0672a22": "一句來。又曰。十二時中著衣喫飯。承甚麼人恩力。又",
    "X86n1610_002:0672a23": "曰。魚行水濁。鳥飛毛落。亮座主一入西山。為甚麼杳",
    "X86n1610_002:0672a24": "無消息。閑之闍維奇瑞。詳於蘇黃門子由之記。故茲",
    "X86n1610_002:0672b01": "略錄遺偈．垂語。庶不殞其實云。",
    "X86n1610_002:0672b02": "南嶽芭蕉菴主。世呼為泉大道。以其歌頌間有大道",
    "X86n1610_002:0672b03": "為題。如六巴鼻頌曰。大道巴鼻。問著瞌睡。背負葫蘆。",
    "X86n1610_002:0672b04": "狂歌逸戲。散聖巴鼻。逢場作戲。東湧西沒。南州北里。",
    "X86n1610_002:0672b05": "禪師巴鼻。有利無利。碧嶽崔嵬。龍行虎視。衲僧巴鼻。",
    "X86n1610_002:0672b06": "坐具尺二。休尋短長。風高雲起。座主巴鼻。懸河無滯。",
    "X86n1610_002:0672b07": "地湧金蓮。手擎如意。山童巴鼻。金將火試。客問山居。",
    "X86n1610_002:0672b08": "遠來不易。一日。斐然成狂歌曰。阿呵呵。憶著我前年",
    "X86n1610_002:0672b09": "在青州喫箇棗。如今立地忽思量。獨笑獨歌任得倒。",
    "X86n1610_002:0672b10": "張顛李八伯。黃婆鄭九嫂。心草草。牀頭失却大貓兒。",
    "X86n1610_002:0672b11": "走下門前捉蛤蚾。休更討。南山雲引北山雲。歸去來",
    "X86n1610_002:0672b12": "兮。一二三四五六七八九朵。其言雖似放。旨則有歸。",
    "X86n1610_002:0672b13": "既自以為適。亦足照映叢林矣。",
    "X86n1610_002:0672b14": "福州閩縣般若精舍。紹興甲寅歲。有西堂乃洞江大",
    "X86n1610_002:0672b15": "悲閑長老。時年八十有四。大慧老師居洋嶼。與般若",
    "X86n1610_002:0672b16": "一水之隔。閑雖老而尤篤參究。日來隨眾入室。大慧",
    "X86n1610_002:0672b17": "因問曰。不與萬法為侶是甚麼人。閑曰。扶不起。大慧",
    "X86n1610_002:0672b18": "曰。扶不起底是甚麼人。速道。速道。閑擬對。大慧以竹",
    "X86n1610_002:0672b19": "篦便打。閑忽契悟。大慧說偈印之曰。一棒打破生死",
    "X86n1610_002:0672b20": "窟。當時凡聖絕行蹤。返笑趙州心不歇。老來猶自走",
    "X86n1610_002:0672b21": "西東。而閩中有嘲之以偈曰。八十老翁閑灌頂。只說",
    "X86n1610_002:0672b22": "如今行路難。海門洋嶼煙波裏。依舊漁翁把釣竿。大",
    "X86n1610_002:0672b23": "慧演為四偈。曰。八十老翁閑灌頂。鵞王擇乳自家知。",
    "X86n1610_002:0672b24": "寄語叢林瞎漆桶。莫將鶴唳作鸎啼。只說如今行路",
    "X86n1610_002:0672c01": "難。前三三與後三三。寄語叢林瞎漆桶。雲頭放下更",
    "X86n1610_002:0672c02": "來參。海門洋嶼煙波裏。得到其中有幾人。寄語叢林",
    "X86n1610_002:0672c03": "瞎漆桶。不須背後起貪瞋。依舊漁翁把釣竿。錦鱗蝦",
    "X86n1610_002:0672c04": "蠏不顢頇。寄語叢林瞎漆桶。休將生滅話頭看。",
    "X86n1610_002:0672c05": "佛印禪師。元豐五年九月。自廬山歸宗赴金山之命。",
    "X86n1610_002:0672c06": "維舟秦准。謁王荊公於定林。公以雙林傅大士像需",
    "X86n1610_002:0672c07": "讚。佛印掇筆書曰。道冠儒履佛袈裟。和會三家作一",
    "X86n1610_002:0672c08": "家。忘却率陀天上路。雙林癡坐待龍華。公雖為佛印",
    "X86n1610_002:0672c09": "所調。而終服其詞理至到。故小行書彌勒發願偈數",
    "X86n1610_002:0672c10": "百字為酬。山谷為跋。佛印既住雲居。而刊于石。尚復",
    "X86n1610_002:0672c11": "存焉。",
    "X86n1610_002:0672c12": "魏府老華嚴者。諱懷洞。五季時。初弘華嚴之教。晚參",
    "X86n1610_002:0672c13": "興化存弉禪師。得教外別傳之旨。遂出世天鉢。次徙",
    "X86n1610_002:0672c14": "壓沙禪苑。河朔緇素尊事之。故稱老華嚴。禪門宗派",
    "X86n1610_002:0672c15": "圖有天鉢和尚系出興化者是也。洞嘗有示眾語曰。",
    "X86n1610_002:0672c16": "佛法在儞日用處。在儞行住坐臥處。喫茶喫飯處。語",
    "X86n1610_002:0672c17": "言相問處。所作所為處。若舉心動念。又却不是也。還",
    "X86n1610_002:0672c18": "會麼。儞若會得。即是擔枷帶鎖重罪之人。何故如此。",
    "X86n1610_002:0672c19": "佛法不遠。隔塵沙劫。一念中見得。在儞眉毛鼻孔上。",
    "X86n1610_002:0672c20": "儞若見不得。如接竹點月相似。無有是處。儞究竟麼。",
    "X86n1610_002:0672c21": "切莫思惟。不可言論。時中承何恩力。儞若知得。須有",
    "X86n1610_002:0672c22": "歡喜處。所以古人道。寂寂常歷歷。諸佛不求覔。眾生",
    "X86n1610_002:0672c23": "斷消息。儞還會麼。一切諸佛本無情。一切諸佛本無",
    "X86n1610_002:0672c24": "名。一切眾生本自靈。混然如太虗空。無欠無餘。儞若",
    "X86n1610_002:0673a01": "不會。直得觸途成滯。今林間錄以此為天鉢元公語。",
    "X86n1610_002:0673a02": "又元為老華嚴則誤矣。元嗣天衣懷。乃雲門五世孫。",
    "X86n1610_002:0673a03": "洞以大父事臨濟。其說法旨趣端可驗矣。",
    "X86n1610_002:0673a04": "無際道人。乃張侍郎淵道之女。超宗道人。乃劉侍郎",
    "X86n1610_002:0673a05": "季高猶子之母。其於大慧老師之門俱受記莂者。無",
    "X86n1610_002:0673a06": "際嘗詣徑山掃塔。有頌曰。衣濕靈山淚。鑪焚少室香。",
    "X86n1610_002:0673a07": "雲山空滿目。不見法中王。時超宗不至。無際督之。超",
    "X86n1610_002:0673a08": "宗以偈答曰。塔本無塵。何用去掃。掃即塵生。所以不",
    "X86n1610_002:0673a09": "到。初。無際居家。日有相者過之。曰。此寶座說法之人",
    "X86n1610_002:0673a10": "也。後果為尼。名慧照。晚。繼其落髮師資壽無著之法",
    "X86n1610_002:0673a11": "席。嘗以漁家傲讚圜悟禪師曰。七坐道場三奉詔。空",
    "X86n1610_002:0673a12": "花水月何時了。小玉聲中曾悟道。真堪笑。從來謾得",
    "X86n1610_002:0673a13": "兒孫好。辯湧海潮聲浩浩。明如皓月當空照。飛錫西",
    "X86n1610_002:0673a14": "歸雲杳渺。巴猿嘯。大家唱起還鄉調。乾道七年。遷住",
    "X86n1610_002:0673a15": "臨平明因。淳熈四年六月。於無為軍忽別其子梁簽",
    "X86n1610_002:0673a16": "判。徑往光孝。坐繩牀而逝。及剃髮。舍利無數。時當伏",
    "X86n1610_002:0673a17": "暑。留數日。室貌儼然。住資壽小師覺真迎歸姑蘇。暫",
    "X86n1610_002:0673a18": "菆楞伽山。閱十一秋。其子遷還三衢。龕纔出穴。而泉",
    "X86n1610_002:0673a19": "亦隨湧。緇白駭敬。非般若之驗歟。",
    "X86n1610_002:0673a20": "惟正禪師。秀之華亭黃氏子。甫五歲。見佛書能指識",
    "X86n1610_002:0673a21": "其字。纔誘讀。則琅然成誦。逮冠。入杭之北山資聖。師",
    "X86n1610_002:0673a22": "事本如。郡人朱紹安欲啟帑金為補僧籍。掉頭不諾。",
    "X86n1610_002:0673a23": "乃悵然曰。古之度人以清機密旨。今殊不然。正以捨",
    "X86n1610_002:0673a24": "去老幼。童其顛。褐其身而已。奈何真不勝偽。滔滔皆",
    "X86n1610_002:0673b01": "是耶。居無何。霑祥符覃渥。獨擁毳袍且弊。同列慢之。",
    "X86n1610_002:0673b02": "正曰。佛乎。佛乎。儀相云乎哉。僧乎。僧乎。盛服云乎哉。",
    "X86n1610_002:0673b03": "厥後有願輸奉歲時用度。俾繼如之院務。亦復謝曰。",
    "X86n1610_002:0673b04": "聞托鉢乞食。未聞安坐以享。聞歷謁諸祖。未聞廢學",
    "X86n1610_002:0673b05": "自任。況我齒茂氣完。正在筋力為禮。非從事屋廬之",
    "X86n1610_002:0673b06": "秋也。於是提策東引。學三觀於天台。復旋徑山。咨單",
    "X86n1610_002:0673b07": "傳之旨於老宿居素。尋參侍素。董臨安功臣山淨土",
    "X86n1610_002:0673b08": "院。戮力為集百事。天禧中。素示寂。正從僉議嗣其席。",
    "X86n1610_002:0673b09": "正雅富於學。作詩有陶謝趣。臨羲獻書。益尚簡淳。至",
    "X86n1610_002:0673b10": "於吐論卓犖。推為辯博之雄。如王文康．胥內翰．吳宣",
    "X86n1610_002:0673b11": "獻．蔡密學。皆樂與為方外遊。然平居識慮灑然。不牽",
    "X86n1610_002:0673b12": "世累。處己清尚。於詩尤可見矣。谿行絕句曰。小谿一",
    "X86n1610_002:0673b13": "曲一詩成。吸盡詩源句愈清。行到上流聊憩寂。雲披",
    "X86n1610_002:0673b14": "煙斷月初明。皇祐元年孟夏八日。語眾曰。夫動以對",
    "X86n1610_002:0673b15": "靜。未始有極。吾一動。歷年六十有四。今靜矣。然動靜",
    "X86n1610_002:0673b16": "本何有哉。於是泊然而逝。",
    "X86n1610_002:0673b17": "南和尚居黃檗時。答鄒長者偈五章。曰。短序長書皆",
    "X86n1610_002:0673b18": "典雅。五言七字更工夫。若能言行長相顧。萬古新昌",
    "X86n1610_002:0673b19": "君子儒。二曰。日往月來如擲梭。年顏不覺暗消磨。勸",
    "X86n1610_002:0673b20": "君早踐菩提路。世諦嘍囉不用多。三曰。時人心地長",
    "X86n1610_002:0673b21": "蒿蕪。受報因茲錯道塗。舉世不論僧洎俗。要須言行",
    "X86n1610_002:0673b22": "與相符。四曰。久聞齋素好持經。欽羨蓮華火裏生。浮",
    "X86n1610_002:0673b23": "世勞勞皆夢幻。叮嚀只此是前程。五曰。僕者言歸不",
    "X86n1610_002:0673b24": "暫居。聊成數偈答君書。煙霞幸得為鄰竝。從此相知",
    "X86n1610_002:0673c01": "德不孤。南禪師以伽陀復寒溫之問。如此可謂造次",
    "X86n1610_002:0673c02": "不忘於誘道矣。",
    "X86n1610_002:0673c03": "饒州教授嚴公朝康。問道於薦福雪堂。報恩應菴甞",
    "X86n1610_002:0673c04": "有頌曰。趙州狗子無佛性。我道狗子佛性有。驀然言",
    "X86n1610_002:0673c05": "下自知歸。從茲不信趙州口。著精神。自抖擻。隨人背",
    "X86n1610_002:0673c06": "後無好手。騎牛覔牛笑殺人。如今始覺從前謬。時大",
    "X86n1610_002:0673c07": "慧老師在梅陽。嚴以其頌寄呈。而大慧答以書。略曰。",
    "X86n1610_002:0673c08": "隨人背後無好手。此八萬四千皆公活路。嚴乃湖州",
    "X86n1610_002:0673c09": "長興人也。",
    "X86n1610_002:0673c10": "鼎州文殊道禪師。初遊成都講肆。究唯識論幾十稔。",
    "X86n1610_002:0673c11": "有詰之者曰。三界唯心。萬法唯識。今目前森然。心識",
    "X86n1610_002:0673c12": "安在。道茫然不知對。乃出峽。周流江淮。既氐舒之太",
    "X86n1610_002:0673c13": "平。聞佛鑑禪師夜參。舉趙州庭前栢樹話。至覺公言。",
    "X86n1610_002:0673c14": "先師無此語。處而大疑。提撕既久。一夕豁然。以頌發",
    "X86n1610_002:0673c15": "揮之曰。趙州有箇栢樹話。禪客相傳遍天下。多是摘",
    "X86n1610_002:0673c16": "葉與尋枝。不能直自根源會。覺公說道無此語。正是",
    "X86n1610_002:0673c17": "惡言當面罵。禪人若具通方眼。好向斯中辨真假。及",
    "X86n1610_002:0673c18": "佛鑑示寂於鍾山。為舉哀拈香曰。悲想今年十月八。",
    "X86n1610_002:0673c19": "鍾阜先師示寂滅。石女號咷恨離別。木人眼裏淚流",
    "X86n1610_002:0673c20": "血。師資之道情何切。一度追思一哽咽。唯憑一炷紫",
    "X86n1610_002:0673c21": "檀香。珍重當年說不說。道。享年七十有二。於建炎己",
    "X86n1610_002:0673c22": "酉上巳日。為湖南巨宼鍾相者所害。典牛菴主游公",
    "X86n1610_002:0673c23": "以偈悼之曰。苦竹穿心透脊。滿路生血滴滴。大龍澗",
    "X86n1610_002:0673c24": "水山花。何似白乳三尺。刀鏘林裏休休。報德醻恩已",
    "X86n1610_002:0674a01": "畢。他時後日相逢。飯臺更與一趯。",
    "X86n1610_002:0674a02": "倚松菴主乃臨川饒節。字德操者。政和間。裂儒衣。從",
    "X86n1610_002:0674a03": "釋氏。名如璧。無何。朝廷建議以僧為德士。使加冠巾。",
    "X86n1610_002:0674a04": "德操有頌曰。德士舊來稱進士。黃冠初不異儒冠。種",
    "X86n1610_002:0674a05": "種是名名是假。世人誰不被名謾。又嘗次韻答呂居",
    "X86n1610_002:0674a06": "仁曰。向來浪說濟時功。大似頻伽餉遠空。我已定交",
    "X86n1610_002:0674a07": "木上座。君猶求舊管城公。文章不療百年老。世事能",
    "X86n1610_002:0674a08": "排兩頰紅。好貸夜牕三十刻。胡牀趺坐究幡風。其山",
    "X86n1610_002:0674a09": "居頌曰。禪堂茶散卷殘經。竹杖芒鞵信脚行。山盡路",
    "X86n1610_002:0674a10": "回人迹絕。竹雞時作兩三聲。石楠子熟雪微乾。曾向",
    "X86n1610_002:0674a11": "人家畵裏看。覿面似君君未領。問君何處有遮闌。幾",
    "X86n1610_002:0674a12": "被儒冠誤此身。偶然隨分作閑人。二時齋粥隨緣飽。",
    "X86n1610_002:0674a13": "長短高低一任君。律師持律笑禪虗。禪客參禪笑律",
    "X86n1610_002:0674a14": "拘。禪律二途俱不學。幾箇男兒是丈夫。陳瑩中有偈",
    "X86n1610_002:0674a15": "寄之曰。舊知饒措大。今日璧頭陀。為問安心法。禪儒",
    "X86n1610_002:0674a16": "較幾何。",
    "X86n1610_002:0674a17": "大溈佛性禪師。為其嗣者潭州慧通旦公。嘗頌覺鐵",
    "X86n1610_002:0674a18": "觜先師無此語話曰。誰道先師無此語。焦尾大蟲元",
    "X86n1610_002:0674a19": "是虎。胡蜂不戀舊時窠。猛將不歸家裏死。急著眼。勿",
    "X86n1610_002:0674a20": "回顧。若會截流那下行。帀地清風隨步武。佛性見而",
    "X86n1610_002:0674a21": "諭之曰。頌古拈古要奢儉得所。如人解使錢。不必多",
    "X86n1610_002:0674a22": "也。及頌黃檗示眾噇酒糟話曰。荊棘林中宣玅義。蒺",
    "X86n1610_002:0674a23": "[卄/梨]園裏放毫光。千言萬語無人會。又逐流鶯過短牆。",
    "X86n1610_002:0674a24": "佛性頷之。大慧老師嬰難居衡陽。旦寄以偈曰。出岫",
    "X86n1610_002:0674b01": "孤雲豈繫懷。致令猿鶴有餘哀。吾皇詎肯忘吾道。不",
    "X86n1610_002:0674b02": "日恩光動地來。二曰。佛祖嫌來不肯做。却言無位可",
    "X86n1610_002:0674b03": "安排。笑他用力區區者。剛把虗空取次埋。三曰。異類",
    "X86n1610_002:0674b04": "中行世莫猜。故教佛日暫雲霾。度生悲願曾無間。却",
    "X86n1610_002:0674b05": "作南安再出來。公諱清旦。字明及。蓬州人也。",
    "X86n1610_002:0674b06": "蘇文忠公。以紹聖甲戌夏為潮州麻田吳子野讚泗",
    "X86n1610_002:0674b07": "州像曰。盲人有眼不自知。忽然見日喜而舞。非謂日",
    "X86n1610_002:0674b08": "月有存亡。實自慶我眼根在。泗州大士誰不見。而有",
    "X86n1610_002:0674b09": "熟視不見者。彼豈無眼業障故。以知見者皆希有。若",
    "X86n1610_002:0674b10": "能便作希有見。從此成佛如翻掌。傳摹世間千萬億。",
    "X86n1610_002:0674b11": "皆自大士法身出。麻田供養東坡讚。見者無數悉成",
    "X86n1610_002:0674b12": "佛。公既安置惠州。於丁丑歲被命責儋耳。專守方子",
    "X86n1610_002:0674b13": "容自攜告身而弔之曰。此皆前定。無可恨者。吾室沈",
    "X86n1610_002:0674b14": "氏事泗州甚謹。一夕夢泗州告別。問何所往。答以當",
    "X86n1610_002:0674b15": "與蘇子瞻同往。在七十二日之後也。今日如其數。豈",
    "X86n1610_002:0674b16": "非前定乎。蘇曰。事孰非前定者。不待夢知矣。然余何",
    "X86n1610_002:0674b17": "人。辱與泗州和尚同行。得非夙世有緣契乎。參寥子",
    "X86n1610_002:0674b18": "嘗有偈為紀之曰。臨淮大士本無私。應物長於險處",
    "X86n1610_002:0674b19": "施。親護舟航渡南海。知公盛德未全衰。",
    "X86n1610_002:0674b20": "南昌信無言者。早以詩鳴於叢林。徐公師川．洪公玉",
    "X86n1610_002:0674b21": "父。品第其詩。韻致高古。出廋權癩可一頭地。由是收",
    "X86n1610_002:0674b22": "名定價於二公。及參大慧老師於泉南小谿。俱康．南",
    "X86n1610_002:0674b23": "二道者事蔬供眾。因钁地次。南曰。钁頭邊道將一句",
    "X86n1610_002:0674b24": "來。信擎起钁頭。康以土塊擲中柄上。信忽有省。故甞",
    "X86n1610_002:0674c01": "有詩曰。新菴小谿上。英俊頗浩浩。從渠作佛祖。任渠",
    "X86n1610_002:0674c02": "會禪道。荷鋤向東園。事蔬誓畢老。乘月始抱瓮。破午",
    "X86n1610_002:0674c03": "正殺草。芥藍被蟲食。秋茄亦旱槁。齋盂從此去。但願",
    "X86n1610_002:0674c04": "蔓菁好。士大夫遊小谿。喜言詩者。大慧必曰。此間有",
    "X86n1610_002:0674c05": "箇園頭能詩。然信之議論尤高。聆其緒餘者莫不屈",
    "X86n1610_002:0674c06": "服。自是隨侍之徑山。過衡陽。尋放浪於衡嶽。棲遲道",
    "X86n1610_002:0674c07": "吾為最久。削木以蔽風雨。于院之西偏。牓以版菴。禪",
    "X86n1610_002:0674c08": "燕自牧于湖。居士張公帥潭。聞其高風。力致出世湘",
    "X86n1610_002:0674c09": "西鹿苑。贈之以詩曰。詩卷隨身四十年。忙中參得竹",
    "X86n1610_002:0674c10": "篦禪。而今投老湖西寺。臥看湘江水拍天。句中有眼",
    "X86n1610_002:0674c11": "悟方知。悟處還應痛著錐。一箇身心無兩用。鳥窠拈",
    "X86n1610_002:0674c12": "起布毛吹。信和之。今記其一曰。竹篦子話選當年。直",
    "X86n1610_002:0674c13": "下無私不是禪。既遇狀元真眼目。敢拈沈水向人天。",
    "X86n1610_002:0674c14": "平時製作名為南昌園夫集。胡侍郎明仲易之曰奇",
    "X86n1610_002:0674c15": "葩。以序冠集首云。",
    "X86n1610_002:0674c16": "無盡居士張公為玉泉皓禪師撰塔碑。紀其入厨。見",
    "X86n1610_002:0674c17": "饌晚饍。問。待過客耶。為眾僧耶。既以實對。即呼知事",
    "X86n1610_002:0674c18": "杖而數之曰。吾昔參禪。為人汲水舂米。今現成米麵。",
    "X86n1610_002:0674c19": "焏炊造作。與供養諸佛菩薩無異。飽喫了。竝不留心",
    "X86n1610_002:0674c20": "參學。百般想念五味馨香。假作驢腸鱓生．羊骨鼈[腕夗+隹]。",
    "X86n1610_002:0674c21": "餵飼八萬四千戶蟲。開眼隨境攝。闔眼隨夢轉。不知",
    "X86n1610_002:0674c22": "注祿判官．掠剩大夫。隨汝抄劄。消鑿祿簿。教汝受苦",
    "X86n1610_002:0674c23": "有日在。徒眾不堪其枯寂。譖於縣宰曰。長老不能安",
    "X86n1610_002:0674c24": "眾。唯上來下去。點撿零碎。縣宰召皓至。語之曰。大善",
    "X86n1610_002:0675a01": "知識何不在丈室端坐。兩廊下三門前來去得許多",
    "X86n1610_002:0675a02": "耶。皓曰。大通智勝佛。十劫坐道場。長官以坐是佛耶。",
    "X86n1610_002:0675a03": "坐殺佛去也。縣宰笑而已。噫。皓布裩平居凡聖莫測。",
    "X86n1610_002:0675a04": "而無盡公欲其傳世。得非借古以警今耶。",
    "X86n1610_002:0675a05": "關西除饉女。名真如者。早進入官。以才能選為內夫",
    "X86n1610_002:0675a06": "人。隷喬貴妃閤。喬氏崇佛。容其剪[髟/采]參道四方。既入",
    "X86n1610_002:0675a07": "閩。與大慧老師泉南小谿雲門法會。一日。作偈曰。平",
    "X86n1610_002:0675a08": "地偶然著攧。起來都無可說。若人更問如何。笑指清",
    "X86n1610_002:0675a09": "風明月。大慧為小參對眾說偈曰。今日如師姑。昔時",
    "X86n1610_002:0675a10": "王師父。身居羅綺叢。只著麤麻布。開口便高談。嫌佛",
    "X86n1610_002:0675a11": "不肯做。趒出是非坑。截斷生死路。入虎穴魔宮。心中",
    "X86n1610_002:0675a12": "無怕怖。杜撰八陽經。自有三千部。愛吟落韻詩。偏不",
    "X86n1610_002:0675a13": "勒字數。行脚走天下。參禪無所悟。近日到雲門。一時",
    "X86n1610_002:0675a14": "都敗露。錯認碓觜頭。喚作冬瓜瓠。如此作師姑。勸君",
    "X86n1610_002:0675a15": "少喫醋。更有一處乖。且道那一處。嘉州大像喫炙麩。",
    "X86n1610_002:0675a16": "陝府鐵牛撑破肚。如之施為。可槩見矣。",
    "X86n1610_002:0675a17": "保寧璣道者。天資精勤。談噱有味。大慧老師謂其為",
    "X86n1610_002:0675a18": "惺惺道者。江東漕使以威臨諸禪。因以過水羅漢畵",
    "X86n1610_002:0675a19": "像與璣觀玩。而指其作老態過不得者問曰。保寧莫",
    "X86n1610_002:0675a20": "過得否。對曰。合眼便過得。漕使為之解顏。已而。諸禪",
    "X86n1610_002:0675a21": "畢集於保寧寶公菴。有設問曰。既是寶公菴。為甚麼",
    "X86n1610_002:0675a22": "無寶公。然須次第下轉語。以為勝集之樂。璣曰。從年",
    "X86n1610_002:0675a23": "臘下而上。葢在座唯璣為年臘長也。及至於璣。有曰。",
    "X86n1610_002:0675a24": "當老和尚下語矣。璣遽離坐。顧諸禪曰。請去方丈裏",
    "X86n1610_002:0675b01": "喫茶。聞者莫不大噱。璣見僧來必問。近離何許。夏在",
    "X86n1610_002:0675b02": "甚處。待其祇對畢。却問。人人有箇生緣。作麼生是上",
    "X86n1610_002:0675b03": "座生緣。于時。寂音甞請益於璣曰。和尚與兄弟相見。",
    "X86n1610_002:0675b04": "何不便問生緣。璣曰。且要伊開得口。其存誠及物又",
    "X86n1610_002:0675b05": "如此。",
    "X86n1610_002:0675b06": "馮公濟川。紹興戊午。坐夏徑山。有宣城廣心上座以",
    "X86n1610_002:0675b07": "大慧老師畵像請馮讚之。曰。要識徑山長老。強項更",
    "X86n1610_002:0675b08": "無倫匹。安却百千大眾。常住元無顆粒。若論說道說",
    "X86n1610_002:0675b09": "禪。果是縱橫難敵。一味性氣不常。佛也理會不得。隔",
    "X86n1610_002:0675b10": "江一見便回。敢保上上大吉。大慧見而題其後曰。玅",
    "X86n1610_002:0675b11": "喜。玅喜。濟川讚儞。廣心會麼。隘是。隘是。葢宣城鄉諺",
    "X86n1610_002:0675b12": "有路上行人隘是耶之句。又濟川適中風而口喎斜。",
    "X86n1610_002:0675b13": "大慧以偈問候曰。未解野犴鳴。先作獅子吼。只因謗",
    "X86n1610_002:0675b14": "般若。喎却一邊口。觀其道術相忘。未易以常情測度",
    "X86n1610_002:0675b15": "耳。",
    "X86n1610_002:0675b16": "明州奉化縣岳林寺。迺布袋和尚道場。崇寧間。董氏",
    "X86n1610_002:0675b17": "造閣。而任氏塑布袋像奉安其上。後董氏不平。移下",
    "X86n1610_002:0675b18": "其像而自塑焉。尋有善數術者云。董氏所捨者。只得",
    "X86n1610_002:0675b19": "六十年運。任氏始發耳。紹興末。閣經回祿。像俱為灰",
    "X86n1610_002:0675b20": "燼。逆其數。如所謂也。于時饒道者然一臂。募緣重建",
    "X86n1610_002:0675b21": "閣。以任氏之像居中。禱祈必應。主僧瑩禪師。字溫叟。",
    "X86n1610_002:0675b22": "以三偈遺饒。曰。忘身一臂等閑然。勇猛頭陀了勝緣。",
    "X86n1610_002:0675b23": "閙市門前打得著。始知無手解行拳。二曰。汝將粉骨",
    "X86n1610_002:0675b24": "報誰恩。稽首龍華補處尊。無指可彈猶省力。重重樓",
    "X86n1610_002:0675c01": "閣自開門。三曰。我亦將頭入閙藍。且圖香火有同龕。",
    "X86n1610_002:0675c02": "布囊貯滿一落索。巷尾街頭學放憨。其號布袋者。以",
    "X86n1610_002:0675c03": "其杖荷布囊。而供身之具盡貯於中。自稱名契此。示",
    "X86n1610_002:0675c04": "寂於五季之梁貞明二年丙子歲也。",
    "X86n1610_002:0675c05": "徽州簡上座者。徑山顏首座因問之曰。一二三四五",
    "X86n1610_002:0675c06": "六七。明眼衲僧數不足。儞試數看。簡便喝。顏復曰。七",
    "X86n1610_002:0675c07": "六五四三二一。儞又作麼生。簡擬對。顏便打出。即曰。",
    "X86n1610_002:0675c08": "儞且莫亂道。簡於言下有省。遽說偈曰。儞且莫亂道。",
    "X86n1610_002:0675c09": "皮毛卓竪寒。只知梅子熟。不覺鼻頭酸。甞頌狗子無",
    "X86n1610_002:0675c10": "佛性話曰。趙州老漢。渾無面目。言下乖宗。神號鬼哭。",
    "X86n1610_002:0675c11": "先是。大慧老師揭牓於佛殿。不許凭欄干。簡既犯所",
    "X86n1610_002:0675c12": "戒。遭刪去。未幾而卒。年未三十。交朋靡不傷悼之。",
    "X86n1610_002:0675c13": "海昏逸人。號日涉園夫者。李彭商老。參道於寶峰湛",
    "X86n1610_002:0675c14": "堂。遇山舒水緩。必拉大慧老師為禪悅之樂。故嘗有",
    "X86n1610_002:0675c15": "語曰。日涉園夫與杲上人同泛煙艇。遡脩江而上。遊",
    "X86n1610_002:0675c16": "炭婦港諸野寺。杲擊棹歌漁父。聲韻清越。令人意界",
    "X86n1610_002:0675c17": "蕭然。因語園夫曰。子其為我作頌尊宿漁父歌之。自",
    "X86n1610_002:0675c18": "汾陽已下。戲成十首。付杲上人。談笑而就。故不復竄",
    "X86n1610_002:0675c19": "也。一．汾陽曰。南院嫡孫唯此箇。西河獅子當門坐。絹",
    "X86n1610_002:0675c20": "扇清凉隨手簸。君知麼。無端喫棒休尋過。二．慈明曰。",
    "X86n1610_002:0675c21": "掌握千差都照破。石霜這漢難關鎖。水出高源醻佛",
    "X86n1610_002:0675c22": "陀。哩稜邏。須彌作舞虗空和。三．雲峰曰。孤硬雲峰無",
    "X86n1610_002:0675c23": "計較。大愚灘上曾垂釣。佛法何曾愁爛了。桶箍爆。通",
    "X86n1610_002:0675c24": "身汗出呵呵笑。四．老南曰。萬古黃龍真夭矯。斬新勘",
    "X86n1610_002:0676a01": "破臺山媼。佛手驢蹄人不曉。無關竅。胡家一曲非凡",
    "X86n1610_002:0676a02": "調。五．晦堂曰。寶覺禪河波浩浩。五湖衲子來求寶。忽",
    "X86n1610_002:0676a03": "豎拳頭宜速道。茫然討。難逃背觸君須到。六．真淨曰。",
    "X86n1610_002:0676a04": "貶剝諸方真淨老。頂門眼正形枯槁。一點深藏人莫",
    "X86n1610_002:0676a05": "造。由來玅。光明烜赫機鋒峭。七．潛菴曰。積翠十年丹",
    "X86n1610_002:0676a06": "鳳穴。當時親得黃龍鉢。掣電之機難把撮。真奇絕。分",
    "X86n1610_002:0676a07": "明水底天邊月。八．死心曰。罵佛罵人新孟八。是非窟",
    "X86n1610_002:0676a08": "裏和身拶。不惜眉毛言便發。門庭滑。紅爐大鞴能生",
    "X86n1610_002:0676a09": "殺。九．靈源曰。絕唱靈源求和寡。失牛尋得西家馬。顧",
    "X86n1610_002:0676a10": "陸筆端難擬畵。千林謝。吟風擺雪真蕭灑。十．湛堂曰。",
    "X86n1610_002:0676a11": "選佛堂中川藞苴。衲僧鼻孔頭垂下。獨秀握來無一",
    "X86n1610_002:0676a12": "把。杖頭掛。從教四海禪徒訝。",
    "X86n1610_002:0676a13": "丞相張公天覺。眼明機峻。慧辯難敵。宣和二年春。大",
    "X86n1610_002:0676a14": "慧老師再訪之于荊南。一日。公問。佛具正徧知。亦有",
    "X86n1610_002:0676a15": "漏網處。師曰。何謂也。公曰。吾儒尚云。西方有大聖人。",
    "X86n1610_002:0676a16": "不治而不亂。不言而自化。然堯．舜．禹．湯皆聖人也。佛",
    "X86n1610_002:0676a17": "竟不言之。何耶。師曰。堯．舜．禹．湯。比梵王．帝釋有優劣",
    "X86n1610_002:0676a18": "否。公曰。堯．舜．禹．湯。豈可比梵王．帝釋哉。師曰。佛以梵．",
    "X86n1610_002:0676a19": "釋為凡夫。餘可知矣。公曰。何以知之。師曰。吾教備言。",
    "X86n1610_002:0676a20": "佛出則梵王前引。帝釋後隨。公乃擊節以為高論。後",
    "X86n1610_002:0676a21": "紹興九年秋。尹侍講訪師于徑山。夜話及此。尹亦首",
    "X86n1610_002:0676a22": "肯再三。",
    "X86n1610_002:0676a23": "大慧老師先住徑山日。遣謙首座往零陵問訊張魏",
    "X86n1610_002:0676a24": "公。是時竹原菴主宗元者。與謙有維桑契分。元於道",
    "X86n1610_002:0676b01": "先有所證。謙因慨然謂元曰。一生參禪見知識。不得",
    "X86n1610_002:0676b02": "了當。而今只管奔波。如何則是。元笑而語之曰。不可",
    "X86n1610_002:0676b03": "路上行便參禪不得也。儞但平日參得底．悟得底及",
    "X86n1610_002:0676b04": "長靈．圜悟．佛日三老為儞說底。都不須理會。我今偕",
    "X86n1610_002:0676b05": "行途中。可替底都替儞了。其替不得有五件事。儞自",
    "X86n1610_002:0676b06": "管取。謙曰。何謂五事。元曰。著衣．喫飯．屙屎．送尿．駝箇",
    "X86n1610_002:0676b07": "死屍路上行。謙未逮半途。忽有契悟。元賀曰。今日且",
    "X86n1610_002:0676b08": "喜大事了當。我已見清河公竟。兄當獨往。宗元從此",
    "X86n1610_002:0676b09": "歸鄉矣。魏公嘗為謙識其悟。為名菴曰自信而記之。",
    "X86n1610_002:0676b10": "略曰。余氐湖湘。佛日又使謙來。發武林。越衡陽。崎嶇",
    "X86n1610_002:0676b11": "三千餘里。曾不憚煩。中途緣契。悟徹真理。一見神色",
    "X86n1610_002:0676b12": "怡然。若礙膺之疾已除者。仍以筆誥寄元曰。余謫居",
    "X86n1610_002:0676b13": "零陵。徑山佛日禪師遣謙師上人來問動止。僧宗元",
    "X86n1610_002:0676b14": "因佛日室中舉竹篦話。心地先有發明處。毅然與謙",
    "X86n1610_002:0676b15": "偕來。既至。撫信問。謙亦因緣契會。放下從前參學窠",
    "X86n1610_002:0676b16": "窟。元喜曰。我已見清河公矣。徑歸東陽。為眾辦眾事。",
    "X86n1610_002:0676b17": "余嘉其行止近道。書此寄元。因勉以護持云。紹興戊",
    "X86n1610_002:0676b18": "午四月二十三日。紫巖居士張浚德遠書及謙回。大",
    "X86n1610_002:0676b19": "慧逆自半山望見。便曰。這漢和骨都換了。謙後歸建",
    "X86n1610_002:0676b20": "陽。結茅于仙洲山。聞其風者。悅而歸之。如曾侍郎天",
    "X86n1610_002:0676b21": "游．呂舍人居仁．劉寶學彥脩。朱提刑元晦以書牘問",
    "X86n1610_002:0676b22": "道。時至山中。有答元晦。其略曰。十二時中。有事時隨",
    "X86n1610_002:0676b23": "事應變。無事時便回頭。向這一念子上提撕。狗子還",
    "X86n1610_002:0676b24": "有佛性也無。趙州云。無。將這話頭只管提撕。不要思",
    "X86n1610_002:0676c01": "量。不要穿鑿。不要生知見。不要強承當。如合眼趒黃",
    "X86n1610_002:0676c02": "河。莫問趒得過趒不過。盡十二分氣力打一趒。若真",
    "X86n1610_002:0676c03": "箇趒得這一趒。便百了千當也。若趒未過。但管趒。莫",
    "X86n1610_002:0676c04": "論得失。莫顧危亡。勇猛向前。更休擬議。若遲疑動念。",
    "X86n1610_002:0676c05": "便沒交涉也。謙有出山相讚曰。蘆膝鵲巢成底事。蓬",
    "X86n1610_002:0676c06": "頭垢面出山來。若言悟道今成佛。當甚街頭破草鞵。",
    "X86n1610_002:0676c07": "又頌即心是佛曰。誰家飯。挂空梁。指與小兒令看。解",
    "X86n1610_002:0676c08": "開見。是灰囊。當下命根便斷。又衡陽道中示同行曰。",
    "X86n1610_002:0676c09": "月照天心古館明。衡陽春色為誰青。不知雪擁鼇山",
    "X86n1610_002:0676c10": "後。慶快平生有幾人。大慧先住徑山語要。乃謙有衡",
    "X86n1610_002:0676c11": "陽編次。謙甞從劉寶學所請。出世建之開善。",
    "X86n1610_002:0676c12": "南海僧守端。字介然。為人高簡。持律嚴甚。於書史無",
    "X86n1610_002:0676c13": "不博究。商搉古今。動有典據。叢林目為端故事。亦喜",
    "X86n1610_002:0676c14": "工詩。務以雅實。其題石盆菴曰。菴額初頒挂樹頭。樹",
    "X86n1610_002:0676c15": "摧菴朽幾經脩。石盆不減數升水。野菜時添一筋油。",
    "X86n1610_002:0676c16": "童子面承天子問。老師心與祖師儔。我來蹭蹬思高",
    "X86n1610_002:0676c17": "躅。萬壑雲橫楚甸秋。甞栖養於佛手嵒。洪諫議是時",
    "X86n1610_002:0676c18": "監太平觀。施以米。有疏曰。太平散吏洪芻。謹月捨俸",
    "X86n1610_002:0676c19": "米入佛手嵒供介然禪師。惟佛手嵒不二之臺。真廬",
    "X86n1610_002:0676c20": "山間第一之境。自因公之既往。何作者之無聞。恭惟",
    "X86n1610_002:0676c21": "禪師杖錫來儀。解包戾止。影不出山久矣。脇不至席",
    "X86n1610_002:0676c22": "有焉。居士聞風而悅之。俗子望崖而退耳。室有生塵",
    "X86n1610_002:0676c23": "之甑。爨無欲清之人。初無半菽之糧。孰置五斗之飯。",
    "X86n1610_002:0676c24": "芻今者食供日中之一。月輸斗米之三。厥數雖減於",
    "X86n1610_002:0677a01": "淵明。但索猶賢於方朔。定有諸天之辦供。豈無野鹿",
    "X86n1610_002:0677a02": "之銜花。折脚鐺中。拾枯松而煑瀑布。掉頭吟處。破明",
    "X86n1610_002:0677a03": "月而抹清風。丈室雖受於一牀。繞腹豈須於三篾。葢",
    "X86n1610_002:0677a04": "自是臺無餽也。孰謂繼粟之徒歟。旋予授子之粲兮。",
    "X86n1610_002:0677a05": "請嗣緇衣之好耳。嵒在廬山之北。李氏有國日行因",
    "X86n1610_002:0677a06": "師居焉。",
    "X86n1610_002:0677a07": "蘇州辯禪師。初參穹窿圓公。有所省發。既入京。與天",
    "X86n1610_002:0677a08": "寧圜悟法席。愈臻奧閫。因大慧老師頌船子接夾山",
    "X86n1610_002:0677a09": "話曰。驀口一橈除作解。從茲夾嶺氣衝天。離鈎三寸",
    "X86n1610_002:0677a10": "無消息。獨向滄溟泛鐵船。辯屬其韻曰。合頭著語醻",
    "X86n1610_002:0677a11": "船子。恰似堀地覔青天。直饒楫下通明徹。也是華亭",
    "X86n1610_002:0677a12": "破漏船。辯之為人疎放。叢林目為辯麤。嘗有四威儀",
    "X86n1610_002:0677a13": "頌曰。山中行。穿林野鳥亂縱橫。往往山僧殺心重。猿",
    "X86n1610_002:0677a14": "猱驚得墮深坑。山中住。密室儼然念無數。可憐窮鬼",
    "X86n1610_002:0677a15": "出家兒。覔得鹽來又無醋。山中坐。疊足跏趺似推磨。",
    "X86n1610_002:0677a16": "草鞵踏破幾千雙。惹得通身都是過。山中臥榾[矢*出]。枕",
    "X86n1610_002:0677a17": "頭豁然破。突出金剛正眼睛。宇宙知音無一箇。其後",
    "X86n1610_002:0677a18": "出世。未嘗開堂而終。",
    "X86n1610_002:0677a19": "大覺禪師以治平三年上表辭　英廟。乞歸山。曰。臣",
    "X86n1610_002:0677a20": "聞大道無為。萬物備求其應。聖人在宥。百姓各遂其",
    "X86n1610_002:0677a21": "生。矧當熈洽之辰。得豫便安之理。仰蘄俞允。俯集凌",
    "X86n1610_002:0677a22": "兢。臣懷璉(中謝)伏念。臣爰自頃年誤知先帝。忝紹隆於",
    "X86n1610_002:0677a23": "祖席。尤霑被於宸庥。久歷歲華。未忘山藪。屢嘗引退。",
    "X86n1610_002:0677a24": "靡獲報音。膺陛下纂服之秋。屬海內嚮風之旦。願宣",
    "X86n1610_002:0677b01": "佛事。上答堯仁。奈以暮齡益衰。夙疾增劇。昨捐眾務。",
    "X86n1610_002:0677b02": "權止寺居。伏蒙皇帝陛下特遣使華送迴本院。仍傳",
    "X86n1610_002:0677b03": "聖諭。且駐神京。自惟無用之軀。實出非常之遇。是天",
    "X86n1610_002:0677b04": "地有再生之德。而草萊謝重茂之心。伏望聖慈。垂雨",
    "X86n1610_002:0677b05": "露之恩。均日月之照。俯從人欲。下狥愚衷。庶令朽鈍",
    "X86n1610_002:0677b06": "之姿。得遂林泉之志。然而微蟲得計。誠無易水之情。",
    "X86n1610_002:0677b07": "疲馬增鳴。但起戀軒之思。誓懃焚誦。式報生成。將遠",
    "X86n1610_002:0677b08": "宸庭。無任瞻天。望聖激切屏營之至。謹奉表奏辭以",
    "X86n1610_002:0677b09": "聞。大覺既渡江。少留金山而氐西湖。四明郡守以育",
    "X86n1610_002:0677b10": "王虗席迎致。是時奉化九峰韶公作緇素勸請疏曰。",
    "X86n1610_002:0677b11": "鄮嶺特秀。佛祠頗嚴。煙雲蔽虧。金碧煥爛。勝絕若此。",
    "X86n1610_002:0677b12": "宜待乎誰。不然皓月流空。遇暗即破。至人應世。隨方",
    "X86n1610_002:0677b13": "即居。豈以小奇汩彼大度。欽惟禪師道恊主上。名落",
    "X86n1610_002:0677b14": "天下。倫輩顯赫。何莫由斯。當念東南以來。吾宗頹圮。",
    "X86n1610_002:0677b15": "縱有扶救之者。如操朽索。御彼奔輪。漸使異徒坐觀",
    "X86n1610_002:0677b16": "傾覆。禪師聞此。當如之何。良謂道高位崇。理不可免。",
    "X86n1610_002:0677b17": "瀝誠露膽。言不敢文。眾等但加歸投。遐聽其足音耳。",
    "X86n1610_002:0677b18": "大覺閱罷。憫其詳切。欣然允從。自是叢林靡不謂大",
    "X86n1610_002:0677b19": "覺為九峰一疏而來。究其所自。豈不然耶。",
    "X86n1610_002:0677b20": "佛印禪師平居與東坡昆仲過從。必以詩頌為禪悅",
    "X86n1610_002:0677b21": "之樂。住金山時。蘇黃門子由欲謁之。而先寄以頌曰。",
    "X86n1610_002:0677b22": "麤砂施佛佛欣受。恠石供僧僧不嫌。空手遠來還要",
    "X86n1610_002:0677b23": "否。更無一物可增添。佛印即醻以偈云。空手持來放",
    "X86n1610_002:0677b24": "下難。三賢十聖聚頭看。此般供養能歆享。木馬泥牛",
    "X86n1610_002:0677c01": "亦喜歡。然黃門．佛印以斯道為際見之歡。視老杜贊",
    "X86n1610_002:0677c02": "公來往。風流則有間矣。",
    "X86n1610_002:0677c03": "雪堂行禪師。稟性和易。不倦隨機開導。住括蒼乾明",
    "X86n1610_002:0677c04": "時。有僧問曰。宗門中事。望師直指。對曰。門前石塔子。",
    "X86n1610_002:0677c05": "僧不契。久而復請益。因以偈示之曰。門前石塔子。八",
    "X86n1610_002:0677c06": "白仍九紫。方位已分明。莫被巡官使。尋有優婆塞問",
    "X86n1610_002:0677c07": "曰。一切事臨身。處置不下時如何。行曰。此不能轉物。",
    "X86n1610_002:0677c08": "正是我家禪和子用工夫處。豈不見觀音經云。呪咀",
    "X86n1610_002:0677c09": "諸毒藥。所欲害身者。念彼觀音力。還著於本人。只這",
    "X86n1610_002:0677c10": "本人兩字。極是難會。若非透向上關棙者不識。所以",
    "X86n1610_002:0677c11": "法眼和尚頌曰。呪咀毒藥。形身之逆。眼耳若通。本人",
    "X86n1610_002:0677c12": "何適。",
    "X86n1610_002:0677c13": "雲峰悅禪師為芝禪師充維那於豫章翠巖。時命蜀",
    "X86n1610_002:0677c14": "僧繪達磨祖師像龕于堂司。歲月既久。塵蒙蛛絲。有",
    "X86n1610_002:0677c15": "灨上比丘慧空出力妝治之。由是神明還舊觀。生氣",
    "X86n1610_002:0677c16": "凜然。紹興戊午。南城童藻之敏德嘗為讚曰。昔從西",
    "X86n1610_002:0677c17": "天。鼎來東土。為佛法心印未傳。面壁而坐九伏臘。一",
    "X86n1610_002:0677c18": "華既開。隻履乃歸。道已洽道如廣廈。有梁有棟不傾",
    "X86n1610_002:0677c19": "厭。今覩遺像。龍章鳳姿離塵雜。巍巍堂堂。猶想無語",
    "X86n1610_002:0677c20": "踞禪榻。去古滋遠。異端橫流少檢狎。九原可作。吾欲",
    "X86n1610_002:0677c21": "起公主盟歃。徐樞密師川出知上饒。因焚黃次。經由",
    "X86n1610_002:0677c22": "翠巖。俾門生讀讚而不能句。遂自三復擊節其格之",
    "X86n1610_002:0677c23": "新也。",
    "X86n1610_002:0677c24": "蘇黃門子由。元豐間左遷高安榷筦之任。而於公餘",
    "X86n1610_002:0678a01": "必與諸山講道為樂。景福順禪師者。尤篤維桑世契。",
    "X86n1610_002:0678a02": "順有三偈寄公。故嘗和曰。融却無窮事。都成一片心。",
    "X86n1610_002:0678a03": "此心仍不有。從古到如今。如今亦如忘。相逢笑一場。",
    "X86n1610_002:0678a04": "此間無首尾。尺寸不煩量。要識東坡老。堂堂古丈夫。",
    "X86n1610_002:0678a05": "近來知此事。也不讀文書。公將移績谿。以書別順曰。",
    "X86n1610_002:0678a06": "自來高安。唯有二三老僧相知。既又蒙公遠來相訪。",
    "X86n1610_002:0678a07": "方今南老門人。公為第一。因此又識南公遺風。為幸",
    "X86n1610_002:0678a08": "多矣。前日得告。當往績谿。旦暮成行。不獲面違。悵仰",
    "X86n1610_002:0678a09": "無窮。凝寒法候何如。更冀以道自重。順後住西山香",
    "X86n1610_002:0678a10": "城。其徒以公偈并書刊石。尚復存焉。",
    "X86n1610_002:0678a11": "陳文惠公。閬中人。平居於釋氏留心。因遊山寺。恍然",
    "X86n1610_002:0678a12": "有得。而成偈曰。殿古寒爐空。流塵暗金碧。獨坐了無",
    "X86n1610_002:0678a13": "人。又得真消息。景祐間拜相。尋出判鄭州。以太子太",
    "X86n1610_002:0678a14": "師致仕。居于鄭圃。閱四寒暑而薨。臨終。自誌其墓曰。",
    "X86n1610_002:0678a15": "有宋頴川先生堯佐。字希元。號知餘子。年八十二不",
    "X86n1610_002:0678a16": "為夭。官一品不為賤。卿相納祿不為辱。三者粗可歸",
    "X86n1610_002:0678a17": "息於父母棲神之域矣。吁。公於幻妄境中了無遺恨。",
    "X86n1610_002:0678a18": "其自謂又得真消息。固可與知者道歟。",
    "X86n1610_002:0678a19": "湖州報本元禪師。其見於林間錄。謂開法吳江聖壽。",
    "X86n1610_002:0678a20": "投黃龍法嗣書。南公視其名曰。吾偶忘此僧。書未欲",
    "X86n1610_002:0678a21": "開。可以親至。元遂輟住持事。即日腰包而來。然南公",
    "X86n1610_002:0678a22": "書尺集有答元曰。手書達吳江聖壽長老。前年永上",
    "X86n1610_002:0678a23": "人自二浙迎金像回。得書一封。因念汝離黃檗十有",
    "X86n1610_002:0678a24": "餘年。一錫飄然。孤蹤不定。雖知白而守黑。奈果熟而",
    "X86n1610_002:0678b01": "自香。緣在吳江。應時而出。宜遵聖賢規範。如說而行。",
    "X86n1610_002:0678b02": "勿效庸鄙之流。唐言自恣。凡百住持。必須慎護。此不",
    "X86n1610_002:0678b03": "盡書也。今觀其委曲如是。豈偶忘其名耶。元嘗有三",
    "X86n1610_002:0678b04": "頌示學者曰。儞問西來意。傍人意已彰。病嫌春冷淡。",
    "X86n1610_002:0678b05": "老見事尋常。睡裏遊三界。惺來夢一場。言應言不及。",
    "X86n1610_002:0678b06": "得坐細思量。儞問西來意。余生在廣南。官人須漢語。",
    "X86n1610_002:0678b07": "百姓只鄉談。九夏須紈扇。三冬厭綌衫。曹溪門大啟。",
    "X86n1610_002:0678b08": "應不阻人參。儞問西來意。同聲了了知。博聞非智慧。",
    "X86n1610_002:0678b09": "寡學豈愚癡。拾得能燒火。寒山解作詩。咄哉顛蹶漢。",
    "X86n1610_002:0678b10": "誰唱羅羅哩。",
    "X86n1610_002:0678b11": "中際可遵禪師。號野軒。早於江湖以詩頌暴所長。故",
    "X86n1610_002:0678b12": "叢林目之為遵大言。因題廬山湯泉。東坡見而和之。",
    "X86n1610_002:0678b13": "自是名愈彰。無為子楊傑。字次公。以為道交。楊以偈",
    "X86n1610_002:0678b14": "調之曰。無孔鐵鎚太重。墮在野軒詩頌。酸豏氣息全",
    "X86n1610_002:0678b15": "無。一向撲入齏瓮。遵即繼其韻曰。無為不甚尊重。到",
    "X86n1610_002:0678b16": "處吟詩作頌。直饒百發百中。未免喚鐘作瓮。居無何。",
    "X86n1610_002:0678b17": "有僧往無為軍持鉢。遵以偈送其行。且簡次公曰。今",
    "X86n1610_002:0678b18": "去無為化有情。野軒無物贈君行。若從楊傑門前過。",
    "X86n1610_002:0678b19": "為我高聲喝一聲。楊嘗問道於雪竇門下諸公。而遵",
    "X86n1610_002:0678b20": "嗣報本蘭。以雪竇為大父云。",
    "X86n1610_002:0678b21": "武寧徐龍圖禧。字德占。早參黃龍晦堂和尚而受印",
    "X86n1610_002:0678b22": "可。遂與靈源為法友。因致問於靈源曰。昔有老宿見",
    "X86n1610_002:0678b23": "人便喚為倒騎牛漢。且道如何得不被佗恁麼喚。靈",
    "X86n1610_002:0678b24": "源對以是佗巴鼻在我手裏。仍有頌發揮之曰。塗中",
    "X86n1610_002:0678c01": "作主。門裏出身。倒騎順騎。誰為最親。莫嫌土面塵埃",
    "X86n1610_002:0678c02": "甚。百尺竿頭步步新。",
    "X86n1610_002:0678c03": "大洪恩禪師與無盡居士張公以禪教之要。相與徵",
    "X86n1610_002:0678c04": "詰。無盡因謂之曰。華嚴註釋。古人各有所長。如題目",
    "X86n1610_002:0678c05": "七字。大清涼得之妙矣。始成正覺。李長者所具勦絕。",
    "X86n1610_002:0678c06": "佛智既無盡無量。信乎名句文字所不能詮。輸他臨",
    "X86n1610_002:0678c07": "濟劈耳便掌。三人公案未知如何。試論之。恩遂答曰。",
    "X86n1610_002:0678c08": "伏蒙剖示清凉．李長者．臨濟一宗公案。理事分明。誰",
    "X86n1610_002:0678c09": "敢異議。可憐箇不了事漢子被無盡居士一時勘破",
    "X86n1610_002:0678c10": "了也。雖然罪不重科。既往不咎。要之猶有責情三十",
    "X86n1610_002:0678c11": "棒。若據令而行。轉見盡法無民。若放一線道。又恐知",
    "X86n1610_002:0678c12": "而故犯。於此二途。如何即是。彼上人者。難為醻對。只",
    "X86n1610_002:0678c13": "應倒走三千里。如別紙故敘。乃罄此意也。恩仍封別",
    "X86n1610_002:0678c14": "紙示之。無盡於封來白紙上書一偈寄恩曰。不須倒",
    "X86n1610_002:0678c15": "走三千里。何必重科三十藤。盡是河沙真寶藏。夜寒",
    "X86n1610_002:0678c16": "挑起讀書燈。恩乃疏為四偈答之曰。不須倒走三千",
    "X86n1610_002:0678c17": "里。浩浩清波平地走。百尺竿頭笑不休。臨濟德山徒",
    "X86n1610_002:0678c18": "側耳。何必重科三十藤。放行把住此為憑。居士傳來",
    "X86n1610_002:0678c19": "應有在。三峰鼎峙碧層層。盡是河沙真寶藏。聊與人",
    "X86n1610_002:0678c20": "間作歸向。來時無口問盧能。驚怪泥牛吞大象。夜寒",
    "X86n1610_002:0678c21": "挑起讀書燈。壞衲蒙頭箇老僧。慚愧淨名多意氣。自",
    "X86n1610_002:0678c22": "憐多病百無能。恩嗣投子青公也。",
    "X86n1610_002:0678c23": "永道法師者。出於東頴沈丘毛氏。禮順昌府南羅漢",
    "X86n1610_002:0678c24": "院僧安恭為師。既而悵然曰。佛之設教。廣度群品。今",
    "X86n1610_002:0679a01": "不扶護教門。力究大乘。饒益有情。則徒為耳。遂趨上",
    "X86n1610_002:0679a02": "都講席。業唯識．百法二論。獲臻其奧。繼主左街香積",
    "X86n1610_002:0679a03": "院。於天寧節恩例得寶覺大師之號。宣和元年正",
    "X86n1610_002:0679a04": "月詔下。改僧為德士。道偕律師悟明．華嚴講師慧",
    "X86n1610_002:0679a05": "日。與道士林靈素抗辨邪正。訴于朝廷。忤旨流道州。",
    "X86n1610_002:0679a06": "二年六月。依赦量移。經由長沙。邂逅寂音尊者。以詩",
    "X86n1610_002:0679a07": "遺之曰。道公膽大過身軀。敢逆龍鱗上諫書。只欲袒",
    "X86n1610_002:0679a08": "肩擔佛法。故甘引頸受誅鋤。三年竄逐心無媿。萬里",
    "X86n1610_002:0679a09": "歸來貌不枯。佗日教門綱紀者。近聞靴笏趂朝趨。尋",
    "X86n1610_002:0679a10": "令逐便。七年五月。奉旨。前寶覺大師毛永道。累經赦",
    "X86n1610_002:0679a11": "宥。特與依舊披剃。自爾屢蒙恩渥。無何。建炎初。京城",
    "X86n1610_002:0679a12": "留寺元帥宗公服道德義。令借補宣教郎充留守司",
    "X86n1610_002:0679a13": "招諭官兼總管。使司參謀軍事。護佐軍旅。俾往淮穎",
    "X86n1610_002:0679a14": "勸慕豪右。得錢數萬。助國贍軍。累蒙召起。行在都堂",
    "X86n1610_002:0679a15": "議事。於是宰執力勉返。初補授文官兼帶武職。分領",
    "X86n1610_002:0679a16": "兵權以佐王室。遂成偈辭之曰。昔年為法致遭黥。天",
    "X86n1610_002:0679a17": "使監防用將兵。禁錮南行經半紀。往還萬里計途程。",
    "X86n1610_002:0679a18": "冰霜未易松筠操。鑪炭難移鐵石情。願與佛陀為弟",
    "X86n1610_002:0679a19": "子。不堪輔佐作公卿。語雖非工。紀實而已。尋准三省",
    "X86n1610_002:0679a20": "樞密院賞功司劄子。奉聖旨特賜寶覺圓通法濟大",
    "X86n1610_002:0679a21": "師。尚書禮部公據云。前件師號。據祖宗法。係是試鴻",
    "X86n1610_002:0679a22": "臚卿。崇觀之後。改賜六字師號。比視品官。又承都省",
    "X86n1610_002:0679a23": "劄子旌其護法。賜名法道。紹興三年二月詣朝廷。與",
    "X86n1610_002:0679a24": "道士劉若謙等。正祈禱道場所僧．道班次。其劄略曰。",
    "X86n1610_002:0679b01": "緣崇寧大觀間。道士王資息．林靈素等。叨冐資品。紊",
    "X86n1610_002:0679b02": "亂朝綱。由是起例。道壓僧班。竊見靖康．建炎已來。所",
    "X86n1610_002:0679b03": "有道士官資已行追毀。既無官蔭。須合遵依祖宗舊",
    "X86n1610_002:0679b04": "制。伏望朝廷明降指揮。特賜改正。頒行天下。以正風",
    "X86n1610_002:0679b05": "俗。是時未蒙與決施行。逮紹興十三年十月。再行整",
    "X86n1610_002:0679b06": "會僧．道班次。僧並居東。永為定制。道於十七年七月",
    "X86n1610_002:0679b07": "二十有七日示寂于臨安府祥符蘭若。其辭世偈曰。",
    "X86n1610_002:0679b08": "萬法本空。一真絕妄。如彼太虗。元同谷響。若夫東都",
    "X86n1610_002:0679b09": "事略。謂道士林靈素以左道得幸。勢傾一時。而道與",
    "X86n1610_002:0679b10": "之抗辨。略無撓辭。其扶護教門。利益有情。真不孤初",
    "X86n1610_002:0679b11": "志耳。",
    "X86n1610_002:0679b12": "世以伊蒲塞誤為蘋藻。無乃沿襲而未之考。今觀東",
    "X86n1610_002:0679b13": "漢．楚王英傳。永平八年。詔令天下死罪皆入縑贖。英",
    "X86n1610_002:0679b14": "遣郎中令奉黃縑白紈三十匹。詣國相曰。託在藩輔。",
    "X86n1610_002:0679b15": "過惡累積。歡喜天恩。奉送縑帛以贖罪愆。國相以聞",
    "X86n1610_002:0679b16": "詔報曰。楚王講黃老之微言。尚浮屠之仁祠。潔齋三",
    "X86n1610_002:0679b17": "月。與神為誓。何嫌何疑。常有悔吝。其還贖繒。以助伊",
    "X86n1610_002:0679b18": "蒲塞．桑門之盛饌。其傳註曰。伊蒲塞。即優婆塞。中華",
    "X86n1610_002:0679b19": "譯為近住。乃稟戒行。堪近僧住。以是可見非蘋藻矣。",
    "X86n1610_002:0679b20": "又桑門即沙門。譯為息心。瑞應云。息心達本源。故號",
    "X86n1610_002:0679b21": "為沙門。然天竺之國有五。所至。方言音訛不同。若夫",
    "X86n1610_002:0679b22": "比丘．比丘尼．優婆塞．優婆夷。謂之四眾。既具盛饌而",
    "X86n1610_002:0679b23": "饗。則稱為四眾齋亦可矣。",
    "X86n1610_002:0679b24": "金山達觀穎禪師。為人奇逸。智識敏妙。書史無不觀。",
    "X86n1610_002:0679c01": "詞章亦雅麗。與夏英公．王文康公．歐陽文忠公．趙參",
    "X86n1610_002:0679c02": "政平叔遊。殊相樂也。嘗著性辯曰。今古聖賢言性者。",
    "X86n1610_002:0679c03": "只得情也。脫能窮理。不能盡性。何也。不知三才萬物",
    "X86n1610_002:0679c04": "皆性也。天性上．人性下。金利．水濕．木直．火熱．土厚。此",
    "X86n1610_002:0679c05": "五行性也。統而論之。精而察之。萬物之性。皎然可見",
    "X86n1610_002:0679c06": "矣。就中最靈者。人也。陰陽交遘而生。變化而動者。情",
    "X86n1610_002:0679c07": "也。約人情純粹者也。其所以可上可下。為賢為愚。受",
    "X86n1610_002:0679c08": "性上者。君子也。外情不能惑性。雖混於小人。猶金玉",
    "X86n1610_002:0679c09": "之中土石耳。至于堯．舜．禹．湯。垂名萬古。乃當時保高",
    "X86n1610_002:0679c10": "位。守常道而察人情。隨性立法也。桀．紂．幽．厲。惑富貴。",
    "X86n1610_002:0679c11": "失大寶。縱自性。被情遷也。天地雖無情。風雲四時易",
    "X86n1610_002:0679c12": "其候。山川萬物亂其形。唯人居中。度天時。隨地利而",
    "X86n1610_002:0679c13": "不失其節。所以人為天地心也。情．意．識皆本乎性也。",
    "X86n1610_002:0679c14": "隨物所顯。故外有多名耳。餘不可備敘也。情者。心也。",
    "X86n1610_002:0679c15": "牽於用。意者。志也。記於事。識者。知也。辨於物。愛惡喜",
    "X86n1610_002:0679c16": "怒皆情也。夫為大聖人者。性決定也。不被外惑。不為",
    "X86n1610_002:0679c17": "情牽。性制於情也。所以我教謂之正覺者也。易唯知",
    "X86n1610_002:0679c18": "窮理盡性之說。而未見乎出古入今之道者也。",
    "X86n1610_002:0679c19": "蘇翰林子瞻。以紹聖元年秋。經由南華。著衲衣與長",
    "X86n1610_002:0679c20": "老辯公坐次。忽客來謁。乃著公服。遂謂辯曰。裏面著",
    "X86n1610_002:0679c21": "衲衣。外面著公服。大似壓良為賤。辯曰。外護也少不",
    "X86n1610_002:0679c22": "得。蘇曰。言中有響。辯曰。靈山付屬。不要忘却。已而。為",
    "X86n1610_002:0679c23": "作蘇程菴銘。其引曰。程公菴。南華長老辯公為余表",
    "X86n1610_002:0679c24": "弟程德孺作也。余南遷過之。更其名曰蘇程。且銘之。",
    "X86n1610_002:0680a01": "辯作菴。寶林南。程取之。不為貪。蘇後到。住者三。蘇既",
    "X86n1610_002:0680a02": "住。程則去。一彈指。三世具。如我說。無是處。百千燈。同",
    "X86n1610_002:0680a03": "一光。一塵中。兩道場。齊說法。不相妨。本無通。安有礙。",
    "X86n1610_002:0680a04": "程不去。蘇不在。各遍滿。無雜壞。程為廣東漕使。而辯",
    "X86n1610_002:0680a05": "作是菴也。",
    "X86n1610_002:0680a06": "閑禪師者。初參高菴悟公於雲居。悟問。鄉里甚處。對",
    "X86n1610_002:0680a07": "曰。天台。悟曰。天台石橋倒。是否。閑趨前。以手掖。悟笑",
    "X86n1610_002:0680a08": "而已。悟平居喜舉玄沙示眾。因我得禮儞話。閑聞有",
    "X86n1610_002:0680a09": "省。以頌呈悟曰。因我禮儞。魚腮鳥觜。更問如何。白雲",
    "X86n1610_002:0680a10": "萬里。未幾。辭歸故居。高自標致。繼通安。問於悟。得其",
    "X86n1610_002:0680a11": "所報曰。此事須是力行。久久自然靈驗。向來因我得",
    "X86n1610_002:0680a12": "禮儞頌。可謂通古冠今矣。自爾道價四馳。為時宗仰。",
    "X86n1610_002:0680a13": "郡守革萬年律居而為禪席。命閑權輿焉。烏巨雪堂",
    "X86n1610_002:0680a14": "行禪師視閑為猶子。遊天台。閑請其陞座。行有頌曰。",
    "X86n1610_002:0680a15": "因我得禮儞。天台石略彴。今古往來人。幾箇親踏著。",
    "X86n1610_002:0680a16": "閑之為人莊重。能蹤跡其高菴。遷數剎。而終老於雲",
    "X86n1610_002:0680a17": "居三塔云。",
    "X86n1610_002:0680a18": "蔣山佛慧禪師。叢林號泉萬卷者。有北邙行曰。前山",
    "X86n1610_002:0680a19": "後山高峨峨。喪車轔轔日日過。哀歌幽怨滿巖谷。聞",
    "X86n1610_002:0680a20": "者潛悲薤露歌。哀歌一聲千載別。孝子順孫徒泣血。",
    "X86n1610_002:0680a21": "世間何物得堅牢。大海須彌竟磨滅。人生還如露易",
    "X86n1610_002:0680a22": "晞。從來有會終別離。苦樂哀慼不暫輟。況復百年驚",
    "X86n1610_002:0680a23": "電馳。去人悠悠不復至。今人不會古人意。栽松起石",
    "X86n1610_002:0680a24": "駐墓門。欲為死者長年計。魂魄悠揚形化土。五趣茫",
    "X86n1610_002:0680b01": "茫井輪度。今人還葬古人墳。今墳古墳無定主。洛陽",
    "X86n1610_002:0680b02": "城裏千萬人。終為北邙山下塵。沈迷不記歸時路。為",
    "X86n1610_002:0680b03": "君孤坐長悲辛。昔日送人哭長道。今為孤墳臥芳草。",
    "X86n1610_002:0680b04": "妖狐穿穴藏子孫。耕夫撥骨尋珠寶。老木蕭蕭生野",
    "X86n1610_002:0680b05": "風。東西壞塚連晴空。寒食已過誰享祀。塚畔餘華寂",
    "X86n1610_002:0680b06": "寞紅。日月相催若流矢。貧富賢愚盡如此。安得同遊",
    "X86n1610_002:0680b07": "長樂鄉。縱經劫火無生死。觀其詞理悽壯。有關教化。",
    "X86n1610_002:0680b08": "世之持暴氣．溺欲樂者見之。宜自警省焉。",
    "X86n1610_002:0680b09": "西蜀政書記居百丈山最久。而內外典墳靡不該洽。",
    "X86n1610_002:0680b10": "至於詩詞。雖不雅麗。尤多德言。珪禪師早從之遊。政",
    "X86n1610_002:0680b11": "以詩贈之曰。少年詩律如春雨。點染萬物發佳處。時",
    "X86n1610_002:0680b12": "復一篇出新意。瀾錦輕紗脫機杼。自知文意費雕刻。",
    "X86n1610_002:0680b13": "日益巧偽蔽心腑。飜然洗心謀大道。超然不與萬法",
    "X86n1610_002:0680b14": "侶。車輪峰下從吾遊。杲杲素練濯秋渚。一染燦然得",
    "X86n1610_002:0680b15": "正色。不為朱紫所等伍。妙高無處見德雲。夢中樓閣",
    "X86n1610_002:0680b16": "啟鑰戶。了然心腑不可蔽。無煩彫刻得巧語。謫仙人",
    "X86n1610_002:0680b17": "在一塵中。一一塵中有杜甫。根塵界處皆腹藁。八萬",
    "X86n1610_002:0680b18": "四千無數句。意句圓美若彈丸。詠歌不足欲起舞。秋",
    "X86n1610_002:0680b19": "風遶樹掃蒼顏。園林失翠作岣嶁。遠追清興別吾遊。",
    "X86n1610_002:0680b20": "泠然不待風為御。招此百年未歸客。送行天地一逆",
    "X86n1610_002:0680b21": "旅。要收春雨點新意。佗日相逢為君舉。珪遂行。詣佛",
    "X86n1610_002:0680b22": "眼而得法。後住和之褒禪。東偏植竹。因為退居。名曰",
    "X86n1610_002:0680b23": "竹菴。有詩。種竹百餘箇。結茅三兩間。纔通谿上路。不",
    "X86n1610_002:0680b24": "礙屋頭山。黃葉水去住。白雲風往還。平生只這是。道",
    "X86n1610_002:0680c01": "者少機關。竹菴諱士珪。詩選收為道珪作。則誤也。",
    "X86n1610_002:0680c03": "雲臥紀談卷下(終)"
}