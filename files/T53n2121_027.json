{
    "T53n2121_027:0145b26": "經律異相卷第二十七(行聲聞道上諸國王部第四)",
    "T53n2121_027:0145b28": "梁沙門僧旻寶唱等集",
    "T53n2121_027:0145b29": "波羅奈王得辟支佛一月氏王造三十二",
    "T53n2121_027:0145c01": "塔成羅漢道二摩訶劫賓寧王伐舍衛",
    "T53n2121_027:0145c02": "遇佛得道三有德王擁護弘法法師失命",
    "T53n2121_027:0145c03": "為佛弟子四功德莊嚴王請佛得道五",
    "T53n2121_027:0145c04": "藍達王因目連悟道六普安王化四王聞",
    "T53n2121_027:0145c05": "法得道七婆羅門王捨於國俸布施得道",
    "T53n2121_027:0145c06": "八摩達王從羅漢聞法得道九乾陀王",
    "T53n2121_027:0145c07": "捨外習內得須陀洹道十普達王遇佛得",
    "T53n2121_027:0145c08": "道十一",
    "T53n2121_027:0145c09": "波羅奈王得辟支佛一",
    "T53n2121_027:0145c10": "波羅奈王。夏暑熱時處高樓上。坐七寶床令",
    "T53n2121_027:0145c11": "青衣摩。牛頭栴檀香塗身。青衣臂多著釧摩",
    "T53n2121_027:0145c12": "王身。時釧聲滿耳王甚患之。教次第令脫釧。",
    "T53n2121_027:0145c13": "唯獨一釧寂然無聲。王時悟曰。國家臣民婇",
    "T53n2121_027:0145c14": "女多事多惱亦復如是。即時離欲獨處思惟",
    "T53n2121_027:0145c15": "得辟支佛。鬚髮自落著自然衣。從樓閣去以",
    "T53n2121_027:0145c16": "己神足力出家入山。如是因緣中品辟支佛",
    "T53n2121_027:0145c17": "也。有人願作辟支佛。種此善根。時世無佛。",
    "T53n2121_027:0145c18": "善熟。厭世出家得道。名辟支佛(出坐禪三昧經中卷)。",
    "T53n2121_027:0145c19": "月氏王造三十二塔成羅漢道二",
    "T53n2121_027:0145c20": "月氏國王。欲求佛道故作三十二塔。為供養",
    "T53n2121_027:0145c21": "相一一作之至三十一。時有惡人觸王。王心",
    "T53n2121_027:0145c22": "退轉。如此惡人云何可度。即時迴心捨生死",
    "T53n2121_027:0145c23": "向涅槃。作第三十二浮圖以求解脫。由是因",
    "T53n2121_027:0145c24": "緣成羅漢道。是故此寺名波羅提木叉(梁言解脫)自",
    "T53n2121_027:0145c25": "爾以來未滿二百年。此寺猶在。吾亦見之(出雜",
    "T53n2121_027:0145c26": "寶藏經)。",
    "T53n2121_027:0145c27": "摩訶劫賓寧王伐舍衛遇佛得道三",
    "T53n2121_027:0145c28": "舍衛國王名波斯匿。于時南方有國。名曰金",
    "T53n2121_027:0146a01": "地。其王字劫賓寧。太子名摩訶劫賓寧。父崩",
    "T53n2121_027:0146a02": "太子即位。體性聰勇。領三萬六千小國。威風",
    "T53n2121_027:0146a03": "遠振莫不摧伏。然與中土不相交通。後有商",
    "T53n2121_027:0146a04": "客往到金地。以四端細[疊*毛]奉上彼王。王問商",
    "T53n2121_027:0146a05": "客言。此物甚好為出何處。啟曰。出於中國。王",
    "T53n2121_027:0146a06": "復問言。其中國者號字云何。答曰。名羅悅祇。",
    "T53n2121_027:0146a07": "又名舍衛。王復問言。中國王以何等故不來",
    "T53n2121_027:0146a08": "獻我。又答曰。各自霸土威名相齊。故不來",
    "T53n2121_027:0146a09": "耳。王自思惟。今當加威令彼率伏。復問商客。",
    "T53n2121_027:0146a10": "中國諸王何者最大。白言。舍衛國王為第一",
    "T53n2121_027:0146a11": "大。即便遣使詣舍衛國。持書示教其理委備",
    "T53n2121_027:0146a12": "告語其王。波斯匿言。我之威風遍閻浮提。卿",
    "T53n2121_027:0146a13": "何所恃斷絕使命。今故遣使共卿相聞。却後",
    "T53n2121_027:0146a14": "七日與我相見。設不如是吾當興兵破汝國",
    "T53n2121_027:0146a15": "界。波斯匿聞深用驚惶。即往詣佛具白斯事。",
    "T53n2121_027:0146a16": "佛告王言。還語使云。我不大更有大王。王奉",
    "T53n2121_027:0146a17": "佛教。告彼使言。世有聖王。近在此間。卿可到",
    "T53n2121_027:0146a18": "邊傳汝王命。使即詣祇洹。于時世尊。自變其",
    "T53n2121_027:0146a19": "身作轉輪王。七寶侍從皆悉備有。使前入化",
    "T53n2121_027:0146a20": "城。既覩大王情甚驚悚以書與之。化王得書",
    "T53n2121_027:0146a21": "蹹著脚下。告彼使言。吾為大王臨領四域。汝",
    "T53n2121_027:0146a22": "王頑迷敢見違拒。汝速還國致宣吾教。信至",
    "T53n2121_027:0146a23": "之日馳奔來覲。臥聞當起。坐聞應立。剋期七",
    "T53n2121_027:0146a24": "日不得稽遲。敢違斯制罪在不請。使還本國",
    "T53n2121_027:0146a25": "具以聞見白金地王。王承斯問深自咎責。合",
    "T53n2121_027:0146a26": "率所領諸小王輩欲朝大王未便即路。先遣",
    "T53n2121_027:0146a27": "一使白大王言。臣所統御三萬六千王。為當",
    "T53n2121_027:0146a28": "都去。將半去耶。大王還報。聽半留住但將半",
    "T53n2121_027:0146a29": "來。時金地王將萬八千小王同時來到。既見",
    "T53n2121_027:0146b01": "化王謁拜畢已。心作是念。大王形貌雖復勝",
    "T53n2121_027:0146b02": "我。力必不如。化王于時勅典兵臣以弓與",
    "T53n2121_027:0146b03": "之。金地國王手不能勝。化王還取以指張弓。",
    "T53n2121_027:0146b04": "復持與之勅令挽。金地國王殊不能挽。化王",
    "T53n2121_027:0146b05": "復取而彈扣之。三千世界皆為震動。復次取",
    "T53n2121_027:0146b06": "箭彎弓而射。離手之後化為五發。其諸箭頭",
    "T53n2121_027:0146b07": "皆出光明。其光明頭皆有蓮華大如車輪。一",
    "T53n2121_027:0146b08": "一華上各各皆有一轉輪王。七寶具足奮出",
    "T53n2121_027:0146b09": "光明。普照三千大千世界。五道眾生莫不蒙",
    "T53n2121_027:0146b10": "賴。諸天境界見其光明及聞說法。身心清淨",
    "T53n2121_027:0146b11": "有發無上正真道意。復有得住不退地者。人",
    "T53n2121_027:0146b12": "道眾生有得一道二道三道之者。出家入要",
    "T53n2121_027:0146b13": "得應真者。有發無上正真道意。得不退地不",
    "T53n2121_027:0146b14": "可稱計。三塗眾生離苦解脫生人天中。時摩",
    "T53n2121_027:0146b15": "訶劫賓寧王。及金地諸小王。見斯神變其心",
    "T53n2121_027:0146b16": "信伏。遠塵離垢得法眼淨。萬八千小王一時",
    "T53n2121_027:0146b17": "皆然。須臾之頃佛攝神力還復本形。諸比丘",
    "T53n2121_027:0146b18": "僧前後圍繞。金地王眾求索出家。鬚髮自墮",
    "T53n2121_027:0146b19": "袈裟在體。思惟妙法盡得羅漢(出賢愚經第七卷)。",
    "T53n2121_027:0146b20": "有德王擁護弘法法師失命為佛弟子四",
    "T53n2121_027:0146b21": "過去遠劫。此拘尸城有佛出世。號歡喜增益。",
    "T53n2121_027:0146b22": "住世無量化眾生已。然後乃於娑羅雙樹入",
    "T53n2121_027:0146b23": "般涅槃。佛涅槃後遺法住世無量億歲。餘四",
    "T53n2121_027:0146b24": "十年佛法未滅。有一持戒比丘。名曰覺德。多",
    "T53n2121_027:0146b25": "有徒眾眷屬圍遶能師子吼廣說經典。制諸",
    "T53n2121_027:0146b26": "比丘不得畜養奴婢牛羊非法之物。時多破",
    "T53n2121_027:0146b27": "戒比丘。聞作是說皆生惡心。執持刀杖逼是",
    "T53n2121_027:0146b28": "法師。是時國王。名曰有德。聞是事已。為護",
    "T53n2121_027:0146b29": "法故即便往至說法者所。與是破戒諸惡比",
    "T53n2121_027:0146c01": "丘。極共戰鬪。令說法者得免危害。王時被瘡",
    "T53n2121_027:0146c02": "舉身周遍。覺德尋讚王言。善哉善哉。王今",
    "T53n2121_027:0146c03": "真是護正法者。當來之世此身當為無量法",
    "T53n2121_027:0146c04": "器。王於是時得聞法已。心大歡喜尋即命終。",
    "T53n2121_027:0146c05": "生阿閦佛國作第一弟子。其王將從人民眷",
    "T53n2121_027:0146c06": "屬。有戰鬪者。有隨喜者。一切不退菩提之心。",
    "T53n2121_027:0146c07": "命終悉生阿閦佛國。覺德比丘却後壽終。亦",
    "T53n2121_027:0146c08": "復往生阿閦佛國。作聲聞眾中第二弟子。若",
    "T53n2121_027:0146c09": "有正法滅時。應當如是受持擁護。時王者則",
    "T53n2121_027:0146c10": "我身是。說法比丘迦葉佛是(出大涅槃經第三卷)。",
    "T53n2121_027:0146c11": "功德莊嚴王請佛得道五",
    "T53n2121_027:0146c12": "爾時功德莊嚴王。從佛聞說偈及覩神變。增",
    "T53n2121_027:0146c13": "益堅固菩提之心。頂禮佛足而白佛言。唯願",
    "T53n2121_027:0146c14": "世尊。及菩薩弟子大眾。受我八萬四千歲請。",
    "T53n2121_027:0146c15": "普明王如來。願以衣被飲食臥具醫藥給侍",
    "T53n2121_027:0146c16": "所須。彼佛及大眾即便受請。王知佛受其請",
    "T53n2121_027:0146c17": "已。歡喜便去。王子師子進及二萬王子捨世",
    "T53n2121_027:0146c18": "榮位。於佛法中剃除鬚髮出家修道。勤行精",
    "T53n2121_027:0146c19": "進樂求善法。時師子進得五神通堅固不退。",
    "T53n2121_027:0146c20": "彼佛加其威神常為眾生顯說妙法。遍三千",
    "T53n2121_027:0146c21": "大千界施作佛事。無量眾生堅固不退無上",
    "T53n2121_027:0146c22": "大乘。功德莊嚴王於八萬四千歲中。以諸",
    "T53n2121_027:0146c23": "樂具供養世尊及諸大眾。與一切群臣前後",
    "T53n2121_027:0146c24": "導從為聽法眾。而作是念。我諸子剃除鬚髮",
    "T53n2121_027:0146c25": "出家修道。常受供養自不可行施。亦未見得",
    "T53n2121_027:0146c26": "過人之法。寧可還家捨財布施修諸功德。如",
    "T53n2121_027:0146c27": "我所種諸善根耶。爾時普光明王如來。即知",
    "T53n2121_027:0146c28": "功德莊嚴王心所念。告師子進菩薩言。善男",
    "T53n2121_027:0146c29": "子。現汝自在功德神力。大菩薩變現使此大",
    "T53n2121_027:0147a01": "眾普得見聞。迴彼邪心使得正見。師子進菩",
    "T53n2121_027:0147a02": "薩即時入定現如是等相。大千震動。於上虛",
    "T53n2121_027:0147a03": "空雨華香繒蓋幢幡妓樂美饍飲食瓔珞。衣服",
    "T53n2121_027:0147a04": "種種珍寶。紛紛而下滿足大千。眾生得未曾",
    "T53n2121_027:0147a05": "有皆大歡喜。爾時從地神諸天上至阿迦膩",
    "T53n2121_027:0147a06": "吒。皆唱是言。此大菩薩可名虛空藏。所以然",
    "T53n2121_027:0147a07": "者。從虛空中能雨珠寶充足一切。佛即印",
    "T53n2121_027:0147a08": "可。王見踊悅得未曾有捨憍慢心。合掌向佛。",
    "T53n2121_027:0147a09": "作如是言。希有世尊。菩薩功德智慧乃能如",
    "T53n2121_027:0147a10": "是。世尊。在家施者所益無幾。夫出家者以神",
    "T53n2121_027:0147a11": "通力施無崖際。在家者施不稱彼意。雖施猶",
    "T53n2121_027:0147a12": "悋以為苦惱。出家不悋不生苦惱。",
    "T53n2121_027:0147a13": "王捨位。與子吉意。以真信心剃除鬚髮。於佛",
    "T53n2121_027:0147a14": "法中出家修道。增長善法常勤精進得四禪",
    "T53n2121_027:0147a15": "四無量心及五神通。時吉意王。以法治化國",
    "T53n2121_027:0147a16": "無怨者。精進不疲供養世尊。功德莊嚴王者。",
    "T53n2121_027:0147a17": "拘留孫如來是。師子進菩薩者。即虛空藏菩",
    "T53n2121_027:0147a18": "薩是。吉意王者。即彌勒是也(出功德莊嚴王請佛供養出家",
    "T53n2121_027:0147a19": "得道經)。",
    "T53n2121_027:0147a20": "藍達王因目連悟道六",
    "T53n2121_027:0147a21": "舍衛有王。號曰藍達。土地豐沃人民淳信。君",
    "T53n2121_027:0147a22": "臣父子相率以道。後王即位。法俗轉薄治行",
    "T53n2121_027:0147a23": "不平。阿抂百姓橫誅無辜。正亂禍應雨澤不",
    "T53n2121_027:0147a24": "時。五穀不豐互生妖怪。遂致荒殘懼於危亡。",
    "T53n2121_027:0147a25": "奉事邪道五百餘人。又祀妖神上下相學。如",
    "T53n2121_027:0147a26": "風靡草。黎民樂亂競為姦宄。強者陵弱更相",
    "T53n2121_027:0147a27": "傷殺。劫奪人財不從道理。婬他婦女君臣荒",
    "T53n2121_027:0147a28": "醉。迷惑日滋旱踰三年。前後請禱初不得雨。",
    "T53n2121_027:0147a29": "諸師白王。今當大祠。應用童男七人白牛白",
    "T53n2121_027:0147b01": "馬各十頭燒以祭天。然可獲雨。王即辦具。國",
    "T53n2121_027:0147b02": "中凶凶大小搔擾。佛告目連。藍達國荒人民",
    "T53n2121_027:0147b03": "勤苦。有三億人應從汝得解。可往開化。目",
    "T53n2121_027:0147b04": "連往為說法開解其意。國中人民初無受",
    "T53n2121_027:0147b05": "者。目連。化作大鬼神身。長數十丈。當城門",
    "T53n2121_027:0147b06": "坐。洪聲呼王及諸近臣使出。君臣惶惑自懼",
    "T53n2121_027:0147b07": "不全。王即率將近臣叩頭自陳。唯願生活。神",
    "T53n2121_027:0147b08": "謂王言。急求臣不忠子不孝者來。吾欲食之。",
    "T53n2121_027:0147b09": "王即推問。答言無有。神復謂王言。急求偷盜",
    "T53n2121_027:0147b10": "者。淫泆者。兩舌惡口者。吾欲食之。王即推",
    "T53n2121_027:0147b11": "問。又答言無。神復謂王言。急求飲酒者。吾欲",
    "T53n2121_027:0147b12": "食之。王即推問。又答言無。於是目連復現真",
    "T53n2121_027:0147b13": "身。往與鬼神共語。王見目連。叩頭守請令為",
    "T53n2121_027:0147b14": "解釋大神。目連謂王言。是神欲何所求。王言。",
    "T53n2121_027:0147b15": "欲食惡人。目連問言。國中信有此輩人不。王",
    "T53n2121_027:0147b16": "答言無。重請發遣。我當終身歸命道人。目",
    "T53n2121_027:0147b17": "連語大神言。此國中人民無有卿所覓者。卿",
    "T53n2121_027:0147b18": "可原赦其罪。若復有犯者。可更來食之。神即",
    "T53n2121_027:0147b19": "聽其言。忽然而去。王及臣民。即俱叩頭陳謝",
    "T53n2121_027:0147b20": "乞得歸命。目連告言。王若欲歸命者。宜先自",
    "T53n2121_027:0147b21": "歸佛。王問佛功德。目連說佛三界獨尊所說",
    "T53n2121_027:0147b22": "之法聲聞三千。王言。吾今有幸乃獲異聞。即",
    "T53n2121_027:0147b23": "啟目連。願欲請佛受尊法言終身奉行。目連",
    "T53n2121_027:0147b24": "告王。信能爾者。其福難量。但當淨心存佛。王",
    "T53n2121_027:0147b25": "即承教沐浴齋戒。遙向佛國稽首為禮。曰吾",
    "T53n2121_027:0147b26": "以闇昧誤處民上。不能洗心率導。使國空荒",
    "T53n2121_027:0147b27": "咎在吾身。唯願天尊垂光降下。普令黎民獲",
    "T53n2121_027:0147b28": "無盡之福。佛與諸比丘。未至百里豫行空中。",
    "T53n2121_027:0147b29": "五色蓮華捧其足下。諸天翼從寶帳華蓋奉",
    "T53n2121_027:0147c01": "迎道路。作眾名樂側塞空中。覩佛威神光耀",
    "T53n2121_027:0147c02": "天地。王及群臣稽首足下。於四衢道廣施帳",
    "T53n2121_027:0147c03": "幔掃灑淨潔。佛坐自然師子之座。悉布以天",
    "T53n2121_027:0147c04": "繒綩綖。王手斟飲食躬行澡水。呪願畢。佛",
    "T53n2121_027:0147c05": "便說苦空非常四諦之要。王即歡喜乞受五",
    "T53n2121_027:0147c06": "戒。結解垢。除得須陀洹。時王所事五百外道",
    "T53n2121_027:0147c07": "乞為比丘。佛即聽之。以手摩其頭髮墮袈裟",
    "T53n2121_027:0147c08": "著身。却後七日同得羅漢。眾會人民得須陀",
    "T53n2121_027:0147c09": "洹。或受五戒勤行十善。歸命三尊。月六齋。",
    "T53n2121_027:0147c10": "歲三齋。轉相率導以為常法。阿難白佛。此王",
    "T53n2121_027:0147c11": "人民。宿與目連有何等緣。佛言。昔惟衛佛",
    "T53n2121_027:0147c12": "時。目連為優婆塞。居宿貧窶奉行戒行守意",
    "T53n2121_027:0147c13": "不毀。採華山中見須文樹。適欲上樹取華。不",
    "T53n2121_027:0147c14": "知前有蜂房。群蜂數千驚散逐之。即心念言。",
    "T53n2121_027:0147c15": "若我得道當度汝等。今日得道者皆爾時蜂",
    "T53n2121_027:0147c16": "也(出藍達王經)。",
    "T53n2121_027:0147c17": "普安王化四王聞法得道七",
    "T53n2121_027:0147c18": "昔有五國王。國界比近共作善友更相往來。",
    "T53n2121_027:0147c19": "其最大者名曰普安。習菩薩行。餘四小王常",
    "T53n2121_027:0147c20": "習邪行。大王愍之。呼來上殿共相娛樂。乃至",
    "T53n2121_027:0147c21": "七日。終日竟夜七日已滿。小王白大王言。國",
    "T53n2121_027:0147c22": "事甚多請退還家。大王送之。出至道中語諸",
    "T53n2121_027:0147c23": "小王。各說所樂。一王答曰。陽春三月樹木榮",
    "T53n2121_027:0147c24": "華遊戲原野。一王復答。願我常作國王。鞍馬",
    "T53n2121_027:0147c25": "服飾官屬人民圍繞左右。晃晃昱昱椎鍾鳴",
    "T53n2121_027:0147c26": "鼓出入行來路人傾目。一王又言。願我婦兒",
    "T53n2121_027:0147c27": "端正無雙。共相娛樂極情快意。一王復言。願",
    "T53n2121_027:0147c28": "我父母常在。朋友兄弟妻子羅列。好衣美食",
    "T53n2121_027:0147c29": "以恣身口。素琴青衣共相娛樂。俱白大王所",
    "T53n2121_027:0148a01": "樂何事。大王答言。我樂不生不死不苦不惱",
    "T53n2121_027:0148a02": "不飢不渴不寒不暑存亡自在。四王俱言。如",
    "T53n2121_027:0148a03": "此之樂當有明師。大王答言。吾師號佛。近在",
    "T53n2121_027:0148a04": "祇洹精舍。諸王歡喜同詣世尊。大王白佛言。",
    "T53n2121_027:0148a05": "今得為人闇鈍無智但深著世。樂不知罪福。",
    "T53n2121_027:0148a06": "願佛為弟子等說其苦諦。佛言。卿等善聽。當",
    "T53n2121_027:0148a07": "為說之。人生在世眾苦切身。略說八苦。一生",
    "T53n2121_027:0148a08": "苦。人死時不知精神趣向何道。未得生處普",
    "T53n2121_027:0148a09": "受中陰之形。至三七日中。父母和合便來受",
    "T53n2121_027:0148a10": "胎。一七日如薄酪。二七日如稠酪。三七日如",
    "T53n2121_027:0148a11": "凝酥。四七日如肉臠。五胞成就巧風入腹。",
    "T53n2121_027:0148a12": "吹其身體六情開張。在母腹中生藏之下熟",
    "T53n2121_027:0148a13": "藏之上。母噉一粒熱食。灌其身體如入濩",
    "T53n2121_027:0148a14": "湯。母飲一杯冷水。亦如寒氷切體。母飽之時。",
    "T53n2121_027:0148a15": "迫迮身體痛不可言。母飢之時。腹中了鳥亦",
    "T53n2121_027:0148a16": "如倒懸受苦無量。至其滿月欲生。頭向產門。",
    "T53n2121_027:0148a17": "劇如兩石挾山生墮草上。身體細軟草觸",
    "T53n2121_027:0148a18": "其身如履刀劍忽然失聲大呼。此是苦不。咸",
    "T53n2121_027:0148a19": "言是苦。二者老苦。父母養育至年長大。飢時",
    "T53n2121_027:0148a20": "極飢飽時極飽。無有節度。漸至年老頭白齒",
    "T53n2121_027:0148a21": "落。目視茫茫耳聽不聰。盛去衰至皮緩面皺。",
    "T53n2121_027:0148a22": "百節痛疼行步苦極。坐起呻吟憂悲苦惱。識",
    "T53n2121_027:0148a23": "神轉滅便旋即亡。命日促盡言之流涕坐起",
    "T53n2121_027:0148a24": "須人。此是苦不。答曰實苦。三病苦。地水火風",
    "T53n2121_027:0148a25": "和合成身。一大不調百一病生。四大不調四",
    "T53n2121_027:0148a26": "百四病同時俱作。地大不調舉身皆痛。水大",
    "T53n2121_027:0148a27": "不調舉身洪腫。火大不調舉身苦熱。風大不",
    "T53n2121_027:0148a28": "調舉身掘強百節苦痛猶被杖楚。四大進退",
    "T53n2121_027:0148a29": "手足不任。氣力虛竭坐起須人。口燥唇焦筋",
    "T53n2121_027:0148b01": "斷鼻圻。目不見色耳不聞聲。不淨流出身臥",
    "T53n2121_027:0148b02": "其上。心懷苦惱言輒悲哀。六親在側晝夜看",
    "T53n2121_027:0148b03": "視初無休息。甘美飲食入口皆苦。此是苦不。",
    "T53n2121_027:0148b04": "答曰實苦。四死苦。人死之時四百四病同時",
    "T53n2121_027:0148b05": "俱作。四大欲散魂神不安。欲死之時刀風解",
    "T53n2121_027:0148b06": "形無處不痛。白汗流出兩手摸空。室家內外",
    "T53n2121_027:0148b07": "在其左右。憂悲啼哭痛徹骨髓不能自勝。風",
    "T53n2121_027:0148b08": "去氣散火滅軀冷魂靈去矣。身體挺直無",
    "T53n2121_027:0148b09": "復所知。旬日之間肉壞血流膖脹爛臭甚不",
    "T53n2121_027:0148b10": "可近。棄之曠野眾鳥噉食肉盡骨枯髑髏異",
    "T53n2121_027:0148b11": "處。此是苦不。答言實苦。五恩愛別苦。室家",
    "T53n2121_027:0148b12": "內外兄弟妻子共。相戀慕一朝破亡。為人抄",
    "T53n2121_027:0148b13": "劫各自分張父東子西母南女北非唯一處。",
    "T53n2121_027:0148b14": "為人奴婢各自悲心。呼內斷絕窈窈冥冥",
    "T53n2121_027:0148b15": "無有相見之期。此是苦不。答曰實苦。六求不",
    "T53n2121_027:0148b16": "得苦。家有財物散用求官。望得富貴求之不",
    "T53n2121_027:0148b17": "止。會遇得之得作邊職。未經幾時貪取民物。",
    "T53n2121_027:0148b18": "為人所言一朝有事。檻車載來憂苦無量不",
    "T53n2121_027:0148b19": "知死活何日。此是苦不。答曰實苦。七怨憎會",
    "T53n2121_027:0148b20": "苦。世人薄俗居愛欲之中諍不急之事。更相",
    "T53n2121_027:0148b21": "殺害遂成大怨。各自相避隱藏無地。各磨刀",
    "T53n2121_027:0148b22": "箭挾弓持杖。會遇狹道張弓樹箭。兩刃相",
    "T53n2121_027:0148b23": "向不知勝負是誰。當爾之時怖畏無量。此是",
    "T53n2121_027:0148b24": "苦不。答曰實苦。八憂悲惱苦。人生在世。長者",
    "T53n2121_027:0148b25": "百歲短命胞胎者傷。墮縱得百歲夜消其半",
    "T53n2121_027:0148b26": "餘。五十年。醉酒疾病不知作人。小時愚癡十",
    "T53n2121_027:0148b27": "五年中未知禮儀。年過八十老鈍無智。耳聾",
    "T53n2121_027:0148b28": "目冥無復法則。天下欲亂旱火大霜田種不",
    "T53n2121_027:0148b29": "熟。室家內外多諸疾痛。治生喜失官家百調",
    "T53n2121_027:0148c01": "閉繫牢獄未知出期。兄弟兒子遠行未歸。居",
    "T53n2121_027:0148c02": "家窮寒無有衣食。比舍村落社稷不辦。家人",
    "T53n2121_027:0148c03": "死亡無可殯殮。春時種作無有犁牛。節日共",
    "T53n2121_027:0148c04": "聚應當歡喜共悲相向。此是苦不。答曰實苦。",
    "T53n2121_027:0148c05": "於時五王及諸群臣會中數千萬人。聞說苦",
    "T53n2121_027:0148c06": "諦心開意悟。即得須陀洹道。今觀宮殿如視",
    "T53n2121_027:0148c07": "穢廁無可樂者。即捨王位付弟出家為道。修",
    "T53n2121_027:0148c08": "諸功德日日不倦(出五王經)。",
    "T53n2121_027:0148c09": "婆羅門王捨於國俸布施得道八",
    "T53n2121_027:0148c10": "多昧國。有婆羅門王。捨其王俸多事異道。王",
    "T53n2121_027:0148c11": "歘一日自發善心欲大布施。如婆羅門法。積",
    "T53n2121_027:0148c12": "寶如山有來乞者令其自取。手重一撮如是",
    "T53n2121_027:0148c13": "數日其積不減。佛知是王宿福應度。化作梵",
    "T53n2121_027:0148c14": "志。往到其國。王出相見。禮問起居曰。何所求",
    "T53n2121_027:0148c15": "索莫自疑難梵志答言。吾從遠來欲乞珍寶",
    "T53n2121_027:0148c16": "持作舍宅。王言大善。自取重一撮。梵志取一",
    "T53n2121_027:0148c17": "撮行。七步還著故處。王問。何故不取。梵志答",
    "T53n2121_027:0148c18": "曰。此裁足作舍廬耳。復當取婦俱不足用是",
    "T53n2121_027:0148c19": "以不取。王言。更取三撮。梵志即取。行七步復",
    "T53n2121_027:0148c20": "還著故處。王問梵志。何以復爾。答言。此足取",
    "T53n2121_027:0148c21": "婦。復無田地奴婢牛馬。計復不足。是以息意",
    "T53n2121_027:0148c22": "也。王言。更取七撮。梵志即取。行七步復還著",
    "T53n2121_027:0148c23": "故處。王言。復何意故。梵志答言。若有男女。",
    "T53n2121_027:0148c24": "當復嫁娶吉凶用費。計不足用是以不取。王",
    "T53n2121_027:0148c25": "言。盡以[卄/積]寶持用相上。梵志受而捨去。王甚",
    "T53n2121_027:0148c26": "怪之。重問意故。梵志答曰。本來乞匃欲用生",
    "T53n2121_027:0148c27": "活。諦念人命處世無幾。萬物無常旦夕難保。",
    "T53n2121_027:0148c28": "因緣遂重憂苦日深積寶如山無益於己。貪",
    "T53n2121_027:0148c29": "欲規圖唐自勤苦。不如息意求無為道。是以",
    "T53n2121_027:0149a01": "不取。王意開解。願奉明教。於是梵志。現佛光",
    "T53n2121_027:0149a02": "相踊住空中。為說偈言。",
    "T53n2121_027:0149a03": "　雖得積珍寶　　嵩高至于天",
    "T53n2121_027:0149a04": "　如是滿世間　　不如見道要",
    "T53n2121_027:0149a05": "　不善像如善　　愛而似無愛",
    "T53n2121_027:0149a06": "　以苦為樂像　　狂夫不為厭",
    "T53n2121_027:0149a07": "王見。佛光遠照天地。又聞此偈踊躍歡喜。王",
    "T53n2121_027:0149a08": "及群臣即受五戒。得須陀洹道(出出曜經第十六卷)。",
    "T53n2121_027:0149a09": "摩達王從羅漢聞法得道九",
    "T53n2121_027:0149a10": "有國王。名曰摩達。出軍征討選民數百萬。時",
    "T53n2121_027:0149a11": "有比丘得羅漢道。入國分衛。並被執錄將詣",
    "T53n2121_027:0149a12": "王宮。王使養官馬。勤苦七日。王自臨視。比",
    "T53n2121_027:0149a13": "丘見王。輕舉飛翔上住空中現其威神。王便",
    "T53n2121_027:0149a14": "恐怖叩頭悔過。我實愚癡不別真偽。推問內",
    "T53n2121_027:0149a15": "外誰令神人為是事者。今當有所治殺。比丘",
    "T53n2121_027:0149a16": "告王。非王及國人過也。自我宿命行道常供",
    "T53n2121_027:0149a17": "養師。我時為師設飲。師謂我言。且先澡手然",
    "T53n2121_027:0149a18": "後當飲。我愚癡心念言。師亦不養官馬。何故",
    "T53n2121_027:0149a19": "不豫澡手。師即謂我言。汝今念此輕耳後重",
    "T53n2121_027:0149a20": "如何。我聞是語便自愁憂。師知其意。便念言。",
    "T53n2121_027:0149a21": "我會當泥洹。何故令人惱耶。即以其夜三更。",
    "T53n2121_027:0149a22": "師般泥洹。從來久遠各更生死。今用是故受",
    "T53n2121_027:0149a23": "其宿殃。養馬七日。夫善惡行輒有殃福如影",
    "T53n2121_027:0149a24": "隨形。王聞比丘說罪福。意解歡喜乞得歸命",
    "T53n2121_027:0149a25": "於神人。比丘告言。卿當自歸於佛。佛為三界",
    "T53n2121_027:0149a26": "師。王及國人。皆隨比丘出到佛所。稽首作禮",
    "T53n2121_027:0149a27": "奉受五戒。作優婆塞。佛便為王及國人民。現",
    "T53n2121_027:0149a28": "相好威神光耀天地。復為說非常苦空。王於",
    "T53n2121_027:0149a29": "是時得須陀洹道。國中人民皆受五戒十善。",
    "T53n2121_027:0149b01": "歸命三尊月月齋戒。以為常法(出摩達國王經)。",
    "T53n2121_027:0149b02": "乾陀王捨外習內得須陀洹道十",
    "T53n2121_027:0149b03": "時有國王。名曰犍陀。奉事婆羅門居在山",
    "T53n2121_027:0149b04": "中。多種果樹樵人毀樹。時婆羅門。將詣王所",
    "T53n2121_027:0149b05": "言其無狀。殘敗果樹請王治殺王敬事婆羅",
    "T53n2121_027:0149b06": "門。即為殺戮。自後未久。有牛食人稻。其主",
    "T53n2121_027:0149b07": "遂捶牛折一角。血流被面痛不可忍。牛徑到",
    "T53n2121_027:0149b08": "王所白言。我實無狀食人少稻。今捶折我角。",
    "T53n2121_027:0149b09": "王曉鳥獸語。告牛言。當為汝治殺之。牛言。",
    "T53n2121_027:0149b10": "雖殺此人不止我痛。但當約勅後莫苦人。王",
    "T53n2121_027:0149b11": "便感念。我事婆羅門。但坐果樹令我殺人。不",
    "T53n2121_027:0149b12": "如此牛也。便呼婆羅門問言。今事此道有何",
    "T53n2121_027:0149b13": "福乎。婆羅門報言。可得攘災致福富貴長",
    "T53n2121_027:0149b14": "壽。王復問言。可得脫於生死不。報言。不得免",
    "T53n2121_027:0149b15": "於生死也。王到佛所。五體投地為佛作禮白",
    "T53n2121_027:0149b16": "言。我聞佛道至尊。教化天下所度無數。願受",
    "T53n2121_027:0149b17": "法言以自改革。佛即授王五戒十善。為說一",
    "T53n2121_027:0149b18": "切天地人物無生不死者。布施持戒現世得",
    "T53n2121_027:0149b19": "福。忍辱精進心行智慧者其德無量。後生天",
    "T53n2121_027:0149b20": "上亦可得作遮迦越王。可得無為度世之道。",
    "T53n2121_027:0149b21": "佛現相好威神光耀。王歡喜意解。得須陀洹",
    "T53n2121_027:0149b22": "道。牛後七日壽終。上生天上(出揵陀國王經)。",
    "T53n2121_027:0149b23": "普達王遇佛得道十一",
    "T53n2121_027:0149b24": "有夫延國王。名曰普達。身奉佛法未常偏",
    "T53n2121_027:0149b25": "抂。常有慈愍。國內愚民不知三尊。每當齋",
    "T53n2121_027:0149b26": "戒登高觀視。還必頭面稽首為禮。國中臣民",
    "T53n2121_027:0149b27": "怪王如此。自共議言。王處萬民之尊。遠近敬",
    "T53n2121_027:0149b28": "服登謂人從。有何請欲毀辱威儀頭面著",
    "T53n2121_027:0149b29": "地。群臣欲諫不敢。與吏民數千出宮未遠見",
    "T53n2121_027:0149c01": "一道人。王下輦却蓋住。其群從為之作禮。",
    "T53n2121_027:0149c02": "尋從而還。施設飯食遂不成行。群臣諫言。大",
    "T53n2121_027:0149c03": "王至尊。何宜於道路為此乞匃道人頭面著",
    "T53n2121_027:0149c04": "地。天下尊貴唯有頭面。加為國王不與他",
    "T53n2121_027:0149c05": "同。王勅臣下。求死人首及六畜頭。臣下遍索",
    "T53n2121_027:0149c06": "歷日乃得。王言。於市賣之。臣下賣之。牛馬猪",
    "T53n2121_027:0149c07": "羊頭皆售。但人頭未售。王言。貴賤賣去如其",
    "T53n2121_027:0149c08": "不售。使以匃人如是歷日賣既不售。匃無取",
    "T53n2121_027:0149c09": "者頭皆膖臭。王便大怒。語臣下言。卿言。人頭",
    "T53n2121_027:0149c10": "最貴不可毀辱。今人頭何故匃無取者。即勅",
    "T53n2121_027:0149c11": "嚴駕出曠澤中當有所問。群臣振聳出到城",
    "T53n2121_027:0149c12": "外。告群臣言。卿寧識吾先君時。有小兒常執",
    "T53n2121_027:0149c13": "持蓋者不。臣下對曰實識。王言。今此兒何所",
    "T53n2121_027:0149c14": "在。對曰。亡已十七年。王言。此兒為人善惡何",
    "T53n2121_027:0149c15": "如。對言。臣等常覩其承事先王。齋戒恭肅誠",
    "T53n2121_027:0149c16": "信自守非法不言。王告諸臣。今若見此兒在",
    "T53n2121_027:0149c17": "時所著衣服。寧識之不。諸臣對曰。雖自久遠",
    "T53n2121_027:0149c18": "臣故識之。王使取前亡小兒衣。曰。此寧是不。",
    "T53n2121_027:0149c19": "臣下對曰是。王曰。今儻見兒身為識之不。臣",
    "T53n2121_027:0149c20": "下良久。對曰。臣自懼蔽闇卒覩不別。前所見",
    "T53n2121_027:0149c21": "道人來。王大歡喜。又為道人賣頭匃人不",
    "T53n2121_027:0149c22": "取。今欲示其本末。有幸相遇。願為開導。道人",
    "T53n2121_027:0149c23": "即為臣下說。王本是先王時執蓋小兒。常隨",
    "T53n2121_027:0149c24": "先王。齋戒奉行正法清淨守意不犯諸惡。其",
    "T53n2121_027:0149c25": "後過世生為王子。今得尊貴皆由宿行齋戒",
    "T53n2121_027:0149c26": "所致。臣下大小莫不僉曰。吾等幸遇得覩道",
    "T53n2121_027:0149c27": "人。願哀愚朦乞為弟子。道人告諸臣民。吾",
    "T53n2121_027:0149c28": "有大師。當從受問。諸臣報言。願盡年命一受",
    "T53n2121_027:0149c29": "法言。道人曰。我師字佛。身能飛行頂有光",
    "T53n2121_027:0150a01": "明。分身散體變化萬端。獨步三界莫與齊倫。",
    "T53n2121_027:0150a02": "門徒清潔皆為沙門。其所教授度脫不唐。臣",
    "T53n2121_027:0150a03": "下即啟道人。佛寧可得見不。去此幾何。道人",
    "T53n2121_027:0150a04": "報言。甚善。當啟世尊。六千餘里。道人即飛到",
    "T53n2121_027:0150a05": "舍衛。具以啟佛。佛言。明日當到夫延國臨至",
    "T53n2121_027:0150a06": "皆現威神。王及群臣持華香出城迎佛。覩佛",
    "T53n2121_027:0150a07": "威靈喜懼交并五體投地稽首為禮。白佛言。",
    "T53n2121_027:0150a08": "勞屈世尊。并及眾僧遠到此土。王盡心供設。",
    "T53n2121_027:0150a09": "手自斟酌行澡水。呪願畢。佛笑口光五色。阿",
    "T53n2121_027:0150a10": "難言。佛不妄笑。答言。昔摩呵文佛時。王為",
    "T53n2121_027:0150a11": "大姓家子。其父供養三尊。父命子傳香。時",
    "T53n2121_027:0150a12": "有一侍使。意中輕之不與其香。罪福響應暫",
    "T53n2121_027:0150a13": "招役報。奉法無替今得為王。若我得道當度",
    "T53n2121_027:0150a14": "此人。本末意解即得須陀洹。國中人民。皆",
    "T53n2121_027:0150a15": "受五戒行十善(出普達王經)。",
    "T53n2121_027:0150a16": "經律異相卷第二十七"
}