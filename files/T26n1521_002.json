{
    "T26n1521_002:0026a13": "十住毘婆沙論卷第二",
    "T26n1521_002:0026a15": "聖者龍樹造",
    "T26n1521_002:0026a16": "後秦龜茲國三藏鳩摩羅什譯",
    "T26n1521_002:0026a17": "地相品第三",
    "T26n1521_002:0026a18": "問曰。得初地菩薩有何相貌。答曰。",
    "T26n1521_002:0026a19": "　菩薩在初地　　多所能堪受",
    "T26n1521_002:0026a20": "　不好於諍訟　　其心多喜悅",
    "T26n1521_002:0026a21": "　常樂於清淨　　悲心愍眾生",
    "T26n1521_002:0026a22": "　無有瞋恚心　　多行是七事",
    "T26n1521_002:0026a23": "菩薩若得初地。即有是七相。能堪受者。能",
    "T26n1521_002:0026a24": "為難事修集無量福德善根。於無量恒河",
    "T26n1521_002:0026a25": "沙劫往來生死。教堅心難化惡眾生。心不",
    "T26n1521_002:0026a26": "退沒。能堪受如是等事故名為堪忍。無諍",
    "T26n1521_002:0026a27": "訟者。雖能成大事而不與人諍競。共相違",
    "T26n1521_002:0026a28": "返。喜者。能令身得柔軟心得安隱。悅者於",
    "T26n1521_002:0026a29": "轉上法中心得踊悅。清淨者。離諸煩惱垢",
    "T26n1521_002:0026b01": "濁。有人言。信解名為清淨。有人言。堅固信",
    "T26n1521_002:0026b02": "名為清淨。是清淨心於佛法僧寶。於苦集",
    "T26n1521_002:0026b03": "滅道諦。於六波羅蜜。於菩薩十地。於空無",
    "T26n1521_002:0026b04": "相無作法。略而言之。一切深經諸菩薩及其",
    "T26n1521_002:0026b05": "所行一切佛法。悉皆心信清淨。悲者。於眾",
    "T26n1521_002:0026b06": "生憐愍救護。是悲漸漸增長而成大悲。有人",
    "T26n1521_002:0026b07": "言。在菩薩心名為悲。悲及眾生名為大",
    "T26n1521_002:0026b08": "悲。大悲以十因緣生。如第三地中廣說。不",
    "T26n1521_002:0026b09": "瞋者是菩薩結未斷故名為行善心少於",
    "T26n1521_002:0026b10": "瞋恨。如是菩薩在於初地。心不畏沒故名",
    "T26n1521_002:0026b11": "為能有堪忍。樂寂滅故名為不好諍訟。",
    "T26n1521_002:0026b12": "得順阿耨多羅三藐三菩提大悲故名為心",
    "T26n1521_002:0026b13": "多喜。離諸煩惱垢濁故於佛法僧寶諸",
    "T26n1521_002:0026b14": "菩薩所心常清淨。心安隱無患故名為心",
    "T26n1521_002:0026b15": "悅。深愍眾生故名為悲。心常樂慈行故名",
    "T26n1521_002:0026b16": "為不瞋。是名菩薩在初地相貌。問曰。何",
    "T26n1521_002:0026b17": "故不說菩薩於初地中有此七事而言",
    "T26n1521_002:0026b18": "多。答曰。是菩薩漏未盡故。或時懈怠於此",
    "T26n1521_002:0026b19": "事中暫有廢退。以其多行故說為多。於初",
    "T26n1521_002:0026b20": "地中已得是法。後諸地中轉轉增益。問曰。",
    "T26n1521_002:0026b21": "初歡喜地菩薩在此地中名多歡喜。為得",
    "T26n1521_002:0026b22": "諸功德故歡喜為地。法應歡喜。以何而歡",
    "T26n1521_002:0026b23": "喜。答曰。",
    "T26n1521_002:0026b24": "　常念於諸佛　　及諸佛大法",
    "T26n1521_002:0026b25": "　必定希有行　　是故多歡喜",
    "T26n1521_002:0026b26": "如是等歡喜因緣故。菩薩在初地中心多",
    "T26n1521_002:0026b27": "歡喜。念諸佛者。念然燈等過去諸佛阿彌",
    "T26n1521_002:0026b28": "陀等現在諸佛彌勒等將來諸佛。常念如是",
    "T26n1521_002:0026b29": "諸佛世尊如現在前。三界第一無能勝者。",
    "T26n1521_002:0026c01": "是故多歡喜。念諸佛大法者。略說諸佛四",
    "T26n1521_002:0026c02": "十不共法。一自在飛行隨意。二自在變化無",
    "T26n1521_002:0026c03": "邊。三自在所聞無礙。四自在以無量種門",
    "T26n1521_002:0026c04": "知一切眾生心。如是等法後當廣說。念必",
    "T26n1521_002:0026c05": "定諸菩薩者。若菩薩得阿耨多羅三藐三菩",
    "T26n1521_002:0026c06": "提記入法位得無生法忍。千萬億數魔之",
    "T26n1521_002:0026c07": "軍眾不能壞亂。得大悲心成大人法。不",
    "T26n1521_002:0026c08": "惜身命為得菩提勤行精進。是念必定",
    "T26n1521_002:0026c09": "菩薩。念希有行者。念必定菩薩第一希有行",
    "T26n1521_002:0026c10": "令心歡喜。一切凡夫所不能及。一切聲聞",
    "T26n1521_002:0026c11": "辟支佛所不能行。開示佛法無礙解脫及",
    "T26n1521_002:0026c12": "薩婆若智。又念十地諸所行法。名為心多",
    "T26n1521_002:0026c13": "歡喜。是故菩薩得入初地名為歡喜。問曰。",
    "T26n1521_002:0026c14": "有凡夫人未發無上道心。或有發心者未",
    "T26n1521_002:0026c15": "得歡喜地。是人念諸佛及諸佛大法。念必",
    "T26n1521_002:0026c16": "定菩薩及希有行亦得歡喜。得初地菩薩",
    "T26n1521_002:0026c17": "歡喜。與此人有何差別。答曰。",
    "T26n1521_002:0026c18": "　菩薩得初地　　其心多歡喜",
    "T26n1521_002:0026c19": "　諸佛無量德　　我亦定當得",
    "T26n1521_002:0026c20": "得初地必定菩薩念諸佛有無量功德。我",
    "T26n1521_002:0026c21": "當必得如是之事。何以故。我以得此初",
    "T26n1521_002:0026c22": "地入必定中。餘者無有是心。是故初地菩",
    "T26n1521_002:0026c23": "薩多生歡喜。餘者不爾。何以故。餘者雖念",
    "T26n1521_002:0026c24": "諸佛。不能作是念。我必當作佛。譬如轉輪",
    "T26n1521_002:0026c25": "聖子生是轉輪王家。成就轉輪王相。念過",
    "T26n1521_002:0026c26": "去轉輪王功德尊貴。作是念。我今亦有是",
    "T26n1521_002:0026c27": "相。亦當得是豪富尊貴。心大歡喜。若無轉",
    "T26n1521_002:0026c28": "輪王相者無如是喜。必定菩薩若念諸佛",
    "T26n1521_002:0026c29": "及諸佛大功德威儀尊貴。我有是相必當作",
    "T26n1521_002:0027a01": "佛。即大歡喜。餘者無有是事。定心者深入",
    "T26n1521_002:0027a02": "佛法心不可動。復次菩薩在初地念諸佛",
    "T26n1521_002:0027a03": "時。作是思惟。我亦不久當作利益諸世間",
    "T26n1521_002:0027a04": "者及念佛法。我亦當得相好嚴身成就",
    "T26n1521_002:0027a05": "佛不共法。隨諸眾生所種善根心力大小",
    "T26n1521_002:0027a06": "而為說法。又我已得善法滋味。不久當如",
    "T26n1521_002:0027a07": "必定菩薩遊諸神通。又念必定菩薩所行之",
    "T26n1521_002:0027a08": "道。一切世間所不能信。我亦當行。如是念",
    "T26n1521_002:0027a09": "已心多歡喜。餘者不爾。何以故。是菩薩入",
    "T26n1521_002:0027a10": "初地故。其心決定願不移動求所應求。譬",
    "T26n1521_002:0027a11": "如香象所作唯有香象能作。餘獸不能。是",
    "T26n1521_002:0027a12": "故汝所說者。是事不然。復次菩薩得初地",
    "T26n1521_002:0027a13": "無諸怖畏故心多歡喜。若怖畏者心則不",
    "T26n1521_002:0027a14": "喜。問曰。菩薩無何等怖畏。答曰。",
    "T26n1521_002:0027a15": "　無有不活畏　　死畏惡道畏",
    "T26n1521_002:0027a16": "　大眾威德畏　　惡名毀呰畏",
    "T26n1521_002:0027a17": "　繫閉桎梏畏　　拷掠刑戮畏",
    "T26n1521_002:0027a18": "　無我我所故　　何有是諸畏",
    "T26n1521_002:0027a19": "問曰。菩薩何故住初地無不活畏。答曰。有",
    "T26n1521_002:0027a20": "大威德故。能堪受故。大智慧故。知止足故。",
    "T26n1521_002:0027a21": "作是念。我多修福德。有福之人衣服飲食。",
    "T26n1521_002:0027a22": "所須之物自然即至。如昔劫初大人群臣士",
    "T26n1521_002:0027a23": "民請以為王。若薄福德者。雖生王家以",
    "T26n1521_002:0027a24": "身力自營。衣食尚不充足。何況國土。菩薩",
    "T26n1521_002:0027a25": "作是念。我多修福德。如劫初王自然登位。",
    "T26n1521_002:0027a26": "我亦如是。亦當復得如是事故。不應有",
    "T26n1521_002:0027a27": "不活畏。復次人雖薄福有堪受力。勤修方",
    "T26n1521_002:0027a28": "便能生衣食。如經說。以三因緣得有財",
    "T26n1521_002:0027a29": "物。一者現世自作方便。二者他力作與。三者",
    "T26n1521_002:0027b01": "福德因緣。我能堪受難成之事。現世亦有",
    "T26n1521_002:0027b02": "方便力故。不應有不活畏。有智之人少設",
    "T26n1521_002:0027b03": "方便能得自活。能求佛道智慧分今已有",
    "T26n1521_002:0027b04": "之。是智慧利能得自活也。不應有不活",
    "T26n1521_002:0027b05": "畏。復次菩薩作是念。我住世間。世間有利",
    "T26n1521_002:0027b06": "衰毀譽稱譏苦樂。如是八事何得無也。不",
    "T26n1521_002:0027b07": "應以不得故有不活畏。復次是菩薩以知",
    "T26n1521_002:0027b08": "足故好醜美惡隨得而安。不應有不活畏。",
    "T26n1521_002:0027b09": "若不知足者。設得滿世間財物。意猶不足。",
    "T26n1521_002:0027b10": "如說。",
    "T26n1521_002:0027b11": "　若有貧窮者　　但求於衣食",
    "T26n1521_002:0027b12": "　既得衣食已　　復求美好者",
    "T26n1521_002:0027b13": "　既得美好者　　復求於尊貴",
    "T26n1521_002:0027b14": "　既得尊貴已　　求王一切地",
    "T26n1521_002:0027b15": "　設得盡王地　　復求為天王",
    "T26n1521_002:0027b16": "　世間貪欲者　　不可以財滿",
    "T26n1521_002:0027b17": "若知足之人。得少財物。今世後世能成其",
    "T26n1521_002:0027b18": "利。是菩薩樂布施故。具足智慧故。多能發",
    "T26n1521_002:0027b19": "起不貪善根。若不樂施若多作眾惡。以慳",
    "T26n1521_002:0027b20": "貪愚癡因緣故。增益慳貪不善根。無厭足法",
    "T26n1521_002:0027b21": "屬於慳貪。是故菩薩多發不貪善根故知",
    "T26n1521_002:0027b22": "足。知足故無不活畏。復次無死畏者。多",
    "T26n1521_002:0027b23": "作福德故。念念死故。不得免故。無始世界",
    "T26n1521_002:0027b24": "習受死法故。多修習空故。菩薩作是念。若",
    "T26n1521_002:0027b25": "人不修福德則畏於死。自恐後世墮惡道",
    "T26n1521_002:0027b26": "故。我多集諸福德。死便生於勝處。是故不",
    "T26n1521_002:0027b27": "應畏死。如說。",
    "T26n1521_002:0027b28": "　待死如愛客　　去如至大會",
    "T26n1521_002:0027b29": "　多集福德故　　捨命時無畏",
    "T26n1521_002:0027c01": "復作是念。死名隨所受身。末後心滅為死。",
    "T26n1521_002:0027c02": "若心滅為死者。心念念滅故皆應是死。若",
    "T26n1521_002:0027c03": "畏死者心念念滅皆應有畏。非但畏末後",
    "T26n1521_002:0027c04": "心滅。亦應當畏前心盡滅。何以故。前後心",
    "T26n1521_002:0027c05": "滅無有差別故。若謂畏墮惡道故畏末",
    "T26n1521_002:0027c06": "後心滅者。福德之人不應畏墮惡道。如先",
    "T26n1521_002:0027c07": "說。我當受念念滅故。於末後心滅。不應",
    "T26n1521_002:0027c08": "有死畏。復作是念。我於無始世界往來生",
    "T26n1521_002:0027c09": "死受無量無邊阿僧祇死法。無有處所能",
    "T26n1521_002:0027c10": "免死者。佛說生死無始。若人於一劫中死",
    "T26n1521_002:0027c11": "已積骨高於雪山。如是諸死不為自利",
    "T26n1521_002:0027c12": "不為利他。我今發無上道願。為欲自利",
    "T26n1521_002:0027c13": "亦為利他故。勤心行道有大利故。云何",
    "T26n1521_002:0027c14": "驚畏。如是菩薩即捨死畏。復次作是念。",
    "T26n1521_002:0027c15": "今此死法必當應受無有免者。何以故。劫",
    "T26n1521_002:0027c16": "初諸大王。頂生喜見照明王等有三十二",
    "T26n1521_002:0027c17": "大人相莊嚴其身。七寶導從天人敬愛。王",
    "T26n1521_002:0027c18": "四天下常行十善道。是諸大王皆歸於死。",
    "T26n1521_002:0027c19": "復有蛇提羅諸小轉輪王。自以威力王閻",
    "T26n1521_002:0027c20": "浮提。身色端正猶如天人。於色聲香味觸",
    "T26n1521_002:0027c21": "自恣無乏。所向皆伏無有退却善通射術。",
    "T26n1521_002:0027c22": "是諸王等霸王天下人民眷屬皆不免死。",
    "T26n1521_002:0027c23": "又諸仙聖迦葉憍瞿摩等行諸苦行得五神",
    "T26n1521_002:0027c24": "通。造作經書皆不免死。又諸佛辟支佛阿",
    "T26n1521_002:0027c25": "羅漢。心得自在離垢得道。皆為死法之所",
    "T26n1521_002:0027c26": "磨滅。一切眾生無能過者。我發無上道心",
    "T26n1521_002:0027c27": "不應畏死。又為破死畏故。發心精進自除",
    "T26n1521_002:0027c28": "死畏亦除於他。是故發心行道。云何於死",
    "T26n1521_002:0027c29": "而生驚畏。菩薩如是思惟無常即除死畏。",
    "T26n1521_002:0028a01": "復次菩薩常修習空法故。不應畏死。如說。",
    "T26n1521_002:0028a02": "　離死者無死　　離死無死者",
    "T26n1521_002:0028a03": "　因死有死者　　因死者有死",
    "T26n1521_002:0028a04": "　死成成死者　　死先未成時",
    "T26n1521_002:0028a05": "　無有決定相　　無死無成者",
    "T26n1521_002:0028a06": "　離死有死者　　死者應自成",
    "T26n1521_002:0028a07": "　而實離於死　　無有死者成",
    "T26n1521_002:0028a08": "　而世間分別　　是死是死者",
    "T26n1521_002:0028a09": "　不知死去來　　是故終不免",
    "T26n1521_002:0028a10": "　以是等因緣　　觀於諸法相",
    "T26n1521_002:0028a11": "　其心無有異　　終不畏於死",
    "T26n1521_002:0028a12": "無惡道畏者。菩薩常修福德故。不畏墮",
    "T26n1521_002:0028a13": "惡道。作是念。罪人墮惡道。非是福德者。我",
    "T26n1521_002:0028a14": "乃至一念中。不令諸惡得入。而於身口意",
    "T26n1521_002:0028a15": "常起清淨業。是故我得無量無邊功德成",
    "T26n1521_002:0028a16": "就。如是大功德聚。云何畏墮惡道。復次菩",
    "T26n1521_002:0028a17": "薩一發心為利安一切眾生故。大慈悲所護",
    "T26n1521_002:0028a18": "故。住四功德處。得無量功德。度一切惡道。",
    "T26n1521_002:0028a19": "何以故。是心勝一切聲聞辟支佛。如淨毘尼",
    "T26n1521_002:0028a20": "經中。迦葉白佛言。希有世尊。善說菩薩以",
    "T26n1521_002:0028a21": "是薩婆若多心能勝一切聲聞辟支佛。我",
    "T26n1521_002:0028a22": "成就如是大功德。住如是大法。云何當畏",
    "T26n1521_002:0028a23": "墮於惡道。復作是念。我無始已來。往來",
    "T26n1521_002:0028a24": "生死墮諸惡道受無量苦。不為自利亦不",
    "T26n1521_002:0028a25": "利他。我今發無上大願。為欲自利亦為利",
    "T26n1521_002:0028a26": "他。先來墮惡道無所利益。今為利益眾",
    "T26n1521_002:0028a27": "生故。設墮惡道不應有畏。復次實行菩薩",
    "T26n1521_002:0028a28": "發如是心。假令我於阿鼻地獄一劫受苦",
    "T26n1521_002:0028a29": "然後得出。能令一人生一善心。積集如是",
    "T26n1521_002:0028b01": "無量善心。堪任受化令發三乘。如是教恒",
    "T26n1521_002:0028b02": "河沙等眾生聲聞乘。恒河沙等眾生辟支佛",
    "T26n1521_002:0028b03": "乘。恒河沙等眾生發大乘。然後我當得阿",
    "T26n1521_002:0028b04": "耨多羅三藐三菩提心。尚不應退沒。何況我",
    "T26n1521_002:0028b05": "今修集無量無邊功德遠離惡道。菩薩如",
    "T26n1521_002:0028b06": "是思惟。何得有惡道畏。復次如叫喚地獄",
    "T26n1521_002:0028b07": "經中說。菩薩答魔言。",
    "T26n1521_002:0028b08": "　我以布施故　　墮在叫喚獄",
    "T26n1521_002:0028b09": "　所受我施者　　皆生於天上",
    "T26n1521_002:0028b10": "　若爾猶尚應　　常行於布施",
    "T26n1521_002:0028b11": "　眾生在天上　　我受叫喚苦",
    "T26n1521_002:0028b12": "菩薩如是等種種因緣。能遮惡道畏。無有",
    "T26n1521_002:0028b13": "大眾畏者。成就聞慧思慧修慧故。又離諸",
    "T26n1521_002:0028b14": "論過咎故。是菩薩建立語端所說無失。能",
    "T26n1521_002:0028b15": "以因緣譬喻結句不多不少無有疑惑。言",
    "T26n1521_002:0028b16": "無非義無有諂誑。質直柔和種種莊嚴。易",
    "T26n1521_002:0028b17": "解易持義趣次序。能顯己事能破他論離",
    "T26n1521_002:0028b18": "四邪因具四大因。如是等莊嚴言辭。大眾",
    "T26n1521_002:0028b19": "中說無有所畏。無惡名畏呵罵畏者。不貪",
    "T26n1521_002:0028b20": "利養故。身口意行清淨故。無有繫閉桎梏",
    "T26n1521_002:0028b21": "考掠畏者。無有罪故。慈愍一切眾生故。",
    "T26n1521_002:0028b22": "忍受一切眾苦惱故。依止業果報故。我先",
    "T26n1521_002:0028b23": "自作今還受報。是菩薩以如是等因緣故。",
    "T26n1521_002:0028b24": "無有不活等畏。復次樂觀一切法無我。是",
    "T26n1521_002:0028b25": "故無一切怖畏。一切怖畏皆從我見生。我",
    "T26n1521_002:0028b26": "見皆是諸衰憂苦之根本。是菩薩利智慧故。",
    "T26n1521_002:0028b27": "如實深入諸法實相故則無有我。我無故",
    "T26n1521_002:0028b28": "何從有怖畏。問曰。是菩薩云何無有我心。",
    "T26n1521_002:0028b29": "答曰。樂空法故。菩薩觀身離我我所故。如",
    "T26n1521_002:0028c01": "說。",
    "T26n1521_002:0028c02": "　我心因我所　　我所因我生",
    "T26n1521_002:0028c03": "　是故我我所　　二性俱是空",
    "T26n1521_002:0028c04": "　我則是主義　　我所是主物",
    "T26n1521_002:0028c05": "　若無有主者　　主所物亦無",
    "T26n1521_002:0028c06": "　若無主所物　　則亦無有主",
    "T26n1521_002:0028c07": "　我即是我見　　我物我所見",
    "T26n1521_002:0028c08": "　實觀故無我　　我無無非我",
    "T26n1521_002:0028c09": "　因受生受者　　無受無受者",
    "T26n1521_002:0028c10": "　離受者無受　　云何因受成",
    "T26n1521_002:0028c11": "　若受者成受　　受則為不成",
    "T26n1521_002:0028c12": "　以受不成故　　不能成受者",
    "T26n1521_002:0028c13": "　以受者空故　　不得言是我",
    "T26n1521_002:0028c14": "　以受是空故　　不得言我所",
    "T26n1521_002:0028c15": "　是故我非我　　亦我亦非我",
    "T26n1521_002:0028c16": "　非我非無我　　是皆為邪論",
    "T26n1521_002:0028c17": "　我所非我所　　亦我非我所",
    "T26n1521_002:0028c18": "　非我非我所　　是亦為邪論",
    "T26n1521_002:0028c19": "菩薩如是常樂修空無我故。離諸怖畏。所",
    "T26n1521_002:0028c20": "以者何。空無我法能離諸怖畏。故菩薩在",
    "T26n1521_002:0028c21": "歡喜地。有如是等相貌。",
    "T26n1521_002:0028c22": "淨地品第四",
    "T26n1521_002:0028c23": "問曰。菩薩已得初地。應云何修治。答曰。",
    "T26n1521_002:0028c24": "　信力轉增上　　深行大悲心",
    "T26n1521_002:0028c25": "　慈愍眾生類　　修善心無倦",
    "T26n1521_002:0028c26": "　喜樂諸妙法　　常近善知識",
    "T26n1521_002:0028c27": "　慚愧及恭敬　　柔軟和其心",
    "T26n1521_002:0028c28": "　樂觀法無著　　一心求多聞",
    "T26n1521_002:0028c29": "　不貪於利養　　離姦欺諂誑",
    "T26n1521_002:0029a01": "　不污諸佛家　　不毀戒欺佛",
    "T26n1521_002:0029a02": "　深樂薩婆若　　不動如大山",
    "T26n1521_002:0029a03": "　常樂修習行　　轉上之妙法",
    "T26n1521_002:0029a04": "　樂出世間法　　不樂世間法",
    "T26n1521_002:0029a05": "　即治歡喜地　　難治而能治",
    "T26n1521_002:0029a06": "　是故常一心　　勤行此諸法",
    "T26n1521_002:0029a07": "　菩薩能成就　　如是上妙法",
    "T26n1521_002:0029a08": "　是則為安住　　菩薩初地中",
    "T26n1521_002:0029a09": "菩薩以是二十七法淨治初地。信力增上",
    "T26n1521_002:0029a10": "者。信名有所聞見必受無疑。增上名殊",
    "T26n1521_002:0029a11": "勝。問曰。有二種增上。一者多二者勝。今說",
    "T26n1521_002:0029a12": "何者。答曰。此中二事俱說。菩薩入初地。得",
    "T26n1521_002:0029a13": "諸功德味故信力轉增。以是信力籌量諸",
    "T26n1521_002:0029a14": "佛功德無量深妙能信受。是故此心亦多亦",
    "T26n1521_002:0029a15": "勝。深行大悲者。愍念眾生徹入骨髓故名",
    "T26n1521_002:0029a16": "為深。為一切眾生求佛道故名為大。慈心",
    "T26n1521_002:0029a17": "者。常求利事安隱眾生。慈有三種。後當廣",
    "T26n1521_002:0029a18": "說。修善心無倦者。善法名可親近修習能",
    "T26n1521_002:0029a19": "與愛果。修如是法時心不懈墮。善法因緣",
    "T26n1521_002:0029a20": "名四攝法十善道六波羅蜜菩薩十地等及",
    "T26n1521_002:0029a21": "諸功德。喜樂妙法者。常思惟修習深得法",
    "T26n1521_002:0029a22": "味久則生樂。如人在花林與愛色相娛樂。",
    "T26n1521_002:0029a23": "常近善知識者。菩薩有四種善知識。後當",
    "T26n1521_002:0029a24": "廣說。此中善知識者。諸佛菩薩是。常以正心",
    "T26n1521_002:0029a25": "親近能令歡悅。慚愧名為喜羞恥。恭敬名",
    "T26n1521_002:0029a26": "念其功德尊重其人。柔軟名其心和悅同止",
    "T26n1521_002:0029a27": "安樂樂觀法者。法名五陰十二入十八界空",
    "T26n1521_002:0029a28": "無相無作等。以正憶念常觀此法。無著者。",
    "T26n1521_002:0029a29": "著名心歸趣三有。是眾生所歸。有人言。五",
    "T26n1521_002:0029b01": "欲諸邪見是所歸趣。何以故。眾生心常繫著",
    "T26n1521_002:0029b02": "故。菩薩利智心無貪著。一心名貴重佛法",
    "T26n1521_002:0029b03": "心無餘想。求多名聞者。佛說九部經。能",
    "T26n1521_002:0029b04": "盡推尋修學明了若少不盡。不貪利養者。",
    "T26n1521_002:0029b05": "利名得飲食財物等。養名恭敬禮拜施設床",
    "T26n1521_002:0029b06": "座迎來送去。菩薩應以是事施與眾生不",
    "T26n1521_002:0029b07": "自貪著。姦欺名斗秤邪偽衣物不真。諂名心",
    "T26n1521_002:0029b08": "不端直。誑名五邪命法。一名矯異。二名自",
    "T26n1521_002:0029b09": "親。三名激動。四名抑揚。五名因利求利。",
    "T26n1521_002:0029b10": "矯異者。有人貪求利養故。若作阿練若著",
    "T26n1521_002:0029b11": "納衣。若常乞食若一坐食。若常坐。若中後不",
    "T26n1521_002:0029b12": "飲漿。受如是等頭陀行。作是念。他作是",
    "T26n1521_002:0029b13": "行。得供養恭敬。我作是行或亦得之。為",
    "T26n1521_002:0029b14": "利養故改易威儀名為矯異。自親者。有人",
    "T26n1521_002:0029b15": "貪利養故。詣檀越家語言。如我父母兄弟",
    "T26n1521_002:0029b16": "姊妹親戚無異。若有所須我能相與。欲有",
    "T26n1521_002:0029b17": "所作我能為作。我不計遠近能來問訊。我",
    "T26n1521_002:0029b18": "住此者正相為耳。為求供養貪著檀越。能",
    "T26n1521_002:0029b19": "以口辭牽引人心。如是等名為自親。激動",
    "T26n1521_002:0029b20": "者。有人不計貪罪欲得財物。作得物相",
    "T26n1521_002:0029b21": "如是言。是鉢好若衣好若戶鉤好若尼師檀",
    "T26n1521_002:0029b22": "好。若我得者則能受用。又言。隨意能施此",
    "T26n1521_002:0029b23": "人難得。又至檀越家作是言。汝家羹飯餅",
    "T26n1521_002:0029b24": "肉香美。衣服復好。常供養我。我以親舊必",
    "T26n1521_002:0029b25": "當見與。如是示現貪相。是名激動抑揚者。",
    "T26n1521_002:0029b26": "有人貪利養故語檀越言。汝極慳惜。尚不",
    "T26n1521_002:0029b27": "能與父母兄弟姊妹妻子親戚。誰能得汝",
    "T26n1521_002:0029b28": "物者。檀越愧恥俛仰施與。又至餘家作是",
    "T26n1521_002:0029b29": "言。汝有福德受人身不空。阿羅漢常入出",
    "T26n1521_002:0029c01": "汝家。汝與坐起語言作是念想檀越或生",
    "T26n1521_002:0029c02": "是心。更無餘人入出我家必謂我。是名為",
    "T26n1521_002:0029c03": "抑揚。因利求利者。有人以衣若鉢僧伽梨",
    "T26n1521_002:0029c04": "若尼師檀等資生之物。持示人言。若王王",
    "T26n1521_002:0029c05": "等及餘貴人與我是物。作是念。檀越或能生",
    "T26n1521_002:0029c06": "心。彼諸王貴人尚能供養。況我不與是人。",
    "T26n1521_002:0029c07": "因以此利更求餘利故名因利求利。是故",
    "T26n1521_002:0029c08": "應當遠離如此諂偽。不污諸佛家者。何",
    "T26n1521_002:0029c09": "等為污諸佛家。有人言。若人發求無上道",
    "T26n1521_002:0029c10": "心已。後迴向聲聞辟支佛道。不能住世繼",
    "T26n1521_002:0029c11": "三寶種。是名污諸佛家。是義不然。何以故。",
    "T26n1521_002:0029c12": "是人能度生死。又得諸無漏根力覺道。亦是",
    "T26n1521_002:0029c13": "佛子。云何言污諸佛家。如經說。佛告比丘。",
    "T26n1521_002:0029c14": "汝是我子。從我心生口生得法分者。又聲",
    "T26n1521_002:0029c15": "聞人言諦捨滅慧處。名諸佛家。何以故。從",
    "T26n1521_002:0029c16": "是四事出生諸佛故。若污此四法名污諸",
    "T26n1521_002:0029c17": "佛家。是故若人虛妄慳貪狂亂愚癡。是污佛",
    "T26n1521_002:0029c18": "家。若正行此四。則不污諸佛家。有人言。六",
    "T26n1521_002:0029c19": "波羅蜜是諸佛家。從此生諸佛故。若違此",
    "T26n1521_002:0029c20": "六事。是污佛家。有人言。般若波羅蜜是諸佛",
    "T26n1521_002:0029c21": "母。方便為父。是名諸佛家。以此二法出生",
    "T26n1521_002:0029c22": "諸佛。若違此法是污佛家。復次偈中自說",
    "T26n1521_002:0029c23": "污不污相。所謂不毀戒不欺佛。若受佛戒",
    "T26n1521_002:0029c24": "不能護持則欺諸佛。是污佛家。何以故。受",
    "T26n1521_002:0029c25": "戒時生佛家中。破戒則欺諸佛。名污佛家。",
    "T26n1521_002:0029c26": "問曰。必定菩薩有破戒耶。答曰。不斷煩惱",
    "T26n1521_002:0029c27": "是事可畏未久入必定菩薩或有破戒。如",
    "T26n1521_002:0029c28": "大勝佛法中說。難陀故破戒。我說此事猶",
    "T26n1521_002:0029c29": "以為畏。但以經有此說。信佛語故心則信",
    "T26n1521_002:0030a01": "受。若受戒不破不欺諸佛。名為不污佛",
    "T26n1521_002:0030a02": "家。復次戒名三學。戒學心學慧學。破此學",
    "T26n1521_002:0030a03": "名污佛家。如法受戒而後毀破名為欺佛。",
    "T26n1521_002:0030a04": "如是二句各有義趣。欺佛者。空自發願不",
    "T26n1521_002:0030a05": "如說行。欺誑眾生是名欺佛。復次一切法",
    "T26n1521_002:0030a06": "中不如說行。名為欺佛。堅住薩婆若不",
    "T26n1521_002:0030a07": "動如大山者。是菩薩一切發願求薩婆若",
    "T26n1521_002:0030a08": "種種因緣。乃至大地獄苦心不移動。如須彌",
    "T26n1521_002:0030a09": "山王吹不可動。常修轉上法者。從初發心",
    "T26n1521_002:0030a10": "常求索勝法。入初地中更修上法。如是展",
    "T26n1521_002:0030a11": "轉心無厭足。樂出世間法不樂世間者。",
    "T26n1521_002:0030a12": "世間法名隨順世間事增長生死。六趣三",
    "T26n1521_002:0030a13": "有五陰十二入十八界十二因緣諸煩惱有漏",
    "T26n1521_002:0030a14": "業等出世間法名隨所用法能出三界。所",
    "T26n1521_002:0030a15": "謂五根五力七覺八道四念處四正勤四如意",
    "T26n1521_002:0030a16": "足空無相無作解脫門戒律儀多聞無貪恚癡",
    "T26n1521_002:0030a17": "善根厭離心不放逸等。是菩薩利根故。不",
    "T26n1521_002:0030a18": "樂世間虛妄法。但樂出世間真實法。即治",
    "T26n1521_002:0030a19": "歡喜地。難治而能治者。治名通達無礙。如",
    "T26n1521_002:0030a20": "人破竹初節為難餘者皆易。初地難治治已",
    "T26n1521_002:0030a21": "餘皆自易。何以故。菩薩在初地。勢力未足",
    "T26n1521_002:0030a22": "善根未厚。修習善法未久故。眼等諸根猶",
    "T26n1521_002:0030a23": "隨諸塵心未調伏。是故諸煩惱猶能為患。",
    "T26n1521_002:0030a24": "如人勢力未足逆水則難。又此地中魔及魔",
    "T26n1521_002:0030a25": "民多為障礙故。以方便力勤行精進。是故",
    "T26n1521_002:0030a26": "此地名為難治。如是信力轉增上為首。不",
    "T26n1521_002:0030a27": "樂世間法為後。修此二十七法。治菩薩初",
    "T26n1521_002:0030a28": "歡喜地。是故說菩薩應常修行此法。修行",
    "T26n1521_002:0030a29": "名一心不放逸。常行常觀除諸過惡。故名",
    "T26n1521_002:0030b01": "為治。如人所行道路治令清淨。是諸法不",
    "T26n1521_002:0030b02": "但修治初地。一切諸地皆以此法。問曰。汝",
    "T26n1521_002:0030b03": "已說得初地方便及淨治法。菩薩云何安",
    "T26n1521_002:0030b04": "住而不退失。答曰。常行成就。如是信力轉",
    "T26n1521_002:0030b05": "增上等法。名為安住初地。菩提名上道。薩",
    "T26n1521_002:0030b06": "埵名深心。深樂菩提故名為菩提薩埵。復",
    "T26n1521_002:0030b07": "次眾生名薩埵。為眾生修集菩提故名菩",
    "T26n1521_002:0030b08": "提薩埵。上法者。信等法能令人成佛道故",
    "T26n1521_002:0030b09": "名為上法。",
    "T26n1521_002:0030b10": "釋願品第五",
    "T26n1521_002:0030b11": "已說入初地方便及淨治法。菩薩因願故得",
    "T26n1521_002:0030b12": "入諸地。又成就信力增上等功德故安住",
    "T26n1521_002:0030b13": "其地。今當分別此願。",
    "T26n1521_002:0030b14": "　願供養奉給　　恭敬一切佛",
    "T26n1521_002:0030b15": "　願皆守護持　　一切諸佛法",
    "T26n1521_002:0030b16": "此是諸菩薩初願。從初發心乃至得阿耨多",
    "T26n1521_002:0030b17": "羅三藐三菩提。於其中間所有諸佛。盡當",
    "T26n1521_002:0030b18": "供養奉給恭敬。供養名花香瓔珞幡蓋燈明",
    "T26n1521_002:0030b19": "起塔廟等。奉給名衣服臥具所須之物。恭敬",
    "T26n1521_002:0030b20": "名尊重禮拜迎來送去合掌親侍。復次以",
    "T26n1521_002:0030b21": "小乘法教化眾生名為供養。以辟支佛法",
    "T26n1521_002:0030b22": "教化眾生名為奉給。以大乘法教化眾生",
    "T26n1521_002:0030b23": "名為恭敬。是第一願。護持一切諸佛法者。",
    "T26n1521_002:0030b24": "菩薩作是念。一切過去未來現在十方三世",
    "T26n1521_002:0030b25": "諸佛法我應守護。問曰。過去諸佛已滅法亦",
    "T26n1521_002:0030b26": "隨滅。未來諸佛未出法亦未有。尚無初轉",
    "T26n1521_002:0030b27": "法輪。何況餘法。云何當得守護。正可守護",
    "T26n1521_002:0030b28": "現在諸佛法。以諸佛現在故。答曰。過去未",
    "T26n1521_002:0030b29": "來現在諸佛法。皆是一體一相。是故若守護",
    "T26n1521_002:0030c01": "一佛法。則為守護三世諸佛法。如經說。佛",
    "T26n1521_002:0030c02": "告諸比丘。毘婆尸佛法出家受戒著衣持鉢",
    "T26n1521_002:0030c03": "禪定智慧說法教化亦如我也。是故汝難不",
    "T26n1521_002:0030c04": "然。是第二願也。復次。",
    "T26n1521_002:0030c05": "　諸佛從兜術　　退來在世間",
    "T26n1521_002:0030c06": "　乃至教化訖　　永入無餘界",
    "T26n1521_002:0030c07": "　處胎及生時　　出家趣道場",
    "T26n1521_002:0030c08": "　降魔成佛道　　初轉妙法輪",
    "T26n1521_002:0030c09": "　奉迎諸如來　　及於餘時中",
    "T26n1521_002:0030c10": "　願我悉當得　　盡心而供養",
    "T26n1521_002:0030c11": "諸佛始從兜術天上退下世間。終至無餘",
    "T26n1521_002:0030c12": "涅槃。於其中間入胎時大設供養。及生",
    "T26n1521_002:0030c13": "時出家趣道場。降魔王成佛道轉法輪",
    "T26n1521_002:0030c14": "奉迎如來。餘時者。現大神通人天大會廣",
    "T26n1521_002:0030c15": "度眾生。爾時當以華香幡蓋伎樂歌頌稱",
    "T26n1521_002:0030c16": "讚。出家受法如說修行。以第一供養之具",
    "T26n1521_002:0030c17": "供養諸佛。是第三願。復次。",
    "T26n1521_002:0030c18": "　願教化眾生　　令悉入諸道",
    "T26n1521_002:0030c19": "教名教他以善法。化名遠離惡法。我當",
    "T26n1521_002:0030c20": "以此二法令無量阿僧祇眾生。住聲聞辟",
    "T26n1521_002:0030c21": "支佛道。是第四願。復次。",
    "T26n1521_002:0030c22": "　願一切眾生　　成就佛菩提",
    "T26n1521_002:0030c23": "　有人向聲聞　　辟支佛道者",
    "T26n1521_002:0030c24": "是人修集聲聞辟支佛法未入法位。我當",
    "T26n1521_002:0030c25": "教化令趣佛道。有人不向聲聞辟支佛道。",
    "T26n1521_002:0030c26": "我當教化令向無上佛道。有人向無上佛",
    "T26n1521_002:0030c27": "道者。我當示教利喜令其功德轉更增益。如",
    "T26n1521_002:0030c28": "是教化一切眾生。是第五願。復次。",
    "T26n1521_002:0030c29": "　願使一切法　　信解入平等",
    "T26n1521_002:0031a01": "一切法者。凡所有法。度法非度法。攝覺意法。",
    "T26n1521_002:0031a02": "非攝覺意法。助道法非助道法。聖道所攝法",
    "T26n1521_002:0031a03": "非聖道所攝法。應修法不應修法。應近法不",
    "T26n1521_002:0031a04": "應近法。應生法不應生法。生法不生法。現在",
    "T26n1521_002:0031a05": "法非現在法。因緣生法非因緣生法。因緣法",
    "T26n1521_002:0031a06": "非因緣法。從思惟生法不從思惟生法。麁法",
    "T26n1521_002:0031a07": "細法。受法不受法。內法外法。內入所攝法非",
    "T26n1521_002:0031a08": "內入所攝法。外入所攝法非外入所攝法。五",
    "T26n1521_002:0031a09": "陰所攝法非五陰所攝法。五受陰所攝法非",
    "T26n1521_002:0031a10": "五受陰所攝法。四諦所攝法非四諦所攝法。",
    "T26n1521_002:0031a11": "助世法非助世法。依貪法依出法。顛倒法非",
    "T26n1521_002:0031a12": "顛倒法。變法非變法。悔法非悔法。大法小法。",
    "T26n1521_002:0031a13": "受處法非受處法。可斷法不可斷法。知見法",
    "T26n1521_002:0031a14": "不知見法。有漏法無漏法。有繫法無繫法。",
    "T26n1521_002:0031a15": "有淨法無淨法。有上法無上法。有覺法無覺",
    "T26n1521_002:0031a16": "法。有觀法無觀法。可喜法不可喜法。相應",
    "T26n1521_002:0031a17": "法不相應法。有分別法無分別法。行法無行",
    "T26n1521_002:0031a18": "法。有緣法無緣法。有次第法無次第法。可見",
    "T26n1521_002:0031a19": "法不可見法。有對法無對法。可見有對法不",
    "T26n1521_002:0031a20": "可見無對法。有相法無相法。可行法不可行",
    "T26n1521_002:0031a21": "法有為法無為法。險法非險法。有本法無本",
    "T26n1521_002:0031a22": "法。有出法無出法。眾生法非眾生法。苦者法",
    "T26n1521_002:0031a23": "非苦者法。惱法非惱法。有法非有法。逆法非",
    "T26n1521_002:0031a24": "逆法。樂報法非樂報法。苦報法非苦報法。憶",
    "T26n1521_002:0031a25": "生法非憶生法。智首行法非智首行法。信首",
    "T26n1521_002:0031a26": "行法非信首行法。思惟首行法非思惟首行",
    "T26n1521_002:0031a27": "法。願首行法非願首行法。色法非色法。教法",
    "T26n1521_002:0031a28": "非教法。變化法非變化法。如意遊行法非如",
    "T26n1521_002:0031a29": "意遊行法。欲本法非欲本法。因善法非因善",
    "T26n1521_002:0031b01": "法。因善根法非因善根法。定法非定法。身法",
    "T26n1521_002:0031b02": "非身法。口法非口法。意法非意法。有對觸生",
    "T26n1521_002:0031b03": "法非有對觸生法。意觸生法非意觸生法。惡",
    "T26n1521_002:0031b04": "法非惡法。善法非善法。能生法非能生法。念",
    "T26n1521_002:0031b05": "念滅法非念念滅法。攝聚法非攝聚法。明分",
    "T26n1521_002:0031b06": "法非明分法。因法非因法。緣法非緣法。因",
    "T26n1521_002:0031b07": "緣法非因緣法。因生法非因生法。有因法非",
    "T26n1521_002:0031b08": "有因法。一法異法。滅法非滅法。攝根法非攝",
    "T26n1521_002:0031b09": "根法。共心法非共心法。心法非心法。心數法",
    "T26n1521_002:0031b10": "非心數法。共觸五法非共觸五法。共得十六",
    "T26n1521_002:0031b11": "法非共得十六法。細法麁法。迴向法非迴向",
    "T26n1521_002:0031b12": "法。善法不善法。無記法見諦所斷法思惟所",
    "T26n1521_002:0031b13": "斷法不斷法。學法無學法。非學非無學法等。",
    "T26n1521_002:0031b14": "無量千萬種諸法。皆令入空無相無作門平",
    "T26n1521_002:0031b15": "等無二。以信解力故。是第六願。復次。",
    "T26n1521_002:0031b16": "十住毘婆沙論卷第二"
}