{
    "T03n0189_003:0636b05": "過去現在因果經卷第三",
    "T03n0189_003:0636b07": "宋天竺三藏求那跋陀羅譯",
    "T03n0189_003:0636b08": "◎「爾時白淨王，發遣王師及大臣已，即以",
    "T03n0189_003:0636b09": "太子瓔珞，與摩訶波闍波提，而語之言：『此",
    "T03n0189_003:0636b10": "是太子所服瓔珞，付車匿還，令以與汝。』",
    "T03n0189_003:0636b11": "摩訶波闍波提，見瓔珞已，倍增悲絕，而自",
    "T03n0189_003:0636b12": "念言：『四天下人，極為薄福，失此明智轉輪",
    "T03n0189_003:0636b13": "聖王。』又送餘莊嚴具，以與耶輸陀羅，而語",
    "T03n0189_003:0636b14": "之曰：『太子以此嚴身之具，令持與汝。』耶輸",
    "T03n0189_003:0636b15": "陀羅，既見此物，悶絕躃地。王又遣人勅耶",
    "T03n0189_003:0636b16": "輸陀羅，令自愛敬，無使胎子不安隱也。",
    "T03n0189_003:0636b17": "「爾時王師，及以大臣，至跋伽仙人苦行林中，",
    "T03n0189_003:0636b18": "除去從人及諸儀飾，便前仙人所住之處。",
    "T03n0189_003:0636b19": "仙人請坐，互相問訊，於是王師，語仙人言：",
    "T03n0189_003:0636b20": "『我是白淨王師，今所以來至於此者，彼白",
    "T03n0189_003:0636b21": "淨王，足相太子，厭惡生老病死之苦，出家學",
    "T03n0189_003:0636b22": "道，路由此林，大仙見不？』跋伽仙人答王師",
    "T03n0189_003:0636b23": "言：『我近於此見一童子，顏容端正，相好",
    "T03n0189_003:0636b24": "具足，來入此林，共我議論，遂經一宿，不知",
    "T03n0189_003:0636b25": "乃是王之太子；鄙薄我等所修之道，從此",
    "T03n0189_003:0636b26": "北行，詣彼仙人阿羅邏、迦蘭。』「爾時王師大臣，",
    "T03n0189_003:0636b27": "聞此言已，即便疾往彼仙人所，而於中路，",
    "T03n0189_003:0636b28": "遙見太子在於樹下，端坐思惟，相好光明，",
    "T03n0189_003:0636b29": "踰於日月。即便下馬，除却侍衛，脫諸儀服，",
    "T03n0189_003:0636c01": "前太子所，坐於一面，互相問訊。於是王師，",
    "T03n0189_003:0636c02": "白太子言：『大王見使尋求太子，欲有所",
    "T03n0189_003:0636c03": "說。』太子答曰：『父王遣汝，欲何所道？』王師",
    "T03n0189_003:0636c04": "即言：『大王久知太子深樂出家，此意難迴，",
    "T03n0189_003:0636c05": "然王於太子，恩愛情深，憂愁盛火，常自熾",
    "T03n0189_003:0636c06": "然，須太子歸，以滅之耳。願便迴駕，還反",
    "T03n0189_003:0636c07": "宮城，雖有物務，不令太子全棄道業；靜心",
    "T03n0189_003:0636c08": "之處，不必山林；摩訶波闍波提，耶輸陀羅，",
    "T03n0189_003:0636c09": "內外眷屬，皆悉沒於憂惱大海，思太子還，",
    "T03n0189_003:0636c10": "而拯救之。』",
    "T03n0189_003:0636c11": "「爾時太子，聞王師語，以深重聲答王師言：",
    "T03n0189_003:0636c12": "『我豈不知父王於我恩情深耶？但畏生老",
    "T03n0189_003:0636c13": "病死之苦，是以來此，為斷除故。若令恩",
    "T03n0189_003:0636c14": "愛終日合會又無生老病死苦者，我復何為",
    "T03n0189_003:0636c15": "來至於此？我今所以違遠父王，欲為將來",
    "T03n0189_003:0636c16": "和合故耳。父王憂愁大火今雖熾然，我與",
    "T03n0189_003:0636c17": "父王，唯餘今生有此一苦，將來自當永絕",
    "T03n0189_003:0636c18": "斯患。若如汝言，令吾處宮修道業者，如",
    "T03n0189_003:0636c19": "七寶舍，滿中焰火，當有人能止此室不？如",
    "T03n0189_003:0636c20": "雜毒食，設有飢人，終不食之。我既棄國，",
    "T03n0189_003:0636c21": "出家修道，云何令我復還宮城修學道",
    "T03n0189_003:0636c22": "耶？世間之人，在大苦中，為小樂故，尚復",
    "T03n0189_003:0636c23": "躭湎不能暫捨；況我在此極靜寂處，無諸",
    "T03n0189_003:0636c24": "患苦，而能捐棄，還就於惡？古昔諸王，入山",
    "T03n0189_003:0636c25": "學道，無有中路還受欲者；父王若欲必",
    "T03n0189_003:0636c26": "令我歸，便是違於先王之法。』",
    "T03n0189_003:0636c27": "「爾時王師白太子言：『誠如太子今之所說。",
    "T03n0189_003:0636c28": "然諸仙聖，一言未來定有果報，一言定無，此",
    "T03n0189_003:0636c29": "二仙聖尚不能知未來世中必定有無，太",
    "T03n0189_003:0637a01": "子云何欲捨現樂，而求未來不定果報？生",
    "T03n0189_003:0637a02": "死果報尚不可知決定有無，云何乃欲求",
    "T03n0189_003:0637a03": "解脫果？唯願太子，便還宮也。』",
    "T03n0189_003:0637a04": "「太子答言：『彼二仙人，說未來果，一者言有，",
    "T03n0189_003:0637a05": "一者言無，皆是疑心，非決定說。我今終不",
    "T03n0189_003:0637a06": "修順彼教，不應以此而見難詰。所以者",
    "T03n0189_003:0637a07": "何？我今不為希慕果報而來至此，以目所",
    "T03n0189_003:0637a08": "見，生老病死必應經之，故求解脫免此",
    "T03n0189_003:0637a09": "苦耳。令汝不久見我道成，我此志願，終不",
    "T03n0189_003:0637a10": "可迴。還啟父王，說如此也。』爾時太子，作",
    "T03n0189_003:0637a11": "此語已，即從座起，與王師大臣，辭別北",
    "T03n0189_003:0637a12": "行，詣阿羅邏、迦蘭仙人所。于時王師大臣，",
    "T03n0189_003:0637a13": "見太子去，啼泣懊惱：一者、念太子情深；二",
    "T03n0189_003:0637a14": "者、奉受王使，來太子所，而復不能移轉",
    "T03n0189_003:0637a15": "其意。徘徊路側，不能自反，互共議言：『既",
    "T03n0189_003:0637a16": "被王使，而無力效，今者空歸，云何奉答？我",
    "T03n0189_003:0637a17": "等當留所從五人，聰明智慧，心意柔軟，",
    "T03n0189_003:0637a18": "為性忠直，種族強者，密令伺察，看其進",
    "T03n0189_003:0637a19": "止。』作此言已，顧瞻其傍，見憍陳如等五",
    "T03n0189_003:0637a20": "人，而語之言：『汝等悉能留止此不？』五人答",
    "T03n0189_003:0637a21": "言：『善哉！如勅；進止去來，當密伺察。』即便",
    "T03n0189_003:0637a22": "辭別，趣太子所；王師大臣，還歸宮城。",
    "T03n0189_003:0637a23": "「爾時太子，往彼阿羅邏、迦蘭仙人住處，渡",
    "T03n0189_003:0637a24": "於恒河，路由王舍城。既入城已，諸人民眾，",
    "T03n0189_003:0637a25": "見太子顏貌相好殊特，歡喜愛敬；舉國皆悉",
    "T03n0189_003:0637a26": "奔馳瞻視，如是諠譁，徹頻毘娑羅王。王便",
    "T03n0189_003:0637a27": "驚問：『此是何聲？』諸臣答言：『白淨王太子，名",
    "T03n0189_003:0637a28": "薩婆悉達，昔諸相師，記其應得轉輪王位，",
    "T03n0189_003:0637a29": "王四天下，又復記其若出家者，必當成就一",
    "T03n0189_003:0637b01": "切種智。其人今者來入此城，外諸人民，馳競",
    "T03n0189_003:0637b02": "來看，以是之故，所以諠鬧。』時頻毘娑羅王，",
    "T03n0189_003:0637b03": "既聞此語，心大歡喜，踴躍遍身；即勅一人，",
    "T03n0189_003:0637b04": "令往伺察太子所在。使者受勅，尋求太",
    "T03n0189_003:0637b05": "子，見在般茶婆山，於一石上，端坐思惟。",
    "T03n0189_003:0637b06": "「時使即歸，具白大王。王便嚴駕，與諸臣民，",
    "T03n0189_003:0637b07": "詣太子所。至般茶婆山，遙見太子，相好光",
    "T03n0189_003:0637b08": "明，踰於日月；即便下馬，除却儀飾及諸侍",
    "T03n0189_003:0637b09": "衛，前坐問訊：『太子四大悉調和不？我見太",
    "T03n0189_003:0637b10": "子，心甚歡喜；然有一悲，太子本是日之種",
    "T03n0189_003:0637b11": "姓，累世相承，為轉輪王；太子今者轉輪王",
    "T03n0189_003:0637b12": "相，皆悉具足，云何捨之，來入深山，踐藉沙",
    "T03n0189_003:0637b13": "土，遠至此耶？我見是故，所以悲耳。太子",
    "T03n0189_003:0637b14": "若以父王今在，故欲不取聖王位者，當",
    "T03n0189_003:0637b15": "以我國分半治之；若謂為少，我當捨國盡",
    "T03n0189_003:0637b16": "以相奉，臣事太子；若復不取我此國者，當",
    "T03n0189_003:0637b17": "給四兵，可自攻伐取他國也。太子所欲，",
    "T03n0189_003:0637b18": "其不相違。』",
    "T03n0189_003:0637b19": "「爾時太子，聞頻毘娑羅王說此語已，深感",
    "T03n0189_003:0637b20": "其意，即答王言：『王之種族，本是明月，性自",
    "T03n0189_003:0637b21": "高涼，不為鄙事，所為所作，無不清勝；今",
    "T03n0189_003:0637b22": "發是言，未足為奇。然我觀王，中情懇至，",
    "T03n0189_003:0637b23": "倍於前後，王今便可於身命財修三堅法，",
    "T03n0189_003:0637b24": "亦不應以不堅之法勸獎餘人。我今既捨",
    "T03n0189_003:0637b25": "轉輪王位，亦復何緣應取王國？王以善心，",
    "T03n0189_003:0637b26": "捨國與我，猶尚不取，何緣以兵伐取他國",
    "T03n0189_003:0637b27": "也。我今所以辭別父母、剃除鬚髮、捨於",
    "T03n0189_003:0637b28": "國者，為斷生老病死苦故，非為求於五",
    "T03n0189_003:0637b29": "欲樂也。",
    "T03n0189_003:0637c01": "「『世間五欲，如大火聚，燒諸眾生，不能自出，",
    "T03n0189_003:0637c02": "云何勸我，貪著之耶？我今所以來至此",
    "T03n0189_003:0637c03": "者，有二仙人阿羅邏、迦蘭，是求解脫最上",
    "T03n0189_003:0637c04": "導師，欲往彼處求解脫道，不宜久停在",
    "T03n0189_003:0637c05": "於此也。我既違王初始之言，喜心賜我，勿",
    "T03n0189_003:0637c06": "致嫌恨；王今當以正法治國，勿抂人民。』",
    "T03n0189_003:0637c07": "作此言已，太子即起，而與王別。時頻毘娑",
    "T03n0189_003:0637c08": "羅王，見太子去，深大惆悵，合掌流淚，而作",
    "T03n0189_003:0637c09": "是言：『初見太子，心大踊躍，太子既去，倍生",
    "T03n0189_003:0637c10": "悲苦。汝今為於大解脫故，而欲去者，不敢",
    "T03n0189_003:0637c11": "相留；唯願太子，所期速果，若道成者，願先",
    "T03n0189_003:0637c12": "見度。』太子於是，辭別而去；時王奉送，次於",
    "T03n0189_003:0637c13": "路側，極目瞻矚，不見乃反。",
    "T03n0189_003:0637c14": "「爾時太子，即便前至彼阿羅邏仙人之所。于",
    "T03n0189_003:0637c15": "時諸天，語仙人言：『薩婆悉達，棄捨國土，",
    "T03n0189_003:0637c16": "辭別父母，為求無上正真之道，欲拔一切",
    "T03n0189_003:0637c17": "眾生苦故；今者已來，垂至於此。』時彼仙人，",
    "T03n0189_003:0637c18": "既聞天語，心大歡喜，俄爾之頃，遙見太子，",
    "T03n0189_003:0637c19": "即出奉迎，讚言：『善來！』俱還所住，請太子",
    "T03n0189_003:0637c20": "坐。是時仙人，既見太子，顏貌端正，相好具",
    "T03n0189_003:0637c21": "足，諸根恬靜，深生愛敬，即問太子：『所行道",
    "T03n0189_003:0637c22": "路，得無疲耶？太子初生，及以出家，又來",
    "T03n0189_003:0637c23": "至此，我悉知之；能於火聚，自覺而出；又如",
    "T03n0189_003:0637c24": "大象，於羂索中，而自免脫。古昔諸王，盛年",
    "T03n0189_003:0637c25": "之時，恣受五欲，至於根熟，然後方捨國邑",
    "T03n0189_003:0637c26": "樂具，出家學道，此未足奇。太子今者於此",
    "T03n0189_003:0637c27": "壯年，能棄五欲，遠至此間，真為殊特；當",
    "T03n0189_003:0637c28": "勤精進，速度彼岸。』太子聞已，即答之曰：『我",
    "T03n0189_003:0637c29": "聞汝言，極為歡喜，汝可為我說斷生老病",
    "T03n0189_003:0638a01": "死之法，我今樂聞。』仙人答言：『善哉！善哉！』即",
    "T03n0189_003:0638a02": "便說曰：『眾生之始，始於冥初；從於冥初，起",
    "T03n0189_003:0638a03": "於我慢；從於我慢，生於癡心；從於癡心，",
    "T03n0189_003:0638a04": "生於染愛；從於染愛，生五微塵氣；從五微",
    "T03n0189_003:0638a05": "塵氣，生於五大；從於五大，生貪欲瞋恚等",
    "T03n0189_003:0638a06": "諸煩惱；於是流轉生老病死憂悲苦惱，今",
    "T03n0189_003:0638a07": "為太子，略言之耳。』",
    "T03n0189_003:0638a08": "「爾時太子，即便問曰：『我今已知汝之所說，生",
    "T03n0189_003:0638a09": "死根本，復何方便，而能斷之？』仙人答言：『若",
    "T03n0189_003:0638a10": "欲斷此生死本者，先當出家修持戒行，謙",
    "T03n0189_003:0638a11": "卑忍辱；住空閑處，修習禪定；離欲惡不善",
    "T03n0189_003:0638a12": "法，有覺有觀，得初禪；除覺觀定，生入喜心，",
    "T03n0189_003:0638a13": "得第二禪；捨喜心，得正念，具樂根，得第",
    "T03n0189_003:0638a14": "三禪；除苦樂，得淨念，入捨根，得第四禪，",
    "T03n0189_003:0638a15": "獲無想報。別有一師，說如此處，名為解",
    "T03n0189_003:0638a16": "脫；從定覺已，然後方知非解脫處。離色想，",
    "T03n0189_003:0638a17": "入空處；滅有對想，入識處；滅無量識想，唯",
    "T03n0189_003:0638a18": "觀一識，入無所有處；離於種種想，入非想",
    "T03n0189_003:0638a19": "非非想處；斯處名為究竟解脫，是諸學者之",
    "T03n0189_003:0638a20": "彼岸也。",
    "T03n0189_003:0638a21": "太子若欲斷於生老病死患者，應當修學",
    "T03n0189_003:0638a22": "如此之行。』「爾時太子，聞仙人言，心不喜樂。",
    "T03n0189_003:0638a23": "即自思惟：『其所知見，非究竟處，非是永斷",
    "T03n0189_003:0638a24": "諸結煩惱。』即便語言：『我今於汝所說法中，",
    "T03n0189_003:0638a25": "有所未解，今欲相問。』仙人答言：『敬從來",
    "T03n0189_003:0638a26": "意。』即問之曰：『非想非非想處，為有我耶？",
    "T03n0189_003:0638a27": "為無我耶？若言無我，不應言非想非非",
    "T03n0189_003:0638a28": "想；若言有我，我為有知？我為無知？我若無",
    "T03n0189_003:0638a29": "知，則同木石；我若有知，則有攀緣，既有攀",
    "T03n0189_003:0638b01": "緣，則有染著，以染著故，則非解脫。汝以",
    "T03n0189_003:0638b02": "盡於麤結，而不自知細結猶存；以是之故，",
    "T03n0189_003:0638b03": "謂為究竟，細結滋長，復受下生，以此故知",
    "T03n0189_003:0638b04": "非度彼岸。若能除我及以我想，一切盡捨，",
    "T03n0189_003:0638b05": "是則名為真解脫也。』仙人默然，心自思惟：『太",
    "T03n0189_003:0638b06": "子所說，甚為微妙。』",
    "T03n0189_003:0638b07": "「爾時太子，復問仙人：『汝年至幾而出家耶？",
    "T03n0189_003:0638b08": "修梵行來，復幾許年？』仙人答言：『我年十六，",
    "T03n0189_003:0638b09": "而便出家，修梵行來，一百四年。』太子聞已，",
    "T03n0189_003:0638b10": "而心念言：『出家以來，乃如是久，而所得法，",
    "T03n0189_003:0638b11": "正如此乎？』于時太子，為求勝法，即從坐",
    "T03n0189_003:0638b12": "起，與仙人別。爾時仙人，語太子言：『我久遠",
    "T03n0189_003:0638b13": "來，習此苦行，而所得果，正如此耳；汝是王",
    "T03n0189_003:0638b14": "種，云何而能修苦行耶？』太子答言：『如汝",
    "T03n0189_003:0638b15": "所修，非為苦也，別有最苦難行之道。』仙人",
    "T03n0189_003:0638b16": "既見太子智慧，又觀志意堅固不虧，知決",
    "T03n0189_003:0638b17": "定成一切種智，白太子言：『汝若道成，願先",
    "T03n0189_003:0638b18": "度我。』於是太子，答言：『善哉！』次至迦蘭所住",
    "T03n0189_003:0638b19": "之處，論議問答，亦復如是，太子即便前路",
    "T03n0189_003:0638b20": "而去。時二仙人，見太子去，各心念言：『太子",
    "T03n0189_003:0638b21": "智慧，深妙奇特，乃爾難測。』合掌奉送，絕視",
    "T03n0189_003:0638b22": "方還。",
    "T03n0189_003:0638b23": "「爾時太子，調伏阿羅邏、迦蘭二仙人已，即便",
    "T03n0189_003:0638b24": "前進迦闍山苦行林中，是憍陳如等五人所",
    "T03n0189_003:0638b25": "止住處；即於尼連禪河側，靜坐思惟：『觀眾",
    "T03n0189_003:0638b26": "生根，宜應六年苦行，而以度之。』思惟是已，",
    "T03n0189_003:0638b27": "便修苦行；於是諸天，奉獻麻米。太子為求",
    "T03n0189_003:0638b28": "正真道故，淨心守戒，日食一麻一米；設有",
    "T03n0189_003:0638b29": "乞者，亦以施之。",
    "T03n0189_003:0638c01": "「爾時憍陳如等五人，既見太子，端坐思惟，",
    "T03n0189_003:0638c02": "修於苦行，或日食一麻，或日食一米，或復",
    "T03n0189_003:0638c03": "二日，乃至七日，食一麻米。時憍陳如等，亦",
    "T03n0189_003:0638c04": "修苦行，供奉太子，不離其側；既見此已，",
    "T03n0189_003:0638c05": "即遣一人，還白王師及以大臣，具說太子",
    "T03n0189_003:0638c06": "所行之事。「爾時王師大臣，俱還宮門，顏貌愁",
    "T03n0189_003:0638c07": "悴，身形萎熟，猶如有人喪其所親，葬送既",
    "T03n0189_003:0638c08": "畢，抑忍而歸。時守門者，而白王言：『師與大",
    "T03n0189_003:0638c09": "臣，今在門外。』王既聞已，氣奔聲絕，身首纔",
    "T03n0189_003:0638c10": "動，時守門人，解王此意，即呼令前。王與相",
    "T03n0189_003:0638c11": "見，悲不能言；如是良久，微聲而問：『太子既",
    "T03n0189_003:0638c12": "是我之性命，卿等今者獨作此歸，我之性命，",
    "T03n0189_003:0638c13": "云何而存？』王師答言：『我奉王勅，尋求太子，",
    "T03n0189_003:0638c14": "便至跋伽仙人住處，訪覓太子；仙人語我",
    "T03n0189_003:0638c15": "太子所在并說太子所言之事。我便前行，而",
    "T03n0189_003:0638c16": "於中路，遇見太子，在於樹下，端坐思惟，",
    "T03n0189_003:0638c17": "相好光明，踰於日月；即向太子，具說大王",
    "T03n0189_003:0638c18": "摩訶波闍波提及耶輸陀羅憂苦之情。太子",
    "T03n0189_003:0638c19": "即以深重之聲，而見答言：「我豈不知父王",
    "T03n0189_003:0638c20": "親戚恩情深耶？但畏生死愛別離苦，為欲",
    "T03n0189_003:0638c21": "斷除故來此耳。」如是種種言辭所說，志意",
    "T03n0189_003:0638c22": "堅固，如須彌山不可移動，捨我而去，如",
    "T03n0189_003:0638c23": "棄草芥。爾時即便選擇五人，隨從給侍，",
    "T03n0189_003:0638c24": "伺察所在。所遣人中，有一人還，說言：「太子",
    "T03n0189_003:0638c25": "當至阿羅邏、迦蘭仙人之所，路由恒河，以",
    "T03n0189_003:0638c26": "天神力，而得渡水，至王舍城。時頻毘娑羅",
    "T03n0189_003:0638c27": "王，來詣太子，方便譬說，不應出家，分國",
    "T03n0189_003:0638c28": "共治，及以全與，并欲與兵令伐他國；太子",
    "T03n0189_003:0638c29": "亦復皆悉不受，即又前行達仙人所，而為",
    "T03n0189_003:0639a01": "說法，降伏其心；又至伽闍山苦行林中尼連",
    "T03n0189_003:0639a02": "禪河側，靜坐思惟，日食一麻一米。」』",
    "T03n0189_003:0639a03": "「爾時白淨王，聞王師大臣說彼使人如此",
    "T03n0189_003:0639a04": "語已；心大悲惱，舉體戰掉，身毛皆竪。即語",
    "T03n0189_003:0639a05": "王師及大臣言：『太子遂捨轉輪王位，父母親",
    "T03n0189_003:0639a06": "屬恩愛之樂，遠在深山，修此苦行；我今薄",
    "T03n0189_003:0639a07": "福，生失如此珍寶之子。』王即復以使人所",
    "T03n0189_003:0639a08": "言，向摩訶波闍波提及耶輸陀羅，而為說",
    "T03n0189_003:0639a09": "之。時白淨王，即便嚴駕五百乘車，摩訶波",
    "T03n0189_003:0639a10": "闍波提，及耶輸陀羅，亦復相與辦五百乘，一",
    "T03n0189_003:0639a11": "切資生，皆悉具足。即喚車匿，而語之言：『汝",
    "T03n0189_003:0639a12": "送太子，遠放深山，今復令汝領此千乘，載",
    "T03n0189_003:0639a13": "致資糧，送與太子；隨時供養，勿使乏少，盡",
    "T03n0189_003:0639a14": "更來請。』「車匿受勅，即領千乘，疾速而去。至",
    "T03n0189_003:0639a15": "太子所，見形消瘦，皮骨相連，血脉悉現，如",
    "T03n0189_003:0639a16": "波羅奢花；頭面禮足，悶絕於地，良久乃起，",
    "T03n0189_003:0639a17": "銜淚而言：『大王憶念太子，不捨日夜，今故",
    "T03n0189_003:0639a18": "遣我，領此千乘，載資生具，以餉太子。』于",
    "T03n0189_003:0639a19": "時太子，答車匿言：『我違父母，及捨國土，",
    "T03n0189_003:0639a20": "遠來在此，為求至道。云何當復受此餉耶？』",
    "T03n0189_003:0639a21": "爾時車匿，聞此語已，心自思惟：『太子今者",
    "T03n0189_003:0639a22": "既不肯受如此資供，我當別覓一人，領此",
    "T03n0189_003:0639a23": "千乘，還歸王所，我住於此，奉事太子。』即差",
    "T03n0189_003:0639a24": "一人，領車而去。於是車匿，密侍太子，不",
    "T03n0189_003:0639a25": "離晨昏。「爾時太子，心自念言：『我今日食一",
    "T03n0189_003:0639a26": "麻一米，乃至七日食一麻米，身形消瘦，有",
    "T03n0189_003:0639a27": "若枯木；修於苦行，垂滿六年，不得解脫，",
    "T03n0189_003:0639a28": "故知非道；不如昔在閻浮樹下，所思惟",
    "T03n0189_003:0639a29": "法，離欲寂靜，是最真正。今我若復以此羸",
    "T03n0189_003:0639b01": "身，而取道者，彼諸外道，當言自餓是般涅",
    "T03n0189_003:0639b02": "槃因；我今雖復節節有那羅延力，亦不以",
    "T03n0189_003:0639b03": "此而取道果，我當受食然後成道。』作是念",
    "T03n0189_003:0639b04": "已，即從坐起，至尼連禪河，入水洗浴。洗",
    "T03n0189_003:0639b05": "浴既畢，身體羸瘠，不能自出；天神來下，為",
    "T03n0189_003:0639b06": "按樹枝，得攀出池。時彼林外，有一牧牛女",
    "T03n0189_003:0639b07": "人，名難陀波羅，時淨居天，來下勸言：『太子",
    "T03n0189_003:0639b08": "今者在於林中，汝可供養。』女人聞已，心大",
    "T03n0189_003:0639b09": "歡喜，于時地中，自然而生千葉蓮花，花上",
    "T03n0189_003:0639b10": "有乳糜。女人見此，生奇特心，即取乳糜，",
    "T03n0189_003:0639b11": "至太子所，頭面禮足，而以奉上。太子即便",
    "T03n0189_003:0639b12": "受彼女施，而呪願之：『今所施食，欲令食",
    "T03n0189_003:0639b13": "者，得充氣力；當使施家得膽得喜，安樂",
    "T03n0189_003:0639b14": "無病，終保年壽，智慧具足。』太子即復作如",
    "T03n0189_003:0639b15": "是言：『我為成熟一切眾生故，受此食。』呪願",
    "T03n0189_003:0639b16": "訖已，即受食之；身體光悅，氣力充足，堪受",
    "T03n0189_003:0639b17": "菩提。",
    "T03n0189_003:0639b18": "「爾時五人，既見此事，驚而怪之，謂為退轉，",
    "T03n0189_003:0639b19": "各還所住。菩薩獨行，趣畢波羅樹，自發願",
    "T03n0189_003:0639b20": "言：『坐彼樹下，我道不成，要終不起。』菩薩德",
    "T03n0189_003:0639b21": "重，地不能勝，于時步步地為震動，出大音",
    "T03n0189_003:0639b22": "聲。爾時盲龍，聞地動嚮，心大歡喜，兩目開",
    "T03n0189_003:0639b23": "明：『曾見先佛有此瑞應。』作是念已，從地",
    "T03n0189_003:0639b24": "踊出，禮菩薩足。時有五百青雀，飛騰虛",
    "T03n0189_003:0639b25": "空，右繞菩薩；雜色瑞雲，及以香風，而隨映",
    "T03n0189_003:0639b26": "拂。爾時盲龍，以偈讚曰：",
    "T03n0189_003:0639b27": "「『菩薩足踐處，　　地皆六種震，",
    "T03n0189_003:0639b28": "　　發大深遠音，　　我聞眼開明；",
    "T03n0189_003:0639b29": "　　又見虛空中，　　青雀繞菩薩，",
    "T03n0189_003:0639c01": "　　瑞雲極鮮映，　　香風甚清涼。",
    "T03n0189_003:0639c02": "　　此菩薩瑞相，　　悉同過去佛；",
    "T03n0189_003:0639c03": "　　以是知菩薩，　　必定成正覺。』",
    "T03n0189_003:0639c04": "「於是菩薩，則自思惟：『過去諸佛，以何為座，",
    "T03n0189_003:0639c05": "成無上道？』即便自知以草為座。釋提桓因，",
    "T03n0189_003:0639c06": "化為凡人，執淨軟草。菩薩問言：『汝名何等？』",
    "T03n0189_003:0639c07": "答：『名吉祥。』菩薩聞之，心大歡喜，我破不吉，",
    "T03n0189_003:0639c08": "以成吉祥。菩薩又言：『汝手中草，此可得不？』",
    "T03n0189_003:0639c09": "於是吉祥，即便授草，以與菩薩。因發願言：",
    "T03n0189_003:0639c10": "『菩薩道成，願先度我。』菩薩受已，敷以為座，",
    "T03n0189_003:0639c11": "而於草上，結加趺坐：『如過去佛所坐之法，",
    "T03n0189_003:0639c12": "而自誓言：「不成正覺，不起此座。」我亦如",
    "T03n0189_003:0639c13": "是。』發此誓時，天龍鬼神，皆悉歡喜；清涼好",
    "T03n0189_003:0639c14": "風，從四方來，禽獸息嚮，樹不鳴條，遊雲",
    "T03n0189_003:0639c15": "飛塵，皆悉澄淨，知是菩薩，必成道相。",
    "T03n0189_003:0639c16": "「爾時菩薩，在於樹下，發誓言時，天龍八部，",
    "T03n0189_003:0639c17": "皆悉歡喜，於虛空中，踊躍讚歎。時第六天魔",
    "T03n0189_003:0639c18": "王宮殿，自然動搖；於是魔王，心大懊惱，精",
    "T03n0189_003:0639c19": "神躁擾，聲味不御，而自念言：『沙門瞿曇，今",
    "T03n0189_003:0639c20": "在樹下，捨於五欲，端坐思惟，不久當成正",
    "T03n0189_003:0639c21": "覺之道；其道若成，廣度一切，超越我境。及",
    "T03n0189_003:0639c22": "道未成，往壞亂之。』",
    "T03n0189_003:0639c23": "「爾時魔子薩陀，見父憔悴，而往白言：『不審",
    "T03n0189_003:0639c24": "父王，何故憂慼？』魔王答言：『沙門瞿曇，今坐",
    "T03n0189_003:0639c25": "樹下，其道將成超越於我，今欲壞之。』魔子",
    "T03n0189_003:0639c26": "即便前諫父言：『菩薩清淨，超出三界，神通",
    "T03n0189_003:0639c27": "智慧，無不明了，天龍八部，咸共稱讚。此非",
    "T03n0189_003:0639c28": "父王所能摧屈，不須造惡自招禍咎。』魔",
    "T03n0189_003:0639c29": "有三女，形容儀貌，極為端正，妖冶巧媚，",
    "T03n0189_003:0640a01": "善能惑人，於天女中，最為第一，熏以名香，",
    "T03n0189_003:0640a02": "佩好瓔珞，一名染欲；二名能悅人；三名可",
    "T03n0189_003:0640a03": "愛樂。三女俱前白其父言：『不審今者何故憂",
    "T03n0189_003:0640a04": "愁？』父即寫心，語諸女言：『世間今有沙門瞿",
    "T03n0189_003:0640a05": "曇，身被法鎧，執自在弓，鏃智慧箭，欲伏",
    "T03n0189_003:0640a06": "眾生壞我境界。我若不如，眾生信彼，皆悉",
    "T03n0189_003:0640a07": "歸依，我土則空，是故愁耳；及未成道，欲",
    "T03n0189_003:0640a08": "往摧挫壞其橋梁。』於是魔王，手執強弓，又",
    "T03n0189_003:0640a09": "持五箭；男女眷屬，俱時往彼畢波羅樹下。",
    "T03n0189_003:0640a10": "見於牟尼，寂然不動，欲度生死三有之海。",
    "T03n0189_003:0640a11": "「爾時魔王，左手執弓，右手調箭，語菩薩言：",
    "T03n0189_003:0640a12": "『汝剎利種，死甚可畏，何不速起？宜應修汝",
    "T03n0189_003:0640a13": "轉輪王業，捨出家法，習於施會，得生天樂，",
    "T03n0189_003:0640a14": "此道第一勝先所行；汝是剎利轉輪王種，",
    "T03n0189_003:0640a15": "而為乞士，此非所應。今若不起，但好安坐，",
    "T03n0189_003:0640a16": "勿捨本誓。我試射汝，一放利箭，苦行仙人，",
    "T03n0189_003:0640a17": "聞我箭聲，莫不驚怖，惛迷失性，況汝瞿曇，",
    "T03n0189_003:0640a18": "能堪此毒？汝若速起，可得安全。』魔說此",
    "T03n0189_003:0640a19": "語，以怖菩薩，菩薩怡然，不驚不動；魔王即",
    "T03n0189_003:0640a20": "便挽弓放箭，并進天女。菩薩爾時，眼不視",
    "T03n0189_003:0640a21": "箭，箭停空中，其鏃下向，變成蓮花。「時三",
    "T03n0189_003:0640a22": "天女，白菩薩言：『仁者至德，天人所敬，應",
    "T03n0189_003:0640a23": "有供侍；我等今者年在盛時，天女端正，",
    "T03n0189_003:0640a24": "無踰我者；天今遣我，以相供給，晨昏寢臥，",
    "T03n0189_003:0640a25": "願侍左右。』菩薩答言：『汝植小善，得為天",
    "T03n0189_003:0640a26": "身，不念無常，而作妖媚，形體雖美，而心",
    "T03n0189_003:0640a27": "不端，淫惑不善，死必當墮三惡道中，受",
    "T03n0189_003:0640a28": "鳥獸身，免之甚難；汝等今者欲亂定意，非",
    "T03n0189_003:0640a29": "清淨心，今便可去，吾不相須。』時三天女，變",
    "T03n0189_003:0640b01": "成老姥，頭白面皺，齒落垂涎，肉消骨立，腹",
    "T03n0189_003:0640b02": "大如鼓，柱杖羸步，不能自復。「魔王既見",
    "T03n0189_003:0640b03": "如是堅固，心自思惟：『我昔曾於雪山之中，",
    "T03n0189_003:0640b04": "射此摩醯首羅，即便恐懼，退其善心；而今",
    "T03n0189_003:0640b05": "不辦動於瞿曇，既非此箭及我三女，所",
    "T03n0189_003:0640b06": "能移轉，令生愛恚。當復更作他餘方便。』即",
    "T03n0189_003:0640b07": "以軟語，誘菩薩言：『汝若不樂人間受樂，今",
    "T03n0189_003:0640b08": "者便可上昇天宮；我捨天位及五欲具，悉",
    "T03n0189_003:0640b09": "持與汝。』菩薩答言：『汝於先世，修少施因，今",
    "T03n0189_003:0640b10": "故得為自在天王；此福有期，要還下生沈",
    "T03n0189_003:0640b11": "溺三塗，出濟甚難；此為罪因，非我所須。』魔",
    "T03n0189_003:0640b12": "語菩薩：『我之果報，是汝所知；汝之果報，誰",
    "T03n0189_003:0640b13": "復知者。』菩薩答言：『我之果報，唯此地知。』說",
    "T03n0189_003:0640b14": "此語已，于時大地，六種震動；於是地神，持",
    "T03n0189_003:0640b15": "七寶瓶，滿中蓮花，從地踊出，而語魔言：",
    "T03n0189_003:0640b16": "『菩薩昔以頭目髓腦，以施於人，所出之血，",
    "T03n0189_003:0640b17": "浸潤大地；國城妻子象馬珍寶，而用布施，不",
    "T03n0189_003:0640b18": "可稱計；為求無上正真之道，以是之故，汝",
    "T03n0189_003:0640b19": "今不應惱亂菩薩。』魔聞是已，心生怖懼，身",
    "T03n0189_003:0640b20": "毛皆竪；時彼地神，禮菩薩足，以花供養，忽",
    "T03n0189_003:0640b21": "然不現。◎",
    "T03n0189_003:0640b22": "◎「爾時魔王，即自思惟：『我以強弓利箭并及",
    "T03n0189_003:0640b23": "三女，兼以方便和言誘之，不能壞亂此瞿",
    "T03n0189_003:0640b24": "曇心。今當更設諸種方便，廣集軍眾，以力",
    "T03n0189_003:0640b25": "迫脅。』作是念時，其諸軍眾，忽然來至，充",
    "T03n0189_003:0640b26": "滿虛空，形貌各異，或執戟操劍，頭戴大",
    "T03n0189_003:0640b27": "樹，手執金杵，種種戰具，皆悉備足；或猪魚",
    "T03n0189_003:0640b28": "驢馬、師子龍頭、熊羆虎兕，及諸獸頭；或一",
    "T03n0189_003:0640b29": "身多頭；或面各一目；或眾多目；或大腹長",
    "T03n0189_003:0640c01": "身；或羸瘦無腹；或長脚大膝；或大脚肥腨；",
    "T03n0189_003:0640c02": "或長爪利牙；或頭在胸前；或兩足多身；或",
    "T03n0189_003:0640c03": "大面傍面；或色如灰土；或身放烟焰；或象",
    "T03n0189_003:0640c04": "身擔山；或被髮裸形；或復面色半赤半白；",
    "T03n0189_003:0640c05": "或脣垂至地；或上褰覆；面或身著虎皮；或",
    "T03n0189_003:0640c06": "師子蛇皮；或蛇遍纏身；或頭上火燃；或瞋目",
    "T03n0189_003:0640c07": "努臂；或傍行跳擲；或空中旋轉；或馳步吼",
    "T03n0189_003:0640c08": "嚇；有如是等諸惡類形不可稱數，圍繞",
    "T03n0189_003:0640c09": "菩薩。或復有欲裂菩薩身；或四方烟起，焱",
    "T03n0189_003:0640c10": "焰衝天或狂音奮發，震動山谷，風火烟塵，",
    "T03n0189_003:0640c11": "暗無所見；四大海水，一時涌沸。「護法天人，",
    "T03n0189_003:0640c12": "諸龍鬼等，悉忿魔眾，瞋恚增盛，毛孔血流。",
    "T03n0189_003:0640c13": "淨居天眾，見此惡魔惱亂菩薩；以慈悲心，",
    "T03n0189_003:0640c14": "而愍傷之；於是來下，側塞虛空。見魔軍",
    "T03n0189_003:0640c15": "眾，無量無邊，圍繞菩薩，發大惡聲，震動天",
    "T03n0189_003:0640c16": "地；菩薩心定，顏無異相，猶如師子處於鹿",
    "T03n0189_003:0640c17": "群。皆悉歎言：『嗚呼奇哉！未曾有也，菩薩決定",
    "T03n0189_003:0640c18": "當成正覺。』是諸魔眾，互相催切，各盡威力，",
    "T03n0189_003:0640c19": "摧破菩薩；或角目切齒；或橫飛亂擲；菩薩",
    "T03n0189_003:0640c20": "觀之，如童子戲；魔益愁忿懟，更增戰力。",
    "T03n0189_003:0640c21": "菩薩以慈悲力故，令抱石者，不能勝舉；",
    "T03n0189_003:0640c22": "其勝舉者，不能得下；飛刀舞劍，停於空",
    "T03n0189_003:0640c23": "中；電雷雨火，成五色華；惡龍吐毒，變成香",
    "T03n0189_003:0640c24": "風；諸惡類形，欲毀菩薩，不能得動。魔有",
    "T03n0189_003:0640c25": "姊妹，一名彌伽，二名迦利，各各以手執髑",
    "T03n0189_003:0640c26": "髏器，在菩薩前作諸異狀，惱亂菩薩。是諸",
    "T03n0189_003:0640c27": "魔眾，種種醜身，欲怖菩薩，終不能動菩薩",
    "T03n0189_003:0640c28": "一毛，魔益憂愁。「空中有神，名曰負多，隱身",
    "T03n0189_003:0640c29": "而言：『我於今者見牟尼尊，心意泰然，無怨",
    "T03n0189_003:0641a01": "恨想；是諸魔眾，起於毒心，於無怨處，而橫",
    "T03n0189_003:0641a02": "生忿。是癡惡魔，徒自疲勞，永無所得。今日",
    "T03n0189_003:0641a03": "宜應捨恚害心，汝口乃可吹須彌山，令其",
    "T03n0189_003:0641a04": "崩倒；火可令冷；水可令熱；地性堅強可",
    "T03n0189_003:0641a05": "令柔軟；汝不能壞菩薩歷劫修習善果，正",
    "T03n0189_003:0641a06": "思惟定，精勤方便，淨智慧光，此四功德，無",
    "T03n0189_003:0641a07": "能斷截；為作留難，不成正覺，如千日照必",
    "T03n0189_003:0641a08": "能除暗；鑽木得火，穿地得水，精勤方",
    "T03n0189_003:0641a09": "便，無求不得。世間眾生，沒於三毒，無有",
    "T03n0189_003:0641a10": "救者，菩薩慈悲，求智慧藥，為世除患。汝今",
    "T03n0189_003:0641a11": "云何而惱亂之？世間眾生，癡惑無智，悉著",
    "T03n0189_003:0641a12": "邪見；今設法眼，修習正路，欲導眾生。汝今",
    "T03n0189_003:0641a13": "云何惱亂導師？是則不可。譬如在於曠野",
    "T03n0189_003:0641a14": "之中，而欲欺誑商人導師。眾生墮大黑暗",
    "T03n0189_003:0641a15": "之中，茫然不知所止之處，菩薩為然大智",
    "T03n0189_003:0641a16": "慧燈。汝今云何欲吹令滅？眾生今者沒生",
    "T03n0189_003:0641a17": "死海，菩薩為修智慧寶船。汝今云何欲令",
    "T03n0189_003:0641a18": "沈溺？忍辱為牙，堅固為根，無上大法以為",
    "T03n0189_003:0641a19": "大果。汝今云何而欲攻伐？貪恚癡鏁，縛諸",
    "T03n0189_003:0641a20": "眾生，菩薩苦行，欲為解之；今日決定於此",
    "T03n0189_003:0641a21": "樹下，結加趺坐，成無上道。此地乃是過去",
    "T03n0189_003:0641a22": "諸佛金剛之座；餘方悉轉，斯處不動，堪受",
    "T03n0189_003:0641a23": "妙定，非汝所摧。汝今宜應生欣慶心，息憍",
    "T03n0189_003:0641a24": "慢意，修知識想，而奉事之。』「是時魔王，聞空",
    "T03n0189_003:0641a25": "中聲，又見菩薩恬然不異，魔心慙愧，捨離",
    "T03n0189_003:0641a26": "憍慢，即便復道，還歸天宮。群魔憂慼，悉皆",
    "T03n0189_003:0641a27": "崩散，情意沮悴，無復威武，諸鬪戰具，縱撗",
    "T03n0189_003:0641a28": "林野。當於惡魔退散之時，菩薩心淨，湛然不",
    "T03n0189_003:0641a29": "動。天無烟霧，風不搖條；落日停光，倍更",
    "T03n0189_003:0641b01": "明盛；澄月映徹，眾星燦朗；幽隱暗暝，",
    "T03n0189_003:0641b02": "無復障礙；虛空諸天雨妙花香，作眾伎樂，",
    "T03n0189_003:0641b03": "供養菩薩。",
    "T03n0189_003:0641b04": "「爾時菩薩，以慈悲力，於二月七日夜，降",
    "T03n0189_003:0641b05": "伏魔已，放大光明；即便入定思惟真諦，",
    "T03n0189_003:0641b06": "於諸法中，禪定自在；悉知過去所造善惡，",
    "T03n0189_003:0641b07": "從此生彼，父母眷屬，貧富貴賤，壽夭長短，",
    "T03n0189_003:0641b08": "及名姓字，皆悉明了，即於眾生，起大悲心。",
    "T03n0189_003:0641b09": "而自念言：『一切眾生，無救濟者，輪迴五道，",
    "T03n0189_003:0641b10": "不知出津，皆悉虛偽，無有真實；而於其中，",
    "T03n0189_003:0641b11": "橫生苦樂。』作是思惟，至初夜盡。",
    "T03n0189_003:0641b12": "「爾時菩薩，既至中夜，即得天眼；觀察世間，",
    "T03n0189_003:0641b13": "皆悉徹見，如明鏡中，自覩面像。見諸眾生，",
    "T03n0189_003:0641b14": "種類無量，死此生彼，隨行善惡，受苦樂報。",
    "T03n0189_003:0641b15": "見地獄中考治眾生，或洋銅灌口；或抱",
    "T03n0189_003:0641b16": "銅柱；或臥鐵床；或以鐵鑊而煎煮之；或於",
    "T03n0189_003:0641b17": "火上而加丳炙；或為虎狼鷹犬所食；或",
    "T03n0189_003:0641b18": "有避火依於樹下，樹葉墜落，皆成刀劍，割",
    "T03n0189_003:0641b19": "截其身；或以斧鋸解剔肢體；或擲熱沸灰",
    "T03n0189_003:0641b20": "河之中；或復擲於糞屎坑中；受如是等種",
    "T03n0189_003:0641b21": "種諸苦，以業報故，命終不死。菩薩既見如",
    "T03n0189_003:0641b22": "此事已，而心思惟：『此等眾生，本造惡業，為",
    "T03n0189_003:0641b23": "世樂故，而今得果，極為大苦；若人有見",
    "T03n0189_003:0641b24": "如此惡報，無復更應作不善想。』",
    "T03n0189_003:0641b25": "「爾時菩薩，復觀畜生，隨種種行，受雜醜形；",
    "T03n0189_003:0641b26": "或復有為骨肉筋角皮牙毛羽而受殺者；",
    "T03n0189_003:0641b27": "或復為人負荷重擔，飢渴乏極，人無知",
    "T03n0189_003:0641b28": "者；或穿其鼻；或鈎其首；常以身肉，而供於",
    "T03n0189_003:0641b29": "人，還與其類，更相食噉；受於如是種種之",
    "T03n0189_003:0641c01": "苦。菩薩既見，生大悲心，即自思惟：『斯等眾",
    "T03n0189_003:0641c02": "生，恒以身力，而供於人，又加楚撻飢渴之",
    "T03n0189_003:0641c03": "苦，皆是本修惡行果報。』「爾時菩薩，次觀餓",
    "T03n0189_003:0641c04": "鬼；見其恒居黑闇之中，未曾暫覩日月之",
    "T03n0189_003:0641c05": "光；還是其類，亦不相見；受形長大，腹如太",
    "T03n0189_003:0641c06": "山，咽頸若針，口中恒有大火熾燃；常為飢",
    "T03n0189_003:0641c07": "渴之所燋迫，千億萬歲，不聞食聲；設值天",
    "T03n0189_003:0641c08": "雨灑其上者變成火珠；或時過臨江海",
    "T03n0189_003:0641c09": "河池，水即化為熱銅燋炭；動身舉步聲，如",
    "T03n0189_003:0641c10": "人牽五百乘車，支體節節，皆悉火然。菩薩",
    "T03n0189_003:0641c11": "既見受如是等種種諸苦，起大悲心，而自",
    "T03n0189_003:0641c12": "思惟：『斯等皆為本造慳貪積財不施故，令",
    "T03n0189_003:0641c13": "今者受斯罪報。若人見彼受此苦痛，宜應",
    "T03n0189_003:0641c14": "惠施勿生恡惜；設使無財，亦應割肉以用",
    "T03n0189_003:0641c15": "布施。』「爾時菩薩，次復觀人，見從中陰始",
    "T03n0189_003:0641c16": "欲入胎，父母和合，以顛倒想，起於愛心；",
    "T03n0189_003:0641c17": "即以不淨，而為己身；既處胎已，在於生熟",
    "T03n0189_003:0641c18": "二藏之間，熏炙身體，如地獄苦；至滿十",
    "T03n0189_003:0641c19": "月，然後方生；初生之時，而為外人之所抱",
    "T03n0189_003:0641c20": "執，麤澁苦痛，如被刀劍；如是不久，復歸",
    "T03n0189_003:0641c21": "老死，更為嬰兒，輪轉五道，不能自悟。菩薩",
    "T03n0189_003:0641c22": "見已，起大悲心，而自思惟：『眾生皆有如斯",
    "T03n0189_003:0641c23": "之患，云何於中，躭著五欲，撗計為樂，而",
    "T03n0189_003:0641c24": "不能斷顛倒根本。』「爾時菩薩，次觀諸天，見",
    "T03n0189_003:0641c25": "彼天子，其身清淨，不受塵垢，如真琉璃，",
    "T03n0189_003:0641c26": "有大光明，兩目不瞬；或有居在須彌山頂；",
    "T03n0189_003:0641c27": "或復居在須彌四鎮；或復居在虛空之中；心",
    "T03n0189_003:0641c28": "常歡悅，無不適事，奏天美樂以自娛樂，不",
    "T03n0189_003:0641c29": "識晝夜；四方諸趣，無不絕妙；視東躭著，彌",
    "T03n0189_003:0642a01": "歲忘轉；瞻西躭湎，經年不迴；乃至南北，皆",
    "T03n0189_003:0642a02": "亦如是；飲食衣服，應念即至。雖有如此適",
    "T03n0189_003:0642a03": "意之事，猶為欲火之所煎燋，又見彼天福",
    "T03n0189_003:0642a04": "盡之時，五死相現：一者、頭上花萎；二者、眼瞬；",
    "T03n0189_003:0642a05": "三者、身上光滅；四者、腋下汗出；五者、自然離",
    "T03n0189_003:0642a06": "於本座。其諸眷屬，見天子身五死相現，心",
    "T03n0189_003:0642a07": "生戀慕；天子亦復自見己身，有五死相；又",
    "T03n0189_003:0642a08": "見眷屬戀慕於己，當爾之時，生大苦惱。",
    "T03n0189_003:0642a09": "菩薩既見彼諸天子有如是事，起大悲心，",
    "T03n0189_003:0642a10": "而自思惟：『此諸天子，本修少善，得受天樂，",
    "T03n0189_003:0642a11": "果報將盡，生大苦惱；既命終已，捨彼天身，",
    "T03n0189_003:0642a12": "或有墮於三惡道中；本造善行，為求樂",
    "T03n0189_003:0642a13": "報；而今所得，少樂多苦，譬如飢人噉雜毒",
    "T03n0189_003:0642a14": "食，初雖為美，終成大患。云何智者，貪樂",
    "T03n0189_003:0642a15": "此耶？色無色界諸天，見壽命長，便謂常",
    "T03n0189_003:0642a16": "樂；既見變壞，生大苦惱，即起邪見，謗無",
    "T03n0189_003:0642a17": "因果；以此事故，輪迴三塗，備受諸苦。』「菩薩",
    "T03n0189_003:0642a18": "以天眼力，觀察五道，起大悲心，而自思惟：『三",
    "T03n0189_003:0642a19": "界之中，無有一樂。』如是思惟至中夜盡。「爾",
    "T03n0189_003:0642a20": "時菩薩，至第三夜，觀眾生性，以何因緣，而",
    "T03n0189_003:0642a21": "有老死？即知老死，以生為本，若離於生，則",
    "T03n0189_003:0642a22": "無老死；又復此生，不從天生，不從自生；",
    "T03n0189_003:0642a23": "非無緣生，從因緣生；因於欲有、色有、無色",
    "T03n0189_003:0642a24": "有業生。又觀三有業從何而生？即知三有",
    "T03n0189_003:0642a25": "業從四取生。又觀四取從何而生？即知四",
    "T03n0189_003:0642a26": "取從愛而生。又復觀愛從何而生？即便知",
    "T03n0189_003:0642a27": "愛從受而生。又復觀受從何而生？即便知",
    "T03n0189_003:0642a28": "受從觸而生。又復觀觸從何而生？即便知",
    "T03n0189_003:0642a29": "觸從六入生。又觀六入從何而生？即知六",
    "T03n0189_003:0642b01": "入從名色生。又觀名色從何而生？即知名",
    "T03n0189_003:0642b02": "色從識而生。又復觀識從何而生？即便知",
    "T03n0189_003:0642b03": "識從行而生。又復觀行從何而生？即便知",
    "T03n0189_003:0642b04": "行從無明生。若滅無明則行滅；行滅則識",
    "T03n0189_003:0642b05": "滅；識滅則名色滅；名色滅則六入滅；六入滅",
    "T03n0189_003:0642b06": "則觸滅；觸滅則受滅；受滅則愛滅；愛滅則取",
    "T03n0189_003:0642b07": "滅；取滅則有滅；有滅則生滅；生滅則老死憂",
    "T03n0189_003:0642b08": "悲苦惱滅。如是逆順，觀十二因緣，第三夜",
    "T03n0189_003:0642b09": "分，破於無明；明相出時，得智慧光，斷於習",
    "T03n0189_003:0642b10": "障，成一切種智。",
    "T03n0189_003:0642b11": "「爾時如來，心自思惟：『八正聖道，是三世諸佛",
    "T03n0189_003:0642b12": "之所履行，趣般涅槃路；我今已踐，智慧通",
    "T03n0189_003:0642b13": "達，無所罣礙。』于時大地，十八相動，遊霞飛",
    "T03n0189_003:0642b14": "塵，皆悉澄淨，天鼓自然，而發妙聲，香風徐",
    "T03n0189_003:0642b15": "起，柔軟清涼，雜色瑞雲，降甘露雨，園林花",
    "T03n0189_003:0642b16": "果，榮不待時。又雨曼陀羅花、摩訶曼陀",
    "T03n0189_003:0642b17": "羅花、曼殊沙花、摩訶曼殊沙花、金花、銀",
    "T03n0189_003:0642b18": "花、琉璃等花；七寶蓮花，繞菩提樹，滿三十",
    "T03n0189_003:0642b19": "六踰闍那。是時諸天，作天伎樂散花燒香，",
    "T03n0189_003:0642b20": "歌唄讚歎，執天寶蓋及以幢幡，充塞虛空，",
    "T03n0189_003:0642b21": "供養如來。龍神八部，所設供養，亦復如是。",
    "T03n0189_003:0642b22": "當爾之時，一切眾生，皆悉慈愛，無瞋害想。",
    "T03n0189_003:0642b23": "歡喜踊躍，如見聖跡，無怖畏情，其心調柔，",
    "T03n0189_003:0642b24": "離憍慢意，亦無慳嫉諂誑之心。五淨居天，",
    "T03n0189_003:0642b25": "離憙樂根，亦皆歡悅，不能自勝。地獄苦",
    "T03n0189_003:0642b26": "痛，暫得休息，生大歡喜。一切畜生，相食噉",
    "T03n0189_003:0642b27": "者，無復惡心。餓鬼飽滿無飢渴想。世界之",
    "T03n0189_003:0642b28": "中，幽瞑之處，日月威光所不能照，而皆",
    "T03n0189_003:0642b29": "大明。其中眾生，悉得相見，各作是言：『此",
    "T03n0189_003:0642c01": "中云何忽有眾生？』大聖法王，出興於世，以",
    "T03n0189_003:0642c02": "大法光，破非法暗故，令一切皆悉明朗。",
    "T03n0189_003:0642c03": "甘蔗先王，棄國學道，得五通仙；又行十善，",
    "T03n0189_003:0642c04": "得生天者，皆乘神通，到菩提樹，在虛空",
    "T03n0189_003:0642c05": "中，歡喜合掌，而讚歎言：『於我甘蔗種族之",
    "T03n0189_003:0642c06": "中，能斷諸漏，成一切智，為世間眼，甚為",
    "T03n0189_003:0642c07": "奇特。』一切莫不歡喜踊躍，唯有魔王，心獨",
    "T03n0189_003:0642c08": "憂愁。",
    "T03n0189_003:0642c09": "「爾時如來，於七日中，一心思惟，觀於樹王，",
    "T03n0189_003:0642c10": "而自念言：『我在此處，盡一切漏，所作已竟，",
    "T03n0189_003:0642c11": "本願成滿。我所得法，甚深難解，唯佛與佛，",
    "T03n0189_003:0642c12": "乃能知之。一切眾生，於五濁世，為貪欲、瞋",
    "T03n0189_003:0642c13": "恚、愚癡、邪見、憍慢、諂曲之所覆障；薄福鈍根，",
    "T03n0189_003:0642c14": "無有智慧，云何能解我所得法？今我若為",
    "T03n0189_003:0642c15": "轉法輪者，彼必迷惑，不能信受，而生誹謗，",
    "T03n0189_003:0642c16": "當墮惡道，受諸苦痛。我寧默然，入般涅槃。』",
    "T03n0189_003:0642c17": "爾時如來，以偈頌曰：",
    "T03n0189_003:0642c18": "「『聖道甚難登，　　智慧果難得；",
    "T03n0189_003:0642c19": "　　我於此難中，　　皆悉已能辦。",
    "T03n0189_003:0642c20": "　　我所得智慧，　　微妙最第一；",
    "T03n0189_003:0642c21": "　　眾生諸根鈍，　　著樂癡所盲，",
    "T03n0189_003:0642c22": "　　順於生死流，　　不能反其源；",
    "T03n0189_003:0642c23": "　　如斯之等類，　　云何而可度？』",
    "T03n0189_003:0642c24": "「爾時如來，作此念已，大梵天王，見於如來",
    "T03n0189_003:0642c25": "聖果已成，默然而住，不轉法輪，心懷憂惱，",
    "T03n0189_003:0642c26": "即自念言：『世尊昔於無量億劫，為眾生故，",
    "T03n0189_003:0642c27": "久在生死，捨國城妻子，頭目髓腦，備受眾",
    "T03n0189_003:0642c28": "苦，始於今者所願滿足，成阿耨多羅三藐三",
    "T03n0189_003:0642c29": "菩提。云何默然，而不說法？眾生長夜，沈沒",
    "T03n0189_003:0643a01": "生死，我今當往請轉法輪。』作是念已，即發",
    "T03n0189_003:0643a02": "天宮，猶如壯士屈伸臂頃，至如來所，頭",
    "T03n0189_003:0643a03": "面禮足，繞百千匝，却住一面，[跍*月]跪合掌，而",
    "T03n0189_003:0643a04": "白佛言：『世尊往昔，為眾生故，久住生死；",
    "T03n0189_003:0643a05": "捨身頭目，以用布施，備受諸苦，廣修德本。",
    "T03n0189_003:0643a06": "始於今者，成無上道，云何默然，而不說法？",
    "T03n0189_003:0643a07": "眾生長夜，沒溺生死，墮無明暗，出期甚難。",
    "T03n0189_003:0643a08": "然有眾生，過去世時，親近善友，植諸德",
    "T03n0189_003:0643a09": "本，堪任聞法，受於聖道。唯願世尊，為斯等",
    "T03n0189_003:0643a10": "故，以大悲力，轉妙法輪。』釋提桓因，乃至他",
    "T03n0189_003:0643a11": "化自在天，亦復如是，勸請如來，為諸眾生，",
    "T03n0189_003:0643a12": "轉大法輪。",
    "T03n0189_003:0643a13": "「爾時世尊答大梵天王及釋提桓因等言：",
    "T03n0189_003:0643a14": "『我亦欲為一切眾生轉於法輪，但所得法，",
    "T03n0189_003:0643a15": "微妙甚深，難解難知。諸眾生等，不能信受，",
    "T03n0189_003:0643a16": "生誹謗心，墮於地獄。我今為此，故默然耳。』",
    "T03n0189_003:0643a17": "時梵天王等，乃至三請；爾時如來，至滿七",
    "T03n0189_003:0643a18": "日，默然受之。梵天王等，知佛受請，頭面禮",
    "T03n0189_003:0643a19": "足，各還所住。",
    "T03n0189_003:0643a20": "「爾時世尊，受梵王等請已；又於七日，而以",
    "T03n0189_003:0643a21": "佛眼，觀諸眾生，上中下根，及諸煩惱，亦下",
    "T03n0189_003:0643a22": "中上，滿二七日。爾時世尊，又復思惟：『我今",
    "T03n0189_003:0643a23": "當開甘露法門，誰應在先，而得聞者？阿羅",
    "T03n0189_003:0643a24": "邏仙人，聰慧易悟，又先發願道成度我。』作",
    "T03n0189_003:0643a25": "是念時，空中有言：『阿羅邏仙人，昨夜命終。』",
    "T03n0189_003:0643a26": "爾時世尊，即便答彼空中聲言：『我亦知其",
    "T03n0189_003:0643a27": "昨夜命終。』又自思惟：『迦蘭仙人，利根明了，",
    "T03n0189_003:0643a28": "亦應先聞。』空中又言：『迦蘭仙人，昨夜命終。』",
    "T03n0189_003:0643a29": "爾時世尊，即復答言：『我亦知其昨夜命終。』",
    "T03n0189_003:0643b01": "「爾時世尊，又自思惟：『彼王師大臣所遣憍",
    "T03n0189_003:0643b02": "陳如等五人瞻視我者，皆悉聰明，又過去",
    "T03n0189_003:0643b03": "世，於我發願應先聞法；我今宜當為此五",
    "T03n0189_003:0643b04": "人先開法門。』又自思惟：『古昔諸佛轉法輪",
    "T03n0189_003:0643b05": "處，皆悉在於婆羅[木*奈]國鹿野苑中仙人住",
    "T03n0189_003:0643b06": "處，又此五人，所止住處，亦在於彼；我今應",
    "T03n0189_003:0643b07": "往至其住處，轉大法輪。』思惟是已，即從",
    "T03n0189_003:0643b08": "座起，詣婆羅[木*奈]國。「爾時有五百商人，二人",
    "T03n0189_003:0643b09": "為主，一名跋陀羅斯那，二名跋陀羅梨，行",
    "T03n0189_003:0643b10": "過曠野。時有天神，而語之言：『有如來、應",
    "T03n0189_003:0643b11": "供、正遍知、明行足、善逝、世間解、無上士、調御",
    "T03n0189_003:0643b12": "丈夫、天人師、佛、世尊，出興於世；最上福田，汝",
    "T03n0189_003:0643b13": "今宜應最前設供。』時彼商人，聞天語已，即",
    "T03n0189_003:0643b14": "答之曰：『善哉！如告。』又問天言：『世尊今者為",
    "T03n0189_003:0643b15": "在何許？』天又報言：『世尊不久當來至此。』於",
    "T03n0189_003:0643b16": "是如來，與無量諸天，前後導從，到多謂娑",
    "T03n0189_003:0643b17": "跋利村。時彼商人，既見如來威相莊嚴，又",
    "T03n0189_003:0643b18": "見諸天前後圍繞，倍生歡喜；即以蜜[麩夫+少]，而",
    "T03n0189_003:0643b19": "奉上佛。爾時世尊，心自思惟：『過去諸佛，用",
    "T03n0189_003:0643b20": "鉢多羅，而以盛食。』時四天王，知佛心念，各",
    "T03n0189_003:0643b21": "持一鉢，來至佛所，而以奉上。於是世尊，而",
    "T03n0189_003:0643b22": "自念言：『我今若受一王鉢者，餘王必當生",
    "T03n0189_003:0643b23": "於恨心。』即便普受四王之鉢，累置掌上，按",
    "T03n0189_003:0643b24": "令成一，使四際現。爾時世尊，即便呪願：『今",
    "T03n0189_003:0643b25": "所布施，欲令食者，得充氣力；當令施者，",
    "T03n0189_003:0643b26": "得色得力，得膽得喜；安快無病，終保年",
    "T03n0189_003:0643b27": "壽；諸善鬼神，恒隨守護；飯食布施，斷三毒",
    "T03n0189_003:0643b28": "根，將來當獲三堅法報；聰明智慧，篤信",
    "T03n0189_003:0643b29": "佛法；在在所生，正見不昧；現世之中，父母",
    "T03n0189_003:0643c01": "妻子，親戚眷屬，皆悉熾盛，無諸災怪不吉祥",
    "T03n0189_003:0643c02": "事；門族之中，若有命過墮惡道者，當令",
    "T03n0189_003:0643c03": "以今所施之福還生人天，不起邪見，增",
    "T03n0189_003:0643c04": "進功德；常得奉近，諸佛如來；得聞妙說，",
    "T03n0189_003:0643c05": "見諦得證，所願具足。』",
    "T03n0189_003:0643c06": "「爾時世尊，呪願訖已，即便受食。食既畢竟，澡",
    "T03n0189_003:0643c07": "漱洗鉢即授商人三歸：一、歸依佛；二、歸依",
    "T03n0189_003:0643c08": "法；三、歸依將來僧；授三歸竟，因與之別，而",
    "T03n0189_003:0643c09": "便前行，威儀庠序，步若鵝王。路逢外道，名優",
    "T03n0189_003:0643c10": "波伽，既見如來相好莊嚴，諸根寂定，歎為",
    "T03n0189_003:0643c11": "奇特，即說偈言：",
    "T03n0189_003:0643c12": "「『世間諸眾生，　　皆為三毒縛；",
    "T03n0189_003:0643c13": "　　諸根又輕躁，　　馳蕩於外境。",
    "T03n0189_003:0643c14": "　　而今見仁者，　　諸根極寂靜；",
    "T03n0189_003:0643c15": "　　必到解脫地，　　決定無有疑。",
    "T03n0189_003:0643c16": "　　仁者所學師，　　其姓字何等？』",
    "T03n0189_003:0643c17": "「爾時世尊以偈答曰：",
    "T03n0189_003:0643c18": "「『我今已超出，　　一切眾生表；",
    "T03n0189_003:0643c19": "　　微妙深遠法，　　我今已具知。",
    "T03n0189_003:0643c20": "　　三毒五欲境，　　永斷無餘習；",
    "T03n0189_003:0643c21": "　　如蓮花在水，　　不染濁水泥。",
    "T03n0189_003:0643c22": "　　自悟八正道，　　無師無等侶；",
    "T03n0189_003:0643c23": "　　以清淨智慧，　　降伏大力魔。",
    "T03n0189_003:0643c24": "　　今得成正覺，　　堪為天人師；",
    "T03n0189_003:0643c25": "　　身口意滿足，　　故號為牟尼。",
    "T03n0189_003:0643c26": "　　欲趣波羅[木*奈]，　　轉甘露法輪；",
    "T03n0189_003:0643c27": "　　是天人魔梵，　　所可不能轉。』",
    "T03n0189_003:0643c28": "「爾時優波伽聞此偈言，心生歡喜，歎未曾",
    "T03n0189_003:0643c29": "有；合掌恭敬，圍繞而去，迴顧瞻矚，不見乃",
    "T03n0189_003:0644a01": "止。",
    "T03n0189_003:0644a02": "「爾時世尊即復前行，次到阿闍婆羅水側，日",
    "T03n0189_003:0644a03": "暮止宿，而便入定。當於爾時，七日風雨。時",
    "T03n0189_003:0644a04": "彼水中，有大龍王，名目真隣陀，見佛入定，",
    "T03n0189_003:0644a05": "即以其身圍繞七匝。滿七日已，時彼龍王，化",
    "T03n0189_003:0644a06": "為人形，頭面禮足。而白佛言：『世尊在此",
    "T03n0189_003:0644a07": "七日之中，不至乃甚患風雨耶？』爾時世尊",
    "T03n0189_003:0644a08": "以偈答曰：",
    "T03n0189_003:0644a09": "「『諸天及世人，　　所歡於五欲；",
    "T03n0189_003:0644a10": "　　比我禪定樂，　　不可為譬喻。』",
    "T03n0189_003:0644a11": "「時彼龍王，聞佛此偈，歡喜踊躍，頭面禮足，",
    "T03n0189_003:0644a12": "還歸所止。",
    "T03n0189_003:0644a13": "「爾時世尊，即復前行，往婆羅[木*奈]國，至憍陳",
    "T03n0189_003:0644a14": "如、摩訶那摩、跋波阿捨、婆闍、跋陀羅闍所止",
    "T03n0189_003:0644a15": "住處。時彼五人，遙見佛來，共相謂言：『沙門",
    "T03n0189_003:0644a16": "瞿曇，棄捨苦行，而還退受飯食之樂，無復",
    "T03n0189_003:0644a17": "道心。今既來此，我等不須起迎之也，亦",
    "T03n0189_003:0644a18": "勿作禮敬、問所須、為敷坐處，若欲坐者，",
    "T03n0189_003:0644a19": "自隨其意。』作此語竟，而各默然。爾時世尊，",
    "T03n0189_003:0644a20": "來既至已，五人不覺，各從坐起，禮拜奉迎，",
    "T03n0189_003:0644a21": "互為執事；或復有為持衣鉢者；或有取水",
    "T03n0189_003:0644a22": "供盥漱者；或復有為澡洗脚者；各違本",
    "T03n0189_003:0644a23": "誓，猶故稱佛，以為瞿曇。爾時世尊，語憍陳",
    "T03n0189_003:0644a24": "如言：『汝等共約見我不起，今者何故，違先",
    "T03n0189_003:0644a25": "所誓，而即驚起，為我執事。』時彼五人，聞佛",
    "T03n0189_003:0644a26": "此語，深生慙愧，即前白言：『瞿曇行道，得無",
    "T03n0189_003:0644a27": "疲惓？』爾時世尊，語五人言：『汝等云何，於",
    "T03n0189_003:0644a28": "無上尊，而以高情，稱喚姓耶？我心如空，",
    "T03n0189_003:0644a29": "於諸毀譽，無所分別；但汝憍慢，自招惡",
    "T03n0189_003:0644b01": "報。譬如有子，稱父母名，於世儀中，猶尚不",
    "T03n0189_003:0644b02": "可，況我今是一切父母。』時彼五人，又聞此",
    "T03n0189_003:0644b03": "語，倍生慚愧，而白佛言：『我等愚癡，無有",
    "T03n0189_003:0644b04": "慧識；不知今者已成正覺。所以者何？往",
    "T03n0189_003:0644b05": "見如來日食麻米苦行六年，而今還受飲",
    "T03n0189_003:0644b06": "食之樂；我以是故，謂不得道。』爾時世尊，語",
    "T03n0189_003:0644b07": "憍陳如言：『汝等莫以小智輕量我道成與",
    "T03n0189_003:0644b08": "不成。何以故？形在苦者，心則惱亂；身在樂",
    "T03n0189_003:0644b09": "者，情則樂著。是以苦樂，兩非道因。譬如鑽",
    "T03n0189_003:0644b10": "火，澆之以水，則必無有破暗之照。鑽",
    "T03n0189_003:0644b11": "智慧火，亦復如是。有苦樂水，慧光不生，",
    "T03n0189_003:0644b12": "以不生故，不能滅於生死黑障。今者若能",
    "T03n0189_003:0644b13": "棄捨苦樂，行於中道，心則寂定，堪能修彼",
    "T03n0189_003:0644b14": "八正聖道，離於生老病死之患。我已隨順中",
    "T03n0189_003:0644b15": "道之行，得成阿耨多羅三藐三菩提。』時彼五",
    "T03n0189_003:0644b16": "人，既聞如來如此之言，心大歡喜，踊躍無",
    "T03n0189_003:0644b17": "量，瞻仰尊顏，目不暫捨。",
    "T03n0189_003:0644b18": "「爾時世尊，觀五人根堪任受道，而語之言：",
    "T03n0189_003:0644b19": "『憍陳如！汝等當知，五盛陰苦，生苦、老苦、病",
    "T03n0189_003:0644b20": "苦、死苦、愛別離苦、怨憎會苦、所求不得苦、",
    "T03n0189_003:0644b21": "失榮樂苦。憍陳如！有形、無形、無足、一足、二足、",
    "T03n0189_003:0644b22": "四足、多足，一切眾生，無不悉有如此苦者；",
    "T03n0189_003:0644b23": "譬如以灰覆於火上，若遇乾草，還復燒燃。",
    "T03n0189_003:0644b24": "如是諸苦，由我為本；若有眾生，起微我",
    "T03n0189_003:0644b25": "想，還復更受如此之苦。貪欲瞋恚，及以愚",
    "T03n0189_003:0644b26": "癡，皆悉緣我根本而生。又此三毒，是諸苦",
    "T03n0189_003:0644b27": "因；猶如種子能生於芽，眾生以是輪迴三",
    "T03n0189_003:0644b28": "有。若滅我想及貪瞋癡，諸苦亦皆從此而",
    "T03n0189_003:0644b29": "斷。莫不悉由彼八正道，如人以水澆於",
    "T03n0189_003:0644c01": "盛火。一切眾生不知諸苦之根本者，皆悉",
    "T03n0189_003:0644c02": "輪迴，在於生死。憍陳如！苦應知，習當斷，",
    "T03n0189_003:0644c03": "滅應證，道當修。憍陳如！我以知苦，以斷",
    "T03n0189_003:0644c04": "習，以證滅，以修道故，得阿耨多羅三",
    "T03n0189_003:0644c05": "藐三菩提。是故汝今應當知苦，斷習，證滅，",
    "T03n0189_003:0644c06": "修道。若人不知四聖諦者，當知是人不得",
    "T03n0189_003:0644c07": "解脫。四聖諦者，是真是實；苦實是苦，習實",
    "T03n0189_003:0644c08": "是習，滅實是滅，道實是道。憍陳如！汝等解",
    "T03n0189_003:0644c09": "未？』憍陳如言：『解已，世尊！知已，世尊！』以於四諦",
    "T03n0189_003:0644c10": "得解知故，故名阿若憍陳如。「當佛三轉四",
    "T03n0189_003:0644c11": "諦十二行法輪時，阿若憍陳如，於諸法中，遠",
    "T03n0189_003:0644c12": "塵離垢，得法眼淨。時虛空中，八萬那由他",
    "T03n0189_003:0644c13": "諸天，亦離塵垢，得法眼淨。爾時地神，見於",
    "T03n0189_003:0644c14": "如來，在其境界，而轉法輪，心大歡喜。高聲",
    "T03n0189_003:0644c15": "唱言：『如來於此，轉妙法輪。』虛空天神，既聞",
    "T03n0189_003:0644c16": "此言，又生踊躍，展轉唱聲，乃至阿迦膩吒",
    "T03n0189_003:0644c17": "天，諸天聞已，欣悅無量，高聲唱言：『如來今日",
    "T03n0189_003:0644c18": "於婆羅[木*奈]國鹿野苑中仙人住處，轉大法",
    "T03n0189_003:0644c19": "輪。一切世間，天、人、魔、梵、沙門、婆羅門，所不",
    "T03n0189_003:0644c20": "能轉。』爾時大地，十八相動；天龍八部，於虛",
    "T03n0189_003:0644c21": "空中，作眾伎樂，天鼓自鳴；燒眾名香，散諸",
    "T03n0189_003:0644c22": "妙花，寶幢幡蓋，歌唄讚歎。世界之中，自然大",
    "T03n0189_003:0644c23": "明。阿若憍陳如，於弟子中，以始悟故，為第",
    "T03n0189_003:0644c24": "一弟子。時彼摩訶那摩等四人，聞佛轉法輪",
    "T03n0189_003:0644c25": "已，阿若憍陳如，獨悟道跡，心自念言：『世尊",
    "T03n0189_003:0644c26": "若更為我說法，我等亦當復悟道跡。』作此",
    "T03n0189_003:0644c27": "念已，瞻仰尊顏，目不暫捨。",
    "T03n0189_003:0644c28": "「爾時世尊，知四人念，即便重為廣說四諦。",
    "T03n0189_003:0644c29": "于時四人，於諸法中，亦離塵垢，得法眼淨。",
    "T03n0189_003:0645a01": "時彼五人，見道跡已，頂禮佛足。而白佛言：",
    "T03n0189_003:0645a02": "『世尊！我等五人，已見道跡，已證道跡，我等",
    "T03n0189_003:0645a03": "今者欲於佛法出家修道，唯願世尊，慈愍",
    "T03n0189_003:0645a04": "聽許。』於時世尊，喚彼五人：『善來比丘！』鬚髮",
    "T03n0189_003:0645a05": "自落，袈裟著身，即成沙門。爾時世尊，問彼",
    "T03n0189_003:0645a06": "五人：『汝等比丘，知色、受、想、行、識為是常為",
    "T03n0189_003:0645a07": "無常耶？為是苦為非苦耶？為是空為非",
    "T03n0189_003:0645a08": "空耶？為有我為無我耶？』時五比丘，聞佛",
    "T03n0189_003:0645a09": "說是五陰法已，漏盡意解，成阿羅漢果。",
    "T03n0189_003:0645a10": "即便答言：『世尊！色、受、想、行、識，實是無常、苦、空、",
    "T03n0189_003:0645a11": "無我。』於是世間，始有六阿羅漢，佛阿羅漢，",
    "T03n0189_003:0645a12": "是為佛寶；四諦法輪，是為法寶；五阿羅",
    "T03n0189_003:0645a13": "漢，是為僧寶；如是世間三寶具足，為諸天",
    "T03n0189_003:0645a14": "人，第一福田。",
    "T03n0189_003:0645a15": "過去現在因果經卷第三"
}