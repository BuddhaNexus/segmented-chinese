{
    "T48n2016_045:0678c16": "宗鏡錄卷第四十五",
    "T48n2016_045:0678c18": "慧日永明寺主智覺禪師延壽集",
    "T48n2016_045:0678c19": "夫已上是引台教明定慧二法安心。次依華",
    "T48n2016_045:0678c20": "嚴宗釋。華嚴經云。於眼根中入正定。於色塵",
    "T48n2016_045:0678c21": "中從定出。示現色性不思議。一切天人莫能",
    "T48n2016_045:0678c22": "知。於色塵中入正定。於眼起定心不亂。說",
    "T48n2016_045:0678c23": "眼無生無有起。性空寂滅無所作。疏釋云。定",
    "T48n2016_045:0678c24": "慧雖多。不出二種。一事。二理。制之一處。無事",
    "T48n2016_045:0678c25": "不辦。事定門也。能觀心性。契理不動。理定",
    "T48n2016_045:0678c26": "門也。明達法相。事觀也。善了無生。理觀也。",
    "T48n2016_045:0678c27": "諸經論中。或單說事定。或但明理定。二觀亦",
    "T48n2016_045:0678c28": "然。或敵體事理。止觀相對。或以事觀。對於理",
    "T48n2016_045:0678c29": "定。如起信論云。止一切相。乃至心不可得為",
    "T48n2016_045:0679a01": "止。而觀因緣生滅為觀。或以理觀。對於事定。",
    "T48n2016_045:0679a02": "此經云。一心不動入諸禪。了境無生名般若",
    "T48n2016_045:0679a03": "是也。或俱通二。此經云。禪定持心常一緣。",
    "T48n2016_045:0679a04": "智慧了境同三昧是也。或二俱泯。非定非散。",
    "T48n2016_045:0679a05": "或即觀之定。但名為定。如觀心性名上定是",
    "T48n2016_045:0679a06": "也。或即定之觀。但名為觀。如以無分別智觀",
    "T48n2016_045:0679a07": "名般若是也。或說雙運。謂即寂之照是也。所",
    "T48n2016_045:0679a08": "以局見之者。隨矚一文。互相非撥。偏修之者。",
    "T48n2016_045:0679a09": "隨入一門。皆有剋證。然非圓暢。今此經文。巧",
    "T48n2016_045:0679a10": "顯無礙。略分五對。第一對。根境無礙。謂觀根",
    "T48n2016_045:0679a11": "入定。應從根出。而從境出者。為顯根境。唯是",
    "T48n2016_045:0679a12": "一心。緣起無二理性融通。是故根入境出耳。",
    "T48n2016_045:0679a13": "境入根出亦然。第二對。理事二定無礙。謂分",
    "T48n2016_045:0679a14": "別事相。應入事定。而入理定。欲觀性空。應入",
    "T48n2016_045:0679a15": "理定。而入事定。以契即事之理而不動故。入",
    "T48n2016_045:0679a16": "理即是入事。制心即理之事。而一緣故。入",
    "T48n2016_045:0679a17": "事即是入理。而經文但云。入正定。不言事理。",
    "T48n2016_045:0679a18": "及乎出觀。境中即云分別色相。斯事觀也。根",
    "T48n2016_045:0679a19": "中即云性空寂者。理觀也。亦合將根事對於",
    "T48n2016_045:0679a20": "境理。以辯無礙。第三對。事理二觀無礙。謂欲",
    "T48n2016_045:0679a21": "分別事相。應從事觀起。而反從理觀起。以所",
    "T48n2016_045:0679a22": "觀之境。既真俗雙融。法界不二故。分別事智。",
    "T48n2016_045:0679a23": "即是無生之智。二觀唯是一心故。亦應將境",
    "T48n2016_045:0679a24": "事理。對根事理以辯無礙。第四出入無礙。以",
    "T48n2016_045:0679a25": "起定即是入定故。起定而心不亂。若以事理",
    "T48n2016_045:0679a26": "相望。應成四句。謂事入事起。事入理起。理",
    "T48n2016_045:0679a27": "入理起。理入事起。若以根境相望。又成四句。",
    "T48n2016_045:0679a28": "謂根事入。境事起等。一一思之。皆有所由。又",
    "T48n2016_045:0679a29": "或以理觀對於事止。謂契理妄息也。或事觀",
    "T48n2016_045:0679b01": "對於理寂。謂無念知境也。或事觀對於事寂。",
    "T48n2016_045:0679b02": "謂觀於一境。心不動搖也。或理觀對於理寂。",
    "T48n2016_045:0679b03": "亡心照極也。如百門義海云。明出入定者。謂",
    "T48n2016_045:0679b04": "見塵性空。十方一切真實之理。名為入定也。",
    "T48n2016_045:0679b05": "然此見塵無性空理空時。乃是十方之空也。",
    "T48n2016_045:0679b06": "何以故。由十方之心。見於一塵。是故全以十",
    "T48n2016_045:0679b07": "方為塵。定亦不礙事相宛然。是故起與定俱。",
    "T48n2016_045:0679b08": "等虛空界。但以一多融通。同異無礙。是故一",
    "T48n2016_045:0679b09": "入多起。多入一起。差別入一際起。一際入差",
    "T48n2016_045:0679b10": "別起。皆悉同時一際成立。無有別異。當知定",
    "T48n2016_045:0679b11": "即起。起即定。一與一切。同時成立。出入無礙",
    "T48n2016_045:0679b12": "也。第五對。二利體用無礙。謂於深根起。定心",
    "T48n2016_045:0679b13": "不亂。是體也。自利也。而不礙理。舒於廣境。",
    "T48n2016_045:0679b14": "是用也。人天不能知。利他也。良以。體用無",
    "T48n2016_045:0679b15": "二故。自利即是利他。此上十義。同為一聚法",
    "T48n2016_045:0679b16": "界緣起。相即自在。菩薩善達。作用無礙。又經",
    "T48n2016_045:0679b17": "且約根境相對。亦應境境相對。謂色塵入正",
    "T48n2016_045:0679b18": "受。聲香三昧起。復應根根相對。謂眼根入",
    "T48n2016_045:0679b19": "正受。耳根三昧起等。云色性難思等者。即",
    "T48n2016_045:0679b20": "色等總持。是色。陀羅尼自在佛等。亦應云。分",
    "T48n2016_045:0679b21": "別眼性難思。有眼陀羅尼自在佛等。又眼中",
    "T48n2016_045:0679b22": "云。性空寂滅。即眼之度門。眼等本淨。亦應",
    "T48n2016_045:0679b23": "云。色等度門。色等本淨。不唯取相為染。無心",
    "T48n2016_045:0679b24": "為淨而已也。又以智論三觀束之。分別色相",
    "T48n2016_045:0679b25": "等。是假名觀也。性空寂滅。是空觀也。此二",
    "T48n2016_045:0679b26": "不二色性難思。中道觀也。三無前後。皆是一",
    "T48n2016_045:0679b27": "心。上來無礙。深妙難思。始學之流。如何趣",
    "T48n2016_045:0679b28": "入。今當總結。但能知事理無礙。根境。一如。念",
    "T48n2016_045:0679b29": "慮不生。自當趣入。是以事中即理。何曾有礙。",
    "T48n2016_045:0679c01": "心外無境。念自不生。如是則入宗鏡之一心。",
    "T48n2016_045:0679c02": "成止觀之雙運。方能究竟定慧莊嚴。自利利",
    "T48n2016_045:0679c03": "他。圓無盡行。又若心不安人。在三界內。未入",
    "T48n2016_045:0679c04": "止觀門。非習學之者。情牽萬境。意起百思。投",
    "T48n2016_045:0679c05": "五欲旋火之輪。未曾略暇。陷五濁狴牢之處。",
    "T48n2016_045:0679c06": "何省暫離。塵網千重。密密而常籠意地。愛",
    "T48n2016_045:0679c07": "繩萬結。條條而盡繫情田。聳高阜於慢山。橫",
    "T48n2016_045:0679c08": "遮法界。洶長波於貪海。吞盡欲流。若蟻聚蜂",
    "T48n2016_045:0679c09": "攢。攀緣役役。如鼠偷狗竊。結搆營營。八苦",
    "T48n2016_045:0679c10": "之焰長燒。二死之河恒沒。輪迴生滅。苦惱縈",
    "T48n2016_045:0679c11": "纏。皆是不能自安心耳。今為於生死長夜。無",
    "T48n2016_045:0679c12": "明塵勞。三界大夢之中。獨覺悟人。割開愛網。",
    "T48n2016_045:0679c13": "欲透苦原。將求如來大寂滅樂者。如前所述",
    "T48n2016_045:0679c14": "安心之門。直下相應。無先定慧。定是自心之",
    "T48n2016_045:0679c15": "體。慧是自心之用。定即慧故。體不離用。慧",
    "T48n2016_045:0679c16": "即定故。用不離體。雙遮則俱泯。雙照則俱",
    "T48n2016_045:0679c17": "存。體用相成。遮照無礙。此定慧二法。修行",
    "T48n2016_045:0679c18": "之要。祖佛大旨。經論同詮。所以法華經云。",
    "T48n2016_045:0679c19": "以禪定智慧力。得法國土。又云。定慧力莊嚴。",
    "T48n2016_045:0679c20": "以此度眾生。華嚴經頌云。眾生惑見恒隨縛。",
    "T48n2016_045:0679c21": "無始稠林未除翦。與志共俱心並生。常相羈",
    "T48n2016_045:0679c22": "繫不斷絕。但唯妄想非實物。不離於心無處",
    "T48n2016_045:0679c23": "所。禪定境排仍退轉。金剛道滅方畢竟。大",
    "T48n2016_045:0679c24": "涅槃經云。定慧等學。明見佛性。又云。先以定",
    "T48n2016_045:0679c25": "動。後以智拔。大智度論云。禪定為父。智慧為",
    "T48n2016_045:0679c26": "母。能生一切導師。又云。以業力故入生死。以",
    "T48n2016_045:0679c27": "定力故出生死。故云禪非智無以窮其寂。智",
    "T48n2016_045:0679c28": "非禪無以發其照。何者。謂禪無智。但是事定。",
    "T48n2016_045:0679c29": "若得智慧。觀於心性。即為上定。若智不得禪。",
    "T48n2016_045:0680a01": "乃為散善分別。慧若有定。如密室燈。寂而能",
    "T48n2016_045:0680a02": "照。離動分別。成實慧故。若定慧雙運。動寂融",
    "T48n2016_045:0680a03": "通。則念念入三昧之門。寂寂運無涯之照。如",
    "T48n2016_045:0680a04": "上種種開示。種種證明。如是調停。如是剖析。",
    "T48n2016_045:0680a05": "削繁簡要。去偽存真。以無數萬億諸方便門。",
    "T48n2016_045:0680a06": "皆令一切含生。盡入此宗鏡。如囊中有寶。不",
    "T48n2016_045:0680a07": "探示之。誰有知者。猶室中金藏。未遇智人。",
    "T48n2016_045:0680a08": "何由發掘。若珠蔽內衣裏。弗因親友所示。爭",
    "T48n2016_045:0680a09": "致富饒。似窮子之家珍。非長者之誘引。曷能",
    "T48n2016_045:0680a10": "承紹。設或明了信入無疑。更在當人。剋己成",
    "T48n2016_045:0680a11": "辦。鍊磨餘習。直取相應。一切時中。不得忘照。",
    "T48n2016_045:0680a12": "自量生熟。各逐便宜。此是修定時。此是修慧",
    "T48n2016_045:0680a13": "時。若掉散心。須行三昧。若惛沈意。宜啟慧門。",
    "T48n2016_045:0680a14": "若處見修位中。此是行時。非是證時。若居",
    "T48n2016_045:0680a15": "究竟即內。此是證時。非是行時。不可如二",
    "T48n2016_045:0680a16": "乘怱怱取證。沈實際之海。溺解脫之坑。又",
    "T48n2016_045:0680a17": "不可傚無聞比丘。妄指無生求昇反墜。似苦",
    "T48n2016_045:0680a18": "行外道。唯投見網。期悟遭迷。斯定慧門。是真",
    "T48n2016_045:0680a19": "修路。照宗門之皎日。泛覺海之迅航。駕大",
    "T48n2016_045:0680a20": "白牛車之二輪。昇第一義天之兩翼。等學而",
    "T48n2016_045:0680a21": "明見佛性。莊嚴而可度眾生。為法國土之王。",
    "T48n2016_045:0680a22": "因茲二力。出生死海之底。全假雙修。散妄亂",
    "T48n2016_045:0680a23": "而似風吹雲。破愚闇而如日照世。動邪見之",
    "T48n2016_045:0680a24": "深刺。拔無明之厚根。為大覺海之陰陽。作",
    "T48n2016_045:0680a25": "寶華王之父母。備一乘之基地。堅萬行之垣",
    "T48n2016_045:0680a26": "牆。以此相應。能入宗鏡。前據台教。明五百番",
    "T48n2016_045:0680a27": "安心法門。皆為逗機。對病施藥。今依祖教。更",
    "T48n2016_045:0680a28": "有一門。最為省要。所為無心。何者。若有心",
    "T48n2016_045:0680a29": "則不安。無心則自樂。故先德偈云。莫與心",
    "T48n2016_045:0680b01": "為伴。無心心自安。若將心作伴。動即被心",
    "T48n2016_045:0680b02": "謾。法華經云。破有法王。出現世間。淨名經",
    "T48n2016_045:0680b03": "云。除去所有。唯置一床。即是除妄心之有。",
    "T48n2016_045:0680b04": "外境本空。以心有法有。心空境空。故起信",
    "T48n2016_045:0680b05": "論云。是故當知。一切世間境界之相。皆依",
    "T48n2016_045:0680b06": "眾生無明妄念而得建立。如鏡中像。無體可",
    "T48n2016_045:0680b07": "得。唯從虛妄分別心轉。心生則種種法生。心",
    "T48n2016_045:0680b08": "滅則種種法滅故。是以但得無心。境自不現。",
    "T48n2016_045:0680b09": "既無對待。逆順何生。以逆境故。生瞋惱強賊",
    "T48n2016_045:0680b10": "干懷。以順境故。牽愛情華箭入體。能令心動。",
    "T48n2016_045:0680b11": "故稱不安。今若無心。坦然無事。則萬機頓赴",
    "T48n2016_045:0680b12": "而不撓其神。千難殊對而不干其慮。所以阿",
    "T48n2016_045:0680b13": "難執有。而無據。七處茫然。二祖體無。而自",
    "T48n2016_045:0680b14": "安。言下成道。若不直了無心之旨。雖。然對治",
    "T48n2016_045:0680b15": "折伏。其不安之相。常現在前。若了無心。觸",
    "T48n2016_045:0680b16": "途無滯。絕一塵而作對。何勞遣蕩之功。無",
    "T48n2016_045:0680b17": "一念而生情。不假忘緣之力。又無心約教有",
    "T48n2016_045:0680b18": "二。一者澄湛令無。二者當體是無。澄湛令無",
    "T48n2016_045:0680b19": "者。則是攝念安禪。蠲消覺觀。虛襟靜慮。漸",
    "T48n2016_045:0680b20": "至微細。當體是無者。則直了無生。以一念起",
    "T48n2016_045:0680b21": "處不可得故。經云。一念初起。無有初相。是真",
    "T48n2016_045:0680b22": "護念。寶藏論云。夫離者無身。微者無心。無",
    "T48n2016_045:0680b23": "身故大身。無心故大心。大心故。則智周萬",
    "T48n2016_045:0680b24": "物。大身故。則應備無窮。是以執身為身者。則",
    "T48n2016_045:0680b25": "失其大應。執心為心者。則失其大智。故千經",
    "T48n2016_045:0680b26": "萬論。莫不說離身心。破於執著。乃入真實。譬",
    "T48n2016_045:0680b27": "如金師。銷鑛取金。方為器用。若有身者。則有",
    "T48n2016_045:0680b28": "身礙。有身礙故。則法身隱於形[穀禾+卵]之中。若有",
    "T48n2016_045:0680b29": "心者。則有心礙。有心礙故。則真智隱於念慮",
    "T48n2016_045:0680c01": "之中。故大道不通。妙理沈隱。六神內亂。六境",
    "T48n2016_045:0680c02": "外緣。晝夜惶惶。無有止息矣。夫不觀其心者。",
    "T48n2016_045:0680c03": "而不見其微。不觀其身者。而不見其離。若不",
    "T48n2016_045:0680c04": "見其離微者。則失其道要。故經云。佛說非",
    "T48n2016_045:0680c05": "身。是名大身。心亦如是。此謂破權歸實。會假",
    "T48n2016_045:0680c06": "歸真。譬如金師。銷鑛取金。方為器用。滅相混",
    "T48n2016_045:0680c07": "融。以通大冶。大冶者。謂大道。此大道冶中。造",
    "T48n2016_045:0680c08": "化無窮。流出萬宗。若成若壞。體無增減。故經",
    "T48n2016_045:0680c09": "云。有佛無佛。性相常住。所言混融相者。但",
    "T48n2016_045:0680c10": "為愚夫。著相畏無相也。所以說相者。為彼外",
    "T48n2016_045:0680c11": "道。著於無相畏有相。所以說中道者。欲令有",
    "T48n2016_045:0680c12": "相無相不二也。此皆破執除疑。言非盡理。若",
    "T48n2016_045:0680c13": "復有人。了相無相。平等不二無取無捨無彼",
    "T48n2016_045:0680c14": "無此。亦無中間。則不假聖人言說。理自通也。",
    "T48n2016_045:0680c15": "如上所述。皆為有心成障。若乃無心。自然合",
    "T48n2016_045:0680c16": "道。即是離其妄心。真心不動。如釋摩訶衍論",
    "T48n2016_045:0680c17": "云。離心緣相者。心量有十。一者眼識心。二",
    "T48n2016_045:0680c18": "者耳識心。三者鼻識心。四者舌識心。五者",
    "T48n2016_045:0680c19": "身識心。六者意識心。七者末那識心。八者",
    "T48n2016_045:0680c20": "阿賴耶識心。九者多一識心。十者一一識心。",
    "T48n2016_045:0680c21": "如是十中。初九種心。不緣真理。後一種心。得",
    "T48n2016_045:0680c22": "緣真理。而為境界。今據前九作如是說。離心",
    "T48n2016_045:0680c23": "緣相。本有契經中。作如是說。甚深真體。非餘",
    "T48n2016_045:0680c24": "境界。唯自所依緣為境界故。楞伽經云。非心",
    "T48n2016_045:0680c25": "之心量。我說為心量者。謂以非心量。為遣心",
    "T48n2016_045:0680c26": "量。若以非心量為是。斯即心量。今謂非心量",
    "T48n2016_045:0680c27": "即不思議之心量者。不礙心量故。如華嚴經",
    "T48n2016_045:0680c28": "云。菩薩住是不思議。即非心量。於中思議不",
    "T48n2016_045:0680c29": "可盡。即之心量。以二相即奪故。思與非思",
    "T48n2016_045:0681a01": "俱寂滅。又云。於非心處示生於心者。人多誤",
    "T48n2016_045:0681a02": "解。情作非情。非情作情。若執於非心處示生",
    "T48n2016_045:0681a03": "於心。是非情為情者。既言示生。非真無情",
    "T48n2016_045:0681a04": "為有情矣。大寶積經云。佛言。文殊。汝入不",
    "T48n2016_045:0681a05": "思議三昧耶。文殊師利言。不也世尊。我即不",
    "T48n2016_045:0681a06": "思議。不見有心能思議者。云何而言。入不",
    "T48n2016_045:0681a07": "思議三昧。我初發心。欲入是定。而今思惟。實",
    "T48n2016_045:0681a08": "無心相而入三昧。如人學射。久習則巧。後雖",
    "T48n2016_045:0681a09": "無心。以久習故。箭發皆中。我亦如是。初學不",
    "T48n2016_045:0681a10": "思議三昧。繫心一緣。若久習成就。更無心",
    "T48n2016_045:0681a11": "想。恒與定俱。又先德云。一念妄心纔動。即",
    "T48n2016_045:0681a12": "具世間諸苦。如人在荊棘林。不動。即刺不",
    "T48n2016_045:0681a13": "傷。妄心不起。恒處寂滅之樂。一念妄心纔",
    "T48n2016_045:0681a14": "動。即被諸有刺傷。故經云。有心皆苦。無心乃",
    "T48n2016_045:0681a15": "樂。當知妄心不起。始合法身寂滅樂也。問。",
    "T48n2016_045:0681a16": "本自無心。妄依何起。答。為不了本自無心名",
    "T48n2016_045:0681a17": "妄。若知本自無心。即妄無所起。真無所得。",
    "T48n2016_045:0681a18": "問。何故有心即妄。無心即無妄。答。以法界性",
    "T48n2016_045:0681a19": "空寂。無主宰故。有心即有主宰。有主宰即有",
    "T48n2016_045:0681a20": "分劑。無心即無主宰。無主宰即無分劑。無",
    "T48n2016_045:0681a21": "分劑即無生死。問。無心者。為當離心是無心。",
    "T48n2016_045:0681a22": "即心得無心。答。即心得無心。問。即心是有",
    "T48n2016_045:0681a23": "心。云何得無心。答。不壞心相。而無分別。問。",
    "T48n2016_045:0681a24": "豈不辯知也。答。即辯知無能所。是無心也。豈",
    "T48n2016_045:0681a25": "渾無用。始是無心。譬如明鏡照物。豈有心耶。",
    "T48n2016_045:0681a26": "當知一切眾生。恒自無心。心體本來常寂。寂",
    "T48n2016_045:0681a27": "而常用。用而常寂。隨境鑒辯。皆是實性自",
    "T48n2016_045:0681a28": "爾。非是有心方始用也。只謂眾生。不了自心",
    "T48n2016_045:0681a29": "常寂。妄計有心。心便成境。以即心無心故。心",
    "T48n2016_045:0681b01": "恒是理。即理無理故。理恒是心。理恒是心故。",
    "T48n2016_045:0681b02": "不動心相。心恒是理故。不得心相。不得心相",
    "T48n2016_045:0681b03": "故。即是眾生不生。不動心相故。即是佛亦不",
    "T48n2016_045:0681b04": "生。以生佛俱不生故。即凡聖。常自平等法界",
    "T48n2016_045:0681b05": "性也。純一道清淨。更無異法。當知但有心分",
    "T48n2016_045:0681b06": "別作解之處。俱是虛妄。猶如夢中。若未全",
    "T48n2016_045:0681b07": "覺。所見纖毫亦猶是夢中事。但得無心。即同",
    "T48n2016_045:0681b08": "覺後絕諸境界。但有一微塵可作修證不思",
    "T48n2016_045:0681b09": "議解處。俱不離三界夢中所見。經云。無有少",
    "T48n2016_045:0681b10": "法可得。佛即授記。無生義云。不退轉天子",
    "T48n2016_045:0681b11": "言。此佛土未曾思惟分別於我見與不見。我",
    "T48n2016_045:0681b12": "亦不思惟佛土見與不見。故知諸見從有心",
    "T48n2016_045:0681b13": "而生。佛土無心。故不見天子。天子有心而不",
    "T48n2016_045:0681b14": "生念。故言不見佛土。便成不異。故知有心",
    "T48n2016_045:0681b15": "無心俱空。融大師云。鏡像本無心。說鏡像",
    "T48n2016_045:0681b16": "無心。從無心中說無心。人說有心。說人無",
    "T48n2016_045:0681b17": "心。從有心中說無心。有心中說無心。是末觀。",
    "T48n2016_045:0681b18": "無心中說無心。是本觀。眾生計有身心。說鏡",
    "T48n2016_045:0681b19": "像破身心。眾生著鏡像。說畢竟空破鏡像。若",
    "T48n2016_045:0681b20": "知鏡像畢竟空。即身心畢竟空。假名畢竟空。",
    "T48n2016_045:0681b21": "亦無畢竟空。若身心本無。佛道亦本無。一切",
    "T48n2016_045:0681b22": "法亦本無。本無亦本無。若知本無亦假名。假",
    "T48n2016_045:0681b23": "名佛道。佛道非天生。亦不從地出。直是空心",
    "T48n2016_045:0681b24": "性。照世間如日。智論問曰。若知心不可見。",
    "T48n2016_045:0681b25": "佛何以故說如實知不可見心。答曰。有坐禪",
    "T48n2016_045:0681b26": "人。憶想分別。見是心如清淨珠中縷。觀白骨",
    "T48n2016_045:0681b27": "人。中見心次第相續生。或時見心在身。或見",
    "T48n2016_045:0681b28": "在緣。如無邊識處。但見識無量無邊。破如是",
    "T48n2016_045:0681b29": "等虛妄故。佛言。如實知眾生心。眾生心自相",
    "T48n2016_045:0681c01": "空。故無相相。復次佛以五眼觀此心不可得。",
    "T48n2016_045:0681c02": "肉眼天眼緣色。故不見。慧眼緣涅槃。故不見。",
    "T48n2016_045:0681c03": "初學法眼。分別。知諸法善不善有漏無漏等。",
    "T48n2016_045:0681c04": "是法眼入實相中。則無所分別。如先說。一切",
    "T48n2016_045:0681c05": "法。無知者無見者。是故不應見。佛眼觀寂滅",
    "T48n2016_045:0681c06": "相。故不應見。乃至不如凡夫人憶想分別見。",
    "T48n2016_045:0681c07": "復次五眼。因緣和合生。皆是作相。虛誑不實。",
    "T48n2016_045:0681c08": "佛不信不用。是故言不以五眼見。又問曰。舍",
    "T48n2016_045:0681c09": "利弗知心相常淨。何以故問。答曰。以菩薩發",
    "T48n2016_045:0681c10": "阿耨多羅三藐三菩提心。深入深著故。雖聞",
    "T48n2016_045:0681c11": "心畢竟空。常清淨。猶憶想分別。取是無心相。",
    "T48n2016_045:0681c12": "以是故問是無心相心。為有為無。若有。云何",
    "T48n2016_045:0681c13": "言無心相。若無。何以讚歎是無等等心。當成",
    "T48n2016_045:0681c14": "佛道。須菩提答。是無心相中。畢竟清淨。有無",
    "T48n2016_045:0681c15": "不可得。不應難。舍利弗復問。何等是無心相。",
    "T48n2016_045:0681c16": "須菩提答。畢竟空一切諸法無分別。是名無",
    "T48n2016_045:0681c17": "心相。此無心相。是即心無心。非待斷滅。如",
    "T48n2016_045:0681c18": "經云。若有眾生。能觀一切妄念無相。則為證",
    "T48n2016_045:0681c19": "得如來智慧。又且無心者。不得作有無情見",
    "T48n2016_045:0681c20": "之解。若將心作無。此即成有。若一切處無",
    "T48n2016_045:0681c21": "心。如土木瓦礫。此成斷滅。皆屬意根強。知",
    "T48n2016_045:0681c22": "妄識邊事。是以稱不思議定者。以有無情見",
    "T48n2016_045:0681c23": "不及故。又澄湛是事。當體是理。事有顯理",
    "T48n2016_045:0681c24": "之功。亦有覆理之義。理有成事之力。亦有",
    "T48n2016_045:0681c25": "奪事之能。各取則兩傷。並觀則俱是。何謂",
    "T48n2016_045:0681c26": "顯理。若妙性未發。須假事行助顯莊嚴。如水",
    "T48n2016_045:0681c27": "澄清。魚石自現。何謂成事。若功行未圓。必",
    "T48n2016_045:0681c28": "仗理觀引發開導。何謂覆理。若一向執事坐",
    "T48n2016_045:0681c29": "禪。反迷己眼。未識玄旨。徒勞念靜。何謂奪事。",
    "T48n2016_045:0682a01": "若天真頓朗。如日消氷。何須調心收攝伏捺。",
    "T48n2016_045:0682a02": "故經偈云。若學諸三昧。是動非是禪。心隨",
    "T48n2016_045:0682a03": "境界流。云何名為定。是以不可執一執二定",
    "T48n2016_045:0682a04": "是定非。但臨時隨用。圓融得力。自諳深淺。若",
    "T48n2016_045:0682a05": "也歸宗順旨。則理事雙消。心境俱亡。定慧齊",
    "T48n2016_045:0682a06": "泯。如永嘉集云。以奢摩他故。雖寂而常照。",
    "T48n2016_045:0682a07": "以毘婆舍那故。雖照而常寂。以優畢叉故。非",
    "T48n2016_045:0682a08": "照而非寂。照而常寂故。說俗而即真。寂而常",
    "T48n2016_045:0682a09": "照故。說真而即俗。非寂而非照故。杜口於毘",
    "T48n2016_045:0682a10": "耶。斯則不唯言語道斷。亦乃心行處滅。所",
    "T48n2016_045:0682a11": "以圓覺經云。有作思惟。從有心起。皆是六塵。",
    "T48n2016_045:0682a12": "妄想緣氣。非實心體。已如空華。用此思。惟",
    "T48n2016_045:0682a13": "辯於佛境。猶如空華。復結空果。展轉妄想。無",
    "T48n2016_045:0682a14": "有是處。問。既不得作有無之解。如何是正",
    "T48n2016_045:0682a15": "了無心。答。石虎山前鬪。蘆華水底沈。問。",
    "T48n2016_045:0682a16": "前標宗不言法相。云何已下。更用廣說諸識",
    "T48n2016_045:0682a17": "種現。熏習差別義理。瑜伽唯識。百法五位事相",
    "T48n2016_045:0682a18": "法門。答。祖佛大意。唯說二空。證會一心真",
    "T48n2016_045:0682a19": "如本性。所以百法論云。如世尊言。一切法",
    "T48n2016_045:0682a20": "無我。云何一切法。所謂心法。云何二無我。",
    "T48n2016_045:0682a21": "所謂人無我。法無我。若一切眾生。但得人法",
    "T48n2016_045:0682a22": "俱空。知一切法。即心自性。復更有何異法而",
    "T48n2016_045:0682a23": "敷演乎。如瑜伽論。是無著菩薩。請彌勒所說。",
    "T48n2016_045:0682a24": "論云。無著菩薩。位登初地。證法光定。得大神",
    "T48n2016_045:0682a25": "通。事大慈尊。請說此論。理無不窮。事無不",
    "T48n2016_045:0682a26": "盡。文無不釋。義無不詮。疑無不遣。執無不",
    "T48n2016_045:0682a27": "破。行無不修。果無不證。正為菩薩。令於諸",
    "T48n2016_045:0682a28": "乘境行果等。皆得善巧。勤修大行。證大菩提。",
    "T48n2016_045:0682a29": "廣為有情。常無倒說。乃至瑜伽中行觀無少",
    "T48n2016_045:0682b01": "法。欲令證得。及欲現觀。或說究竟清淨真如。",
    "T48n2016_045:0682b02": "名為瑜伽理中最極。一切功德共相應故。是",
    "T48n2016_045:0682b03": "以智者大師。於淨名疏中問云。今依龍樹之",
    "T48n2016_045:0682b04": "學。何意用天親之義。答。龍樹天親。豈不同",
    "T48n2016_045:0682b05": "入不二法門乎。今本為佛教。隨義有所開而",
    "T48n2016_045:0682b06": "用釋。何得取捨定執也。若分別界外結惑生",
    "T48n2016_045:0682b07": "死。及諸行名義。當細尋天親所作。若觀門遣",
    "T48n2016_045:0682b08": "蕩。安心入道。何過龍樹。若不取地論。攝大乘",
    "T48n2016_045:0682b09": "論。相映望者。他或謂於非義理。多端強說也。",
    "T48n2016_045:0682b10": "故知菩薩製作。一一關於聖典。故非出自胸",
    "T48n2016_045:0682b11": "襟。廣引證明。令生聞慧。宗鏡纂集。大意亦同。",
    "T48n2016_045:0682b12": "若不先明識論。天親護法等。剖析根塵微細",
    "T48n2016_045:0682b13": "生死。又焉得依龍樹觀門遣蕩。如無差別。無",
    "T48n2016_045:0682b14": "可圓融。若不先胗候察其病原。何以依方",
    "T48n2016_045:0682b15": "施其妙藥。只如淨名居士。位臨等覺。尚有原",
    "T48n2016_045:0682b16": "品無明實因疾未盡。現受後有生死實果疾",
    "T48n2016_045:0682b17": "猶存。如淨名疏問。實報無障礙土。何得猶",
    "T48n2016_045:0682b18": "有煩惱四分之因疾。答。開菩薩自體法界緣",
    "T48n2016_045:0682b19": "集。即有四分。所以然者。取自體一實諦。即是",
    "T48n2016_045:0682b20": "貪愛。捨二邊生死。即是瞋斷。迷一實諦。無明",
    "T48n2016_045:0682b21": "未盡。故猶有癡也。三分等取。即是等分。此即",
    "T48n2016_045:0682b22": "是根本之三毒。故請觀音經云。淨於三毒根。",
    "T48n2016_045:0682b23": "成佛道無疑。何況業繫凡夫。分段生死之病。",
    "T48n2016_045:0682b24": "然今時多不就已子細推尋。及廣披聖典。教",
    "T48n2016_045:0682b25": "觀俱昧。理行全虧。唯尚隨語依通。一時遣蕩。",
    "T48n2016_045:0682b26": "拂迹而迹不泯。歸空而空不亡。以不出法塵。",
    "T48n2016_045:0682b27": "全為影事。殊不識心王心所。種現根隨。微細",
    "T48n2016_045:0682b28": "根塵。生滅起處。心心流注。念念現行。如醉如",
    "T48n2016_045:0682b29": "癡懵無知者。智燈既闇。定水全枯。未審何門",
    "T48n2016_045:0682c01": "能得清淨。但學成現高茆之語。名標眾聖之",
    "T48n2016_045:0682c02": "前。都無正念修行之門。跡陷群邪之後。今",
    "T48n2016_045:0682c03": "普使知病識藥。令得服行。淨三毒之根。見一",
    "T48n2016_045:0682c04": "心之性。且如馬鳴龍樹。皆是西天傳佛心印。",
    "T48n2016_045:0682c05": "祖師。馬鳴製大乘起信論。廣說阿賴耶等。三",
    "T48n2016_045:0682c06": "細識六麁相。一心真如生滅二門。龍樹製摩",
    "T48n2016_045:0682c07": "訶衍論。引一百本大乘經。證說八識心王。性",
    "T48n2016_045:0682c08": "相微細等義。云何末學。不紹先賢。可謂綆短",
    "T48n2016_045:0682c09": "而不勾深泉。翅弱而弗能高逝。又若不先論",
    "T48n2016_045:0682c10": "其事相之表。何以辯其體性之原。如世間法。",
    "T48n2016_045:0682c11": "未見其海。爭識其波。未見其山。寧諳其土。今",
    "T48n2016_045:0682c12": "欲總別雙辯。理事具陳。不達事而理非圓。不",
    "T48n2016_045:0682c13": "了理而事奚立。故云理隨事現。一多緣起之",
    "T48n2016_045:0682c14": "無邊。事得理融。千差涉入而無礙。又從總出",
    "T48n2016_045:0682c15": "別。因別成總。不得別而何成總。不因總而豈",
    "T48n2016_045:0682c16": "稱別。則理事總別。一際無差。只為今時。但唯",
    "T48n2016_045:0682c17": "執總滯理。見解不圓。法眼將明而不明。疑心",
    "T48n2016_045:0682c18": "欲斷而非斷。皆是理事成礙。總別不通。故四",
    "T48n2016_045:0682c19": "弘誓願云。法門無邊誓願學。佛道無上誓願",
    "T48n2016_045:0682c20": "成。何乃虛擲寸陰。頓違本願。守愚空坐。辜負",
    "T48n2016_045:0682c21": "四恩。若愚癡人。不分菽麥。似牛羊眼。罔辯方",
    "T48n2016_045:0682c22": "隅。現今對境。尚不圓明。臨終遇緣焉能甄別。",
    "T48n2016_045:0682c23": "直須達事通理。徹果窮因。無一法而不明。無",
    "T48n2016_045:0682c24": "一塵而不照。則見聞莫能惑。境界不能拘。故",
    "T48n2016_045:0682c25": "法華經云。佛所成就第一希有。難解之法。唯",
    "T48n2016_045:0682c26": "佛與佛。乃能究盡。諸法實相。所謂諸法。如",
    "T48n2016_045:0682c27": "是相。如是性。如是體。如是力。如是作。如是",
    "T48n2016_045:0682c28": "因。如是緣。如是果。如是報。如是本末究竟",
    "T48n2016_045:0682c29": "等。故知一心實相。悉是諸法。諸法所生。皆從",
    "T48n2016_045:0683a01": "現行善惡熏習。第八識含藏種子為因。發起",
    "T48n2016_045:0683a02": "染淨差別報應為果。若不微細剖析。問答決",
    "T48n2016_045:0683a03": "疑。則何由到一心總別之原。徹八識性相之",
    "T48n2016_045:0683a04": "際。古德云。提綱意在張網。不可去網存網。",
    "T48n2016_045:0683a05": "舉領意在著衣。不可棄衣取領。若秖集而不",
    "T48n2016_045:0683a06": "敘。如無綱之網。若秖敘而不集。如無網之",
    "T48n2016_045:0683a07": "綱。故知理事雙明。方通圓旨。教觀齊運。始達",
    "T48n2016_045:0683a08": "一乘。且如等覺菩薩。妙果將圓。却入幻網",
    "T48n2016_045:0683a09": "門。倒學凡夫事。習世間三昧。具工巧神通。",
    "T48n2016_045:0683a10": "今之所宗。且明大旨。須先立後破。以洗情",
    "T48n2016_045:0683a11": "塵。然即破立同時。而無所破。不同權教定執",
    "T48n2016_045:0683a12": "教相之有門。寧比小乘唯證析法之空理。今",
    "T48n2016_045:0683a13": "則以別成總。將偏顯圓。別成總而一際無差。",
    "T48n2016_045:0683a14": "偏顯圓而萬法齊旨。開合自在。隱顯無方。若",
    "T48n2016_045:0683a15": "執之成萬有之瘡疣。若定之為四魔之根蔕。",
    "T48n2016_045:0683a16": "此百法明門。大乘菩薩初地方了。乃至十方",
    "T48n2016_045:0683a17": "諸佛。本後二智。俱證俱緣。若不證唯識之性。",
    "T48n2016_045:0683a18": "不成根本智。無成佛之期。若不了唯識之相。",
    "T48n2016_045:0683a19": "百法明門。不成後得智。闕化他之行。此唯識",
    "T48n2016_045:0683a20": "百法者。乃是有為無為真俗一切法之性相",
    "T48n2016_045:0683a21": "根本。所以經云。若不證真如。焉能了諸行。若",
    "T48n2016_045:0683a22": "不證唯識真如之性。焉能了唯識百法之行",
    "T48n2016_045:0683a23": "相。故云根本智。證百法性。後得智。緣百法相。",
    "T48n2016_045:0683a24": "大乘起信論云。信成就發心。略說有三。一發",
    "T48n2016_045:0683a25": "正直心。如理正念真如法故。二發深重心。樂",
    "T48n2016_045:0683a26": "集一切諸善行故。三發大悲心。願拔一切眾",
    "T48n2016_045:0683a27": "生苦故。問。一切眾生。一切諸法。皆同一法界。",
    "T48n2016_045:0683a28": "無有二相。據理但應正念真如。何假復修一",
    "T48n2016_045:0683a29": "切善行。救一切眾生。答。不然。如摩尼寶。本",
    "T48n2016_045:0683b01": "性明潔。在礦穢中。假使有人。勤加憶念。而不",
    "T48n2016_045:0683b02": "作方便。不施功力。欲求清淨。終不可得。真如",
    "T48n2016_045:0683b03": "之法。亦復如是。體雖明潔。具足功德。而被無",
    "T48n2016_045:0683b04": "邊客塵所染。假使有人勤加憶念。而不作方",
    "T48n2016_045:0683b05": "便。不修諸行。欲求清淨。終無得理。是故要當",
    "T48n2016_045:0683b06": "集一切善行。救一切眾生。離彼無邊客塵垢",
    "T48n2016_045:0683b07": "染。顯現真法。起信疏云。一直心正念真如",
    "T48n2016_045:0683b08": "法者。即心平等。更無別岐何有迴曲。即是",
    "T48n2016_045:0683b09": "二行之根本。二深心者。是窮原義。若一善",
    "T48n2016_045:0683b10": "不備。無由歸原。歸原之來。必具萬行。故言樂",
    "T48n2016_045:0683b11": "集諸善行故。即是自利之行本也。大悲心者。",
    "T48n2016_045:0683b12": "是普濟義。故言欲拔眾生苦故。即是利他之",
    "T48n2016_045:0683b13": "行本也。又此初一直心。唯正念真如之法。是",
    "T48n2016_045:0683b14": "宗是本。因此起深重心大悲心是行。又開此",
    "T48n2016_045:0683b15": "直心為十心。一廣大心。謂誓願觀一切法。悉",
    "T48n2016_045:0683b16": "如如故。二甚深心。謂誓願觀真如。要盡原底",
    "T48n2016_045:0683b17": "故。三方便心。謂推求簡擇趣真方便故。四堅",
    "T48n2016_045:0683b18": "固心。謂設逢極苦樂受。此觀心不捨離故。五",
    "T48n2016_045:0683b19": "無間心。謂觀此真理。盡未來際不覺其久故。",
    "T48n2016_045:0683b20": "六折伏心。謂若失念。煩惱暫起。即便覺察。折",
    "T48n2016_045:0683b21": "伏令盡。使觀心相續故。七善巧心。謂觀真",
    "T48n2016_045:0683b22": "理。不礙隨事巧修萬行故。八不二心。謂隨事",
    "T48n2016_045:0683b23": "萬行。與一味真理融無二故。九無礙心。謂理",
    "T48n2016_045:0683b24": "事既全。融通不二。還令全理之事。而相即入",
    "T48n2016_045:0683b25": "故。十圓明心。謂頓觀法界。全一全多。同時",
    "T48n2016_045:0683b26": "顯現。無障無礙故。即此十心。理行具足。且無",
    "T48n2016_045:0683b27": "理不能導行。無行不能成理。可謂即真如之",
    "T48n2016_045:0683b28": "理。成真如之行。無有一法能出唯識之性相",
    "T48n2016_045:0683b29": "矣。是知一心為萬法之性。萬法是一心之相。",
    "T48n2016_045:0683c01": "相即性之相。是一中之多。性。即相之性。是多",
    "T48n2016_045:0683c02": "中之一。若不了性。亦不了相。其相即妄。若不",
    "T48n2016_045:0683c03": "識相。亦不識性。其性即孤。應須性相俱通。方",
    "T48n2016_045:0683c04": "得自他兼利。如首楞嚴經云。幻妄稱相。其性",
    "T48n2016_045:0683c05": "真為妙覺明體。是以若偏執相而成妄。定據",
    "T48n2016_045:0683c06": "性而沈空。今則性相融通。真妄交徹。不墮斷",
    "T48n2016_045:0683c07": "常之見。能成無盡之宗。故知若欲深達法原。",
    "T48n2016_045:0683c08": "妙窮佛旨者。非上智而莫及。豈下機而能通。",
    "T48n2016_045:0683c09": "所以法華經偈云。如是大果報。種種性相義。",
    "T48n2016_045:0683c10": "我及十方佛。乃能知是事。又見解圓明是目。",
    "T48n2016_045:0683c11": "行解相應是足。目足更資。理行扶助。可趣涅",
    "T48n2016_045:0683c12": "槃之域。能到清涼之池。若定慧未熏。如摩尼",
    "T48n2016_045:0683c13": "之匿礦。性相不辯。猶古鏡之未磨。欲望雨",
    "T48n2016_045:0683c14": "寶鑒容。無有是處。若意珠既淨。心。鏡纔明。",
    "T48n2016_045:0683c15": "更以萬行熏修。轉加光潔。如華嚴經云。佛子。",
    "T48n2016_045:0683c16": "譬如金師。善巧鍊金。數數入火。轉轉明淨。調",
    "T48n2016_045:0683c17": "柔成就。隨意堪用。菩薩亦復如是。供養諸佛。",
    "T48n2016_045:0683c18": "教化眾生。皆為修行清淨地法。所有善根。悉",
    "T48n2016_045:0683c19": "以迴向一切智地。轉轉明淨。調柔成就。隨意",
    "T48n2016_045:0683c20": "堪用。然雖萬行磨練。皆是自法所行。如先",
    "T48n2016_045:0683c21": "德云。一切佛事無邊化門。皆依自法融轉而",
    "T48n2016_045:0683c22": "行。即自心中有真如體大。今日體解。引出法",
    "T48n2016_045:0683c23": "身。由心中有真如相大。今日了達。引出報身。",
    "T48n2016_045:0683c24": "由身中有真如用大。今日修行。引出化身。乃",
    "T48n2016_045:0683c25": "至十波羅蜜一切塵沙萬行。但是自心中引",
    "T48n2016_045:0683c26": "出。未曾心外得一法行一行。若言更有從外",
    "T48n2016_045:0683c27": "新得者。即是魔王外道說。問。信入此法。還",
    "T48n2016_045:0683c28": "有退者否。答。信有二種。一若正信堅固。諦",
    "T48n2016_045:0683c29": "了無疑。理觀分明。乘戒兼急。如此則一生可",
    "T48n2016_045:0684a01": "辦。誰論退耶。二若依通之信。觀力麁浮習重",
    "T48n2016_045:0684a02": "境強。遇緣即退。如華嚴論云。如涅槃經。聞",
    "T48n2016_045:0684a03": "常住二字。尚七世不墮地獄。如華嚴經云。設",
    "T48n2016_045:0684a04": "聞如來名。及所說法。不生信解。亦能成種。必",
    "T48n2016_045:0684a05": "得解脫至成佛故。何故經言。第六住心。及從",
    "T48n2016_045:0684a06": "凡夫信位。猶言有退。此意若為和會。解云。十",
    "T48n2016_045:0684a07": "信之中。勝解未成。未得謂得。便生憍慢。不近",
    "T48n2016_045:0684a08": "善友。不敬賢良。為慢怠故。久處人天。惡業便",
    "T48n2016_045:0684a09": "起。能成就大地獄業。若一信不慢。常求勝友。",
    "T48n2016_045:0684a10": "即無此失。若權教第六住心。可有退位。實教",
    "T48n2016_045:0684a11": "中為稽滯者。責令進修。如舍利弗。是示現聲",
    "T48n2016_045:0684a12": "聞。非實聲聞。所作方便。皆度眾生使令進策。",
    "T48n2016_045:0684a13": "如權教中第六住心。可說實退。何以故。地前",
    "T48n2016_045:0684a14": "三賢總未見道。所修作業。皆是有為。所有無",
    "T48n2016_045:0684a15": "明。皆是折伏。功不強者。便生退還。若折伏",
    "T48n2016_045:0684a16": "有力。亦不退失。如蛇有毒。為呪力故。毒不能",
    "T48n2016_045:0684a17": "起。但於佛法中。種於信心。謙下無慢。敬順賢",
    "T48n2016_045:0684a18": "良。於諸惡人。心常慈忍。於諸勝己者。諮受未",
    "T48n2016_045:0684a19": "聞。所聞勝法。奉行無妄。所有虛妄。依教蠲",
    "T48n2016_045:0684a20": "除。於三菩提道。常勤不息。夫為人生之法。法",
    "T48n2016_045:0684a21": "合如然。但不長惡而生。何須慮退。華嚴疏云。",
    "T48n2016_045:0684a22": "深心信解常清淨者。信煩惱即菩提。方為常",
    "T48n2016_045:0684a23": "淨。由稱本性而發菩提心。本來是佛。更無所",
    "T48n2016_045:0684a24": "進。如在虛空。退至何所。",
    "T48n2016_045:0684a25": "宗鏡錄卷第四十五"
}