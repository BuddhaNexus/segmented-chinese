{
    "T12n0374_039:0590c02": "大般涅槃經卷第三十九",
    "T12n0374_039:0590c04": "北涼天竺三藏曇無讖譯",
    "T12n0374_039:0590c05": "◎憍陳如品第十三之一",
    "T12n0374_039:0590c06": "爾時世尊告憍陳如：「色是無常，因滅是色，獲",
    "T12n0374_039:0590c07": "得解脫常住之色，受想行識亦是無常，因滅",
    "T12n0374_039:0590c08": "是識，獲得解脫常住之識。憍陳如！色即是",
    "T12n0374_039:0590c09": "苦，因滅是色，獲得解脫安樂之色，受想行識",
    "T12n0374_039:0590c10": "亦復如是。憍陳如！色即是空，因滅空色，獲得",
    "T12n0374_039:0590c11": "解脫非空之色，受想行識亦復如是。憍陳如！",
    "T12n0374_039:0590c12": "色是無我，因滅是色，獲得解脫真我之色，受",
    "T12n0374_039:0590c13": "想行識亦復如是。憍陳如！色是不淨，因滅是",
    "T12n0374_039:0590c14": "色，獲得解脫清淨之色，受想行識亦復如是。",
    "T12n0374_039:0590c15": "憍陳如！色是生老病死之相，因滅是色，獲得",
    "T12n0374_039:0590c16": "解脫非生老病死相之色，受想行識亦復如",
    "T12n0374_039:0590c17": "是。憍陳如！色是無明因，因滅是色，獲得解脫",
    "T12n0374_039:0590c18": "非無明因色，受想行識亦復如是。憍陳如！乃",
    "T12n0374_039:0590c19": "至色是生因，因滅是色，獲得解脫非生因色，",
    "T12n0374_039:0590c20": "受想行識亦復如是。憍陳如！色者即是四顛",
    "T12n0374_039:0590c21": "倒因，因滅倒色，獲得解脫非四倒因色，受",
    "T12n0374_039:0590c22": "想行識亦復如是。憍陳如！色是無量惡法之",
    "T12n0374_039:0590c23": "因，所謂男女等身、食愛、欲愛、貪瞋、嫉妬惡心、",
    "T12n0374_039:0590c24": "慳心、揣食識食思食觸食、卵生胎生濕生化",
    "T12n0374_039:0590c25": "生、五欲五蓋，如是等法皆因於色，因滅色故，",
    "T12n0374_039:0590c26": "獲得解脫無如是等無量惡色，受想行識亦",
    "T12n0374_039:0590c27": "復如是。憍陳如！色即是縛，因滅縛色，獲得解",
    "T12n0374_039:0590c28": "脫無縛之色，受想行識亦復如是。憍陳如！色",
    "T12n0374_039:0590c29": "即是流，因滅流色，獲得解脫非流之色，受想",
    "T12n0374_039:0591a01": "行識亦復如是。憍陳如！色非歸依，因滅是色，",
    "T12n0374_039:0591a02": "獲得解脫歸依之色，受想行識亦復如是。憍",
    "T12n0374_039:0591a03": "陳如！色是瘡疣，因滅是色，獲得解脫無瘡疣",
    "T12n0374_039:0591a04": "色，受想行識亦復如是。憍陳如！色非寂靜，因",
    "T12n0374_039:0591a05": "滅是色，獲得涅槃寂靜之色，受想行識亦復",
    "T12n0374_039:0591a06": "如是。憍陳如！若有人能如是知者，是名沙門、",
    "T12n0374_039:0591a07": "名婆羅門，具足沙門、婆羅門法。憍陳如！若離",
    "T12n0374_039:0591a08": "佛法，無有沙門，無婆羅門，亦無沙門、婆羅門",
    "T12n0374_039:0591a09": "法。一切外道，虛假詐稱，都無實行，雖復作相，",
    "T12n0374_039:0591a10": "言有是二，實無是處。何以故？若無沙門、婆羅",
    "T12n0374_039:0591a11": "門法，云何而言有沙門、婆羅門？我常於此大",
    "T12n0374_039:0591a12": "眾之中作師子吼，汝等亦當在大眾中作師",
    "T12n0374_039:0591a13": "子吼。」爾時外道有無量人，聞是語已，心生瞋",
    "T12n0374_039:0591a14": "惡：「瞿曇今說我等眾中無有沙門及婆羅",
    "T12n0374_039:0591a15": "門，亦無沙門、婆羅門法。我當云何廣設方便",
    "T12n0374_039:0591a16": "語瞿曇言，我等眾中亦有沙門、有沙門法，有",
    "T12n0374_039:0591a17": "婆羅門、有婆羅門法。」時彼眾中有一梵志，唱",
    "T12n0374_039:0591a18": "如是言：「諸仁者！瞿曇之言，如狂無異。何可撿",
    "T12n0374_039:0591a19": "校？世間狂人，或歌、或舞、或哭、或笑、或罵、或讚，",
    "T12n0374_039:0591a20": "於怨親所不能分別。沙門瞿曇亦復如是，或",
    "T12n0374_039:0591a21": "說我生淨飯王家、或言不生，或說生已行至",
    "T12n0374_039:0591a22": "七步、或說不行，或說從小習學世事、或說我",
    "T12n0374_039:0591a23": "是一切智人，或時處宮受樂生子、或時厭患",
    "T12n0374_039:0591a24": "呵責惡賤，或時親修苦行六年、或時呵責外",
    "T12n0374_039:0591a25": "道苦行，或言從彼欝頭藍弗、阿羅邏等稟承",
    "T12n0374_039:0591a26": "未聞、或時說其無所知曉，或時說言菩提樹",
    "T12n0374_039:0591a27": "下得阿耨多羅三藐三菩提、或時說言我不",
    "T12n0374_039:0591a28": "至樹無所剋獲，或時說言我今此身即是涅",
    "T12n0374_039:0591a29": "槃、或言身滅乃是涅槃。瞿曇所說如狂無異，",
    "T12n0374_039:0591b01": "何故以此而愁憂耶？」諸婆羅門即便答言：「大",
    "T12n0374_039:0591b02": "士！我等今者何得不愁？沙門瞿曇先出家",
    "T12n0374_039:0591b03": "已，說無常、苦、空、無我等法，我諸弟子聞生恐",
    "T12n0374_039:0591b04": "怖，云何眾生無常、苦、空、無我、不淨？不受其語。",
    "T12n0374_039:0591b05": "今者瞿曇復來至此娑羅林中，為諸大眾說",
    "T12n0374_039:0591b06": "有常樂我淨之法，我諸弟子聞是語已，悉捨",
    "T12n0374_039:0591b07": "我去，受瞿曇語，以是因緣生大愁苦。」爾時復",
    "T12n0374_039:0591b08": "有一婆羅門作如是言：「諸仁者！諦聽，諦聽。瞿",
    "T12n0374_039:0591b09": "曇沙門名修慈悲，是名虛妄，非真實也。若有",
    "T12n0374_039:0591b10": "慈悲，云何教我諸弟子等自受其法？慈悲果",
    "T12n0374_039:0591b11": "有隨順他意，今違我願，云何言有？若有說言",
    "T12n0374_039:0591b12": "沙門瞿曇不為世間八法所染，是亦虛妄。若",
    "T12n0374_039:0591b13": "言瞿曇少欲知足，今者云何奪我等利？若言",
    "T12n0374_039:0591b14": "種姓是上族者，是亦虛妄，何以故？從昔已",
    "T12n0374_039:0591b15": "來，不見不聞大師子王殘害小鼠。若使瞿曇",
    "T12n0374_039:0591b16": "是上種姓，如何今者惱亂我等？若言瞿曇具",
    "T12n0374_039:0591b17": "大勢力，是亦虛妄。何以故？從昔已來亦不見",
    "T12n0374_039:0591b18": "聞金翅鳥王與烏共諍，若言力大，復以何事",
    "T12n0374_039:0591b19": "與我共鬪？若言瞿曇具他心智，是亦虛妄。何",
    "T12n0374_039:0591b20": "以故？若具此智，以何因緣不知我心？諸仁者！",
    "T12n0374_039:0591b21": "我昔曾從先舊智人聞說是事，過百年已，世",
    "T12n0374_039:0591b22": "間當有一妖幻出。即是瞿曇。如是妖惑，今於",
    "T12n0374_039:0591b23": "此處娑羅林中將滅不久，汝等今者不應愁",
    "T12n0374_039:0591b24": "惱。」爾時復有一尼犍子答言：「仁者！我今愁",
    "T12n0374_039:0591b25": "苦，不為自身弟子供養，但為世間癡闇無眼，",
    "T12n0374_039:0591b26": "不識福田及非福田，棄捨先舊智婆羅門，供",
    "T12n0374_039:0591b27": "養年少，以為愁耳。瞿曇沙門大知呪術，因呪",
    "T12n0374_039:0591b28": "術力，能令一身作無量身，令無量身還作一",
    "T12n0374_039:0591b29": "身，或以自身作男女像、牛羊象馬。我力能滅",
    "T12n0374_039:0591c01": "如是呪術，瞿曇沙門呪術既滅，汝等當還多",
    "T12n0374_039:0591c02": "得供養，受於安樂。」爾時復有一婆羅門作如",
    "T12n0374_039:0591c03": "是言：「諸仁者！瞿曇沙門成就具足無量功德，",
    "T12n0374_039:0591c04": "是故汝等不應與諍。」大眾答言：「癡人，云何說",
    "T12n0374_039:0591c05": "言沙門瞿曇具大功德？其生七日，母便命終，",
    "T12n0374_039:0591c06": "是可得名福德相耶？」婆羅門言：「罵時不瞋，打",
    "T12n0374_039:0591c07": "時不報，當知即是大福德相。其身具足三十",
    "T12n0374_039:0591c08": "二相、八十種好、無量神通，是故當知是福德",
    "T12n0374_039:0591c09": "相。心無憍慢，先意問訊，言語柔軟，初無麁獷，",
    "T12n0374_039:0591c10": "年志俱盛心不卒暴，王國多財無所愛戀，捨",
    "T12n0374_039:0591c11": "之出家如棄涕唾，是故我說沙門瞿曇成就",
    "T12n0374_039:0591c12": "具足無量功德。」大眾答言：「善哉，仁者！瞿曇沙",
    "T12n0374_039:0591c13": "門實如所說，成就無量神通變化，我不與彼",
    "T12n0374_039:0591c14": "捔試是事。瞿曇沙門受性柔軟，不堪苦行，生",
    "T12n0374_039:0591c15": "長深宮，不綜外事，唯可軟語。不知伎藝、書籍、",
    "T12n0374_039:0591c16": "論議，請共詳辯正法之要。彼若勝我，我當給",
    "T12n0374_039:0591c17": "事。我若勝彼，彼當事我。」爾時多有無量外道，",
    "T12n0374_039:0591c18": "和合共往摩伽陀王阿闍世所。王見便問：「諸",
    "T12n0374_039:0591c19": "仁何來？汝等各各修習聖道，是出家人，捨",
    "T12n0374_039:0591c20": "離財貨及在家事，然我國人皆共供養，敬",
    "T12n0374_039:0591c21": "心瞻視，無相犯觸，何故和合而來至此？諸仁",
    "T12n0374_039:0591c22": "者，汝等各受異法、異戒，出家不同，亦復各各",
    "T12n0374_039:0591c23": "自隨戒法出家修道，何因緣故，今者一心而",
    "T12n0374_039:0591c24": "共和合，猶如落葉旋風所吹，聚在一處。說何",
    "T12n0374_039:0591c25": "因緣而來至此？我常擁護出家之人，乃至不",
    "T12n0374_039:0591c26": "惜身之與命。」爾時一切諸外道眾咸作是言：",
    "T12n0374_039:0591c27": "「大王！諦聽。大王今者是大法橋、是大法礪、是",
    "T12n0374_039:0591c28": "大法秤、即是一切功德之器、一切功德真實",
    "T12n0374_039:0591c29": "之性、正法道路、即是種子之良田也、一切國",
    "T12n0374_039:0592a01": "土之根本也、一切國土之大明鏡、一切諸天",
    "T12n0374_039:0592a02": "之形像也、一切國人之父母也。大王！一切世",
    "T12n0374_039:0592a03": "間功德寶藏即是王身。何以故名功德藏？王",
    "T12n0374_039:0592a04": "斷國事，不擇怨親，其心平等，如地水火風，是",
    "T12n0374_039:0592a05": "故名王為功德藏。大王！現在眾生雖復壽短，",
    "T12n0374_039:0592a06": "王之功德如昔長壽安樂時王，亦如頂生、善",
    "T12n0374_039:0592a07": "見、忍辱、那睺沙王、耶耶帝王、尸毘王、一叉鳩",
    "T12n0374_039:0592a08": "王，如是等王具足善法，大王今者亦復如是。",
    "T12n0374_039:0592a09": "大王！以王因緣，國土安樂，人民熾盛，是故一",
    "T12n0374_039:0592a10": "切出家之人慕樂此國，持戒精勤，修習正道。",
    "T12n0374_039:0592a11": "大王！我經中說，若出家人隨所住國，持戒精",
    "T12n0374_039:0592a12": "進，勤修正道，其王亦有修善之分。大王！一切",
    "T12n0374_039:0592a13": "盜賊，王已整理，出家之人都無畏懼。今者唯",
    "T12n0374_039:0592a14": "有一大惡人瞿曇沙門，王未撿校，我等甚畏。",
    "T12n0374_039:0592a15": "其人自恃豪族種姓、身色具足，又因過去布",
    "T12n0374_039:0592a16": "施之報，多得供養，恃此眾事生大憍慢，或因",
    "T12n0374_039:0592a17": "呪術而生憍慢，以是因緣不能苦行，受畜細",
    "T12n0374_039:0592a18": "軟衣服臥具。是故一切世間惡人，為利養故",
    "T12n0374_039:0592a19": "往集其所，而為眷屬不能苦行。呪術力故，調",
    "T12n0374_039:0592a20": "伏迦葉及舍利弗、目犍連等，今復來至我所，",
    "T12n0374_039:0592a21": "住處娑羅林中，宣說是身常樂我淨，誘我弟",
    "T12n0374_039:0592a22": "子。大王！瞿曇先說無常、無樂、無我、無淨，我能",
    "T12n0374_039:0592a23": "忍之，今乃宣說常樂我淨，我實不忍。惟願大",
    "T12n0374_039:0592a24": "王，聽我與彼瞿曇論議。」王即答言：「諸大士！汝",
    "T12n0374_039:0592a25": "等今者，為誰教導，而令其心狂亂不定，如水",
    "T12n0374_039:0592a26": "濤波、旋火之輪、猨猴擲樹。是事可恥，智人若",
    "T12n0374_039:0592a27": "聞即生憐愍，愚人聞之即生嗤笑。汝等所",
    "T12n0374_039:0592a28": "說非出家相。汝若病風、黃水患者，吾悉有藥",
    "T12n0374_039:0592a29": "能療治之；如其鬼病，家兄耆婆，善能去之。汝",
    "T12n0374_039:0592b01": "等今者欲以手爪鉋須彌山，欲以口齒齚",
    "T12n0374_039:0592b02": "齧金剛。諸大士！譬如愚人，見師子王飢時睡",
    "T12n0374_039:0592b03": "眠，而欲悟之。如人以指置毒蛇口，如欲以手",
    "T12n0374_039:0592b04": "觸灰覆火，汝等今者亦復如是。善男子！譬",
    "T12n0374_039:0592b05": "如野狐作師子吼，猶如蚊子共金翅鳥捔行",
    "T12n0374_039:0592b06": "遲疾，如兔渡海欲盡其底，汝等今者亦復如",
    "T12n0374_039:0592b07": "是。汝若夢見勝瞿曇者，是夢狂惑，未足可",
    "T12n0374_039:0592b08": "信。諸大士！汝等今者興建是意，猶如飛蛾投",
    "T12n0374_039:0592b09": "大火聚。汝隨我語，不須更說。汝雖讚我平等",
    "T12n0374_039:0592b10": "如秤，勿令外人復聞此語。」",
    "T12n0374_039:0592b11": "爾時外道復作是言：「大王！瞿曇沙門所作幻",
    "T12n0374_039:0592b12": "術到汝邊耶？乃令大王心疑不信是等聖人。",
    "T12n0374_039:0592b13": "大王！不應輕蔑如是大士。大王！是月增減、大",
    "T12n0374_039:0592b14": "海醎味、摩羅延山，如是等事誰之所作？豈非",
    "T12n0374_039:0592b15": "我等婆羅門耶？大王！不聞阿竭多仙十二年",
    "T12n0374_039:0592b16": "中，恒河之水停耳中耶？大王！聞瞿曇仙人大",
    "T12n0374_039:0592b17": "現神通，十二年中變作釋身，并令釋身作羝",
    "T12n0374_039:0592b18": "羊形，作千女根在釋身耶？大王！不聞耆[少/兔]仙",
    "T12n0374_039:0592b19": "人，一日之中飲四海水，令大地乾耶？大王！不",
    "T12n0374_039:0592b20": "聞婆藪仙人為自在天作三眼耶？大王！不聞",
    "T12n0374_039:0592b21": "阿羅邏仙人變迦富羅城作[鹵/土]土耶？大",
    "T12n0374_039:0592b22": "王！婆羅門中有如是等大力諸仙，現可撿校。",
    "T12n0374_039:0592b23": "大王云何見輕蔑耶？」王言：「諸仁者！若不見信",
    "T12n0374_039:0592b24": "故欲為者，如來正覺今者近在娑羅林中，汝",
    "T12n0374_039:0592b25": "等可往隨意問難，如來亦當為汝分別，稱汝",
    "T12n0374_039:0592b26": "意答。」◎",
    "T12n0374_039:0592b27": "◎爾時阿闍世王與諸外道徒眾眷屬，往至佛",
    "T12n0374_039:0592b28": "所，頭面作禮右遶三匝，修敬已畢，却住一",
    "T12n0374_039:0592b29": "面，白佛言：「世尊！是諸外道欲隨意問難，唯願",
    "T12n0374_039:0592c01": "如來隨意答之。」佛言：「大王且止，我自知時。」",
    "T12n0374_039:0592c02": "爾時眾中有婆羅門名闍提首那，作如是言：",
    "T12n0374_039:0592c03": "「瞿曇！汝說涅槃是常法耶？」「如是，如是。大婆羅",
    "T12n0374_039:0592c04": "門！」婆羅門言：「瞿曇！若說涅槃常者，是義不然。",
    "T12n0374_039:0592c05": "何以故？世間之法從子生果相續不斷，如從",
    "T12n0374_039:0592c06": "埿出瓶，從縷得衣。瞿曇常說修無常想，獲得",
    "T12n0374_039:0592c07": "涅槃，因是無常，果云何常？瞿曇又說解脫欲",
    "T12n0374_039:0592c08": "貪即是涅槃，解脫色貪及無色貪即是涅槃，",
    "T12n0374_039:0592c09": "滅無明等一切煩惱即是涅槃。從欲乃至無",
    "T12n0374_039:0592c10": "明、煩惱皆是無常，因是無常所得涅槃亦應",
    "T12n0374_039:0592c11": "無常。瞿曇又說從因故生天、從因故墮地",
    "T12n0374_039:0592c12": "獄、從因得解脫，是故諸法皆從因生。若從",
    "T12n0374_039:0592c13": "因故得解脫者，云何言常？瞿曇亦說色從",
    "T12n0374_039:0592c14": "緣生故名無常，受想行識亦復如是，如是解",
    "T12n0374_039:0592c15": "脫。若是色者當知無常，受想行識亦復如是。",
    "T12n0374_039:0592c16": "若離五陰有解脫者，當知解脫即是虛空。若",
    "T12n0374_039:0592c17": "是虛空，不得說言從因緣生。何以故？是常是",
    "T12n0374_039:0592c18": "一遍一切處。瞿曇亦說從因生者即是苦也。",
    "T12n0374_039:0592c19": "若是苦者，云何復說解脫是樂？瞿曇又說無",
    "T12n0374_039:0592c20": "常即苦，苦即無我，若是無常苦無我者，即是",
    "T12n0374_039:0592c21": "不淨，一切從因所生諸法，皆無常苦無我不",
    "T12n0374_039:0592c22": "淨，云何復說涅槃即是常樂我淨？若瞿曇說，",
    "T12n0374_039:0592c23": "亦常無常、亦苦亦樂、亦我無我、亦淨不淨，如",
    "T12n0374_039:0592c24": "是豈非是二語耶？我亦曾從先舊智人聞說",
    "T12n0374_039:0592c25": "是語，佛若出世，言則無二。瞿曇今者說於二",
    "T12n0374_039:0592c26": "語，復言佛即我身是也，是義云何？」佛言：「婆羅",
    "T12n0374_039:0592c27": "門！如汝所說，我今問汝，隨汝意答。」婆羅門言：",
    "T12n0374_039:0592c28": "「善哉。瞿曇！」佛言：「婆羅門！汝性常耶？是無常乎？」",
    "T12n0374_039:0592c29": "婆羅門言：「我性是常。」「婆羅門！是性能作一切",
    "T12n0374_039:0593a01": "內外法之因耶？」「如是。瞿曇！」佛言：「婆羅門！云何",
    "T12n0374_039:0593a02": "作因？」「瞿曇！從性生大，從大生慢，從慢生十六",
    "T12n0374_039:0593a03": "法，所謂地、水、火、風、空，五知根：眼、耳、鼻、舌、身，五",
    "T12n0374_039:0593a04": "業根：手、脚、口、聲、男女二根，心平等根，是十六",
    "T12n0374_039:0593a05": "法。從五法生色、聲、香、味、觸，是二十一法。根本",
    "T12n0374_039:0593a06": "有三：一者染、二者麁、三者黑。染者名愛，麁",
    "T12n0374_039:0593a07": "者名瞋，黑名無明。瞿曇！是二十五法皆因性",
    "T12n0374_039:0593a08": "生。」「婆羅門！是大等法，常、無常耶？」「瞿曇！我法性",
    "T12n0374_039:0593a09": "常，大等諸法悉是無常。」「婆羅門！如汝法中，因",
    "T12n0374_039:0593a10": "常果無常。然我法中因雖無常，果是常者，有",
    "T12n0374_039:0593a11": "何等過？婆羅門！汝等法中有二因不？」答言：「有。」",
    "T12n0374_039:0593a12": "佛言：「云何有？」婆羅門言：「一者生因、二者了",
    "T12n0374_039:0593a13": "因。」佛言：「云何生因？云何了因？」婆羅門言：「生",
    "T12n0374_039:0593a14": "因者如埿出瓶，了因者如燈照物。」佛言：「是",
    "T12n0374_039:0593a15": "二種因，因性是一。若是一者，可令生因作於",
    "T12n0374_039:0593a16": "了因，可令了因作生因不？」「不也。瞿曇！」佛言：「若",
    "T12n0374_039:0593a17": "使生因不作了因，了因不作生因，可得說言",
    "T12n0374_039:0593a18": "是因相不？」婆羅門言：「雖不相作故有因相。」「婆",
    "T12n0374_039:0593a19": "羅門！了因所了，即同了不？」「不也。瞿曇！」佛言：「我",
    "T12n0374_039:0593a20": "法雖從無常獲得涅槃，而非無常。婆羅門！從",
    "T12n0374_039:0593a21": "了因得故，常樂我淨。從生因得故，無常、無樂、",
    "T12n0374_039:0593a22": "無我、無淨。是故如來所說有二，如是二語無",
    "T12n0374_039:0593a23": "有二也，是故如來名無二語。如汝所說，曾從",
    "T12n0374_039:0593a24": "先舊智人邊聞，佛出於世無有二語，是言善",
    "T12n0374_039:0593a25": "哉。一切十方三世諸佛所說無差，是故說言",
    "T12n0374_039:0593a26": "佛無二語。云何無差？有同說有，無同說無，故",
    "T12n0374_039:0593a27": "名一義。婆羅門！如來世尊雖名二語，為了一",
    "T12n0374_039:0593a28": "語故。云何二語了於一語？如眼色二語生識",
    "T12n0374_039:0593a29": "一語，乃至意法亦復如是。」婆羅門言：「瞿曇！善",
    "T12n0374_039:0593b01": "能分別如是語義，我今未解，所出二語了於",
    "T12n0374_039:0593b02": "一語。」爾時世尊即為宣說四真諦法：「婆羅門！",
    "T12n0374_039:0593b03": "言苦諦者亦二亦一，乃至道諦亦二亦一。」婆",
    "T12n0374_039:0593b04": "羅門言：「世尊！我已知已。」佛言：「善男子！云何",
    "T12n0374_039:0593b05": "知已？」婆羅門言：「世尊！苦諦，一切凡夫二，是聖",
    "T12n0374_039:0593b06": "人一，乃至道諦亦復如是。」佛言：「善哉！已解。」婆",
    "T12n0374_039:0593b07": "羅門言：「世尊！我今聞法，已得正見，今當歸依",
    "T12n0374_039:0593b08": "佛、法、僧寶，唯願大慈聽我出家。」爾時世尊告",
    "T12n0374_039:0593b09": "憍陳如：「汝當為是闍提首那，剃除鬚髮，聽其",
    "T12n0374_039:0593b10": "出家。」時憍陳如即受佛勅，為其剃髮。即下手",
    "T12n0374_039:0593b11": "時有二種落：一者鬚髮、二者煩惱。即於坐處",
    "T12n0374_039:0593b12": "得阿羅漢果。◎",
    "T12n0374_039:0593b13": "◎復有梵志姓婆私吒，復作是言：「瞿曇所說",
    "T12n0374_039:0593b14": "涅槃常耶？」「如是，梵志。」婆私吒言：「瞿曇將不說",
    "T12n0374_039:0593b15": "無煩惱為涅槃耶？」「如是，梵志。」婆私吒言：「瞿曇！",
    "T12n0374_039:0593b16": "世間四種名之為無：一者未出之法名之為",
    "T12n0374_039:0593b17": "無，如瓶未出埿時名為無瓶；二者已滅之法",
    "T12n0374_039:0593b18": "名之為無，如瓶壞已名為無瓶；三者異相互",
    "T12n0374_039:0593b19": "無名之為無，如牛中無馬、馬中無牛；四者畢",
    "T12n0374_039:0593b20": "竟無故名之為無，如龜毛、兔角。瞿曇！若以除",
    "T12n0374_039:0593b21": "煩惱已名涅槃者，涅槃即無。若是無者，云何",
    "T12n0374_039:0593b22": "言有常樂我淨？」",
    "T12n0374_039:0593b23": "佛言：「善男子！如是涅槃，非是先無同埿時",
    "T12n0374_039:0593b24": "瓶，亦非滅無同瓶壞無，亦非畢竟無如龜毛",
    "T12n0374_039:0593b25": "兔角，同於異無。善男子！如汝所言，雖牛中無",
    "T12n0374_039:0593b26": "馬，不可說言牛亦是無。雖馬中無牛，亦不可",
    "T12n0374_039:0593b27": "說馬亦是無。涅槃亦爾，煩惱中無涅槃，涅槃",
    "T12n0374_039:0593b28": "中無煩惱，是故名為異相互無。」婆私吒言：「瞿",
    "T12n0374_039:0593b29": "曇！若以異無為涅槃者，夫異無者，無常樂我",
    "T12n0374_039:0593c01": "淨。瞿曇！云何說言涅槃常樂我淨？」佛言：「善男",
    "T12n0374_039:0593c02": "子！如汝所說，是異無者，有三種無：牛馬悉是",
    "T12n0374_039:0593c03": "先無後有，是名先無；已有還無，是名壞無；異",
    "T12n0374_039:0593c04": "相無者，如汝所說。善男子！是三種無，涅槃中",
    "T12n0374_039:0593c05": "無，是故涅槃常樂我淨。如世病人，一者熱病、",
    "T12n0374_039:0593c06": "二者風病、三者冷病。是三種病，三藥能治，有",
    "T12n0374_039:0593c07": "熱病者蘇能治之，有風病者油能治之，有冷",
    "T12n0374_039:0593c08": "病者蜜能治之，是三種藥能治如是三種惡",
    "T12n0374_039:0593c09": "病。善男子！風中無油、油中無風，乃至蜜中無",
    "T12n0374_039:0593c10": "冷、冷中無蜜，是故能治。一切眾生亦復如是，",
    "T12n0374_039:0593c11": "有三種病：一者貪、二者瞋、三者癡。如是三病",
    "T12n0374_039:0593c12": "有三種藥，不淨觀者能為貪藥，慈心觀者能",
    "T12n0374_039:0593c13": "為瞋藥，觀因緣智能為癡藥。善男子！為除貪",
    "T12n0374_039:0593c14": "故作非貪觀，為除瞋故作非瞋觀，為除癡故",
    "T12n0374_039:0593c15": "作非癡觀。三種病中無三種藥，三種藥中無",
    "T12n0374_039:0593c16": "三種病。善男子！三種病中無三藥故，無常、無",
    "T12n0374_039:0593c17": "我、無樂、無淨。三種藥中無三種病，是故得稱",
    "T12n0374_039:0593c18": "常樂我淨。」婆私吒言：「世尊！如來為我說常、無",
    "T12n0374_039:0593c19": "常，云何為常？云何無常？」佛言：「善男子！色是",
    "T12n0374_039:0593c20": "無常，解脫色常，乃至識是無常，解脫識常。善",
    "T12n0374_039:0593c21": "男子！若有善男子、善女人，能觀色乃至識是",
    "T12n0374_039:0593c22": "無常者，當知是人獲得常法。」婆私吒言：「世尊！",
    "T12n0374_039:0593c23": "我今已知常、無常法。」佛言：「善男子！汝云何知",
    "T12n0374_039:0593c24": "常、無常法？」婆私吒言：「世尊！我今知我色是無",
    "T12n0374_039:0593c25": "常，得解脫常，乃至識亦如是。」佛言：「善男子！汝",
    "T12n0374_039:0593c26": "今善哉，已報是身。」告憍陳如：「是婆私吒，已證",
    "T12n0374_039:0593c27": "阿羅漢果，汝可施其三衣鉢器。」時憍陳如如",
    "T12n0374_039:0593c28": "佛所勅，施其衣鉢。時婆私吒受衣鉢已，作如",
    "T12n0374_039:0593c29": "是言：「大德憍陳如！我今因是弊惡之身得善",
    "T12n0374_039:0594a01": "果報。唯願大德，為我屈意至世尊所，具宣我",
    "T12n0374_039:0594a02": "心：『我既惡人觸犯如來禰瞿曇姓，唯願為",
    "T12n0374_039:0594a03": "我懺悔此罪，我亦不能久住毒身，今入涅槃。』」",
    "T12n0374_039:0594a04": "時憍陳如即往佛所作如是言：「世尊！婆私吒",
    "T12n0374_039:0594a05": "比丘生慚愧心，自言：『頑嚚觸犯如來禰瞿曇",
    "T12n0374_039:0594a06": "姓，不能久住是毒蛇身，今欲滅身，寄我懺悔。』」",
    "T12n0374_039:0594a07": "佛言：「憍陳如！婆私吒比丘已於過去無量佛",
    "T12n0374_039:0594a08": "所成就善根，今受我語，如法而住，如法住故",
    "T12n0374_039:0594a09": "獲得正果。汝等應當供養其身。」爾時憍陳如",
    "T12n0374_039:0594a10": "從佛聞已，還其身所，而設供養。時婆私吒於",
    "T12n0374_039:0594a11": "焚身時，作種種神足。諸外道輩見是事已，高",
    "T12n0374_039:0594a12": "聲唱言：「是婆私吒已得瞿曇沙門呪術，是人",
    "T12n0374_039:0594a13": "不久復當勝彼瞿曇沙門。」",
    "T12n0374_039:0594a14": "爾時眾中復有梵志名曰先尼，復作是言：「瞿",
    "T12n0374_039:0594a15": "曇有我耶？」如來默然。「瞿曇無我耶？」如來默然。",
    "T12n0374_039:0594a16": "第二第三亦如是問，佛皆默然。先尼言：「瞿",
    "T12n0374_039:0594a17": "曇！若一切眾生有我，遍一切處是一作者，瞿",
    "T12n0374_039:0594a18": "曇何故默然不答？」佛言：「先尼！汝說是我遍一",
    "T12n0374_039:0594a19": "切處耶？」先尼答言：「瞿曇！不但我說，一切智人",
    "T12n0374_039:0594a20": "亦如是說。」佛言：「善男子！若我周遍一切處者，",
    "T12n0374_039:0594a21": "應當五道一時受報，若有五道一時受報，汝",
    "T12n0374_039:0594a22": "等梵志，何因緣故，不造眾惡為遮地獄？修諸",
    "T12n0374_039:0594a23": "善法為受天身？」先尼言：「瞿曇！我法中我則有",
    "T12n0374_039:0594a24": "二種：一作身我、二者常身我。為作身我，修離",
    "T12n0374_039:0594a25": "惡法不入地獄，修諸善法生於天上。」佛言：「善",
    "T12n0374_039:0594a26": "男子！如汝說我遍一切處，如是我者，若",
    "T12n0374_039:0594a27": "作身中當知無常，若作身無，云何言遍？」「瞿曇！",
    "T12n0374_039:0594a28": "我所立我亦在作中，亦是常法。瞿曇！如人失",
    "T12n0374_039:0594a29": "火，燒舍宅時，其主出去，不可說言舍宅被燒，",
    "T12n0374_039:0594b01": "主亦被燒。我法亦爾，而此作身雖是無常，當",
    "T12n0374_039:0594b02": "無常時我則出去，是故我我亦遍亦常。」佛言：",
    "T12n0374_039:0594b03": "「善男子！如汝說我亦遍亦常，是義不然。何以",
    "T12n0374_039:0594b04": "故？遍有二種：一者常、二者無常。復有二種：",
    "T12n0374_039:0594b05": "一色、二無色。是故若言一切有者，亦常亦無",
    "T12n0374_039:0594b06": "常，亦色亦無色。若言舍主得出不名無常，是",
    "T12n0374_039:0594b07": "義不然。何以故？舍不名主，主不名舍，異燒異",
    "T12n0374_039:0594b08": "出，故得如是。我則不爾。何以故？我即是色，色",
    "T12n0374_039:0594b09": "即是我，無色即我，我即無色。云何而言色無",
    "T12n0374_039:0594b10": "常時，我則得出？善男子！汝意若謂一切眾生",
    "T12n0374_039:0594b11": "同一我者，如是即違世、出世法。何以故？世間",
    "T12n0374_039:0594b12": "法名父、子、母、女。若我是一，父即是子、子即是",
    "T12n0374_039:0594b13": "父，母即是女、女即是母，怨即是親、親即是怨，",
    "T12n0374_039:0594b14": "此即是彼、彼即是此。是故若說一切眾生同",
    "T12n0374_039:0594b15": "一我者，是即違背世、出世法。」先尼言：「我亦不",
    "T12n0374_039:0594b16": "說一切眾生同於一我，乃說一人各有一我。」",
    "T12n0374_039:0594b17": "佛言：「善男子！若言一人各有一我，是為多我，",
    "T12n0374_039:0594b18": "是義不然。何以故？如汝先說，我遍一切，若遍",
    "T12n0374_039:0594b19": "一切，一切眾生業根應同，天得見時佛得亦",
    "T12n0374_039:0594b20": "見，天得作時佛得亦作，天得聞時佛得亦聞，",
    "T12n0374_039:0594b21": "一切諸法皆亦如是。若天得見非佛得見者，",
    "T12n0374_039:0594b22": "不應說我遍一切處，若不遍者，是即無常。」先",
    "T12n0374_039:0594b23": "尼言：「瞿曇！一切眾生，我遍一切，法與非法不",
    "T12n0374_039:0594b24": "遍一切，以是義故，佛得作異，天得作異。是故",
    "T12n0374_039:0594b25": "瞿曇！不應說言佛得見時天得應見，佛得聞",
    "T12n0374_039:0594b26": "時天得應聞。」佛言：「善男子！法與非法，非業作",
    "T12n0374_039:0594b27": "耶？」先尼言：「瞿曇！是業所作。」佛言：「善男子！若",
    "T12n0374_039:0594b28": "法、非法是業作者，即是同法，云何言異？何以",
    "T12n0374_039:0594b29": "故？佛得業處有天得我，天得業處有佛得我，",
    "T12n0374_039:0594c01": "是故佛得作時天得亦作，法與非法亦應如",
    "T12n0374_039:0594c02": "是。善男子！是故一切眾生、法與非法，若如是",
    "T12n0374_039:0594c03": "者，所得果報亦應不異。善男子！從子出果，是",
    "T12n0374_039:0594c04": "子終不思惟分別：『我唯當作婆羅門果，不與",
    "T12n0374_039:0594c05": "剎利、毘舍、首陀而作果也。』何以故？從子出果，",
    "T12n0374_039:0594c06": "終不障礙如是四姓，法與非法亦復如是，不",
    "T12n0374_039:0594c07": "能分別我唯當與佛得作果，不與天得作果。",
    "T12n0374_039:0594c08": "作天得果，不作佛得果。何以故？業平等故。」先",
    "T12n0374_039:0594c09": "尼言：「瞿曇！譬如一室有百千燈，炷雖有異，",
    "T12n0374_039:0594c10": "明則無差。燈炷別異喻法非法，其明無差喻",
    "T12n0374_039:0594c11": "眾生我。」佛言：「善男子！汝說燈明以喻我者，是",
    "T12n0374_039:0594c12": "義不然。何以故？室異燈異。是燈光明，亦在炷",
    "T12n0374_039:0594c13": "邊，亦遍室中。汝所言我若如是者，法、非法邊",
    "T12n0374_039:0594c14": "俱應有我，我中亦應有法、非法。若法、非法無",
    "T12n0374_039:0594c15": "有我者，不得說言遍一切處。若俱有者何得",
    "T12n0374_039:0594c16": "復以炷明為喻？善男子！汝意若謂炷之與明",
    "T12n0374_039:0594c17": "真實別異，何因緣故，炷增明盛，炷枯明滅？是",
    "T12n0374_039:0594c18": "故不應以法、非法喻於燈炷，光明無差喻於",
    "T12n0374_039:0594c19": "我也。何以故？法、非法、我三事即一。」先尼言：「瞿",
    "T12n0374_039:0594c20": "曇！汝引燈喻，是事不吉。何以故？燈喻若吉，我",
    "T12n0374_039:0594c21": "已先引；如其不吉，何故復說？」「善男子！我所引",
    "T12n0374_039:0594c22": "喻都亦不作吉以不吉，隨汝意說。是喻亦說",
    "T12n0374_039:0594c23": "離炷有明、即炷有明。汝心不等，故說燈炷喻",
    "T12n0374_039:0594c24": "法、非法，明則喻我。是故責汝，炷即是明，離炷",
    "T12n0374_039:0594c25": "有明；法即有我，我即有法；非法即我，我即非",
    "T12n0374_039:0594c26": "法。汝今何故但受一邊、不受一邊？如是喻者，",
    "T12n0374_039:0594c27": "於汝不吉。是故我今還以破汝。善男子！如",
    "T12n0374_039:0594c28": "是喻者即是非喻，是非喻故，於我即吉，於汝",
    "T12n0374_039:0594c29": "不吉。善男子！汝意若謂若我不吉，汝亦不吉，",
    "T12n0374_039:0595a01": "是義不然。何以故？見世間人自刀自害，自作",
    "T12n0374_039:0595a02": "他用，汝所引喻亦復如是，於我則吉，於汝不",
    "T12n0374_039:0595a03": "吉。」先尼言：「瞿曇！汝先責我心不平等，今汝所",
    "T12n0374_039:0595a04": "說亦不平等。何以故？瞿曇今者以吉向己，不",
    "T12n0374_039:0595a05": "吉向我，以是推之，真是不平。」佛言：「善男子！如",
    "T12n0374_039:0595a06": "我不平能破汝不平，是故汝平，我之不平即",
    "T12n0374_039:0595a07": "是吉也。我之不平破汝不平，令汝得平，即是",
    "T12n0374_039:0595a08": "我平。何以故？同諸聖人得平等故。」先尼言：「瞿",
    "T12n0374_039:0595a09": "曇！我常是平，汝云何言壞我不平？一切眾生",
    "T12n0374_039:0595a10": "平等有我，云何言我是不平耶？」「善男子！汝亦",
    "T12n0374_039:0595a11": "說言，當受地獄、當受餓鬼、當受畜生、當受人",
    "T12n0374_039:0595a12": "天。我若先遍五道中者，云何方言當受諸趣？",
    "T12n0374_039:0595a13": "汝亦說言，父母和合然後生子。若子先有，云",
    "T12n0374_039:0595a14": "何復言和合已有？是故一人有五趣身，若是",
    "T12n0374_039:0595a15": "五處先有身者，何因緣故為身造業？是故不",
    "T12n0374_039:0595a16": "平。善男子！汝意若謂我是作者，是義不然。何",
    "T12n0374_039:0595a17": "以故？若我作者，何因緣故自作苦事？然今眾",
    "T12n0374_039:0595a18": "生實有受苦，是故當知我非作者。若言是苦",
    "T12n0374_039:0595a19": "非我所作，不從因生，一切諸法亦當如是，不",
    "T12n0374_039:0595a20": "從因生，何因緣故說我作耶？善男子！眾生苦",
    "T12n0374_039:0595a21": "樂實從因緣，如是苦樂能作憂喜，憂時無喜，",
    "T12n0374_039:0595a22": "喜時無憂。或喜、或憂，智人云何說是常耶？善",
    "T12n0374_039:0595a23": "男子！汝說我常，若是常者，云何說有十時別",
    "T12n0374_039:0595a24": "異？常法不應有歌羅邏時乃至老時，虛空常",
    "T12n0374_039:0595a25": "法，尚無一時，況有十時。善男子！我者非是歌",
    "T12n0374_039:0595a26": "羅邏時乃至老時，云何說有十時別異？善男",
    "T12n0374_039:0595a27": "子！若我作者，是我亦有盛時衰時，眾生亦有",
    "T12n0374_039:0595a28": "盛時衰時。若我爾者，云何是常？善男子！我若",
    "T12n0374_039:0595a29": "作者，云何一人有利有鈍？善男子！我若作者，",
    "T12n0374_039:0595b01": "是我能作身業、口業。口業若是我所作者，云",
    "T12n0374_039:0595b02": "何口說無有我耶？云何自疑有耶、無耶？善男",
    "T12n0374_039:0595b03": "子！汝意若謂離眼有見，是義不然。何以故？若",
    "T12n0374_039:0595b04": "離眼已別有見者，何須此眼，乃至身根亦復",
    "T12n0374_039:0595b05": "如是。汝意若謂我雖能見，要因眼見，是亦不",
    "T12n0374_039:0595b06": "然。何以故？如有人言須曼那花能燒大村。云",
    "T12n0374_039:0595b07": "何能燒？因火能燒。汝立我見，亦復如是。」先尼",
    "T12n0374_039:0595b08": "言：「瞿曇！如人執鐮則能刈草，我因五根見聞",
    "T12n0374_039:0595b09": "至觸亦復如是。」「善男子！人鐮各異，是故執鐮",
    "T12n0374_039:0595b10": "能有所作。離根之外，更無別我，云何說言我",
    "T12n0374_039:0595b11": "因諸根能有所作？善男子！汝意若謂執鐮能",
    "T12n0374_039:0595b12": "刈，我亦如是。是我有手耶？為無手乎？若有",
    "T12n0374_039:0595b13": "手者，何不自執？若無手者，云何說言我是作",
    "T12n0374_039:0595b14": "者？善男子！能刈草者即是鐮也，非我、非人。若",
    "T12n0374_039:0595b15": "我人能，何故因鐮？善男子！人有二業：一則執",
    "T12n0374_039:0595b16": "草、二則執鐮，是鐮唯有能斷之功。眾生見法",
    "T12n0374_039:0595b17": "亦復如是，眼能見色，從和合生。若從因緣和",
    "T12n0374_039:0595b18": "合見者，智人云何說言有我？善男子！汝意若",
    "T12n0374_039:0595b19": "謂身作我受，是義不然。何以故？世間不見天",
    "T12n0374_039:0595b20": "得作業、佛得受果。若言不是身作，我非因受，",
    "T12n0374_039:0595b21": "汝等何故從於因緣求解脫耶？汝先是身非",
    "T12n0374_039:0595b22": "因緣生，得解脫已，亦應非因而更生身；如身，",
    "T12n0374_039:0595b23": "一切煩惱亦應如是。」先尼言：「瞿曇！我有二種：",
    "T12n0374_039:0595b24": "一者有知、二者無知。無知之我能得於身，",
    "T12n0374_039:0595b25": "有知之我能捨離身。猶如坏瓶，既被燒已，失",
    "T12n0374_039:0595b26": "於本色更不復生。智者煩惱亦復如是，既",
    "T12n0374_039:0595b27": "滅壞已，終不更生。」佛言：「善男子！所言知者，",
    "T12n0374_039:0595b28": "智能知耶？我能知乎？若智能知，何故說言我",
    "T12n0374_039:0595b29": "是知耶？若我知者，何故方便更求於智？汝",
    "T12n0374_039:0595c01": "意若謂，我因智知，同花喻壞。善男子！譬如刺",
    "T12n0374_039:0595c02": "樹性自能刺，不得說言樹執刺刺。智亦如是，",
    "T12n0374_039:0595c03": "智自能知，云何說言我執智知？善男子！如",
    "T12n0374_039:0595c04": "汝法中我得解脫，無知我得？知我得耶？若無",
    "T12n0374_039:0595c05": "知得，當知猶故具足煩惱。若知得者，當知已",
    "T12n0374_039:0595c06": "有五情諸根。何以故？離根之外，別更無知。",
    "T12n0374_039:0595c07": "若具諸根，云何復名得解脫耶？若言是我其",
    "T12n0374_039:0595c08": "性清淨離於五根，云何說言遍五道有？以何",
    "T12n0374_039:0595c09": "因緣為解脫故修諸善法？善男子！譬如有人",
    "T12n0374_039:0595c10": "拔虛空刺，汝亦如是。我若清淨，云何復言斷",
    "T12n0374_039:0595c11": "諸煩惱？汝意若謂不從因緣獲得解脫，一切",
    "T12n0374_039:0595c12": "畜生何故不得？」先尼言：「瞿曇！若無我者，誰能",
    "T12n0374_039:0595c13": "憶念？」佛告先尼：「若有我者，何緣復忘？善男子！",
    "T12n0374_039:0595c14": "若念是我者，何因緣故，念於惡念，念所不念，",
    "T12n0374_039:0595c15": "不念所念？」先尼復言：「瞿曇！若無我者，誰見誰",
    "T12n0374_039:0595c16": "聞？」佛言：「善男子！內有六入，外有六塵，內外和",
    "T12n0374_039:0595c17": "合，生六種識，是六種識因緣得名。善男子！譬",
    "T12n0374_039:0595c18": "如一火，因木得故名為木火，因草得故名為",
    "T12n0374_039:0595c19": "草火，因糠得故名為糠火，因牛糞得名牛糞",
    "T12n0374_039:0595c20": "火。眾生意識亦復如是，因眼、因色、因明、因欲，",
    "T12n0374_039:0595c21": "名為眼識。善男子！如是眼識，不在眼中乃至",
    "T12n0374_039:0595c22": "欲中，四事和合故生是識，乃至意識亦復如",
    "T12n0374_039:0595c23": "是。若是因緣和合故生，智不應說見即是我，",
    "T12n0374_039:0595c24": "乃至觸即是我。善男子！是故我說眼識乃至",
    "T12n0374_039:0595c25": "意識，一切諸法即是幻也。云何如幻？本無今",
    "T12n0374_039:0595c26": "有，已有還無。善男子！譬如酥、麵、蜜、薑、胡椒、蓽",
    "T12n0374_039:0595c27": "茇、蒲萄、胡桃、石榴、桵子，如是和合，名歡喜",
    "T12n0374_039:0595c28": "丸，離是和合無歡喜丸。內外六入是名眾生、",
    "T12n0374_039:0595c29": "我、人、士夫。離內外入，無別眾生、我、人、士夫。」先",
    "T12n0374_039:0596a01": "尼言：「瞿曇！若無我者，云何說言我見、我聞、我",
    "T12n0374_039:0596a02": "苦、我樂、我憂、我喜？」佛言：「善男子！若言我見、我",
    "T12n0374_039:0596a03": "聞，名有我者，何因緣故，世間復言，汝所作罪，",
    "T12n0374_039:0596a04": "非我見聞？善男子！譬如四兵和合名軍，如是",
    "T12n0374_039:0596a05": "四兵不名為一，而亦說言我軍勇健、我軍勝",
    "T12n0374_039:0596a06": "彼。是內外入和合所作，亦復如是，雖不是一",
    "T12n0374_039:0596a07": "亦得說言，我作、我受、我見、我聞、我苦、我樂。」先",
    "T12n0374_039:0596a08": "尼言：「瞿曇！如汝所言，內外和合，誰出聲言，我",
    "T12n0374_039:0596a09": "作我受？」佛言：「先尼！從愛、無明因緣生業，從業",
    "T12n0374_039:0596a10": "生有，從有出生無量心數，心生覺觀，覺觀動",
    "T12n0374_039:0596a11": "風，風隨心觸喉、舌、齒、脣。眾生想倒，聲出說言，",
    "T12n0374_039:0596a12": "我作、我受、我見、我聞。善男子！如幢頭鈴，風因",
    "T12n0374_039:0596a13": "緣故，便出音聲。風大聲大，風小聲小，無有作",
    "T12n0374_039:0596a14": "者。善男子！譬如熱鐵投之水中，出種種聲，是",
    "T12n0374_039:0596a15": "中真實無有作者。善男子！凡夫不能思惟分",
    "T12n0374_039:0596a16": "別如是事故，說言有我及有我所、我作、我受。」",
    "T12n0374_039:0596a17": "先尼言：「如瞿曇說，無我、我所，何緣復說常樂",
    "T12n0374_039:0596a18": "我淨？」佛言：「善男子！我亦不說內外六入及六",
    "T12n0374_039:0596a19": "識意常樂我淨，我乃宣說滅內外入所生六",
    "T12n0374_039:0596a20": "識，名之為常。以是常故，名之為我，有常我故，",
    "T12n0374_039:0596a21": "名之為樂，常我樂故，名之為淨。善男子！眾生",
    "T12n0374_039:0596a22": "厭苦，斷是苦因，自在遠離，是名為我。以是因",
    "T12n0374_039:0596a23": "緣，我今宣說常樂我淨。」先尼言：「世尊！唯願",
    "T12n0374_039:0596a24": "大慈為我宣說，我當云何獲得如是常樂我",
    "T12n0374_039:0596a25": "淨？」佛言：「善男子！一切世間從本已來，具足大",
    "T12n0374_039:0596a26": "慢，能增長慢，亦復造作慢因、慢業，是故今者",
    "T12n0374_039:0596a27": "受慢果報，不能遠離一切煩惱，得常樂我淨。",
    "T12n0374_039:0596a28": "若諸眾生欲得遠離一切煩惱，先當離慢。」先尼",
    "T12n0374_039:0596a29": "言：「世尊！如是，如是，誠如聖教。我先有慢，因慢",
    "T12n0374_039:0596b01": "因緣故，稱如來禰瞿曇姓。我今已離如是大",
    "T12n0374_039:0596b02": "慢，是故誠心啟請求法，云何當得常樂我淨？」",
    "T12n0374_039:0596b03": "佛言：「善男子！諦聽，諦聽！今當為汝分別解",
    "T12n0374_039:0596b04": "說。善男子！若能非自、非他、非眾生者，遠離是",
    "T12n0374_039:0596b05": "法。」先尼言：「世尊！我已知解，得正法眼。」佛言：",
    "T12n0374_039:0596b06": "「善男子！汝云何言知已解已，得正法眼？」「世尊！",
    "T12n0374_039:0596b07": "所言色者，非自、非他、非諸眾生，乃至識亦復",
    "T12n0374_039:0596b08": "如是。我如是觀，得正法眼。世尊！我今甚樂出",
    "T12n0374_039:0596b09": "家修道，願見聽許。」佛言：「善來比丘。」即時具足",
    "T12n0374_039:0596b10": "清淨梵行，證阿羅漢果。外道眾中復有梵志",
    "T12n0374_039:0596b11": "姓迦葉氏，復作是言：「瞿曇！身即是命，身異命",
    "T12n0374_039:0596b12": "異。」如來默然。第二第三亦復如是。梵志復言：",
    "T12n0374_039:0596b13": "「瞿曇！若人捨身，未得後身，於其中間豈可不",
    "T12n0374_039:0596b14": "名身異命異。若是異者，瞿曇！何故默然不",
    "T12n0374_039:0596b15": "答？」「善男子！我說身命，皆從因緣，非不因緣。如",
    "T12n0374_039:0596b16": "身、命，一切法亦如是。」梵志復言：「瞿曇！我見",
    "T12n0374_039:0596b17": "世間有法不從因緣。」佛言：「梵志！汝云何見世",
    "T12n0374_039:0596b18": "間有法不從因緣？」梵志言：「我見大火焚燒榛",
    "T12n0374_039:0596b19": "木，風吹絕焰，墮在餘處，是豈不名無因緣耶？」",
    "T12n0374_039:0596b20": "佛言：「善男子！我說是火，亦從因生，非不從",
    "T12n0374_039:0596b21": "因。」梵志言：「瞿曇！絕焰去時，不因薪炭，云何",
    "T12n0374_039:0596b22": "而言因於因緣？」佛言：「善男子！雖無薪炭，因",
    "T12n0374_039:0596b23": "風而去，風因緣故，其焰不滅。」「瞿曇！若人捨",
    "T12n0374_039:0596b24": "身，未得後身，中間壽命，誰為因緣？」佛言：「梵",
    "T12n0374_039:0596b25": "志！無明與愛，而為因緣。是無明、愛二因緣",
    "T12n0374_039:0596b26": "故，壽命得住。善男子！有因緣故，身即是命，",
    "T12n0374_039:0596b27": "命即是身；有因緣故，身異命異。智者不應",
    "T12n0374_039:0596b28": "一向而說身異命異。」梵志言：「世尊！唯願為",
    "T12n0374_039:0596b29": "我分別解說，令我了了得知因果。」佛言：「梵",
    "T12n0374_039:0596b30": "志！因即五陰，果亦五陰。善男子！若有眾生",
    "T12n0374_039:0596c01": "不然火者，是則無煙。」梵志言：「世尊！我已知",
    "T12n0374_039:0596c02": "已，我已解已。」佛言：「善男子！汝云何知？汝云",
    "T12n0374_039:0596c03": "何解？」「世尊！火即煩惱，能於地獄、餓鬼、畜生、人",
    "T12n0374_039:0596c04": "天燒然，煙者即是煩惱果報，無常不淨臭穢",
    "T12n0374_039:0596c05": "可惡，是故名煙。若有眾生不作煩惱，是人則",
    "T12n0374_039:0596c06": "無煩惱果報，是故如來說不然火則無有煙。",
    "T12n0374_039:0596c07": "世尊！我已正見，唯願慈矜聽我出家。」爾時世",
    "T12n0374_039:0596c08": "尊告憍陳如：「聽是梵志出家受戒。」時憍陳如",
    "T12n0374_039:0596c09": "受佛勅已，和合眾僧，聽其出家，受具足戒，經",
    "T12n0374_039:0596c10": "五日已，得阿羅漢果。外道眾中，復有梵志名",
    "T12n0374_039:0596c11": "曰富那，復作是言：「瞿曇！汝見世間是常法已",
    "T12n0374_039:0596c12": "說言常耶？如是義者，實耶？虛耶？常、無常，亦常",
    "T12n0374_039:0596c13": "無常，非常非無常，有邊、無邊、亦有邊亦無邊、",
    "T12n0374_039:0596c14": "非有邊非無邊，是身是命、身異命異，如來滅",
    "T12n0374_039:0596c15": "後如去、不如去，亦如去不如去，非如去非不",
    "T12n0374_039:0596c16": "如去？」佛言：「富那！我不說世間常、虛、實、無常，亦",
    "T12n0374_039:0596c17": "常、無常，非常、非無常，有邊、無邊，亦有邊無邊、",
    "T12n0374_039:0596c18": "非有邊非無邊，是身是命、身異命異，如來滅",
    "T12n0374_039:0596c19": "後如去、不如去，亦如去不如去，非如去非",
    "T12n0374_039:0596c20": "不如去。」富那復言：「瞿曇！今者見何罪過不作",
    "T12n0374_039:0596c21": "是說？」佛言：「富那！若有人說世間是常，唯此為",
    "T12n0374_039:0596c22": "實餘妄語者，是名為見。見所見處，是名見行、",
    "T12n0374_039:0596c23": "是名見業、是名見著、是名見縛、是名見苦、是",
    "T12n0374_039:0596c24": "名見取、是名見怖、是名見熱、是名見纏。富那！",
    "T12n0374_039:0596c25": "凡夫之人為見所纏，不能遠離生老病死，迴",
    "T12n0374_039:0596c26": "流六趣受無量苦，乃至非如去非不如去，亦",
    "T12n0374_039:0596c27": "復如是。富那！我見是見，有如是過，是故不著，",
    "T12n0374_039:0596c28": "不為人說。」「瞿曇！若見如是罪過，不著不說。瞿",
    "T12n0374_039:0596c29": "曇今者何見、何著、何所宣說？」佛言：「善男子！夫",
    "T12n0374_039:0597a01": "見著者，名生死法，如來已離生死法故，是故",
    "T12n0374_039:0597a02": "不著。善男子！如來名為能見能說，不名為著。」",
    "T12n0374_039:0597a03": "「瞿曇！云何能見？云何能說？」佛言：「善男子！我",
    "T12n0374_039:0597a04": "能明見苦集滅道，分別宣說如是四諦。我",
    "T12n0374_039:0597a05": "見如是，故能遠離一切見、一切愛、一切流、一切",
    "T12n0374_039:0597a06": "慢，是故我具清淨梵行，無上寂靜，獲得常身，",
    "T12n0374_039:0597a07": "是身亦非東、西、南、北。」富那言：「瞿曇！何因緣故，",
    "T12n0374_039:0597a08": "常身非是東西南北？」佛言：「善男子！我今問汝，",
    "T12n0374_039:0597a09": "隨汝意答。於意云何？善男子！如於汝前然大",
    "T12n0374_039:0597a10": "火聚，當其然時，汝知然不？」「如是。瞿曇！」「是火滅",
    "T12n0374_039:0597a11": "時，汝知滅不？」「如是。瞿曇！」「富那！若有人問汝前",
    "T12n0374_039:0597a12": "火聚，然從何來？滅何所至？當云何答？」「瞿曇！若",
    "T12n0374_039:0597a13": "有問者，我當答言，是火生時賴於眾緣，本緣",
    "T12n0374_039:0597a14": "已盡，新緣未至，是火則滅。」「若復有問，是火滅",
    "T12n0374_039:0597a15": "已至何方面？復云何答？」「瞿曇！我當答言，緣盡",
    "T12n0374_039:0597a16": "故滅，不至方所。」「善男子！如來亦爾，若有無常",
    "T12n0374_039:0597a17": "色乃至無常識，因愛故然，然者即受二十五",
    "T12n0374_039:0597a18": "有，是故然時可說是火東西南北。現在愛滅，",
    "T12n0374_039:0597a19": "二十五有果報不然，以不然故，不可說有東",
    "T12n0374_039:0597a20": "西南北。善男子！如來已滅無常之色至無常",
    "T12n0374_039:0597a21": "識，是故身常，身若是常，不得說有東西南北。」",
    "T12n0374_039:0597a22": "富那言：「請說一喻，唯願聽採。」佛言：「善哉，善哉！",
    "T12n0374_039:0597a23": "隨意說之。」「世尊！如大村外有娑羅林，中有一",
    "T12n0374_039:0597a24": "樹，先林而生足一百年。是時林主，灌之以水",
    "T12n0374_039:0597a25": "隨時修治，其樹陳朽，皮膚枝葉悉皆脫落，唯",
    "T12n0374_039:0597a26": "貞實在。如來亦爾，所有陳故悉已除盡，唯有",
    "T12n0374_039:0597a27": "一切真實法在。世尊！我今甚樂出家修道。」佛",
    "T12n0374_039:0597a28": "言：「善來比丘。」說是語已，即時出家，漏盡證得",
    "T12n0374_039:0597a29": "阿羅漢果。",
    "T12n0374_039:0597b01": "復有梵志名曰清淨，作如是言：「瞿曇！一切",
    "T12n0374_039:0597b02": "眾生不知何法，見世間常、無常，亦常無常、非",
    "T12n0374_039:0597b03": "有常非無常，乃至非如去非不如去？」佛言：「善",
    "T12n0374_039:0597b04": "男子！不知色故乃至不知識故，見世間常乃",
    "T12n0374_039:0597b05": "至非如去非不如去。」梵志言：「瞿曇！眾生知何",
    "T12n0374_039:0597b06": "法故，不見世間常乃至非如去非不如去？」佛",
    "T12n0374_039:0597b07": "言：「善男子！知色故乃至知識故，不見世間常",
    "T12n0374_039:0597b08": "乃至非如去非不如去。」梵志言：「世尊！唯願為",
    "T12n0374_039:0597b09": "我分別解說世間常、無常。」佛言：「善男子！若人",
    "T12n0374_039:0597b10": "捨故，不造新業，是人能知常與無常。」梵志言：",
    "T12n0374_039:0597b11": "「世尊！我已知見。」佛言：「善男子！汝云何見？汝",
    "T12n0374_039:0597b12": "云何知？」「世尊！故名無明與愛，新名取、有。若人",
    "T12n0374_039:0597b13": "遠離是無明愛，不作取有，是人真實知常、無",
    "T12n0374_039:0597b14": "常。我今已得正法淨眼，歸依三寶，唯願如來",
    "T12n0374_039:0597b15": "聽我出家。」佛告憍陳如：「聽是梵志，出家受",
    "T12n0374_039:0597b16": "戒。」時憍陳如受佛勅已，將至僧中，為作羯磨",
    "T12n0374_039:0597b17": "令得出家，十五日後，諸漏永盡，得阿羅漢",
    "T12n0374_039:0597b18": "果。◎",
    "T12n0374_039:0597b19": "大般涅槃經卷第三十九"
}