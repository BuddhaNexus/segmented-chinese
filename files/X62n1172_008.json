{
    "X62n1172_008:0070c04": "淨土晨鐘卷第八",
    "X62n1172_008:0070c06": "淨土正辨",
    "X62n1172_008:0070c07": "蓮宗之旨古今闡析已備理事兼融淺深具足所",
    "X62n1172_008:0070c08": "慮聰明才俊之徒盛氣未易卒降往往駕言玄解",
    "X62n1172_008:0070c09": "支離百出厥病有三一偏執己見二錯會意旨三",
    "X62n1172_008:0070c10": "隨人脚跟是名小慧而實大愚自誤誤人莫斯為",
    "X62n1172_008:0070c11": "甚夫醍醐毒藥共是一味正知見是為醍醐邪僻",
    "X62n1172_008:0070c12": "解便為毒藥入口無及明眼宜先蓮師曰淨土之",
    "X62n1172_008:0070c13": "教專一心而向往歷三界以橫超悟心外之無土",
    "X62n1172_008:0070c14": "則一真湛而萬法泯誰是西方了土外之無心則",
    "X62n1172_008:0070c15": "七寶飾而九蓮開何妨本寂然上根即事契理固",
    "X62n1172_008:0070c16": "諦信不回下士有聞斯從亦無因起惑惟不上不",
    "X62n1172_008:0070c17": "下位屆中流乃欲從欲違志無定向由是十疑通",
    "X62n1172_008:0070c18": "於智者或問啟於則公天鼓諄諄婆心戀戀豈曰",
    "X62n1172_008:0070c19": "多言言所不容己也而復晷沉膏繼病劇藥增後",
    "X62n1172_008:0070c20": "是二書能無再述夫辨之不可以已也如是述正",
    "X62n1172_008:0070c21": "辨第八。",
    "X62n1172_008:0070c22": "辨生淨土救眾生為易行道",
    "X62n1172_008:0070c23": "問諸佛菩薩以大悲為業秪應願生三界於五濁三",
    "X62n1172_008:0070c24": "塗中救度眾生何求生淨土專為自利則是無大慈",
    "X62n1172_008:0071a01": "悲障菩提道答曰菩薩有二種一者久修行菩薩道",
    "X62n1172_008:0071a02": "得無生忍者實當斯責二者未得已還及初發心凡",
    "X62n1172_008:0071a03": "夫凡夫菩薩者須常不離佛忍力成就方堪處三界",
    "X62n1172_008:0071a04": "內於惡世中救苦眾生何以故惡世界煩惱彊自無",
    "X62n1172_008:0071a05": "忍力心隨境轉聲色所縛自墮三塗焉能救眾生假",
    "X62n1172_008:0071a06": "令得生人中聖道難得或因持戒修福得作國王大",
    "X62n1172_008:0071a07": "臣富貴自在縱遇善知識不肯信用貪迷放逸乘此",
    "X62n1172_008:0071a08": "惡業入三塗經無量劫從地獄出受貧賤身如此輪",
    "X62n1172_008:0071a09": "迴至於今日人人皆如是此名難行道也故維摩經",
    "X62n1172_008:0071a10": "云自疾不能救安能救諸疾人智度論云譬如二人",
    "X62n1172_008:0071a11": "各有親眷為水所溺一人情急直入水救為無方便",
    "X62n1172_008:0071a12": "力故彼此俱沒一人有方便往取船筏乘之救接悉",
    "X62n1172_008:0071a13": "脫水溺之難新發意菩薩亦復如是未得忍力常須",
    "X62n1172_008:0071a14": "近佛得無生忍已方能救眾生如得船者又論云譬",
    "X62n1172_008:0071a15": "如嬰兒不得離母又如鳥子依樹附枝不能遠去翅",
    "X62n1172_008:0071a16": "翮成就方能飛空無礙凡夫無力唯專念阿彌陀佛",
    "X62n1172_008:0071a17": "使成三昧以業成故臨終斂念得生決定不疑見彌",
    "X62n1172_008:0071a18": "陀佛證無生忍已還來三界生死國中乘無生忍船",
    "X62n1172_008:0071a19": "廣施佛事遊戲自在教化地獄救苦眾生以是因緣",
    "X62n1172_008:0071a20": "求生淨土故十住婆沙論名易行道也(天台智者)。",
    "X62n1172_008:0071a21": "辨見性悟道勿輕淨土",
    "X62n1172_008:0071a22": "問見性悟道便超生死何用繫念彼佛求生他方答",
    "X62n1172_008:0071a23": "曰真修行人應自審察如人飲水冷暖自知諸仁者",
    "X62n1172_008:0071a24": "觀自己行解見性悟道受如來記紹祖師位能如馬",
    "X62n1172_008:0071b01": "鳴龍樹否得無礙辨才證法華三昧能如天台智者",
    "X62n1172_008:0071b02": "否宗說皆通行解兼修能如忠國師否此諸大士皆",
    "X62n1172_008:0071b03": "明垂言教深勸往生葢是自利利他豈肯悞人自悞",
    "X62n1172_008:0071b04": "況大雄讚嘆金口叮嚀希從昔賢恭稟佛敕定不謬",
    "X62n1172_008:0071b05": "悞也仍往生傳所載古今事跡顯著非一宜勤觀覽",
    "X62n1172_008:0071b06": "以自照知又當自忖臨終時生死去住定得自在否",
    "X62n1172_008:0071b07": "自無始來惡業障重定不現前此報身定脫輪迴否",
    "X62n1172_008:0071b08": "三塗惡道中行出沒自由定無苦惱否天上人間十",
    "X62n1172_008:0071b09": "方世界隨意寄託定無滯礙否若了了自信得及何",
    "X62n1172_008:0071b10": "善如之若其未也莫以一時貢高却致永劫沉淪自",
    "X62n1172_008:0071b11": "失善利將復尤誰嗚呼哀哉何嗟及矣(永明壽禪師)。",
    "X62n1172_008:0071b12": "辨不修淨土五惑",
    "X62n1172_008:0071b13": "夫以念為念以生為生者常見之所失也以無念為",
    "X62n1172_008:0071b14": "無念以無生為無生者邪見之所惑也念而無念生",
    "X62n1172_008:0071b15": "而無生者第一義諦也是以實際理地不受一塵則",
    "X62n1172_008:0071b16": "上無諸佛可念下無淨土可生佛事門中不捨一法",
    "X62n1172_008:0071b17": "則總攝諸根有念佛三昧還源要術示往生一門所",
    "X62n1172_008:0071b18": "以終日念佛而不乖於無念熾然往生而不乖於無",
    "X62n1172_008:0071b19": "生故能凡聖各住自位而感應道交東西不相往來",
    "X62n1172_008:0071b20": "而神遷淨域此不可得而致詰也夫如來世尊雖分",
    "X62n1172_008:0071b21": "折攝二門現居淨穢兩土然本聖之意非以娑婆國",
    "X62n1172_008:0071b22": "土直為可厭極樂世界直為可忻葢以初心入道忍",
    "X62n1172_008:0071b23": "力未淳須託淨緣以為增上淺信之人橫生疑謗切",
    "X62n1172_008:0071b24": "甞論之此方之人無不厭俗舍之煩喧慕蘭若之寂",
    "X62n1172_008:0071c01": "靜故有捨家出家則殷勤讚歎而娑婆眾苦何止煩",
    "X62n1172_008:0071c02": "喧極樂優游遠勝蘭若知出家為美而不願往生其",
    "X62n1172_008:0071c03": "惑一也萬里辛勤遠求知識者葢以發明大事決擇",
    "X62n1172_008:0071c04": "生死而彌陀世尊色心業勝願力弘深一演圓音無",
    "X62n1172_008:0071c05": "不明契願參知識而不欲見佛其惑二也叢林廣眾",
    "X62n1172_008:0071c06": "皆樂棲遲少眾道場不欲依附而極樂世界一生補",
    "X62n1172_008:0071c07": "處其數甚多諸上善人俱會一處既欲親近叢林而",
    "X62n1172_008:0071c08": "不慕清淨海眾其惑三也此方之人上壽不過百歲",
    "X62n1172_008:0071c09": "而童癡老耄疾病相仍昏沉睡眠常居大半菩薩猶",
    "X62n1172_008:0071c10": "昏隔陰聲聞尚昧出胎則尺璧寸陰十喪其九而未",
    "X62n1172_008:0071c11": "登不退可謂寒心西方之人壽命無量一托蓮苞更",
    "X62n1172_008:0071c12": "無死苦便獲阿惟越致佛階決定可期流轉娑婆促",
    "X62n1172_008:0071c13": "景而不知淨土長年其惑四也若乃位居不退果證",
    "X62n1172_008:0071c14": "無生在欲無欲居塵不塵方能運同體慈悲和光五",
    "X62n1172_008:0071c15": "濁其有淺聞單慧便謂高超十地躭戀娑婆詆訶淨",
    "X62n1172_008:0071c16": "土宛然流浪接武泥犂不知自是何人擬此大權菩",
    "X62n1172_008:0071c17": "薩其惑五也故經云應當發願願生彼國(長蘆賾禪師)。",
    "X62n1172_008:0071c18": "辨禪淨同歸勿空談理性而廢事相",
    "X62n1172_008:0071c19": "或問淨土之說葢表法耳智人宜直悟禪宗今只讚",
    "X62n1172_008:0071c20": "說淨土將無執着事相不明理性歟答歸元性無二",
    "X62n1172_008:0071c21": "方便有多門曉得此意禪宗淨土殊途同歸昔人於",
    "X62n1172_008:0071c22": "此遞互闡揚如中峯大師云禪者淨土之禪淨土者",
    "X62n1172_008:0071c23": "禪之淨土而修之者必貴一門深入此數語尤萬世",
    "X62n1172_008:0071c24": "不易之定論也故大勢至菩薩得念佛三昧而曰以",
    "X62n1172_008:0072a01": "念佛心入無生忍普賢菩薩入華嚴不思議解脫而",
    "X62n1172_008:0072a02": "曰願命終時生安樂剎是二大士一侍娑婆教主一",
    "X62n1172_008:0072a03": "侍安養導師宜應各立門戶而乃圓融兩不相礙此",
    "X62n1172_008:0072a04": "皆人所習聞那得尚執偏見且爾云淨土表法者豈",
    "X62n1172_008:0072a05": "不以淨心即是淨土豈復更有七寶世界則亦將謂",
    "X62n1172_008:0072a06": "善心即是天堂豈復更有夜摩忉利惡心即是地獄",
    "X62n1172_008:0072a07": "豈復更有刀劒鑊湯愚癡心即是畜生豈復更有披",
    "X62n1172_008:0072a08": "毛帶角等耶又爾喜談理性厭說事相汝若真實理",
    "X62n1172_008:0072a09": "性洞明便知事外無理相外無性何須定要捨事求",
    "X62n1172_008:0072a10": "理離相覓性況土分四種汝謂只有寂光真土更無",
    "X62n1172_008:0072a11": "實報方便同居等耶若一向說無相話以圖玄妙則",
    "X62n1172_008:0072a12": "心為淨土之說初學看得兩本經論便能言之何足",
    "X62n1172_008:0072a13": "為難且汝既心淨土淨隨處淨土吾試問汝還肯即",
    "X62n1172_008:0072a14": "廁溷中作住止否還肯就犬豕同槽飲噉否還肯入",
    "X62n1172_008:0072a15": "丘塚與腐骸同睡眠否還肯洗摩飼哺伽摩羅疾膿",
    "X62n1172_008:0072a16": "血臭穢諸惡疾人積月累年否於數者歡喜安隱略",
    "X62n1172_008:0072a17": "不介意許汝說高山平地總西方其或外為忍勉內",
    "X62n1172_008:0072a18": "起疑嫌則是淨穢之境未空憎愛之情尚在乃開口",
    "X62n1172_008:0072a19": "高談大聖人過量境界撥無佛國蔑視往生誠欺天",
    "X62n1172_008:0072a20": "誑人甘心自昧者矣又汝若有大力量有大誓願願",
    "X62n1172_008:0072a21": "於生死海中頭出頭沒行菩薩行更無畏怯則淨土",
    "X62n1172_008:0072a22": "之生吾不汝強如或慮此土境風誥大作主不得慮",
    "X62n1172_008:0072a23": "諸佛出世難值修學無由慮忍力未固不能於三界",
    "X62n1172_008:0072a24": "險處度脫眾生慮盡此報身未能永斷生死不受後",
    "X62n1172_008:0072b01": "有慮後有既在捨身受身前路茫茫未知攸往則捨",
    "X62n1172_008:0072b02": "淨土而不生其失非細此淨土法門似淺而深似近",
    "X62n1172_008:0072b03": "而遠難而實易易而復難但當諦信速宜謹言毋自",
    "X62n1172_008:0072b04": "禍禍人貽苦報於無窮也(蓮池師淨土疑辨)。",
    "X62n1172_008:0072b05": "辨念佛有益參禪",
    "X62n1172_008:0072b06": "古謂參禪不礙念佛念佛不礙參禪如圓照本真歇",
    "X62n1172_008:0072b07": "了永明壽黃龍新慈受深諸師皆禪門宗匠而留心",
    "X62n1172_008:0072b08": "淨土不礙其禪故知參禪人雖念念究自本心不妨",
    "X62n1172_008:0072b09": "發願往生極樂所以者何參禪雖得悟倘未能如諸",
    "X62n1172_008:0072b10": "佛住常寂光又未能如阿羅漢不受後有則盡此報",
    "X62n1172_008:0072b11": "身心有生處與其生人世而親近明師孰若生蓮華",
    "X62n1172_008:0072b12": "而親近彌陀之為勝乎然則念佛不惟不礙參禪實",
    "X62n1172_008:0072b13": "有益於參禪也。",
    "X62n1172_008:0072b14": "辨禪宗淨土遲速",
    "X62n1172_008:0072b15": "一僧專修念佛法門一僧以禪自負謂之曰念佛必",
    "X62n1172_008:0072b16": "待生西方然後得悟參禪者現生便得悟去遲速較",
    "X62n1172_008:0072b17": "然矣僧莫能決舉以問予予曰根有利鈍力有勤惰",
    "X62n1172_008:0072b18": "存乎其人則彼此互為遲速未可是此而非彼也如",
    "X62n1172_008:0072b19": "二人同趨寶所一乘馬一乘船同日起程而到之遲",
    "X62n1172_008:0072b20": "速未可定也語其遲念佛有累劫蓮華始開參禪亦",
    "X62n1172_008:0072b21": "有多生勤苦不能見性者矣語其速參禪有當下了",
    "X62n1172_008:0072b22": "悟不歷僧祇獲法身念佛亦有見性打徹臨終上上",
    "X62n1172_008:0072b23": "品生者矣古云如人涉遠以到為期不取途中強分",
    "X62n1172_008:0072b24": "難易。",
    "X62n1172_008:0072c01": "辨得悟正宜往生",
    "X62n1172_008:0072c02": "或問禪者曰但悟自佛即己何必外求他佛而願往",
    "X62n1172_008:0072c03": "生予謂此實最上開示但執之亦能有悞請以喻明",
    "X62n1172_008:0072c04": "假使有人頴悟同於顏子百里千里之外有聖人如",
    "X62n1172_008:0072c05": "夫子者倡道於其間七十子三千賢相與周旋焉汝",
    "X62n1172_008:0072c06": "聞其名往而見之未必不更有益處而自恃頴悟拒",
    "X62n1172_008:0072c07": "不覲謁可乎雖然得悟不願往生敢保老兄未悟在",
    "X62n1172_008:0072c08": "何者天如有言汝但未悟若悟則汝淨土之生萬牛",
    "X62n1172_008:0072c09": "不能挽矣至哉言乎。",
    "X62n1172_008:0072c10": "辨心境非二淨土不可言無",
    "X62n1172_008:0072c11": "有謂唯心淨土無復十萬億剎外更有極樂淨土此",
    "X62n1172_008:0072c12": "唯心之說原出經語真實非謬但引而據之者錯會",
    "X62n1172_008:0072c13": "其旨夫即心即境終無心外之境即境即心亦無境",
    "X62n1172_008:0072c14": "外之心既境全是心何須定執心而斥境撥境言心",
    "X62n1172_008:0072c15": "未為達心者矣或曰凡臨終所見淨土皆是自心故",
    "X62n1172_008:0072c16": "無淨土不思古今往生者其臨終聖眾來迎與天樂",
    "X62n1172_008:0072c17": "異香等惟彼獨見可云自心而一時大眾悉見之有",
    "X62n1172_008:0072c18": "聞天樂隱隱西去者有異香在室多日不散者是得",
    "X62n1172_008:0072c19": "謂無淨土乎圓照禪師人見其標名蓮品豈得他人",
    "X62n1172_008:0072c20": "之心作圓照之心乎又試問汝臨終地獄相現者非",
    "X62n1172_008:0072c21": "心乎曰心也其人墮地獄乎曰墮也夫心現地獄者",
    "X62n1172_008:0072c22": "既墮實有之地獄心現淨土者不生實有之淨土乎",
    "X62n1172_008:0072c23": "寧說有如須彌莫說無如芥子戒之戒之。",
    "X62n1172_008:0072c24": "辨淨土專志西方",
    "X62n1172_008:0073a01": "有謂吾非不信淨土亦非薄淨土而不往但東方有",
    "X62n1172_008:0073a02": "佛吾東往西方有佛吾西往天堂地獄但有佛處吾",
    "X62n1172_008:0073a03": "則隨往非必專求西方之極樂世界也此說甚高玄",
    "X62n1172_008:0073a04": "然不可以訓非初發菩提心者所能也經云譬如弱",
    "X62n1172_008:0073a05": "羽止可纏枝世尊示韋提希十六觀法必先之落日",
    "X62n1172_008:0073a06": "懸鼓以定志西方而古德有坐臥不忘西向者豈不",
    "X62n1172_008:0073a07": "知隨方皆有佛國耶大解脫人任意所之如其不然",
    "X62n1172_008:0073a08": "恪遵佛敕(已上纂蓮池竹窓)。",
    "X62n1172_008:0073a09": "辨念佛修觀非執着取相",
    "X62n1172_008:0073a10": "或謂求生淨土念佛修觀皆是執着取相非超越之",
    "X62n1172_008:0073a11": "法夫佛言不着相者葢令不着我人眾生壽者不住",
    "X62n1172_008:0073a12": "所修法相遣蕩人法二執即達人法二空何甞以繫",
    "X62n1172_008:0073a13": "念進修為著相乎若謂修念佛三昧者定非著相者",
    "X62n1172_008:0073a14": "所能幾以佛身無相無可著耶夫般若真空原為修",
    "X62n1172_008:0073a15": "六度人令不住相若六度不修般若焉用真學道者",
    "X62n1172_008:0073a16": "達修無修了念無念終日修而未始修終日念而未",
    "X62n1172_008:0073a17": "甞念故經云無我人眾生壽者修一切善法則得阿",
    "X62n1172_008:0073a18": "耨菩提是知了達之士原未甞不修善法也(觀經義疏)。",
    "X62n1172_008:0073a19": "辨念佛不可輕視",
    "X62n1172_008:0073a20": "世人稍利根便輕視念佛謂是愚夫愚婦勾當彼徒",
    "X62n1172_008:0073a21": "見愚夫愚婦口誦佛名心遊千里而不知此等是名",
    "X62n1172_008:0073a22": "讀佛非念佛也念從心心思憶而不忘故名曰念試",
    "X62n1172_008:0073a23": "以儒喻儒者念念思憶孔子其去孔子不亦庶幾乎",
    "X62n1172_008:0073a24": "今念念思憶五欲不以為非而反以念佛為非噫似",
    "X62n1172_008:0073b01": "此一生空過何如作愚夫愚婦耶惜乎智可能也愚",
    "X62n1172_008:0073b02": "不可能也。",
    "X62n1172_008:0073b03": "辨參究念佛",
    "X62n1172_008:0073b04": "洪永間有空谷天奇毒峯三大老共論念佛天毒二",
    "X62n1172_008:0073b05": "師俱教人看念佛是誰唯空谷謂只直念去亦有悟",
    "X62n1172_008:0073b06": "日此二各隨機宜皆是也而空谷但言直念亦可不",
    "X62n1172_008:0073b07": "曰參究為非也疑者謂參究主於見性單持乃切往",
    "X62n1172_008:0073b08": "生欲廢參究而事單持言經中止云執持名號曾無",
    "X62n1172_008:0073b09": "參究之說此論亦甚有理依而行之決定往生但欲",
    "X62n1172_008:0073b10": "存此廢彼則不可葢念佛人見性正上品上生事而",
    "X62n1172_008:0073b11": "反憂其不生耶故疏鈔兩存而待擇請無疑焉(已上",
    "X62n1172_008:0073b12": "蓮池竹窓)。",
    "X62n1172_008:0073b13": "辨念佛融通宗教",
    "X62n1172_008:0073b14": "問人若一日以至七日或匝月經年翹勤勇猛一心",
    "X62n1172_008:0073b15": "不亂矣後為他師所奪令入宗教二門雖兩俱無成",
    "X62n1172_008:0073b16": "猶不離佛門也臨終時佛肯收之否歟答即念即佛",
    "X62n1172_008:0073b17": "則念佛何非宗析空而念藏也體空而念通也次第",
    "X62n1172_008:0073b18": "而念別也一心而念圓也則念佛何非教一舉雙得",
    "X62n1172_008:0073b19": "誰謂無成前通後融不名為奪如是往生固無疑矣",
    "X62n1172_008:0073b20": "祇恐自生分別心挂二途愆由己生非佛法咎。",
    "X62n1172_008:0073b21": "辨念佛心性身名",
    "X62n1172_008:0073b22": "問觀經言觀佛心者大慈悲是世人若能放生戒殺",
    "X62n1172_008:0073b23": "仁民愛物以至九種眾生皆滅度之而不作滅度想",
    "X62n1172_008:0073b24": "遂與法藏之心契矣且又不違釋迦觀心之訓奈何",
    "X62n1172_008:0073c01": "取觀身與稱名之麤迹而反以佛心為助緣耶答念",
    "X62n1172_008:0073c02": "佛有二一者念佛心性二者念佛身名念心性者見",
    "X62n1172_008:0073c03": "真佛也不妨覲光明相好之佛於西方念身名者見",
    "X62n1172_008:0073c04": "應佛也亦能覩自性天真之佛於象外本迹雙舉理",
    "X62n1172_008:0073c05": "事同原心性良非助緣身名豈云麤迹今五部六冊",
    "X62n1172_008:0073c06": "之徒藉口無為撥空因果障人禮像嗤彼稱名古德",
    "X62n1172_008:0073c07": "有言人人丹霞方可劈佛個個百丈始可道無其或",
    "X62n1172_008:0073c08": "未然入地獄如箭射。",
    "X62n1172_008:0073c09": "辨理事非二心",
    "X62n1172_008:0073c10": "問慈雲開理一心事一心夫一心窮理一心作事是",
    "X62n1172_008:0073c11": "二心互起奚云不亂答智一也而明權實非裂智以",
    "X62n1172_008:0073c12": "成雙心一也而說妄真不破心而為二觀有理事亦",
    "X62n1172_008:0073c13": "何礙焉譬之鏡像別而不離水月分而不斷就事而",
    "X62n1172_008:0073c14": "思其理理在事中從理而推其事事非理外何待兩",
    "X62n1172_008:0073c15": "處起念故理事者一而二二而一者也。",
    "X62n1172_008:0073c16": "辨宜繁宜簡",
    "X62n1172_008:0073c17": "問法藏十念釋迦七日從約也至遠公與式公而六",
    "X62n1172_008:0073c18": "時而懺儀備也土攢眉去焉夫使七日十念佛語非",
    "X62n1172_008:0073c19": "誑何為又若是不憚煩而峻淨國以拒人耶答大聖",
    "X62n1172_008:0073c20": "化人善權自非一種宜繁者為說繁宜簡者為說簡",
    "X62n1172_008:0073c21": "七日十念非言易以驕人百倍之精專七日勝乎一",
    "X62n1172_008:0073c22": "生十念超乎萬念也六時禮懺非言難以阻人宿習",
    "X62n1172_008:0073c23": "之濃厚少時則刮磨未盡有間則三昧難成也龍舒",
    "X62n1172_008:0073c24": "日禮千拜永明晝夜萬聲攢眉而去吾未如之何也",
    "X62n1172_008:0074a01": "已(已上蓮池淨土問)。",
    "X62n1172_008:0074a02": "辨往生早暮功決不虗",
    "X62n1172_008:0074a03": "世有一生念佛未是一心念佛必不得生若果真實",
    "X62n1172_008:0074a04": "用心而未純一雖今世不生亦植生因必於來世成",
    "X62n1172_008:0074a05": "就三昧而得生慎毋藉口曰某某念佛徒勞無功遂",
    "X62n1172_008:0074a06": "謗聖教為不足信(疏鈔)。",
    "X62n1172_008:0074a07": "辨一念往生",
    "X62n1172_008:0074a08": "問一念十念往生淨土何者為正曰但一念往生住",
    "X62n1172_008:0074a09": "不退地此為正也如佛說謗佛毀經五逆四重皆一",
    "X62n1172_008:0074a10": "念惡業成墮無間獄猶如箭射今念佛生淨土亦一",
    "X62n1172_008:0074a11": "念善業成即登極樂猶如屈臂前一念五陰滅後一",
    "X62n1172_008:0074a12": "念五陰生如蠟印印泥印壞文成尚不須兩念豈必",
    "X62n1172_008:0074a13": "至十念哉又如經云愛酪沙彌生一念愛心後生酪",
    "X62n1172_008:0074a14": "中作蟲斯皆一念非十念也至觀經十念葢為遘疾",
    "X62n1172_008:0074a15": "尫羸力微心劣故須十稱彌陀以助其念若心盛不",
    "X62n1172_008:0074a16": "昧一念生焉亦猶栽植絲髮其茂百圍也(寶王論)。",
    "X62n1172_008:0074a17": "辨念力重大",
    "X62n1172_008:0074a18": "疑念力輕微者眾生愚昧信有形之行業大不信無",
    "X62n1172_008:0074a19": "形之念力尤大何以故念力是行業根一切事業非",
    "X62n1172_008:0074a20": "念不成如人造罪無心造者重得輕報有心造者反",
    "X62n1172_008:0074a21": "是以念力重故如人無記分流俗鄙事耳提面囑亦",
    "X62n1172_008:0074a22": "復不記若心慧者種種難記之事一入耳根終身不",
    "X62n1172_008:0074a23": "忘以念力堅故蘇子瞻曰佛以大圓覺充滿十方界",
    "X62n1172_008:0074a24": "我以顛倒想出沒生死中云何以一念得往生淨土",
    "X62n1172_008:0074b01": "我造無始業本從一念生既從一念生還從一念滅",
    "X62n1172_008:0074b02": "生滅滅盡處則我與佛同淨土決云人之念頭所係",
    "X62n1172_008:0074b03": "最急如水之必赴海如火之必炎上如利刃之必傷",
    "X62n1172_008:0074b04": "如毒藥之必殺無空過者念佛之念亦復如是如婬",
    "X62n1172_008:0074b05": "男子婬念堅故化為猛燄延燒神庿又如月光童子",
    "X62n1172_008:0074b06": "觀想水故弟子開屋惟見清水又如僧清辨與外道",
    "X62n1172_008:0074b07": "論譏外道堅執己見忽化為石清辨書問於石上明",
    "X62n1172_008:0074b08": "日往視亦有答辭久之忽自破碎而吼聲於空中是",
    "X62n1172_008:0074b09": "等皆己念力堅猛無因變化云何念佛而佛不現當",
    "X62n1172_008:0074b10": "知念力是一切法中之王。",
    "X62n1172_008:0074b11": "辨業性本空",
    "X62n1172_008:0074b12": "一疑結習濃厚者凡夫但知業力不知業性空故若",
    "X62n1172_008:0074b13": "眾生業性實者盡虗空界無容受處如黑雲障空風",
    "X62n1172_008:0074b14": "至則滅若雲實者吹亦不去虗空喻性黑雲喻業念",
    "X62n1172_008:0074b15": "佛喻風又業性即是法性力用至大以結使故神力",
    "X62n1172_008:0074b16": "不現如烏芻瑟摩聞空王佛說多婬人成猛火聚却",
    "X62n1172_008:0074b17": "後徧觀四肢百骸諸冷煖氣神光內凝化多婬心成",
    "X62n1172_008:0074b18": "智慧火夫同一熱惱方其婬成大火聚及其離成大",
    "X62n1172_008:0074b19": "寶燄若婬性實者云何是中而得三昧是故迷成即",
    "X62n1172_008:0074b20": "入胎獄念成即入蓮胞(已上西方合論)。",
    "X62n1172_008:0074b21": "辨心量廣大淨土非遠",
    "X62n1172_008:0074b22": "問往生之說其心現故惟心所生但今學者不能曉",
    "X62n1172_008:0074b23": "了此旨疑極樂遠隔十萬億國恐難得到答曰生則",
    "X62n1172_008:0074b24": "決定生去則實不去真如佛性本自無生因緣和合",
    "X62n1172_008:0074c01": "生即無生說了許多心外無土土外無心到這裏猶",
    "X62n1172_008:0074c02": "道不曉此無他只是妄認自心在色心之內方寸之",
    "X62n1172_008:0074c03": "間不知自家心量原自廣大讚佛偈云心包太虗量",
    "X62n1172_008:0074c04": "周沙界夫十方虗空無量無邊心量都能包攝恒沙",
    "X62n1172_008:0074c05": "世界無量無數我心一一周徧如此看來十萬億國",
    "X62n1172_008:0074c06": "在我心中其實甚近何遠之有命終生時生我心中",
    "X62n1172_008:0074c07": "其實甚易何難之有不見十疑論云十萬億剎為對",
    "X62n1172_008:0074c08": "凡夫肉眼生死心量說耳但使眾生淨土業成者臨",
    "X62n1172_008:0074c09": "終在定之心即是淨土受生之心動念即是生淨土",
    "X62n1172_008:0074c10": "時經云一彈指頃即得往生又云屈伸臂頃自信錄",
    "X62n1172_008:0074c11": "云十萬億剎頃刻至者心本妙故此等重重喻說皆",
    "X62n1172_008:0074c12": "言其生在自己廣大心中甚近而甚易者也(天如或問)。",
    "X62n1172_008:0074c13": "辨自心佛現",
    "X62n1172_008:0074c14": "如來本願功德力故令彼有緣眾生修集功德則生",
    "X62n1172_008:0074c15": "心感現佛身來迎不是諸佛實遣化身而來接引但",
    "X62n1172_008:0074c16": "是眾生有緣時機正合能令自心見佛來迎則佛身",
    "X62n1172_008:0074c17": "湛然常寂無有去來眾生識心託佛本願功德勝力",
    "X62n1172_008:0074c18": "自心變化有來有去是知淨業純熟自覩佛身惡果",
    "X62n1172_008:0074c19": "將成心現地獄如福德勝者執礫成金業貧之人變",
    "X62n1172_008:0074c20": "金成礫轉變是我金礫何關(侈字函第七卷)。",
    "X62n1172_008:0074c21": "辨不往而往無生而生",
    "X62n1172_008:0074c22": "以生於自心故不往而往名為往生如華嚴解脫長",
    "X62n1172_008:0074c23": "者說華嚴重重法界不出一心楞嚴十方虗空皆汝",
    "X62n1172_008:0074c24": "心內是知極樂之生生乎自心心無界限則無西無",
    "X62n1172_008:0075a01": "東去至何所狀其易穢而淨脫舊而新離一得一似",
    "X62n1172_008:0075a02": "有所往名之為往豈從此向彼如世間經城過邑之",
    "X62n1172_008:0075a03": "往耶解脫所說者入法界品解脫長者言彼諸如來",
    "X62n1172_008:0075a04": "不來至此我不往彼若欲願見安樂世界阿彌陀佛",
    "X62n1172_008:0075a05": "隨意即見既云隨意則不越一念而生彼國故狀其",
    "X62n1172_008:0075a06": "得生名之往生實無所往不往而往不妨說往究極",
    "X62n1172_008:0075a07": "而言非但無往亦復無生不生而生不妨說生(疏鈔)。",
    "X62n1172_008:0075a08": "辨欣厭取捨",
    "X62n1172_008:0075a09": "若據平等法門非垢非淨則欣厭無地折攝何施但",
    "X62n1172_008:0075a10": "今生死凡夫迷心逐境頭出頭沒無從出離而復遮",
    "X62n1172_008:0075a11": "其欣厭欲令直悟自心是猶田蛙井鮒不與之水而",
    "X62n1172_008:0075a12": "反責以冲霄祗益沉淪於事何濟於是無苦樂中示",
    "X62n1172_008:0075a13": "苦示樂苦以折伏樂以攝受折則激其頑迷而令起",
    "X62n1172_008:0075a14": "厭離攝則惕其懈怠而俾生欣樂然後久在泥塗始",
    "X62n1172_008:0075a15": "嫌污穢乍聞淨土深起願求此大火聚彼清凉地炎",
    "X62n1172_008:0075a16": "燒眾生不得不避此而趨彼方便度生法自應爾生",
    "X62n1172_008:0075a17": "彼國已見佛聞法得無生忍方悟此心本來平等。",
    "X62n1172_008:0075a18": "論云菩薩未得無生法忍不能度生須求生淨土得",
    "X62n1172_008:0075a19": "無生忍已方克有濟故初心菩薩必先捨此苦處生",
    "X62n1172_008:0075a20": "彼樂處據此則捨苦者正欲拔眾生之苦取樂者正",
    "X62n1172_008:0075a21": "欲與眾生以樂也圭峯釋圓覺種種取捨皆是輪迴",
    "X62n1172_008:0075a22": "大梅亦云捨垢取淨是生死業此等語非不極致但",
    "X62n1172_008:0075a23": "得旨則號醍醐失意則成毒藥充類至盡何但捨娑",
    "X62n1172_008:0075a24": "婆垢取極樂淨為取捨也縱謂我土惟心而捨境取",
    "X62n1172_008:0075b01": "心亦取捨也縱謂我無取捨而捨此有取捨取彼無",
    "X62n1172_008:0075b02": "取捨亦取捨也亦輪迴生死業也寧知理隨事變則",
    "X62n1172_008:0075b03": "無取捨處取捨宛然事得理融則正取捨時了無取",
    "X62n1172_008:0075b04": "捨故菩薩示苦樂境開取捨門權實雙行理事無礙",
    "X62n1172_008:0075b05": "故若水評圭峯疏謂欣厭取捨雖謂迷真起妄亦能",
    "X62n1172_008:0075b06": "順教成功但知全修即性則欣厭本空況安養一門",
    "X62n1172_008:0075b07": "諸佛共讚往來法界彌顯唯心託彼勝緣速登寶覺",
    "X62n1172_008:0075b08": "實生物歸棲之正路至聖汲引之妙權也(疏鈔)。",
    "X62n1172_008:0075b09": "辨不信佛論",
    "X62n1172_008:0075b10": "世人不信佛者輒云西方諸佛古今何人親炙其容",
    "X62n1172_008:0075b11": "親聞其誨何所據而云然不過彼氏創為釋教著作",
    "X62n1172_008:0075b12": "經文互相標榜贊嘆愚夫婦從而惑之信之奉之傳",
    "X62n1172_008:0075b13": "於後世化己大行且有知識者亦漸為其所眩由其",
    "X62n1172_008:0075b14": "善惡禍福因果輪迴之說能中人之隱遂自天子達",
    "X62n1172_008:0075b15": "於庶人其間雖英君哲士亦莫敢不信之奉之而西",
    "X62n1172_008:0075b16": "竺干城從此永固矣據佛入中國始有丈六金人之",
    "X62n1172_008:0075b17": "夢夫夢屬幻境何足信也又有佛髮佛牙佛骨之迎",
    "X62n1172_008:0075b18": "夫髮牙與骨為朽物何足信也佛誠威靈不測胡不",
    "X62n1172_008:0075b19": "現身說法俾疑者信者耳目焉豈非一大快事乃止",
    "X62n1172_008:0075b20": "以髮牙骨為教化所被令人何所別其真偽且形長",
    "X62n1172_008:0075b21": "丈六髮長丈二何怪誕而不經宜為儒者所斥矣況",
    "X62n1172_008:0075b22": "佛不能逃生死外而同歸寂滅安在其為佛也然則",
    "X62n1172_008:0075b23": "侫佛者又果何所蒙其福也世之謗佛毀佛者心口",
    "X62n1172_008:0075b24": "牢不可破約略如此克復請從而辨之四大部洲西",
    "X62n1172_008:0075c01": "方有阿彌釋迦猶東土有大聖先師也佛統其徒億",
    "X62n1172_008:0075c02": "萬闡化西方猶先師率其弟子三千敷教南土也億",
    "X62n1172_008:0075c03": "萬之徒親炙佛容親聞佛誨猶三千弟子親炙師容",
    "X62n1172_008:0075c04": "親聞師誨也佛創立釋教著作經文古今莫不信之",
    "X62n1172_008:0075c05": "奉之猶先師創立儒教著作論語古今莫不信之奉",
    "X62n1172_008:0075c06": "之也如以不見佛而不信應亦不見先師而不信矣",
    "X62n1172_008:0075c07": "後人不能見前人前人不及見後人譬如陰能矚陽",
    "X62n1172_008:0075c08": "陽不能矚陰彼以佛為不見而不足信則赫赫上帝",
    "X62n1172_008:0075c09": "明明百神亦將以不見而不足信與一切善惡禍福",
    "X62n1172_008:0075c10": "因果輪迴之旨易稱積善餘慶不善餘殃足決因果",
    "X62n1172_008:0075c11": "精氣為物遊魂為變足證輪迴考之三聖參之百世",
    "X62n1172_008:0075c12": "寧有殊耶乃若道本諸身無徵不信動物唯誠化神",
    "X62n1172_008:0075c13": "莫測夫佛寧假威權法術故能以慈悲願力沁人肺",
    "X62n1172_008:0075c14": "腑攝人魂魄致古今至尊至賤至聖至愚罔不歸依",
    "X62n1172_008:0075c15": "如是豈謗毀佛者之聦明才德獨駕軼於先哲名流",
    "X62n1172_008:0075c16": "而率臆矯誣肆無忌憚多見其僻且謬耳唐宋韓歐",
    "X62n1172_008:0075c17": "闢佛大抵以佛產夷狄中國當擯之考迦毗羅國實",
    "X62n1172_008:0075c18": "居南贍正中我國處其東北則佛土在西舜生東夷",
    "X62n1172_008:0075c19": "文王西夷皆以方隅遼濶言之儒者欲擯佛當先擯",
    "X62n1172_008:0075c20": "舜文矣中庸贊至誠聲名洋溢中國施及蠻貊詎蠻",
    "X62n1172_008:0075c21": "貊必為中國所擯耶諸佛演法西方三界相通人天",
    "X62n1172_008:0075c22": "互印其生其滅俱有瑞應昭昭流傳中國兆於千載",
    "X62n1172_008:0075c23": "以前佛即產於夷何傷今佛現在淨土必欲入穢土",
    "X62n1172_008:0075c24": "而救眾生夫亦愈知佛能化穢穢何能涅佛也又指",
    "X62n1172_008:0076a01": "其教為耶說誣民生死止此聚散之氣何有三世因",
    "X62n1172_008:0076a02": "緣抑知識神歷劫生死死生轉如轆轤四生十二緣",
    "X62n1172_008:0076a03": "未證真如誰能超此惡濁矧人有色身有真身色身",
    "X62n1172_008:0076a04": "無不壞之理惟色身脫而真身現此之謂了却生死",
    "X62n1172_008:0076a05": "先師曰未知生焉知死又曰朝聞道夕死可矣復何",
    "X62n1172_008:0076a06": "疑於佛又指其教為無父無君佛經首四十二章其",
    "X62n1172_008:0076a07": "十章云凡人事天地鬼神不如孝其二親儒者言孝",
    "X62n1172_008:0076a08": "不過曰事親如事天佛言孝直尊之天地鬼神之上",
    "X62n1172_008:0076a09": "而謂之無父可乎其三十六章云六根既具生中國",
    "X62n1172_008:0076a10": "難既奉佛道值有道之君難何其愛中國而重明君",
    "X62n1172_008:0076a11": "也而謂之無君可乎又指佛法乘中國氣虗而入彼",
    "X62n1172_008:0076a12": "老氏尼父並生於衰周豈亦乘氣虗而起耶又指佛",
    "X62n1172_008:0076a13": "經竊取老莊餘瀋佛成道在無量劫前著經三藏十",
    "X62n1172_008:0076a14": "二部流傳茲土者猶大海之一泡自漢唐摩騰玄裝",
    "X62n1172_008:0076a15": "等所譯大乘皇皇如日月經天烏可與老莊並視哉",
    "X62n1172_008:0076a16": "至以佛髮佛牙佛骨為朽物稽昔明王至聖皆有冠",
    "X62n1172_008:0076a17": "履之藏青鳥冢異人往往有埋爪髮之冢豈非愛其",
    "X62n1172_008:0076a18": "身者及其髮爪尊其道者及其冠履況天人導師如",
    "X62n1172_008:0076a19": "佛而中外供奉其髮與牙與骨何足異也若以丈六",
    "X62n1172_008:0076a20": "丈二而怪之無論馭世初生每多奇形如獸就孟子",
    "X62n1172_008:0076a21": "所載湯九尺文王十尺使今人見此不幾盡斥以為",
    "X62n1172_008:0076a22": "怪與更視夢為幻境議論繁興漢明莫逃罪首之誅",
    "X62n1172_008:0076a23": "然則史書良弼之夢飛熊之夢兩楹之夢盡不可信",
    "X62n1172_008:0076a24": "耶夢為想因思極通神安知生非大夢死非大覺也",
    "X62n1172_008:0076b01": "唐宜之云余幼時父母望我成名夢筆墨稍長懷利",
    "X62n1172_008:0076b02": "濟民物心夢事業今老矣無夢可做乃耑心念佛一",
    "X62n1172_008:0076b03": "意西馳夢去隨處見佛到處是淨土世以夢為幻者",
    "X62n1172_008:0076b04": "是猶見死者回生述冥中事縷縷詎直不信以為然",
    "X62n1172_008:0076b05": "且肆斥以為妄也汩滅善根自悞悞人當入地獄如",
    "X62n1172_008:0076b06": "箭迨夫人入地獄備經痛苦亦何能述以告人間有",
    "X62n1172_008:0076b07": "托夢訴其妻若子者其妻若子夢中見之聞之不覺",
    "X62n1172_008:0076b08": "大慟而寤寐後亦必以為幻而不信矣噫可嘆也可",
    "X62n1172_008:0076b09": "悲也彼韓之齊名有柳歐之高弟有蘇乃大鑑碑銘",
    "X62n1172_008:0076b10": "具見西來大意長公禪喜播揚震旦宗風他若司馬",
    "X62n1172_008:0076b11": "溫公富鄭公品望頗出韓歐悉推篤信能仁即韓悅",
    "X62n1172_008:0076b12": "大顛歐悅祖印未甞不深相契合讀昌黎著作既以",
    "X62n1172_008:0076b13": "為無因果又以為有冥道其祭十二郎文死而有知",
    "X62n1172_008:0076b14": "無知悲與不悲之論抑何於生死大事游移莫定若",
    "X62n1172_008:0076b15": "此宋范鎮不信佛法謂子瞻曰鎮生平所未見者終",
    "X62n1172_008:0076b16": "不肯信子瞻笑曰恐未必然設公有病延醫視脉醫",
    "X62n1172_008:0076b17": "按陰陽虗實而投藥公亦豈能自見其脉而信之也",
    "X62n1172_008:0076b18": "哉克復陋識蕪言何足重輕如來演說諸經具在取",
    "X62n1172_008:0076b19": "而誦之非金口所親宣即慈容之面白苦口婆心任",
    "X62n1172_008:0076b20": "毀任謗孔子作春秋曰知我者其惟春秋乎罪我者",
    "X62n1172_008:0076b21": "其惟春秋乎辨不信佛應作如是觀。",
    "X62n1172_008:0076b22": "周子辨不信佛論竟有友人進而告曰儒者闢佛由",
    "X62n1172_008:0076b23": "孟子詎楊墨孟子詎楊墨由孔子攻異端子亦儒家",
    "X62n1172_008:0076b24": "者流奚為而指其僻且謬耶余曰否否孟子詎楊墨",
    "X62n1172_008:0076c01": "謂楊墨之道不熄孔子之道不著是孟子詎楊墨非",
    "X62n1172_008:0076c02": "詎佛也孔子攻異端非攻佛也楊氏為我拔一毛而",
    "X62n1172_008:0076c03": "利天下不為墨子兼愛摩頂放踵利天下為之抑思",
    "X62n1172_008:0076c04": "萬物皆備於我舍成己何由成物舍成物何以成己",
    "X62n1172_008:0076c05": "楊墨執一不通非孟子深惡而力辨之斥為邪說誣",
    "X62n1172_008:0076c06": "民罪以無父無君其釀禍古今寧直害己害人而已",
    "X62n1172_008:0076c07": "斯誠大道之異端孟子烏得而不詎之也哉今取釋",
    "X62n1172_008:0076c08": "道自利利他之言參儒道成己成物之旨有異乎無",
    "X62n1172_008:0076c09": "異乎但儒道主經世釋道主出世古今治平天下之",
    "X62n1172_008:0076c10": "大法非儒道不可凡人解悟生死之大事非釋道不",
    "X62n1172_008:0076c11": "可方從事乎經濟而盡謀出世固不可終淪胥乎業",
    "X62n1172_008:0076c12": "緣而竟忘出世亦不可經世而力排從佛者懼人主",
    "X62n1172_008:0076c13": "惟苦空是尚而不修治平之大法不得不如是出世",
    "X62n1172_008:0076c14": "而力辨毀佛者憂凡人為情欲所汩而不了生死之",
    "X62n1172_008:0076c15": "大事亦不得不如是友聞余言已憬然從坐起曰子",
    "X62n1172_008:0076c16": "豈好辨哉今而後不特儒教釋教不必分為異同併",
    "X62n1172_008:0076c17": "可作三教合一論矣。",
    "X62n1172_008:0076c18": "附王載生佛法入中國考",
    "X62n1172_008:0076c19": "三教之興鼎峙咸賴老氏與尼父並生中國獨佛誕",
    "X62n1172_008:0076c20": "於西方遂目為夷教併坐漢明之罪而不知考核之",
    "X62n1172_008:0076c21": "未詳也據范曄後漢書西域傳明帝夢見金人長大",
    "X62n1172_008:0076c22": "頂有光明以問群臣或對曰西方有佛形長丈六黃",
    "X62n1172_008:0076c23": "金色帝因遣使天竺問佛道法於中國圖其形像焉",
    "X62n1172_008:0076c24": "涑水通鑑明帝初感金人入夢遣博士蔡愔等十八",
    "X62n1172_008:0077a01": "人奉使天竺訪迦葉摩騰竺法蘭二僧得經四十二",
    "X62n1172_008:0077a02": "章及佛真像歸經藏之蘭臺石室像繪之清涼顯節",
    "X62n1172_008:0077a03": "陵又立白馬寺是為佛入中國之始汪克寬考異註",
    "X62n1172_008:0077a04": "帝聞西域有神其名曰佛遣使求得其書大抵以無",
    "X62n1172_008:0077a05": "為為宗貴慈悲不殺人死精神不滅隨復受形生時",
    "X62n1172_008:0077a06": "所行善惡悉有報應永乎間奏有周書異紀紀釋迦",
    "X62n1172_008:0077a07": "佛生周昭王甲寅二十六年四月八日生時江河泛",
    "X62n1172_008:0077a08": "溢大地皆動五色光貫太微太史蘇由卜曰乾之九",
    "X62n1172_008:0077a09": "五飛龍在天是君王之位西方生大聖人也王懼其",
    "X62n1172_008:0077a10": "入中國由曰後一千年聲教流被此土王命刻石為",
    "X62n1172_008:0077a11": "紀埋之南郊佛滅度於周穆王五十二年二月十五",
    "X62n1172_008:0077a12": "夜滅時乾坤震動有虹十二道貫日經天太史扈多",
    "X62n1172_008:0077a13": "占曰西方聖人入滅之象又漢書成帝元狩中將軍",
    "X62n1172_008:0077a14": "霍去病討匈奴殺休屠王獲其祭天金人帝列於甘",
    "X62n1172_008:0077a15": "泉宮金人手長丈餘不設祭祀燈香禮拜而已又哀",
    "X62n1172_008:0077a16": "帝明壽元秊博士景慮受大月氏王口傳浮圖經秦",
    "X62n1172_008:0077a17": "始皇時西域沙門室利房至長安帝囚之夜有金人",
    "X62n1172_008:0077a18": "破獄而出又列子載周穆王時有西方聖人至王為",
    "X62n1172_008:0077a19": "列中天之臺又載孔子答太宰蕩曰西方有大聖人",
    "X62n1172_008:0077a20": "不言而民化不動而民不亂為五帝三王之所不及",
    "X62n1172_008:0077a21": "是皆在白馬未入中國以前歷歷可考由此觀之佛",
    "X62n1172_008:0077a22": "法入中國在漢明之世中國之知有佛則不始漢明",
    "X62n1172_008:0077a23": "其所從來久矣。",
    "X62n1172_008:0077a24": "淨土晨鐘卷第八"
}