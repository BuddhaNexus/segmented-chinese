{
    "T47n1960_005:0056c12": "釋淨土群疑論卷第五",
    "T47n1960_005:0056c14": "西都千福寺大德懷感撰",
    "T47n1960_005:0056c15": "問曰。佛藏經說。云何名惡知識。云何名善知",
    "T47n1960_005:0056c16": "識。佛告舍利弗言。若有比丘。教餘比丘。汝當",
    "T47n1960_005:0056c17": "念佛念法念僧念戒念施念天。如是等唯觀",
    "T47n1960_005:0056c18": "涅槃安穩寂滅。唯愛畢竟清淨。如是教者。名",
    "T47n1960_005:0056c19": "為邪教。名惡知識。是人名為誹謗於我助於",
    "T47n1960_005:0056c20": "外道。如是惡人我乃不聽受一飲水以自供",
    "T47n1960_005:0056c21": "養。修行魔教人。又言。寧成就五逆重罪。不成",
    "T47n1960_005:0056c22": "就我見眾生見壽見命見陰入界見等。此並",
    "T47n1960_005:0056c23": "為有所得心作念佛等。世尊作此種種訶責。",
    "T47n1960_005:0056c24": "即此經文又言。聞空無所得法。即自覺知我",
    "T47n1960_005:0056c25": "先受者皆是邪見。於空無所得法無疑無悔。",
    "T47n1960_005:0056c26": "深入通達。不依一切我見人見。我說此人。名",
    "T47n1960_005:0056c27": "為清淨梵行等。今既勸人。以有所得心作有",
    "T47n1960_005:0056c28": "相念佛。此豈不為諸佛訶責也。",
    "T47n1960_005:0056c29": "釋曰。諸佛說法皆為逗機。機有深淺大小不",
    "T47n1960_005:0057a01": "同。惑有人法見修差別。故陳法要。化彼物機。",
    "T47n1960_005:0057a02": "或呵有讚空。或毀空稱有。或令棄小學大。或",
    "T47n1960_005:0057a03": "令先學小乘後學大乘。故機有萬途。法成八",
    "T47n1960_005:0057a04": "萬。隨緣化物。難可思議。只如此經所說。其",
    "T47n1960_005:0057a05": "訶有所得心。寧為五逆之罪。餘有聖教復言。",
    "T47n1960_005:0057a06": "寧起我見如須彌山。不起空見如芥子許。又",
    "T47n1960_005:0057a07": "如法華經說。不得親近小乘三藏學者。十輪",
    "T47n1960_005:0057a08": "經說。無力飲池河。詎能吞大海。不習小乘",
    "T47n1960_005:0057a09": "法。何能學大乘。如是等諸大乘經。訶有訶",
    "T47n1960_005:0057a10": "空。讚大讚小。無有定說。並為逗機不同。然",
    "T47n1960_005:0057a11": "即佛有真應二身。學者有初後兩別。然法身",
    "T47n1960_005:0057a12": "深妙離有離無。四句並亡。百非俱喪。此即深",
    "T47n1960_005:0057a13": "學之士。能於第一義諦心不驚動。然猶住著",
    "T47n1960_005:0057a14": "諸相。不亡分別之心故。此經訶有所得心。令",
    "T47n1960_005:0057a15": "除人法二執。使觀無所得法修念法身之佛。",
    "T47n1960_005:0057a16": "故此經文言。見無所有名為念佛。若初學之",
    "T47n1960_005:0057a17": "人捨邪歸正。發菩提心願生淨土。於無所得",
    "T47n1960_005:0057a18": "未解安心。或復觀空言因果寂滅。遂即無心",
    "T47n1960_005:0057a19": "怖罪。更起蓋纏。若不為其廣說善惡因果淨",
    "T47n1960_005:0057a20": "穢差別諸佛身相不可思議。何能發彼善心。",
    "T47n1960_005:0057a21": "怖斯罪障。厭茲穢土。欣彼淨方。注想白毫。諦",
    "T47n1960_005:0057a22": "觀諸相。滅除罪累。成彼勝因。故勸觀色身。教",
    "T47n1960_005:0057a23": "斯淺學人也。故賢護經第一說。賢護若比丘",
    "T47n1960_005:0057a24": "比丘尼等清淨持戒。具足諸行。如是思惟隨",
    "T47n1960_005:0057a25": "何方所。即若西方阿彌陀佛。如是想念。彼佛",
    "T47n1960_005:0057a26": "正覺今在西方。繫念思惟觀察不已。了了分",
    "T47n1960_005:0057a27": "明終獲見彼阿彌陀佛。如是觀色身。向下又",
    "T47n1960_005:0057a28": "有經言。今者阿彌陀如來應正等覺。具有如",
    "T47n1960_005:0057a29": "是三十二相八十隨形好。身色光明如融金",
    "T47n1960_005:0057b01": "聚。如是乃至不念彼如來。亦不得彼如來色。",
    "T47n1960_005:0057b02": "已如是次第得空三昧。善男子是為諸佛現",
    "T47n1960_005:0057b03": "前三昧也。又觀佛三昧海經云。如來亦有法",
    "T47n1960_005:0057b04": "身十力四無畏三解脫諸神通事。如是妙處",
    "T47n1960_005:0057b05": "非汝凡夫所學境界。但當深心起隨喜想。起",
    "T47n1960_005:0057b06": "是想已。當復繫念念佛功德。故知初學之輩",
    "T47n1960_005:0057b07": "觀彼色身。後學之徒念法身也。故言如是次",
    "T47n1960_005:0057b08": "第得空三昧。又樂觀理佛。示以無相之身。求",
    "T47n1960_005:0057b09": "念事身。說以相好之體。當須善會經意勿生",
    "T47n1960_005:0057b10": "毀讚之心。妙知大聖巧逗根機者。",
    "T47n1960_005:0057b11": "問曰。十方淨土無量無邊。亦有勸修生諸佛",
    "T47n1960_005:0057b12": "土。何故今者唯勸往生極樂世界耶。",
    "T47n1960_005:0057b13": "釋曰。此有三釋。一有說無勸。二有勸機少。三",
    "T47n1960_005:0057b14": "勸文不具。一有說無勸者。如涅槃經云。於此",
    "T47n1960_005:0057b15": "西方過四十二恒沙世界。外有妙淨土。名曰",
    "T47n1960_005:0057b16": "無勝。一如西方極樂世界。無有異也。如來捨",
    "T47n1960_005:0057b17": "彼淨土。而來生此娑婆世界。教化眾生。若但",
    "T47n1960_005:0057b18": "是淨土即可願生者。何故釋迦如來不勸生",
    "T47n1960_005:0057b19": "自淨土。唯勸往生極樂世界耶。乃至諸大乘",
    "T47n1960_005:0057b20": "經雖說淨土。無勸生文。二有勸機少者。如維",
    "T47n1960_005:0057b21": "摩詰。遠接妙喜世界。安置此土。示諸大眾。佛",
    "T47n1960_005:0057b22": "勸大眾令生彼國。有十四那由他人。發菩提",
    "T47n1960_005:0057b23": "心願生彼國。佛記當生。即下言。妙喜世界於",
    "T47n1960_005:0057b24": "此國土所應饒益。其事訖已還復本處。若此",
    "T47n1960_005:0057b25": "淨土合一切眾生悉得生者。佛何故除十四",
    "T47n1960_005:0057b26": "那由他人。外如來竟不普勸本來眾生令生",
    "T47n1960_005:0057b27": "妙喜。而言妙喜饒益訖已等言。故知無機緣",
    "T47n1960_005:0057b28": "故。所以不勸。三勸文不具者。隨願往生經及",
    "T47n1960_005:0057b29": "藥師經等。雖標餘方淨土勸物往生。而此經",
    "T47n1960_005:0057c01": "文不周悉。何者周悉。只如觀經等中勸生西",
    "T47n1960_005:0057c02": "方。一顯凡夫。二明未來。三彰造罪。四有十方",
    "T47n1960_005:0057c03": "諸佛。舒舌證誠。五有多本經文同證。依之修",
    "T47n1960_005:0057c04": "學無有疑滯。故此西方淨土業易可依行。諸",
    "T47n1960_005:0057c05": "經既無前件等文。唯有一句兩句勸生之處。",
    "T47n1960_005:0057c06": "難可依據。何故捨廣多文句而就小經文耶。",
    "T47n1960_005:0057c07": "又經文勸依了義經不依不了義經。三藏法",
    "T47n1960_005:0057c08": "師釋了不了義經。有其四種。已於觀經疏中",
    "T47n1960_005:0057c09": "具述其義也。今此淨土之教具有四義。了義",
    "T47n1960_005:0057c10": "之經故可依之以修淨行。餘經之文義雖說",
    "T47n1960_005:0057c11": "淨土。四義不具是不了義。難可依之修淨業",
    "T47n1960_005:0057c12": "也。",
    "T47n1960_005:0057c13": "問曰。諸論中說命終受生唯住捨受。何因觀",
    "T47n1960_005:0057c14": "經言歡喜踊躍自見其身乘金剛臺。喜受既",
    "T47n1960_005:0057c15": "強。如何捨命也。",
    "T47n1960_005:0057c16": "釋曰。有一師釋言。穢土受生無聖迎接。唯住",
    "T47n1960_005:0057c17": "捨受心中命終。淨土受生聖眾來迎。行者命",
    "T47n1960_005:0057c18": "終之時蒙大聖力慈悲加祐。故喜受位亦得",
    "T47n1960_005:0057c19": "命終。諸論多據穢土受生故作是說。不可為",
    "T47n1960_005:0057c20": "例。有說。往生淨土亦住捨受心中命終。以捨",
    "T47n1960_005:0057c21": "受心性羸劣故順彼命終。喜受心強不能捨",
    "T47n1960_005:0057c22": "命。經言歡喜踊躍等言。此是將命終心也。",
    "T47n1960_005:0057c23": "非正命終心也。經之與論各據一義。不相妨",
    "T47n1960_005:0057c24": "也。",
    "T47n1960_005:0057c25": "問曰。觀經之中說。垂終一念十念亦得往生。",
    "T47n1960_005:0057c26": "阿彌陀經說。一日七日一心不亂方生淨土。",
    "T47n1960_005:0057c27": "無量壽經說。盡形壽一向專念佛方得往生",
    "T47n1960_005:0057c28": "極樂世界。若盡形念佛方往生者。即一日七",
    "T47n1960_005:0057c29": "日一念十念便是虛談。若一念十念等亦得",
    "T47n1960_005:0058a01": "往生。何須復教七日盡形專行念佛也。",
    "T47n1960_005:0058a02": "釋曰。一念十念一日七日及與盡形。皆得往",
    "T47n1960_005:0058a03": "生極樂世界。並非虛談。悉是誠言。大聖世尊",
    "T47n1960_005:0058a04": "如語實語。豈有虛假而謬說耶。然念佛眾生",
    "T47n1960_005:0058a05": "聞淨土教。有早有晚。發心之時有遲有速。或",
    "T47n1960_005:0058a06": "命有長短。故經說不同。若臨終之日方逢善",
    "T47n1960_005:0058a07": "友教。發心念佛亦得往生。雖復清昇只當下",
    "T47n1960_005:0058a08": "輩。有命未盡經日始亡。或一日二日乃至經多",
    "T47n1960_005:0058a09": "日。能念佛名。一切不亂。即隨其命教令一日",
    "T47n1960_005:0058a10": "等稱念佛名。如其壽命遐長多日不夭。還教",
    "T47n1960_005:0058a11": "盡其壽命。令稱佛名。不可命促斯須。令其長",
    "T47n1960_005:0058a12": "時念佛。不可壽終百歲。只令一日稱名。故三",
    "T47n1960_005:0058a13": "本經文俱勸念佛。各隨一義教念有殊。彼此",
    "T47n1960_005:0058a14": "不妨。義無乖反。故觀經對臨終之者極少一",
    "T47n1960_005:0058a15": "念十念亦得往生。阿彌陀經對經日死人能",
    "T47n1960_005:0058a16": "念佛亦生淨土。無量壽經對長壽不死之者",
    "T47n1960_005:0058a17": "長修功德最多或長時長日修念。又此三別",
    "T47n1960_005:0058a18": "即三品修。上者說形。中者說日。下者說時。於",
    "T47n1960_005:0058a19": "九品中各多種故。雖並往生咸無苦惱。花開",
    "T47n1960_005:0058a20": "悟道早晚不同。經說有殊。由斯意也。",
    "T47n1960_005:0058a21": "問曰。此娑婆世界有十種勝事。諸餘淨土之",
    "T47n1960_005:0058a22": "所無有。又此方修道一日一夜。勝極樂世界",
    "T47n1960_005:0058a23": "一百年。准此經文。於此穢土修道勝生淨土。",
    "T47n1960_005:0058a24": "何為故乃勸往生西方耶。",
    "T47n1960_005:0058a25": "釋曰。若如所難。一切淨土教門皆不合說。如",
    "T47n1960_005:0058a26": "上引經所說利益。淨土無故。諸淨土教復慇",
    "T47n1960_005:0058a27": "懃勸令願往生。有何意也。今此二經對機讚",
    "T47n1960_005:0058a28": "勸不同。讚此住者。令諸菩薩雖居穢土。不",
    "T47n1960_005:0058a29": "失自行能多利益苦惱眾生。大悲行勝讚居",
    "T47n1960_005:0058b01": "穢土也。自有菩薩居穢土中。逢遇惡緣廣造",
    "T47n1960_005:0058b02": "諸罪。是以如來勸彼眾生。令生淨土永絕惡",
    "T47n1960_005:0058b03": "緣得免輪轉。故勸菩薩令生淨土。此兩經意",
    "T47n1960_005:0058b04": "菩薩根性二類不同。如何乃引維摩等經所",
    "T47n1960_005:0058b05": "讚諸菩薩居在穢土饒益眾生等文。即言我",
    "T47n1960_005:0058b06": "只於此穢土修道何須生彼淨土也。雖知於",
    "T47n1960_005:0058b07": "此修道一日當彼百年。然以見佛逢善知識",
    "T47n1960_005:0058b08": "希逢惡知識退轉緣眾故。勸往生淨土也。如",
    "T47n1960_005:0058b09": "大集經第二十八日密分云。善男子彼佛世",
    "T47n1960_005:0058b10": "界所有眾生。煩惱堅牢繫縛深重。其形醜穢",
    "T47n1960_005:0058b11": "多起憍慢惡口兩舌。遠離實語。其實愚癡現",
    "T47n1960_005:0058b12": "智慧相。多起慳貪。現捨施相。多有諂曲。現質",
    "T47n1960_005:0058b13": "直相。心多濁亂。現清淨相。多有嫉妬。現柔軟",
    "T47n1960_005:0058b14": "相。樂離別人。現和合相。多起邪見。現正見",
    "T47n1960_005:0058b15": "相。彼國眾生隨女人語故。斷絕善根。增三惡",
    "T47n1960_005:0058b16": "道。善男子汝今頗能為我作使至彼國不。乃",
    "T47n1960_005:0058b17": "至(云云)爾時日密菩薩白佛言。世尊我能向彼",
    "T47n1960_005:0058b18": "宣說是呪。但於彼土生怖畏想。何以故。如來",
    "T47n1960_005:0058b19": "向者為我宣說彼土眾生多諸弊惡。猶如生",
    "T47n1960_005:0058b20": "聾生盲生瘂隨女人意。世尊若有隨順女人",
    "T47n1960_005:0058b21": "意者。當知是人永斷善根。佛言。善男子汝今",
    "T47n1960_005:0058b22": "不為現利後。當為饒益一切眾生但往宣說。",
    "T47n1960_005:0058b23": "勿生疑慮。善男子汝非彼土維摩詰耶。何故",
    "T47n1960_005:0058b24": "生怖。復有無量無數菩薩。其心悼動。至心繫",
    "T47n1960_005:0058b25": "念。欲得親近禮拜釋迦如來及諸大眾。并欲",
    "T47n1960_005:0058b26": "聽受微妙大典。如是大眾皆共同心欲往彼",
    "T47n1960_005:0058b27": "界。我為是輩欲說大事。何以故。是等大眾其",
    "T47n1960_005:0058b28": "心未定。若往彼界。或生顛倒。近惡知識。彼佛",
    "T47n1960_005:0058b29": "告言。善男子汝今不應生怖畏想。言不定菩",
    "T47n1960_005:0058c01": "薩者。即是初位退行菩薩名曰不定。以不定",
    "T47n1960_005:0058c02": "故。恐來在此逢遇惡緣退轉造惡。彼土菩薩",
    "T47n1960_005:0058c03": "暫來至此娑婆世界。猶生怖畏不敢來此。行",
    "T47n1960_005:0058c04": "者今日未是不退菩薩。而即欲住娑婆世界",
    "T47n1960_005:0058c05": "修道。不願往生西方。甚為失也。瑜伽論第七",
    "T47n1960_005:0058c06": "十八引深密經云。文殊師利故問佛言。世尊",
    "T47n1960_005:0058c07": "諸穢土中。何事易得。何事難得。諸淨土中。何",
    "T47n1960_005:0058c08": "事易得。何事難得。善男子諸穢土中。八事易",
    "T47n1960_005:0058c09": "得。二事難得。何等名為八事易得。一者外道。",
    "T47n1960_005:0058c10": "二者有苦眾生。三者種姓家勢興衰差別。四",
    "T47n1960_005:0058c11": "者行諸惡行。五者毀犯尸羅。六者惡趣。七者",
    "T47n1960_005:0058c12": "下乘。八者下劣意樂加行菩薩。何等名為二",
    "T47n1960_005:0058c13": "事難得。一者增上意樂加行菩薩之所遊集。",
    "T47n1960_005:0058c14": "二者如來出現於世。善男子諸淨土中與上",
    "T47n1960_005:0058c15": "相違。當知八事甚為難得二事易得。為是多",
    "T47n1960_005:0058c16": "勸生淨土也。",
    "T47n1960_005:0058c17": "問曰。淨土中無三惡趣。而有化鳥說法。淨土",
    "T47n1960_005:0058c18": "無實女人。亦有化女說法不。",
    "T47n1960_005:0058c19": "釋曰。有二釋。一釋言。唯有化鳥而無化女。何",
    "T47n1960_005:0058c20": "以故。以經唯說有於化鳥。無說有諸化女故。",
    "T47n1960_005:0058c21": "若有者經文亦應說。又淨土論言。女人及根",
    "T47n1960_005:0058c22": "缺二乘種不生。難曰。經說淨土變化莊嚴。豈",
    "T47n1960_005:0058c23": "能盡也。稱讚淨土經言。假使世尊住世百千",
    "T47n1960_005:0058c24": "劫。化無數舌說彼淨土莊嚴之相。亦不可盡。",
    "T47n1960_005:0058c25": "豈以不說即言無也。二釋言。彼有化女。如觀",
    "T47n1960_005:0058c26": "音授記經說。觀世音菩薩化無量女人。此豈",
    "T47n1960_005:0058c27": "不是化女者也。鼓音聲王經說。阿彌陀佛有",
    "T47n1960_005:0058c28": "父有母。為化下位示有女人。化上位者說無",
    "T47n1960_005:0058c29": "女人。不相違也。",
    "T47n1960_005:0059a01": "問曰。如彌勒發問經說。十念非凡愚念。不雜",
    "T47n1960_005:0059a02": "結使念。云何凡愚眾生具足煩惱。而能作彼",
    "T47n1960_005:0059a03": "不雜結使念耶。",
    "T47n1960_005:0059a04": "釋曰。非凡愚念者。豈即是於聖人念。不雜",
    "T47n1960_005:0059a05": "結使念者。豈是斷煩惱盡者念耶。此經意者",
    "T47n1960_005:0059a06": "明非凡愚念。不是欲說聖人念也。不雜結使",
    "T47n1960_005:0059a07": "念者。不是欲明斷惑者念也。但是欲明此十",
    "T47n1960_005:0059a08": "種念。能捨娑婆流轉之處。順生出世解脫之",
    "T47n1960_005:0059a09": "因。凡愚眾生多樂三界穢土。受生順生死流。",
    "T47n1960_005:0059a10": "增長煩惱諸結使業。今修十念願生淨土。背",
    "T47n1960_005:0059a11": "生死流顛涅槃路。趣賢聖法順斷惑門。故言",
    "T47n1960_005:0059a12": "非凡愚念不雜結使念。如大比丘戒等名聖",
    "T47n1960_005:0059a13": "所受戒。豈即凡夫不合受耶。此亦如是類可",
    "T47n1960_005:0059a14": "知也。",
    "T47n1960_005:0059a15": "問曰。若念阿彌陀佛得生西方。要假多日多",
    "T47n1960_005:0059a16": "年生淨土。亦須懃誠勉勵長時稱念佛名。如",
    "T47n1960_005:0059a17": "其臨死至誠念佛。亦生淨土者。且人生百歲。",
    "T47n1960_005:0059a18": "樂少憂多。別易會難。歡娛時促。但須馳騁五",
    "T47n1960_005:0059a19": "欲放縱六情。秉燭夜遊。連宵聚興。臨終之日",
    "T47n1960_005:0059a20": "念佛一聲即得往生。永超眾苦。何須長時苦",
    "T47n1960_005:0059a21": "行懃懇。四修不倦。三業靡空。同是得越娑婆。",
    "T47n1960_005:0059a22": "何勞長時苦行也。",
    "T47n1960_005:0059a23": "釋曰。此有數意。不可預聞淨教棄而不修待",
    "T47n1960_005:0059a24": "至終時方當念佛。一即汝欲願生淨佛國土。",
    "T47n1960_005:0059a25": "推欲避斯苦惱生彼西方。不求無上菩提。不",
    "T47n1960_005:0059a26": "行菩薩之行。但欲縱情寶樹恣意珍臺。不願",
    "T47n1960_005:0059a27": "悟無生。就此垂終一念也。若為志佛果證",
    "T47n1960_005:0059a28": "三菩提。愍諸有情速證正覺。於此穢土恐退",
    "T47n1960_005:0059a29": "菩提。就彼淨土方增修妙行。登不退位。救苦",
    "T47n1960_005:0059b01": "眾生。方欲無間長時具修萬行。何為今聞淨",
    "T47n1960_005:0059b02": "法。不肯修行。更事憍奢。廣行放逸。垂臨終日",
    "T47n1960_005:0059b03": "念佛生耶。若欲至求無上大果。發菩提心。願",
    "T47n1960_005:0059b04": "生淨土。所恨流浪生死。無始沈淪。聞說西方",
    "T47n1960_005:0059b05": "淨土教法。即須身毛皆竪猶如拔出。悲泣雨",
    "T47n1960_005:0059b06": "淚恨聞此法晚至今生。即須晝夜精勤一心匪",
    "T47n1960_005:0059b07": "懈。寧得聞佛淨教。更縱六情。繫日連宵造十",
    "T47n1960_005:0059b08": "惡罪。推至終日方念佛名。無慚愧言豈成道",
    "T47n1960_005:0059b09": "理。又若垂終念佛長時稱名。功行不殊。悟道",
    "T47n1960_005:0059b10": "無別。可須任汝此言推至在後。如其念增。念",
    "T47n1960_005:0059b11": "念增道。功不唐捐。罪業轉微福德漸勝。成其",
    "T47n1960_005:0059b12": "上輩速悟無生。利益不同。豈得唯修一念。且",
    "T47n1960_005:0059b13": "麁衣妙服好飡細食。一種蓋形。並除飢渴。爾",
    "T47n1960_005:0059b14": "即去斯弊服著彼羅紈。不食穢飡。欲求美膳。",
    "T47n1960_005:0059b15": "況念佛多少功行不同。便即棄彼長修。就斯",
    "T47n1960_005:0059b16": "促念。貪好衣食。曾無此言。聞修淨行。捨長就",
    "T47n1960_005:0059b17": "短。是汝煩惱無慚愧言。魔語。鬼語。壞亂佛法",
    "T47n1960_005:0059b18": "實無一念願生之心。見他長時專誠苦行。故",
    "T47n1960_005:0059b19": "為此語。壞他淨意自損損他。深須覺察。又汝",
    "T47n1960_005:0059b20": "今時聞說淨法。內無苦惱。外具善緣。不肯修",
    "T47n1960_005:0059b21": "行。待終念佛。臨終念佛雖亦得生。然此輩人",
    "T47n1960_005:0059b22": "萬不一往。或善友邂逅未必相逢。或眾苦纏",
    "T47n1960_005:0059b23": "身不遑念佛。或偏風不語不得稱名。或狂亂",
    "T47n1960_005:0059b24": "失心。豈能注想。或忽逢水火。不暇至誠。或輒",
    "T47n1960_005:0059b25": "遇豺狼。以斯夭命。或逢值惡友壞爾信心。或",
    "T47n1960_005:0059b26": "飲酒過差惛眠致殞。或軍陣鬪戰奄爾命終。",
    "T47n1960_005:0059b27": "或逈墜高巖。難修正行。眾多障難率述難周。",
    "T47n1960_005:0059b28": "無得一向不修耽茲五欲。但言終日一念即",
    "T47n1960_005:0059b29": "生。宜應發精進心除懈怠想。勵茲三業策彼",
    "T47n1960_005:0059c01": "六時。晝夜精勤學與時競。一生淨土永離蓋",
    "T47n1960_005:0059c02": "纏。乃至菩提常無退轉。利益弘廣宜須用心。",
    "T47n1960_005:0059c03": "問曰。稱讚淨土經說。生彼速證無上正等菩",
    "T47n1960_005:0059c04": "提。既彼修道百歲當此一日。如何速證無上",
    "T47n1960_005:0059c05": "大菩提耶。",
    "T47n1960_005:0059c06": "釋曰。計此苦中修道一日可勝彼百年。然逢",
    "T47n1960_005:0059c07": "惡緣。多劫退轉還復遲也。彼雖百年同此一",
    "T47n1960_005:0059c08": "日。唯進不退。得名速證無上菩提也。如人急",
    "T47n1960_005:0059c09": "行多時停息達前所遲。於此修道一日勝彼",
    "T47n1960_005:0059c10": "百年。佛不說此速證菩提也。如人緩行中間",
    "T47n1960_005:0059c11": "無停住速達前所。故名速證菩提也。",
    "T47n1960_005:0059c12": "問曰。念佛言。少習學不難。臨命終人時極迅",
    "T47n1960_005:0059c13": "速。又加苦惱。不能多修戒定慧等甚深佛法。",
    "T47n1960_005:0059c14": "未終之者於長時中更無苦以逼迫神慮。何",
    "T47n1960_005:0059c15": "意不觀空無相願。修眾道品廣學一切甚深",
    "T47n1960_005:0059c16": "法門。而多勸眾生唯行念佛。有何義耶。",
    "T47n1960_005:0059c17": "釋曰。行者一生修淨土業。非獨偏勸唯行念",
    "T47n1960_005:0059c18": "佛。然修行之者根有利鈍。學有淺深。故經分",
    "T47n1960_005:0059c19": "定散兩門。人成九品差別。利根心靜之者。教",
    "T47n1960_005:0059c20": "修有相無相之觀平等甚深法門。若鈍根散",
    "T47n1960_005:0059c21": "亂之徒。唯行三福三輩之業。匪唯偏勸念佛。",
    "T47n1960_005:0059c22": "亦修種種法門。如其不能廣行。念佛亦生淨",
    "T47n1960_005:0059c23": "土。又念佛法門或深或淺。通定通散。大根少",
    "T47n1960_005:0059c24": "行咸得修行。定即始於凡夫終乎十地。行念",
    "T47n1960_005:0059c25": "佛三昧甚深微妙。華嚴．涅槃．文殊．般若．大",
    "T47n1960_005:0059c26": "集．賢護．觀佛三昧咸共稱讚不可思議。如善",
    "T47n1960_005:0059c27": "財童子。於功德雲比丘所請修菩薩之行。功",
    "T47n1960_005:0059c28": "德雲比丘唯教念佛三昧之法。此即甚深之",
    "T47n1960_005:0059c29": "法也。散即一切眾生若行若坐。一切時處皆",
    "T47n1960_005:0060a01": "得念佛。不妨諸務。乃至命終亦成其行。又修",
    "T47n1960_005:0060a02": "諸行往生西方。雖有聖言經文說少。念佛得",
    "T47n1960_005:0060a03": "往生。其教極多。略申三五曉諸迷者。一如阿",
    "T47n1960_005:0060a04": "彌陀經。唯說念阿彌陀佛得生西方。六方恒",
    "T47n1960_005:0060a05": "河沙諸佛舒舌。共證念佛行者並得往生。觀",
    "T47n1960_005:0060a06": "經下品上生．下品中生．下品下生三處經文。",
    "T47n1960_005:0060a07": "咸陳唯念阿彌陀佛往生淨土。又言。念佛眾",
    "T47n1960_005:0060a08": "生攝取不捨。無量壽經又言。上中下輩行有",
    "T47n1960_005:0060a09": "淺深。皆唯一向專念阿彌陀佛。得生極樂。又",
    "T47n1960_005:0060a10": "四十八弘誓願。於念佛門別發一願言。乃至",
    "T47n1960_005:0060a11": "十念若不生者不取正覺。又般舟三昧大集",
    "T47n1960_005:0060a12": "賢護等經。教諸眾生七日七夜一心專念阿",
    "T47n1960_005:0060a13": "彌陀佛得見佛。已請問佛言。眾生行何法得",
    "T47n1960_005:0060a14": "生淨土。阿彌陀佛報言。欲生我國常念我名",
    "T47n1960_005:0060a15": "莫有休息。即生我國。又鼓音聲陀羅尼經。亦",
    "T47n1960_005:0060a16": "教眾生十日十夜念阿彌陀佛。得生佛國。又",
    "T47n1960_005:0060a17": "華嚴經說。念佛三昧必見佛。命終之後生佛",
    "T47n1960_005:0060a18": "前。見彼臨終勸念佛。又示尊像令瞻敬。又占",
    "T47n1960_005:0060a19": "察經說。若欲往生十方佛國。當念彼國佛之",
    "T47n1960_005:0060a20": "名號。即得往生。如是等無量大乘經文。多說",
    "T47n1960_005:0060a21": "念佛得生淨土。今勸念佛。非是遮餘所修妙",
    "T47n1960_005:0060a22": "行。只是念佛之者。多經勸讚。若行若坐。乃至",
    "T47n1960_005:0060a23": "命終皆得行斯念佛之行。將為穩便。故勸行",
    "T47n1960_005:0060a24": "也。",
    "T47n1960_005:0060a25": "問曰。生彼淨土未入聖流。既是凡夫。具眾煩",
    "T47n1960_005:0060a26": "惱。如何不起諸不善業。若起者即與本願相",
    "T47n1960_005:0060a27": "違。言我土眾生無有不善之名。如何會釋",
    "T47n1960_005:0060a28": "也。",
    "T47n1960_005:0060a29": "釋曰。生彼凡夫雖未得聖果。所有不善已不",
    "T47n1960_005:0060b01": "現行。然不善不行。自有多意。或緣聖道已起",
    "T47n1960_005:0060b02": "斷彼隨眠。或修聖道方便伏現行。或緣闕斯",
    "T47n1960_005:0060b03": "惡境。彼不得生。或以常遇善緣無由造罪。或",
    "T47n1960_005:0060b04": "緣諸勝資令過不生。或緣乘佛本願惡不得",
    "T47n1960_005:0060b05": "起。雖有惑種不得現行。故稱讚淨土經言。諸",
    "T47n1960_005:0060b06": "妙香華雖令見者身心適悅。而不增長有情",
    "T47n1960_005:0060b07": "貪著。又言。八功德水能令飲者增益種種殊",
    "T47n1960_005:0060b08": "勝善根。如香積佛飯施作佛事等。為此眾緣",
    "T47n1960_005:0060b09": "諸惡不起也。",
    "T47n1960_005:0060b10": "問曰。經言。有四種業。一現報業。二生報業。",
    "T47n1960_005:0060b11": "三後報業。四不定業。前三是定業。定感報故。",
    "T47n1960_005:0060b12": "後一是不定業。或感不感報故。又有八種業。",
    "T47n1960_005:0060b13": "一報定時不定業。二時定報不定業。三時報",
    "T47n1960_005:0060b14": "俱定業。四時報俱不定業。第一第三是定業。",
    "T47n1960_005:0060b15": "第二第四是不定業。經說。五逆是生報業。即",
    "T47n1960_005:0060b16": "是時定報亦定業。如何觀經言五逆罪滅得",
    "T47n1960_005:0060b17": "生西方耶。",
    "T47n1960_005:0060b18": "釋曰。此四種八種業。佛於九部不了教中。為",
    "T47n1960_005:0060b19": "諸不信業果凡夫。密意說言有定報對。於諸",
    "T47n1960_005:0060b20": "大乘了義教中。說一切業悉皆不定。如涅槃",
    "T47n1960_005:0060b21": "經第十九卷云。耆婆為阿闍世王說懺悔法。",
    "T47n1960_005:0060b22": "罪得滅。又臣聞。佛說修一善心能破百種惡。",
    "T47n1960_005:0060b23": "如少毒藥能害眾生。少善亦爾。能破大惡。又",
    "T47n1960_005:0060b24": "三十一云。善男子有諸眾生。於業緣中心輕",
    "T47n1960_005:0060b25": "不信。為度彼故作如是說。善男子一切作業",
    "T47n1960_005:0060b26": "有輕有重。輕重二業復各有二。一決定。二不",
    "T47n1960_005:0060b27": "決定。又言。或有重業可得作輕。或有輕業可",
    "T47n1960_005:0060b28": "得作重。有智之人以智慧力。能合地獄極重",
    "T47n1960_005:0060b29": "之業現世輕受。愚癡之人現世輕業地獄重。",
    "T47n1960_005:0060c01": "受。阿闍世王懺悔罪已不入地獄。鴦崛摩羅",
    "T47n1960_005:0060c02": "得阿羅漢。瑜伽論說。未得解脫名決定業。已",
    "T47n1960_005:0060c03": "得解脫名不定業。如是等諸大乘經論。咸說",
    "T47n1960_005:0060c04": "五逆罪等。皆名不定業。悉得消滅。今觀經既",
    "T47n1960_005:0060c05": "是大乘經典。明念阿彌陀佛五逆罪滅。有何",
    "T47n1960_005:0060c06": "疑也。",
    "T47n1960_005:0060c07": "問曰。如諸論中俱引契經。說有黑黑業．白白",
    "T47n1960_005:0060c08": "業．雜業．非黑白無異熟業。黑黑業者。欲界不",
    "T47n1960_005:0060c09": "善業也。白白業者。色無色界善業。雜業者。",
    "T47n1960_005:0060c10": "欲界善業也。非黑白無異熟業者。無漏業",
    "T47n1960_005:0060c11": "也。未知今造西方業者。四業之中何業攝耶。",
    "T47n1960_005:0060c12": "釋曰。有說。四業之中是白白業雜業二業所",
    "T47n1960_005:0060c13": "攝。以黑黑業是於不善。此乃能感三途。豈能",
    "T47n1960_005:0060c14": "招淨土報。無漏之業不能感報。體雖清淨非",
    "T47n1960_005:0060c15": "異熟因。唯餘二業感淨土報。若未得上界定。",
    "T47n1960_005:0060c16": "以欲界心修西方業者。此用雜業往生西方。",
    "T47n1960_005:0060c17": "若已伏欲惑。得上界淨心生西方者。此用白",
    "T47n1960_005:0060c18": "白業生於淨土也。有說。不然。此三種業並約",
    "T47n1960_005:0060c19": "穢土欲色二界善惡兩趣。以分其業。非約往",
    "T47n1960_005:0060c20": "生西方論其白白等善業。且雜業是欲界人",
    "T47n1960_005:0060c21": "天之業。能招雜報。雖受樂果亦招苦報。故欲",
    "T47n1960_005:0060c22": "界中受苦樂果。往生淨土無有眾苦。一向安",
    "T47n1960_005:0060c23": "樂。寧容雜業為淨土因。若唯白白業是淨土",
    "T47n1960_005:0060c24": "因者。如未生得四靜慮定。為因何業生於西",
    "T47n1960_005:0060c25": "方。故知淨土正因非前業攝。前之四業攝法。",
    "T47n1960_005:0060c26": "不盡於理何妨。又無色界業有文非四業攝。",
    "T47n1960_005:0060c27": "以此准知。四業攝業不盡也。",
    "T47n1960_005:0060c28": "問曰。又大小乘論引契經。說有罪福不動三",
    "T47n1960_005:0060c29": "種業。未知三種業中。為用何種業而得往生",
    "T47n1960_005:0061a01": "極樂國也。",
    "T47n1960_005:0061a02": "釋曰。有說。於三業中用福業及不動業生西",
    "T47n1960_005:0061a03": "方也。三福即是福業。十六觀若得上界定心。",
    "T47n1960_005:0061a04": "即不動業也。有說。非三業攝。以三業並據穢",
    "T47n1960_005:0061a05": "土業說不約淨土論也。故淨土業非三業也。",
    "T47n1960_005:0061a06": "問曰。未知得生西方。有幾種勝益。勸諸眾生",
    "T47n1960_005:0061a07": "而往生也。",
    "T47n1960_005:0061a08": "釋曰。按稱讚淨土經觀經及無量壽經四十",
    "T47n1960_005:0061a09": "八弘誓願中。略舉三十益。何者三十。一受",
    "T47n1960_005:0061a10": "用種種功德莊嚴清淨佛土益。二大乘法樂",
    "T47n1960_005:0061a11": "益。三親近供養無量壽佛益。四遊歷十方供",
    "T47n1960_005:0061a12": "養諸佛益。五於諸佛所聞法授記益。六福慧",
    "T47n1960_005:0061a13": "資糧疾圓滿益。七速證無上正等菩提益。八",
    "T47n1960_005:0061a14": "諸大士等同一集會益。九常無退轉益。十無",
    "T47n1960_005:0061a15": "量行願念念增進益。十一鸚鵡舍利宣揚法",
    "T47n1960_005:0061a16": "音益。十二清風動樹如天眾樂益。十三摩尼",
    "T47n1960_005:0061a17": "水流宣說苦空益。十四諸樂音聲奏諸法音",
    "T47n1960_005:0061a18": "益。十五四十八弘誓願中永絕三塗益。十六",
    "T47n1960_005:0061a19": "真金色身益。十七形無美醜益。十八具足五",
    "T47n1960_005:0061a20": "通益。十九住正定聚益。二十無諸不善益。二",
    "T47n1960_005:0061a21": "十一壽命長遠益。二十二衣食自然益。二十",
    "T47n1960_005:0061a22": "三唯受眾樂益。二十四三十二相益。二十五無",
    "T47n1960_005:0061a23": "有寶女人益。二十六無有小乘益。二十七離",
    "T47n1960_005:0061a24": "諸八難益。二十八得三法忍益。二十九身有",
    "T47n1960_005:0061a25": "光明盡夜常光益。三十得那羅延力益。略舉",
    "T47n1960_005:0061a26": "三十之益。廣即無量無邊。是以勸生西方。若",
    "T47n1960_005:0061a27": "在娑婆。久流生死唯有三十之損。何曾有彼",
    "T47n1960_005:0061a28": "益耶。",
    "T47n1960_005:0061a29": "問曰。彌勒所問經說修十種念方得往生。一",
    "T47n1960_005:0061b01": "於一切眾生常起慈心。二於一切眾生不毀",
    "T47n1960_005:0061b02": "其行。若有毀者終不往生。三於一切眾生深",
    "T47n1960_005:0061b03": "起悲心不殘害心。四發護法心不惜身命。五",
    "T47n1960_005:0061b04": "於一切法不生非謗。六於忍辱中生決定心",
    "T47n1960_005:0061b05": "深心。清淨不貪利養。七發一切種智心。日日",
    "T47n1960_005:0061b06": "常念無有休廢。八於一切眾生起尊重心。除",
    "T47n1960_005:0061b07": "憍慢心謙下言說。九於世談話不生味著心。",
    "T47n1960_005:0061b08": "近於覺道意深起種種善根因緣。十不生憒",
    "T47n1960_005:0061b09": "鬧散亂之心。正念觀佛除去諸想。准此經文",
    "T47n1960_005:0061b10": "十念自別。如何乃以十聲稱阿彌陀佛而得",
    "T47n1960_005:0061b11": "往生。豈不錯矣。",
    "T47n1960_005:0061b12": "釋曰。往生西方行門非一。或有三福。或十六",
    "T47n1960_005:0061b13": "觀。或九品往生。所業各別俱悉得往生。淨土",
    "T47n1960_005:0061b14": "受生。彌勒所問經。自陳十種往生之法而亦",
    "T47n1960_005:0061b15": "得生。觀經自說下品下生臨命終時稱佛十",
    "T47n1960_005:0061b16": "念而得往生。各是聖教。互說往生淨土法門。",
    "T47n1960_005:0061b17": "皆成淨業。何因將彼為是。斥此言非。但自不",
    "T47n1960_005:0061b18": "解經。亦乃惑諸學者。譬如入流九品。縣尉",
    "T47n1960_005:0061b19": "後宮。或能精熟一經。或為進士之學。或為流",
    "T47n1960_005:0061b20": "外勳品。或為七色出身。或作十年品子。皆",
    "T47n1960_005:0061b21": "得入流。悉為丞尉。豈限一業作文林郎業。往",
    "T47n1960_005:0061b22": "生亦復如是。非唯一行生彼西方。故定散兩",
    "T47n1960_005:0061b23": "門備在觀經之說。三輩修福出自無量壽經。",
    "T47n1960_005:0061b24": "唯念佛名。蓋是阿彌陀教。或持大乘妙典。或",
    "T47n1960_005:0061b25": "復孝養二親。世出世之善根。定非定之二",
    "T47n1960_005:0061b26": "業。只作兩持身口二善俱生淨土。豈局一",
    "T47n1960_005:0061b27": "門。子須廣讀眾經開生正信。何得唯觀一經。",
    "T47n1960_005:0061b28": "即作司南之論。將餘聖教並非往生之因。何",
    "T47n1960_005:0061b29": "其惑也。又修因有萬輩。得果有多階。不可限",
    "T47n1960_005:0061c01": "以一因果無異類者也。",
    "T47n1960_005:0061c02": "問曰。夫菩薩修行以利物為懷。大慈悲心念",
    "T47n1960_005:0061c03": "念常起。理須身遊惡道。歷三途愍彼沈淪皆",
    "T47n1960_005:0061c04": "令離苦。今乃捨此穢方。願生淨土。自求己樂",
    "T47n1960_005:0061c05": "不願利人。無始有緣父母兄弟六親眷屬朋",
    "T47n1960_005:0061c06": "友。往還皆悉繫關三界牢獄。棄而不救。絕無",
    "T47n1960_005:0061c07": "悲愍。豈成大士之心。方為菩薩之行。今願生",
    "T47n1960_005:0061c08": "淨土。非為善心。莫識所由。願陳斯旨。",
    "T47n1960_005:0061c09": "釋曰。夫發菩提心。修菩薩行。要須起大慈悲。",
    "T47n1960_005:0061c10": "憐愍含識。廣興濟度拔苦施安。然行有淺深。",
    "T47n1960_005:0061c11": "根有上下。若深學菩薩大悲增上。已得不退",
    "T47n1960_005:0061c12": "不畏己損。唯欲益他。並多在穢方廣行利物。",
    "T47n1960_005:0061c13": "少生淨土親承聖尊。或淺行菩薩大智增上",
    "T47n1960_005:0061c14": "猶有退轉。雖有悲愍苦惱眾生。隨遇惡緣退",
    "T47n1960_005:0061c15": "菩薩行。造眾惡業失菩提心。廣如菩薩本業",
    "T47n1960_005:0061c16": "瓔珞經說法才王子等。此即二利俱失。自他",
    "T47n1960_005:0061c17": "並損。為此願生淨土離彼惡緣。親近聖尊恒",
    "T47n1960_005:0061c18": "聞正法。與諸菩薩俱會一處。歷事他方散華",
    "T47n1960_005:0061c19": "供養。復聞大乘真淨妙法。念念增進無有退",
    "T47n1960_005:0061c20": "轉。更無二乘闡提外道爼壞初學無上道心。",
    "T47n1960_005:0061c21": "雖復拔苦之心念念不捨。自利之行是利他",
    "T47n1960_005:0061c22": "行本。本若不固末亦不堅。是以先須願生淨",
    "T47n1960_005:0061c23": "土長養菩薩菩提根牙令使堅牢。縱遇惡緣",
    "T47n1960_005:0061c24": "亦無退轉。方可離斯淨土還生娑婆。救攝無",
    "T47n1960_005:0061c25": "始沈淪有緣父母六親眷屬朋友知識法界含",
    "T47n1960_005:0061c26": "靈。此義於安樂集中。綽禪師已廣引。父母被",
    "T47n1960_005:0061c27": "溺將漂駛流。一子隨後入水即救。救之不",
    "T47n1960_005:0061c28": "得。遂被溺死。一子歸舍備辦船艘。直往深",
    "T47n1960_005:0061c29": "流救親困厄。此義亦爾。諸有智者以喻得解",
    "T47n1960_005:0062a01": "也。",
    "T47n1960_005:0062a02": "問曰。淨土論云。大乘善根界等無譏嫌名。女",
    "T47n1960_005:0062a03": "人及根缺二乘種不生。彼界云何得有聲聞。",
    "T47n1960_005:0062a04": "而經中說有無量無邊聲聞弟子皆阿羅漢等",
    "T47n1960_005:0062a05": "耶。",
    "T47n1960_005:0062a06": "釋曰。此有四釋。一釋云。二乘種不生者。依瑜",
    "T47n1960_005:0062a07": "伽師地論說。有五乘眾生。無始已來法爾成",
    "T47n1960_005:0062a08": "就五乘姓別。一菩薩乘。二緣覺乘。三聲聞乘。",
    "T47n1960_005:0062a09": "四人天乘。五不定乘。言二乘種不生者。是緣",
    "T47n1960_005:0062a10": "覺乘及人天乘。以緣覺乘定受緣覺之果多",
    "T47n1960_005:0062a11": "生無佛世界。不可生於淨土。以淨土有佛。又",
    "T47n1960_005:0062a12": "不信有十方淨土。人天乘唯是流轉生死凡",
    "T47n1960_005:0062a13": "夫。不可生淨土。以淨土眾生皆是當得無上",
    "T47n1960_005:0062a14": "菩提故。二釋。前義不然。若以二乘種不生。取",
    "T47n1960_005:0062a15": "緣覺乘人天乘者。即聲聞乘得生者。何故言",
    "T47n1960_005:0062a16": "大乘善根界。又言非但無三種體亦無三種",
    "T47n1960_005:0062a17": "名耶。今二乘種不生。不論人天乘。但於三",
    "T47n1960_005:0062a18": "乘之中除聲聞緣覺二乘。名二乘種不生也。",
    "T47n1960_005:0062a19": "問曰。若聲聞緣覺乘種不生者。何故彼國有",
    "T47n1960_005:0062a20": "聲聞耶。",
    "T47n1960_005:0062a21": "答。言無二乘者。無定姓二乘。彼土二乘並",
    "T47n1960_005:0062a22": "是不定姓聲聞。悉能迴心入大乘也。天親菩",
    "T47n1960_005:0062a23": "薩依瑜伽師地論造諸論。故攝論云。披閱決",
    "T47n1960_005:0062a24": "定藏以釋攝大乘。決定藏即是瑜伽師地中",
    "T47n1960_005:0062a25": "決擇分也。今造淨土論。還依彼論之宗有五",
    "T47n1960_005:0062a26": "乘姓義。故言二乘種不生也。三依舊諸德釋",
    "T47n1960_005:0062a27": "此文言。聲聞有二種。一愚法。謂今生未能迴",
    "T47n1960_005:0062a28": "小向大聲聞。二不愚法。謂已能迴小向大聲",
    "T47n1960_005:0062a29": "聞。前者名二乘種。以不迴心向大不信有淨",
    "T47n1960_005:0062b01": "土。不願生也。後名非二乘種。雖修小行以信",
    "T47n1960_005:0062b02": "大乘願生淨土也。四釋云。彼以迴心向大所",
    "T47n1960_005:0062b03": "修聖道斷惑。皆為趣無上菩提。不名二乘也。",
    "T47n1960_005:0062b04": "以成佛果必定須斷人法二執。正習雙亡。證",
    "T47n1960_005:0062b05": "人法二空。究竟滿足方得名佛。彼為先是小",
    "T47n1960_005:0062b06": "乘。厭人執煩惱。為此先斷。取彼四果得名阿",
    "T47n1960_005:0062b07": "羅漢亦曰聲聞。然非小乘也。阿羅漢名非唯",
    "T47n1960_005:0062b08": "小果。以佛亦得名阿羅漢。如四分律云。佛度",
    "T47n1960_005:0062b09": "阿若憍陳如已言。三千大千世界有二阿羅",
    "T47n1960_005:0062b10": "漢。一是佛。二是阿若憍陳如。故阿羅漢名非",
    "T47n1960_005:0062b11": "唯小果之稱。聲聞之名亦通大乘。故法華經",
    "T47n1960_005:0062b12": "云。我等今者真是聲聞。以佛道聲令一切聞。",
    "T47n1960_005:0062b13": "此即菩薩聲聞也。我等今者真阿羅漢。於諸",
    "T47n1960_005:0062b14": "世間天人魔梵。普於其中應受供養。此即大",
    "T47n1960_005:0062b15": "乘菩薩。名雖與彼小果名同然。義有別。今淨",
    "T47n1960_005:0062b16": "土聲聞阿羅漢等。悉是趣求無上菩提之人。",
    "T47n1960_005:0062b17": "故非二乘種。亦非二乘名也。為已發大乘心。",
    "T47n1960_005:0062b18": "雖名聲聞即非小乘名也。如法華經說。彼阿",
    "T47n1960_005:0062b19": "難迴心向大。佛與受記名山海慧自在通王",
    "T47n1960_005:0062b20": "如來。至結集時取阿羅漢。豈是退大乘心。趣",
    "T47n1960_005:0062b21": "求小果。又維摩經云。迦葉言。我從是來不復",
    "T47n1960_005:0062b22": "勸人以聲聞辟支佛行。何因結集之日勸阿",
    "T47n1960_005:0062b23": "難取阿羅漢果。故知阿羅漢果非小乘果也。",
    "T47n1960_005:0062b24": "阿難從佛授記後所行之行。悉是趣佛。故知",
    "T47n1960_005:0062b25": "即是大乘菩薩行也。然直往之人先斷法執",
    "T47n1960_005:0062b26": "煩惱。修道人執煩惱至金剛心。方頓除即得",
    "T47n1960_005:0062b27": "成佛。從本已來直往菩薩先作意。唯欲斷除",
    "T47n1960_005:0062b28": "法執。故留惑。至惑盡具佛一切智。以法執煩",
    "T47n1960_005:0062b29": "惱微細難除障三菩提大果。望聲聞是白淨",
    "T47n1960_005:0062c01": "無記。望菩薩是有覆無記。菩薩偏厭。故攝論",
    "T47n1960_005:0062c02": "云。智障極盲暗。謂真俗別執。是以偏先斷也。",
    "T47n1960_005:0062c03": "人執煩惱障於涅槃。聲聞之人深厭生死。唯",
    "T47n1960_005:0062c04": "求自利。不能修學佛一切智。故彼無心斷於",
    "T47n1960_005:0062c05": "法執煩惱。法執煩惱不障涅槃故。諸聲聞斷",
    "T47n1960_005:0062c06": "人執盡得般涅槃。今此聲聞在七方便中或",
    "T47n1960_005:0062c07": "七方便前位。中三品人為先求聲聞。深厭人",
    "T47n1960_005:0062c08": "執煩惱。以於此惑作意斷除。今生西方。雖復",
    "T47n1960_005:0062c09": "迴心趣求佛果。為先厭人執煩惱。還依本習",
    "T47n1960_005:0062c10": "為說四諦。令具斷彼人執煩惱見修兩惑。斷",
    "T47n1960_005:0062c11": "彼惑時。必須見於四真諦理用無漏聖道斷此",
    "T47n1960_005:0062c12": "煩惱。斷見惑名曰預流。非住彼道名預流也。",
    "T47n1960_005:0062c13": "斷修惑已名阿羅漢。如阿羅漢無諸惑。故雖",
    "T47n1960_005:0062c14": "有此名只是菩薩之行。漸頓兩人俱行菩薩",
    "T47n1960_005:0062c15": "行。並趣求佛果。雖並得名菩薩。然迂迴人亦",
    "T47n1960_005:0062c16": "得名聲聞。以因聲悟道復本是小機。亦得名",
    "T47n1960_005:0062c17": "菩薩。以彼趣求大菩提故。菩薩之人以直往",
    "T47n1960_005:0062c18": "故。但名菩薩。不名聲聞。以本不是因聲悟道",
    "T47n1960_005:0062c19": "故。佛以二名簡彼漸頓二眾弟子。故言無量",
    "T47n1960_005:0062c20": "無邊聲聞弟子。皆阿羅漢。非是算數之所能",
    "T47n1960_005:0062c21": "知諸菩薩亦如是也。",
    "T47n1960_005:0062c22": "問曰。眾香世界與極樂世界。俱是大乘清淨",
    "T47n1960_005:0062c23": "佛土。何因眾香世界無有聲聞辟支佛名。唯",
    "T47n1960_005:0062c24": "有清淨大菩薩眾。而極樂世界乃有無量無",
    "T47n1960_005:0062c25": "邊聲聞弟子。此聲聞眾豈非小乘耶。",
    "T47n1960_005:0062c26": "釋曰。此二佛土雖俱是彼大乘之界。然其聖",
    "T47n1960_005:0062c27": "眾有通有局。眾香世界唯是趣大乘之人。於",
    "T47n1960_005:0062c28": "此娑婆修行八法。無瘡疣。生彼淨土。唯聞頓",
    "T47n1960_005:0062c29": "教大乘。故經說。彼唯有清淨大菩薩眾。無二",
    "T47n1960_005:0063a01": "乘名也。極樂世界通彼迴小向大聲聞。生彼",
    "T47n1960_005:0063a02": "淨土。通聞漸頓二種大乘會三歸一之教。發",
    "T47n1960_005:0063a03": "趣大心。行菩薩行。以先宿習斷人執惑。雖行",
    "T47n1960_005:0063a04": "菩薩道。然先斷其煩惱障種。故得名為聲聞",
    "T47n1960_005:0063a05": "阿羅漢。雖曰聲聞。以佛道聲令一切聞也。雖",
    "T47n1960_005:0063a06": "曰阿羅漢。於諸世間應受供養也。故俱並是",
    "T47n1960_005:0063a07": "大乘之界直往迂迴二眾別也。",
    "T47n1960_005:0063a08": "問曰。如小乘四決擇分善根中。燸不受邪教。",
    "T47n1960_005:0063a09": "頂不斷善根。忍不生惡趣。世第一法必入聖",
    "T47n1960_005:0063a10": "道。此即至於下品忍位。方得惡趣非擇滅也。",
    "T47n1960_005:0063a11": "菩薩為利生不受變易生死。猶自未得三惡",
    "T47n1960_005:0063a12": "趣非擇滅也。如何一生淨土極惡凡夫。一聲",
    "T47n1960_005:0063a13": "十聲稱念佛號。即得永絕三惡趣而不生也。",
    "T47n1960_005:0063a14": "釋曰。決擇分善根小乘位人。居在穢土退轉",
    "T47n1960_005:0063a15": "之處。燸頂二善根猶為退位。故至忍善根方",
    "T47n1960_005:0063a16": "得惡趣非擇滅也。然薩婆多宗亦許別義。於",
    "T47n1960_005:0063a17": "忍位前得惡趣非擇滅。然不決定。今生西方",
    "T47n1960_005:0063a18": "猶處殊勝。常覩聖眾。恒聞妙法。殊勝行願念",
    "T47n1960_005:0063a19": "念增進。前前惡業漸漸消滅。後後善品念念",
    "T47n1960_005:0063a20": "增修。闕彼惡緣故得非擇滅。得不退轉。以願",
    "T47n1960_005:0063a21": "力故往諸惡趣。拯拔沈淪。願力受生。不由業",
    "T47n1960_005:0063a22": "往不落惡趣。其義不妨也。",
    "T47n1960_005:0063a23": "釋淨土群疑論卷第五"
}