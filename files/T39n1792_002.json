{
    "T39n1792_002:0506c15": "佛說盂蘭盆經疏下",
    "T39n1792_002:0506c17": "充國沙門宗密述",
    "T39n1792_002:0506c18": "◎四正解經文(二)。正解經文於中復二。初",
    "T39n1792_002:0506c19": "釋題目。二解本文。初釋題目。",
    "T39n1792_002:0506c20": "佛說盂蘭盆經　此經總有三譯。一晉武帝",
    "T39n1792_002:0506c21": "時。剎法師翻云盂蘭盆經。二惠帝時。法炬法",
    "T39n1792_002:0506c22": "師譯云灌臘經。應此文云。具飯百味五果汲",
    "T39n1792_002:0506c23": "灌盆器香油錠燭等故。三舊本別錄。又有一",
    "T39n1792_002:0506c24": "師。翻為報恩經。約所行之行而立名故。今",
    "T39n1792_002:0506c25": "所釋者。即初譯也。義淨三藏云。頒自我口暢",
    "T39n1792_002:0506c26": "之。彼心以教合機。故稱佛說。盂蘭是西域之",
    "T39n1792_002:0506c27": "語。此云倒懸。盆乃東夏之音。仍為救器。若隨",
    "T39n1792_002:0506c28": "方俗應曰救倒懸盆。斯繇尊者之親魂沈闇",
    "T39n1792_002:0506c29": "道。載飢且渴命似倒懸。縱聖子之威靈無以",
    "T39n1792_002:0507a01": "拯其塗炭。佛令盆羅百味式貢三尊。仰大眾",
    "T39n1792_002:0507a02": "之恩光。救倒懸之窘急。即從此義以立經",
    "T39n1792_002:0507a03": "名。經者正名為線。義曰契經。線能貫華。經能",
    "T39n1792_002:0507a04": "持緯。謂所詮之義似緯似華。能詮之文能持",
    "T39n1792_002:0507a05": "能貫。今順此方典誥。是以目之為經。借義助",
    "T39n1792_002:0507a06": "名。仍加契字。此釋符佛地論。二義中貫穿",
    "T39n1792_002:0507a07": "之義。雜心論五義中結鬘之義也。二解本",
    "T39n1792_002:0507a08": "文。解本文分三。一序分。三正宗分。三",
    "T39n1792_002:0507a09": "流通分。以三分之興。彌天高判冥符西域。今",
    "T39n1792_002:0507a10": "古同遵。初序分中諸經多有二序。一證信序。",
    "T39n1792_002:0507a11": "謂如是之法我從佛聞。標記說時說處分明。",
    "T39n1792_002:0507a12": "大眾同聞非謬。以為證據令總信受。經無",
    "T39n1792_002:0507a13": "豐約非信不傳。繇是經初必須證信。故智度",
    "T39n1792_002:0507a14": "論云。說時方人令生信故。二發起序發明",
    "T39n1792_002:0507a15": "信起正宗之法。如淨名寶蓋法華毫光之類。",
    "T39n1792_002:0507a16": "然證信亦云通序。諸經皆同故。亦云經後序。",
    "T39n1792_002:0507a17": "佛說法時而未有故。發起亦云別序。諸經各",
    "T39n1792_002:0507a18": "別故。亦云經前序。佛先自發起。方說正宗故。",
    "T39n1792_002:0507a19": "初證信序。",
    "T39n1792_002:0507a20": "聞如是一時佛在舍衛國祇樹給孤獨園　則",
    "T39n1792_002:0507a21": "佛臨滅度時。阿難請問四事。佛令置此言",
    "T39n1792_002:0507a22": "也。所問四事佛一一答。謂一依四念處。二以",
    "T39n1792_002:0507a23": "戒為師。三默擯惡性比丘。四一切經初。皆云",
    "T39n1792_002:0507a24": "如是我聞一時佛在某處與某處若干人俱。",
    "T39n1792_002:0507a25": "諸經多具六種成就。文或闕略義必具之。謂",
    "T39n1792_002:0507a26": "一信二聞三時四主五處六眾。六緣不具教",
    "T39n1792_002:0507a27": "則不興。必須具六。故云成就。今經闕於列眾",
    "T39n1792_002:0507a28": "也。又聞成就為初異餘經者。各是譯人之意。",
    "T39n1792_002:0507a29": "謂或云如是之法我從佛聞。或云我於佛邊聞",
    "T39n1792_002:0507b01": "如是法。皆是指法之詞也。不云我者。意彰",
    "T39n1792_002:0507b02": "聖人皆證無我理故。餘經有者。即阿難自指",
    "T39n1792_002:0507b03": "五蘊假者。不同情計之我。亦無過也。聞謂耳",
    "T39n1792_002:0507b04": "根發識聽彼外聲。次云如是者。信成就也。夫",
    "T39n1792_002:0507b05": "信者言是事如是。不信者言是事不如是。故",
    "T39n1792_002:0507b06": "肇公云。信順之詞也。一時者。師資合會說",
    "T39n1792_002:0507b07": "聽究竟。總名一時。簡異餘時也。謂如來說",
    "T39n1792_002:0507b08": "經。時有無量。不能別舉。一言略周故但云一。",
    "T39n1792_002:0507b09": "諸方時分延促不定故。總言一時。然諸經",
    "T39n1792_002:0507b10": "中不指定時指定處者。有解招難故不用",
    "T39n1792_002:0507b11": "之。今詳其意。以處則不過十六國中。遊化住",
    "T39n1792_002:0507b12": "止之處而有其數。易為標指。時則年月春秋",
    "T39n1792_002:0507b13": "寒熱晝夜寅卯須臾等時。變異迅速積數無",
    "T39n1792_002:0507b14": "量。不可說錄。難為標指故。佛者梵語佛陀。",
    "T39n1792_002:0507b15": "此云覺者。謂覺了真妄性相之者也。覺有三",
    "T39n1792_002:0507b16": "義。一自覺我空。簡異凡夫。二覺他法空。簡",
    "T39n1792_002:0507b17": "異二乘。三覺滿俱空合於本覺。名究竟覺。或",
    "T39n1792_002:0507b18": "名大覺妙覺。簡異菩薩。在舍衛等者。處成就",
    "T39n1792_002:0507b19": "也。真諦記云。住處有二。一境界處。謂化在",
    "T39n1792_002:0507b20": "俗之流。二依止處。謂統出家之眾。初即舍",
    "T39n1792_002:0507b21": "衛。後即祇園。婆沙論云。舉舍衛者。令遠人",
    "T39n1792_002:0507b22": "知。舉祇園者。令近人知。舍衛此云聞物。謂",
    "T39n1792_002:0507b23": "具足財寶之物。多聞解脫之人。遠聞諸國",
    "T39n1792_002:0507b24": "故。義淨三藏譯金剛經。云名稱大城。祇樹",
    "T39n1792_002:0507b25": "等者。即祇陀太子所施之樹。給孤長者所買",
    "T39n1792_002:0507b26": "之園。祇陀此云戰勝。波斯匿王太子也。生時",
    "T39n1792_002:0507b27": "王與外國戰勝因以為名。給孤獨者。是臣之",
    "T39n1792_002:0507b28": "號。本名須達多。此云善施。謂給孤獨。即是",
    "T39n1792_002:0507b29": "善施。又常行施故名善施。鄉人美之號給孤",
    "T39n1792_002:0507c01": "獨。然園是須達所買。樹是祇陀所施。園總樹",
    "T39n1792_002:0507c02": "別。先合標園今以禮別尊卑故。樹先園後。西",
    "T39n1792_002:0507c03": "國呼寺為僧伽藍摩。此云眾園。以佛教東流",
    "T39n1792_002:0507c04": "初至中國。止鴻臚寺賓異域僧僧既漸多。散",
    "T39n1792_002:0507c05": "置別館。存其本號皆曰寺焉。其買園施樹者。",
    "T39n1792_002:0507c06": "涅槃經說。須達長者為兒聘婦。詣王舍城。因",
    "T39n1792_002:0507c07": "見佛發心。請入舍衛說法。佛令舍利弗隨歸",
    "T39n1792_002:0507c08": "先揀住處。擇得祇陀太子之園。長者問買。",
    "T39n1792_002:0507c09": "太子戲云。側布黃金滿即賣之。長者便欲交",
    "T39n1792_002:0507c10": "付。太子云。是戲言。共請斷事之人斷之。彼斷",
    "T39n1792_002:0507c11": "令依先語。長者載金側布。唯少一隅。太子",
    "T39n1792_002:0507c12": "見其不惜財寶。知佛殊勝。遂施所餘之地置",
    "T39n1792_002:0507c13": "立門屋。施園中樹以為林蔭。二人共成精舍",
    "T39n1792_002:0507c14": "請佛居之。故云祇樹等也。闕眾成就者。但文",
    "T39n1792_002:0507c15": "略也。如無常經等。然有其時。必具徒眾故。經",
    "T39n1792_002:0507c16": "末云四輩弟子歡喜奉行。二發起序(六)。發",
    "T39n1792_002:0507c17": "起者。此經既以孝順拔苦為宗故。託救母之",
    "T39n1792_002:0507c18": "緣而為發起。文分為六。第一目連道滿。第",
    "T39n1792_002:0507c19": "二知恩欲酬。第三攀慕遍尋。第四得見所在。",
    "T39n1792_002:0507c20": "第五痛哭往救。第六惡習現前。初目連道",
    "T39n1792_002:0507c21": "滿。",
    "T39n1792_002:0507c22": "大目犍連始得六通　此人姓大目犍連。唐",
    "T39n1792_002:0507c23": "言菉菽氏。彼國上古有仙。常食菉荳。尊者",
    "T39n1792_002:0507c24": "是彼之種族也。名尼拘律陀。即樹名也。尊者",
    "T39n1792_002:0507c25": "二親因祭此樹神而生尊者。故名此也。是王",
    "T39n1792_002:0507c26": "舍城中輔相之子。時人貴其種。所以稱其氏。",
    "T39n1792_002:0507c27": "始得六通者。始即是初。初得聖道便度二親。",
    "T39n1792_002:0507c28": "本因親而修道故也。道雖無異本願各殊。故",
    "T39n1792_002:0507c29": "諸聖者不必皆爾。六通者。一神境通。智證",
    "T39n1792_002:0508a01": "神境故。亦名如意通。身如其意欲往即到故。",
    "T39n1792_002:0508a02": "二天眼通。三天耳通。謂能見能聞若近若遠。",
    "T39n1792_002:0508a03": "障內障外色聲等故。四宿命通。能知宿世本",
    "T39n1792_002:0508a04": "生本事故。五他心通。謂於定散漏無漏心。一",
    "T39n1792_002:0508a05": "切能知故。六漏盡通。謂身中漏盡而能知故。",
    "T39n1792_002:0508a06": "六皆無擁故總名通。二知恩欲酬。",
    "T39n1792_002:0508a07": "欲度父母報乳哺之恩　度謂度脫。然報恩",
    "T39n1792_002:0508a08": "兩字。但是通標虛位。度脫正是其報。乳謂母",
    "T39n1792_002:0508a09": "乳。哺是嚼哺。然父母有遠近。恩有輕重。報有",
    "T39n1792_002:0508a10": "分全。遠者七世乃至多世。近者即生此身。七",
    "T39n1792_002:0508a11": "世者。外教所宗。人以形質為本傳體相續。以",
    "T39n1792_002:0508a12": "父祖已上為七世故。偏尊於父。佛教所宗。",
    "T39n1792_002:0508a13": "人以靈識為本。四大形質為靈識所依。世世",
    "T39n1792_002:0508a14": "生生皆有父母。生養此身。已去乃至七生所",
    "T39n1792_002:0508a15": "生父母為七世也。然寄託之處。惟在母胎。",
    "T39n1792_002:0508a16": "生來乳哺懷抱亦多是母。故偏重母。是以經",
    "T39n1792_002:0508a17": "中但云報乳哺之恩也。乃至多世者。於中偏",
    "T39n1792_002:0508a18": "取歸依佛已來所有生身父母。能生我身",
    "T39n1792_002:0508a19": "修道器故。諸佛成道之時。多生父母皆相會",
    "T39n1792_002:0508a20": "遇。聞法獲益。恩有輕重者。此生父母最重。",
    "T39n1792_002:0508a21": "餘漸輕也。報有分全者。侍養一生為分。度脫",
    "T39n1792_002:0508a22": "多生為全。故經云。左肩擔父。右肩擔母。遍行",
    "T39n1792_002:0508a23": "大地。亦不能報恩。故知此生所報為分。設",
    "T39n1792_002:0508a24": "同孟宗董黯董永之類。亦為分也。今經云。欲",
    "T39n1792_002:0508a25": "度父母者。意令得道。明其全也。若總不報。",
    "T39n1792_002:0508a26": "便是不孝罪人。況加逆事。且泛論一切人",
    "T39n1792_002:0508a27": "恩。華嚴經云。不知恩者多遭橫死。觀佛相海",
    "T39n1792_002:0508a28": "經云。有恩不報。是阿鼻因諸恩尚然。況於",
    "T39n1792_002:0508a29": "父母。父母之恩無可校量。故詩云。蓼蓼者莪",
    "T39n1792_002:0508b01": "匪莪伊蒿。哀哀父母生我劬勞。乃至無父可",
    "T39n1792_002:0508b02": "怙無母可恃。出則銜恤入則靡至。父兮生",
    "T39n1792_002:0508b03": "我。母兮鞠我。撫我畜我。長我育我。顧我。",
    "T39n1792_002:0508b04": "復我。出入腹我。欲報之德昊天罔極。故三藏",
    "T39n1792_002:0508b05": "云。父母義高天地恩深巨海。是以係仰顧腹",
    "T39n1792_002:0508b06": "之恩。思答劬勞之德。父母恩重經云。父母懷",
    "T39n1792_002:0508b07": "抱含笑未語和和弄聲。飢時須食非母不",
    "T39n1792_002:0508b08": "哺。渴時須飲非母不乳(云云)。計論母恩昊天",
    "T39n1792_002:0508b09": "罔極。嗚呼慈母云何可報(云云)。至於行來東西",
    "T39n1792_002:0508b10": "隣里井竈碓磨。不時還家。母忽心驚。兩乳流",
    "T39n1792_002:0508b11": "出。即知我兒家中憶我。即便還家。問詳此經",
    "T39n1792_002:0508b12": "文淺朴。偏誡貧賤之流何也。答君子自孝故。",
    "T39n1792_002:0508b13": "偏誡小人。又君子有簞瓢之貧。何妨確磨等",
    "T39n1792_002:0508b14": "事。又偏敘艱勤之語。始彰鞠養之勞耳。又云。",
    "T39n1792_002:0508b15": "其兒遙見母來。或在欄車搖頭弄腦。或復曳",
    "T39n1792_002:0508b16": "腹隨行嗚呼向母。母為其子曲身下就。長舒",
    "T39n1792_002:0508b17": "兩手摩拭塵土。嗚和其口。開懷出乳。以乳",
    "T39n1792_002:0508b18": "乳之。母見兒歡。兒見母喜。二情相交恩愛慈",
    "T39n1792_002:0508b19": "重。莫復過是(云云)。既生長大朋友相隨。梳頭",
    "T39n1792_002:0508b20": "摩髮欲得好衣覆蓋其身。敝衣故破父母自",
    "T39n1792_002:0508b21": "著。新好綿帛先與其子。至于行來官私急",
    "T39n1792_002:0508b22": "疾。傾心南北。逐子東西。橫簪頭上。子漸長",
    "T39n1792_002:0508b23": "大。為與索妻。得他女子父母轉疎。私房",
    "T39n1792_002:0508b24": "室內共相語樂。父母年老氣力衰微。終朝",
    "T39n1792_002:0508b25": "至暮不來借問。或復父孤母寡獨守空房。猶",
    "T39n1792_002:0508b26": "如客人寄止他舍。常無恩愛。或無襦被寒凍",
    "T39n1792_002:0508b27": "苦辛。厄難遭之太甚。年老色衰多饒蚤蝨。夙",
    "T39n1792_002:0508b28": "夜不臥長吟歎息。何罪宿愆。生此不孝之",
    "T39n1792_002:0508b29": "子。或時呼喚。瞋目驚怒盡不從順。婦兒罵",
    "T39n1792_002:0508c01": "詈低頭含笑(云云)。帝釋梵王諸天人民。一切眾",
    "T39n1792_002:0508c02": "會。聞經歡喜發菩提心。號哭動地淚下如雨。",
    "T39n1792_002:0508c03": "評曰。細思其事誠哉是言。或有母不如此兒",
    "T39n1792_002:0508c04": "不如彼者。百中無一也。良繇眾生無始無明",
    "T39n1792_002:0508c05": "迷真執妄。既根本顛倒故。枝末一一皆然。禍",
    "T39n1792_002:0508c06": "哉凡愚。云何可度。三攀慕遍尋。",
    "T39n1792_002:0508c07": "即以道眼觀視世間　觀求生處是天眼通。",
    "T39n1792_002:0508c08": "繇證道而得故云道眼。世間有二。謂三界是",
    "T39n1792_002:0508c09": "器世間。六道是有情世間。然尊者喪親之日",
    "T39n1792_002:0508c10": "猶是凡夫。不知父母生于何道。今成聖果力。",
    "T39n1792_002:0508c11": "可追求故。以天眼上下觀視于三界處尋六",
    "T39n1792_002:0508c12": "道身。得通便觀。故云即也。四得見所在。",
    "T39n1792_002:0508c13": "見其亡母生餓鬼中。不見飲食皮骨連立",
    "T39n1792_002:0508c14": "　本觀世間俱尋父母。父生樂處不假施勞。既",
    "T39n1792_002:0508c15": "非經宗故此不述。母生鬼道已屬三塗。復在",
    "T39n1792_002:0508c16": "餓中。是鬼之極苦。拔濟苦者唯盂蘭盆。發起",
    "T39n1792_002:0508c17": "正宗意在斯也。生餓鬼中是異熟果。酬引業",
    "T39n1792_002:0508c18": "故。不見飲食是等流果。酬滿業故。是慳貪",
    "T39n1792_002:0508c19": "業之果也。皮骨連立是增上果。準正理論。",
    "T39n1792_002:0508c20": "鬼本住在此洲之下五百繇旬。縱廣亦爾。有",
    "T39n1792_002:0508c21": "琰魔羅界。從此展轉散取餘方。人間一月",
    "T39n1792_002:0508c22": "為一日。乘此積月積年壽五百歲。然鬼有三",
    "T39n1792_002:0508c23": "種。一無財鬼。以無福德不得食故。二少財鬼。",
    "T39n1792_002:0508c24": "少得淨妙飲食故。三多財鬼。多得淨妙飲食",
    "T39n1792_002:0508c25": "故。此三種鬼復各有三。無財三者。一炬口",
    "T39n1792_002:0508c26": "鬼。謂火炬炎熾常從口出。繇是前生燒壞村",
    "T39n1792_002:0508c27": "柵焚炙賢良。以此求財墮於地獄。從地獄出",
    "T39n1792_002:0508c28": "墮此鬼中。故正法念經云。若人貪嫉枉奪人",
    "T39n1792_002:0508c29": "財。破人城郭殺害抄掠得財。奉王大臣。轉增",
    "T39n1792_002:0509a01": "凶暴。墮熾然餓鬼中。二鍼咽鬼。謂頭大如",
    "T39n1792_002:0509a02": "山。咽如鍼孔。繇於破齋夜食盜竊眾僧之食",
    "T39n1792_002:0509a03": "故。故齋法清淨經云。目連路逢數百萬鬼。",
    "T39n1792_002:0509a04": "頭如大山等。三臭口鬼。謂口中腐臭自惡受",
    "T39n1792_002:0509a05": "苦。以多貪名利自是非他。讚歎惡人毀謗賢",
    "T39n1792_002:0509a06": "善故。據此三種。寧吞鐵丸不食信施。少財三",
    "T39n1792_002:0509a07": "者。一鍼毛鬼。毛利如鍼行便自刺。為貪利故。",
    "T39n1792_002:0509a08": "妄行鍼炙及刺畜生。但為求財不愈疾故。二",
    "T39n1792_002:0509a09": "臭毛鬼。毛利而臭自拔受苦。繇於販賣猪羊",
    "T39n1792_002:0509a10": "烹宰鵝鴨。湯爛刀剝楚痛難堪。地獄罪終墮",
    "T39n1792_002:0509a11": "斯鬼趣。三大癭鬼。咽垂大癭自決噉膿。繇嫉",
    "T39n1792_002:0509a12": "妬於人常懷瞋恨故。多財三者。一得棄鬼。謂",
    "T39n1792_002:0509a13": "常得祭祀所棄食故。繇於罪多福少少施多",
    "T39n1792_002:0509a14": "慳。棄擲之物方惠施故。二得失鬼。謂常得",
    "T39n1792_002:0509a15": "巷陌所遺食故。以於現財常生慳著。疑欲失",
    "T39n1792_002:0509a16": "者而方捨故。三勢力鬼。謂夜叉羅剎毘舍",
    "T39n1792_002:0509a17": "闍等。所受富樂類於人天。或依樹林。或住",
    "T39n1792_002:0509a18": "山谷。或居靈廟或處空宮。形竪而行。屬於鬼",
    "T39n1792_002:0509a19": "趣。此等變化多端者。繇於因地罪福不精",
    "T39n1792_002:0509a20": "苦樂之因相雜作故。付法藏傳說。僧伽耶",
    "T39n1792_002:0509a21": "舍比丘。遊大海邊見妙宮殿。其家鎖二鬼等。",
    "T39n1792_002:0509a22": "今尊者之親。是無財鬼中炬口鬼也。又有處",
    "T39n1792_002:0509a23": "說。餓鬼有三種。一外障。得遇水時即見有",
    "T39n1792_002:0509a24": "人執刀仗等而障礙故。二內障。口有火炬。",
    "T39n1792_002:0509a25": "或咽如鍼故。三無障。見河是猛火。或食糞穢。",
    "T39n1792_002:0509a26": "或自割身肉食噉等。今尊者之親當內障也。",
    "T39n1792_002:0509a27": "上來諸鬼皆繇自心因行所招。果報必應。",
    "T39n1792_002:0509a28": "譬如影響繇於形聲。雖父母至親不相替代。",
    "T39n1792_002:0509a29": "故諸智者宜各勵心。儻遇善緣不應空過。一",
    "T39n1792_002:0509b01": "朝去世誰為修崇。縱託子孫七分獲一。況無",
    "T39n1792_002:0509b02": "孝子。悔恨何追。且濁世凡流鮮懷仁孝。唯",
    "T39n1792_002:0509b03": "憂妻子。豈念幽靈。貧賤者迫以飢寒。富貴者",
    "T39n1792_002:0509b04": "荒於財色。設能追福厭課者多。竭力罄心萬",
    "T39n1792_002:0509b05": "中無一。世途目擊豈不昭然。故恩重經云。夫",
    "T39n1792_002:0509b06": "妻和合同作五逆。彼時呼喚急速走使。父",
    "T39n1792_002:0509b07": "母之語十喚九違。不相從順罵詈瞋目。生存",
    "T39n1792_002:0509b08": "尚爾。歿後可知。自既不仁。兒豈能孝。故昔",
    "T39n1792_002:0509b09": "有送父林野。乃持輿迴歸。以古觀今雖途跡",
    "T39n1792_002:0509b10": "異而心同也。五慟哭往救。",
    "T39n1792_002:0509b11": "目連悲哀。即以鉢盛飯往餉其母　悲哀者。",
    "T39n1792_002:0509b12": "生育恩重如上所陳。死別隔生忽然再見。縱",
    "T39n1792_002:0509b13": "使顏容仍舊亦可啼泣悲傷。況覩鬼形皮骨",
    "T39n1792_002:0509b14": "連立。喉中煙焰腹裏空虛。苦似倒懸命唯喘",
    "T39n1792_002:0509b15": "息。豈不能碎身擗踊竭氣號咷。恨罪逆之偷",
    "T39n1792_002:0509b16": "安。痛慈親之受苦。經標總意但曰悲哀。細察",
    "T39n1792_002:0509b17": "當時何疑不爾。故三藏科云摧慟。釋云。感",
    "T39n1792_002:0509b18": "激徹於骨髓。號叫動於天地。鉢飯往餉者。",
    "T39n1792_002:0509b19": "母既氣綿夕漏厄在朝飢。飢而且渴。理須救",
    "T39n1792_002:0509b20": "濟。濟此之急飯食為先。故以鉢盛飯持餉於",
    "T39n1792_002:0509b21": "母。六惡習現在。",
    "T39n1792_002:0509b22": "母得鉢飯便以左手障鉢右手揣食食未入口",
    "T39n1792_002:0509b23": "化成火炭遂不得食　境隨心變。果藉業成。",
    "T39n1792_002:0509b24": "餓因未除飽緣寧致。鬼是炬口。食近口而熾",
    "T39n1792_002:0509b25": "然。水作堅氷。氷近湯而確耳。即知神力不",
    "T39n1792_002:0509b26": "禁業力。除飢要且除慳。故六通往餉而招",
    "T39n1792_002:0509b27": "殃。百味盆羅而致苦。大哉業熟可思者焉。",
    "T39n1792_002:0509b28": "今左手障鉢慳恐餘侵。右手揣食貪於自給。",
    "T39n1792_002:0509b29": "慳貪猛盛如此現行。飯食劣緣若何充濟。故",
    "T39n1792_002:0509c01": "化為火不得食也。上來序分竟。二正宗分",
    "T39n1792_002:0509c02": "(二)。正宗分文分為二。初目連悲陳苦厄。二如",
    "T39n1792_002:0509c03": "來廣示因緣。初目連悲陳苦厄。",
    "T39n1792_002:0509c04": "目連大叫悲號涕泣。馳還白佛具陳如此",
    "T39n1792_002:0509c05": "　子急告父。臣急告君。自力不如。理宜投佛。",
    "T39n1792_002:0509c06": "弟子勤觀四諦。已證三明。可以反覆山河。迴",
    "T39n1792_002:0509c07": "轉日月。豈料母縈極苦。命若到懸。竭其孝誠",
    "T39n1792_002:0509c08": "盡其神變。而竟不能令除惡報暫濟飢腸。所",
    "T39n1792_002:0509c09": "以叫泣奔還。備申哀懇　二如來廣示因緣",
    "T39n1792_002:0509c10": "(八)。如來廣示因緣。且依三藏大分八段。第",
    "T39n1792_002:0509c11": "一彰母罪深。第二明子德劣。第三斥邪無",
    "T39n1792_002:0509c12": "力。第四顯正有能。第五許以救方。第六示其",
    "T39n1792_002:0509c13": "正法。第七孝子領悟。第八慈母獲益。初彰",
    "T39n1792_002:0509c14": "母罪深。",
    "T39n1792_002:0509c15": "佛言汝母罪根深結",
    "T39n1792_002:0509c16": "　有經中說。定光佛時目連名羅卜。母字青",
    "T39n1792_002:0509c17": "提。羅卜欲行。囑其母曰。若有客來孃當具",
    "T39n1792_002:0509c18": "膳。去後客至母乃不供。仍更詐為設食之",
    "T39n1792_002:0509c19": "筵。兒歸問曰。昨日客來若為備擬。母曰。",
    "T39n1792_002:0509c20": "汝豈不見設食處耶。從爾已來五百生中慳",
    "T39n1792_002:0509c21": "慳相續。故云罪根深結。罪謂身口之業。根",
    "T39n1792_002:0509c22": "謂慳貪之心。多生相續為深。交固難解為",
    "T39n1792_002:0509c23": "結。從慳所起皆是罪業。非唯彼時一度妄",
    "T39n1792_002:0509c24": "語。謂慳貪是苦根。所作是苦業。餓鬼是苦",
    "T39n1792_002:0509c25": "果。為三事也。若準十重戒中。慳亦是業。",
    "T39n1792_002:0509c26": "唯貪為根。起罪業故。問五百生慳為人",
    "T39n1792_002:0509c27": "為鬼。答人鬼相間。造受相資。若唯人身不",
    "T39n1792_002:0509c28": "名惡報。若唯鬼身不應造業。或亦為畜於",
    "T39n1792_002:0509c29": "理無妨。但慳習不除即名相續。問目連自",
    "T39n1792_002:0510a01": "定光佛世已來。所生之母不一。如何偏救",
    "T39n1792_002:0510a02": "彼之青提。答青提與目連緣深。今生復為",
    "T39n1792_002:0510a03": "其母。但救此身所生之母。非謂救彼遠世",
    "T39n1792_002:0510a04": "青提。餘論云云。皆為未達　二明子德",
    "T39n1792_002:0510a05": "劣。",
    "T39n1792_002:0510a06": "非汝一人力所奈何　汝母慳心。慳於一切。",
    "T39n1792_002:0510a07": "時經多世。事歷多人。豈汝一人力可濟拔。",
    "T39n1792_002:0510a08": "三斥邪無力。",
    "T39n1792_002:0510a09": "汝雖孝順聲動天地天神地祇邪魔外道。道士",
    "T39n1792_002:0510a10": "四天王神。亦不能奈何　三藏云。縱汝感天",
    "T39n1792_002:0510a11": "靈于上界。激地祇于下方。縱攝邪魔橫羅",
    "T39n1792_002:0510a12": "外道。統六合以同一家。總八部以為一眾。",
    "T39n1792_002:0510a13": "併其神力亦不奈何。外道道士者。外道中之",
    "T39n1792_002:0510a14": "道士也。簡內道中之道士。佛教初傳此方。",
    "T39n1792_002:0510a15": "呼僧為道士故。四天王者。毘沙門等護持世",
    "T39n1792_002:0510a16": "界者也。四顯正有能。",
    "T39n1792_002:0510a17": "當須十方眾僧威神之力乃得解脫　三藏",
    "T39n1792_002:0510a18": "云。一縷不能制象。必假多絲。一人不能除業。",
    "T39n1792_002:0510a19": "必資眾德。今詳前後經文。以邪正一多相對",
    "T39n1792_002:0510a20": "乃有四句。一正而非多。此不能救故。前非汝",
    "T39n1792_002:0510a21": "一人奈何。二多而非正。亦不能救。即前神祇",
    "T39n1792_002:0510a22": "邪魔外道等也。三亦多亦正。方可救拔。即十",
    "T39n1792_002:0510a23": "方僧也。四不多不正。居然不可。故無經文。",
    "T39n1792_002:0510a24": "五許以救方。",
    "T39n1792_002:0510a25": "吾今當說救濟之法。令一切難皆離憂苦",
    "T39n1792_002:0510a26": "　今當說者。正是許詞。救濟法者。是所許事。",
    "T39n1792_002:0510a27": "令一切等者。千鈞之弩。不獨為鼷鼠發機。",
    "T39n1792_002:0510a28": "三界之尊。豈偏令汝母離苦。六示其正法。",
    "T39n1792_002:0510a29": "示正法於中分二。初教孝子獻供之法。後",
    "T39n1792_002:0510b01": "教眾僧受供之儀。初復有五。一定勝時。二發",
    "T39n1792_002:0510b02": "勝意。三設勝供。四讚勝田。五獲勝益。謂自恣",
    "T39n1792_002:0510b03": "日為勝時。如春陽之月孝心為勝意。如精新",
    "T39n1792_002:0510b04": "種子百味五果等為勝供。如好牛犁以之供",
    "T39n1792_002:0510b05": "養。如能耕墾賢聖為勝田。如膏腴之地。存亡",
    "T39n1792_002:0510b06": "父母六親眷屬。乃至七代離苦生天為勝益。",
    "T39n1792_002:0510b07": "如千箱萬斛秋收冬藏。經文意勢。豈不然",
    "T39n1792_002:0510b08": "乎。智者詳之。如指其掌。初教孝子獻供法",
    "T39n1792_002:0510b09": "(五)。一定勝時。",
    "T39n1792_002:0510b10": "佛告目連十方眾僧七月十五日僧自恣時",
    "T39n1792_002:0510b11": "　梵語僧伽。此云眾和合。謂若眾而不和。如群",
    "T39n1792_002:0510b12": "商群吏及軍眾等。不名僧寶。若和而不眾。如",
    "T39n1792_002:0510b13": "二人同心之類。亦非僧寶。眾而和合為福之",
    "T39n1792_002:0510b14": "因。方名僧寶。和合者。此有六種。謂身和同。",
    "T39n1792_002:0510b15": "事語和同。默意和同。忍戒和同。修見和同。解",
    "T39n1792_002:0510b16": "利和同均也。儒說小人君子。或和或同。今釋",
    "T39n1792_002:0510b17": "子比丘和而同也。今云十方者。法無限局豈",
    "T39n1792_002:0510b18": "隔親疎。眾僧者。唐梵重標譯人之拙。七月十",
    "T39n1792_002:0510b19": "五日者。前三月夏安居竟故可自恣。自恣有",
    "T39n1792_002:0510b20": "三日。或十四十五十六。今舉中間也。此剩僧",
    "T39n1792_002:0510b21": "字。去之又句闕。亦是譯人之失也。何不云共",
    "T39n1792_002:0510b22": "自恣時。自恣者。自己之過恣他所舉。謂一夏",
    "T39n1792_002:0510b23": "安居九旬加行。不階四果亦得四禪。佛設教",
    "T39n1792_002:0510b24": "門本意如此。正像末法僧等皆然。雖後五百",
    "T39n1792_002:0510b25": "歲。亦有持戒修福者故。然將超苦海謹護浮",
    "T39n1792_002:0510b26": "囊。猶恐當局者迷。必藉旁觀得失。縱不斷惑",
    "T39n1792_002:0510b27": "證果。還希罪滅福生故。褊袒於眾中白大德",
    "T39n1792_002:0510b28": "長老。或見我過。或聞我罪。或疑我犯。恣任所",
    "T39n1792_002:0510b29": "舉。哀愍語我。我當懺悔。如此則身心清淨。猶",
    "T39n1792_002:0510c01": "如琉璃。禪定解脫或有之矣。供養此者力用",
    "T39n1792_002:0510c02": "可知。豈不拔濟先亡資熏現在。故三藏云。比",
    "T39n1792_002:0510c03": "丘受歲之日。大眾自恣之時。僧多獲道於四",
    "T39n1792_002:0510c04": "果。故能濟厄於七代。二發勝意。",
    "T39n1792_002:0510c05": "當為七世父母及現在父母厄難中者　當",
    "T39n1792_002:0510c06": "為者。能救之心。七世下所救之境。約境明心",
    "T39n1792_002:0510c07": "故云勝也。七世者。所生父母。不同儒教取上",
    "T39n1792_002:0510c08": "代祖宗。厄難中者。通於存歿。歿則地獄鬼畜。",
    "T39n1792_002:0510c09": "存則病痛枷禁。皆名厄難。七世父母雖似轉",
    "T39n1792_002:0510c10": "疎。皆是生我修道之器。既蒙鞠育豈負深恩。",
    "T39n1792_002:0510c11": "故三藏云。天地覆載。既無憚於劬勞。幽顯沈",
    "T39n1792_002:0510c12": "淪。理合答於罔極。三設勝供。",
    "T39n1792_002:0510c13": "具飯百味五果汲灌盆器香油錠燭床敷臥具。",
    "T39n1792_002:0510c14": "盡世甘美以著盆中供養十方大德眾僧",
    "T39n1792_002:0510c15": "　具飯百味者。總標也。如人盛饌盤筵邀命",
    "T39n1792_002:0510c16": "賓客唯云喫飯。故飯為總統於百味。百者大",
    "T39n1792_002:0510c17": "數非定一百。五果者。一核果。如棗杏桃李等。",
    "T39n1792_002:0510c18": "二膚果。如瓜梨柰椹等。三殼果。如胡桃石榴",
    "T39n1792_002:0510c19": "等。四糩果。如蘇荏等。五角果。如菱豆等。上",
    "T39n1792_002:0510c20": "皆舌所嘗也。汲灌盆器者。沐浴等所用。并下",
    "T39n1792_002:0510c21": "床敷臥具。皆身所覺也。香者鼻所嗅也。油",
    "T39n1792_002:0510c22": "錠燭者炤燎等。用眼所見也。亦可香油塗",
    "T39n1792_002:0510c23": "身。亦屬身攝。西域如此。盡世甘美者。亦屬舌",
    "T39n1792_002:0510c24": "也。上來於五欲境中唯闕聲也。盡世之言。詳",
    "T39n1792_002:0510c25": "其意趣。有二種盡。謂富貴則盡世所有。有即",
    "T39n1792_002:0510c26": "須求。貧賤則盡力所及。及則須覓。即知不定",
    "T39n1792_002:0510c27": "少多之物。但在竭盡其心。亦類彼享於克誠",
    "T39n1792_002:0510c28": "馨於明德也。著盆中者。譯經訛錯。如何床等",
    "T39n1792_002:0510c29": "可置盆中。應云著盂蘭盆供會之中也。供養",
    "T39n1792_002:0511a01": "二句者。正明行也。據經本意。但以可受用物。",
    "T39n1792_002:0511a02": "供養大德之僧。不必雕鏤金玉剪割繒綵高",
    "T39n1792_002:0511a03": "聳欄架等也。故三藏云。汝須物華四事盆美",
    "T39n1792_002:0511a04": "八珍。歷十方而運想。澄一心而供養。四讚",
    "T39n1792_002:0511a05": "勝田。",
    "T39n1792_002:0511a06": "當此之日一切聖眾。或在山間禪定。或得四",
    "T39n1792_002:0511a07": "道果。或在樹下經行。或六通自在。教化聲聞",
    "T39n1792_002:0511a08": "緣覺。或十地菩薩大人權現比丘在大眾中。",
    "T39n1792_002:0511a09": "皆同一心受鉢和羅飯。具清淨戒聖眾之道。",
    "T39n1792_002:0511a10": "其德汪洋　初二句約人讚時而總標。末二",
    "T39n1792_002:0511a11": "句以威儀讚人而總結。中間人法有其五對。",
    "T39n1792_002:0511a12": "但文不次。謂處有山間樹下對。證有四果六",
    "T39n1792_002:0511a13": "通對。行有自利利他對。學者戒定對。人有大",
    "T39n1792_002:0511a14": "小對。亦名權實對。又總束之不出人法。謂三",
    "T39n1792_002:0511a15": "學三乘對也。從初至四果禪定也。次從或在",
    "T39n1792_002:0511a16": "下至自在教化智慧也。皆同下三句淨戒也。",
    "T39n1792_002:0511a17": "三乘即聲聞緣覺十地大人也。皆同一心是",
    "T39n1792_002:0511a18": "意和合。謂受供時皆同運慚愧殷重心慈悲",
    "T39n1792_002:0511a19": "報恩救濟心。人雖位有凡聖德有優劣。而所",
    "T39n1792_002:0511a20": "運心一而無異。故云同也。受鉢和羅飯者。鉢",
    "T39n1792_002:0511a21": "中飯也。梵云鉢多羅。此云應量器。和字訛",
    "T39n1792_002:0511a22": "也。今時但云鉢者略也。經題云盆。即是鉢也。",
    "T39n1792_002:0511a23": "譯時隨俗。題之云盆。盆之與鉢皆是器故。",
    "T39n1792_002:0511a24": "故三藏釋題翻為救器。此一句經正明自恣",
    "T39n1792_002:0511a25": "大德受盂蘭盆供也。五獲勝益。",
    "T39n1792_002:0511a26": "其有供養此等自恣僧者。現世父母六親眷",
    "T39n1792_002:0511a27": "屬。得出三塗之苦。應時解脫衣食自然。若父",
    "T39n1792_002:0511a28": "母現在者。福樂百年。若七世父母生天。自在",
    "T39n1792_002:0511a29": "化生入天華光　此一唱經有兩節意。初一",
    "T39n1792_002:0511b01": "半者。蒙悲願之力而離苦。後一半者。蒙慈願",
    "T39n1792_002:0511b02": "之力而得樂。樂中有存亡之異。初云此等自",
    "T39n1792_002:0511b03": "恣僧者。指前五對所說也。現世父母者。生此",
    "T39n1792_002:0511b04": "身父母也。非謂未亡名為現世。故指得益云",
    "T39n1792_002:0511b05": "出三塗。其現在未亡之父母下。自有文云福",
    "T39n1792_002:0511b06": "樂百年是也。不應重舉三藏錯會。故作異釋",
    "T39n1792_002:0511b07": "甚非文意。六親者。父母兄弟夫妻。眷屬者。一",
    "T39n1792_002:0511b08": "切姻戚通於表裏。出三塗解脫者。總名離苦",
    "T39n1792_002:0511b09": "也。衣食自然者。且翻三塗生於人天。故屬拔",
    "T39n1792_002:0511b10": "苦之文。亦可得樂屬於後也。若父母下明存",
    "T39n1792_002:0511b11": "亡得樂。文相可知。天華光者。天上妙華光明",
    "T39n1792_002:0511b12": "也。略指快樂之相矣。二教眾僧受供養",
    "T39n1792_002:0511b13": "儀。",
    "T39n1792_002:0511b14": "時佛勅十方眾僧。皆先為施主家呪願。願七",
    "T39n1792_002:0511b15": "世父母。行禪定意然後受食。初受食時先安",
    "T39n1792_002:0511b16": "在佛前塔寺中佛前。眾僧呪願竟便自受食",
    "T39n1792_002:0511b17": "　此中前半淨三業。後半具三寶。前中呪願口",
    "T39n1792_002:0511b18": "業。禪定意業。受食身業。後中塔前是佛。呪願",
    "T39n1792_002:0511b19": "是法。受食是僧。從他受而後食。法律如此。即",
    "T39n1792_002:0511b20": "受字亦屬法也。塔者邊國訛語。正云窣堵波。",
    "T39n1792_002:0511b21": "此云高顯處。此中意通殿塔。塔安舍利。殿安",
    "T39n1792_002:0511b22": "佛像。七孝子領悟。",
    "T39n1792_002:0511b23": "時目連比丘及大菩薩眾。皆大歡喜。目連悲",
    "T39n1792_002:0511b24": "啼泣聲釋然除滅　淨業既成必知離苦。觀",
    "T39n1792_002:0511b25": "因驗果聲響不差。故喜而止啼也。如處世刑",
    "T39n1792_002:0511b26": "獄囑大力人。財賭既行其心已喜。八慈母",
    "T39n1792_002:0511b27": "獲益。",
    "T39n1792_002:0511b28": "時目連母。即於是日得脫一劫餓鬼之苦",
    "T39n1792_002:0511b29": "　目連聞經且是受教施設盆供。合在餘時。今",
    "T39n1792_002:0511c01": "說經次。便云脫餓鬼者。譯經闕略也。應於正",
    "T39n1792_002:0511c02": "宗終處敘結集家文云。爾時目連聞是。是法",
    "T39n1792_002:0511c03": "已至七月十五。施設盆供。供自恣僧已。其",
    "T39n1792_002:0511c04": "母即於是日得脫一劫餓鬼之苦。則文義俱",
    "T39n1792_002:0511c05": "顯矣。故三藏云。孝子既獻供於此晨。慈母乃",
    "T39n1792_002:0511c06": "除殃於是日。大哉聖力速疾如斯。其餓鬼受",
    "T39n1792_002:0511c07": "苦年劫時分待檢敘之。三流通分。流通",
    "T39n1792_002:0511c08": "分有三。一申請。二讚請。三答請。一申請。",
    "T39n1792_002:0511c09": "目連復白佛言。弟子所生母。得蒙三寶功德",
    "T39n1792_002:0511c10": "之力眾僧威神之力故。若未來世一切佛弟",
    "T39n1792_002:0511c11": "子。亦應奉盂蘭盆救度現在父母乃至七世",
    "T39n1792_002:0511c12": "父母。可為爾不　說此語時。亦是設供之",
    "T39n1792_002:0511c13": "後。非一席之事。至畢鉢羅窟。方始總集為",
    "T39n1792_002:0511c14": "經也。目連愛其親而及他人。如潁考叔諫莊",
    "T39n1792_002:0511c15": "公也。二讚請。",
    "T39n1792_002:0511c16": "佛言。大善快問。我正欲說。汝今復問　初",
    "T39n1792_002:0511c17": "句標讚大善快問者。深契聖心。後二句釋所",
    "T39n1792_002:0511c18": "以。以正欲說即遇問詞。機感相投潛通密",
    "T39n1792_002:0511c19": "應。故言快問。佛本意者。欲說孝道最大故。",
    "T39n1792_002:0511c20": "拔苦事重故。盂蘭法勝故。世尊覩眾勝緣",
    "T39n1792_002:0511c21": "機熟可教化故。三答請(五)。一教起行。",
    "T39n1792_002:0511c22": "善男子。若比丘比丘尼。國王太子大臣宰相",
    "T39n1792_002:0511c23": "三公百官萬民庶人行慈孝者。皆應先為所",
    "T39n1792_002:0511c24": "生現在父母過去七世父母。於七月十五日",
    "T39n1792_002:0511c25": "佛歡喜日僧自恣日。以百味飯食安盂蘭盆",
    "T39n1792_002:0511c26": "中。施十方自恣僧　雖貴賤品隔僧浴道殊。",
    "T39n1792_002:0511c27": "自非化生濕生。無不有父有母。慈烏鸚鵡尚",
    "T39n1792_002:0511c28": "解思恩。豈況人倫而不濟拔。孝之利害已具",
    "T39n1792_002:0511c29": "玄談。既識是非須依正道。故云應先為所生",
    "T39n1792_002:0512a01": "等也。據制令必為。不為即是違制。故亦當於",
    "T39n1792_002:0512a02": "制教。是以前判亦屬律藏。然佛無悲喜。今於",
    "T39n1792_002:0512a03": "此日示現歡喜者。應機緣也。以佛本出世只",
    "T39n1792_002:0512a04": "為勸人修行。見人造惡則悲。見人修善則喜。",
    "T39n1792_002:0512a05": "今比丘九旬加行日滿倍更懇誠。三千界中",
    "T39n1792_002:0512a06": "皆同如此稱佛本意。寧不欣歡。此日設供其",
    "T39n1792_002:0512a07": "福甚矣。二教發願。",
    "T39n1792_002:0512a08": "願使現在父母壽命百年無病。無一切苦惱",
    "T39n1792_002:0512a09": "之患。乃至七世父母離餓鬼苦。生人天中福",
    "T39n1792_002:0512a10": "樂無極　所修必假行門。所獲必繇心願。",
    "T39n1792_002:0512a11": "願者心之樂欲。欲得存歿咸安。存者保壽於",
    "T39n1792_002:0512a12": "人間。常無病惱。歿者遷神於天上。永絕冥塗。",
    "T39n1792_002:0512a13": "行願相資。無所不利。三教常作。",
    "T39n1792_002:0512a14": "是佛弟子修孝順者。應念念中常憶父母。乃",
    "T39n1792_002:0512a15": "至七世父母。年年七月十五日。常以孝慈憶",
    "T39n1792_002:0512a16": "所生父母。為作盂蘭盆施佛及僧。以報父母",
    "T39n1792_002:0512a17": "長養慈愛之恩　是佛弟子修孝順者。反明",
    "T39n1792_002:0512a18": "非佛弟子及不孝順。孝即任不設盆供也。念",
    "T39n1792_002:0512a19": "念常憶者無終始也。長養是事。慈愛是心。故",
    "T39n1792_002:0512a20": "前起行及發心願以報之也。餘文可解。三藏",
    "T39n1792_002:0512a21": "云。父母結愛。既念念不去心。孝子報恩。須",
    "T39n1792_002:0512a22": "年年不絕供。四勸受持。",
    "T39n1792_002:0512a23": "若一切佛弟子。應當奉持是法　智度論云。",
    "T39n1792_002:0512a24": "信力故受。念力故持。今云奉者。即受之義。應",
    "T39n1792_002:0512a25": "當者。勗此二力。五喜而奉命。",
    "T39n1792_002:0512a26": "時目連比丘四輩弟子。歡喜奉行　四輩者。",
    "T39n1792_002:0512a27": "僧尼士女。或云。人天龍鬼。疑故兩存。然凡厥",
    "T39n1792_002:0512a28": "生靈皆依恃怙。故父母恩均於天地。此雖至",
    "T39n1792_002:0512a29": "孝不得其門。今受神方信知靈驗。必能除七",
    "T39n1792_002:0512b01": "世之厄難。報二親之劬勞。自知心有所之。是",
    "T39n1792_002:0512b02": "以歡喜承命。",
    "T39n1792_002:0512b03": "佛說盂蘭盆經疏下終"
}