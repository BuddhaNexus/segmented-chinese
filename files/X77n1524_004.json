{
    "X77n1524_004:0388b01": "補續高僧傳卷第四",
    "X77n1524_004:0388b02": "明吳郡華山寺沙門　明河　撰",
    "X77n1524_004:0388b03": "　　解義篇",
    "X77n1524_004:0388b04": "元　浦尚法師傳",
    "X77n1524_004:0388b05": "浦尚。字希古。檇李人。母夢僧乘白馬入門而娠。七歲。",
    "X77n1524_004:0388b06": "母授以孝經。一過即成誦。弗忘好佛書。十二歲。見紫",
    "X77n1524_004:0388b07": "微山惠力海公。白父母。願從受業。許之。祝髮為沙彌。",
    "X77n1524_004:0388b08": "既長。聞景巖福公。住崇德之甞樂。因往叅焉。晝夜究",
    "X77n1524_004:0388b09": "華嚴觀。公悅其頴悟曰。異日樹教東南者。必尚也。及",
    "X77n1524_004:0388b10": "侍公于杭之高麗。代公教授。眾心賓服。僉舉為都講。",
    "X77n1524_004:0388b11": "天曆戊辰。領宣政院劄。住甞樂。甞樂自福公去。寺廢",
    "X77n1524_004:0388b12": "已久。師葺而新之。學徒不遠千里而至。至無所容。重",
    "X77n1524_004:0388b13": "紀至元四年。遷皋亭之崇先。益闡其祕。名聞于朝。有",
    "X77n1524_004:0388b14": "旨。賜號慈峰妙辯大師。閱七年退。處禦溪別峰蘭若。",
    "X77n1524_004:0388b15": "至正十年。行省丞相。尊其道。遣使延之高麗。特授御",
    "X77n1524_004:0388b16": "製金襴袈裟。及張士誠據姑蘇。累聘不應。疾亟起。索",
    "X77n1524_004:0388b17": "筆書偈曰。七十三年住世。只為佛祖出氣。今朝打個",
    "X77n1524_004:0388b18": "散場。驚得虗空落地。擲筆而逝。二十二年秋九月也。",
    "X77n1524_004:0388b19": "茶毗。會者二萬餘人。舍利千餘顆。顱骨舌本牙齒念",
    "X77n1524_004:0388b20": "珠不壞。焚地三夕。有光射天。人以為師淳行之符云。",
    "X77n1524_004:0388b21": "師狀偉器宏。勇于進道。口轉佛名不輟。客至劇談。抵",
    "X77n1524_004:0388b22": "暮無倦色。探深抉祕。非得于語言文字之淺漏者。得",
    "X77n1524_004:0388b23": "師法傳持名世者。不下數十人。學古海住崇先。滋澤",
    "X77n1524_004:0388b24": "翁住西湖妙心。二十最著。師晚年自號雜華道人。宗",
    "X77n1524_004:0388c01": "華嚴。志不忘也。",
    "X77n1524_004:0388c02": "善良傳",
    "X77n1524_004:0388c03": "善良。字子直。號月溪。定海朱氏子。始祝髮淨居。習律",
    "X77n1524_004:0388c04": "湖心。游杭之大雄。師頑空。覺公言。與覺合俾守講席。",
    "X77n1524_004:0388c05": "甞喟然歎曰。教文浩瀚。要領難窺。如瘖獲吐。如瞽獲",
    "X77n1524_004:0388c06": "覩。捨我而誰。于是銳精述言。條焉不紊。示焉指掌。曰",
    "X77n1524_004:0388c07": "教觀撮要。學台者便之。後游淨慈。訪禮禪師。示以叩",
    "X77n1524_004:0388c08": "辯禪語雜出瞬息聽瑩意。師泥名相。為可惑。師乃徐",
    "X77n1524_004:0388c09": "曰。三觀之旨。不外乎是。禮謝曰。其歸振爾宗。集慶寺",
    "X77n1524_004:0388c10": "成。朝命選主席主上竺者。任可否。師預是選。講太涅",
    "X77n1524_004:0388c11": "槃經。聽者雲臻。師懸辯提機。整暢得理。然卒師頑空。",
    "X77n1524_004:0388c12": "上竺不能強也。主禪惠擇陽報國藥師治平。戶履日",
    "X77n1524_004:0388c13": "接。別為堂以處。篝燈星列。既又以輿論領延慶。至元",
    "X77n1524_004:0388c14": "二十六年。寺延燬。茇舍草葺。講論彌不輟。大德元年",
    "X77n1524_004:0388c15": "入寂。僧臘六十。年七十有九。清容居士桷。居邇南湖。",
    "X77n1524_004:0388c16": "游起信堂。見誦聲接几席。取其書讀之。茫不能解。泰",
    "X77n1524_004:0388c17": "寓曹先生謂之曰。取子直約說。讀之斯解矣。後師來",
    "X77n1524_004:0388c18": "南湖。桷謁之。覩其容和以莊。其說坦以明。始悟曰。曹",
    "X77n1524_004:0388c19": "先生語。不虗矣。",
    "X77n1524_004:0388c20": "定演傳",
    "X77n1524_004:0388c21": "定演。三河王子氏。具宿根。兒時。人教之佛經。應聲成",
    "X77n1524_004:0388c22": "誦。為崇國隆安和尚弟子。研精圓頓教旨。隆安付以",
    "X77n1524_004:0388c23": "傳明之任。總統清慧。寂照大師志公。師兄也。贊師出",
    "X77n1524_004:0388c24": "世。授之麈尾。勗之曰。正法不可以無傳。人天眷眷。望",
    "X77n1524_004:0389a01": "有所歸。師唯唯而已。即入五臺。居上方寺。探藏海。尤",
    "X77n1524_004:0389a02": "注意於毗尼。淨水香光。人不得窺其室。及隆安順世。",
    "X77n1524_004:0389a03": "崇國席虗。眾懇補處。學徒大集。日以雜華為講課。訓",
    "X77n1524_004:0389a04": "釋孜孜。曾無厭斁憚煩意。世祖。聞而嘉之。賜號佛性",
    "X77n1524_004:0389a05": "圓融崇教大師。至元丁亥。別賜地大都。乃與門人協",
    "X77n1524_004:0389a06": "力興建。化塊礫為寶坊。幻蒿萊為金界。凡叢林所宜",
    "X77n1524_004:0389a07": "有。以次成之。故崇福有南北寺焉。時昊天宿德雄辯",
    "X77n1524_004:0389a08": "大師。授師遼道宗刺血金書戒本。徒萬餘。眾咸稽首",
    "X77n1524_004:0389a09": "座下。秉受持犯之說。師自蒞席以來。顯受皇眷。所得",
    "X77n1524_004:0389a10": "賜予。及淨檀施奉。凡至歲六月十九日。盡出以飯僧",
    "X77n1524_004:0389a11": "誦經設供。徹底一空。而後已。祝曰。願國家平安。眾生",
    "X77n1524_004:0389a12": "受福。某無與焉。年七十四。無疾而化。上聞。特旨有司",
    "X77n1524_004:0389a13": "賻喪。舊制。近郭禁火化。師即城西淨土院茶毗。或以",
    "X77n1524_004:0389a14": "為言。上曰演非常人。近庸何傷。獲舍利百餘顆。圓潔",
    "X77n1524_004:0389a15": "如珠。塔于魯郭之野。越二年。仁宗御宇。其大弟子。請",
    "X77n1524_004:0389a16": "於朝曰。先師入涅槃。遺骨舍利。既奉以塔。以先師道",
    "X77n1524_004:0389a17": "行。承列聖寵遇甚厚。非著之文字。無以示永久。在廷",
    "X77n1524_004:0389a18": "之臣。孰宜為之銘。惟陛下擇焉。仁宗命翰林趙孟頫",
    "X77n1524_004:0389a19": "為文。謂。師戒行嚴潔。如淨琉璃。然其登大壇臨廣眾。",
    "X77n1524_004:0389a20": "洪音下被。則如大將誓眾。無不惕然仰受。非道成德",
    "X77n1524_004:0389a21": "備。其孰能至于斯乎。",
    "X77n1524_004:0389a22": "栖巖益和尚傳",
    "X77n1524_004:0389a23": "栖巖益和尚。鄭州劉氏子也。方在娠。其母夢適野而",
    "X77n1524_004:0389a24": "得金印。野有人曰。亟以獻佛無留也。即望見塔廟甚",
    "X77n1524_004:0389b01": "盛。因懷印以往。既寤而師生。父母異之。甫齓俾出依",
    "X77n1524_004:0389b02": "鎮陽天寧朏公。父母南歸。以幼復擕從焉。十五六衣",
    "X77n1524_004:0389b03": "裓。北征學於燕中寶集寺。又學華嚴圓頓教于真定",
    "X77n1524_004:0389b04": "淨公。學唯識于大梁孝嚴溫公。歲月逾滋。心義洞了。",
    "X77n1524_004:0389b05": "溫每豎義。鳴鼓升堂。義鋒四起。師惟豎一指。當其所",
    "X77n1524_004:0389b06": "至。霧解氷銷。莫不捲舌低眉。以就聽位。尋退修壁觀",
    "X77n1524_004:0389b07": "於明月山。大比丘全公輩。謂今塵剎俱空。法無所住。",
    "X77n1524_004:0389b08": "燈昏夜永。孰測迷津。乃共即山中。請師出世。師感受",
    "X77n1524_004:0389b09": "其言。出居許州大洪濟寺。開唯識宗旨。購疏記三十",
    "X77n1524_004:0389b10": "餘部。凡一千三百餘卷。師以次敷宣義。聲振遠近。傾",
    "X77n1524_004:0389b11": "耳位下者。恒千餘人。自河以南。願學者皆趍焉。其始",
    "X77n1524_004:0389b12": "至也。殘屋與僧。各不四五。既而敝者新。無者有。莊嚴",
    "X77n1524_004:0389b13": "殊甚。如天宮殿。信度檀田。出入衍溢。皆師德化所致。",
    "X77n1524_004:0389b14": "師戒律精嚴。終身壞衣粗食。然四指以煉心。講唯識",
    "X77n1524_004:0389b15": "四十餘年。凡三十餘周。河洛之間。設席以待者。遑遑",
    "X77n1524_004:0389b16": "如不及。上之王公貴人。下之樵兒牧叟。無不敬禮信",
    "X77n1524_004:0389b17": "向。四方欲究窮了義者。皆以師為歸。亦孰知師所謂",
    "X77n1524_004:0389b18": "了義者。不徒在言說間也。賜號佛性圓明普炤大師。",
    "X77n1524_004:0389b19": "以延祐二年四月示寂。年七十有三。僧臘五十有五。",
    "X77n1524_004:0389b20": "全身塔於城南。",
    "X77n1524_004:0389b21": "善入",
    "X77n1524_004:0389b22": "善入。傅姓。世居定海。大蓬因法師。見而異之。淳祐十",
    "X77n1524_004:0389b23": "一年。從半山彬公受具戒。游諸方。辨解究詣。客東掖",
    "X77n1524_004:0389b24": "山。著教家四書。據會執約。不以文字溺泥。指畫勤懇。",
    "X77n1524_004:0389c01": "從者樂其易簡。初佛光法師。居上竺。提其徒悉使出",
    "X77n1524_004:0389c02": "門下。于時有善良者。與師相講習。各植立不肯和附。",
    "X77n1524_004:0389c03": "師與良議曰。吾師大蓬。兄能嗣之。願再拜以伺。良後",
    "X77n1524_004:0389c04": "嗣圓覺頑空。而師卒能昌大蓬。始典謁南明。後首教",
    "X77n1524_004:0389c05": "坐。主赭山東皋。世忠。其說以角立為大病。支離為末",
    "X77n1524_004:0389c06": "流。泛不溢詞。約不厓絕。禪人士子。咸傾仰之。興仆復",
    "X77n1524_004:0389c07": "侵。安眾靡懈。至大中。詔宣政院。慎採選勿阿意貪倖。",
    "X77n1524_004:0389c08": "集議者曰。南湖缺席。捨師孰能。遂以昔日所傳授者。",
    "X77n1524_004:0389c09": "深省。密啟空假破。建一性明靜。而互議交毀。訖忘於",
    "X77n1524_004:0389c10": "言。大蓬果有聞于世。崇本擔志。師于是有成焉。大者",
    "X77n1524_004:0389c11": "如是。其見于修植。施于人事。不復著也。錫號慧觀弘",
    "X77n1524_004:0389c12": "教法師。而自號曰秋虗。延祐中。示寂。為僧六十三期。",
    "X77n1524_004:0389c13": "年七十有八。師訥若不能言。聆其坐講。則汪洋罔極。",
    "X77n1524_004:0389c14": "秉行潔清。癯容儼修。粹然古德。有足興起焉。",
    "X77n1524_004:0389c15": "秦州普覺法師傳",
    "X77n1524_004:0389c16": "英辯。姓趙氏。七歲從師具戒。二十五。依柏林潭公習",
    "X77n1524_004:0389c17": "教。為慈恩宗主。所至以傳持為務。師為性。真純如美",
    "X77n1524_004:0389c18": "玉含璞。雖不加雕繪。而人自愛重之。至於悍卒。武夫",
    "X77n1524_004:0389c19": "亦能敬。其人謂。無佛之世。足為佛也。每得錢弊。悉以",
    "X77n1524_004:0389c20": "剏佛祠。食守道之侶。故君子高其風。而從化者眾。年",
    "X77n1524_004:0389c21": "六十有八。以延祐元年六月。終於景福寺煥異景。于",
    "X77n1524_004:0389c22": "易簀之夕。標奇跡。於火葬之餘。塔於普覺寺之後。",
    "X77n1524_004:0389c23": "京都崇恩福元講主傳",
    "X77n1524_004:0389c24": "德謙。寧州定平楊氏子。幼從僧讀佛書。稍長。用游秦",
    "X77n1524_004:0390a01": "洛汴汝。諮訪先德。學苾蒭之道。髮於是乎落矣。遂逾",
    "X77n1524_004:0390a02": "河而北。謁見諸大法師。所聞凡六經四論一律。皆辭",
    "X77n1524_004:0390a03": "宏旨奧。窮三藏之蘊。而諸老竝以識法解義。馳聲四",
    "X77n1524_004:0390a04": "遠。師皆親熏而炙之。躋其堂而嗜其胾。故年未逾立。",
    "X77n1524_004:0390a05": "已有盛名於時。後至京師。受華嚴圓頓之宗。於萬安",
    "X77n1524_004:0390a06": "壇主揀公之門。揀以師博學多能。甚器重之。初以詔",
    "X77n1524_004:0390a07": "居萬寧寺。遷大崇恩。兩住大剎。前後一紀。道德簡于",
    "X77n1524_004:0390a08": "宸衷。流聲溢于海隅。未甞以寵遇顯榮為之志。而改",
    "X77n1524_004:0390a09": "其素。甞語人曰。畦衣之士抗塵世表。苟不媿於朝聞",
    "X77n1524_004:0390a10": "夕死可矣。尚何慕於外哉。自是屏絕人事。括囊一室。",
    "X77n1524_004:0390a11": "以樂其道。延祐四年正月。終於隱所。世壽五十一。僧",
    "X77n1524_004:0390a12": "臘四十三。宰臣以聞。敕有司備儀衛。集京畿諸寺旛",
    "X77n1524_004:0390a13": "葢鼓樂以送之。火後獲舍利。建塔於城南。",
    "X77n1524_004:0390a14": "妙文講主傳",
    "X77n1524_004:0390a15": "妙文。蔚州孫氏子。九歲為僧。十有八畦服游學。跋涉",
    "X77n1524_004:0390a16": "雲朔燕趙之墟。具戒。抵京師。依大德明公。學圓頓之",
    "X77n1524_004:0390a17": "道。盡得其旨。陸沉于眾中。積年三十有二。以眾勸請",
    "X77n1524_004:0390a18": "之殷。乃始赤服升猊。就傳弘之列。其涵養冲挹。無欲",
    "X77n1524_004:0390a19": "速成名。不躁進求達類。如此。住持薊之雲泉。勤儉節",
    "X77n1524_004:0390a20": "用。老者懷其德。少者嚴其教。故眾睦而寺治。比再稔",
    "X77n1524_004:0390a21": "廩有餘粟。歲荒以賑飢民。薊人稱焉。世祖聞其道。召",
    "X77n1524_004:0390a22": "見之。顧謂侍臣曰。福德僧也。詔居寶集。時禪學寖微。",
    "X77n1524_004:0390a23": "教乘益盛。性相二宗。皆以大乘竝驅。海內相學之流。",
    "X77n1524_004:0390a24": "囿於名數。滯於殊途。蔽情執之見。惑圓頓之旨。師獨",
    "X77n1524_004:0390b01": "大弘方等。振起圓機。使守株于文字者。有以盪滌情",
    "X77n1524_004:0390b02": "塵。融通寂炤。是以龍象蹴踏。競附一乘之駕。年逾八",
    "X77n1524_004:0390b03": "十。倦於勤。以院事任諸弟子。退居逸老。一專念佛三",
    "X77n1524_004:0390b04": "昧。延祐六年坐脫。年八十三。告終之日。誡眾高唱佛",
    "X77n1524_004:0390b05": "名。遽起加趺。結三昧印。泊然寂矣。",
    "X77n1524_004:0390b06": "慧印傳",
    "X77n1524_004:0390b07": "慧印。關西張氏子。自幼信佛乘出家。後從河東普救",
    "X77n1524_004:0390b08": "月公。學圓覺了義。又從河南白馬寺大慧國師。學華",
    "X77n1524_004:0390b09": "嚴圓極之教。後學唯識論于栖岩益公。二十二受大",
    "X77n1524_004:0390b10": "戒。有葛氏者。設百僧會。師為第一座。宜說法。已作獅",
    "X77n1524_004:0390b11": "吼聲。既而又從秀公。講四分律。從心崖和公。學因明",
    "X77n1524_004:0390b12": "等論。又從大通騐公。講華嚴疏。于二十年間。游戲教",
    "X77n1524_004:0390b13": "海。無不叩之門。無不窮之理。出世獨為栖岩燒香。葢",
    "X77n1524_004:0390b14": "以唯識為歸也。後入太行山。修唯心識定七年。得根",
    "X77n1524_004:0390b15": "塵虗靜。至治二年。英宗游臺。拉師與俱至南頂。命師",
    "X77n1524_004:0390b16": "祈嘉瑞。師即禪定。帝。見白光如水。彌滿空際。大士御",
    "X77n1524_004:0390b17": "圓相現光中。喜甚。因命太子諸貴人。從師受菩薩戒。",
    "X77n1524_004:0390b18": "敕賜司徒一品。師固辭乃止。至元三年。示寂。閱世六",
    "X77n1524_004:0390b19": "十有七。",
    "X77n1524_004:0390b20": "晉安寺幼堂法主傳(附弟金)",
    "X77n1524_004:0390b21": "寶嚴。字士威。幼堂其號也。成紀康氏子。少以邁往之",
    "X77n1524_004:0390b22": "氣不樂俗。與其弟金。薙染從師。求出世之道。每逢名",
    "X77n1524_004:0390b23": "德啟講。必往叅聽。甞謂。學而不思。思而不學。君子所",
    "X77n1524_004:0390b24": "憂。雖通其說。而不通其宗。是學而不思也。豈稱達者",
    "X77n1524_004:0390c01": "哉。況文字之學。守株象迹。惑於多岐。焉能涉同歸之",
    "X77n1524_004:0390c02": "海□圓頓之奧乎。聽其說固辯矣。觀其所得則未也。",
    "X77n1524_004:0390c03": "於是。既問而學之。以博其趣。而益致其思焉。是其所",
    "X77n1524_004:0390c04": "以造詣。葢得之繫表。故其講說。深有宗通理味。後嗣",
    "X77n1524_004:0390c05": "真覺國師。傳賢首宗教。以師承既高。見解益明。其方",
    "X77n1524_004:0390c06": "寸之地。湛如止水。瑩如明鏡。雖以天資之高。而聽器",
    "X77n1524_004:0390c07": "之美。抑亦師友玉琢蘭薰。而致及真覺。以詔居大白",
    "X77n1524_004:0390c08": "馬。師與金從焉。又從至臺山。真覺歿。詔以師繼其位。",
    "X77n1524_004:0390c09": "後以太后詔。居大普安寺。以至治二年七月圓寂。年",
    "X77n1524_004:0390c10": "五十有一。葬東封谷。金亦有高行。前居佑國。後遷普",
    "X77n1524_004:0390c11": "安。皆補師處也。事師猶父。始終無間然。難矣。",
    "X77n1524_004:0390c12": "五臺普寧弘教大師傳",
    "X77n1524_004:0390c13": "了性。號大林。姓武氏。少好學聰睿之性。殆天授之禮",
    "X77n1524_004:0390c14": "耆德安公。為師而落髮焉。既登具。歷諸講庠。探頤經",
    "X77n1524_004:0390c15": "論。遇真覺圓師。啟悟初心。而周游南北幾萬里。窮覽",
    "X77n1524_004:0390c16": "幽勝。所至必諮訪其人。詢至道之要。其所師而學者。",
    "X77n1524_004:0390c17": "如柏林潭公。關輔懷公。南陽茲公。皆以義學著稱。及",
    "X77n1524_004:0390c18": "歸復見真覺於壠坻。愈見墻仞之高。堂室之奧。乃曰。",
    "X77n1524_004:0390c19": "佛法司南。其在茲乎。真覺歿。北游燕薊。晦迹魏闕之",
    "X77n1524_004:0390c20": "下。悠然如處江海之上。與世若相忘焉。然以懷璧之",
    "X77n1524_004:0390c21": "美。被褐而莫掩。名既喧於眾口。聲遂聞于九重。會萬",
    "X77n1524_004:0390c22": "寧初落。詔師居之。至大中。大后剏寺臺山。曰普寧。以",
    "X77n1524_004:0390c23": "茲擅天下之勝。住持之寄。非海內碩望。莫能勝之。故",
    "X77n1524_004:0390c24": "以命師。師居十有餘年而歿。師為人剛毅。頗負氣節。",
    "X77n1524_004:0391a01": "不能俯仰隨世。雖居官寺。未甞一至城府。造權貴之",
    "X77n1524_004:0391a02": "門。或謂師少和氣。師曰。予以一介苾蒭。天子不以人",
    "X77n1524_004:0391a03": "之微。處之大寺。惟竭誠匪懈。圖以報國而已。夫何求",
    "X77n1524_004:0391a04": "哉。必有臧倉毀鬲之言。葢亦營營青蠅。止于棘樊耳。",
    "X77n1524_004:0391a05": "顧予命之不遭。道之不行。納履而去之。何往而不得",
    "X77n1524_004:0391a06": "於道乎。時國家尊寵西僧。其徒甚盛。出入騎從。擬迹",
    "X77n1524_004:0391a07": "王公。其人赤毳峩冠。岸然而自居。諸名德輩。莫不為",
    "X77n1524_004:0391a08": "之致禮。或磬折而前。摳衣接足。丐其按頂。謂之攝受。",
    "X77n1524_004:0391a09": "師獨長揖而已。或謂師傲。師曰。吾敢慢於人耶。吾聞",
    "X77n1524_004:0391a10": "君子愛人以禮。何可苟屈其節。而巽于床。自取卑辱",
    "X77n1524_004:0391a11": "乎。且吾於道。何求于彼。彼以其勢自大而倨。吾苟為",
    "X77n1524_004:0391a12": "之屈。非諂則佞也焉。有君子而為佞諂之行哉。識者",
    "X77n1524_004:0391a13": "壯師之氣。以謂如佛印元公之遇高麗王子。可謂識",
    "X77n1524_004:0391a14": "大體而得乎禮矣。歿時至治元年九月。塔舍利于竹",
    "X77n1524_004:0391a15": "林之墟。",
    "X77n1524_004:0391a16": "弘濟法師傳(附示瞽菴)",
    "X77n1524_004:0391a17": "弘濟。字同舟。一字天岸。餘姚姚氏子。投同里寶積寺",
    "X77n1524_004:0391a18": "舜田滿公出家。滿公師之從父也。師駿發絕倫。或授",
    "X77n1524_004:0391a19": "法華經。輒能記憶。年十六受度。為大僧。持四分律。頃",
    "X77n1524_004:0391a20": "步之間。不敢違越繩尺。已而歎曰。戒固不可緩。精教",
    "X77n1524_004:0391a21": "乘以資行解。其又可後乎。於是往鄞。依半山全公。讀",
    "X77n1524_004:0391a22": "天台之書。久之悉通其說。甞修法華金光明淨土期",
    "X77n1524_004:0391a23": "懺。聚精會神。存誠不一髣髴。於觀定中。覩尊者畀以",
    "X77n1524_004:0391a24": "犀角如意。自是談辯日增。河懸泉涌。而了無留礙。未",
    "X77n1524_004:0391b01": "幾。泰定改元。開法于萬壽圓覺寺。浙河左右傑偉之",
    "X77n1524_004:0391b02": "士。奔走其室。惟恐後之。議者謂。倡佛海之道。以播芳",
    "X77n1524_004:0391b03": "猷。實自師始。",
    "X77n1524_004:0391b04": "示瞽菴。脫白於一山元公。一山度四弟子。取法華開",
    "X77n1524_004:0391b05": "示悟入為名。師當第二。名顯示。號瞽菴。出台之寧海",
    "X77n1524_004:0391b06": "盧氏之子。古貌長身。寡言笑清。儉自持。一榻二十年。",
    "X77n1524_004:0391b07": "瀟然如在逆旅。習教觀。從師於萬壽。師見其天資峻",
    "X77n1524_004:0391b08": "利。有一瀉千里之勢。乃曰。子蓋從吾師游乎。他日大",
    "X77n1524_004:0391b09": "顯南嶽一宗。吾於子有望矣。示。遂事佛海。至正初。出",
    "X77n1524_004:0391b10": "世隆壽教寺。大唱台衡為海內名浮屠。寔師啟之也。",
    "X77n1524_004:0391b11": "鹽官海岸崩。民朝夕揣惴。恐為魚鼈。行省脫驩公憂",
    "X77n1524_004:0391b12": "之甚。請師親履其地。建水陸大會七晝夜。師冥心觀",
    "X77n1524_004:0391b13": "想。取海沙祝之。帥其徒徧擲其處。凡足跡所及。岸為",
    "X77n1524_004:0391b14": "弗崩。人咸異之。天曆改元。陞主顯慈集慶二寺。皆杭",
    "X77n1524_004:0391b15": "之名剎。師處之泊然。至正七年。師八十矣。錢塘諸名",
    "X77n1524_004:0391b16": "山。以耆舊凋謝。唯師一人巋然。如魯靈光。又以大普",
    "X77n1524_004:0391b17": "福起之。師堅臥不應。門人進曰。和尚自為計固善矣。",
    "X77n1524_004:0391b18": "其如斯道何。師強赴之。居亡何竟。拂衣旋故丘。開鏡",
    "X77n1524_004:0391b19": "清閣。而深蟄焉。因覽諸家所註首楞嚴。繁簡失當。方",
    "X77n1524_004:0391b20": "將折衷其說。為之疏解。俄疾作。召至四眾。以唯心淨",
    "X77n1524_004:0391b21": "土。惓惓為勉。其中或未解師意。師厲聲曰。死生難。死",
    "X77n1524_004:0391b22": "生難。遽索觚書偈而寂。壽八十六。臘七一十。寂後七",
    "X77n1524_004:0391b23": "日。法屬以陶器奉蛻質。葬于里之峨眉山松花塢。師",
    "X77n1524_004:0391b24": "之所自卜也。師梵貌魁碩。言吐清麗。諸書一過目。終",
    "X77n1524_004:0391c01": "身不忘。平生以流通教法。為第一義。苟有召者。未甞",
    "X77n1524_004:0391c02": "不應。屢感天雨華之祥。然于佛乘文事。俱不偏廢。出",
    "X77n1524_004:0391c03": "處語默。則未始離乎止觀。所著書。有四教儀紀正。天",
    "X77n1524_004:0391c04": "岸外集。竝行于世。示瞽菴。壽六十九而化。則入我",
    "X77n1524_004:0391c05": "　明矣。二師。孜孜為教。其弘闡開化。一本山家諸師之",
    "X77n1524_004:0391c06": "論。罔敢違越。可謂知尊者翼道之功。而號善繼善述",
    "X77n1524_004:0391c07": "者矣。",
    "X77n1524_004:0391c08": "大用才法師傳",
    "X77n1524_004:0391c09": "必才。字大用。台臨海屈氏子。父哲明大經。為科目之",
    "X77n1524_004:0391c10": "儒。母趙氏。嗜善崇佛惟謹。師生甫能言。輒記孝經一",
    "X77n1524_004:0391c11": "卷。七歲善屬句。脫口而就。諧協有思致。祝髮受具戒。",
    "X77n1524_004:0391c12": "出游武林。謁湛堂澄公。公見其顏貌峻拔。出語皆中",
    "X77n1524_004:0391c13": "肯綮。即以法器期之。時潤玉岡為第一座。師折節事",
    "X77n1524_004:0391c14": "之。雖流金之暑。折膠之寒。足不踰戶限者十年。凡台",
    "X77n1524_004:0391c15": "家部味之玄。教觀之要。一經指授。意釋心融。無不臻",
    "X77n1524_004:0391c16": "其閫奧。玉岡歎曰。此子。非靈山會上業已習之。烏能",
    "X77n1524_004:0391c17": "至此哉。玉岡出主海鹽德勝。師分座焉。暨玉岡遷演",
    "X77n1524_004:0391c18": "福。宣政院請師。繼其教席。當是時。湛堂聲稱。喧播中",
    "X77n1524_004:0391c19": "外。眾意。師必願與之子。及升座瓣香嗣玉岡。君子謂",
    "X77n1524_004:0391c20": "其知義。至正二年。遷杭之興福。未幾。陞主演福。丞相",
    "X77n1524_004:0391c21": "康里公。屢至香幣。咨決心要。寺久圮。師為次第新之。",
    "X77n1524_004:0391c22": "建萬佛閣。其崇以尺許一百三十有奇。師之為人。凝",
    "X77n1524_004:0391c23": "重簡默。觀行精勵。孜孜修進。無斯須懈怠。每夏終制",
    "X77n1524_004:0391c24": "解。同業者。皆囊衣自便。師獨掩關謝客。益加磨淬。人",
    "X77n1524_004:0392a01": "不堪其清苦。而處之忻忻也。一日忽覺。頭目岑然。即",
    "X77n1524_004:0392a02": "謂眾曰。吾緣盡矣。乃危坐西向。稱彌陀佛號。盡一晝",
    "X77n1524_004:0392a03": "夜。因告眾曰。汝等勿謂修持無驗。吾淨土緣熟。三昧",
    "X77n1524_004:0392a04": "現前矣。即索浴更衣。為書別相識。合掌而逝。闍維有",
    "X77n1524_004:0392a05": "五色光。自龕中發火。火餘舌如紅蓮。齒如珂貝。舍利",
    "X77n1524_004:0392a06": "如菽者滿地。萬眾競取。一時俱盡。後至者。穴地尺餘。",
    "X77n1524_004:0392a07": "亦得之。塔干寺之南。閱世六十有八。坐五十六夏。具",
    "X77n1524_004:0392a08": "菴玘公謂。師以恢涵之量。邁遠之識。于空壞劫中。建",
    "X77n1524_004:0392a09": "成住之効。而或有可齊者。至于發性具之微。肆辨說",
    "X77n1524_004:0392a10": "之雄。燦真燈于既昏。膠慧和于將墜。此豈力之所能",
    "X77n1524_004:0392a11": "為哉。斯言得之。",
    "X77n1524_004:0392a12": "善繼．我菴二師傳",
    "X77n1524_004:0392a13": "善繼。字絕宗。母夢神授以白蓮而生。初習舉子業。番",
    "X77n1524_004:0392a14": "然曰。此身虗幻。終從變滅。即因文字取穹爵。如石火",
    "X77n1524_004:0392a15": "電光。轉盻即空。誰有智者而躭此耶。乃棄去問法於",
    "X77n1524_004:0392a16": "湛堂。澄公。得其旨。修法華懺。多獲感應。一時英俊。執",
    "X77n1524_004:0392a17": "經輪下。無不虗往而寔歸。及還華徑。于池深木寒處。",
    "X77n1524_004:0392a18": "修十六觀。一志安養。後刻期坐化。闍維。舍利纍然。如",
    "X77n1524_004:0392a19": "砌。",
    "X77n1524_004:0392a20": "本無。字我菴。台之黃巖人。從淨慈方山落髮。依寂照",
    "X77n1524_004:0392a21": "於中天竺。掌綱維。有舅氏老教庠也。挽使更宗。師欣",
    "X77n1524_004:0392a22": "然。就見澄公於演福。力研教部。曰。苟弘道利生。在彼",
    "X77n1524_004:0392a23": "猶在此。庸何傷寂照。惜其去。作偈寄之云。從教入禪",
    "X77n1524_004:0392a24": "今古有。從禪入教古今無。一心三觀門雖別。水滿千",
    "X77n1524_004:0392b01": "江月自孤。出世為澄公嗣。仍爇一香報寂炤。不以跡",
    "X77n1524_004:0392b02": "異而二其心。寂炤示寂。時師在四明延慶。遺書囑其",
    "X77n1524_004:0392b03": "力弘大蘇宗趣。無他言也。師接書。為設祭拈香云。妙",
    "X77n1524_004:0392b04": "喜五傳最光燄。寂炤一代甘露門。等閑觸著肝腦裂。",
    "X77n1524_004:0392b05": "氷霜忽作陽春溫。我思打失鼻孔日。患何氣息今猶",
    "X77n1524_004:0392b06": "存。天風北來歲云暮。掣電討甚空中痕。繼住集慶寺。",
    "X77n1524_004:0392b07": "無住上天竺剎竿相望。皆自澄公。一燈分炤云。",
    "X77n1524_004:0392b08": "季蘅若法師傳",
    "X77n1524_004:0392b09": "允若。字季蘅。自號浮休子。族相里氏。越人也。代為簪",
    "X77n1524_004:0392b10": "纓。師生有絕塵之趣。初為童子。給侍雲門元上人。十",
    "X77n1524_004:0392b11": "五圓具。為大僧。至虎林。謁恢大山于興福。自是習天",
    "X77n1524_004:0392b12": "台教。湛堂澄公。主南天竺。師與焉。聲入心通。知解日",
    "X77n1524_004:0392b13": "至。湛堂甚器之。既出世淨聖矣。湛堂念之弗置。招之",
    "X77n1524_004:0392b14": "徠歸。請居第一座。攝眾千餘人。持規峻整。經其指示。",
    "X77n1524_004:0392b15": "多所悟入。泰定中。行宣政院。請主興化。當是時。倡道",
    "X77n1524_004:0392b16": "杭之南北兩山者。若天岸濟。我菴無。玉庭罕。與師皆",
    "X77n1524_004:0392b17": "有重望。人稱為佛海會中四天王。居亡何退居雲門。",
    "X77n1524_004:0392b18": "視榮名利養。恬不屑意。翱翔岩壑間。時同斷江恩師",
    "X77n1524_004:0392b19": "休耕逸師。臨風笑咏。不知夕陽之在樹。君子又目之。",
    "X77n1524_004:0392b20": "為雲門三高師。前後凡四座道場。教雨所及。如甘露",
    "X77n1524_004:0392b21": "醍醐。飲者心泰然。終以雲門為歸。築深居精舍。以法",
    "X77n1524_004:0392b22": "華觀慧三昧。為暮年淨行。會天下大亂。于戈紛擾。法",
    "X77n1524_004:0392b23": "師與之。遇脇以白刃。毅然不為屈。辭色俱厲。因遇害。",
    "X77n1524_004:0392b24": "白乳溢出於地。壽八十。臘六十有五。兵退闍維之。獲",
    "X77n1524_004:0392c01": "舍利如菽者無算。瘞于雲門山之麓。師風度簡遠。暮",
    "X77n1524_004:0392c02": "年神氣完固。劉伯溫。稱其詩文古雅峻潔。而有奇風。",
    "X77n1524_004:0392c03": "故一時名。公卿咸傾倒焉。師素履之美。雖不獲考。終",
    "X77n1524_004:0392c04": "命而定業所制。在古賢聖或未免。初無傷乎道德之",
    "X77n1524_004:0392c05": "崇高也。",
    "X77n1524_004:0392c06": "善柔傳",
    "X77n1524_004:0392c07": "善柔。董氏。德興之永興人。七歲事永安廣行大師。默",
    "X77n1524_004:0392c08": "誦金剛楞嚴諸經。二十入華嚴圓頓法門。領廣嚴傳",
    "X77n1524_004:0392c09": "戒大師戒法。去滋味絕華好。日課金光明經一部。禮",
    "X77n1524_004:0392c10": "佛百拜。深惟靜念。孤征獨詣。人莫能津測淺深。憲宗",
    "X77n1524_004:0392c11": "聞其名。賜號弘教通理大師。命主清涼大會於臺山。",
    "X77n1524_004:0392c12": "釋教都總統寶集壇主秀公。慕其德聘。攝華嚴講席",
    "X77n1524_004:0392c13": "于京師。又傳菩薩戒。于佛子山。及蔚羅黃樓諸剎。自",
    "X77n1524_004:0392c14": "是門人加進。法道半天下矣。師解悟深遠。勇於為善。",
    "X77n1524_004:0392c15": "遑遑如不及。經之闕者。勒而補之。寺之廢者。撤而新",
    "X77n1524_004:0392c16": "之。甃圮橋完壞路。為之不一而足。其于身也。蔬食飲",
    "X77n1524_004:0392c17": "水。敝衲容身而已。論者謂。師淵然若虗。退然若藏。蕭",
    "X77n1524_004:0392c18": "條靜深。無所願乎。其外至於誘引慈濟。則孳孳搰搰。",
    "X77n1524_004:0392c19": "如抱漏甕沃焦釜。得其法者。莫不飽滿慰喜。若涉萬",
    "X77n1524_004:0392c20": "里而還其家。師之道。其可得而思耶。晚年住持奉聖",
    "X77n1524_004:0392c21": "州法雲蘭若。遂終焉。壽七十有二。僧臘三十有八。塔",
    "X77n1524_004:0392c22": "于寺之旁。",
    "X77n1524_004:0392c23": "明　慧進傳",
    "X77n1524_004:0392c24": "慧進。字棲巖。號止翁。山西霍州靈石人。姓宋氏。生于",
    "X77n1524_004:0393a01": "元至正乙未年。幼稚諳習佛語。甫九歲。遭兵失恃怙。",
    "X77n1524_004:0393a02": "編荊孝養祖父母。祖父母復沒於草莽。志慕出家。禮",
    "X77n1524_004:0393a03": "邑元大雲寺漸公。落髮執經。繇　洪武新恩得度。入",
    "X77n1524_004:0393a04": "汴依古峯。究通華嚴宗旨。傍達唯識百法諸論。意解",
    "X77n1524_004:0393a05": "心融。眾所欽服。遂得法主之稱。　太宗皇帝知之。遣",
    "X77n1524_004:0393a06": "中官馳驛。召至南京。備問楞嚴大義。應對稱　旨。賜",
    "X77n1524_004:0393a07": "紫衣。命住天界寺。選俊秀僧徒從學。更　命于靈谷",
    "X77n1524_004:0393a08": "率高僧。篹修三藏法數。及隨　駕之北京。居海印寺。",
    "X77n1524_004:0393a09": "被　詔。領袖天下僧眾。於大明門外。修普度大齋。越",
    "X77n1524_004:0393a10": "月。演說三聚淨戒。利益幽顯。其斛頂旛竿。竝放異光。",
    "X77n1524_004:0393a11": "　賜璽書金襴衣。陞左覺義。總督海內文學儒士高",
    "X77n1524_004:0393a12": "僧。於海印經館。較大藏經。因奏。刊行藏教。以輔治化。",
    "X77n1524_004:0393a13": "當述諸序。昭示遐遠。　上從之。親製經序十三篇。佛",
    "X77n1524_004:0393a14": "菩薩贊跋十二篇。　召至香殿賜坐。賜梵相釋迦。刻",
    "X77n1524_004:0393a15": "絲觀音。水晶數珠。七佛之偈。　諭曰。依是修行。陞左",
    "X77n1524_004:0393a16": "闡教。而先後遭遇。凡十七載。　洪熈改元　仁宗皇",
    "X77n1524_004:0393a17": "帝淘汰教職。唯師獨膺嘉獎。　勑曰。佛氏以能仁為",
    "X77n1524_004:0393a18": "教。化導愚類。以陰翊皇度。利安庶品。總教事者。必在",
    "X77n1524_004:0393a19": "得人。不以輕授。爾左闡教慧進。究明宗旨。嚴潔戒行。",
    "X77n1524_004:0393a20": "簡授茲任。修習彌勤。朕用爾嘉錫之勑命。爾其益懋",
    "X77n1524_004:0393a21": "精進。振乃宗風。以稱朕命。欽哉。　宣德紀元　宣宗",
    "X77n1524_004:0393a22": "皇帝。待以國老。　賜毗盧冠織金磨衲。　詔於內翰。",
    "X77n1524_004:0393a23": "因多官并僧眾。對寫金字華嚴般若寶積涅槃四大",
    "X77n1524_004:0393a24": "部經。尚饍供饌飲竣事。灌頂淨覺大國。師奏請隆善",
    "X77n1524_004:0393b01": "開。講楞嚴會解。聽受緇素萬餘指。年彌高德彌邵。耳。",
    "X77n1524_004:0393b02": "目清明。顏貌奇古。性直而儉。道舊榮國恭靖姚公國",
    "X77n1524_004:0393b03": "師。譯主光公。講經隱峯琮公。獨芳蓮公。月庭朗公。手",
    "X77n1524_004:0393b04": "度高弟。左闡教兼大興隆住山廣通。萬佛住山廣辯。",
    "X77n1524_004:0393b05": "雞鳴住山廣載。戒壇宗師廣嚴。學徒。左善世廣議。右",
    "X77n1524_004:0393b06": "覺義廣銘。承　旨講經道深。餘不盡舉。而其世壽八",
    "X77n1524_004:0393b07": "十有二。僧臘七十有三。於正統元年閏六月。示寂于",
    "X77n1524_004:0393b08": "慶壽丈室。訃聞。上遣禮部諭祭。茶毗于阜城。舍利靈",
    "X77n1524_004:0393b09": "骨。立塔於渾河之西。　勑賜萬佛山之原。以褒異焉。",
    "X77n1524_004:0393b10": "一如傳(附能義)",
    "X77n1524_004:0393b11": "一如。字一菴。既老別號退翁。上虞孫氏子也。年十三",
    "X77n1524_004:0393b12": "辭父母。隸長慶為僧。從具菴玘公。於吳山寶奎寺。礪",
    "X77n1524_004:0393b13": "志所業。祁寒盛暑不少懈。一義之未徹。一疑之未釋。",
    "X77n1524_004:0393b14": "必究竟乃已。攻苦[擊手+口]淡。逾久逾篤。遂深造閫奧　洪",
    "X77n1524_004:0393b15": "武十八年。出世住松江崇慶。進住蘇之北禪。緇素歸",
    "X77n1524_004:0393b16": "化者日眾。二十七年。南洲洽公。掌僧錄司。兼主大報",
    "X77n1524_004:0393b17": "恩寺。延師為都講。時清理釋教。庶務叢脞。洽公酬應",
    "X77n1524_004:0393b18": "上下。而講演不廢。葢資於師為多。二十八年住杭州",
    "X77n1524_004:0393b19": "天竺靈山寺。三十一年。住上竺。益以振宗啟後為己",
    "X77n1524_004:0393b20": "任。而從學者益眾。　永樂初。退處大報恩寺。以法華",
    "X77n1524_004:0393b21": "如來奧旨所寓。非學者所易入。乃集眾說為之註。太",
    "X77n1524_004:0393b22": "子少師姚公。為序之。且稱如公兩浙一人。　上甞覽",
    "X77n1524_004:0393b23": "之。獎諭再三。加以厚賚。十二年被召。纂修大藏經。而",
    "X77n1524_004:0393b24": "師總其事。授僧錄司右覺義。既陞右闡教。　洪熈元",
    "X77n1524_004:0393c01": "年三月。示寂於京師海印寺。春秋七十有四。坐六十",
    "X77n1524_004:0393c02": "一夏。闍維。舌本不壞。塔而藏焉。",
    "X77n1524_004:0393c03": "能義者。四明人。與如同時。道望亦相等。埒皆為僧錄",
    "X77n1524_004:0393c04": "司官。受知于　皇上。楊東里序如塔云。吾行四方。所",
    "X77n1524_004:0393c05": "遇其人。器識論議。偉然出乎眾人。而汲汲以修。廢舉",
    "X77n1524_004:0393c06": "墜光。大師門為任者。亦不少矣。則豈獨昔之時為然",
    "X77n1524_004:0393c07": "或。而求夫淵然。其存泊然。其行望之如無能。即之而",
    "X77n1524_004:0393c08": "有味者。葢在昔已不多得。亦何獨於今也。　太宗皇",
    "X77n1524_004:0393c09": "帝。臨御四方之名高僧。皆甞入覲。而　聖心所重者。",
    "X77n1524_004:0393c10": "獨四明之能義。會稽之一如。噫。是豈偶然哉。又云。二",
    "X77n1524_004:0393c11": "師。恂恂溫恭。言若不出口。如。深於法華。義。深於楞嚴。",
    "X77n1524_004:0393c12": "大同師傳",
    "X77n1524_004:0393c13": "大同。一雲其字。號別峯。越之上虞王氏子。世推簪纓",
    "X77n1524_004:0393c14": "之族。父有樵。母陳氏。姙師已十月。父見龐眉僧。振錫",
    "X77n1524_004:0393c15": "而行。問僧來自何所。曰。崑崙山也。竟排闥而入。父急",
    "X77n1524_004:0393c16": "追之。寂然無有也。暨出。聞房中兒啼聲。笑曰。兒豈向",
    "X77n1524_004:0393c17": "來浮屠也。幼極俊爽。覧諸載籍。輒會其玄奧。父授以",
    "X77n1524_004:0393c18": "辭章之訣。握筆翩翩。輒有可觀。遂以纘承家學屬之。",
    "X77n1524_004:0393c19": "母獨嘆曰。是子。般若種也。可俾其纏繞塵勞乎。命捨",
    "X77n1524_004:0393c20": "家入會稽崇勝寺。從僧貴游。已而鬀落。受菩薩戒。會",
    "X77n1524_004:0393c21": "春谷講經景德師。復往依之。獲受五教儀玄談二書。",
    "X77n1524_004:0393c22": "又謁懷古肇師。受四種法界觀。懷古春谷。皆南山大",
    "X77n1524_004:0393c23": "弟子。深於華嚴之學者也。師天分既高。又加精進之",
    "X77n1524_004:0393c24": "功。凡清涼一家疏章。悉攝其會通。而領其樞要。義趣",
    "X77n1524_004:0394a01": "消融。智光發現。識者心服之。春谷陞主寶林華嚴教",
    "X77n1524_004:0394a02": "院。召師謂曰。子學精且博矣。恐滯於心胸。以成粗執。",
    "X77n1524_004:0394a03": "曷從事思惟。修以剗滌之乎。師即出錢塘。見佛智熈",
    "X77n1524_004:0394a04": "禪師。於慧日峯下。舊所記憶者。一切棄絕。唯存孤明。",
    "X77n1524_004:0394a05": "耿耿自炤。如是者。閱六暑寒。佛智嘉其有成。欲縻以",
    "X77n1524_004:0394a06": "上職。不聽而去。俄上天目山。禮普應本禪師。普應見",
    "X77n1524_004:0394a07": "已。期之如佛智。師將久留。普應曰。賢首之宗。日遠而",
    "X77n1524_004:0394a08": "日微矣。子之器量。足以張大之。毋久淹乎此也。為贊",
    "X77n1524_004:0394a09": "清涼像而遣之。師喜曰。吾今始知萬法皆本一心。不",
    "X77n1524_004:0394a10": "識孰為禪那。而孰為教乘。內外自此空矣。亟還寶林",
    "X77n1524_004:0394a11": "見春谷。且告之故。春谷曰。可矣。乃命之司賓。尋陞上",
    "X77n1524_004:0394a12": "座。當時相從者。皆宏偉之龍象。師為分講雜華玄門。",
    "X77n1524_004:0394a13": "會要統宗。必極其所言。宋故官徐天祐王易簡。聞之。",
    "X77n1524_004:0394a14": "相與崇獎莫置。聲光煥著。五尺童子。皆能知其名。郡",
    "X77n1524_004:0394a15": "守范侯某。憐春谷僧臘已高。風之使讓其席。師毅然",
    "X77n1524_004:0394a16": "不答。侯設伊蒲供。延師親與之語。師曰。有是哉。所貴",
    "X77n1524_004:0394a17": "乎道者。在明師弟子之分。垂訓後人。苟乘其耄。而攘",
    "X77n1524_004:0394a18": "其位。豈人之所為乎。明公縱愛我厚。名義不可犯也。",
    "X77n1524_004:0394a19": "侯不覺離席。把師臂曰。別峯誠非常人也。元延祐初。",
    "X77n1524_004:0394a20": "始用薦者。出世蕭山淨土寺。師自念。圭峯以來。累葉",
    "X77n1524_004:0394a21": "相承。其間或絕或續。繫執法者之賢否。遂發弘誓。力",
    "X77n1524_004:0394a22": "持大法。晨講夕演。雖至於勞勩。弗敢少懈。天曆初。朝",
    "X77n1524_004:0394a23": "廷新設廣教都總管府。遴選名山主僧。一歸至公。陞",
    "X77n1524_004:0394a24": "師住景德。重紀至元中。行宣政院。遷主嘉禾之東塔。",
    "X77n1524_004:0394b01": "師不赴。時宰臣領院事。乃改寶林。寶林清凉肄業之",
    "X77n1524_004:0394b02": "地。人咸為師榮。師固守謙退。遲回不上。州牧。邑尹。山",
    "X77n1524_004:0394b03": "林友社。交疏延請。亦不允。至第二疏。始投袂而起。倣",
    "X77n1524_004:0394b04": "終南山草堂故事。建高齋。闢幽舍。招徠俊乂。浙水東",
    "X77n1524_004:0394b05": "西。莫不擔簦躡屩。爭集輪下。師竭忱開授。比景德為",
    "X77n1524_004:0394b06": "尤勤。法席之盛。不減東山。時至正初。順帝。御宣文閣。",
    "X77n1524_004:0394b07": "近臣。有以師之道行聞者。帝嘉之。特賜金襴伽黎衣。",
    "X77n1524_004:0394b08": "帝師大寶法王。亦俾以六字師號。隱然作鎮江南。宗",
    "X77n1524_004:0394b09": "門恒倚之為重。狀元忠介公泰不華守越。病旱無以",
    "X77n1524_004:0394b10": "禳。僉謂。非師不可。師為爇香臂上。以請雨。即澍。師蒞",
    "X77n1524_004:0394b11": "事一紀餘。以疾固辭。堅臥崇福菴中。而時事日棘。師",
    "X77n1524_004:0394b12": "因退處瞻博迦室。年垂乃八十矣。　皇明御極。四海",
    "X77n1524_004:0394b13": "更化。設無遮大會於鍾山。名浮屠咸應詔集　闕下。",
    "X77n1524_004:0394b14": "入見於武樓。獨免師拜跽之禮。命善世院護視之。次",
    "X77n1524_004:0394b15": "日復　召。賜食禁中。及還復有白金之賜。洪武二年",
    "X77n1524_004:0394b16": "冬十二月。得疾久不瘳。口占辭眾語。端坐而蛻。寔三",
    "X77n1524_004:0394b17": "年春三月十日也。世壽八十一。僧臘六十五。越七日。",
    "X77n1524_004:0394b18": "遵治命就城南竹山。準法闍維。收餘燼瘞焉。其嗣法",
    "X77n1524_004:0394b19": "分布列剎者。則妙心大衍。臬亭善現。高麗若蘭。景德",
    "X77n1524_004:0394b20": "仁靜。姜山明善。延壽師顗。南塔國琛。福城大慧。景福",
    "X77n1524_004:0394b21": "性澄。妙相道偁。法雲道悅。小寶□日益。淨土梵翱也。",
    "X77n1524_004:0394b22": "師神宇超邁。伏犀插腦。長身而玉立。美談吐。遇王公",
    "X77n1524_004:0394b23": "貴人輕重教門者。發論兖兖弗休。其挺己衛道。理或",
    "X77n1524_004:0394b24": "不直。雖斧鑕在前。不少挫其氣。中歲稍涉魔事。至中",
    "X77n1524_004:0394c01": "之以危法。師不顧。下帷卻掃。日味華嚴。其人一旦自",
    "X77n1524_004:0394c02": "斃。然其游心文。翰賓接賢。公卿燕饗贐遺。唯恐不盡",
    "X77n1524_004:0394c03": "其意。永康胡公長孺。吳興趙文敏公孟頫。巴西鄧文",
    "X77n1524_004:0394c04": "肅公文原。長沙歐陽文公玄烏。傷黃文獻公溍武。威",
    "X77n1524_004:0394c05": "余忠宜公闕。咸樂與師交。函詩往來。無虗歲。晚歲與",
    "X77n1524_004:0394c06": "安陽韓莊節公性。李著作孝光。唱酬於水光山色間。",
    "X77n1524_004:0394c07": "尤極其情趣。扶植他宗。無塵毛猜忌。聞其賢也。斂袵",
    "X77n1524_004:0394c08": "不暇。斷江恩師少林學也。薦之主天衣。天岸濟師台",
    "X77n1524_004:0394c09": "衡教也。挽之尸圓通。至於甄別人品。摩厲後進。三宗",
    "X77n1524_004:0394c10": "屢得其人。古林茂師之主保寧。馭下過嚴。楚僧無賴",
    "X77n1524_004:0394c11": "者數人。將愬之於公府。師偶遇於旅邸。設豐食食之。",
    "X77n1524_004:0394c12": "從容謂曰。吾雖不識古林。聞其為禪林名德。子等將",
    "X77n1524_004:0394c13": "不利之。君子以為何如人。不如且已。否則恐罹大咎",
    "X77n1524_004:0394c14": "也。眾沉吟良久。稽首列拜而去。事遂寢。師性至孝。自",
    "X77n1524_004:0394c15": "恨蚤喪父。養母純至。及亡。春秋祭禮無闕。且請名臣",
    "X77n1524_004:0394c16": "書父母羣行。樹碑於墓。生平無躁進意。高麗瀋王。遣",
    "X77n1524_004:0394c17": "參軍洪瀹。施大藏經於二浙。瀹自負通內外典。不復",
    "X77n1524_004:0394c18": "下人。入越見師。茫然如有失。力言於王。邀公游燕都。",
    "X77n1524_004:0394c19": "將振拔之。過吳。辭以疾而還。持律甚嚴。不敢違越。撫",
    "X77n1524_004:0394c20": "世酬物。終始如一。不以久近為礙。而散其誠。逮革代",
    "X77n1524_004:0394c21": "之後。囊無一錢。唯存書史五千卷。盡散其徒之能文",
    "X77n1524_004:0394c22": "者。著述頗多。未脫稿。輒為人持去。其外集曰天柱稿。",
    "X77n1524_004:0394c23": "錄師自製詩文。曰寶林編。額聚古今人。為寺所作者",
    "X77n1524_004:0394c24": "也。嗚呼。賢首之宗。不振久矣。凜乎若九鼎一絲之懸。",
    "X77n1524_004:0395a01": "師獨能撐支震耀。使孤宗。植立于十餘傳之後。凡五",
    "X77n1524_004:0395a02": "十年。非賢者。其能致是乎。",
    "X77n1524_004:0395a03": "華嚴菩薩．松堂老人傳",
    "X77n1524_004:0395a04": "正順。蔚州高氏子。初為臺山壽寧用公行童。圓具後。",
    "X77n1524_004:0395a05": "結廬深樹間。屏絕諸緣。唯讀華嚴經。數滿千部。常入",
    "X77n1524_004:0395a06": "華嚴觀。一夕入觀。聞空中聲曰。和吞山水少會風雲。",
    "X77n1524_004:0395a07": "從是有契入覺。行住坐臥。了無一物為障礙。無一念",
    "X77n1524_004:0395a08": "為起滅。身心蕩然。與法界合。為人演說。言如湧泉。皆",
    "X77n1524_004:0395a09": "契法界深義。因於嶺頭。建大閣。閣下為海水。出大蓮",
    "X77n1524_004:0395a10": "華。華上坐毗盧遮那佛滿月像。每對佛入觀。五七日",
    "X77n1524_004:0395a11": "方起。故人以華嚴菩薩稱之。而不敢名。成宗聞師名。",
    "X77n1524_004:0395a12": "三召不起。就授五路總攝之職。固辭不受。臨終謂眾",
    "X77n1524_004:0395a13": "曰。無盡剎海。不離當處。妄情未瞥。悟入無時。門人法",
    "X77n1524_004:0395a14": "忍曰。未審。師今向甚麼處去。師喚忍闍黎。忍喏。師云。",
    "X77n1524_004:0395a15": "虗空剖出一莖骨。言訖恬然而化。是日。靈几上有龍",
    "X77n1524_004:0395a16": "瑞。五彩飛光燭庭宇。移時乃歇。停三日化火自焚。門",
    "X77n1524_004:0395a17": "人拾舍利。建塔藏之。",
    "X77n1524_004:0395a18": "松堂。名文才。字仲華。隴西楊氏子。少孤。事母以孝聞。",
    "X77n1524_004:0395a19": "博學能文。作慧燈集。釋賢首疏。又著懸談詳略五卷。",
    "X77n1524_004:0395a20": "肇論略疏三卷。皆內據佛經。外援儒老。曲盡弘揚之",
    "X77n1524_004:0395a21": "妙。甞菴居松間。人稱松堂老人。一日出菴不歸。弟子",
    "X77n1524_004:0395a22": "跡而得之松間。師冥然擡目曰。吾方安逸。汝何遽至。",
    "X77n1524_004:0395a23": "弟子曰。師坐已三日矣。既而成宗特旨。建大萬聖祐",
    "X77n1524_004:0395a24": "國寺于臺山。為師闡道之所。演化數年。大德中。示寂。",
    "X77n1524_004:0395b01": "荼毗獲舍利百餘顆。聞於朝。詔沙門問之。有法洪者。",
    "X77n1524_004:0395b02": "對曰。和氣之浹。蒸為菌芝。精誠所至。其理或然。故萇",
    "X77n1524_004:0395b03": "弘死忠。其血成碧。況道與神會。頤養之至者乎。夫朽",
    "X77n1524_004:0395b04": "敗之餘。標異於煙滅。灰飛之際。豈非行業堅白神氣",
    "X77n1524_004:0395b05": "凝結者歟。上嘉其論。勑為塔藏本寺。封邽國公。",
    "X77n1524_004:0395b06": "士璋法師傳",
    "X77n1524_004:0395b07": "士璋。字原璞。海寧王氏子。伏犀貫頂。目光外射。自幼",
    "X77n1524_004:0395b08": "即決去葷羶弗御。即御輒嘔逆不能勝。日取天竺典",
    "X77n1524_004:0395b09": "習讀之。識者曰。此釋子種也。十九始除鬚髮。尋稟持",
    "X77n1524_004:0395b10": "犯之說於某師。時我菴法師。自四明延慶。遷主武林",
    "X77n1524_004:0395b11": "上天竺。令譽隆洽。師將擔簦趨之。感異夢。師以為得",
    "X77n1524_004:0395b12": "法徵。心自喜。及見我菴。如舊相識。凡天台大小部書。",
    "X77n1524_004:0395b13": "以次環授之。師志慮專一。饑則親釜鬵。以事烹餁。一",
    "X77n1524_004:0395b14": "飽而止。寒暑晝夜。若不知也。我菴之三吳。俾師遷丈",
    "X77n1524_004:0395b15": "室之西。以便飲食。逮遷。見白煙一抹起其寢所。則自",
    "X77n1524_004:0395b16": "爨猶故也。我菴。陰鑑其勤。以遠大期之。我菴之門人。",
    "X77n1524_004:0395b17": "曰天心瑩素。高亢不服人。亦歆師之行約。共燈火。磨",
    "X77n1524_004:0395b18": "切詰難。極於毫絲。餘子皆望風而畏。稱為雙璧。元至",
    "X77n1524_004:0395b19": "正十三年。江南行宣政院。命主州之棲真寺。棲真與",
    "X77n1524_004:0395b20": "南天竺演福鄰。古稱教海。而大用才公。絕宗繼公。二",
    "X77n1524_004:0395b21": "大長者。皆在焉。師猶以學之未足。時往叩其所未至。",
    "X77n1524_004:0395b22": "凡部味教觀之奧。偏圓本跡之微。疇昔有疑而未徹",
    "X77n1524_004:0395b23": "者。二老無不條分縷析以喻之。師彈指歎曰。佛法教",
    "X77n1524_004:0395b24": "藏。渺如煙海。固非獨善偏長所能究也。移主旌德教",
    "X77n1524_004:0395c01": "寺。法化大行。洪武初。以集慶虗席請師。唱揚接引。如",
    "X77n1524_004:0395c02": "旌德時。有過無弗及焉。未幾示寂。師所著書。多未脫",
    "X77n1524_004:0395c03": "稿。詩文有別錄數卷。",
    "X77n1524_004:0395c05": "補續高僧傳卷第四"
}