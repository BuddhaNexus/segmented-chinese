{
    "X22n0420_002:0520b16": "佛說阿彌陀經義疏聞持記卷中",
    "X22n0420_002:0520b18": "【疏】第二正宗分大分三段從初至俱會一處先讚",
    "X22n0420_002:0520b19": "二報莊嚴令生忻慕二不可以少下正示專念持",
    "X22n0420_002:0520b20": "名教修行法三如我今者下後引諸佛同讚勸信",
    "X22n0420_002:0520b21": "受持科分三節曲盡一經有智試觀思過半矣。【記】",
    "X22n0420_002:0520b22": "大科正宗總判中觀今科節一經旨趣皎在目前",
    "X22n0420_002:0520b23": "故曰過半易云智者觀其彖則思過半矣。",
    "X22n0420_002:0520b24": "【疏】初中又二初總標依正。",
    "X22n0420_002:0520c01": "爾時佛告長老舍利弗。",
    "X22n0420_002:0520c02": "【疏】上二句指對告人眾集即告故云爾時。【記】隨釋",
    "X22n0420_002:0520c03": "對告中初釋爾時。",
    "X22n0420_002:0520c04": "【疏】身子大權智慧第一知言解意深契佛懷故諸",
    "X22n0420_002:0520c05": "經便多令對語。【記】身下二明多告。",
    "X22n0420_002:0520c06": "【疏】彌勒下生經云大智舍利弗能隨佛轉法輪佛",
    "X22n0420_002:0520c07": "法之大將。【記】彌下三權智能。",
    "X22n0420_002:0520c08": "【疏】乃知身子才辨超倫及至此經殊無一詞申疑",
    "X22n0420_002:0520c09": "請問從始至末盡是如來呼以告之即向所謂示",
    "X22n0420_002:0520c10": "同不知義見于此。【記】乃下四顯示權言大權者法",
    "X22n0420_002:0520c11": "身大士覆本垂跡響影嘉會即內秘外現也是淨",
    "X22n0420_002:0520c12": "覺前釋諸大尊者方等聞經亦約權意探點今文",
    "X22n0420_002:0520c13": "對告身子頗符今疏十大弟子各具一德身子智",
    "X22n0420_002:0520c14": "慧最為第一餘文可解孤山云不告菩薩而告聲",
    "X22n0420_002:0520c15": "聞者意令小乘初心忻樂求生迴小入大身子已",
    "X22n0420_002:0520c16": "證上果在方等時菩提心死自謂將入無餘究竟",
    "X22n0420_002:0520c17": "滅度大乘望之不生變易而此二途並不求生淨",
    "X22n0420_002:0520c18": "土今告者寄高訓下耳今謂說此經所被之機若",
    "X22n0420_002:0521a01": "但小乘初心不通後位則顯淨土教門未曰圓頓",
    "X22n0420_002:0521a02": "一不可也又復身子果或菩提心死則應鹿苑便",
    "X22n0420_002:0521a03": "入無餘依界既到方等義當大乘機發豈是心死",
    "X22n0420_002:0521a04": "二不可也又謂二途并不求生對告乃是寄高訓",
    "X22n0420_002:0521a05": "下者今問身子正當對告之時為解不解若言解",
    "X22n0420_002:0521a06": "者豈是寄高若不解者對告何為豈得頑然都無",
    "X22n0420_002:0521a07": "所曉三不可也應知身子菩提大心決定不死冥",
    "X22n0420_002:0521a08": "密在懷故至方等被受彈訶但以從初發心怱怱",
    "X22n0420_002:0521a09": "取證唯期小果未甞聞有他方淨土佛意欲令聞",
    "X22n0420_002:0521a10": "大乘法心生忻慕修菩薩行淨佛國土教化眾生",
    "X22n0420_002:0521a11": "遠希佛道是故特地呼名對告是故淨覺疏云告",
    "X22n0420_002:0521a12": "舍利弗者應有四悉檀意一是左面弟子大小法",
    "X22n0420_002:0521a13": "集多居其首故二由智慧第一四眾八部岡不欽",
    "X22n0420_002:0521a14": "仰故三為令四果聞佛淨土自鄙絕分故四復欲",
    "X22n0420_002:0521a15": "小乘未取證者迴心向大故此說故與孤山懸遠",
    "X22n0420_002:0521a16": "不若今疏釋義最優學者公心試與評論。",
    "X22n0420_002:0521a17": "【疏】從是已下即所告事上四句標依報。【記】所告事",
    "X22n0420_002:0521a18": "中先節經文分依正兩報初依報中。",
    "X22n0420_002:0521a19": "從是西方過十萬億佛土有世界名曰極樂。",
    "X22n0420_002:0521a20": "【疏】淨土多種如別所論。【記】言淨土多種者淨土之",
    "X22n0420_002:0521a21": "名通事通理理如圓覺云地獄天宮皆為淨土仁",
    "X22n0420_002:0521a22": "王云唯佛一人居淨土等事如光明云願我來世",
    "X22n0420_002:0521a23": "得此殊異功德淨土淨名云而常修淨土教化諸",
    "X22n0420_002:0521a24": "眾生等而況西方復有河沙淨土如別委論見觀",
    "X22n0420_002:0521b01": "經疏。",
    "X22n0420_002:0521b02": "【疏】今此所標同居淨土。【記】今此的指法藏因地發",
    "X22n0420_002:0521b03": "願修成同居土也。",
    "X22n0420_002:0521b04": "【疏】如世邦國方向遠近二皆是定。【記】如下釋經從",
    "X22n0420_002:0521b05": "是西方過十萬億佛土等文舉世邦國為例方向",
    "X22n0420_002:0521b06": "即經從是西方也遠近即經過十萬億也二皆定",
    "X22n0420_002:0521b07": "者即方向遠近也。",
    "X22n0420_002:0521b08": "【疏】對此極苦故名極樂亦名安樂亦號安養。【記】極",
    "X22n0420_002:0521b09": "苦極樂如下別釋自明。",
    "X22n0420_002:0521b10": "【疏】十萬億剎凡情疑遠然彈指屈臂剎那可到。【記】",
    "X22n0420_002:0521b11": "十下決世人疑初四句總示不遠一下四句別示",
    "X22n0420_002:0521b12": "二義。",
    "X22n0420_002:0521b13": "【疏】一以十方淨穢同一心故二以心念迅速不思",
    "X22n0420_002:0521b14": "議故。【記】初義約心體包容良以十方微塵剎土皆",
    "X22n0420_002:0521b15": "我心性攝無不周虗空尚在心中十方豈存性外",
    "X22n0420_002:0521b16": "次義約心念速疾世間萬法不出四大地水火風",
    "X22n0420_002:0521b17": "須假色香味觸四微所成地大具足四微其體最",
    "X22n0420_002:0521b18": "重水火第減其體漸輕風但有觸其體稍輕唯有",
    "X22n0420_002:0521b19": "心法不假四微全無色質所以其體速疾於風雖",
    "X22n0420_002:0521b20": "百年之久舉心即在目前縱萬里之遙動念不離",
    "X22n0420_002:0521b21": "足下故心論云心念疾於風是也。",
    "X22n0420_002:0521b22": "【疏】十疑論云但使眾生淨業成者臨終在定之心",
    "X22n0420_002:0521b23": "即是淨土受生之心動念即是生淨土時為此觀",
    "X22n0420_002:0521b24": "經云彌陀淨土去此不遠。",
    "X22n0420_002:0521c01": "【疏】又心業力不思議一念即生不須愁遠等。【記】十",
    "X22n0420_002:0521c02": "下引文雙證雖則平生修行淨業最要唯在臨終",
    "X22n0420_002:0521c03": "一念眾生所以流浪生死只為臨終無定力故如",
    "X22n0420_002:0521c04": "經中說心識二性躁動不停隨所作業而墮諸有",
    "X22n0420_002:0521c05": "若使一念在定心則不散生死塵勞悉皆消殞淨",
    "X22n0420_002:0521c06": "土境界應念現前乘此正念即得往生故知淨土",
    "X22n0420_002:0521c07": "不離我心為下論自引經下並論文證前次義。",
    "X22n0420_002:0521c08": "【疏】下三句標正報。",
    "X22n0420_002:0521c09": "其土有佛號阿彌陀今現在說法。",
    "X22n0420_002:0521c10": "【疏】但言化主必兼徒眾簡非過未故云現在。【記】次",
    "X22n0420_002:0521c11": "正報中即經其土有佛下三句餘文可解。",
    "X22n0420_002:0521c12": "【疏】舍利下二別釋依正又二從初至莊嚴釋依報",
    "X22n0420_002:0521c13": "舍利弗於汝意下次明正報初中又二初略釋名",
    "X22n0420_002:0521c14": "義又舍利下廣明勝相。△初中。",
    "X22n0420_002:0521c15": "舍利弗彼土何故名為極樂。",
    "X22n0420_002:0521c16": "【疏】上三句徵問。",
    "X22n0420_002:0521c17": "【疏】下四句釋通。",
    "X22n0420_002:0521c18": "其國眾生無有眾苦但受諸樂故名極樂。",
    "X22n0420_002:0522a01": "【疏】無眾苦者對顯娑婆令生忻厭。",
    "X22n0420_002:0522a02": "【疏】三界六道總名苦果。【記】別釋依報明娑婆苦中",
    "X22n0420_002:0522a03": "初二句總標苦果。",
    "X22n0420_002:0522a04": "【疏】於中復有八苦五苦三苦。【記】於下別示三名。",
    "X22n0420_002:0522a05": "【疏】生老病死貧困愛別怨會求不得為八苦也。【記】",
    "X22n0420_002:0522a06": "生下細釋三相八苦者諸出不同且據現文於義",
    "X22n0420_002:0522a07": "自顯。",
    "X22n0420_002:0522a08": "【疏】殺盜婬妄飲酒五種惡業並是苦因必招苦果",
    "X22n0420_002:0522a09": "名五苦也。【記】五苦者大本名為五惡五痛五燒由",
    "X22n0420_002:0522a10": "毀五戒結成惡業現受惡報後墮地獄。",
    "X22n0420_002:0522a11": "【疏】苦苦壞苦行苦名三苦也。【記】三苦者從違順中",
    "X22n0420_002:0522a12": "庸三境而生三受苦受生苦苦樂受生壞苦不苦",
    "X22n0420_002:0522a13": "不樂受生行苦。",
    "X22n0420_002:0522a14": "【疏】諸經論中略示名數。【記】諸下指略。",
    "X22n0420_002:0522a15": "【疏】諦論忍土一切皆苦無一可樂火宅牢獄未足",
    "X22n0420_002:0522a16": "為喻。",
    "X22n0420_002:0522a17": "【疏】彌陀淨土。【記】總示淨土樂中初科初句總標境。",
    "X22n0420_002:0522a18": "【疏】境界殊絕。【記】下五句第列五相一莊嚴勝【疏】聖",
    "X22n0420_002:0522a19": "賢同會。【記】二主伴勝【疏】聞法悟道。【記】三法道勝【疏】",
    "X22n0420_002:0522a20": "壽命永劫。【記】四壽命勝【疏】不退菩提。【記】五證果勝。",
    "X22n0420_002:0522a21": "【疏】更有餘樂不能過此秪無諸苦已為可樂況具",
    "X22n0420_002:0522a22": "諸勝事其樂何窮故云極也。【記】更下諸句結顯良",
    "X22n0420_002:0522a23": "由彼土依正二報妙色妙聲皆是法藏無作之功",
    "X22n0420_002:0522a24": "德之所莊嚴稱性契理本無有極今言極者無極",
    "X22n0420_002:0522b01": "也對顯此土三苦四苦五苦八苦種種眾苦沒在",
    "X22n0420_002:0522b02": "其中罔有邊際亦名極也。",
    "X22n0420_002:0522b03": "【疏】大本云設我得佛國中人天所受快樂不如漏",
    "X22n0420_002:0522b04": "盡比丘不取正覺。【記】引示中初引本願正示次引",
    "X22n0420_002:0522b05": "玄義勸修漏盡比丘即四果阿羅漢諸漏已盡無",
    "X22n0420_002:0522b06": "復煩惱也。",
    "X22n0420_002:0522b07": "【疏】善導云願生彼國必須勵心克己畢命為期上",
    "X22n0420_002:0522b08": "在一形似如小苦前念命終後念即生長時永劫",
    "X22n0420_002:0522b09": "受無為法樂直至成佛不逕生死豈不快哉。",
    "X22n0420_002:0522b10": "【疏】次廣明中依報國土耳目所對不出聲色。【記】次",
    "X22n0420_002:0522b11": "廣明總示中初四句總標聲色。",
    "X22n0420_002:0522b12": "【疏】據經後結成就莊嚴止有三處即為三段初欄",
    "X22n0420_002:0522b13": "網樹池唯是妙色莊嚴二金地華樂則兼色聲莊",
    "X22n0420_002:0522b14": "嚴三鳴禽風樹止是法音莊嚴。【記】據下依經科節。",
    "X22n0420_002:0522b15": "【疏】故今科約與昔全殊請考經文無宜執舊。【記】故",
    "X22n0420_002:0522b16": "下明今異古孤山云示相為五一欄網行樹二池",
    "X22n0420_002:0522b17": "水樓閣三金地天華四奇妙雜鳥五風樹法音由",
    "X22n0420_002:0522b18": "茲五種莊嚴故名但受諸樂淨覺云莊嚴之相有",
    "X22n0420_002:0522b19": "二一莊嚴事境二演暢法音初又三一欄楯羅網",
    "X22n0420_002:0522b20": "等二水池樓閣等三天樂金池等並由不考經中",
    "X22n0420_002:0522b21": "結文致茲疎謬信知今疏超邁古今聞義不能徙",
    "X22n0420_002:0522b22": "孔子憂之。",
    "X22n0420_002:0522b23": "【疏】就初莊嚴分二初至香潔即列相舍利下二結",
    "X22n0420_002:0522b24": "示列相又二初至極樂舉欄網行樹以顯名又舍",
    "X22n0420_002:0522c01": "利下二引池閣寶蓮以示相。△初中。",
    "X22n0420_002:0522c02": "舍利弗極樂國土七重欄楯七重羅網七重行樹皆",
    "X22n0420_002:0522c03": "是四寶周帀圍繞是故彼國名為極樂。",
    "X22n0420_002:0522c04": "【疏】上七句示相下二句結名。【記】隨釋列相中欄楯",
    "X22n0420_002:0522c05": "者縱曰欄橫曰楯切韻云堦際釣欄也。",
    "X22n0420_002:0522c06": "【疏】言行樹者周迴七重一一樹高八千由旬行行",
    "X22n0420_002:0522c07": "相當不參差故其樹枝葉上下七層皆垂珠網狀",
    "X22n0420_002:0522c08": "同佛塔。【記】行樹中初約義釋。",
    "X22n0420_002:0522c09": "【疏】觀經云妙真珠網彌覆樹上一一樹上有七重",
    "X22n0420_002:0522c10": "網一一網間有五百億妙華宮殿。【記】次引經證。",
    "X22n0420_002:0522c11": "【疏】一重樹下一重欄楯故亦七重。【記】一重下顯樹",
    "X22n0420_002:0522c12": "欄楯重數。",
    "X22n0420_002:0522c13": "【疏】網是珠瓔復依樹上。【記】網下點珠網所依。",
    "X22n0420_002:0522c14": "【疏】則知皆是下二句止顯樹欄之體耳。【記】則下點",
    "X22n0420_002:0522c15": "樹欄體。",
    "X22n0420_002:0522c16": "【疏】一金二銀三瑠璃四玻[王*梨]是為四寶。【記】次顯四",
    "X22n0420_002:0522c17": "寶局在樹欄四寶中。△初正示。",
    "X22n0420_002:0522c18": "【疏】若準觀經七寶華葉無不具足又大本中根莖",
    "X22n0420_002:0523a01": "枝葉七寶間錯。【記】若準下杖異。",
    "X22n0420_002:0523a02": "【疏】此中略舉委在他文。【記】此下顯略。",
    "X22n0420_002:0523a03": "【疏】周帀圍繞有云凡佛菩薩居處皆然非謂一國",
    "X22n0420_002:0523a04": "土止有七重耳。【記】圍繞中有云者文見大本與新",
    "X22n0420_002:0523a05": "譯經。",
    "X22n0420_002:0523a06": "【疏】結名可解下諸莊嚴例順此結。【記】結名中例順",
    "X22n0420_002:0523a07": "此結者謂下二處莊嚴文後例須結云是故彼國",
    "X22n0420_002:0523a08": "名為極樂但在文略故此點之。",
    "X22n0420_002:0523a09": "【疏】二池閣中分四初明池水二池畔階道三階上",
    "X22n0420_002:0523a10": "樓閣四池中蓮華。△初中。",
    "X22n0420_002:0523a11": "又舍利弗極樂國土有七寶池八功德水充滿其中",
    "X22n0420_002:0523a12": "池底純以金沙布地。",
    "X22n0420_002:0523a13": "【疏】七寶池者彼有八池七寶所成。【記】池閣隨釋池",
    "X22n0420_002:0523a14": "水中初示池數。",
    "X22n0420_002:0523a15": "【疏】池中之水亦七寶色名八功德一澄清二清冷",
    "X22n0420_002:0523a16": "三甘美四輕軟五潤澤六安和七除飢渴八長養",
    "X22n0420_002:0523a17": "諸根。【記】次示池體。",
    "X22n0420_002:0523a18": "【疏】每一池心有如意珠王水從中出流注池中。【記】",
    "X22n0420_002:0523a19": "每下示水源。",
    "X22n0420_002:0523a20": "【疏】金沙布地者觀經云渠下皆以雜色金剛以為",
    "X22n0420_002:0523a21": "底沙。【記】金下示池底並見觀經。",
    "X22n0420_002:0523a22": "【疏】二中。",
    "X22n0420_002:0523a23": "四邊階道金銀琉璃玻[王*梨]合成。",
    "X22n0420_002:0523a24": "【疏】階砌亦即四寶。",
    "X22n0420_002:0523b01": "【疏】三明樓閣乃列七寶。",
    "X22n0420_002:0523b02": "上有樓閣亦以金銀琉璃玻[王*梨]硨磲赤珠瑪瑙而嚴",
    "X22n0420_002:0523b03": "飾之。",
    "X22n0420_002:0523b04": "【疏】觀經云眾寶國土一一界上有五百億寶樓。【記】",
    "X22n0420_002:0523b05": "樓閣中經文但云上有樓閣故引觀經示數。",
    "X22n0420_002:0523b06": "【疏】瑠璃梵語此翻不遠去波羅奈城不遠有山出",
    "X22n0420_002:0523b07": "此寶故。【記】琉璃具云吠瑠璃【疏】玻[王*梨]亦云頗胝迦",
    "X22n0420_002:0523b08": "此翻水玉或云水精。【記】玻[王*梨]正云窣坡致迦其狀",
    "X22n0420_002:0523b09": "少似此方水精然有赤白二色不同【疏】硨磲下並",
    "X22n0420_002:0523b10": "華言如車之磲磲謂車輞。【記】車渠梵云牟娑洛拉",
    "X22n0420_002:0523b11": "婆此云青白色寶尚書大傳云太貝如大車之渠",
    "X22n0420_002:0523b12": "輞即輪外之本【疏】赤珠者佛地論云赤蟲所出珠",
    "X22n0420_002:0523b13": "體赤故。【記】赤珠梵云鉢摩羅伽此云赤光珠智論",
    "X22n0420_002:0523b14": "云真珠出魚腹中竹中蛇腦中不唯蚌胎也【疏】碼",
    "X22n0420_002:0523b15": "碯應法師云此寶色赤如馬腦焉。【記】馬腦梵云摩",
    "X22n0420_002:0523b16": "婆羅伽隷新經云阿濕摩揭拉婆此云藏杵或翻",
    "X22n0420_002:0523b17": "胎藏取此寶堅實為名。",
    "X22n0420_002:0523b18": "【疏】大本云設我得佛自地至空宮殿樓閣池流華",
    "X22n0420_002:0523b19": "樹皆以無量雜寶百千種香而共合成嚴飾奇妙",
    "X22n0420_002:0523b20": "超諸天人等。【記】今經止云七寶復引大本無量雜",
    "X22n0420_002:0523b21": "寶驗非局也。",
    "X22n0420_002:0523b22": "【疏】四示蓮華。",
    "X22n0420_002:0523b23": "池中蓮華大如車輪青色青光黃色黃光赤色赤光",
    "X22n0420_002:0523b24": "白色白光微妙香潔。",
    "X22n0420_002:0523c01": "【疏】有五一形量二顯色三光燄四香氣五潔淨對",
    "X22n0420_002:0523c02": "文可見。",
    "X22n0420_002:0523c03": "【疏】若準觀經一一池中有六十億七寶蓮華一一",
    "X22n0420_002:0523c04": "蓮華團圓正等十二由旬。【記】蓮華示異中初正示",
    "X22n0420_002:0523c05": "異。",
    "X22n0420_002:0523c06": "【疏】既言七寶非止四色。【記】有二一者七寶四色異。",
    "X22n0420_002:0523c07": "【疏】十二由旬非止車輪。【記】二者十二由旬車輪異。",
    "X22n0420_002:0523c08": "【疏】然車有大小難為定準此間極大不過數尺可",
    "X22n0420_002:0523c09": "依輪王車輪為量。【記】然下定車輪初約義定。",
    "X22n0420_002:0523c10": "【疏】十住毗婆沙云轉輪聖王千輻金輪種種珍寶",
    "X22n0420_002:0523c11": "莊嚴其輞瑠璃為轂周圓十五里準此未及半由",
    "X22n0420_002:0523c12": "旬亦約小者耳。【記】十下引文示轂車內橫木也書",
    "X22n0420_002:0523c13": "云三十輻共一轂即輻輳之處。",
    "X22n0420_002:0523c14": "【疏】所以二經不同者慈恩云華有大小彼據極大",
    "X22n0420_002:0523c15": "此約最小。【記】推所以中初句標示不同慈下和會",
    "X22n0420_002:0523c16": "彼此慈恩謂觀經十二由旬據大者且欲對簡二",
    "X22n0420_002:0523c17": "經不同然淨土極大非止此數。",
    "X22n0420_002:0523c18": "【疏】今準大本池中蓮華或一由旬乃至百千由旬。",
    "X22n0420_002:0524a01": "【記】復引大本百千由旬驗知不定此云大本乃吳",
    "X22n0420_002:0524a02": "國支謙譯大阿彌陀經兩卷對今小本也。",
    "X22n0420_002:0524a03": "【疏】則知大小不同經中但是隨宜趣舉。【記】則下點",
    "X22n0420_002:0524a04": "示經意。",
    "X22n0420_002:0524a05": "【疏】不必以此較經優劣。【記】不下暗斥古非孤山將",
    "X22n0420_002:0524a06": "二經蓮華大小分定散善遂劣此經而優觀經故",
    "X22n0420_002:0524a07": "也(云云)。",
    "X22n0420_002:0524a08": "【疏】二結示中。",
    "X22n0420_002:0524a09": "舍利弗極樂國土成就如是功德莊嚴。",
    "X22n0420_002:0524a10": "【疏】如是者指上多種殊妙之相。【記】結示中初釋如",
    "X22n0420_002:0524a11": "是指上多種者即前欄網行樹池閣寶蓮等。",
    "X22n0420_002:0524a12": "【疏】皆是彌陀菩提願行從因至果歷劫熏修之所",
    "X22n0420_002:0524a13": "成就故云功德莊嚴。【記】皆下次釋功德莊嚴。",
    "X22n0420_002:0524a14": "【疏】故觀經云如此妙華是本法藏比丘願力所成",
    "X22n0420_002:0524a15": "自餘皆爾豈唯華座乎四十八願結云彼佛於大",
    "X22n0420_002:0524a16": "眾中建此願已一向專志莊嚴妙土等。【記】觀經但",
    "X22n0420_002:0524a17": "云妙華疏主意欲類通復引大本轉證既云莊嚴",
    "X22n0420_002:0524a18": "妙土何所不該豈唯華座乎。",
    "X22n0420_002:0524a19": "【疏】下結諸文並同此釋。【記】下結並同此釋者謂下",
    "X22n0420_002:0524a20": "凡結功德莊嚴皆是彌陀願力所成不復再釋預",
    "X22n0420_002:0524a21": "此點之。",
    "X22n0420_002:0524a22": "【疏】第二莊嚴二初列相舍利下二結示初中有三",
    "X22n0420_002:0524a23": "一天樂二金地三天華。△初。",
    "X22n0420_002:0524a24": "又舍利弗彼佛國土常作天樂。",
    "X22n0420_002:0524b01": "【疏】常作天樂者準觀經作樂有三水觀中云百億",
    "X22n0420_002:0524b02": "華幢無量樂器以為莊嚴八種清風皷此樂器等",
    "X22n0420_002:0524b03": "又樓觀云其樓閣中有無量諸天作天妓樂又有",
    "X22n0420_002:0524b04": "樂器懸處虗空不皷自鳴等。",
    "X22n0420_002:0524b05": "【疏】準下經云風吹樹網如百千種樂故知彼土天",
    "X22n0420_002:0524b06": "樂非一。【記】第二莊嚴天樂中欲顯天樂非一故引",
    "X22n0420_002:0524b07": "觀經示相。",
    "X22n0420_002:0524b08": "黃金為地。",
    "X22n0420_002:0524b09": "【疏】黃金為地者準觀經彼國皆瑠璃地以黃金繩",
    "X22n0420_002:0524b10": "雜廁間錯兼以七寶界其分齊今言黃金乃地面",
    "X22n0420_002:0524b11": "莊嚴耳。【記】金地中彼國純以琉璃為地今言黃金",
    "X22n0420_002:0524b12": "者乃召地面莊嚴非地體也。",
    "X22n0420_002:0524b13": "【疏】三天華又三初六時雨華其土下二盛華供養",
    "X22n0420_002:0524b14": "即以下三供已還國。△初中。【記】雨華中雨字去呼",
    "X22n0420_002:0524b15": "字書云自上而下曰雨。",
    "X22n0420_002:0524b16": "晝夜六時而雨曼陀羅華。",
    "X22n0420_002:0524b17": "【疏】彼國光明常照既無日月則無晝夜順此方機",
    "X22n0420_002:0524b18": "且言六時。",
    "X22n0420_002:0524b19": "【疏】準大本中彼以蓮開鳥鳴為曉蓮合鳥棲為夜。",
    "X22n0420_002:0524b20": "【記】蓮開鳥鳴等者慈恩云華開金沼化生為天曙",
    "X22n0420_002:0524b21": "之情鳥宿瓊林菩薩作時昏之想。",
    "X22n0420_002:0524b22": "【疏】曼陀羅此翻適意言其美也又翻白華取其色也。",
    "X22n0420_002:0524b23": "【疏】二中。",
    "X22n0420_002:0524b24": "其土眾生常以清旦各以衣裓盛眾妙華供養他方",
    "X22n0420_002:0524c01": "十萬億佛。",
    "X22n0420_002:0524c02": "【疏】其土眾生通目九品衣裓真諦云外國盛華器",
    "X22n0420_002:0524c03": "也。【記】供養中衣裓古釋亦云衣襟。",
    "X22n0420_002:0524c04": "【疏】纔生彼國即獲六通日往他方為聞法故。",
    "X22n0420_002:0524c05": "【疏】觀經云應時即能飛行徧至十方歷事諸佛又",
    "X22n0420_002:0524c06": "遊歷十方供養諸佛於諸佛前聞甚深法等。【記】即",
    "X22n0420_002:0524c07": "獲通者大本云設我得佛國中人天不得神足於",
    "X22n0420_002:0524c08": "一念頃下至不能超過百千那由他國者不取正",
    "X22n0420_002:0524c09": "覺若據下品下生十二大劫在蓮華中豈能即飛",
    "X22n0420_002:0524c10": "行耶疏云通目九品且約大途為言事佛增福聞",
    "X22n0420_002:0524c11": "法增慧成就二嚴故也。",
    "X22n0420_002:0524c12": "【疏】十萬億者趣舉大數。",
    "X22n0420_002:0524c13": "【疏】三中。",
    "X22n0420_002:0524c14": "即以食時還到本國飲食經行。",
    "X22n0420_002:0524c15": "【疏】食時謂中前也。【記】食時中初定時節三世諸佛",
    "X22n0420_002:0524c16": "皆中前食不過午故。",
    "X22n0420_002:0524c17": "【疏】大本云彼國宮殿衣服飲食猶第六天自然之",
    "X22n0420_002:0524c18": "物若欲食時七寶鉢器自然在前百味飲食自然",
    "X22n0420_002:0525a01": "盈滿雖有此食實無食者但見色聞香意以為食",
    "X22n0420_002:0525a02": "自然飽足事已化去時至復現等。【記】大下明自然",
    "X22n0420_002:0525a03": "第六他化自在天一切受用不假施為從他化現",
    "X22n0420_002:0525a04": "故以為名。",
    "X22n0420_002:0525a05": "【疏】寄歸傳云五天道俗多作經行直來直去唯遵",
    "X22n0420_002:0525a06": "一路如織之經故曰經行。",
    "X22n0420_002:0525a07": "【疏】四分律云經行有五益一堪遠行二能思惟三",
    "X22n0420_002:0525a08": "少病四消食五得定久住。【記】經行中初引傳示相",
    "X22n0420_002:0525a09": "次引律明益方誌云佛經行石基長五十步高七",
    "X22n0420_002:0525a10": "尺足之所履皆蓮華文又義淨云五天之地道俗",
    "X22n0420_002:0525a11": "多作經行故鷲山覺樹之下鹿苑王城之內及餘",
    "X22n0420_002:0525a12": "聖跡皆有佛經行基闊可二肘長十四五肘高二",
    "X22n0420_002:0525a13": "肘餘累磚作之上以石作蓮華開勢高二寸闊一",
    "X22n0420_002:0525a14": "尺計有十四五表聖足跡也如祇桓寺有經行院",
    "X22n0420_002:0525a15": "是也。",
    "X22n0420_002:0525a16": "舍利弗極樂國土成就如是功德莊嚴。",
    "X22n0420_002:0525a17": "【疏】結示同前。【記】結示中同前有二一者彌陀願行",
    "X22n0420_002:0525a18": "歷劫熏修之所成就故云功德莊嚴乃至引經並",
    "X22n0420_002:0525a19": "同前釋二者皆須結云是故彼國名為極樂也。",
    "X22n0420_002:0525a20": "【疏】第三莊嚴亦二初列相舍利下結示初列相中",
    "X22n0420_002:0525a21": "復有二種初至所作眾鳥演聖法舍利下二風樹",
    "X22n0420_002:0525a22": "出妙音初中又二初正示舍利下釋疑。△正示有",
    "X22n0420_002:0525a23": "三先列眾禽。",
    "X22n0420_002:0525a24": "復次舍利弗彼國常有種種奇妙雜色之鳥白鵠孔",
    "X22n0420_002:0525b01": "雀鸚鵡舍利迦陵頻伽共命之鳥。",
    "X22n0420_002:0525b02": "【疏】略舉六種前三易識。【記】第三莊嚴列眾禽中白",
    "X22n0420_002:0525b03": "鶴孤山引相鶴經云體尚潔故其色白聲聞天故",
    "X22n0420_002:0525b04": "其頂赤食於水故其啄長軒於前故後指短捿於",
    "X22n0420_002:0525b05": "陸故足鬲而尾凋翔於雲故毛豐而肉疎大喉以",
    "X22n0420_002:0525b06": "吐故脩頸以納新故生天壽不可量孔雀大好翅",
    "X22n0420_002:0525b07": "鳥聞雷則舞得露則鳴巢萬尋之高食再熟之稻",
    "X22n0420_002:0525b08": "鸚鵡山海經云黃山有鳥如鴞青羽赤啄人舌能",
    "X22n0420_002:0525b09": "言郭璞注云有白色者。",
    "X22n0420_002:0525b10": "【疏】舍利此云春鸎或云鶖鷺。",
    "X22n0420_002:0525b11": "【疏】迦陵頻伽此翻妙聲在[穀禾+卵]中鳴已超眾鳥。【記】迦",
    "X22n0420_002:0525b12": "陵頻伽翻妙聲即經云迦陵頻伽聲也[穀禾+卵]苦候反",
    "X22n0420_002:0525b13": "鳥生子須哺曰[穀禾+卵]自食曰鶵。",
    "X22n0420_002:0525b14": "【疏】共命者兩首一身報同識異故法華中翻為命",
    "X22n0420_002:0525b15": "命鳥是也。【記】勝天王云生生涅槃云耆婆耆婆皆",
    "X22n0420_002:0525b16": "此鳥也。",
    "X22n0420_002:0525b17": "【疏】準觀經更有百寶色鳧鴈鴛鴦等。【記】準下指略。",
    "X22n0420_002:0525b18": "【疏】是諸下次明演法。",
    "X22n0420_002:0525b19": "是諸眾鳥晝夜六時出和雅音其音演暢五根五力",
    "X22n0420_002:0525b20": "七菩提分八正道分如是等法。",
    "X22n0420_002:0525b21": "【疏】和雅謂聲音感人演暢謂說法無滯。",
    "X22n0420_002:0525b22": "【疏】五根者一信二精進三念四定五慧能生聖道",
    "X22n0420_002:0525b23": "故總名根。",
    "X22n0420_002:0525b24": "【疏】即此五法能排業惑故名為力。【記】演法中根力",
    "X22n0420_002:0525c01": "五法不異但能生曰根排障曰力一信正道助道",
    "X22n0420_002:0525c02": "二行正助道勤求不息三念正助道更無他念四",
    "X22n0420_002:0525c03": "攝心正助相應不散五觀察正明了了分明。",
    "X22n0420_002:0525c04": "【疏】七菩提分即七覺支一擇法二精進三喜四除",
    "X22n0420_002:0525c05": "五定六捨七念無學實覺七事能到故名為分。【記】",
    "X22n0420_002:0525c06": "七覺中一觀諸法時簡別不謬二修道法時一心",
    "X22n0420_002:0525c07": "常在正法中行三得法喜樂心不顛倒四斷除諸",
    "X22n0420_002:0525c08": "見虗偽煩惱五遠離念著永不追憶六發諸禪走",
    "X22n0420_002:0525c09": "不起妄想七定慧均平心不沉沒無學即四果以",
    "X22n0420_002:0525c10": "無漏觀契此七事故曰實覺證真諦理故曰能到。",
    "X22n0420_002:0525c11": "【疏】八正道分者一正見二正思惟三正語四正業",
    "X22n0420_002:0525c12": "五正命六正精進七正念八正定。【記】八正中修無",
    "X22n0420_002:0525c13": "漏觀見諦分明曰正見見四諦時籌量覺知曰思",
    "X22n0420_002:0525c14": "惟遠離四種邪命口業曰正語除身一切邪業曰",
    "X22n0420_002:0525c15": "正業通除三業中五種邪命曰正命勤修涅槃正",
    "X22n0420_002:0525c16": "道曰精進念念常與正助逆法相應曰正念以無",
    "X22n0420_002:0525c17": "漏慧相應入定曰正定。",
    "X22n0420_002:0525c18": "【疏】前二慧學中三戒學後三定學即是離明三學。",
    "X22n0420_002:0526a01": "【記】前下約義收束三學八正開合異爾。",
    "X22n0420_002:0526a02": "【疏】初果已去見真諦理皆名正道亦名聖道。【記】初",
    "X22n0420_002:0526a03": "下約人結名。",
    "X22n0420_002:0526a04": "【疏】餘如法界次第委明。",
    "X22n0420_002:0526a05": "【疏】准觀經云常讚念佛念法念僧或說苦空無常",
    "X22n0420_002:0526a06": "無我諸波羅蜜故云如是等法。【記】餘下指廣顯略",
    "X22n0420_002:0526a07": "淨覺云於七科道品則缺前三或云如是等法等",
    "X22n0420_002:0526a08": "前三位不同今疏。",
    "X22n0420_002:0526a09": "【疏】其土下後顯益物。",
    "X22n0420_002:0526a10": "其土眾生聞是音已皆悉念佛念法念僧。",
    "X22n0420_002:0526a11": "【疏】念佛知佛恩重念法知法功深念僧知僧德大。",
    "X22n0420_002:0526a12": "【記】顯益中初正明第列三種三寶初即化相六十",
    "X22n0420_002:0526a13": "萬億那由他身佛寶也從因至果為眾生故修菩",
    "X22n0420_002:0526a14": "提道所以恩重佛菩薩等所說法音法寶也隨機",
    "X22n0420_002:0526a15": "設化滅惡生善開示覺藏所以功深聲聞弟子一",
    "X22n0420_002:0526a16": "生補處僧寶也上求下化歷劫修行將臻佛境所",
    "X22n0420_002:0526a17": "以德大此指淨土現在說法一朔施化終皈家滅",
    "X22n0420_002:0526a18": "故屬化相也。",
    "X22n0420_002:0526a19": "【疏】又念佛願速證誠念法願勤修學念僧願親參",
    "X22n0420_002:0526a20": "預。【記】二即理體出纏破障究竟修顯契此妙理故",
    "X22n0420_002:0526a21": "曰理體眾生雖具全體在迷今欲起修故證成修",
    "X22n0420_002:0526a22": "學參預。",
    "X22n0420_002:0526a23": "【疏】又念自心佛體自覺了念自心法軌生聖道念",
    "X22n0420_002:0526a24": "自心僧隨緣和合。【記】三即一體於一法界義立三",
    "X22n0420_002:0526b01": "名佛以覺了為義現前一心本具覺體名之為佛",
    "X22n0420_002:0526b02": "法以軌則為義即此覺體能軌凡聖名之為法僧",
    "X22n0420_002:0526b03": "以和合為義即此覺體於一切處和合無二名之",
    "X22n0420_002:0526b04": "為僧即一而三即三而一不離當念皆曰自心然",
    "X22n0420_002:0526b05": "此三種初即外境次即修成三即本具從淺至深",
    "X22n0420_002:0526b06": "因事達理權巧方便無非益物所以文缺住持三",
    "X22n0420_002:0526b07": "寶者蓋由彼土阿彌陀佛現在說法未甞入滅是",
    "X22n0420_002:0526b08": "故不論。",
    "X22n0420_002:0526b09": "【疏】三寶多種隨機淺深。【記】三下結示初二句明對",
    "X22n0420_002:0526b10": "機有異。",
    "X22n0420_002:0526b11": "【疏】當知此界心垢常思五欲彼方心淨專念三寶",
    "X22n0420_002:0526b12": "晨夕所存更無他意兩土昇沈於茲可見。【記】當下",
    "X22n0420_002:0526b13": "諸句顯所感不同。",
    "X22n0420_002:0526b14": "【疏】次釋疑中二段初至有實遮其疑情是諸下二",
    "X22n0420_002:0526b15": "決所疑事。△初中三節先遮疑情。",
    "X22n0420_002:0526b16": "舍利弗汝勿謂此鳥實是罪報所生。",
    "X22n0420_002:0526b17": "【疏】濁世禽畜罪業所招極樂淨土何緣有此。【記】釋",
    "X22n0420_002:0526b18": "疑中初科初遮疑者點經勿謂兩字也遮止身子",
    "X22n0420_002:0526b19": "勿起此疑。",
    "X22n0420_002:0526b20": "【疏】所以下次伸意。",
    "X22n0420_002:0526b21": "所以者何彼佛國土無三惡趣。",
    "X22n0420_002:0526b22": "【疏】彼國唯有人天兩道。",
    "X22n0420_002:0526b23": "【疏】法藏願云設我得佛國有地獄餓鬼畜生者不",
    "X22n0420_002:0526b24": "取正覺。【記】次伸意者申通彼土無實之意經文初",
    "X22n0420_002:0526c01": "句徵起下二句釋此疏文以有顯無引願為證。",
    "X22n0420_002:0526c02": "【疏】舍利下三舉況。",
    "X22n0420_002:0526c03": "舍利弗其佛國土尚無三惡道之名何況有實。",
    "X22n0420_002:0526c04": "【疏】大本云彼國無有三塗苦難之名但有自然快",
    "X22n0420_002:0526c05": "樂之音是故其國名曰安樂。【記】三舉況者以名況",
    "X22n0420_002:0526c06": "實名有召物之功物有應名之實名既叵得實自",
    "X22n0420_002:0526c07": "何有復以大本以證無名。",
    "X22n0420_002:0526c08": "【疏】二決疑中。",
    "X22n0420_002:0526c09": "是諸眾鳥皆是阿彌陀佛欲令法音宣流變化所作。",
    "X22n0420_002:0526c10": "【疏】彌陀變化者準觀經即池水中如意珠王涌出",
    "X22n0420_002:0526c11": "金光其光化為百寶色鳥和鳴哀雅當知眾鳥即",
    "X22n0420_002:0526c12": "是彌陀化身。【記】決疑中經文初句躡前眾鳥既無",
    "X22n0420_002:0526c13": "名實那有眾鳥此即騰疑也皆下正決經云彌陀",
    "X22n0420_002:0526c14": "變成疏文準此因決觀經以顯珠光化百色鳥莫",
    "X22n0420_002:0526c15": "非彌陀化現。",
    "X22n0420_002:0526c16": "【疏】欲使法音徧布遠近顯知非是罪報所生也。【記】",
    "X22n0420_002:0526c17": "欲下出變化意。",
    "X22n0420_002:0526c18": "【疏】二風樹妙音分二初示相。",
    "X22n0420_002:0527a01": "舍利弗彼佛國土微風吹動諸寶行樹及寶羅網出",
    "X22n0420_002:0527a02": "微妙音譬如千種樂同時俱作。",
    "X22n0420_002:0527a03": "【疏】即前樹網風動成音其音美妙如眾樂焉。",
    "X22n0420_002:0527a04": "【疏】聞是下顯益同前。【記】風樹妙音示相顯益在文",
    "X22n0420_002:0527a05": "可見。",
    "X22n0420_002:0527a06": "聞是音已皆自然生念佛念法念僧之心。",
    "X22n0420_002:0527a07": "舍利弗其佛國土成就如是功德莊嚴。",
    "X22n0420_002:0527a08": "【疏】結示可解。",
    "X22n0420_002:0527a09": "【疏】第二明正報中分二初至十劫化主名號舍利",
    "X22n0420_002:0527a10": "下二徒眾莊嚴。△初中復二初徵問。【記】正報總示",
    "X22n0420_002:0527a11": "中復二者即徵問與釋通也並如經文。",
    "X22n0420_002:0527a12": "舍利弗於汝意云何彼佛何故號阿彌陀。",
    "X22n0420_002:0527a13": "【疏】汝意云何審其解否。",
    "X22n0420_002:0527a14": "【疏】既無所對故為釋通阿彌陀此翻無量一者光",
    "X22n0420_002:0527a15": "明二者壽命無量是通光壽為別。【記】阿下總示華",
    "X22n0420_002:0527a16": "梵梵語兼含總該光壽華言兩別光壽乃分。",
    "X22n0420_002:0527a17": "【疏】初光明無量者。",
    "X22n0420_002:0527a18": "舍利弗彼佛光明無量照十方國無所障礙是故號",
    "X22n0420_002:0527a19": "為阿彌陀。",
    "X22n0420_002:0527a20": "【疏】佛光有二一者常光二者現起光。【記】別釋光明",
    "X22n0420_002:0527a21": "初科始終一如凡聖皆覩故曰常光隨機隱顯有",
    "X22n0420_002:0527a22": "無不定故曰現起。",
    "X22n0420_002:0527a23": "【疏】今此乃是彌陀常光。【記】文中先定光體。",
    "X22n0420_002:0527a24": "【疏】大木云無量壽佛威神光明最尊第一諸佛光",
    "X22n0420_002:0527b01": "明所不能及是故號為無量光佛等乃至我說彼",
    "X22n0420_002:0527b02": "佛光明晝夜一劫尚不能盡等又佛觀云身諸毛",
    "X22n0420_002:0527b03": "孔演出光明如須彌山彼佛圓光如百億三千大",
    "X22n0420_002:0527b04": "千世界又云彼佛有八萬四千相一一相有八萬",
    "X22n0420_002:0527b05": "四千好一一好有八萬四千光明遍照十方世界",
    "X22n0420_002:0527b06": "念佛眾生攝取不捨。【記】次引文證。",
    "X22n0420_002:0527b07": "【疏】當知我輩處佛光中都不覺知佛光常攝略無",
    "X22n0420_002:0527b08": "厭棄。",
    "X22n0420_002:0527b09": "【疏】猶如盲人居日輪下又如溷蟲樂在穢處。【記】傷",
    "X22n0420_002:0527b10": "感中初舉二喻一喻盲人不見二喻溷蟲樂著。",
    "X22n0420_002:0527b11": "【疏】撫膺自責實可悲痛。【記】撫下二句正傷感。",
    "X22n0420_002:0527b12": "【疏】二壽命無量又二初明主伴壽量舍利下二示",
    "X22n0420_002:0527b13": "果成劫數。△初中。",
    "X22n0420_002:0527b14": "又舍利弗彼佛壽命及其人民無量無邊阿僧祇劫",
    "X22n0420_002:0527b15": "故名阿彌陀。",
    "X22n0420_002:0527b16": "【疏】佛壽有二法報二佛一向無量應佛皆具長短",
    "X22n0420_002:0527b17": "二量。【記】壽命中初科言法報無量者法佛壽量非",
    "X22n0420_002:0527b18": "報得命根連持強指不遷不變為壽非長非短無",
    "X22n0420_002:0527b19": "延無促強指法界虗空為量報佛壽量以如如智",
    "X22n0420_002:0527b20": "照如如境境智相冥是故壽量與法身等應佛應",
    "X22n0420_002:0527b21": "同萬物為身連持為壽長短為量釋迦八十唱滅",
    "X22n0420_002:0527b22": "即應短量有量之有量也彌陀即應長量實有期",
    "X22n0420_002:0527b23": "限人天莫數即有量之無量也逐物隨緣皆有二",
    "X22n0420_002:0527b24": "量。",
    "X22n0420_002:0527c01": "【疏】今此淨土彌陀應身示其長量。【記】今下判定。",
    "X22n0420_002:0527c02": "【疏】大本云彼佛壽命長久不可稱計假使十方無",
    "X22n0420_002:0527c03": "量眾生皆成聲聞緣覺都共集會竭其智力百千",
    "X22n0420_002:0527c04": "萬劫悉共推算計不能窮盡。【記】大下引釋初釋化",
    "X22n0420_002:0527c05": "主。",
    "X22n0420_002:0527c06": "【疏】又云聲聞菩薩天人之眾壽命長短亦復如是",
    "X22n0420_002:0527c07": "故云及人民也。【記】次釋人民。",
    "X22n0420_002:0527c08": "【疏】阿僧祇此云無數或云阿僧祇耶翻無央數。",
    "X22n0420_002:0527c09": "【疏】二示劫數。",
    "X22n0420_002:0527c10": "舍利弗阿彌陀佛成佛以來於今十劫。",
    "X22n0420_002:0527c11": "【疏】言十劫者。【記】劫數中初依經標起。",
    "X22n0420_002:0527c12": "【疏】準法華大通智勝佛時彌陀乃是十六王子之",
    "X22n0420_002:0527c13": "一數釋迦既經塵劫彌陀豈得不然。【記】準下會同",
    "X22n0420_002:0527c14": "塵劫。",
    "X22n0420_002:0527c15": "【疏】楞嚴勢至章云我於往昔恒河沙劫有佛出世",
    "X22n0420_002:0527c16": "名無量光十二如來相繼一劫準大本中即阿彌",
    "X22n0420_002:0527c17": "陀也。【記】楞下會同名號二經既言塵點恒沙何故",
    "X22n0420_002:0527c18": "今經止云十劫。",
    "X22n0420_002:0528a01": "【疏】今經大本皆言十劫乃是一期赴機之說不足",
    "X22n0420_002:0528a02": "疑矣。【記】今下酌意決疑今疏據經化主名號徵問",
    "X22n0420_002:0528a03": "釋通唯約光壽孤山乃立四義一光明二壽命三",
    "X22n0420_002:0528a04": "大小弟子四者補處等淨覺斥云今取前二不取",
    "X22n0420_002:0528a05": "後二以經中唯光明壽命之下結云故名阿彌陀",
    "X22n0420_002:0528a06": "後二但說聖眾莊嚴化主之事況新譯云其土世",
    "X22n0420_002:0528a07": "尊名無量壽及無量光乃至徵釋二名非不顯了",
    "X22n0420_002:0528a08": "與今疏同。",
    "X22n0420_002:0528a09": "【疏】二徒眾莊嚴分二初至祗劫說正示聖眾舍利",
    "X22n0420_002:0528a10": "下二結勸往生初中又二初至莊嚴通列兩眾又",
    "X22n0420_002:0528a11": "舍利下別顯行功初中又二初正列舍利下結示。",
    "X22n0420_002:0528a12": "△初中。",
    "X22n0420_002:0528a13": "又舍利弗彼佛有無量無邊聲聞弟子皆阿羅漢非",
    "X22n0420_002:0528a14": "是算數之所能知諸菩薩眾亦復如是。",
    "X22n0420_002:0528a15": "【疏】聲聞弟子即中三品諸菩薩眾即上三品總攝。",
    "X22n0420_002:0528a16": "初心不退補處(眾總三乘獨無緣覺應以斷證同聲聞攝)。",
    "X22n0420_002:0528a17": "【疏】故大本云彼國聲聞菩薩其數難量不可稱說",
    "X22n0420_002:0528a18": "神智洞達威力自在等。【記】故下引證徒眾正列中",
    "X22n0420_002:0528a19": "初正釋疏據經列故約中上二品收之所以不列",
    "X22n0420_002:0528a20": "下三品者或是經家趣舉又恐釋壽命中已有人",
    "X22n0420_002:0528a21": "民之語故此略之孤山則云今列二眾是其輔佐",
    "X22n0420_002:0528a22": "人爾。",
    "X22n0420_002:0528a23": "【疏】往生論說二乘不生蓋是定性取涅槃者今此",
    "X22n0420_002:0528a24": "謂曾發大心求佛菩提示修小行法華獲記真聲",
    "X22n0420_002:0528b01": "聞涅槃知常出家菩薩之類也。【記】往下決疑言聲",
    "X22n0420_002:0528b02": "聞者聞四諦聲教而悟道故真聲聞者如舍利弗",
    "X22n0420_002:0528b03": "等皆受應身之記不捨聲聞之形乃體轉名不轉",
    "X22n0420_002:0528b04": "也涅槃知常者涅槃座中捃拾殘機三乘俱會初",
    "X22n0420_002:0528b05": "後皆知常住佛性外儀雖則削髮染衣內心已修",
    "X22n0420_002:0528b06": "菩薩大行淨土聲聞乃此流類。",
    "X22n0420_002:0528b07": "【疏】次結示中。",
    "X22n0420_002:0528b08": "舍利弗彼佛國土成就如是功德莊嚴。",
    "X22n0420_002:0528b09": "【疏】此亦彌陀所化來生彼國修因證果威神說法",
    "X22n0420_002:0528b10": "為國莊嚴義同前釋。【記】結示中菩薩聲聞人民等",
    "X22n0420_002:0528b11": "眾皆是彌陀因地教化結緣成熟至成佛時來生",
    "X22n0420_002:0528b12": "其國而為莊嚴。",
    "X22n0420_002:0528b13": "【疏】二別顯中。【記】不退中初句標起。",
    "X22n0420_002:0528b14": "又舍利弗極樂國土眾生生者皆是阿毗跋致其中",
    "X22n0420_002:0528b15": "多有一生補處其數甚多非是算數所能知之但可",
    "X22n0420_002:0528b16": "以無量無邊阿僧祗劫說。",
    "X22n0420_002:0528b17": "【疏】眾生生者通九品收。【記】次二句點經。",
    "X22n0420_002:0528b18": "【疏】阿鞞跋致此云不退轉下云是諸人等皆得不",
    "X22n0420_002:0528b19": "退阿耨菩提。【記】阿下翻名不退有三如前已示。",
    "X22n0420_002:0528b20": "【疏】則知生彼國者下至凡夫直至成佛更無退墮。",
    "X22n0420_002:0528b21": "【記】則下結顯不退之名攝位最長下至凡夫則指",
    "X22n0420_002:0528b22": "初生近果直至成佛始自初住終至妙覺但取到",
    "X22n0420_002:0528b23": "彼無流轉三界受生畢竟成佛皆名不退是故疏",
    "X22n0420_002:0528b24": "云通收九品迭論淺深不無優劣。",
    "X22n0420_002:0528c01": "【疏】十疑論云彼國有五因緣故不退一彌陀願力",
    "X22n0420_002:0528c02": "攝持二佛光常照三水鳥樹林常說法四純諸菩",
    "X22n0420_002:0528c03": "薩為友無諸惡緣五壽命永劫餘廣如彼。【記】十下",
    "X22n0420_002:0528c04": "引緣如彼見第六疑。",
    "X22n0420_002:0528c05": "【疏】一生補處即等覺菩薩。【記】補處中等覺尚有一",
    "X22n0420_002:0528c06": "品無明未破故曰一生此品無明微細難斷唯是",
    "X22n0420_002:0528c07": "等覺後心以金剛智方能斷之即補妙覺之處也。",
    "X22n0420_002:0528c08": "【疏】如觀音勢至等。【記】如下引類。",
    "X22n0420_002:0528c09": "【疏】眾類既多非算所及止可但言阿僧祗耳。【記】眾",
    "X22n0420_002:0528c10": "下點經。",
    "X22n0420_002:0528c11": "【疏】問得忍補處祗合垂形五道入三塗處救苦眾",
    "X22n0420_002:0528c12": "生何以長居淨土。【記】問答中初約菩薩利他為",
    "X22n0420_002:0528c13": "問。",
    "X22n0420_002:0528c14": "【疏】答隨其志願攝化有殊。【記】次約志願不同以答",
    "X22n0420_002:0528c15": "孤山疏云菩薩法應度眾生何以但求樂國答大",
    "X22n0420_002:0528c16": "論四十三自有此問龍樹答云菩薩有二種一者",
    "X22n0420_002:0528c17": "慈悲多為眾生二者多集諸佛功德樂多集功德",
    "X22n0420_002:0528c18": "者至一乘清淨無量壽國好多為眾生者至無佛",
    "X22n0420_002:0529a01": "法僧處贊歎三寶等疏躡論意以決世疑初二句",
    "X22n0420_002:0529a02": "總答。",
    "X22n0420_002:0529a03": "【疏】或遊戲十方或往來三界宣揚法化利樂群生。",
    "X22n0420_002:0529a04": "【記】或下別示。",
    "X22n0420_002:0529a05": "【疏】準大本云十方恒沙佛國無量菩薩悉生彼國",
    "X22n0420_002:0529a06": "恭敬供養聽受經法宣布道化又云於此世界有",
    "X22n0420_002:0529a07": "六十七億不退菩薩往生彼國又復授記十方菩",
    "X22n0420_002:0529a08": "薩皆當往生廣如下卷。【記】準下別顯。",
    "X22n0420_002:0529a09": "【疏】二結勸中初正勸。",
    "X22n0420_002:0529a10": "舍利弗眾生聞者應當發願願生彼國。",
    "X22n0420_002:0529a11": "【疏】眾生聞者通指末代聞上所說。",
    "X22n0420_002:0529a12": "【疏】勸令發願願必引行行必感果。【記】結勸中菩薩",
    "X22n0420_002:0529a13": "修行以願為本若無願力萬行徒施所以經中勸",
    "X22n0420_002:0529a14": "令發願。",
    "X22n0420_002:0529a15": "【疏】所以下伸意。",
    "X22n0420_002:0529a16": "所以者何得與如是諸上善人俱會一處。",
    "X22n0420_002:0529a17": "【疏】如是者指前所列三乘聖眾皆是善人。【記】伸意",
    "X22n0420_002:0529a18": "可解。",
    "X22n0420_002:0529a19": "【疏】欲明此界三惡充滿皆不善聚是可厭耳。【記】欲",
    "X22n0420_002:0529a20": "下反顯。",
    "X22n0420_002:0529a21": "佛說阿彌陀經義疏聞持記卷中"
}