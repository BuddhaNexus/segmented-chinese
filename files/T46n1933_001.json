{
    "T46n1933_001:0786b25": "南嶽思大禪師立誓願文",
    "T46n1933_001:0786b27": "我聞如是。釋迦牟尼佛悲門三昧觀眾生品",
    "T46n1933_001:0786b28": "本起經中說。佛從癸丑年七月七日入胎。至",
    "T46n1933_001:0786b29": "甲寅年四月八日生。至壬申年年十九。二月",
    "T46n1933_001:0786c01": "八日出家。至癸未年年三十。是臘月月八",
    "T46n1933_001:0786c02": "日得成道。至癸酉年年八十。二月十五日方",
    "T46n1933_001:0786c03": "便入涅槃。",
    "T46n1933_001:0786c04": "正法從甲戌年至癸巳年。足滿五百歲止住。",
    "T46n1933_001:0786c05": "像法從甲午年至癸酉年足滿一千歲止住。",
    "T46n1933_001:0786c06": "末法從甲戌年至癸丑年足滿一萬歲止住。",
    "T46n1933_001:0786c07": "入末法過九千八百年後。月光菩薩出真丹",
    "T46n1933_001:0786c08": "國說法大度眾生。滿五十二年入涅槃後。首",
    "T46n1933_001:0786c09": "楞嚴經般舟三昧先滅不現。餘經次第滅無",
    "T46n1933_001:0786c10": "量壽經在後得百年住。大度眾生然後滅去",
    "T46n1933_001:0786c11": "至大惡世。我今誓願持令不滅。教化眾生至",
    "T46n1933_001:0786c12": "彌勒佛出。佛從癸酉年入涅槃後。至未來賢",
    "T46n1933_001:0786c13": "劫初。彌勒成佛時有五十六億萬歲。我從末",
    "T46n1933_001:0786c14": "法初始立大誓願。修習苦行。如是過五十六",
    "T46n1933_001:0786c15": "億萬歲。必願具足佛道功德見彌勒佛。如願",
    "T46n1933_001:0786c16": "中說入道之由莫不行願。早修禪業少習弘",
    "T46n1933_001:0786c17": "經。中間障難事緣非一。略記本源兼發誓願",
    "T46n1933_001:0786c18": "及造金字二部經典。",
    "T46n1933_001:0786c19": "稽首歸命十方諸佛。",
    "T46n1933_001:0786c20": "稽首歸命十二部經。",
    "T46n1933_001:0786c21": "稽首歸命諸大菩薩。四十二地諸賢聖僧。",
    "T46n1933_001:0786c22": "稽首歸命一切緣覺。聲聞學無學眾。又復。",
    "T46n1933_001:0786c23": "稽首梵釋四王天龍八部。冥空善神護法大",
    "T46n1933_001:0786c24": "將。慧思自惟。有此神識無始已來。不種無",
    "T46n1933_001:0786c25": "漏善根。是故恒為愛見所牽。無明覆蔽致令",
    "T46n1933_001:0786c26": "虛妄。生死日增苦輪常轉未曾休息。往來五",
    "T46n1933_001:0786c27": "道橫使六識輪迴六趣。進不值釋迦出世。後",
    "T46n1933_001:0786c28": "復未蒙彌勒三會。居前後眾難之中。又藉往",
    "T46n1933_001:0786c29": "昔微善根力。釋迦末世得善人身。仰承聖教",
    "T46n1933_001:0787a01": "之所宣說。釋迦牟尼說法住世八十餘年。導",
    "T46n1933_001:0787a02": "利眾生化緣既訖便取滅度。滅度之後正法",
    "T46n1933_001:0787a03": "住世逕五百歲。正法滅已像法住世逕一千",
    "T46n1933_001:0787a04": "歲。像法滅已末法住世逕一萬年。我慧思即",
    "T46n1933_001:0787a05": "是末法八十二年。太歲在乙未十一月十一",
    "T46n1933_001:0787a06": "日。於大魏國南豫州汝陽郡武津縣生。至年",
    "T46n1933_001:0787a07": "十五出家修道。誦法華經及諸大乘。精進苦",
    "T46n1933_001:0787a08": "行至年二十。見世無常眾生多死。輒自思惟。",
    "T46n1933_001:0787a09": "此身無常苦空無有我人不得自在。生滅敗",
    "T46n1933_001:0787a10": "壞眾苦不息。甚可怖畏。世法如雲有為難信。",
    "T46n1933_001:0787a11": "其愛著者即為煩惱大火所燒。若棄捨者則",
    "T46n1933_001:0787a12": "至無為涅槃大樂。一切眾生迷失正道永無",
    "T46n1933_001:0787a13": "出心。我為眾生及為我身求解脫故。發菩提",
    "T46n1933_001:0787a14": "心立大誓願。欲求如來一切神通。若不自證",
    "T46n1933_001:0787a15": "何能度人。先學已證然後得行。自求道果為",
    "T46n1933_001:0787a16": "度十方無量眾生。為斷十方一切眾生諸煩",
    "T46n1933_001:0787a17": "惱故。為令十方無量眾生。通達一切諸法門",
    "T46n1933_001:0787a18": "故。為欲成就十方無量一切眾生菩提道故。",
    "T46n1933_001:0787a19": "求無上道為首楞嚴。遍歷齊國諸大禪師學",
    "T46n1933_001:0787a20": "摩訶衍。恒居林野經行修禪。年三十四時在",
    "T46n1933_001:0787a21": "河南兗州界論義。故遭值諸惡比丘以惡毒",
    "T46n1933_001:0787a22": "藥令慧思食。舉身爛壞五臟亦爛。垂死之間",
    "T46n1933_001:0787a23": "而更得活。初意。欲渡河遍歷諸禪師。中路",
    "T46n1933_001:0787a24": "值此惡毒困藥。厭此言說知其妨道。即持餘",
    "T46n1933_001:0787a25": "命還歸信州不復渡河。心心專念入深山中。",
    "T46n1933_001:0787a26": "欲去之間是時信州刺史。共諸守令苦苦留",
    "T46n1933_001:0787a27": "停。建立禪齋說摩訶衍義。頻經三年未曾休",
    "T46n1933_001:0787a28": "息。梁州許昌而復來請。又信州刺史復欲送",
    "T46n1933_001:0787a29": "啟。將歸鄴郡慧思意決不欲向北。心欲南行",
    "T46n1933_001:0787b01": "即便捨眾渡。向淮南山中停住。從年二十至",
    "T46n1933_001:0787b02": "三十八。恒在河南習學大乘。親覲供養諸大",
    "T46n1933_001:0787b03": "禪師。遊行諸州非一處住。是時國勅喚國內",
    "T46n1933_001:0787b04": "一切禪師入臺供養。慧思自量。愚無道德。不",
    "T46n1933_001:0787b05": "肯隨勅方便捨避。渡淮南入山至年三十九。",
    "T46n1933_001:0787b06": "是末法一百二十年。淮南郢州刺史劉懷寶",
    "T46n1933_001:0787b07": "共遊郢州山中。喚出講摩訶衍義。是時為義",
    "T46n1933_001:0787b08": "相答。故有諸法師起大瞋怒。有五人惡論師",
    "T46n1933_001:0787b09": "以生金藥置飲食中令慧思食。所有餘殘三",
    "T46n1933_001:0787b10": "人噉之一日即死。慧思于時身懷極困。得停",
    "T46n1933_001:0787b11": "七日氣命垂盡。臨死之際一心合掌向十方",
    "T46n1933_001:0787b12": "佛懺悔。念般若波羅蜜作如是言。不得他心",
    "T46n1933_001:0787b13": "智不應說法。如是念時生金毒藥。即得消除",
    "T46n1933_001:0787b14": "還更得差。從是已後數遭非一。年至四十是",
    "T46n1933_001:0787b15": "末法一百二十一年。在光州開岳寺。巴子立",
    "T46n1933_001:0787b16": "五百家共光州刺史。請講摩訶衍般若波羅",
    "T46n1933_001:0787b17": "蜜經一遍。至年四十一是末法一百二十二",
    "T46n1933_001:0787b18": "年。在光州境大蘇山中。講摩訶衍義一遍。至",
    "T46n1933_001:0787b19": "年四十二是末法一百二十三年。在光州城",
    "T46n1933_001:0787b20": "西觀邑寺上。又講摩訶衍義一遍。是時多有",
    "T46n1933_001:0787b21": "眾惡論師。競來惱亂生嫉妬心。咸欲殺害毀",
    "T46n1933_001:0787b22": "壞般若波羅蜜義。我於彼時起大悲心念眾",
    "T46n1933_001:0787b23": "惡論師。即發誓願作如是言。誓造金字摩訶",
    "T46n1933_001:0787b24": "般若及諸大乘。瑠璃寶函奉盛經卷。現無量",
    "T46n1933_001:0787b25": "身於十方國土講說是經。令一切眾惡論師。",
    "T46n1933_001:0787b26": "咸得信心住不退轉。至年四十三是末法一",
    "T46n1933_001:0787b27": "百二十四年。在南定州。刺史請講摩訶衍義",
    "T46n1933_001:0787b28": "一遍。是時多有眾惡論師。競起惡心作大惱",
    "T46n1933_001:0787b29": "亂。復作種種諸惡方便。斷諸檀越不令送食。",
    "T46n1933_001:0787c01": "經五十日唯遣弟子化得以濟身命。于時發",
    "T46n1933_001:0787c02": "願。我為是等及一切眾生。誓造金字摩訶衍",
    "T46n1933_001:0787c03": "般若波羅蜜一部。以淨瑠璃七寶作函奉盛",
    "T46n1933_001:0787c04": "經卷。眾寶高座七寶帳蓋珠交露幔。華香瓔",
    "T46n1933_001:0787c05": "珞種種供具。供養般若波羅蜜。然後我當十",
    "T46n1933_001:0787c06": "方六道普現無量色身。不計劫數至成菩提。",
    "T46n1933_001:0787c07": "當為十方一切眾生。講說般若波羅蜜經。於",
    "T46n1933_001:0787c08": "是中間若作法師如曇無竭。若作求法弟子",
    "T46n1933_001:0787c09": "如薩陀波崙。發願之後眾惡比丘皆悉退散。",
    "T46n1933_001:0787c10": "發此願已即便教化作如是言。我造金字摩",
    "T46n1933_001:0787c11": "訶般若波羅蜜經。至年四十四是末法一百",
    "T46n1933_001:0787c12": "二十五年。太歲戊寅還於大蘇山光州境內。",
    "T46n1933_001:0787c13": "唱告諸方。我欲奉造金字摩訶般若波羅蜜",
    "T46n1933_001:0787c14": "經。須造經首誰能造者。時有一比丘名曰僧",
    "T46n1933_001:0787c15": "合而忽自來。作如是言。我能造金字般若。既",
    "T46n1933_001:0787c16": "得經首即遍教化諸州。刺史及土境人民白",
    "T46n1933_001:0787c17": "黑道俗得諸財寶。持買金色造作經用。從正",
    "T46n1933_001:0787c18": "月十五日教化至十一月十一日。於南光州",
    "T46n1933_001:0787c19": "光城都光城縣齊光寺。方得就手報先心願。",
    "T46n1933_001:0787c20": "奉造金字摩訶般若波羅蜜經一部。并造瑠",
    "T46n1933_001:0787c21": "璃寶函盛之。即於爾時發大誓願。願此金字",
    "T46n1933_001:0787c22": "摩訶般若波羅蜜經及七寶函。以大願故。一",
    "T46n1933_001:0787c23": "切眾魔諸惡災難不能沮壞。願於當來彌勒",
    "T46n1933_001:0787c24": "世尊出興于世。普為一切無量眾生。說是般",
    "T46n1933_001:0787c25": "若波羅蜜經時。",
    "T46n1933_001:0787c26": "　以我誓願　　金字威力　　當令彌勒",
    "T46n1933_001:0787c27": "　莊嚴世界　　六種震動　　大眾生疑",
    "T46n1933_001:0787c28": "　稽首問佛　　有何因緣　　大地震動",
    "T46n1933_001:0787c29": "　唯願世尊　　敷演說之　　時彌勒佛",
    "T46n1933_001:0788a01": "　告諸弟子　　汝等應當　　一心合掌",
    "T46n1933_001:0788a02": "　諦聽諦信　　過去有佛　　號釋迦文",
    "T46n1933_001:0788a03": "　出現世間　　說是般若　　波羅蜜經",
    "T46n1933_001:0788a04": "　廣度眾生　　彼佛世尊　　滅度之後",
    "T46n1933_001:0788a05": "　正法像法　　皆已過去　　遺法住世",
    "T46n1933_001:0788a06": "　末法之中　　是時世惡　　五濁競興",
    "T46n1933_001:0788a07": "　人令短促　　不滿百年　　行十惡業",
    "T46n1933_001:0788a08": "　共相殺害　　是時般若　　波羅蜜經",
    "T46n1933_001:0788a09": "　興于世間　　時有比丘　　名曰慧思",
    "T46n1933_001:0788a10": "　造此摩訶　　波羅蜜經　　黃金為字",
    "T46n1933_001:0788a11": "　瑠璃寶函　　盛此經典　　發弘誓願",
    "T46n1933_001:0788a12": "　我當度脫　　無量眾生　　未來賢劫",
    "T46n1933_001:0788a13": "　彌勒出世　　說是摩訶　　般若經典",
    "T46n1933_001:0788a14": "　波羅蜜經　　我以誓願　　金經寶函",
    "T46n1933_001:0788a15": "　威神力故　　當令彌勒　　七寶世界",
    "T46n1933_001:0788a16": "　六種震動　　大眾生疑　　稽首問佛",
    "T46n1933_001:0788a17": "　唯願說此　　地動因緣　　時佛世尊",
    "T46n1933_001:0788a18": "　告諸大眾　　汝等當知　　是彼比丘",
    "T46n1933_001:0788a19": "　願力因緣　　金經寶函　　今欲出現",
    "T46n1933_001:0788a20": "　大眾白佛　　唯願世尊　　以神通力",
    "T46n1933_001:0788a21": "　令我得見　　金經寶函　　佛言汝等",
    "T46n1933_001:0788a22": "　應當一心　　禮過去佛　　釋迦牟尼",
    "T46n1933_001:0788a23": "　亦當一心　　專念般若　　波羅蜜經",
    "T46n1933_001:0788a24": "　佛說是時　　大地以復　　六種震動",
    "T46n1933_001:0788a25": "　出大光明　　普照十方　　無量世界",
    "T46n1933_001:0788a26": "　其香殊妙　　超過栴檀　　百千萬倍",
    "T46n1933_001:0788a27": "　眾生聞者　　發菩提心　　瑠璃寶函",
    "T46n1933_001:0788a28": "　現大眾前　　唯可眼見　　無能開者",
    "T46n1933_001:0788a29": "　時諸大眾　　踊躍歡喜　　俱白佛言",
    "T46n1933_001:0788b01": "　唯然世尊　　云何得見　　般若經文",
    "T46n1933_001:0788b02": "　彌勒佛言　　彼造經者　　有大誓願",
    "T46n1933_001:0788b03": "　汝等應當　　一心念彼　　稱其名號",
    "T46n1933_001:0788b04": "　自當得見　　說是語時　　一切大眾",
    "T46n1933_001:0788b05": "　稱我名號　　南無慧思　　是時四方",
    "T46n1933_001:0788b06": "　從地涌出　　遍滿虛空　　身皆金色",
    "T46n1933_001:0788b07": "　三十二相　　無量光明　　悉是往昔",
    "T46n1933_001:0788b08": "　造經之人　　以佛力故　　寶函自開",
    "T46n1933_001:0788b09": "　出大音聲　　震動十方　　一切世界",
    "T46n1933_001:0788b10": "　于時金經　　放大光明　　無量眾色",
    "T46n1933_001:0788b11": "　猶如大雲　　流滿十方　　一切世界",
    "T46n1933_001:0788b12": "　種種音聲　　普告眾生　　復有妙香",
    "T46n1933_001:0788b13": "　悅可眾心　　是時眾生　　以我願力",
    "T46n1933_001:0788b14": "　及覩地動　　又見光明　　聞香聲告",
    "T46n1933_001:0788b15": "　得未曾有　　身心悅樂　　譬如比丘",
    "T46n1933_001:0788b16": "　入第三禪　　即于是時　　悉得具足",
    "T46n1933_001:0788b17": "　三乘聖道　　乃至具足　　一切種智",
    "T46n1933_001:0788b18": "　此願不滿　　不取妙覺　　又願十方",
    "T46n1933_001:0788b19": "　諸佛世尊　　說此般若　　波羅蜜處",
    "T46n1933_001:0788b20": "　一切皆如　　彌勒大會　　若使十方",
    "T46n1933_001:0788b21": "　無量諸佛　　一時說法　　亦願此經",
    "T46n1933_001:0788b22": "　一時皆得　　普現於前　　一一瑞相",
    "T46n1933_001:0788b23": "　諸佛大會　　等度眾生　　一一世尊",
    "T46n1933_001:0788b24": "　皆稱釋迦　　及我名字　　亦如彌勒",
    "T46n1933_001:0788b25": "　大會無量　　若不爾者　　不取妙覺",
    "T46n1933_001:0788b26": "　又願當來　　十方國土　　函及經卷",
    "T46n1933_001:0788b27": "　無量名字　　隨諸國土　　人量大小",
    "T46n1933_001:0788b28": "　人身大處　　函及經卷　　文字亦大",
    "T46n1933_001:0788b29": "　人身小處　　函及經卷　　文字亦小",
    "T46n1933_001:0788c01": "　隨其國土　　眾寶中精　　人所貴者",
    "T46n1933_001:0788c02": "　般若力故　　函及經卷　　文字變作",
    "T46n1933_001:0788c03": "　上妙珍寶　　終不常為　　瑠璃金字",
    "T46n1933_001:0788c04": "　書經之紙　　為金剛精　　不可損壞",
    "T46n1933_001:0788c05": "　至於未來　　不可思議　　無量劫數",
    "T46n1933_001:0788c06": "　十方世界　　有佛出世　　說是般若",
    "T46n1933_001:0788c07": "　波羅蜜處　　亦復如是　　若不爾者",
    "T46n1933_001:0788c08": "　不取妙覺　　願於來世　　十方國土",
    "T46n1933_001:0788c09": "　諸佛世界　　皆稱釋迦　　如來名號",
    "T46n1933_001:0788c10": "　金經寶函　　及我名字　　是故音聲",
    "T46n1933_001:0788c11": "　遍至十方　　一切世界　　眾生普聞",
    "T46n1933_001:0788c12": "　皆得入道　　若有眾生　　不入道者",
    "T46n1933_001:0788c13": "　種種方便　　神足變化　　而調伏之",
    "T46n1933_001:0788c14": "　必令得道　　若不爾者　　不取妙覺",
    "T46n1933_001:0788c15": "　又復發願　　我今入山　　懺悔一切",
    "T46n1933_001:0788c16": "　障道重罪　　經行修禪　　若得成就",
    "T46n1933_001:0788c17": "　五通神仙　　及六神通　　闇誦如來",
    "T46n1933_001:0788c18": "　十二部經　　并誦三藏　　一切外書",
    "T46n1933_001:0788c19": "　通佛法義　　作無量身　　飛行虛空",
    "T46n1933_001:0788c20": "　過色究竟　　至非非想　　聽采諸天",
    "T46n1933_001:0788c21": "　所說法門　　我亦於彼　　向諸天說",
    "T46n1933_001:0788c22": "　所持佛經　　還下閻浮　　為人廣說",
    "T46n1933_001:0788c23": "　復至三途　　至金剛際　　說所持法",
    "T46n1933_001:0788c24": "　遍滿三千　　大千世界　　十方國土",
    "T46n1933_001:0788c25": "　亦復如是　　供養諸佛　　及化眾生",
    "T46n1933_001:0788c26": "　自在變化　　一時俱行　　若不爾者",
    "T46n1933_001:0788c27": "　不取妙覺",
    "T46n1933_001:0788c28": "　上妙栴檀為高座　　眾彩雜色以莊嚴",
    "T46n1933_001:0788c29": "　上妙七寶為帳蓋　　眾寶莊嚴放光明",
    "T46n1933_001:0789a01": "　閻浮檀金為經字　　瑠璃水精為經函",
    "T46n1933_001:0789a02": "　敬諸佛法好供養　　然後說法化眾生",
    "T46n1933_001:0789a03": "　無前無後無中間　　一念心中一時行",
    "T46n1933_001:0789a04": "　我今入山為學此　　非為幻惑誑眾生",
    "T46n1933_001:0789a05": "　若有惡人障礙我　　令其現世不吉祥",
    "T46n1933_001:0789a06": "　備受種種諸惡報　　若不改心自中傷",
    "T46n1933_001:0789a07": "　死墮地獄入鑊湯　　謗法罪報劫數長",
    "T46n1933_001:0789a08": "　願令彼發菩提心　　持戒修善至道場",
    "T46n1933_001:0789a09": "　我為眾生行此願　　令佛法藏得久住",
    "T46n1933_001:0789a10": "　惡人嫉妬橫惱亂　　妨廢修行不得作",
    "T46n1933_001:0789a11": "　若得好人擁護我　　諸天善神為佐助",
    "T46n1933_001:0789a12": "　令其護法得久住　　後生淨土得佛道",
    "T46n1933_001:0789a13": "　令其修道速成就　　我無二心發此願",
    "T46n1933_001:0789a14": "　願令眾生識果報",
    "T46n1933_001:0789a15": "　又復發願　　十方諸佛　　自當證知",
    "T46n1933_001:0789a16": "　我今為此　　摩訶般若　　妙法蓮華",
    "T46n1933_001:0789a17": "　二部金字　　大乘經故　　欲於十方",
    "T46n1933_001:0789a18": "　廣說法故　　三業無力　　不得自在",
    "T46n1933_001:0789a19": "　不能十方　　一時出現　　調伏身心",
    "T46n1933_001:0789a20": "　及化眾生　　今故入山　　懺悔修禪",
    "T46n1933_001:0789a21": "　學五通仙　　求無上道　　願先成就",
    "T46n1933_001:0789a22": "　五通神仙　　然後乃學　　第六神通",
    "T46n1933_001:0789a23": "　受持釋迦　　十二部經　　及十方佛",
    "T46n1933_001:0789a24": "　所有法藏　　并諸菩薩　　所有論藏",
    "T46n1933_001:0789a25": "　辯說無礙　　十方普現　　供養諸佛",
    "T46n1933_001:0789a26": "　於惡世中　　持釋伽法　　令不斷絕",
    "T46n1933_001:0789a27": "　於十方佛　　法欲盡處　　願悉在彼",
    "T46n1933_001:0789a28": "　持令不滅　　誓願此土　　具足十地",
    "T46n1933_001:0789a29": "　種智圓滿　　成就佛地　　是故先作",
    "T46n1933_001:0789b01": "　長壽仙人　　藉五通力　　學菩薩道",
    "T46n1933_001:0789b02": "　自非神仙　　不得久住　　為法學仙",
    "T46n1933_001:0789b03": "　不貪壽命　　誓以此身　　未來賢劫",
    "T46n1933_001:0789b04": "　見彌勒佛　　若不爾者　　不取妙覺",
    "T46n1933_001:0789b05": "　誠心發願　　願我當來　　賢劫之初",
    "T46n1933_001:0789b06": "　彌勒世尊　　成佛道已　　為大眾說",
    "T46n1933_001:0789b07": "　大品經時　　我以今日　　發誓願力",
    "T46n1933_001:0789b08": "　醜陋之形　　卑小色陰　　見彌勒佛",
    "T46n1933_001:0789b09": "　以誓願力　　更立一身　　色像無比",
    "T46n1933_001:0789b10": "　過於人天　　無量辯才　　神通變化",
    "T46n1933_001:0789b11": "　隨意自在　　見彌勒佛　　以此二身",
    "T46n1933_001:0789b12": "　一時見佛　　以誓願力　　卑小醜身",
    "T46n1933_001:0789b13": "　亦能變化　　具足成就　　無礙神通",
    "T46n1933_001:0789b14": "　諸波羅蜜　　以造金字　　誓願之力",
    "T46n1933_001:0789b15": "　在彌勒前　　二身一時　　普現變化",
    "T46n1933_001:0789b16": "　遍滿十方　　廣說深法　　摩訶般若",
    "T46n1933_001:0789b17": "　六波羅蜜　　三十七品　　及神通事",
    "T46n1933_001:0789b18": "　度眾生已　　忽然不現　　願彌勒佛",
    "T46n1933_001:0789b19": "　為諸大眾　　說我今身　　發願因緣",
    "T46n1933_001:0789b20": "　若不爾者　　誓不成佛　　又復發願",
    "T46n1933_001:0789b21": "　我今稽首　　誠心懺悔　　從無始劫",
    "T46n1933_001:0789b22": "　至于今身　　多作冤對　　惱他因緣",
    "T46n1933_001:0789b23": "　見他修善　　為作障礙　　壞他善事",
    "T46n1933_001:0789b24": "　不自覺知　　自恃種姓　　盛年放逸",
    "T46n1933_001:0789b25": "　以勢陵他　　不思道理　　信邪倒見",
    "T46n1933_001:0789b26": "　事外道師　　於三寶中　　多作留難",
    "T46n1933_001:0789b27": "　久積罪業　　報在今身　　是故稽首",
    "T46n1933_001:0789b28": "　誠心懺悔　　十方諸佛　　一切賢聖",
    "T46n1933_001:0789b29": "　梵釋四王　　天龍八部　　護法善神",
    "T46n1933_001:0789c01": "　冥空幽顯　　願為證明　　除障道罪",
    "T46n1933_001:0789c02": "　身心清淨　　從今已後　　所作吉祥",
    "T46n1933_001:0789c03": "　無諸障礙　　願在深山　　思惟佛道",
    "T46n1933_001:0789c04": "　願得甚深　　諸禪解脫　　得神通力",
    "T46n1933_001:0789c05": "　報諸佛恩　　誓於此身　　得不退智",
    "T46n1933_001:0789c06": "　若不爾者　　誓不成佛",
    "T46n1933_001:0789c07": "又願一切十方國土。若有四眾比丘比丘尼",
    "T46n1933_001:0789c08": "及餘智者。受持讀誦摩訶般若波羅蜜經。若",
    "T46n1933_001:0789c09": "在山林曠野靜處城邑聚落。為諸大眾敷揚",
    "T46n1933_001:0789c10": "解說。有諸魔眾競來惱亂破壞般若波羅蜜。",
    "T46n1933_001:0789c11": "是人若能一心合掌稱我名字。即得無量神",
    "T46n1933_001:0789c12": "通。我於爾時亦作化人在彼眾中。現為眷屬",
    "T46n1933_001:0789c13": "稱彼弟子。降伏眾魔破諸外道。令彼智者大",
    "T46n1933_001:0789c14": "得名稱。我時復為化作四眾。山林聚落處處",
    "T46n1933_001:0789c15": "皆現為作衛護。或作大力鬼神王像。或作沙",
    "T46n1933_001:0789c16": "門。或作居士。或作國王大臣宰相。勅令國內",
    "T46n1933_001:0789c17": "治罰一切破戒惡人。若有剛強不改心者。或",
    "T46n1933_001:0789c18": "令現入阿鼻地獄。種種逼切必令改心。還令",
    "T46n1933_001:0789c19": "歸命彼說法者。叩頭求哀為作弟子乃可放",
    "T46n1933_001:0789c20": "耳。令諸惡事。變為吉祥。若不爾者不取妙",
    "T46n1933_001:0789c21": "覺。我從發心所有福業盡施眾生。至於當來",
    "T46n1933_001:0789c22": "彌勒世尊出世之時。具足十地入無垢位。於",
    "T46n1933_001:0789c23": "授記人中最為第一。於未來世過算數劫得",
    "T46n1933_001:0789c24": "成佛道時。不可思議三千大千世界為一佛",
    "T46n1933_001:0789c25": "土。超殊十方嚴淨世界。過此之外所有穢土。",
    "T46n1933_001:0789c26": "以我願力令諸眾生雖一處住所見各異。調",
    "T46n1933_001:0789c27": "伏惡人發菩提心。即發心已見諸穢惡悉皆",
    "T46n1933_001:0789c28": "當淨。七寶華果應時具足。無有四時差別之",
    "T46n1933_001:0789c29": "異。所住國土天人之類同一金色。三十二相",
    "T46n1933_001:0790a01": "八十種好。具六神通與佛無異。除佛智慧無",
    "T46n1933_001:0790a02": "能知者。若不爾者不取妙覺。",
    "T46n1933_001:0790a03": "設我得佛。十方眾生皆悉發願來生我國。一",
    "T46n1933_001:0790a04": "切具足普賢之道。隨其本願修短自在。色身",
    "T46n1933_001:0790a05": "相好智慧神通。教化眾生等無差別。飲食衣",
    "T46n1933_001:0790a06": "服應念化現不須造作。若不爾者不取妙覺。",
    "T46n1933_001:0790a07": "設我得佛。十方眾生聞我名字。持戒精進修",
    "T46n1933_001:0790a08": "行六度。受持我願稱我名字。願見我身修行",
    "T46n1933_001:0790a09": "七日至三七日。即得見我一切善願具足。若",
    "T46n1933_001:0790a10": "不爾者不取妙覺。",
    "T46n1933_001:0790a11": "設我得佛。十方世界若有眾生。具五逆罪應",
    "T46n1933_001:0790a12": "墮地獄。臨命終時值善知識教稱我名。罪人",
    "T46n1933_001:0790a13": "聞已。合掌稱名聲聲不絕。經十念頃。命欲",
    "T46n1933_001:0790a14": "終時。即得見我。迎其精神來生我國為說大",
    "T46n1933_001:0790a15": "乘。是人聞法得無生忍永不退轉。若不爾者",
    "T46n1933_001:0790a16": "不取妙覺。",
    "T46n1933_001:0790a17": "設我得佛。世界清淨無三惡道亦無女人。一",
    "T46n1933_001:0790a18": "切眾生皆悉化生。三十二相飛行自在。光明",
    "T46n1933_001:0790a19": "普照無有日月。七寶國土無諸穢惡。若不爾",
    "T46n1933_001:0790a20": "者不取妙覺。",
    "T46n1933_001:0790a21": "若有眾生在大地獄。聞我名字即得解脫。若",
    "T46n1933_001:0790a22": "不爾者不取妙覺。",
    "T46n1933_001:0790a23": "若有眾生墮餓鬼中。百千萬劫乃至不聞飲",
    "T46n1933_001:0790a24": "食之名。恒為熾然饑火所燒。受大苦惱。聞",
    "T46n1933_001:0790a25": "我名字即得飽滿。得正念力捨餓鬼身生人",
    "T46n1933_001:0790a26": "天中。發菩提心至不退轉。若不爾者不取妙",
    "T46n1933_001:0790a27": "覺。",
    "T46n1933_001:0790a28": "若有眾生以惡業故。墮畜生中受種種苦。聞",
    "T46n1933_001:0790a29": "我名字眾苦永滅。即得人天端正之身。即聞",
    "T46n1933_001:0790b01": "正法具足聖道。若不爾者不取妙覺。",
    "T46n1933_001:0790b02": "若有眾生牢獄繫閉鞭撻楚毒。稱我名字發",
    "T46n1933_001:0790b03": "菩提心。而得解脫瘡瘢亦滅。因是發心住不",
    "T46n1933_001:0790b04": "退轉。若不爾者不取妙覺。",
    "T46n1933_001:0790b05": "若有眾生橫被繫縛遇大禍對。若有罪若無",
    "T46n1933_001:0790b06": "罪。臨當刑戮稱我名字。彼所執刀杖杻械枷",
    "T46n1933_001:0790b07": "鎖。皆悉摧碎即得解脫。發菩提心住不退轉。",
    "T46n1933_001:0790b08": "若不爾者不取妙覺。",
    "T46n1933_001:0790b09": "一切十方無量眾生。百千病苦及以業障諸",
    "T46n1933_001:0790b10": "根不具。稱我名字執持不忘。正念思惟病苦",
    "T46n1933_001:0790b11": "消滅。諸根具足即得平復。若不爾者不取妙",
    "T46n1933_001:0790b12": "覺。",
    "T46n1933_001:0790b13": "若有比丘在山林中。讀誦般若及諸大乘。修",
    "T46n1933_001:0790b14": "學禪定及神通力。宿罪障故修不能得。於日",
    "T46n1933_001:0790b15": "夜中應各三時。稱十方佛持我名字。是人心",
    "T46n1933_001:0790b16": "願種種所求即得具足。若不爾者不取妙覺。",
    "T46n1933_001:0790b17": "若我得佛。十方世界六道眾生聞我名字。即",
    "T46n1933_001:0790b18": "發無上菩提之心住不退轉。若不爾者不取",
    "T46n1933_001:0790b19": "妙覺。",
    "T46n1933_001:0790b20": "若得佛時。無量光明常照一切。若諸四眾求",
    "T46n1933_001:0790b21": "佛道者。聞我名字修行我願。應時即得十地",
    "T46n1933_001:0790b22": "具足入如來慧。若不爾者不取妙覺。",
    "T46n1933_001:0790b23": "若我得佛十方世界一切諸佛皆共稱揚。說",
    "T46n1933_001:0790b24": "我本願及佛功德。眾生聞者即得受記。此願",
    "T46n1933_001:0790b25": "不滿不取妙覺。",
    "T46n1933_001:0790b26": "我未來世得成佛時。為大眾說般若波羅蜜。",
    "T46n1933_001:0790b27": "十方世界六種震動。金經寶函於前涌現。為",
    "T46n1933_001:0790b28": "大眾演說本願因緣。如諸佛會等無有異。若",
    "T46n1933_001:0790b29": "不爾者不取妙覺。",
    "T46n1933_001:0790c01": "如我所發上來諸願求佛道故。不計劫數勤",
    "T46n1933_001:0790c02": "修方便。學習種種微妙法門。為眾生故起大",
    "T46n1933_001:0790c03": "悲心常無懈倦。功德智慧皆悉滿足。如上諸",
    "T46n1933_001:0790c04": "願必剋不虛。若不爾者不取妙覺。",
    "T46n1933_001:0790c05": "誓於此生得大仙報獲六神通。種種變化十",
    "T46n1933_001:0790c06": "方六道。普現色身一時說法。眾生聞者得不",
    "T46n1933_001:0790c07": "退轉速成菩提。若不爾者不取妙覺。",
    "T46n1933_001:0790c08": "從此願後金經文字瑠璃寶函。為說般若七",
    "T46n1933_001:0790c09": "寶帳蓋金銀鈴網敷座寶物。及諸一切供養",
    "T46n1933_001:0790c10": "之具。若有惡人來欲偷劫此諸寶物。令此惡",
    "T46n1933_001:0790c11": "心時心痛悶絕。或復顛狂亂語自說其罪。手",
    "T46n1933_001:0790c12": "觸此物手即碎折。惡眼視者兩眼盲瞎。惡言",
    "T46n1933_001:0790c13": "毀謗即令惡人口啞無舌。若惡心來欲作惱",
    "T46n1933_001:0790c14": "亂作諸障礙。兩脚雙折。或復病癩。或復生",
    "T46n1933_001:0790c15": "入阿鼻地獄。發大惡聲交徹四方。令諸惡人",
    "T46n1933_001:0790c16": "皆見此事。令法久住護正法故。化眾生故。發",
    "T46n1933_001:0790c17": "如是願。我無惡心亦無嫉妬。十方賢聖自當",
    "T46n1933_001:0790c18": "證知。欲重宣願意。而說偈言。",
    "T46n1933_001:0790c19": "　願得身心證　　般若波羅蜜",
    "T46n1933_001:0790c20": "　具足無量義　　廣為眾生說",
    "T46n1933_001:0790c21": "　願得身心證　　般若波羅蜜",
    "T46n1933_001:0790c22": "　未來賢劫初　　得見彌勒佛",
    "T46n1933_001:0790c23": "　於受記人中　　名號最第一",
    "T46n1933_001:0790c24": "　具足諸禪定　　神通波羅蜜",
    "T46n1933_001:0790c25": "　願我從此生　　修一切苦行",
    "T46n1933_001:0790c26": "　為求佛道故　　不顧於身命",
    "T46n1933_001:0790c27": "　過五十億萬　　如是世數中",
    "T46n1933_001:0790c28": "　為道修苦行　　復過六億萬",
    "T46n1933_001:0790c29": "　爾乃至賢劫　　得見彌勒佛",
    "T46n1933_001:0791a01": "　具一切種智　　受記最第一",
    "T46n1933_001:0791a02": "　決誓後賢劫　　具六波羅蜜",
    "T46n1933_001:0791a03": "　自在神通力　　等齊十方佛",
    "T46n1933_001:0791a04": "　誓在賢劫初　　說法度眾生",
    "T46n1933_001:0791a05": "　以此誓願力　　轉無上法輪",
    "T46n1933_001:0791a06": "　住壽無量劫　　常住不涅槃",
    "T46n1933_001:0791a07": "　應化遍十方　　忍苦為眾生",
    "T46n1933_001:0791a08": "　世界甚清淨　　眾生皆化生",
    "T46n1933_001:0791a09": "　又無三惡道　　亦無諸女人",
    "T46n1933_001:0791a10": "　天人同一類　　相好如世尊",
    "T46n1933_001:0791a11": "　悉具如意通　　智慧亦同然",
    "T46n1933_001:0791a12": "　生即能飛行　　亦具足諸禪",
    "T46n1933_001:0791a13": "　等齊佛菩薩　　無二乘聲聞",
    "T46n1933_001:0791a14": "　十方世界中　　諸不淨穢土",
    "T46n1933_001:0791a15": "　三障惡眾生　　不聞三寶名",
    "T46n1933_001:0791a16": "　以大誓願力　　慈悲等化之",
    "T46n1933_001:0791a17": "　轉穢為淨土　　眾生亦齊平",
    "T46n1933_001:0791a18": "　天人等無差　　飛行放光明",
    "T46n1933_001:0791a19": "　女悉變為男　　斷三惡道名",
    "T46n1933_001:0791a20": "　十方大地獄　　我悉於中行",
    "T46n1933_001:0791a21": "　教化諸罪人　　悉令生人天",
    "T46n1933_001:0791a22": "　應時齊菩薩　　不作二乘人",
    "T46n1933_001:0791a23": "　畜生及餓鬼　　轉報亦同然",
    "T46n1933_001:0791a24": "　十方世界中　　若有一國土",
    "T46n1933_001:0791a25": "　眾生不如此　　誓不成正覺",
    "T46n1933_001:0791a26": "　十方世界中　　若有惡國土",
    "T46n1933_001:0791a27": "　眾生皆邪見　　剛強無善心",
    "T46n1933_001:0791a28": "　我以誓願力　　神通摧伏之",
    "T46n1933_001:0791a29": "　種種苦逼切　　必令歸三寶",
    "T46n1933_001:0791b01": "　或先同其事　　方便引導之",
    "T46n1933_001:0791b02": "　既悅可其心　　轉令入佛道",
    "T46n1933_001:0791b03": "　十方世界中　　剛強惡眾生",
    "T46n1933_001:0791b04": "　三途及八難　　悉聞我名字",
    "T46n1933_001:0791b05": "　柔化及苦切　　必令入佛道",
    "T46n1933_001:0791b06": "　或先隨其意　　後令斷煩惱",
    "T46n1933_001:0791b07": "　十方世界中　　若有刀兵劫",
    "T46n1933_001:0791b08": "　國國相殺害　　人民皆饑饉",
    "T46n1933_001:0791b09": "　或現作猛將　　降伏使安和",
    "T46n1933_001:0791b10": "　五穀悉豐熟　　萬民心安寧",
    "T46n1933_001:0791b11": "　或復方便化　　作天龍神鬼",
    "T46n1933_001:0791b12": "　方便治惡王　　及其惡人民",
    "T46n1933_001:0791b13": "　遍歷惡國土　　隨我本願行",
    "T46n1933_001:0791b14": "　降伏一闡提　　悉發菩薩心",
    "T46n1933_001:0791b15": "　十方世界中　　淨土諸如來",
    "T46n1933_001:0791b16": "　悉在大眾中　　稱歎我名號",
    "T46n1933_001:0791b17": "　彼諸佛世尊　　我悉到其所",
    "T46n1933_001:0791b18": "　供養及奉侍　　無前後中間",
    "T46n1933_001:0791b19": "　於一念心中　　現一切色身",
    "T46n1933_001:0791b20": "　持一切供養　　供養諸世尊",
    "T46n1933_001:0791b21": "　受持佛法藏　　及以化眾生",
    "T46n1933_001:0791b22": "　供養諸菩薩　　亦供養聲聞",
    "T46n1933_001:0791b23": "　以此方便力　　願速成菩提",
    "T46n1933_001:0791b24": "　未來賢劫初　　見彌勒世尊",
    "T46n1933_001:0791b25": "　誓願賢劫中　　具三十七品",
    "T46n1933_001:0791b26": "　獲大神通力　　在賢劫數中",
    "T46n1933_001:0791b27": "　我從初發心　　乃至得菩提",
    "T46n1933_001:0791b28": "　於其兩中間　　為道學苦行",
    "T46n1933_001:0791b29": "　捨名聞利養　　捨一切眷屬",
    "T46n1933_001:0791c01": "　悉常在深山　　懺悔障道罪",
    "T46n1933_001:0791c02": "　若得神通力　　報十方佛恩",
    "T46n1933_001:0791c03": "　願持釋迦法　　常住不滅盡",
    "T46n1933_001:0791c04": "　至彌勒出世　　化眾生不絕",
    "T46n1933_001:0791c05": "　誓於此生作　　長壽五通仙",
    "T46n1933_001:0791c06": "　修習諸禪定　　學第六神通",
    "T46n1933_001:0791c07": "　具足諸法門　　成就等覺地",
    "T46n1933_001:0791c08": "　妙覺常湛然　　以此度眾生",
    "T46n1933_001:0791c09": "　諸佛無優劣　　但隨本願行",
    "T46n1933_001:0791c10": "　隨諸佛方便　　示現種種名",
    "T46n1933_001:0791c11": "我今入山修習苦行。懺悔破戒障道重罪。今",
    "T46n1933_001:0791c12": "身及先身是罪悉懺悔。為護法故求長壽命。",
    "T46n1933_001:0791c13": "不願生天及餘趣。願諸賢聖佐助我。得好芝",
    "T46n1933_001:0791c14": "草及神丹。療治眾病除饑渴。常得經行修諸",
    "T46n1933_001:0791c15": "禪。願得深山寂靜處。足神丹藥修此願。藉",
    "T46n1933_001:0791c16": "外丹力修內丹。欲安眾生先自安。己身有縛",
    "T46n1933_001:0791c17": "能解他縛。無有是處。",
    "T46n1933_001:0791c18": "　以此求道誓願力　　作長壽仙見彌勒",
    "T46n1933_001:0791c19": "　不貪身命發此願　　既是凡夫未得道",
    "T46n1933_001:0791c20": "　脫恐捨命生異路　　輪迴六趣妨修道",
    "T46n1933_001:0791c21": "　諸法性相雖空寂　　善惡行業必有報",
    "T46n1933_001:0791c22": "　誓願入山學神仙　　得長命力求佛道",
    "T46n1933_001:0791c23": "　若得此願入龍宮　　受持七佛世尊經",
    "T46n1933_001:0791c24": "　過去未來今諸佛　　所有經藏我悉持",
    "T46n1933_001:0791c25": "　一切十方世界中　　若有佛法欲滅處",
    "T46n1933_001:0791c26": "　我願持讀令不滅　　為彼國土人廣說",
    "T46n1933_001:0791c27": "　十方世界惡比丘　　及以邪見惡俗人",
    "T46n1933_001:0791c28": "　見行法者競惱亂　　我當作助摧伏之",
    "T46n1933_001:0791c29": "　令說法者得安隱　　降伏惡人化眾生",
    "T46n1933_001:0792a01": "　稽首十方現在佛　　菩薩緣覺及聲聞",
    "T46n1933_001:0792a02": "　梵王帝釋四天王　　護法大將及金剛",
    "T46n1933_001:0792a03": "　五通神仙及地神　　六齋使者及冥官",
    "T46n1933_001:0792a04": "　一切護法諸善神　　我今懺悔障道罪",
    "T46n1933_001:0792a05": "　願為證明除癡愆　　為求道故早成仙",
    "T46n1933_001:0792a06": "　宣暢廣說釋迦法　　不計劫數報佛恩",
    "T46n1933_001:0792a07": "　為護正法發此願　　故造金字般若經",
    "T46n1933_001:0792a08": "　為護眾生及己身　　復造金字法華經",
    "T46n1933_001:0792a09": "　為大乘故入深山　　願速成就大仙人",
    "T46n1933_001:0792a10": "　壽命長遠具神通　　供養十方諸世尊",
    "T46n1933_001:0792a11": "　未來賢劫彌勒佛　　為大眾說般若經",
    "T46n1933_001:0792a12": "　以我誓願神通力　　金經寶函現其前",
    "T46n1933_001:0792a13": "　從地涌出住空中　　大地震動放光明",
    "T46n1933_001:0792a14": "　遍照十方諸世界　　種種妙音告眾生",
    "T46n1933_001:0792a15": "　稱揚讚歎釋迦法　　三途八難悉解脫",
    "T46n1933_001:0792a16": "　彌勒會前現此事　　十方佛前亦復然",
    "T46n1933_001:0792a17": "　願諸世尊說我願　　以此因緣度眾生",
    "T46n1933_001:0792a18": "　發大誓願修此行　　願速成就大仙人",
    "T46n1933_001:0792a19": "　為護正法求此願　　願佛哀愍令速成",
    "T46n1933_001:0792a20": "　諸佛世尊同證知　　梵釋四王為證明",
    "T46n1933_001:0792a21": "　日月參辰及星宿　　金剛大士及神仙",
    "T46n1933_001:0792a22": "　五嶽四海及名山　　諸大聖王亦證明",
    "T46n1933_001:0792a23": "　願以慈悲擁護我　　令此誓願速得成",
    "T46n1933_001:0792a24": "應常念本願捨諸有為事。名聞及利養乃至",
    "T46n1933_001:0792a25": "惡弟子內外悉應捨。專求四如意八種自在",
    "T46n1933_001:0792a26": "我五眼及種智。為佛一切智當發大精進。具",
    "T46n1933_001:0792a27": "足神通力可化眾生耳。當念十方佛海慧諸",
    "T46n1933_001:0792a28": "大士。世間所有道俗殷勤請講供養者。乃至",
    "T46n1933_001:0792a29": "強勸請令講經者。此等道俗皆非善知識是",
    "T46n1933_001:0792b01": "惡知識耳。何以故。皆是惡魔所使。初即假作",
    "T46n1933_001:0792b02": "殷勤似有好心。後即斗生忿怒。善惡二魔俱",
    "T46n1933_001:0792b03": "非好事。從今已後不應信此。所有學士亦復",
    "T46n1933_001:0792b04": "如是。皆不可信。如怨詐親。苦哉苦哉。不可思",
    "T46n1933_001:0792b05": "議諸王剎利處皆亦復如是。擇擇擇擇。",
    "T46n1933_001:0792b06": "南嶽思大禪師立誓願文"
}