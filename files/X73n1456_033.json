{
    "X73n1456_033:0699c01": "憨山老人夢遊集卷第三十三",
    "X73n1456_033:0699c02": "侍　者　　福　善　日錄",
    "X73n1456_033:0699c03": "門　人　　通　炯　編輯",
    "X73n1456_033:0699c04": "嶺南弟子　劉起相　重較",
    "X73n1456_033:0699c05": "贊",
    "X73n1456_033:0699c06": "然燈古佛贊(有引)",
    "X73n1456_033:0699c07": "然燈古佛。釋迦之師也。往昔有緣。無心而遇。因布",
    "X73n1456_033:0699c08": "髮掩泥。持青蓮花而作供養。得蒙授記。遂證菩提。",
    "X73n1456_033:0699c09": "今睹光像。欽渴翹仰。焚香作禮。以偈贊曰。",
    "X73n1456_033:0699c10": "稽首然燈。吾師之師。妙用無極。故我歸依。白日麗天。",
    "X73n1456_033:0699c11": "萬象斯鑒。滿月寒空。眾星齊現。明所不明。照其不照。",
    "X73n1456_033:0699c12": "惟此智燈。光明朗耀。秉法王令。佩實相印。磐石晏安。",
    "X73n1456_033:0699c13": "十方鎮靜。其心如空。靡所不容。有扣之者。響若洪鐘。",
    "X73n1456_033:0699c14": "其容湛寂。恬然凝謐。瞻之仰之。諸障頓息。緣會而遇。",
    "X73n1456_033:0699c15": "無心而得。紺髮滿頭。青蓮一葉。布髮掩泥。志誠歸命。",
    "X73n1456_033:0699c16": "持花作供。貴乎清淨。無上菩提。當蒙授記。罔象玄珠。",
    "X73n1456_033:0699c17": "不容思議。心心相印。光光互融。慧命無量。功德無窮。",
    "X73n1456_033:0699c18": "貝葉佛母贊(有引)",
    "X73n1456_033:0699c19": "粵東為法道源流。達摩航海而來。六祖應讖而出。",
    "X73n1456_033:0699c20": "缽喇刺臂而裹海眼。跋陀忘形而挾楞伽。皆首出",
    "X73n1456_033:0699c21": "仙城。初開法運。自爾以來。寥寥千載。豈出彼沒此。",
    "X73n1456_033:0699c22": "古人獨負。而今人絕分耶。固在導之者何如耳。故",
    "X73n1456_033:0699c23": "曰不是無禪。只是無師。斯言有味哉。余蒙　恩竄",
    "X73n1456_033:0699c24": "嶺海。觀察海門周公。以視鹺至。公當代搢紳中具。",
    "X73n1456_033:0700a01": "正法眼人也。與余以法相親。每談必以第一義示",
    "X73n1456_033:0700a02": "人為事。仲春十之三日。同查汝定過朱氏草堂。劉",
    "X73n1456_033:0700a03": "萬諸子畢集。大為發揚此事。諸子各發無上道心。",
    "X73n1456_033:0700a04": "季子乃曰。向不知佛。今也知心。既心即是佛。吾當",
    "X73n1456_033:0700a05": "以佛為事。仲子請越之高士蔣不任。寫此像。余歡",
    "X73n1456_033:0700a06": "喜稽首為贊曰。",
    "X73n1456_033:0700a07": "佛體如空。無處不容。牆壁瓦礫。達之者通。秋水澄澄。",
    "X73n1456_033:0700a08": "朝霞燦燦。景落波心。光浮素練。識之不見。見之不識。",
    "X73n1456_033:0700a09": "瞖目空華。太虗鳥跡。貝葉無文。法身非有。萬壑松聲。",
    "X73n1456_033:0700a10": "作獅子吼。碧眼鬍腮。維摩病骨。漏逗形骸。分明眉目。",
    "X73n1456_033:0700a11": "咦。百花深處鷓鴣嗁。一聲呌破春山綠。",
    "X73n1456_033:0700a12": "西方三聖贊",
    "X73n1456_033:0700a13": "稽首寂光主。無量壽大師。能以寂滅心。現形十方界。",
    "X73n1456_033:0700a14": "徧入有情身。而作生死宰。辟如日月光。無心而成照。",
    "X73n1456_033:0700a15": "蒙光照燭者。無不遂其生。又如慈乳母。能達嬰兒心。",
    "X73n1456_033:0700a16": "飢飽各適時。不以乳為病。我觀世閒人。病痛必呼母。",
    "X73n1456_033:0700a17": "以母為自心。不呼不自解。是故三有中。凡在有情者。",
    "X73n1456_033:0700a18": "苦樂不自釋。適然念我師。以師慈力光。先入眾生心。",
    "X73n1456_033:0700a19": "故能一照閒。必出生死苦。況復有大勢。而復得大悲。",
    "X73n1456_033:0700a20": "相比而化物。物無不化者。刀山并劍樹。忽變作寶林。",
    "X73n1456_033:0700a21": "鑊湯及爐炭。偶成八德水。皆以自心為。轉變一念中。",
    "X73n1456_033:0700a22": "如酵入乳酪。醍醐不外求。何況荊棘林。不為清淨土。",
    "X73n1456_033:0700a23": "是故念我師。必若子憶母。子母相憶時。無不相見者。",
    "X73n1456_033:0700a24": "念極諸想滅。身心頓脫空。寂光忽現前。照用一時發。",
    "X73n1456_033:0700b01": "即此苦穢軀。便成極樂國。始知日月中。無不極樂者。",
    "X73n1456_033:0700b02": "化佛贊",
    "X73n1456_033:0700b03": "似人非人。日面月面。從何處來。者裏出現。見時不識。",
    "X73n1456_033:0700b04": "識時不見。病眼空華。太虗閃電。逢人個個歎奇哉。看",
    "X73n1456_033:0700b05": "行一味行方便。",
    "X73n1456_033:0700b06": "雪山苦行佛贊",
    "X73n1456_033:0700b07": "肝膽冰霜。形骸土木。生來俊俏。天然奇骨。不是不捨",
    "X73n1456_033:0700b08": "皇宮。祇因不愛喫肉。走入萬疊寒嵒。受盡凄凉寂寞。",
    "X73n1456_033:0700b09": "一朝餓得眼睛華。錯把明珠換魚目。渾身惹得是非",
    "X73n1456_033:0700b10": "深。直至而今抱冤屈。幾度逢人話本懷。纔欲開言雙",
    "X73n1456_033:0700b11": "淚濮。雙淚濮。不知那個是知音。但得相逢心願足。",
    "X73n1456_033:0700b12": "又。",
    "X73n1456_033:0700b13": "不戀王宮。不住兜率。脫却珍御衣。埋身千丈雪。瘦骨",
    "X73n1456_033:0700b14": "如柴。剛腸似鐵。六年凍餓口難開。幾度思量心未瞥。",
    "X73n1456_033:0700b15": "一朝驀地睹明星。從前妄想都休歇。便欲挨身入閙",
    "X73n1456_033:0700b16": "藍。滿目風塵徒蹩躠。返惹時人話短長。誰知弄巧翻",
    "X73n1456_033:0700b17": "成拙。直至而今怨未申。通身是口難分說。休分說。費",
    "X73n1456_033:0700b18": "周折。肝腸瀝盡空饒舌。無限春光百鳥啼。杜鵑呌徹",
    "X73n1456_033:0700b19": "空山血。",
    "X73n1456_033:0700b20": "又。",
    "X73n1456_033:0700b21": "身墮雪濤。心寒龝水。內外洞然。又何彼此。思之不及。",
    "X73n1456_033:0700b22": "類之難比。夢想不到。誰能議擬。若欲求之。是非鋒起。",
    "X73n1456_033:0700b23": "但莫思量。自然法爾。",
    "X73n1456_033:0700b24": "又。",
    "X73n1456_033:0700c01": "骨如柴。心似雪。念如冰。面似鐵。不是剛腸疾惡人。怎",
    "X73n1456_033:0700c02": "肯拋家輕失業。幸賴明星換出頭。免教笑折傍人舌。",
    "X73n1456_033:0700c03": "又。",
    "X73n1456_033:0700c04": "世念已枯。諸緣盡撇。千尺寒嵓。萬年冰雪。一片身心",
    "X73n1456_033:0700c05": "放下時。從前妄想都休歇。都休歇。但看幾點疎星。一",
    "X73n1456_033:0700c06": "輪明月。",
    "X73n1456_033:0700c07": "又。",
    "X73n1456_033:0700c08": "骨瘦心寒。冰枯雪老。不是者翻。畢竟不好。六年凍餓",
    "X73n1456_033:0700c09": "實難當。可幸明星上得早。當初錯愛者些些。使得兒",
    "X73n1456_033:0700c10": "孫臥荒草。",
    "X73n1456_033:0700c11": "又。",
    "X73n1456_033:0700c12": "拋擲金輪王。如弃捨殘涕。埋身雪山中。絕無一毫事。",
    "X73n1456_033:0700c13": "端坐苦思惟。不知竟為誰。只待明星上。當頭下一椎。",
    "X73n1456_033:0700c14": "何似當初未醒時。皎皎月挂珊瑚枝。",
    "X73n1456_033:0700c15": "舍那如來法身贊(有引)",
    "X73n1456_033:0700c16": "余寓旅泊菴中。為諸白衣談楞嚴。適門人王安舜。",
    "X73n1456_033:0700c17": "持舍那如來畫像一幅。高三尺許。徧身衣紋。并頂",
    "X73n1456_033:0700c18": "上圓光。通書華嚴經一部。字如鍼鋒芥孔。而點畫",
    "X73n1456_033:0700c19": "分明。行如遊絲。飄如散髮。其身當胸。闊一尺二寸。",
    "X73n1456_033:0700c20": "則計字二百二十行有奇。其圓光邊約二寸圍。則",
    "X73n1456_033:0700c21": "字幾百行。其微密細緻。又過於身。真有不可得而",
    "X73n1456_033:0700c22": "思議者焉。以色古而不可讀。侍者諦視。於左臂辨",
    "X73n1456_033:0700c23": "出。一一塵中一切佛。則知其經為雜華無疑矣。余",
    "X73n1456_033:0700c24": "見之。歡喜踊躍而歎曰。此非蒙如來甚微細智而",
    "X73n1456_033:0701a01": "加被者。決不能至此。然豈麤浮想像而可得耶。因",
    "X73n1456_033:0701a02": "焚香稽首。以偈贊曰。",
    "X73n1456_033:0701a03": "我聞諸佛微細智。以此證得妙法身。徧在眾生心想",
    "X73n1456_033:0701a04": "中。而能造作難思業。今見眾生微細智。徧入如來法",
    "X73n1456_033:0701a05": "身內。於一微細毛孔中。莊嚴難思法性海。一毛一塵",
    "X73n1456_033:0701a06": "本性如。具含無盡功德藏。猶如清淨璃琉缾。內盛微",
    "X73n1456_033:0701a07": "細多芥子。炳然顯現無障礙。無壞無雜各安立。假離",
    "X73n1456_033:0701a08": "婁眼極最明。窮盡目力不能辨。始觀法身本無相。今",
    "X73n1456_033:0701a09": "見佛以法為身。法身本不離眾生。故從微細想中現。",
    "X73n1456_033:0701a10": "是眾生心與如來。無二無別互相入。如是微妙淨功",
    "X73n1456_033:0701a11": "德。久墮沉昏諸暗冥。譬如微塵含大經。苟非智眼不",
    "X73n1456_033:0701a12": "能見。善哉佛子智力雄。一見即生真實信。剖破微塵",
    "X73n1456_033:0701a13": "出此經。令我頓入華藏海。佛心既即眾生心。我入即",
    "X73n1456_033:0701a14": "同眾生入。我身與佛及眾生。互相攝入如珠網。如此",
    "X73n1456_033:0701a15": "圓滿大法界。全憑佛子信力持。以此信力作佛事。展",
    "X73n1456_033:0701a16": "轉攝化廣無邊。見聞隨喜禮念閒。彈指即能成正覺。",
    "X73n1456_033:0701a17": "是故我贊佛子德。廣大如空不可量。我願法界諸眾",
    "X73n1456_033:0701a18": "生。普入佛子信心住。",
    "X73n1456_033:0701a19": "思惟佛贊",
    "X73n1456_033:0701a20": "稽首吾師。何為獨步。三七思惟。如何可度。不用思惟。",
    "X73n1456_033:0701a21": "但行平等。儻遇知音。自然猛省。",
    "X73n1456_033:0701a22": "思議佛贊",
    "X73n1456_033:0701a23": "默然思惟。所思為誰。思之之地。人孰知之。十方一念。",
    "X73n1456_033:0701a24": "眾生一心。但有知者。即是知音。明月在天。影現眾水。",
    "X73n1456_033:0701b01": "不出不入。無彼無此。如雲浮空。無心而徧。於一毫端。",
    "X73n1456_033:0701b02": "十方齊現。一切圓成。萬緣具足。但不思惟。即如如佛。",
    "X73n1456_033:0701b03": "無量壽佛贊(有引)",
    "X73n1456_033:0701b04": "余昔誦十六觀經。以佛觀為第一。故修淨業者。靡",
    "X73n1456_033:0701b05": "不從事。至若工繪家。各有所本。而於佛像尤難之。",
    "X73n1456_033:0701b06": "葢以垢濁心鏡。現妙相影。豈易致哉。越人蔣生太",
    "X73n1456_033:0701b07": "清。英年而獨精此技。豈夙觀行所致耶。余入粤之",
    "X73n1456_033:0701b08": "二年。戊戌春。蔣生亦至。所繪佛菩薩不滿十幅。獨",
    "X73n1456_033:0701b09": "遺蓮阜居士陳元譽。三聖像。精妙絕倫。葢居士長",
    "X73n1456_033:0701b10": "齋繡佛有年。亦精神感通而致耶。嗚呼。蔣生尋與",
    "X73n1456_033:0701b11": "物化。睹此遂成千古矣。居士焚香稽首請贊。余邈",
    "X73n1456_033:0701b12": "焉興懷。贊曰。",
    "X73n1456_033:0701b13": "稽首無量光。徹照十方際。湛然不思議。永破癡暗冥。",
    "X73n1456_033:0701b14": "我觀寂滅境。清淨絕纖塵。大地及山河。竟從何處起。",
    "X73n1456_033:0701b15": "刀山及劍林。是誰之所造。良以自心迷。堅固妄想結。",
    "X73n1456_033:0701b16": "譬如水成冰。業風鼓扇力。於受想夢中。屬此燒炙苦。",
    "X73n1456_033:0701b17": "我師冷眼看。自心不耐細。現此比丘身。急撾塗毒鼓。",
    "X73n1456_033:0701b18": "令諸耳之者。一觸生死絕。猶如妙蓮華。扶疏出秋水。",
    "X73n1456_033:0701b19": "又以大悲勢。左提而右挈。直使恐畏途。翻成極樂土。",
    "X73n1456_033:0701b20": "妄想歇滅處。正覺即現前。猶如湯消氷。但由轉變力。",
    "X73n1456_033:0701b21": "奇哉善男子。夙習般若深。能以一毫端。現此希有事。",
    "X73n1456_033:0701b22": "儼若大願時。翹勤共悲仰。皎如淨滿月。遊於畢竟空。",
    "X73n1456_033:0701b23": "心水垢濁澄。光影一時現。熱惱即清涼。諸想頓寂滅。",
    "X73n1456_033:0701b24": "真常妙樂地。本不假外求。即此幻化身。便登安養國。",
    "X73n1456_033:0701c01": "具此難思力。是故我歸依。願此盡未來。永作大依怙。",
    "X73n1456_033:0701c02": "又",
    "X73n1456_033:0701c03": "稽首無量壽。端居常寂光。普照法界空。攝受有情者。",
    "X73n1456_033:0701c04": "眾生迷本有。逐諸生滅轉。輪迴六趣中。如亡子背母。",
    "X73n1456_033:0701c05": "慈母憶其子。未嘗一念捨。子若暫迴光。無有不見者。",
    "X73n1456_033:0701c06": "以我出苦願。入佛攝受心。猶如空合空。似以水投水。",
    "X73n1456_033:0701c07": "眾生無明暗。即是常寂光。妄想一念歇。常光當下現。",
    "X73n1456_033:0701c08": "生滅無去來。法性本不動。見此法性身。無量壽常樂。",
    "X73n1456_033:0701c09": "接引佛贊",
    "X73n1456_033:0701c10": "稽首慈尊。大光明聚。淨法界身。不可思議。諸苦眾生。",
    "X73n1456_033:0701c11": "入大悲眼。眼淨無塵。圓明赴感。入眾生心。如月墮水。",
    "X73n1456_033:0701c12": "心水澄清。故無彼此。不接而來。無生而至。是故我師。",
    "X73n1456_033:0701c13": "常住在世。",
    "X73n1456_033:0701c14": "又。",
    "X73n1456_033:0701c15": "冷地不禁。入塵垂手。分明示人。人不知有。但肯一念",
    "X73n1456_033:0701c16": "暫迴光。蓮華頓現非良久。",
    "X73n1456_033:0701c17": "又。",
    "X73n1456_033:0701c18": "稽首寂光主。清淨妙法身。如月現星中。湛然即眾水。",
    "X73n1456_033:0701c19": "以愍眾生故。不受法性樂。示現微塵剎。屈垂方便手。",
    "X73n1456_033:0701c20": "俯提弱器者。同歸極樂土。以眾生即心。土亦非心外。",
    "X73n1456_033:0701c21": "惟以心印心。如以水入水。是故見聞者。一念即歸依。",
    "X73n1456_033:0701c22": "但即自心觀。本無心外佛。色相如空華。猶是瞖眼見。",
    "X73n1456_033:0701c23": "惟以清淨空。寂然了無相。以此見自心。即見如如者。",
    "X73n1456_033:0701c24": "又。",
    "X73n1456_033:0702a01": "踞常寂光。坐清淨土。垂手入廛。為眾生故。以本法身。",
    "X73n1456_033:0702a02": "現眾生心。故十方界。悉知其名。憑悲願力。普皆攝受。",
    "X73n1456_033:0702a03": "故稱念者。必得成就。九品蓮臺。為眾生母。不借他緣。",
    "X73n1456_033:0702a04": "作賓中主。",
    "X73n1456_033:0702a05": "又。",
    "X73n1456_033:0702a06": "稽首無量光。徧滿法界身。普接諸眾生。同歸寂滅海。",
    "X73n1456_033:0702a07": "土本無淨穢。淨穢從心變。心垢若消除。淨境應念現。",
    "X73n1456_033:0702a08": "佛在眾生心。以垢蔽不現。垢除佛現前。不用他接引。",
    "X73n1456_033:0702a09": "自佛自度生。原無彼此相。若能平等觀。即是寂光土。",
    "X73n1456_033:0702a10": "臥佛贊",
    "X73n1456_033:0702a11": "無事打眠。快活欲死。十方界中。誰能如此。",
    "X73n1456_033:0702a12": "阿彌陀佛贊",
    "X73n1456_033:0702a13": "心似寒空。面如滿月。坐寶蓮華。出廣長舌。水流風動。",
    "X73n1456_033:0702a14": "熾然常說。六道四生。無機不攝。但有稱名。即得解脫。",
    "X73n1456_033:0702a15": "只為當初願力深。十方盡是無生國。",
    "X73n1456_033:0702a16": "又。",
    "X73n1456_033:0702a17": "稽首大師。光明無量。具足二嚴。號尊中上。以慈攝心。",
    "X73n1456_033:0702a18": "心包沙界。眾生即心。本來無外。是故稱名。即求自己。",
    "X73n1456_033:0702a19": "願見我師。如是而已。",
    "X73n1456_033:0702a20": "長齋繡佛圖贊",
    "X73n1456_033:0702a21": "神存理觀。妙契法身。想澄淨土。即俗而真。不住於相。",
    "X73n1456_033:0702a22": "解脫諸塵。應如是住。降伏其心。是則名為。無事道人。",
    "X73n1456_033:0702a23": "釋迦佛贊",
    "X73n1456_033:0702a24": "稽首本師。面如滿月。清淨法身。湛然常寂。是身若空。",
    "X73n1456_033:0702b01": "其心若水。空水連天。月光如洗。月不離天。水不離地。",
    "X73n1456_033:0702b02": "以空合空。上下無際。雲起長空。風行水上。彌滿波瀾。",
    "X73n1456_033:0702b03": "廣長舌相。不信但聽海潮音。翻出龍宮祕密藏。",
    "X73n1456_033:0702b04": "又。",
    "X73n1456_033:0702b05": "唯我世尊。妙功德聚。如空中華。隨緣應世。法音若雷。",
    "X73n1456_033:0702b06": "聽者心碎。不是王宮割捨來。誰作利益人天事。",
    "X73n1456_033:0702b07": "又。",
    "X73n1456_033:0702b08": "從兜率來。不是無因。為一大事。特現此身。纔出母胎。",
    "X73n1456_033:0702b09": "大驚小怪。走向雪山。翻成納敗。幸有明星。一聲喚醒。",
    "X73n1456_033:0702b10": "若不回頭。幾墮陷穽。復到人間。漏逗不少。本大利微。",
    "X73n1456_033:0702b11": "空懷懊惱。末後掀翻。和盤托出。得遇知音。方纔雪屈。",
    "X73n1456_033:0702b12": "舌上蓮花。目前生事。肝膽相投。虗空粉碎。是故智者。",
    "X73n1456_033:0702b13": "深知苦心。故拌身命。常轉此經。",
    "X73n1456_033:0702b14": "又。",
    "X73n1456_033:0702b15": "法身之光。如日之影。照破世閒。令人夢醒。明暗一空。",
    "X73n1456_033:0702b16": "聖凡一覺。不透頂[寧*頁]。是為法縛。",
    "X73n1456_033:0702b17": "刺繡釋迦佛贊",
    "X73n1456_033:0702b18": "稽首大能仁。救護眾生者。現身濁惡世。如蓮花出水。",
    "X73n1456_033:0702b19": "妙相三十二。功德悉莊嚴。是故見者悅。如觀慈父母。",
    "X73n1456_033:0702b20": "良與眾生心。平等無差別。故從巧思惟。儼隨指端現。",
    "X73n1456_033:0702b21": "眾生妄想絲。織成惡道形。佛在妄想中。化出微妙相。",
    "X73n1456_033:0702b22": "手引妄想絲。鍼刺光綾素。鍼鍼見法身。念念成正覺。",
    "X73n1456_033:0702b23": "於此和合緣。頓見不思議。是知法界空。佛種從緣起。",
    "X73n1456_033:0702b24": "我願諸眾生。從妄想鍼綫。念念見法身。無不成佛者。",
    "X73n1456_033:0702c01": "毗盧佛贊",
    "X73n1456_033:0702c02": "於一毫端。現微妙相。如空中花。似鏡中像。欲隱彌彰。",
    "X73n1456_033:0702c03": "纔收便放。是知我師。光明無量。",
    "X73n1456_033:0702c04": "觀佛贊",
    "X73n1456_033:0702c05": "稽首淨法身。無量光明聚。最勝蓮花王。故號聖中聖。",
    "X73n1456_033:0702c06": "湛然寂滅海。應現微妙相。端居極樂國。攝化諸眾生。",
    "X73n1456_033:0702c07": "以一心普印。一切眾生心。是故眾生心。即是如如佛。",
    "X73n1456_033:0702c08": "心佛與眾生。三本無差別。見心即見佛。念佛即念心。",
    "X73n1456_033:0702c09": "一睹殊勝容。便悟真實性。故從一毫端。現此希有事。",
    "X73n1456_033:0702c10": "禮念暫歸依。頓獲常住果。",
    "X73n1456_033:0702c11": "經行如來贊",
    "X73n1456_033:0702c12": "惟我大師。胡為現身。為眾生故。作主中賓。廣長舌相。",
    "X73n1456_033:0702c13": "如風行空。雷音長夜。喚醒羣蒙。來無所從。去無所至。",
    "X73n1456_033:0702c14": "要見我師。如是如是。",
    "X73n1456_033:0702c15": "又有二弟子隨之",
    "X73n1456_033:0702c16": "如來宴坐。何為經行。瞥然念起。為度眾生。尊者隨之。",
    "X73n1456_033:0702c17": "捕風捉影。眾生度盡。熱夢未醒。",
    "X73n1456_033:0702c18": "栴檀毗盧佛贊(有引)",
    "X73n1456_033:0702c19": "曲阿長者孫雲翼。字圖南。宦遊南海。適遇栴檀香",
    "X73n1456_033:0702c20": "一枝。徑可尺餘。長八尺許。世為希有。喜而購之。意",
    "X73n1456_033:0702c21": "效優闐故事。持歸。施置邑之廣福道場。比丘通溙",
    "X73n1456_033:0702c22": "荷擔。遂成毗盧妙相。建閣以奉。復請大藏經一部。",
    "X73n1456_033:0702c23": "共成莊嚴。余時休老南岳。溙持書乞贊。余雖未面",
    "X73n1456_033:0702c24": "長者。喜其功德難思。乃略述其事以贊之曰。",
    "X73n1456_033:0703a01": "海岸栴檀。其價無外。一銖之微。值大千界。何處移來。",
    "X73n1456_033:0703a02": "至震旦國。但有聞熏。無不欣悅。爰有長者。無心而遇。",
    "X73n1456_033:0703a03": "欲效優闐。作妙相具。傾心易之。願即成佛。擇地而施。",
    "X73n1456_033:0703a04": "遂獲廣福。時有比丘。具大信力。發荷擔心。眾妙嚴飭。",
    "X73n1456_033:0703a05": "三十二相。手出一人。如從兜率。示現威神。圓滿毗盧。",
    "X73n1456_033:0703a06": "大功德聚。無量光明。徧一切處。如剖微塵。以善方便。",
    "X73n1456_033:0703a07": "一時涌出。大千經卷。佛本無相。隨心而成。法本無住。",
    "X73n1456_033:0703a08": "應緣即形。以長者心。乘比丘願。世閒三寶。於是出現。",
    "X73n1456_033:0703a09": "法界蒙熏。觸者離垢。凡有歸依。頓空諸有。法身常住。",
    "X73n1456_033:0703a10": "國土豐樂。鱗甲羽毛。俱蒙解脫。草芥微塵。同歸華藏。",
    "X73n1456_033:0703a11": "故我如來。現尊中上。",
    "X73n1456_033:0703a12": "熾盛光如來贊",
    "X73n1456_033:0703a13": "稽首熾盛光明王。普照十方塵剎中。所有日月四天",
    "X73n1456_033:0703a14": "下。一切眾生皆蒙益。有情無情共一體。同入如來光",
    "X73n1456_033:0703a15": "網中。身心毛孔及微塵。一切洞然無不徹。眾生夢想",
    "X73n1456_033:0703a16": "顛倒心。盡是如來光明藏。是故七曜及四餘。二十八",
    "X73n1456_033:0703a17": "宿各分布。共作眾生有相身。生死去來皆寂滅。眾生",
    "X73n1456_033:0703a18": "之苦即佛心。佛即眾生煩惱海。以斯二者無分別。是",
    "X73n1456_033:0703a19": "故苦樂隨念轉。善哉佛子契佛心。能持如來祕密印。",
    "X73n1456_033:0703a20": "念念常放大光明。能破無始煩惱暗。一切妙用悉現",
    "X73n1456_033:0703a21": "前。流入如來大願海。普使見聞及稱揚。盡塌涅槃常",
    "X73n1456_033:0703a22": "樂地。",
    "X73n1456_033:0703a23": "睡起彌勒贊",
    "X73n1456_033:0703a24": "終日沿街走。兩脚不休歇。困來樹下眠。肚裏黑如墨。",
    "X73n1456_033:0703b01": "被誰喚醒來。夢語尚未徹。通身疲倦骨頭酸。左右欠",
    "X73n1456_033:0703b02": "伸消不得。者等邨僧嬾斷筋。如何喚他作彌勒。",
    "X73n1456_033:0703b03": "行脚彌勒贊",
    "X73n1456_033:0703b04": "橫擔拄杖。挑箇皮袋。一包破碎絡索。當作奇貨買賣。",
    "X73n1456_033:0703b05": "逢人就乞一文錢。不知都是來生債。指著龍華樹下",
    "X73n1456_033:0703b06": "莊。折合將來還欠在。",
    "X73n1456_033:0703b07": "坦腹彌勒贊",
    "X73n1456_033:0703b08": "為甚開口。大笑不歇。坦腹赤肚。想是怕熱。",
    "X73n1456_033:0703b09": "布袋和尚贊",
    "X73n1456_033:0703b10": "諦觀胸中不有。看來手中不無。生成如此褦襶。翻却",
    "X73n1456_033:0703b11": "笑人糊塗。肩頭橫擔拄杖。脚根自在無拘。若不被小",
    "X73n1456_033:0703b12": "兒搬弄。則可稱雄猛丈夫。",
    "X73n1456_033:0703b13": "辟支佛贊",
    "X73n1456_033:0703b14": "磐陀之上。長松之下。端悟無生。水流花謝。",
    "X73n1456_033:0703b15": "三大士贊",
    "X73n1456_033:0703b16": "惟三大士。隨類現身。在天而天。在人而人。如月處空。",
    "X73n1456_033:0703b17": "影落眾水。水有清濁。月無彼此。智度為母。故多其子。",
    "X73n1456_033:0703b18": "慈能與樂。如如意旨。大願無盡。真經非字。大士之心。",
    "X73n1456_033:0703b19": "如虗空是。",
    "X73n1456_033:0703b20": "文殊大士贊",
    "X73n1456_033:0703b21": "金色界裏月。五臺山上雪。雲端獅子兒。空中霹靂舌。",
    "X73n1456_033:0703b22": "誰識飲牛翁。原是甘露滅。宴坐金剛窟。似踞猛虎穴。",
    "X73n1456_033:0703b23": "玻瓈一盞茶。聊清煩惱熱。借問窟中多少人。前後三",
    "X73n1456_033:0703b24": "三非浪說。",
    "X73n1456_033:0703c01": "又。",
    "X73n1456_033:0703c02": "居寂滅地。建大法幢。擊塗毒鼓。聞者心降。七佛之師。",
    "X73n1456_033:0703c03": "眾生之父。如獅子王。大方闊步。",
    "X73n1456_033:0703c04": "普賢大士贊",
    "X73n1456_033:0703c05": "蓮華半卷經。峨嵋一輪月。世界燦如銀。頭顱白似雪。",
    "X73n1456_033:0703c06": "萬壑吼松風。盡是廣長舌。法界任掀翻。空花從起滅。",
    "X73n1456_033:0703c07": "佛剎入毫端。十方置眉睫。香象奔騰跨步行。蹴蹋盲",
    "X73n1456_033:0703c08": "驢與跛鼈。",
    "X73n1456_033:0703c09": "又。",
    "X73n1456_033:0703c10": "稽首普賢。法界為身。塵毛國土。坐臥經行。於法性空。",
    "X73n1456_033:0703c11": "大雲彌布。以普徧故。了無去住。故微妙相。曾無隱顯。",
    "X73n1456_033:0703c12": "若有見者。須是普眼。乘大象王。其體純白。以本無染。",
    "X73n1456_033:0703c13": "是真淨潔。一切聖凡。不離毛孔。通身徧身。如海潮涌。",
    "X73n1456_033:0703c14": "大士觀我。我觀大士。以空合空。本來無二。故我敬禮。",
    "X73n1456_033:0703c15": "大法界空。願一切時。處處相逢。",
    "X73n1456_033:0703c16": "又。",
    "X73n1456_033:0703c17": "稱法界身。萬行之宗。毛孔剎土。何所不容。象王遊行。",
    "X73n1456_033:0703c18": "十方無礙。稽首如空。廣大自在。",
    "X73n1456_033:0703c19": "普賢洗象圖贊",
    "X73n1456_033:0703c20": "法界為身。何所不往。乖此象王。番成鞅掌。象體純白。",
    "X73n1456_033:0703c21": "本來無染。無故洗之。更增塵點。水不洗水。白不染白。",
    "X73n1456_033:0703c22": "二者求之。了無分別。何勞奴兒。枉費其功。有不到處。",
    "X73n1456_033:0703c23": "轉見不通。以我觀之。現成最好。人象兩忘。聖凡齊掃。",
    "X73n1456_033:0703c24": "又。",
    "X73n1456_033:0704a01": "象體潔白。何處染塵。眼中著屑。其污通身。以水洗之。",
    "X73n1456_033:0704a02": "返增其污。不洗自淨。莫知其故。水不增潔。潔不用水。",
    "X73n1456_033:0704a03": "兩不相到。本來若此。大士三昧。圓融法界。何於此塵。",
    "X73n1456_033:0704a04": "而生障礙。存之非染。去之非淨。此幻法門。是名無諍。",
    "X73n1456_033:0704a05": "普賢乘象贊",
    "X73n1456_033:0704a06": "大行闊步。十方踏徧。毛孔微塵。何處不現。獨行獨坐。",
    "X73n1456_033:0704a07": "何等輕快。要假他力。便成狼狽。脚下蓮華。鼻孔繚繞。",
    "X73n1456_033:0704a08": "不是者些。被他累倒。身命相依。往來已熟。雖是累他。",
    "X73n1456_033:0704a09": "却閒我足。",
    "X73n1456_033:0704a10": "普賢大士加持象贊",
    "X73n1456_033:0704a11": "惟我大士。法界為身。有持經者。即現其形。不是神通。",
    "X73n1456_033:0704a12": "亦非好逞。要使眾生。當下猛省。",
    "X73n1456_033:0704a13": "大悲觀音像贊",
    "X73n1456_033:0704a14": "我聞大士本無住。但在眾生心想中。眾生既即大士",
    "X73n1456_033:0704a15": "心。如何顛倒若不見。若言大士心顛倒。如何能化顛",
    "X73n1456_033:0704a16": "倒人。眾生若是不顛倒。何勞大士強說法。嗟哉人無",
    "X73n1456_033:0704a17": "智慧光。猶如白日酣酒臥。種種夢想恐畏途。怕怖慞",
    "X73n1456_033:0704a18": "惶不能脫。驅馳逃遯不可得。又如渴鹿奔陽燄。愈奔",
    "X73n1456_033:0704a19": "愈渴心力疲。猶不自知在夢想。惺眼觀者悲愍生。極",
    "X73n1456_033:0704a20": "力叱之苦不覺。不但不覺苦生瞋。又復夢見追逐者。",
    "X73n1456_033:0704a21": "畏前怖後盡力呼。一呼忽然攘臂起。從此一覺視夢",
    "X73n1456_033:0704a22": "中。始信自心生顛倒。如是大士能救苦。大都亦似惺",
    "X73n1456_033:0704a23": "眼人。縱能恒順諸眾生。疑者反更生驚怖。當人若肯",
    "X73n1456_033:0704a24": "暫迴光。猶勝大士千手眼。善哉佛子何顛倒。若不自",
    "X73n1456_033:0704b01": "求向他覓。若從覓處見自心。我亦名為觀自在。",
    "X73n1456_033:0704b02": "又。",
    "X73n1456_033:0704b03": "至人無名。名之在人。耳中見色。眼裏聞聲。六用唯一。",
    "X73n1456_033:0704b04": "一亦不立。徧界徧空。無處不入。皓月在天。光印百川。",
    "X73n1456_033:0704b05": "如草頭露。顆顆皆圓。於一毫端。現微妙身。坐微塵裏。",
    "X73n1456_033:0704b06": "轉大法輪。火聚刀山。鐵牀銅柱。絕呌一聲。忽成淨土。",
    "X73n1456_033:0704b07": "不擇淨穢。何分男女。若欲求之。在我而已。",
    "X73n1456_033:0704b08": "又。",
    "X73n1456_033:0704b09": "我聞大士。化身萬億。眼見耳聞。不知誰是。有苦便呌。",
    "X73n1456_033:0704b10": "呌即不受。不見去來。不知誰救。我今思惟。大士無我。",
    "X73n1456_033:0704b11": "六根門頭。觸者如火。火不燒火。塵不染塵。無彼此故。",
    "X73n1456_033:0704b12": "名觀世音。",
    "X73n1456_033:0704b13": "又。",
    "X73n1456_033:0704b14": "惟大士身。在眾生心。參而不雜。離而不分。故我有求。",
    "X73n1456_033:0704b15": "隨聲而應。匪大士來。實我自證。我不知苦。何以能求。",
    "X73n1456_033:0704b16": "即知苦處。是為返流。我流既返。大士即我。以我求我。",
    "X73n1456_033:0704b17": "於何不可。",
    "X73n1456_033:0704b18": "又。",
    "X73n1456_033:0704b19": "我觀大士身。本離一切相。以本離相故。故能現眾身。",
    "X73n1456_033:0704b20": "譬如摩尼珠。隨緣明眾色。是故佛菩薩。及六道眾生。",
    "X73n1456_033:0704b21": "乃至異類形。一切無不入。如何男女身。而作分別見。",
    "X73n1456_033:0704b22": "若見大士身。平等無二相。了知法性空。光明如滿月。",
    "X73n1456_033:0704b23": "能令煩惱暗。一切當下除。故我依大士。頓出生死苦。",
    "X73n1456_033:0704b24": "水月觀音贊",
    "X73n1456_033:0704c01": "身若浮雲。心如水月。不動而應。無言而說。呼之有聲。",
    "X73n1456_033:0704c02": "覓之不得。凡有苦求。皆得解脫。",
    "X73n1456_033:0704c03": "又。",
    "X73n1456_033:0704c04": "水月之姿。空花之表。谷響之聲。摩尼之寶。到處相逢",
    "X73n1456_033:0704c05": "即現形。往來六道無昏曉。一片身心只為人。若箇阿",
    "X73n1456_033:0704c06": "師何處討。",
    "X73n1456_033:0704c07": "又。",
    "X73n1456_033:0704c08": "鏡像水月。太虗閃電。觸而動之。瞥然影現。",
    "X73n1456_033:0704c09": "又。",
    "X73n1456_033:0704c10": "一塵不染。十方露布。通身手眼。不須回互。",
    "X73n1456_033:0704c11": "又。",
    "X73n1456_033:0704c12": "心本無事。為誰苦思。有來問者。自亦不知。",
    "X73n1456_033:0704c13": "又。",
    "X73n1456_033:0704c14": "大士無心。如響應聲。凡有求者。隨呌隨應。",
    "X73n1456_033:0704c15": "又。",
    "X73n1456_033:0704c16": "以無相身。應有求心。無處不現。名觀世音。",
    "X73n1456_033:0704c17": "又。",
    "X73n1456_033:0704c18": "水流在海。月不離天。不思而應。為自在禪。",
    "X73n1456_033:0704c19": "又。",
    "X73n1456_033:0704c20": "無相之相。相不在我。隨應而現。如薪遇火。三十二應。",
    "X73n1456_033:0704c21": "猶是瑣瑣。百千萬億。有何不可。",
    "X73n1456_033:0704c22": "又。",
    "X73n1456_033:0704c23": "大士身心。眾生即是。所以願求。隨感而至。",
    "X73n1456_033:0704c24": "又。",
    "X73n1456_033:0705a01": "至人無形。真悲無聲。感應道交。沙白水清。",
    "X73n1456_033:0705a02": "又。",
    "X73n1456_033:0705a03": "以慧為命。以物為心。尋聲救苦。名觀世音。",
    "X73n1456_033:0705a04": "又。",
    "X73n1456_033:0705a05": "身心洞徹。猶如琉璃。表裏得淨。如月臨池。不感而應。",
    "X73n1456_033:0705a06": "不求而至。是故我師。名不思議。",
    "X73n1456_033:0705a07": "又。",
    "X73n1456_033:0705a08": "無聲而說。有求而應。如答谷響。似臨寶鏡。是則稱名",
    "X73n1456_033:0705a09": "觀世音。所修三昧名真淨。",
    "X73n1456_033:0705a10": "又。",
    "X73n1456_033:0705a11": "以寂滅心。現微妙相。滿月寒空。光明無量。我以精心。",
    "X73n1456_033:0705a12": "如澄濁水。水清月現。不須議擬。月不離水。水不離月。",
    "X73n1456_033:0705a13": "以無去來。兩皆寂滅。我心既寂。大士即我。故我所求。",
    "X73n1456_033:0705a14": "應念而果。",
    "X73n1456_033:0705a15": "又。",
    "X73n1456_033:0705a16": "如鏡中像。如水中月。視之似有。取之不得。以海潮音。",
    "X73n1456_033:0705a17": "出廣長舌。此我大士。說法之則。",
    "X73n1456_033:0705a18": "又。",
    "X73n1456_033:0705a19": "法身如雲。充滿十方。從空中生。如水月光。以身無外。",
    "X73n1456_033:0705a20": "故心無礙。所以應物。得大自在。三十二應。人謂是實。",
    "X73n1456_033:0705a21": "在我大士。如海一滴。眾生煩惱。如火之狂。甘露見灑。",
    "X73n1456_033:0705a22": "應念清涼。",
    "X73n1456_033:0705a23": "又。",
    "X73n1456_033:0705a24": "我觀大士。如水中月。楊柳一枝。稱甘露滅。十方世界",
    "X73n1456_033:0705b01": "普霑濡。能解眾生三毒熱。",
    "X73n1456_033:0705b02": "又。",
    "X73n1456_033:0705b03": "無慮而應。不思而徧。春到花開。水清月現。手捉足奔。",
    "X73n1456_033:0705b04": "眼聞耳見。遠而愈親。淡而不厭。丈夫若下苦心腸。相",
    "X73n1456_033:0705b05": "逢即遂平生願。",
    "X73n1456_033:0705b06": "又。",
    "X73n1456_033:0705b07": "大士之身。本來無相。隨心應現。不狀之狀。電影空花。",
    "X73n1456_033:0705b08": "鏡像水月。作如是觀。忽然超越。",
    "X73n1456_033:0705b09": "又。",
    "X73n1456_033:0705b10": "畢竟空中。縣清涼月。影沉眾水。不容分別。故大士身。",
    "X73n1456_033:0705b11": "與物無二。隨所見聞。無處不是。",
    "X73n1456_033:0705b12": "又。",
    "X73n1456_033:0705b13": "大士本無身。身隨眾生現。如月映眾水。不分垢淨故。",
    "X73n1456_033:0705b14": "昏明在清濁。非月有揀擇。是故現大士。應以淨心觀。",
    "X73n1456_033:0705b15": "觀者心既淨。眾苦悉皆空。若知救苦心。應即是觀者。",
    "X73n1456_033:0705b16": "又。",
    "X73n1456_033:0705b17": "大士無思。其思以慈。為眾生故。兀兀如癡。癡與眾生。",
    "X73n1456_033:0705b18": "膠漆附離。兩者相合。俱不可知。故能救苦。影響同時。",
    "X73n1456_033:0705b19": "是故大士。悲深願重。眾生界空。其癡無用。",
    "X73n1456_033:0705b20": "又。",
    "X73n1456_033:0705b21": "我觀大士。如月在空。凡有水處。皆現其中。不擇淨穢。",
    "X73n1456_033:0705b22": "原無彼此。以水性空。故無塵滓。眾生心水。亦復如是。",
    "X73n1456_033:0705b23": "故有求者。應念即至。以有眾水。如月普照。以有眾生。",
    "X73n1456_033:0705b24": "見大士妙。",
    "X73n1456_033:0705c01": "觀音大士化比丘像贊",
    "X73n1456_033:0705c02": "有為而然。無方而應。何故捨他。現此真淨。以佛非法。",
    "X73n1456_033:0705c03": "非法誰傳。若無傳者。聾瞽皆眠。是故比丘。即法即佛。",
    "X73n1456_033:0705c04": "以心如空。似響出谷。以空無形。盲者能視。其響無聲。",
    "X73n1456_033:0705c05": "聾者得意。視聽不住。聲色兩忘。以三昧力。醒彼癡狂。",
    "X73n1456_033:0705c06": "塵中作主。火裏生蓮。稱名禮敬。應念現前。我師方名。",
    "X73n1456_033:0705c07": "得自在禪。",
    "X73n1456_033:0705c08": "蓮葉觀音贊",
    "X73n1456_033:0705c09": "苦海無涯。誰為彼岸。一葉紅蓮。隨流汎汎。以此舟航。",
    "X73n1456_033:0705c10": "無處不徧。萬類有求。隨感應念。是故稱名。普門示現。",
    "X73n1456_033:0705c11": "又。",
    "X73n1456_033:0705c12": "苦海無涯。欲流不竭。至人所憑。青蓮一葉。彼岸非遙。",
    "X73n1456_033:0705c13": "途程不涉。身若雲空。心如水月。能如是觀。何法可說。",
    "X73n1456_033:0705c14": "慈聖聖母刻瑞蓮觀音贊",
    "X73n1456_033:0705c15": "聞彼曇華。千年一現。有聖人出。以為瑞驗。惟皇聖母。",
    "X73n1456_033:0705c16": "闕產此華。以此徵德。又何以加。",
    "X73n1456_033:0705c17": "蓮華觀音贊",
    "X73n1456_033:0705c18": "至人應物。如優曇華。見之者稀。故以為誇。青蓮出水。",
    "X73n1456_033:0705c19": "根從淤泥。見之者眾。不以為奇。是故我說。法身周徧。",
    "X73n1456_033:0705c20": "十方皆稱。普門示現。如此周帀。人何不識。只在目前。",
    "X73n1456_033:0705c21": "建大法幟。苟非真淨。無以致此。故大士身。聊復爾爾。",
    "X73n1456_033:0705c22": "又。",
    "X73n1456_033:0705c23": "三界無安。猶如火宅。至人處之。如清涼國。五欲淤泥。",
    "X73n1456_033:0705c24": "猶如糞壤。蓮華挺生。枝葉自長。摩尼寶珠。體淨圓潔。",
    "X73n1456_033:0706a01": "墮溷迹中。光明不缺。佛性在纏。染而不污。泥中之蓮。",
    "X73n1456_033:0706a02": "廁中之珠。日用行藏。昭昭不昧。火裏蓮花。故稱為瑞。",
    "X73n1456_033:0706a03": "禪定觀音贊",
    "X73n1456_033:0706a04": "以思惟心。入眾生想。打水成痕。敲空作響。參而不雜。",
    "X73n1456_033:0706a05": "離而不兩。雪裏鷺鷥。珠中象罔。以如是觀。名尊中上。",
    "X73n1456_033:0706a06": "又。",
    "X73n1456_033:0706a07": "以如幻觀。無作妙力。從聞思修。入三摩地。",
    "X73n1456_033:0706a08": "又。",
    "X73n1456_033:0706a09": "大士無心。何有寂亂。眾生無情。了無干絆。應緣而度。",
    "X73n1456_033:0706a10": "原非有心。諸苦無住。如空谷音。是故大士。其悲最廣。",
    "X73n1456_033:0706a11": "如空合空。似響答響。本無去來。亦無起滅。大士神通。",
    "X73n1456_033:0706a12": "故不可說。",
    "X73n1456_033:0706a13": "白衣觀音贊",
    "X73n1456_033:0706a14": "衣白心赤。己無他有。使一切人。念不下口。",
    "X73n1456_033:0706a15": "又。",
    "X73n1456_033:0706a16": "本來無染。今亦無垢。能如是觀。十方通透。",
    "X73n1456_033:0706a17": "又。",
    "X73n1456_033:0706a18": "無形之形。隨感而現。只在一毫。光明普徧。",
    "X73n1456_033:0706a19": "又。",
    "X73n1456_033:0706a20": "折竹之枝。當吉祥草。坐斷十方。海枯山倒。",
    "X73n1456_033:0706a21": "又。",
    "X73n1456_033:0706a22": "海竭蓮枯。塵消覺證。全憑楊枝。灑掃清淨。",
    "X73n1456_033:0706a23": "又。",
    "X73n1456_033:0706a24": "我觀大士心。欲潔眾生染。故自白其衣。遮護眾生短。",
    "X73n1456_033:0706b01": "如水但洗塵。水不自洗水。大士與眾生。其實無彼此。",
    "X73n1456_033:0706b02": "若見自己心。便識大士面。擘破一微塵。大士光明現。",
    "X73n1456_033:0706b03": "又。",
    "X73n1456_033:0706b04": "大士中赤而外白。與眾生心全不隔。聲呌聲應即現",
    "X73n1456_033:0706b05": "前。猶如濁水涵明月。眾生心垢不易除。大士以身為",
    "X73n1456_033:0706b06": "洗潔。日用如觀大士容。色相求之即不得。只在聲前",
    "X73n1456_033:0706b07": "一句明。耳見眼聞不可說。",
    "X73n1456_033:0706b08": "又。",
    "X73n1456_033:0706b09": "大士潔白。以本不染。故入眾生。其心不淺。如水清珠。",
    "X73n1456_033:0706b10": "投之濁水。珠不留影。水清見底。明月在空。水清即現。",
    "X73n1456_033:0706b11": "不邀而至。不應而徧。故眾生苦。為大士身。凡有所求。",
    "X73n1456_033:0706b12": "即大士心。身心無外。彼此不二。應念現前。名不思議。",
    "X73n1456_033:0706b13": "又。",
    "X73n1456_033:0706b14": "湛湛寒空。澄澄秋水。大士法身。實同於此。月不離空。",
    "X73n1456_033:0706b15": "空不離水。似有兩般。實無彼此。心本無染。衣非愛白。",
    "X73n1456_033:0706b16": "以不白者。瞻之即潔。大士無心。眾生有想。相從想生。",
    "X73n1456_033:0706b17": "如月在掌。是故有求。隨念即應。原無去來。自心現證。",
    "X73n1456_033:0706b18": "又。",
    "X73n1456_033:0706b19": "惟我眾生苦。即是大士悲。由苦與悲合。故我願無違。",
    "X73n1456_033:0706b20": "假使百千億。隨求一時應。何況智慧男。於我而獨悋。",
    "X73n1456_033:0706b21": "如水銀墮地。顆顆思皆圓。我所求一事。事事亦復然。",
    "X73n1456_033:0706b22": "我觀大士身。如空谷覓響。大士觀我心。事如視諸掌。",
    "X73n1456_033:0706b23": "魚籃觀音贊",
    "X73n1456_033:0706b24": "籃兒在手。脚不住走。十字街頭。要人知有。",
    "X73n1456_033:0706c01": "又。",
    "X73n1456_033:0706c02": "手中一物。常放不下。赤心片片。為人不假。是故我說。",
    "X73n1456_033:0706c03": "真慈悲者。",
    "X73n1456_033:0706c04": "又。",
    "X73n1456_033:0706c05": "手提魚兒街上賣。眼裏尋人只圖快。中心不愛半文",
    "X73n1456_033:0706c06": "錢。多因要了慈悲債。",
    "X73n1456_033:0706c07": "紫竹觀音贊",
    "X73n1456_033:0706c08": "紫竹林。七寶地。普陀嵒。金剛際。十方坐斷鎮常閒。有",
    "X73n1456_033:0706c09": "求之者隨聲至。不是吾師觀世音。誰能箇箇皆如意。",
    "X73n1456_033:0706c10": "又。",
    "X73n1456_033:0706c11": "紫竹無林。大士非身。今所見者。皆出自心。",
    "X73n1456_033:0706c12": "南海觀音大士贊",
    "X73n1456_033:0706c13": "碧海蒼崖。黃花翠竹。魚鼈蛟龍。夜叉鬼窟。隨類現形。",
    "X73n1456_033:0706c14": "沿流出沒。如空在地。無處不足。此是觀音自在身。不",
    "X73n1456_033:0706c15": "枉稱為過去佛。",
    "X73n1456_033:0706c16": "又。",
    "X73n1456_033:0706c17": "踞磐陀石。觀寂滅心。即彼羣動。出微妙音。法離諸相。",
    "X73n1456_033:0706c18": "真經無文。惟我大士。現身如雲。有求必應。無類不往。",
    "X73n1456_033:0706c19": "以大悲心。全同妄想。",
    "X73n1456_033:0706c20": "巖龕大士贊",
    "X73n1456_033:0706c21": "蒼巖片石。苔封雲護。大士法身。於中顯露。觸目分明。",
    "X73n1456_033:0706c22": "略無回互。而人別求。此何以故。",
    "X73n1456_033:0706c23": "又。",
    "X73n1456_033:0706c24": "片石孤峰。清池白月。自在法身。原無起滅。形不自形。",
    "X73n1456_033:0707a01": "本來如幻。瞖目空花。晴虗閃電。非關大士。有心要為。",
    "X73n1456_033:0707a02": "實由幻者。妄想思算。欲見大士。真本來面。但莫思量。",
    "X73n1456_033:0707a03": "全體自現。",
    "X73n1456_033:0707a04": "巖樹觀音大士贊",
    "X73n1456_033:0707a05": "瞻彼蒼崖。巍巍不動。實我大士。法身孤迥。盼彼崖樹。",
    "X73n1456_033:0707a06": "枝葉扶疏。維我大士。慈蔭開敷。晏坐其中。無說無求。",
    "X73n1456_033:0707a07": "示三十二。妙應普周。羣蒙驚起。不出大定。拔盡諸苦。",
    "X73n1456_033:0707a08": "悉令清淨。我觀大士。了諸無相。於幻化身。號尊中上。",
    "X73n1456_033:0707a09": "出廣長舌。山高水深。日夜常說。名觀世音。",
    "X73n1456_033:0707a10": "觀音大士應變相贊",
    "X73n1456_033:0707a11": "大士之身。如摩尼寶。五色互現。隨緣即了。在天而天。",
    "X73n1456_033:0707a12": "在人而人。既稱隨求。何不現形。若有求男。便應男子。",
    "X73n1456_033:0707a13": "福德智慧。莊嚴無比。只在求者。一心顯現。是故名為。",
    "X73n1456_033:0707a14": "不思議變。",
    "X73n1456_033:0707a15": "自在觀音贊",
    "X73n1456_033:0707a16": "稽首大悲主。圓滿自在身。鏡像水中月。而作難思事。",
    "X73n1456_033:0707a17": "微細法界塵。一塵一切剎。剎剎如塵眾。無處不現形。",
    "X73n1456_033:0707a18": "眾生一念閒。一時平等應。如圓通所說。猶是分量數。",
    "X73n1456_033:0707a19": "惟我心自知。大士全不覺。",
    "X73n1456_033:0707a20": "又。",
    "X73n1456_033:0707a21": "月影鐘聲。妙音色相。耳視心聞。功德無量。",
    "X73n1456_033:0707a22": "御刻觀音大士贊",
    "X73n1456_033:0707a23": "惟我大士。法身普應。從耳根門。圓通妙證。十方擊鼓。",
    "X73n1456_033:0707a24": "十方齊聞。於法界空。現形如雲。天上天下。無類不入。",
    "X73n1456_033:0707b01": "是故求者。隨心自足。惟我聖慈。宿秉悲願。如大士心。",
    "X73n1456_033:0707b02": "廣行方便。以此妙相。普施羣生。令有所願。如響應聲。",
    "X73n1456_033:0707b03": "普陀觀音大士贊",
    "X73n1456_033:0707b04": "我聞大士。不思而徧。應微塵國。廣行方便。眾生即心。",
    "X73n1456_033:0707b05": "心即眾生。故有求者。聲呌聲應。水長船高。泥多佛大。",
    "X73n1456_033:0707b06": "苦劇悲深。應接不暇。踞補陀巖。住生死海。虗空縱銷。",
    "X73n1456_033:0707b07": "此心不改。",
    "X73n1456_033:0707b08": "又。",
    "X73n1456_033:0707b09": "踞補陀巖。觀寂滅海。普震潮音。名觀自在。出廣長舌。",
    "X73n1456_033:0707b10": "十方周徧。故有求者。應念即現。眾生具足。何勞往救。",
    "X73n1456_033:0707b11": "水澄月現。不前不後。",
    "X73n1456_033:0707b13": "憨山老人夢遊集卷第三十三"
}