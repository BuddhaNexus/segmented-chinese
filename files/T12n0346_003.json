{
    "T12n0346_003:0172c12": "佛說大方廣善巧方便經卷第三",
    "T12n0346_003:0172c14": "西天譯經三藏朝奉大夫試光祿卿",
    "T12n0346_003:0172c15": "傳法大師賜紫臣施護奉　詔譯",
    "T12n0346_003:0172c16": "「復次，善男子！何緣菩薩生已現大笑相？豈非",
    "T12n0346_003:0172c17": "菩薩以掉舉故現是相耶？所謂：菩薩生已，作",
    "T12n0346_003:0172c18": "是思惟：『我欲普令一切眾生悉能同我發菩",
    "T12n0346_003:0172c19": "提心。我當得菩提已，廣度眾生出輪迴苦，我",
    "T12n0346_003:0172c20": "於是事無懈怠想。我觀一類眾生起下劣心",
    "T12n0346_003:0172c21": "迷亂作意，於解脫道不能發起廣大精進。此",
    "T12n0346_003:0172c22": "復云何？所謂：具大悲心者能起精進，彼類眾",
    "T12n0346_003:0172c23": "生無如是行。我欲令彼成就如是廣大精進、",
    "T12n0346_003:0172c24": "得最上解脫，是故，我取一切智果。』由此因緣",
    "T12n0346_003:0172c25": "心生歡喜，以其喜因現大笑相，而非菩薩掉",
    "T12n0346_003:0172c26": "舉相故。「又復何緣菩薩身本無垢而沐浴耶？",
    "T12n0346_003:0172c27": "所謂：菩薩無量劫來雖離垢染，今此現生，隨",
    "T12n0346_003:0172c28": "順世間沐浴其身。「又復何緣菩薩生已而不",
    "T12n0346_003:0172c29": "便從園中詣菩提場成等正覺？復入王宮，其",
    "T12n0346_003:0173a01": "事云何？所謂：菩薩身相圓滿、威德具足，人所",
    "T12n0346_003:0173a02": "瞻者皆獲利益，菩薩乃入王宮令彼宮嬪、一",
    "T12n0346_003:0173a03": "切眷屬咸得瞻覩。又，欲於其宮中隨順世間",
    "T12n0346_003:0173a04": "作嬉戲事，受諸快樂。雖同有作而無其實，乃",
    "T12n0346_003:0173a05": "至一切所有及轉輪王位皆悉棄捨，出家修",
    "T12n0346_003:0173a06": "道。由此因緣，是故，菩薩復入王宮。「又復何緣",
    "T12n0346_003:0173a07": "摩耶夫人生菩薩已七日命終？豈非菩薩咎",
    "T12n0346_003:0173a08": "耶？所謂：菩薩於兜率天將欲下降入母胎藏，",
    "T12n0346_003:0173a09": "先以天眼審諦觀察，見摩耶夫人所有壽量",
    "T12n0346_003:0173a10": "滿足十月，餘復七日即當命盡。菩薩如是觀",
    "T12n0346_003:0173a11": "已，乃入胎藏住經十月。由此因緣，摩耶夫人",
    "T12n0346_003:0173a12": "七日命終，壽量盡故，非菩薩咎。「又復菩薩未",
    "T12n0346_003:0173a13": "出家時遍學世間一切藝能，所謂書算、呪術、",
    "T12n0346_003:0173a14": "工巧、歌舞，乃至弓箭、器仗等事。如是學者其",
    "T12n0346_003:0173a15": "義云何？所謂：菩薩為欲調伏世間，顯最勝故。",
    "T12n0346_003:0173a16": "所以者何？而此三千大千世界中無有一人",
    "T12n0346_003:0173a17": "所學藝能勝菩薩者，以是緣故，菩薩未出家",
    "T12n0346_003:0173a18": "時學如是事。「又復何緣菩薩未出家時納妻",
    "T12n0346_003:0173a19": "有子，而復廣有宮嬪、婇女、諸眷屬等？豈非菩",
    "T12n0346_003:0173a20": "薩生貪愛耶？所謂：菩薩雖同世間起如是相，",
    "T12n0346_003:0173a21": "而非菩薩生貪愛心。何以故？菩薩正士已離",
    "T12n0346_003:0173a22": "貪愛，於貪愛中隨所施作而無其實所有。菩",
    "T12n0346_003:0173a23": "薩納耶輸陀羅而為妻者，菩薩為欲令耶輸",
    "T12n0346_003:0173a24": "陀羅滿宿願故。彼耶輸陀羅往昔曾於燃燈",
    "T12n0346_003:0173a25": "佛所發是願言：『願我當於釋迦牟尼佛法中",
    "T12n0346_003:0173a26": "為釋種女，種諸善根。』以彼宿世無虛妄言，是",
    "T12n0346_003:0173a27": "故，我今納以為妻，令彼速得善根成就。隨世",
    "T12n0346_003:0173a28": "間相雖復如是，而菩薩心不生過失，後當棄",
    "T12n0346_003:0173a29": "捨，出家修道。所有生羅睺羅子者，謂世間人",
    "T12n0346_003:0173b01": "作是謗言：『若無子息生育相繼者，彼非丈夫。』",
    "T12n0346_003:0173b02": "菩薩息是謗故，乃令耶輸陀羅釋種之女即",
    "T12n0346_003:0173b03": "時產生羅睺羅子。而此羅睺羅者不從父母",
    "T12n0346_003:0173b04": "羯邏藍等穢污所生，當知從天中沒，化相生",
    "T12n0346_003:0173b05": "此。所有廣集宮嬪、婇女、諸眷屬者，菩薩為欲",
    "T12n0346_003:0173b06": "各各隨應教化開導，悉令獲得最上善利，後",
    "T12n0346_003:0173b07": "當棄捨出家修道。菩薩於其宮中以阿耨多",
    "T12n0346_003:0173b08": "羅三藐三菩提法教化開導四萬二千宮嬪、",
    "T12n0346_003:0173b09": "婇女，悉令種是菩提善根；餘諸宮女但能信",
    "T12n0346_003:0173b10": "心清淨，安住正見。是故當知，諸菩薩摩訶薩",
    "T12n0346_003:0173b11": "修菩薩行者隨世間相，雖處王宮、納妻有子、",
    "T12n0346_003:0173b12": "廣集宮嬪諸眷屬等，乃至於五欲樂嬉戲順",
    "T12n0346_003:0173b13": "行，諸有所作皆無其實，清淨潔白，離諸垢染，",
    "T12n0346_003:0173b14": "無愛、無著，無動、無轉。菩薩但為教化一切眾",
    "T12n0346_003:0173b15": "生，圓滿宿願、成熟善根故，即以不可思議善",
    "T12n0346_003:0173b16": "巧方便神通願力變化所生、變化所作，於其",
    "T12n0346_003:0173b17": "神通遊戲法中得三摩地寂靜快樂，隨應所",
    "T12n0346_003:0173b18": "作皆悉利益。菩薩處王宮時，雖受一切象、馬、",
    "T12n0346_003:0173b19": "奴婢，而彼一一皆是宿世殊勝願力，菩薩為",
    "T12n0346_003:0173b20": "成就故而乃攝受。以是因緣，當知菩薩納妻",
    "T12n0346_003:0173b21": "等相非貪愛心。「又復何緣菩薩一時往閻浮",
    "T12n0346_003:0173b22": "樹下結加趺坐，彼時日光雖轉，樹影不移？其",
    "T12n0346_003:0173b23": "相云何？所謂：菩薩欲令七俱胝天人獲利益",
    "T12n0346_003:0173b24": "故，其相如是。「又復何緣菩薩出遊園林，見老、",
    "T12n0346_003:0173b25": "病、死生怖畏耶？所謂：菩薩已離老、病、死怖，見",
    "T12n0346_003:0173b26": "是相時現恐怖者，欲令眾生起厭畏故。「又復",
    "T12n0346_003:0173b27": "何緣菩薩於中夜分踰城出家，而不於彼晝",
    "T12n0346_003:0173b28": "日分耶？所謂：菩薩取夜分者，欲令迦毘羅城",
    "T12n0346_003:0173b29": "一切人民皆不見故。又為菩薩令自善根而",
    "T12n0346_003:0173c01": "得增長，白法清淨，圓滿具足，棄捨一切所有",
    "T12n0346_003:0173c02": "樂事。是故，菩薩於中夜分踰城出家。「又復菩",
    "T12n0346_003:0173c03": "薩出王宮已，至苦行處自手截髮。菩薩之父——",
    "T12n0346_003:0173c04": "淨飯大王——聞如是事，心不生信：『云何我子便",
    "T12n0346_003:0173c05": "截髮耶？』後知其實，心生苦惱。是相云何？所謂：",
    "T12n0346_003:0173c06": "菩薩以所截髮，欲令三千大千世界一切天、",
    "T12n0346_003:0173c07": "龍、夜叉、乾闥婆、人非人等見佛吉祥威光最",
    "T12n0346_003:0173c08": "勝髮髻，瞻禮恭敬獲大利益，以是因緣而自",
    "T12n0346_003:0173c09": "截髮。「又復菩薩所有迦蹉迦馬王種種莊嚴，",
    "T12n0346_003:0173c10": "馭人飡那善能控馭。菩薩當乘出王宮時，而",
    "T12n0346_003:0173c11": "彼馬王歡喜而行，後乃棄捨。是相云何？所謂：",
    "T12n0346_003:0173c12": "菩薩一切所愛歡喜棄捨，無所戀著，欲令末",
    "T12n0346_003:0173c13": "世一切眾生如我今時離諸愛著，於我法中",
    "T12n0346_003:0173c14": "如是修學。又復令末世中諸出家者以彼正",
    "T12n0346_003:0173c15": "命出家學道，以是緣故棄捨馬王。「又復何緣",
    "T12n0346_003:0173c16": "菩薩於寂靜處六年苦行，歷諸難事，豈非菩",
    "T12n0346_003:0173c17": "薩餘業障故感是報耶？所謂：菩薩諸障已盡，",
    "T12n0346_003:0173c18": "無有苦報，諸所作事但是菩薩善巧方便。「善",
    "T12n0346_003:0173c19": "男子！汝前所問：我為一生補處菩薩時曾發",
    "T12n0346_003:0173c20": "是言：『何故剃鬚髮？云何求菩提，而此菩提最",
    "T12n0346_003:0173c21": "上難得？』此因緣者非無利益，今當為汝如實",
    "T12n0346_003:0173c22": "宣說。我念往昔於迦葉如來法中而為菩薩，",
    "T12n0346_003:0173c23": "名曰護明，我時以善巧方便於諸眾生隨其",
    "T12n0346_003:0173c24": "所宜為作利益。彼時有五婆羅門，是大族姓",
    "T12n0346_003:0173c25": "子，先於菩薩乘中修諸梵行，後因值遇彼惡",
    "T12n0346_003:0173c26": "知識使令忘失大菩提心。彼五婆羅門即於",
    "T12n0346_003:0173c27": "一時起如是心：『我等已能得菩提法。』起是心",
    "T12n0346_003:0173c28": "者異見相應。我於爾時觀知彼心，即以方便",
    "T12n0346_003:0173c29": "欲為開導，乃於彼前發如是言：『何故剃鬚髮？",
    "T12n0346_003:0174a01": "云何求菩提，而此菩提最上難得？』彼五婆羅",
    "T12n0346_003:0174a02": "門聞是語時咸作是念：『何故護明菩薩發如",
    "T12n0346_003:0174a03": "是言？』我知其念，又復告言：『何故剃鬚髮？云何",
    "T12n0346_003:0174a04": "求菩提，而此菩提最上難得？』我時言已，安住",
    "T12n0346_003:0174a05": "真實平等法門，即與五婆羅門同住一處。「時",
    "T12n0346_003:0174a06": "有二人：一名竭致迦囉，二名貢婆迦囉，來詣",
    "T12n0346_003:0174a07": "於我及五婆羅門所，先廣稱讚迦葉如來最",
    "T12n0346_003:0174a08": "上功德，後復謂我及五婆羅門言：『今可往詣",
    "T12n0346_003:0174a09": "迦葉如來、應供、正等正覺所。』我於爾時作是",
    "T12n0346_003:0174a10": "思惟：『此五婆羅門善根未熟，若今同詣迦葉",
    "T12n0346_003:0174a11": "佛所，我或稱讚迦葉如來最上功德，彼五婆",
    "T12n0346_003:0174a12": "羅門不能稱讚。』作是思惟已，告彼二人言：『我",
    "T12n0346_003:0174a13": "自知時。』作是言已，我即於般若波羅蜜多住",
    "T12n0346_003:0174a14": "無所住。以般若波羅蜜多力所護故，從是出",
    "T12n0346_003:0174a15": "生善巧方便，即謂五婆羅門言：『我向語汝：「何",
    "T12n0346_003:0174a16": "故剃鬚髮？云何求菩提，而此菩提最上難得？」",
    "T12n0346_003:0174a17": "於如是義汝等未解，今為汝說。以何義故菩",
    "T12n0346_003:0174a18": "提難得？所謂：菩薩若於般若波羅蜜多無所",
    "T12n0346_003:0174a19": "行想、無所住想，即於菩提無智、無得，如實而",
    "T12n0346_003:0174a20": "觀，悉無所得。又，菩提者，不在內、不在外、不在",
    "T12n0346_003:0174a21": "中間，不可以身得、不可以心得，畢竟空中一",
    "T12n0346_003:0174a22": "切無得。是故，我向謂汝等言：「何故剃鬚髮？云",
    "T12n0346_003:0174a23": "何求菩提，而此菩提最上難得？」當知此說是",
    "T12n0346_003:0174a24": "真實說。』時五婆羅門聞是法已，心得開悟，還",
    "T12n0346_003:0174a25": "復安住大乘法中。「我作是說已，住一切法無",
    "T12n0346_003:0174a26": "所得心，即離是處，又復別詣於一方所。彼五",
    "T12n0346_003:0174a27": "婆羅門爾時亦復同於彼住。是時，竭致迦囉、",
    "T12n0346_003:0174a28": "貢婆迦囉二人，承佛威神力故，復詣彼處方",
    "T12n0346_003:0174a29": "便勸導五婆羅門，令彼同往迦葉佛所。我時",
    "T12n0346_003:0174b01": "觀彼五婆羅門根緣已熟，即時與彼五婆羅",
    "T12n0346_003:0174b02": "門及其二人同詣迦葉如來、應供、正等正覺",
    "T12n0346_003:0174b03": "所。到佛所已，各禮佛足。時彼二人以宿世善",
    "T12n0346_003:0174b04": "根力故見佛相好，爾時各各心得清淨。彼五",
    "T12n0346_003:0174b05": "婆羅門得見如來色相光明、吉祥威德，心生",
    "T12n0346_003:0174b06": "歡喜，各以宿世善根力故還發阿耨多羅三",
    "T12n0346_003:0174b07": "藐三菩提心。我時白佛言：『此五婆羅門善根",
    "T12n0346_003:0174b08": "成熟，願佛化度。』",
    "T12n0346_003:0174b09": "「爾時，迦葉如來、應供、正等正覺即為宣說菩",
    "T12n0346_003:0174b10": "薩藏法，隨其所應而能解了，即時皆得無生",
    "T12n0346_003:0174b11": "法忍。迦葉如來即為我授阿耨多羅三藐三",
    "T12n0346_003:0174b12": "菩提記。我得記已，即白迦葉佛言：『以如來、應",
    "T12n0346_003:0174b13": "供、正等正覺攝受此五婆羅門故，而令得見",
    "T12n0346_003:0174b14": "如來。復為宣說菩薩藏法，教化開導皆為得",
    "T12n0346_003:0174b15": "忍，菩薩求佛菩提不復退轉。』",
    "T12n0346_003:0174b16": "「復次，智上！我昔於彼迦葉如來法中為一生",
    "T12n0346_003:0174b17": "補處菩薩時，先所發言：『何故剃鬚髮？云何求",
    "T12n0346_003:0174b18": "菩提，而此菩提最上難得？』作此說者，為開導",
    "T12n0346_003:0174b19": "故，由是因緣彼獲利益。是故當知：諸所言說",
    "T12n0346_003:0174b20": "非無義利，皆是菩薩摩訶薩善巧方便，而非",
    "T12n0346_003:0174b21": "過咎、非不善法。「若有眾生少知、少見者，或於",
    "T12n0346_003:0174b22": "持戒清淨沙門、婆羅門所發無義語——所謂以",
    "T12n0346_003:0174b23": "智為非智——作是語者，不能長夜利益安樂，但",
    "T12n0346_003:0174b24": "能與彼苦受相應。此等眾生作不善業，是過",
    "T12n0346_003:0174b25": "咎者。菩薩摩訶薩即不如是，一切障累悉已",
    "T12n0346_003:0174b26": "清淨，無復少分業障可得，但為眾生滅諸惡",
    "T12n0346_003:0174b27": "法、普令堪任趣證解脫。智上！如昔因緣，當如",
    "T12n0346_003:0174b28": "是知。「又，我所有六年苦行，歷諸難事，但為降",
    "T12n0346_003:0174b29": "伏諸外道故；又欲令諸眾生起精進故；一麻、",
    "T12n0346_003:0174c01": "一麥為所食者，欲令身器得清淨故。由此因",
    "T12n0346_003:0174c02": "緣，於六年中修諸苦行，而非餘業所感報應。",
    "T12n0346_003:0174c03": "「我昔如是於六年中修苦行時，有五百萬天",
    "T12n0346_003:0174c04": "眾仙眾皆得智通三昧。是故當知，我修此行",
    "T12n0346_003:0174c05": "以善巧方便為利益故。「又復菩薩先受乳糜，",
    "T12n0346_003:0174c06": "食已增益勢力，方乃行詣菩提場中而取正",
    "T12n0346_003:0174c07": "覺。何不但令其身瘦悴往彼道場成正覺耶？",
    "T12n0346_003:0174c08": "所謂：菩薩悲愍末世一切眾生，先受乳糜，食",
    "T12n0346_003:0174c09": "已方成正覺。何以故？末世眾生皆以飲食而",
    "T12n0346_003:0174c10": "為資助。有諸眾生求道果者，若無飲食資身，",
    "T12n0346_003:0174c11": "彼不能增進，咸生退屈。若得飲食為資助者，",
    "T12n0346_003:0174c12": "皆獲安隱，以安隱故，於諸善法而悉記念，乃",
    "T12n0346_003:0174c13": "能增進趣求道果。我欲令彼末世眾生如是",
    "T12n0346_003:0174c14": "學，我先受飲食，後方進道。又，為令彼獻乳糜",
    "T12n0346_003:0174c15": "者牧牛女人圓滿施因，成就菩提分法。我時",
    "T12n0346_003:0174c16": "食已，安坐道場得菩提果，能於一三摩地中",
    "T12n0346_003:0174c17": "住經千劫——皆由段食力所資故——以是因緣，受",
    "T12n0346_003:0174c18": "彼乳糜。「又復菩薩既處菩提樹下金剛座上，",
    "T12n0346_003:0174c19": "何不速證阿耨多羅三藐三菩提果，而先降",
    "T12n0346_003:0174c20": "伏諸魔軍耶？所謂：無處可能容受諸惡魔眾。",
    "T12n0346_003:0174c21": "菩薩若不以善巧方便而容受者，彼諸惡魔",
    "T12n0346_003:0174c22": "即當嬈亂一切眾生。是故，菩薩處其座已，作",
    "T12n0346_003:0174c23": "是思惟：『我於今日成等正覺，而此三千大千",
    "T12n0346_003:0174c24": "世界諸眾生中，有何等眾生心不喜樂？』念已",
    "T12n0346_003:0174c25": "觀察，知諸惡魔心不喜樂，欲於菩薩而生嬈",
    "T12n0346_003:0174c26": "害。菩薩爾時又復思惟：『我今不應與魔鬪戰，",
    "T12n0346_003:0174c27": "但以神通作變化事使彼降伏。又令一切天、",
    "T12n0346_003:0174c28": "龍、夜叉、乾闥婆、阿修羅、迦樓羅、緊那羅、摩睺羅",
    "T12n0346_003:0174c29": "伽、人非人等眾，得見菩薩師子遊戲神通相",
    "T12n0346_003:0175a01": "已，發於阿耨多羅三藐三菩提心。以是因故，",
    "T12n0346_003:0175a02": "普令當得最上涅盤。』爾時，菩薩作是念已，即",
    "T12n0346_003:0175a03": "於眉間放大光明，其光普照三千大千世界，",
    "T12n0346_003:0175a04": "一切魔宮皆悉映蔽。於其光中發是聲言：『今",
    "T12n0346_003:0175a05": "此釋迦種族淨飯王子捨轉輪王位出家修",
    "T12n0346_003:0175a06": "道，詣菩提場取證阿耨多羅三藐三菩提。』發",
    "T12n0346_003:0175a07": "是聲時，復有無數天人四眾來菩薩所瞻禮",
    "T12n0346_003:0175a08": "恭敬。是時，一切魔王及魔眷屬見是事已，四",
    "T12n0346_003:0175a09": "散馳走，驚怖戰掉，憂箭入心，生大苦惱。時惡",
    "T12n0346_003:0175a10": "魔眾忿恚轉增，於須臾間化四兵眾繞菩提",
    "T12n0346_003:0175a11": "場，面百由旬，種種變現而為嬈亂。菩薩爾時",
    "T12n0346_003:0175a12": "住大慈心，雖見是相而無動轉。菩薩即以寶",
    "T12n0346_003:0175a13": "網鬘手作降魔相，是時諸魔即皆降伏。爾時，",
    "T12n0346_003:0175a14": "有八十四俱胝天、龍、夜叉、乾闥婆、阿修羅、迦",
    "T12n0346_003:0175a15": "樓羅、緊那羅、摩睺羅伽、人非人等，皆發阿耨",
    "T12n0346_003:0175a16": "多羅三藐三菩提心。以是緣故，菩薩先現降",
    "T12n0346_003:0175a17": "魔相，當知皆是善巧方便。「又復何緣如來得",
    "T12n0346_003:0175a18": "阿耨多羅三藐三菩提已，於七晝夜中結加",
    "T12n0346_003:0175a19": "趺坐觀彼樹王，寂然不動？所謂：色界有諸天",
    "T12n0346_003:0175a20": "子修寂靜行者，見如來、應供、正等正覺加趺",
    "T12n0346_003:0175a21": "而坐心大歡喜，作是思惟：『如來於七晝夜中",
    "T12n0346_003:0175a22": "依止一心，寂靜而住，是心不可得。』作是念時，",
    "T12n0346_003:0175a23": "有三萬二千色界天子發阿耨多羅三藐三菩",
    "T12n0346_003:0175a24": "提心。我為欲令未來世中諸修道者悉能如",
    "T12n0346_003:0175a25": "是修寂靜行，以是因緣，如來得菩提已，於七",
    "T12n0346_003:0175a26": "晝夜觀彼樹王，寂然不動。「又復如來得菩提",
    "T12n0346_003:0175a27": "已，何故最初梵王勸請轉法輪耶？此因緣者，",
    "T12n0346_003:0175a28": "所謂有諸梵眾勸請梵王隨應說法。何以故？",
    "T12n0346_003:0175a29": "彼諸梵眾謂能依止梵王，復謂梵王能生梵",
    "T12n0346_003:0175b01": "眾，於此世間無復最先過梵王者。爾時，梵王",
    "T12n0346_003:0175b02": "作是思惟：『如來大師為世間尊，隨應悉能知",
    "T12n0346_003:0175b03": "眾生根。是故，我應勸請說法。』作是念已，詣菩",
    "T12n0346_003:0175b04": "提場勸請世尊轉正法輪。當彼梵王如是勸",
    "T12n0346_003:0175b05": "請時，有六百八十萬梵眾發阿耨多羅三藐",
    "T12n0346_003:0175b06": "三菩提心。以是緣故，梵王最初勸請轉正法",
    "T12n0346_003:0175b07": "輪。「復次，智上！如來大圓鏡智悉能顯照一切",
    "T12n0346_003:0175b08": "眾生語言、心行，一切所作無不容受；照見眾",
    "T12n0346_003:0175b09": "生最初邊際，有具善根者、有不具善根者，",
    "T12n0346_003:0175b10": "彼彼眾生、彼彼業報，大圓鏡中皆悉顯現；乃",
    "T12n0346_003:0175b11": "至諸佛如來所作報應亦於中現——菩薩詣菩",
    "T12n0346_003:0175b12": "提場成等正覺、圓滿一切白法最勝功德、如",
    "T12n0346_003:0175b13": "來已斷一切不善之法、已能清淨一切障累、",
    "T12n0346_003:0175b14": "已能遠離一切過失，如是功德大圓鏡智皆",
    "T12n0346_003:0175b15": "悉顯照。「復次，智上！如來從大悲心起善巧方",
    "T12n0346_003:0175b16": "便，普為救度一切眾生。譬如醫師善解醫藥，",
    "T12n0346_003:0175b17": "諸有病者，隨其所宣，甘、苦、辛味和合妙藥，應",
    "T12n0346_003:0175b18": "病而授皆得除愈。如來大師亦復如是，具足",
    "T12n0346_003:0175b19": "種種善巧方便，為大醫王善療眾病，隨觀眾",
    "T12n0346_003:0175b20": "生有何等病，如其所應，以善巧方便而為救",
    "T12n0346_003:0175b21": "療，皆令解脫。「又，如世間彼初生子，慈母乳哺、",
    "T12n0346_003:0175b22": "恩育愛憐，不令有少病苦所侵。若後有病，慈",
    "T12n0346_003:0175b23": "母即為揀擇良藥授與令服，子既服已而得",
    "T12n0346_003:0175b24": "安樂。如來大師亦復如是，為一切世間之父，",
    "T12n0346_003:0175b25": "觀諸眾生如其子想，不令眾生有苦惱者。若",
    "T12n0346_003:0175b26": "見眾生造彼彼業、得彼彼報，如來隨應即以",
    "T12n0346_003:0175b27": "善巧方便而為救度，令得解脫。智上！如是所",
    "T12n0346_003:0175b28": "說，當知是為善巧方便。",
    "T12n0346_003:0175b29": "佛說大方廣善巧方便經卷第三"
}