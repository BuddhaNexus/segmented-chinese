{
    "X04n0223_018:0123a11": "大方廣佛新華嚴經合論卷第十八",
    "X04n0223_018:0123a12": "唐于闐國三藏沙門實叉難陀譯經",
    "X04n0223_018:0123a13": "唐太原方山長者李通玄造論",
    "X04n0223_018:0123a14": "唐福州開元寺沙門志寧釐經合論",
    "X04n0223_018:0123a15": "如來現相品第二",
    "X04n0223_018:0123a16": "【論】釋此一品義分為三一釋品名目二釋品來意",
    "X04n0223_018:0123a17": "三隨文釋義一釋品名目者此品何故名現相品",
    "X04n0223_018:0123a18": "為諸菩薩神天眾皆悉已集嘿思心念請法問有",
    "X04n0223_018:0123a19": "三十七問如來知念即於面門舒光現相及集十",
    "X04n0223_018:0123a20": "方眾答前所問此品之內如來兩度放光齒光告",
    "X04n0223_018:0123a21": "眾令集毫光示法令信佛境界及所行因果行門",
    "X04n0223_018:0123a22": "又諸來菩薩毛孔放光通為三度放光故又集十",
    "X04n0223_018:0123a23": "方眾海佛境界相菩薩境界相答前眾所問故名",
    "X04n0223_018:0123a24": "現相品此經表法及集眾如來放光前後總十度",
    "X04n0223_018:0123b01": "放光故一面門齒光集他方之眾二眉間毫光示",
    "X04n0223_018:0123b02": "果成因三足下輪中放光成十信四帝釋宮中足",
    "X04n0223_018:0123b03": "指端放光集眾入道成十住位五夜摩天宮足趺",
    "X04n0223_018:0123b04": "上放光成十行門六兜率天宮膝上放光成十迴",
    "X04n0223_018:0123b05": "向七他化天宮眉間毫相放光成十地八如來出",
    "X04n0223_018:0123b06": "現品眉間放光入文殊頂九口中放光入普賢口",
    "X04n0223_018:0123b07": "令此二人問答如來出現始終因果道理十法界",
    "X04n0223_018:0123b08": "品中放眉間光名普照三世法界門是為十如隨",
    "X04n0223_018:0123b09": "好光明功德品常放光明隨根普照此光非獨緣",
    "X04n0223_018:0123b10": "五位進修表法也是常依根攝化光也二釋品來",
    "X04n0223_018:0123b11": "意者此品為前世間主等默念三十七問此品放",
    "X04n0223_018:0123b12": "光集眾示其法相答前眾所問三十七法此品故",
    "X04n0223_018:0123b13": "來三隨文釋義者復分為二一長科經意二科其",
    "X04n0223_018:0123b14": "當品一長科經意者自此現相品乃至普賢三昧",
    "X04n0223_018:0123b15": "品世界成就品華藏世界品毗盧遮那品此五品",
    "X04n0223_018:0123b16": "經總是答前三十七問明舉果勸修分二科其當",
    "X04n0223_018:0123b17": "品者於此當品其意有四。",
    "X04n0223_018:0123b18": "【經】爾時諸菩薩及一切世間主作是思惟云何是諸",
    "X04n0223_018:0123b19": "佛地云何是諸佛境界云何是諸佛加持云何是諸",
    "X04n0223_018:0123b20": "佛所行云何是諸佛力云何是諸佛無所畏云何是",
    "X04n0223_018:0123b21": "諸佛三昧云何是諸佛無能攝取云何是諸佛眼云",
    "X04n0223_018:0123b22": "何是諸佛耳云何是諸佛鼻云何是諸佛舌云何是",
    "X04n0223_018:0123b23": "諸佛身云何是諸佛意云何是諸佛身光云何是諸",
    "X04n0223_018:0123b24": "佛光明云何是諸佛聲云何是諸佛智唯願世尊哀",
    "X04n0223_018:0123c01": "愍我等開示演說又十方世界海一切諸佛皆為諸",
    "X04n0223_018:0123c02": "菩薩說世界海眾生海佛海佛波羅蜜海佛解脫海",
    "X04n0223_018:0123c03": "佛變化海佛演說海佛名號海佛壽量海及一切菩",
    "X04n0223_018:0123c04": "薩誓願海一切菩薩發趣海一切菩薩助道海一切",
    "X04n0223_018:0123c05": "菩薩乘海一切菩薩行海一切菩薩出離海一切菩",
    "X04n0223_018:0123c06": "薩神通海一切菩薩波羅蜜海一切菩薩地海一切",
    "X04n0223_018:0123c07": "菩薩智海願佛世尊亦為我等如是而說爾時諸菩",
    "X04n0223_018:0123c08": "薩威神力故於一切供養具雲中自然出音而說頌",
    "X04n0223_018:0123c09": "言。",
    "X04n0223_018:0123c10": "　無量劫中修行滿　　菩提樹下成正覺",
    "X04n0223_018:0123c11": "　為度眾生普現身　　如雲充徧盡未來",
    "X04n0223_018:0123c12": "　眾生有疑皆使斷　　廣大信解悉令發",
    "X04n0223_018:0123c13": "　無邊際苦普使除　　諸佛安樂咸令證",
    "X04n0223_018:0123c14": "　菩薩無數等剎塵　　俱來此會同瞻仰",
    "X04n0223_018:0123c15": "　願隨其意所應受　　演說妙法除疑惑",
    "X04n0223_018:0123c16": "　云何了知諸佛地　　云何觀察如來境",
    "X04n0223_018:0123c17": "　佛所加持無有邊　　願示此法令清淨",
    "X04n0223_018:0123c18": "　云何是佛所行處　　而以智慧能明入",
    "X04n0223_018:0123c19": "　佛力清淨廣無邊　　為諸菩薩應開示",
    "X04n0223_018:0123c20": "　云何廣大諸三昧　　云何淨治無畏法",
    "X04n0223_018:0123c21": "　神通力用不可量　　願隨眾生心樂說",
    "X04n0223_018:0123c22": "　諸佛法王如世主　　所行自在無能制",
    "X04n0223_018:0123c23": "　及餘一切廣大法　　為利益故當開演",
    "X04n0223_018:0123c24": "　佛眼云何無有量　　耳鼻舌身亦復然",
    "X04n0223_018:0124a01": "　意無有量復云何　　願示能知此方便",
    "X04n0223_018:0124a02": "　如諸剎海眾生海　　法界所有安立海",
    "X04n0223_018:0124a03": "　及諸佛海亦無邊　　願為佛子咸開暢",
    "X04n0223_018:0124a04": "　永出思議眾度海　　普入解脫方便海",
    "X04n0223_018:0124a05": "　所有一切法門海　　此道場中願宣說",
    "X04n0223_018:0124a06": "【論】第一從爾時諸菩薩及一切世間主已下一段",
    "X04n0223_018:0124a07": "長行并偈頌是世主請法分義分為三一從爾時",
    "X04n0223_018:0124a08": "已下至唯願世尊哀愍我等於中長行有八行半",
    "X04n0223_018:0124a09": "經純請十八種佛法二又十方世界海已下有六",
    "X04n0223_018:0124a10": "行半經問佛海菩薩海有十九問通為三十七問",
    "X04n0223_018:0124a11": "三願佛世尊已下可兩行經明菩薩神力故一切",
    "X04n0223_018:0124a12": "供具放光光中說頌請佛斷疑分第一從初爾時",
    "X04n0223_018:0124a13": "諸菩薩及一切世間主作是思惟明心念嘿請云",
    "X04n0223_018:0124a14": "何是諸佛地法界不思議地是佛地故下文云法",
    "X04n0223_018:0124a15": "性如虗空諸佛於中住此為如來地也云何是諸",
    "X04n0223_018:0124a16": "佛境界如下經云如來處此菩提座一毛示現多",
    "X04n0223_018:0124a17": "剎海一一毛現悉亦然此是如來之境界又法界",
    "X04n0223_018:0124a18": "是如來境界云何是諸佛加持下如來加普賢菩",
    "X04n0223_018:0124a19": "薩入於三昧說佛持故云何是諸佛所行經云無",
    "X04n0223_018:0124a20": "礙行是如來行又普賢行是一切諸佛共所行行",
    "X04n0223_018:0124a21": "故云何是諸佛力經云如來有處非處十種力是",
    "X04n0223_018:0124a22": "云何是諸佛無所畏如來無五怖畏及四無畏是",
    "X04n0223_018:0124a23": "云何是諸佛無能攝取如來無性妙智是無能攝",
    "X04n0223_018:0124a24": "取云何是諸佛眼知一切法智知一切眾生根智",
    "X04n0223_018:0124b01": "名一切種智是佛眼故又此經下文說十眼等是",
    "X04n0223_018:0124b02": "又如十身相海云如來眼有大人相名自在普見",
    "X04n0223_018:0124b03": "雲云何是諸佛耳如法界品云一切諸佛有無障",
    "X04n0223_018:0124b04": "礙耳悉能解了一切音聲云何是諸佛鼻如來鼻",
    "X04n0223_018:0124b05": "有大人相名一切神通智慧於中出現無量化佛",
    "X04n0223_018:0124b06": "坐寶蓮華往諸世界云何是諸佛舌如下經云如",
    "X04n0223_018:0124b07": "來舌有大人相名示現音聲影像雲云何是諸佛",
    "X04n0223_018:0124b08": "身下文云諸佛同法身無依無差別又佛身充滿",
    "X04n0223_018:0124b09": "於法界普現一切眾生前云何是諸佛意如來出",
    "X04n0223_018:0124b10": "現品云云何知如來應正等覺心佛子如來心意",
    "X04n0223_018:0124b11": "識無量俱不可得但智無量故知如來心云何是",
    "X04n0223_018:0124b12": "諸佛身光如來隨好常光隨根照物普周法界云",
    "X04n0223_018:0124b13": "何是諸佛光明光有二種一教光二如此經光明",
    "X04n0223_018:0124b14": "覺品是及前後十度表法光明是云何是諸佛智",
    "X04n0223_018:0124b15": "一切智一切種種分別智是又如下文如來甚深",
    "X04n0223_018:0124b16": "智普入於法界能隨三世轉與世為明導此已上",
    "X04n0223_018:0124b17": "問十八種法竟第二經云唯願世尊哀愍我等有",
    "X04n0223_018:0124b18": "三句經文結請佛說十九種海經云一切諸佛皆",
    "X04n0223_018:0124b19": "為諸菩薩說世界海總舉問竟眾生海釋曰如世",
    "X04n0223_018:0124b20": "間眾生廣多如海故佛海經云如來安處菩提座",
    "X04n0223_018:0124b21": "一毛示現多剎海一一毛現悉亦然如是普周於",
    "X04n0223_018:0124b22": "法界佛波羅蜜海十波羅蜜徧一切菩薩行故佛",
    "X04n0223_018:0124b23": "解脫海如來法身是佛解脫又智慧解脫乃至五",
    "X04n0223_018:0124b24": "分法身戒定慧解脫解脫知見等是佛變化海如",
    "X04n0223_018:0124c01": "下文無體無住處亦無生可得無相亦無形所現",
    "X04n0223_018:0124c02": "皆如影又一切剎土微塵數常現身雲悉充滿又",
    "X04n0223_018:0124c03": "云於一佛身上化為無量身佛演說海下文一一",
    "X04n0223_018:0124c04": "毛孔中光網徧十方演佛妙音聲調彼難調者又",
    "X04n0223_018:0124c05": "一音徧諸根故然如來音聲不從心出不從身出",
    "X04n0223_018:0124c06": "佛名號海如下名號品是如來名號等一切眾生",
    "X04n0223_018:0124c07": "心也佛壽量海如下文佛身如影現生滅不可得",
    "X04n0223_018:0124c08": "是佛壽量海又下文壽量品是及一切菩薩誓願",
    "X04n0223_018:0124c09": "海淨行品等是又十迴向品中大願是一切菩薩",
    "X04n0223_018:0124c10": "發趣海如下文云此會諸佛子善修眾智慧其人",
    "X04n0223_018:0124c11": "已能入如斯方便門又下文云從地而得地住於",
    "X04n0223_018:0124c12": "力地中億劫勤修行所獲法如是明從地而得地",
    "X04n0223_018:0124c13": "者不離真法界自體清淨性地而行進修十住十",
    "X04n0223_018:0124c14": "行等法故云從地而得地又十行品是十發趣加",
    "X04n0223_018:0124c15": "行成就令菩提心智悲純熟故一切菩薩助道海",
    "X04n0223_018:0124c16": "三十七助道品是觀身受心法為首一切菩薩乘",
    "X04n0223_018:0124c17": "海乘如來乘不思議乘法界乘是乃至八萬四千",
    "X04n0223_018:0124c18": "乘等一切菩薩行海普賢行是如下經云如是分",
    "X04n0223_018:0124c19": "身智境界普賢行中能建立一切菩薩出離海如",
    "X04n0223_018:0124c20": "五位中加行方便是如下經云此會諸菩薩入佛",
    "X04n0223_018:0124c21": "難思地一一皆能見一切佛神力又下文云普賢",
    "X04n0223_018:0124c22": "諸行願修治已明潔能於一切剎普見佛神變身",
    "X04n0223_018:0124c23": "住一切處一切皆平等智能如是行入佛之境界",
    "X04n0223_018:0124c24": "一切菩薩神通海如下十方佛剎來集菩薩眾及",
    "X04n0223_018:0125a01": "毛孔出眾隨行利生等事是又下十通品亦是又",
    "X04n0223_018:0125a02": "下文一一佛剎中往詣悉無餘見佛神通力入佛",
    "X04n0223_018:0125a03": "所行處一切菩薩波羅蜜海如下經中十方來集",
    "X04n0223_018:0125a04": "大眾身諸毛孔各出十佛世界微塵數光一一光",
    "X04n0223_018:0125a05": "出十佛世界微塵數菩薩悉能徧入一切法界諸",
    "X04n0223_018:0125a06": "安立海教化眾生廣如經具說是波羅蜜海也此",
    "X04n0223_018:0125a07": "是與發心者作普賢樣一切菩薩地海如下經云",
    "X04n0223_018:0125a08": "從地而得地是也又十地品是答又如來地是菩",
    "X04n0223_018:0125a09": "薩地如下經云此會諸菩薩入佛難思地一切菩",
    "X04n0223_018:0125a10": "薩智海根本智是如來智於根本智起差別智教",
    "X04n0223_018:0125a11": "化眾生是菩薩智海乃至十無盡智是也唯願世",
    "X04n0223_018:0125a12": "尊已下三句總結勸請准例十方諸佛既說今佛",
    "X04n0223_018:0125a13": "世尊亦合同說又爾時已下四句明供具說頌已",
    "X04n0223_018:0125a14": "上三十七問向下至毗盧遮那品已來有三種答",
    "X04n0223_018:0125a15": "前所問一如下齒間放光集眾現相神通答二如",
    "X04n0223_018:0125a16": "下眉間毫光出眾現相及十菩薩偈頌答三普賢",
    "X04n0223_018:0125a17": "入定出定以言詮示佛業眾生業因果古今相襲",
    "X04n0223_018:0125a18": "答如世界成就品菩薩眾生染淨報業答前三十",
    "X04n0223_018:0125a19": "七問佛海菩薩行海不離其中又說華藏莊嚴世",
    "X04n0223_018:0125a20": "界海說佛報得所居之土答前三十七問佛境界",
    "X04n0223_018:0125a21": "海眾生海菩薩行海波羅蜜海總不離其中又說",
    "X04n0223_018:0125a22": "古往毗盧遮那品是引古印今令眾生信承襲不",
    "X04n0223_018:0125a23": "斷法不虗來若古無舊跡今從何得以是義故引",
    "X04n0223_018:0125a24": "古佛用印今時成信從此初會一會至毗盧遮那",
    "X04n0223_018:0125b01": "品六品經總明舉果勸修信他已成佛者果德悲",
    "X04n0223_018:0125b02": "智境界行普賢行及報得莊嚴身土分從佛名號",
    "X04n0223_018:0125b03": "品重問二十八問即是舉古佛果門令今世及未",
    "X04n0223_018:0125b04": "來發心者自信自心佛果與古佛果不異及菩薩",
    "X04n0223_018:0125b05": "十信十住十行十迴向十地十一地佛眼耳鼻舌",
    "X04n0223_018:0125b06": "身意不異故信自今修不異古法有此二十八種",
    "X04n0223_018:0125b07": "不異之法具如佛名號品所問二十八問之法今",
    "X04n0223_018:0125b08": "古不異令初發心者應如是依古證修使令道不",
    "X04n0223_018:0125b09": "謬故直至法界品總是其答所問之法故若依五",
    "X04n0223_018:0125b10": "位法上有一百一十重佛果菩薩行古今不異若",
    "X04n0223_018:0125b11": "通信位即一百二十重古今佛因果不異至位方",
    "X04n0223_018:0125b12": "明三從供具雲中出音說二十行頌於中義分為",
    "X04n0223_018:0125b13": "四初兩行頌歎佛行滿成佛行徧三世次兩行頌",
    "X04n0223_018:0125b14": "明勸佛為眾除疑得證次兩行頌明大眾已集勸",
    "X04n0223_018:0125b15": "請除疑次云何已下十四行頌明重頌前三十七",
    "X04n0223_018:0125b16": "問問曰大眾何不以言自問因何嘿念致疑何不",
    "X04n0223_018:0125b17": "自以言讚勸請云何供具雲出音請佛答曰明佛",
    "X04n0223_018:0125b18": "得法界心與一切眾生同心故以心不異故知彼",
    "X04n0223_018:0125b19": "心疑供具說頌者明一切法總法界體也法界不",
    "X04n0223_018:0125b20": "思議一切法不思議故明聖眾心境無二故凡夫",
    "X04n0223_018:0125b21": "迷法界自見心境有二故顛倒生也。",
    "X04n0223_018:0125b22": "【經】爾時世尊知諸菩薩心之所念即於面門眾齒之",
    "X04n0223_018:0125b23": "間放佛剎微塵數光明所謂眾寶華徧照光明出種",
    "X04n0223_018:0125b24": "種音莊嚴法界光明垂布微妙雲光明十方佛坐道",
    "X04n0223_018:0125c01": "場現神變光明一切寶燄雲蓋光明充滿法界無礙",
    "X04n0223_018:0125c02": "光明徧莊嚴一切佛剎光明迥建立清淨金剛寶幢",
    "X04n0223_018:0125c03": "光明普莊嚴菩薩眾會道場光明妙音稱揚一切佛",
    "X04n0223_018:0125c04": "名號光明如是等佛剎微塵數一一復有佛剎微塵",
    "X04n0223_018:0125c05": "數光明以為眷屬其光悉具眾妙寶色普照十方各",
    "X04n0223_018:0125c06": "一億佛剎微塵數世界海彼世界海諸菩薩眾於光",
    "X04n0223_018:0125c07": "明中各得見此華藏莊嚴世界海以佛神力其光於",
    "X04n0223_018:0125c08": "彼一切菩薩眾會之前而說頌言。",
    "X04n0223_018:0125c09": "　無量劫中修行海　　供養十方諸佛海",
    "X04n0223_018:0125c10": "　化度一切眾生海　　今成妙覺徧照尊",
    "X04n0223_018:0125c11": "　毛孔之中出化雲　　光明普照於十方",
    "X04n0223_018:0125c12": "　應受化者咸開覺　　令趣菩提淨無礙",
    "X04n0223_018:0125c13": "　佛昔往來諸趣中　　教化成熟諸羣生",
    "X04n0223_018:0125c14": "　神通自在無邊量　　一念皆令得解脫",
    "X04n0223_018:0125c15": "　摩尼妙寶菩提樹　　種種莊嚴悉殊特",
    "X04n0223_018:0125c16": "　佛於其下成正覺　　放大光明普威耀",
    "X04n0223_018:0125c17": "　大音震吼徧十方　　普為弘宣寂滅法",
    "X04n0223_018:0125c18": "　隨諸眾生心所樂　　種種方便令開曉",
    "X04n0223_018:0125c19": "　往修諸度皆圓滿　　等於千剎微塵數",
    "X04n0223_018:0125c20": "　一切諸力悉已成　　汝等應往同瞻禮",
    "X04n0223_018:0125c21": "　十方佛子等剎塵　　悉共歡喜而來集",
    "X04n0223_018:0125c22": "　已雨諸雲為供養　　今在佛前專覲仰",
    "X04n0223_018:0125c23": "　如來一音無有量　　能演契經深大海",
    "X04n0223_018:0125c24": "　普雨妙法應羣心　　彼兩足尊宜往見",
    "X04n0223_018:0126a01": "　三世諸佛所有願　　菩提樹下皆宣說",
    "X04n0223_018:0126a02": "　一剎那中悉現前　　汝可速詣如來所",
    "X04n0223_018:0126a03": "　毗盧遮那大智海　　面門舒光無不見",
    "X04n0223_018:0126a04": "　今待眾集將演音　　汝可往觀聞所說",
    "X04n0223_018:0126a05": "【論】第二從爾時世尊知諸菩薩心之所念已下有",
    "X04n0223_018:0126a06": "一段長行并一偈頌是如來放齒光十方告眾令",
    "X04n0223_018:0126a07": "眾咸集現法答前所問分於此分中大意有十一",
    "X04n0223_018:0126a08": "如來知眾心念有疑二齒光普照三其光有十名",
    "X04n0223_018:0126a09": "四明光具眷屬五陳光色相六明光照遠近七明",
    "X04n0223_018:0126a10": "大眾蒙光彼此相見八明光徧他方眾會九明光",
    "X04n0223_018:0126a11": "能出聲告眾十明十方之眾聞告咸來問曰何故",
    "X04n0223_018:0126a12": "如來面門齒間出光告眾答曰面門及齒明言音",
    "X04n0223_018:0126a13": "出於中故於中出光今欲答眾所疑普告十方佛",
    "X04n0223_018:0126a14": "土大眾來集示法答前三十七問中云何是諸佛",
    "X04n0223_018:0126a15": "地佛境界佛加持佛行佛力等故須口中齒間放",
    "X04n0223_018:0126a16": "光光者除暗義又答前云何是佛光明除現在未",
    "X04n0223_018:0126a17": "來眾心疑暗故口齒者吐納言音說法表告之所",
    "X04n0223_018:0126a18": "由也故於中出光於此光明說其二十行頌於中",
    "X04n0223_018:0126a19": "大意歎如來道滿利生光明出音告眾令集聞法。",
    "X04n0223_018:0126a20": "【經】爾時十方世界海一切眾會蒙佛光明所開覺已",
    "X04n0223_018:0126a21": "各共來詣毗盧遮那如來所親近供養所謂此華藏",
    "X04n0223_018:0126a22": "莊嚴世界海東次有世界海名清淨光蓮華莊嚴彼",
    "X04n0223_018:0126a23": "世界種中有國土名摩尼纓珞金剛藏佛號法水覺",
    "X04n0223_018:0126a24": "虗空無邊王於彼如來大眾海中有菩薩摩訶薩名",
    "X04n0223_018:0126b01": "觀察勝法蓮華幢與世界海微塵數諸菩薩俱來詣",
    "X04n0223_018:0126b02": "佛所各現十種菩薩身相雲徧滿虗空而不散滅復",
    "X04n0223_018:0126b03": "現十種雨一切寶蓮華光明雲復現十種須彌寶峯",
    "X04n0223_018:0126b04": "雲復現十種日輪光雲復現十種寶華纓珞雲復現",
    "X04n0223_018:0126b05": "十種一切音樂雲復現十種粖香樹雲復現十種塗",
    "X04n0223_018:0126b06": "香燒香眾色相雲復現十種一切香樹雲如是等世",
    "X04n0223_018:0126b07": "界海微塵數諸供養雲悉徧虗空而不散滅現是雲",
    "X04n0223_018:0126b08": "已向佛作禮以為供養即於東方各化作種種華光",
    "X04n0223_018:0126b09": "明藏師子之座於其座上結跏趺坐此華藏世界海",
    "X04n0223_018:0126b10": "南次有世界海名一切寶月光明莊嚴藏彼世界種",
    "X04n0223_018:0126b11": "中有國土名無邊光圓滿莊嚴佛號普智光明德須",
    "X04n0223_018:0126b12": "彌王於彼如來大眾海中有菩薩摩訶薩名普照法",
    "X04n0223_018:0126b13": "海慧與世界海微塵數諸菩薩俱來詣佛所各現十",
    "X04n0223_018:0126b14": "種一切莊嚴光明藏摩尼王雲徧滿虗空而不散滅",
    "X04n0223_018:0126b15": "復現十種雨一切寶莊嚴具普照耀摩尼王雲復現",
    "X04n0223_018:0126b16": "十種寶燄熾然稱揚佛名號摩尼王雲復現十種說",
    "X04n0223_018:0126b17": "一切佛法摩尼王雲復現十種眾妙樹莊嚴道場摩",
    "X04n0223_018:0126b18": "尼王雲復現十種寶光普照現眾化佛摩尼王雲復",
    "X04n0223_018:0126b19": "現十種普現一切道場莊嚴像摩尼王雲復現十種",
    "X04n0223_018:0126b20": "密燄燈說諸佛境界摩尼王雲復現十種不思議佛",
    "X04n0223_018:0126b21": "剎宮殿像摩尼王雲復現十種普現三世佛身像摩",
    "X04n0223_018:0126b22": "尼王雲如是等世界海微塵數摩尼王雲悉徧虗空",
    "X04n0223_018:0126b23": "而不散滅現是雲已向佛作禮以為供養即於南方",
    "X04n0223_018:0126b24": "各化作帝青寶閻浮檀金蓮華藏師子之座於其座",
    "X04n0223_018:0126c01": "上結跏趺坐此華藏世界海西次有世界海名可愛",
    "X04n0223_018:0126c02": "樂寶光明彼世界種中有國土名出生上妙資身具",
    "X04n0223_018:0126c03": "佛號香燄功德寶莊嚴於彼如來大眾海中有菩薩",
    "X04n0223_018:0126c04": "摩訶薩名月光香燄普莊嚴與世界海微塵數諸菩",
    "X04n0223_018:0126c05": "薩俱來詣佛所各現十種一切寶香眾妙華樓閣雲",
    "X04n0223_018:0126c06": "徧滿虗空而不散滅復現十種無邊色相眾寶王樓",
    "X04n0223_018:0126c07": "閣雲復現十種寶燈香燄樓閣雲復現十種一切真",
    "X04n0223_018:0126c08": "珠樓閣雲復現十種一切寶華樓閣雲復現十種寶",
    "X04n0223_018:0126c09": "纓珞莊嚴樓閣雲復現十種普現十方一切莊嚴光",
    "X04n0223_018:0126c10": "明藏樓閣雲復現十種眾寶粖間錯莊嚴樓閣雲復",
    "X04n0223_018:0126c11": "現十種眾寶周徧十方一切莊嚴樓閣雲復現十種",
    "X04n0223_018:0126c12": "華門鐸網樓閣雲如是等世界海微塵數樓閣雲悉",
    "X04n0223_018:0126c13": "徧虗空而不散滅現是雲已向佛作禮以為供養即",
    "X04n0223_018:0126c14": "於西方各化作真金葉大寶藏師子之座於其座上",
    "X04n0223_018:0126c15": "結跏趺坐此華藏世界海北次有世界海名毗琉璃",
    "X04n0223_018:0126c16": "蓮華光圓滿藏彼世界種中有國土名優鉢羅華莊",
    "X04n0223_018:0126c17": "嚴佛號普智幢音王於彼如來大眾海中有菩薩摩",
    "X04n0223_018:0126c18": "訶薩名師子奮迅光明與世界海微塵數諸菩薩俱",
    "X04n0223_018:0126c19": "來詣佛所各現十種一切香摩尼眾妙樹雲徧滿虗",
    "X04n0223_018:0126c20": "空而不散滅復現十種密葉妙香莊嚴樹雲復現十",
    "X04n0223_018:0126c21": "種化現一切無邊色相樹莊嚴樹雲復現十種一切",
    "X04n0223_018:0126c22": "華周布莊嚴樹雲復現十種一切寶燄圓滿光莊嚴",
    "X04n0223_018:0126c23": "樹雲復現十種現一切旃檀香菩薩身莊嚴樹雲復",
    "X04n0223_018:0126c24": "現十種現往昔道場處不思議莊嚴樹雲復現十種",
    "X04n0223_018:0127a01": "眾寶衣服藏如日光明樹雲復現十種普發一切悅",
    "X04n0223_018:0127a02": "意音聲樹雲如是等世界海微塵數樹雲悉徧虗空",
    "X04n0223_018:0127a03": "而不散滅現是雲已向佛作禮以為供養即於北方",
    "X04n0223_018:0127a04": "各化作摩尼燈蓮華藏師子之座於其座上結跏趺",
    "X04n0223_018:0127a05": "坐此華藏世界海東北方次有世界海名閻浮檀金",
    "X04n0223_018:0127a06": "頗棃色幢彼世界種中有國土名眾寶莊嚴佛號一",
    "X04n0223_018:0127a07": "切法無畏燈於彼如來大眾海中有菩薩摩訶薩名",
    "X04n0223_018:0127a08": "最勝光明燈無盡功德藏與世界海微塵數諸菩薩",
    "X04n0223_018:0127a09": "俱來詣佛所各現十種無邊色相寶蓮華藏師子座",
    "X04n0223_018:0127a10": "雲徧滿虗空而不散滅復現十種摩尼王光明藏師",
    "X04n0223_018:0127a11": "子座雲復現十種一切莊嚴具種種校飾師子座雲",
    "X04n0223_018:0127a12": "復現十種眾寶鬘燈燄藏師子座雲復現十種普雨",
    "X04n0223_018:0127a13": "寶纓珞師子座雲復現十種一切香華寶纓珞藏師",
    "X04n0223_018:0127a14": "子座雲復現十種示現一切佛座莊嚴摩尼王藏師",
    "X04n0223_018:0127a15": "子座雲復現十種戶牖階砌及諸纓珞一切莊嚴師",
    "X04n0223_018:0127a16": "子座雲復現十種一切摩尼樹寶枝莖藏師子座雲",
    "X04n0223_018:0127a17": "復現十種寶香間飾日光明藏師子座雲如是等世",
    "X04n0223_018:0127a18": "界海微塵數師子座雲悉徧虗空而不散滅現是雲",
    "X04n0223_018:0127a19": "已向佛作禮以為供養即於東北方各化作寶蓮華",
    "X04n0223_018:0127a20": "摩尼光幢師子之座於其座上結跏趺坐此華藏世",
    "X04n0223_018:0127a21": "界海東南方次有世界海名金莊嚴瑠璃光普照彼",
    "X04n0223_018:0127a22": "世界種中有國土名清淨香光明佛號普喜深信王",
    "X04n0223_018:0127a23": "於彼如來大眾海中有菩薩摩訶薩名慧燈普明與",
    "X04n0223_018:0127a24": "世界海微塵數諸菩薩俱來詣佛所各現十種一切",
    "X04n0223_018:0127b01": "如意王摩尼帳雲徧滿虗空而不散滅復現十種帝",
    "X04n0223_018:0127b02": "青寶一切華莊嚴帳雲復現十種一切香摩尼帳雲",
    "X04n0223_018:0127b03": "復現十種寶燄燈帳雲復現十種示現佛神通說法",
    "X04n0223_018:0127b04": "摩尼王帳雲復現十種現一切衣服莊嚴色像摩尼",
    "X04n0223_018:0127b05": "帳雲復現十種一切寶華叢光明帳雲復現十種寶",
    "X04n0223_018:0127b06": "網鈴鐸音帳雲復現十種摩尼為臺蓮華為網帳雲",
    "X04n0223_018:0127b07": "復現十種現一切不思議莊嚴具色像帳雲如是等",
    "X04n0223_018:0127b08": "世界海微塵數眾寶帳雲悉徧虗空而不散滅現是",
    "X04n0223_018:0127b09": "雲已向佛作禮以為供養即於東南方各化作寶蓮",
    "X04n0223_018:0127b10": "華藏師子之座於其座上結跏趺坐此華藏世界海",
    "X04n0223_018:0127b11": "西南方次有世界海名日光徧照彼世界種中有國",
    "X04n0223_018:0127b12": "土名師子日光明佛號普智光明音於彼如來大眾",
    "X04n0223_018:0127b13": "海中有菩薩摩訶薩名普華光燄髻與世界海微塵",
    "X04n0223_018:0127b14": "數諸菩薩俱來詣佛所各現十種眾妙莊嚴寶蓋雲",
    "X04n0223_018:0127b15": "徧滿虗空而不散滅復現十種光明莊嚴華蓋雲復",
    "X04n0223_018:0127b16": "現十種無邊色真珠藏蓋雲復現十種出一切菩薩",
    "X04n0223_018:0127b17": "悲愍音摩尼王蓋雲復現十種眾妙寶燄鬘蓋雲復",
    "X04n0223_018:0127b18": "現十種妙寶嚴飾垂網鐸蓋雲復現十種摩尼樹枝",
    "X04n0223_018:0127b19": "莊嚴蓋雲復現十種日光普照摩尼王蓋雲復現十",
    "X04n0223_018:0127b20": "種一切塗香燒香蓋雲復現十種栴檀藏蓋雲復現",
    "X04n0223_018:0127b21": "十種廣大佛境界普光明莊嚴蓋雲如是等世界海",
    "X04n0223_018:0127b22": "微塵數眾寶蓋雲悉徧虗空而不散滅現是雲已向",
    "X04n0223_018:0127b23": "佛作禮以為供養即於西南方各化作帝青寶光燄",
    "X04n0223_018:0127b24": "莊嚴藏師子之座於其座上結跏趺坐此華藏世界",
    "X04n0223_018:0127c01": "海西北方次有世界海名寶光照耀彼世界種中有",
    "X04n0223_018:0127c02": "國土名眾香莊嚴佛號無量功德海光明於彼如來",
    "X04n0223_018:0127c03": "大眾海中有菩薩摩訶薩名無盡光摩尼王與世界",
    "X04n0223_018:0127c04": "海微塵數諸菩薩俱來詣佛所各現十種一切寶圓",
    "X04n0223_018:0127c05": "滿光雲徧滿虗空而不散滅復現十種一切寶燄圓",
    "X04n0223_018:0127c06": "滿光雲復現十種一切妙華圓滿光雲復現十種一",
    "X04n0223_018:0127c07": "切化佛圓滿光雲復現十種十方佛土圓滿光雲復",
    "X04n0223_018:0127c08": "現十種佛境界雷聲寶樹圓滿光雲復現十種一切",
    "X04n0223_018:0127c09": "瑠璃寶摩尼王圓滿光雲復現十種一念中現無邊",
    "X04n0223_018:0127c10": "眾生相圓滿光雲復現十種演一切如來大願音圓",
    "X04n0223_018:0127c11": "滿光雲復現十種演化一切眾生音摩尼王圓滿光",
    "X04n0223_018:0127c12": "雲如是等世界海微塵數圓滿光雲悉徧虗空而不",
    "X04n0223_018:0127c13": "散滅現是雲已向佛作禮以為供養即於西北方各",
    "X04n0223_018:0127c14": "化作無盡光明威德藏師子之座於其座上結跏趺",
    "X04n0223_018:0127c15": "坐此華藏世界海下方次有世界海名蓮華香妙德",
    "X04n0223_018:0127c16": "藏彼世界種中有國土名寶師子光明照耀佛號法",
    "X04n0223_018:0127c17": "界光明於彼如來大眾海中有菩薩摩訶薩名法界",
    "X04n0223_018:0127c18": "光燄慧與世界海微塵數諸菩薩俱來詣佛所各現",
    "X04n0223_018:0127c19": "十種一切摩尼藏光明雲徧滿虗空而不散滅復現",
    "X04n0223_018:0127c20": "十種一切香光明雲復現十種一切寶燄光明雲復",
    "X04n0223_018:0127c21": "現十種出一切佛說法音光明雲復現十種現一切",
    "X04n0223_018:0127c22": "佛土莊嚴光明雲復現十種一切妙華樓閣光明雲",
    "X04n0223_018:0127c23": "復現十種現一切劫中諸佛教化眾生事光明雲復",
    "X04n0223_018:0127c24": "現十種一切無盡寶華蘂光明雲復現十種一切莊",
    "X04n0223_018:0128a01": "嚴座光明雲如是等世界海微塵數光明雲悉徧虗",
    "X04n0223_018:0128a02": "空而不散滅現是雲已向佛作禮以為供養即於下",
    "X04n0223_018:0128a03": "方各化作寶燄燈蓮華藏師子之座於其座上結跏",
    "X04n0223_018:0128a04": "趺坐此華藏世界海上方次有世界海名摩尼寶照",
    "X04n0223_018:0128a05": "耀莊嚴彼世界種中有國土名無相妙光明佛號無",
    "X04n0223_018:0128a06": "礙功德光明王於彼如來大眾海中有菩薩摩訶薩",
    "X04n0223_018:0128a07": "名無礙力精進慧與世界海微塵數諸菩薩俱來詣",
    "X04n0223_018:0128a08": "佛所各現十種無邊色相寶光燄雲徧滿虗空而不",
    "X04n0223_018:0128a09": "散滅復現十種摩尼寶網光燄雲復現十種一切廣",
    "X04n0223_018:0128a10": "大佛土莊嚴光燄雲復現十種一切妙香光燄雲復",
    "X04n0223_018:0128a11": "現十種一切莊嚴光燄雲復現十種諸佛變化光燄",
    "X04n0223_018:0128a12": "雲復現十種眾妙樹華光燄雲復現十種一切金剛",
    "X04n0223_018:0128a13": "光燄雲復現十種說無邊菩薩行摩尼光燄雲復現",
    "X04n0223_018:0128a14": "十種一切真珠燈光燄雲如是等世界海微塵數光",
    "X04n0223_018:0128a15": "燄雲悉徧虗空而不散滅現是雲已向佛作禮以為",
    "X04n0223_018:0128a16": "供養即於上方各化作演佛音聲光明蓮華藏師子",
    "X04n0223_018:0128a17": "之座於其座上結跏趺坐如是等十億佛剎微塵數",
    "X04n0223_018:0128a18": "世界海中有十億佛剎微塵數菩薩摩訶薩一一各",
    "X04n0223_018:0128a19": "有世界海微塵數諸菩薩眾前後圍遶而來集會是",
    "X04n0223_018:0128a20": "諸菩薩一一各現世界海微塵數種種莊嚴諸供養",
    "X04n0223_018:0128a21": "雲悉徧虗空而不散滅現是雲已向佛作禮以為供",
    "X04n0223_018:0128a22": "養隨所來力各化作種種寶莊嚴師子之座於其座",
    "X04n0223_018:0128a23": "上結跏趺坐如是坐已其諸菩薩身毛孔中一一各",
    "X04n0223_018:0128a24": "現十世界海微塵數一切寶種種色光明一一光中",
    "X04n0223_018:0128b01": "悉現十世界海微塵數諸菩薩皆坐蓮華藏師子之",
    "X04n0223_018:0128b02": "座此諸菩薩悉能徧入一切法界諸安立海所有微",
    "X04n0223_018:0128b03": "塵彼一一塵中皆有十佛世界微塵數諸廣大剎一",
    "X04n0223_018:0128b04": "一剎中皆有三世諸佛世尊此諸菩薩悉能徧往親",
    "X04n0223_018:0128b05": "近供養於念念中以夢自在示現法門開悟世界海",
    "X04n0223_018:0128b06": "微塵數眾生念念中以示現一切諸天歿生法門開",
    "X04n0223_018:0128b07": "悟世界海微塵數眾生念念中以說一切菩薩行法",
    "X04n0223_018:0128b08": "門開悟世界海微塵數眾生念念中以普震動一切",
    "X04n0223_018:0128b09": "剎歎佛功德神變法門開悟世界海微塵數眾生念",
    "X04n0223_018:0128b10": "念中以嚴淨一切佛國土顯示一切大願海法門開",
    "X04n0223_018:0128b11": "悟世界海微塵數眾生念念中以普攝一切眾生言",
    "X04n0223_018:0128b12": "辭佛音聲法門開悟世界海微塵數眾生念念中以",
    "X04n0223_018:0128b13": "能雨一切佛法雲法門開悟世界海微塵數眾生念",
    "X04n0223_018:0128b14": "念中以光明普照十方國土周徧法界示現神變法",
    "X04n0223_018:0128b15": "門開悟世界海微塵數眾生念念中以普現佛身充",
    "X04n0223_018:0128b16": "徧法界一切如來解脫力法門開悟世界海微塵數",
    "X04n0223_018:0128b17": "眾生念念中以普賢菩薩建立一切眾會道場海法",
    "X04n0223_018:0128b18": "門開悟世界海微塵數眾生如是普徧一切法界隨",
    "X04n0223_018:0128b19": "眾生心悉令開悟念念中一一國土各令如須彌山",
    "X04n0223_018:0128b20": "微塵數眾生墮惡道者永離其苦各令如須彌山微",
    "X04n0223_018:0128b21": "塵數眾生住邪定者入正定聚各令如須彌山微塵",
    "X04n0223_018:0128b22": "數眾生隨其所樂生於天上各令如須彌山微塵數",
    "X04n0223_018:0128b23": "眾生安住聲聞辟支佛地各令如須彌山微塵數眾",
    "X04n0223_018:0128b24": "生事善知識具眾福行各令如須彌山微塵數眾生",
    "X04n0223_018:0128c01": "發於無上菩提之心各令如須彌山微塵數眾生趣",
    "X04n0223_018:0128c02": "於菩薩不退轉地各令如須彌山微塵數眾生得淨",
    "X04n0223_018:0128c03": "智眼見於如來所見一切諸平等法各令如須彌山",
    "X04n0223_018:0128c04": "微塵數眾生安住諸力諸願海中以無盡智而為方",
    "X04n0223_018:0128c05": "便淨諸佛國各令如須彌山微塵數眾生皆得安住",
    "X04n0223_018:0128c06": "毗盧遮那廣大願海生如來家爾時諸菩薩光明中",
    "X04n0223_018:0128c07": "同時發聲說此頌言。",
    "X04n0223_018:0128c08": "　諸光明中出妙音　　普徧十方一切國",
    "X04n0223_018:0128c09": "　演說佛子諸功德　　能入菩提之妙道",
    "X04n0223_018:0128c10": "　劫海修行無厭倦　　令苦眾生得解脫",
    "X04n0223_018:0128c11": "　心無下劣及勞疲　　佛子善入斯方便",
    "X04n0223_018:0128c12": "　盡諸劫海修方便　　無量無邊無有餘",
    "X04n0223_018:0128c13": "　一切法門無不入　　而恒說彼性寂滅",
    "X04n0223_018:0128c14": "　三世諸佛所有願　　一切修治悉令盡",
    "X04n0223_018:0128c15": "　即以利益諸眾生　　而為自行清淨業",
    "X04n0223_018:0128c16": "　一切諸佛眾會中　　普徧十方無不往",
    "X04n0223_018:0128c17": "　皆以甚深智慧海　　入彼如來寂滅法",
    "X04n0223_018:0128c18": "　一一光明無有邊　　悉入難思諸國土",
    "X04n0223_018:0128c19": "　清淨智眼普能見　　是諸菩薩所行境",
    "X04n0223_018:0128c20": "　菩薩能住一毛端　　徧動十方諸國土",
    "X04n0223_018:0128c21": "　不令眾生有怖想　　是其清淨方便地",
    "X04n0223_018:0128c22": "　一一塵中無量身　　復現種種莊嚴剎",
    "X04n0223_018:0128c23": "　一念歿生普令見　　獲無礙慧莊嚴者",
    "X04n0223_018:0128c24": "　三世所有一切劫　　一剎那中悉能現",
    "X04n0223_018:0129a01": "　知身如幻無體相　　證明法性無礙者",
    "X04n0223_018:0129a02": "　普賢勝行皆能入　　一切眾生悉樂見",
    "X04n0223_018:0129a03": "　佛子能住此法門　　諸光明中大音吼",
    "X04n0223_018:0129a04": "【論】第三從爾時十方世界海已下一段長行并一",
    "X04n0223_018:0129a05": "偈頌是十方世界海蒙光所照皆來雲集示法分",
    "X04n0223_018:0129a06": "於此段中大意有十一明佛光普照二明十方眾",
    "X04n0223_018:0129a07": "來三明來已興供四明興供不同五明眾海影像",
    "X04n0223_018:0129a08": "相參六明大眾自他同異自在七明大眾毛孔出",
    "X04n0223_018:0129a09": "光八明光出菩薩九明菩薩同事利生十明眾生",
    "X04n0223_018:0129a10": "發心得果此之十事如文可知如毛孔流光眾明",
    "X04n0223_018:0129a11": "法界體性自在不思議自他無礙能同能異眾於",
    "X04n0223_018:0129a12": "中菩薩同行利生即明古今已成正覺者菩薩及",
    "X04n0223_018:0129a13": "行十波羅蜜海佛地佛海等舉其已成佛者悲智",
    "X04n0223_018:0129a14": "境界答前大眾三十七疑用成來世與今同悟身",
    "X04n0223_018:0129a15": "心境界自在無礙如帝網境界門如此一段以佛",
    "X04n0223_018:0129a16": "神力放光集眾答前所問後之一段毫光示法及",
    "X04n0223_018:0129a17": "菩薩偈頌答前所問於此十方來眾光明中同時",
    "X04n0223_018:0129a18": "發聲說二十行頌於此中大意歎佛光明道行已",
    "X04n0223_018:0129a19": "滿身口意耳鼻總徧周剎海滿普賢行答前三十",
    "X04n0223_018:0129a20": "七問如文可知。",
    "X04n0223_018:0129a22": "大方廣佛新華嚴經合論卷第十八"
}