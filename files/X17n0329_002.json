{
    "X17n0329_002:0524c09": "楞伽阿跋多羅寶經卷第二義疏上",
    "X17n0329_002:0524c10": "天竺三藏求那跋陀羅　譯經",
    "X17n0329_002:0524c11": "支那蕅益沙門釋智旭　疏義",
    "X17n0329_002:0524c12": "一切佛語心品之二",
    "X17n0329_002:0524c13": "○第五如來藏自性清淨門二。初疑問。二答釋。初",
    "X17n0329_002:0524c14": "中二。初舉佛語。二疑同外。△今初。",
    "X17n0329_002:0524c15": "爾時大慧菩薩摩訶薩白佛言。世尊。世尊修多羅說。",
    "X17n0329_002:0524c16": "如來藏自性清淨。轉三十二相。入於一切眾生身中。",
    "X17n0329_002:0524c17": "(轉。二皆作具。入。二皆作在)如大價寶。垢衣所纏。如來",
    "X17n0329_002:0524c18": "之藏。常住不變。亦復如是。而陰界入垢衣所纏。貪慾",
    "X17n0329_002:0524c19": "恚痴不實妄想塵勞所汙。一切諸佛之所演說。",
    "X17n0329_002:0524c20": "疏曰。前明空無生無二離自性相。普入諸佛修多",
    "X17n0329_002:0524c21": "羅中。何故復有修多羅說。如來藏常住不變。亦是",
    "X17n0329_002:0524c22": "一切諸佛所演說耶。故問之也。轉入眾生身者。不",
    "X17n0329_002:0524c23": "變舉體隨緣。如水成冰也。常住不變者。隨緣舉體",
    "X17n0329_002:0524c24": "不變。如冰之溼性如故也。陰界入所纏。貪恚痴所",
    "X17n0329_002:0525a01": "汙。此有二意。若即所纏所汙而性本清淨。纏汙無",
    "X17n0329_002:0525a02": "性者。圓教意也。若離所纏所汙而清淨始露。纏汙",
    "X17n0329_002:0525a03": "須斷者。別教意也。圓教如湯消冰。別教如鏡去垢。",
    "X17n0329_002:0525a04": "大方廣如來藏經。具此二意。△二疑同外。",
    "X17n0329_002:0525a05": "云何世尊。同外道說我。言有如來藏耶。世尊。外道亦",
    "X17n0329_002:0525a06": "說有常作者。離於求那。周徧不滅。(魏云。不依諸緣。自",
    "X17n0329_002:0525a07": "然而有。周徧不滅。○唐云。自在無滅)世尊。彼說有我",
    "X17n0329_002:0525a08": "(魏云。若如是者。如來外道說無差別)。",
    "X17n0329_002:0525a09": "疏曰。說空無生無二離自性相。則與外道不同。說",
    "X17n0329_002:0525a10": "如來藏。恐同外道人我法我。故難之也。求那。此翻",
    "X17n0329_002:0525a11": "為依。即所謂不依諸緣也。夫如來藏性舉體隨緣。",
    "X17n0329_002:0525a12": "今云離於求那。則是別有一物矣。或執我人。或執",
    "X17n0329_002:0525a13": "相續壽命。或執眾緣。或執微塵。或執勝性。或執大",
    "X17n0329_002:0525a14": "自在天。而皆計常。是能作者。具如唯識廣破。初疑",
    "X17n0329_002:0525a15": "問竟。○二答釋二。初直明不同。二釋其說意。△今",
    "X17n0329_002:0525a16": "初。",
    "X17n0329_002:0525a17": "佛告大慧。我說如來藏。不同外道所說之我。",
    "X17n0329_002:0525a18": "○二釋其說意三。初正明說意。二引譬釋成。三結",
    "X17n0329_002:0525a19": "成利益。△今初。",
    "X17n0329_002:0525a20": "大慧。有時說空。無相。無願。如實際。法性。法身。涅槃。離",
    "X17n0329_002:0525a21": "自性。不生不滅。本來寂靜。自性涅槃。如是等句說如",
    "X17n0329_002:0525a22": "來藏已。如來應供等正覺。為斷愚夫畏無我句故。說",
    "X17n0329_002:0525a23": "離妄想無所有境界如來藏門。大慧。未來現在菩薩",
    "X17n0329_002:0525a24": "摩訶薩。不應作我見計著。",
    "X17n0329_002:0525b01": "疏曰。如來藏第一義心。蕩無一物。故說為空。非生",
    "X17n0329_002:0525b02": "死涅槃等相。故說無相。無可攀求。故說無願。非諸",
    "X17n0329_002:0525b03": "變動虗幻境界。故說為如實際。諸法之本。故名法",
    "X17n0329_002:0525b04": "性。諸法之體。諸法所依。故名法身。無生住滅。故說",
    "X17n0329_002:0525b05": "涅槃。諸法體空。故說為離自性。非自非他非共非",
    "X17n0329_002:0525b06": "離。前際無始。故說不生。後際無終。故說不滅。無可",
    "X17n0329_002:0525b07": "喧雜。故說本來寂靜。非由擇滅之所尅證。故說自",
    "X17n0329_002:0525b08": "性涅槃。凡此皆為對治我法二執而言之也。非斷",
    "X17n0329_002:0525b09": "無也。而愚夫聞已。妄生恐怖。畏此無我句故。作斷",
    "X17n0329_002:0525b10": "滅見。故又為說如來藏門。而此如來藏門。乃是離",
    "X17n0329_002:0525b11": "妄想無所有境界。不同外道所計之我。是故未來",
    "X17n0329_002:0525b12": "現在菩薩。不應於此如來藏而作我見計著也。△",
    "X17n0329_002:0525b13": "二引譬釋成。",
    "X17n0329_002:0525b14": "譬如陶家。於一泥聚。以人工水木輪繩方便。作種種",
    "X17n0329_002:0525b15": "器。如來亦復如是。於法無我離一切妄想相。以種種",
    "X17n0329_002:0525b16": "智慧善巧方便。或說如來藏。或說無我。以是因緣故。",
    "X17n0329_002:0525b17": "說如來藏。不同外道所說之我。",
    "X17n0329_002:0525b18": "疏曰。泥聚無性。隨諸方便作種種器。而種種器。無",
    "X17n0329_002:0525b19": "非泥聚。法無我如來藏。離一切妄想相故。亦復無",
    "X17n0329_002:0525b20": "性。隨諸方便。說種種名。而種種名。皆法無我如來",
    "X17n0329_002:0525b21": "之藏。豈同外道所說之我。或人。或相續。乃至或自",
    "X17n0329_002:0525b22": "在等耶。○三結成利益二。初長文。二偈頌。△今初。",
    "X17n0329_002:0525b23": "是名說如來藏。開引計我諸外道故。說如來藏。令離",
    "X17n0329_002:0525b24": "不實我見妄想。入三解脫門境界。希望疾得阿耨多",
    "X17n0329_002:0525c01": "羅三藐三菩提。是故如來應供等正覺作如是說如",
    "X17n0329_002:0525c02": "來之藏。若不如是。則同外道。是故大慧。為離外道見",
    "X17n0329_002:0525c03": "故。當依無我如來之藏。",
    "X17n0329_002:0525c04": "疏曰。正為外道妄計人我法我。故說如來藏以開",
    "X17n0329_002:0525c05": "悟而引導之。令離不實二種我見妄想。令入空無",
    "X17n0329_002:0525c06": "相無願三解脫門。令其即得無上菩提。若不如是",
    "X17n0329_002:0525c07": "方便善說。則一向說有。一向說空。反同於外道矣。",
    "X17n0329_002:0525c08": "是故應知佛所說如來藏。正是二無我之所顯。而",
    "X17n0329_002:0525c09": "佛所說二無我離妄想境界。乃名為如來藏耳。△",
    "X17n0329_002:0525c10": "二偈頌。",
    "X17n0329_002:0525c11": "爾時世尊。欲重宣此義而說偈言。人相續陰。緣與微",
    "X17n0329_002:0525c12": "塵。勝自在作。心量妄想(唐云。士夫相續蘊。眾緣及微",
    "X17n0329_002:0525c13": "塵。勝自在作者。此但心分別)。",
    "X17n0329_002:0525c14": "疏曰。此重破外道所計二我。皆惟妄想分別。不同",
    "X17n0329_002:0525c15": "佛說如來藏也。人。即士夫。相續。即壽命。陰。即眾生。",
    "X17n0329_002:0525c16": "皆是人我執也。緣。謂四大虗空及時方等。微塵可",
    "X17n0329_002:0525c17": "知。勝即冥初自性。自在。即大自在天。謂彼等為能",
    "X17n0329_002:0525c18": "作者。體實徧常。皆是法我執也。此人我法我二執。",
    "X17n0329_002:0525c19": "皆是妄想分別。不達自心現量如來藏也。第五如",
    "X17n0329_002:0525c20": "來藏自性清淨門竟。○第六修行大方便門二。初",
    "X17n0329_002:0525c21": "問。二答。△今初。",
    "X17n0329_002:0525c22": "爾時大慧菩薩摩訶薩。勸未來眾生。復請世尊。惟願",
    "X17n0329_002:0525c23": "為說修行無間。(魏云。如實修行法。○唐云。具修行法)",
    "X17n0329_002:0525c24": "如諸菩薩摩訶薩修行者大方便。",
    "X17n0329_002:0526a01": "疏曰。前最為離外道見故當依無我如來之藏。然",
    "X17n0329_002:0526a02": "此如來藏第一義心。具何方便如實修行。乃能無",
    "X17n0329_002:0526a03": "間趣入。故問之也。○二答三。初標。二釋。三結。△今",
    "X17n0329_002:0526a04": "初。",
    "X17n0329_002:0526a05": "佛告大慧。菩薩摩訶薩成就四法。得修行者大方便。",
    "X17n0329_002:0526a06": "云何為四。謂善分別自心現。(唐云。觀察自心所現故)",
    "X17n0329_002:0526a07": "觀外性非性。(唐云。善知外法無性故)離生住滅見。得",
    "X17n0329_002:0526a08": "自覺聖智善樂。(魏云。樂修內身證智故。○唐云。專求",
    "X17n0329_002:0526a09": "自證聖智故)是名菩薩摩訶薩成就四法。得修行者",
    "X17n0329_002:0526a10": "大方便。",
    "X17n0329_002:0526a11": "○二釋四。初釋善分別自心現。(至)四釋得自覺聖",
    "X17n0329_002:0526a12": "智善樂。△今初。",
    "X17n0329_002:0526a13": "云何菩薩摩訶薩善分別自心現。謂如是觀三界唯",
    "X17n0329_002:0526a14": "心分齊。(唐云。謂觀三界唯是自心)離我我所。無動搖。",
    "X17n0329_002:0526a15": "離去來。無始虗偽習氣所熏。三界種種色行繫縛。(唐",
    "X17n0329_002:0526a16": "云。名言繫縛)身財建立。妄想隨入現。(唐云。身資所住。",
    "X17n0329_002:0526a17": "分別隨入之所顯現)是名菩薩摩訶薩善分別自心",
    "X17n0329_002:0526a18": "現。",
    "X17n0329_002:0526a19": "疏曰。此即唯心識觀也。三界諸法。皆由自心分別",
    "X17n0329_002:0526a20": "而有。非我亦非我所。法無自體。故無動搖。心滅法",
    "X17n0329_002:0526a21": "滅。故無所從去。心生法生。故無所從來。但是無始",
    "X17n0329_002:0526a22": "虗偽習氣所熏。妄被三界色行名言之所繫縛。而",
    "X17n0329_002:0526a23": "若根身。若資財。若所住器界。不過皆妄想隨入之",
    "X17n0329_002:0526a24": "所顯現。設非能緣之心。何有所緣之境哉。此且觀",
    "X17n0329_002:0526b01": "於三界由分別現。指第六識以為唯心。尚未明言",
    "X17n0329_002:0526b02": "藏識所變。正屬通教體空觀門。△二釋善觀外性",
    "X17n0329_002:0526b03": "非性。",
    "X17n0329_002:0526b04": "云何菩薩摩訶薩善觀外性非性。謂燄夢等一切性。",
    "X17n0329_002:0526b05": "(唐云。謂觀察一切法。如陽燄。如夢境。如毛輪)無始虗偽",
    "X17n0329_002:0526b06": "妄想習因。(唐云。無始戲論。種種執著虗妄習為其因",
    "X17n0329_002:0526b07": "故)觀一切性自性菩薩摩訶薩。作如是善觀外性非",
    "X17n0329_002:0526b08": "性。是名菩薩摩訶薩善觀外性非性。",
    "X17n0329_002:0526b09": "疏曰。三界諸法。既唯心現。則如陽燄夢境等。實非",
    "X17n0329_002:0526b10": "外境明矣。豈有性哉。此亦體空觀門也。△三釋善",
    "X17n0329_002:0526b11": "離生住滅見。",
    "X17n0329_002:0526b12": "云何菩薩摩訶薩善離生住滅見。謂如幻夢一切性。",
    "X17n0329_002:0526b13": "自他俱性不生。(唐云。觀一切法。如幻夢生。自他及俱",
    "X17n0329_002:0526b14": "皆不生故)隨入自心分齊故。(唐云。隨自心量之所現",
    "X17n0329_002:0526b15": "故)見外性非性。(唐云。見外物無有故)見識不生。及緣",
    "X17n0329_002:0526b16": "不積聚。(唐云。見諸識不起故。及眾緣無積故)見妄想",
    "X17n0329_002:0526b17": "緣生於三界。(唐云。分別因緣起三界故)內外一切法",
    "X17n0329_002:0526b18": "不可得。見離自性。(唐云。如是觀時。若內若外一切諸",
    "X17n0329_002:0526b19": "法。悉不可得。知無實體)生見悉滅。知如幻等諸法自",
    "X17n0329_002:0526b20": "性。(唐云。遠離生見。證如幻性)得無生法忍。得無生法",
    "X17n0329_002:0526b21": "忍已。離生住滅見。是名菩薩摩訶薩善分別離生住",
    "X17n0329_002:0526b22": "滅見。",
    "X17n0329_002:0526b23": "疏曰。既觀三界皆唯心現。心外無性。則一切法生。",
    "X17n0329_002:0526b24": "同於夢幻。實本不生。不自生。不他生。不共生。不無",
    "X17n0329_002:0526c01": "因生也。又雖云心生法生。而心識亦本不生。以所",
    "X17n0329_002:0526c02": "藉眾緣亦無性故。無積聚故。是則三界唯是妄想",
    "X17n0329_002:0526c03": "緣起。而內外法。何有自性之可得哉。所以生見悉",
    "X17n0329_002:0526c04": "滅。證得無生法忍也。○四釋得自覺聖智善樂。又",
    "X17n0329_002:0526c05": "二。初正釋。二轉釋。△今初。",
    "X17n0329_002:0526c06": "云何菩薩摩訶薩得自覺聖智善樂。謂得無生法忍。",
    "X17n0329_002:0526c07": "住第八菩薩地。得離心意意識五法自性二無我相。",
    "X17n0329_002:0526c08": "得意生身。",
    "X17n0329_002:0526c09": "疏曰。第八菩薩地者。指三乘共十地中。菩薩所證",
    "X17n0329_002:0526c10": "第八支佛地也。正使斷盡。兼侵習氣。故名無生法",
    "X17n0329_002:0526c11": "忍。不墮心意意識虗妄分別。故名為離。既離虗妄",
    "X17n0329_002:0526c12": "分別。則於五法三自性二無我相。亦無取著。便能",
    "X17n0329_002:0526c13": "從空入假。得意生身也。△二轉釋。",
    "X17n0329_002:0526c14": "世尊。意生身者。何因緣。佛告大慧。意生身者。譬如意",
    "X17n0329_002:0526c15": "去。迅疾無礙。故名意生。譬如意去。石壁無礙。於彼異",
    "X17n0329_002:0526c16": "方無量由延。因先所見。憶念不忘。自心流注不絕。於",
    "X17n0329_002:0526c17": "身無障礙生。(唐云。譬如心意。於無量百千由旬之外。",
    "X17n0329_002:0526c18": "憶先所見種種諸物。念念相續。疾詣於彼。非是其身及",
    "X17n0329_002:0526c19": "山河石壁所能為礙)大慧。如是意生。身得一時俱。菩",
    "X17n0329_002:0526c20": "薩摩訶薩意生身。如幻三昧力。自在神通。妙相莊嚴。",
    "X17n0329_002:0526c21": "聖種類身。一時俱生。猶如意生。無有障礙。隨所憶念",
    "X17n0329_002:0526c22": "本願境界。為成就眾生。得自覺聖智善樂。如是菩薩",
    "X17n0329_002:0526c23": "摩訶薩得無生法忍。住第八菩薩地。轉捨心意意識",
    "X17n0329_002:0526c24": "五法自性二無我相身。及得意生身。得自覺聖智善",
    "X17n0329_002:0527a01": "樂。",
    "X17n0329_002:0527a02": "疏曰。意生身者。據後分別。共有三種。今指第三種",
    "X17n0329_002:0527a03": "類俱生無行作意生身也。葢通教菩薩。觀空而不",
    "X17n0329_002:0527a04": "住空。從空入假。得見相似中道不空之體。故能受",
    "X17n0329_002:0527a05": "別圓接。或入別向。或入圓信。捨分段身。得意生身。",
    "X17n0329_002:0527a06": "堪證中道聖智善樂也。二釋竟。△三結。",
    "X17n0329_002:0527a07": "是名菩薩摩訶薩成就四法。得修行者大方便。當如",
    "X17n0329_002:0527a08": "是學。",
    "X17n0329_002:0527a09": "疏曰。體空巧觀。大乘初門。能到圓住自覺聖智境",
    "X17n0329_002:0527a10": "界。故名修行大方便也。第六門竟。○第七諸法緣",
    "X17n0329_002:0527a11": "因門二。初問。二答。△今初。",
    "X17n0329_002:0527a12": "爾時大慧菩薩摩訶薩復請世尊。唯願為說一切諸",
    "X17n0329_002:0527a13": "法緣因之相。(二皆云因緣相)以覺緣因相故。我及諸",
    "X17n0329_002:0527a14": "菩薩。離一切性有無妄見。無妄想見漸次俱生(唐云。",
    "X17n0329_002:0527a15": "不妄執諸法漸生頓生)。",
    "X17n0329_002:0527a16": "疏曰。前已具明心外無法。今但請問唯心之緣因",
    "X17n0329_002:0527a17": "相也。達此唯心正因緣相。則知一切諸法。非有非",
    "X17n0329_002:0527a18": "無。既非有無。則不墮漸生頓生之妄執矣。○二答",
    "X17n0329_002:0527a19": "二。初長文。二偈頌。初中二。初答緣因相。二破漸頓",
    "X17n0329_002:0527a20": "生。初又二。初總明二緣。二別明六因。此中但以展",
    "X17n0329_002:0527a21": "轉由藉。名之為緣。力能辦果。名之為因。不同唯識",
    "X17n0329_002:0527a22": "因親緣疎之義也。初又二。初總標二名。二別釋二",
    "X17n0329_002:0527a23": "義。△今初。",
    "X17n0329_002:0527a24": "佛告大慧。一切法二種緣相。謂外。及內。",
    "X17n0329_002:0527b01": "疏曰。前已廣明一切唯心。心外無法。今云外緣及",
    "X17n0329_002:0527b02": "內緣者。非謂心外及心內也。秪就唯心所現一切",
    "X17n0329_002:0527b03": "法中。約彼凡情所共見聞。名之為外。凡情所不覺",
    "X17n0329_002:0527b04": "知。名之為內耳。○二別釋二義二。初釋外緣。二釋",
    "X17n0329_002:0527b05": "內緣。△今初。",
    "X17n0329_002:0527b06": "外緣者。謂泥團柱輪繩水木人工諸方便緣。有瓶生。",
    "X17n0329_002:0527b07": "如泥缾。縷疊。草席。種芽。酪酥等。方便緣生。亦復如是。",
    "X17n0329_002:0527b08": "是名外緣前後轉生。",
    "X17n0329_002:0527b09": "疏曰。泥團非瓶。而以柱輪繩水等緣。則有瓶生。若",
    "X17n0329_002:0527b10": "約喻說。則泥團非瓶。而可作瓶。可譬如來藏心本",
    "X17n0329_002:0527b11": "非十界。而能隨染淨緣。具造十界。是名為因。柱輪",
    "X17n0329_002:0527b12": "繩水等緣。可譬煩惱智慧漏無漏業。是名為緣。雖",
    "X17n0329_002:0527b13": "有瓶生。而瓶之四微。仍是泥之四微。可譬十界隨",
    "X17n0329_002:0527b14": "緣不變。當體唯是如來藏心。心外無法。不生不滅",
    "X17n0329_002:0527b15": "也。若就法說。則心中無始本具瓶之名言習氣種",
    "X17n0329_002:0527b16": "子為因。心中所現泥團輪柱等相分現行。及作意",
    "X17n0329_002:0527b17": "心所等見分現行為緣。故於現前一念心中。見有",
    "X17n0329_002:0527b18": "瓶生。而此瓶者。不異夢中所見諸物。不異瞖目所",
    "X17n0329_002:0527b19": "見空華。還是自識所變色香味觸。心外無法。不生",
    "X17n0329_002:0527b20": "不滅也。如自心所現之泥。由自心所現方便。似有",
    "X17n0329_002:0527b21": "自心所現瓶生。而實無生。則自心所現之縷。以自",
    "X17n0329_002:0527b22": "心方便而成疊。自心所現之草。以自心方便而成",
    "X17n0329_002:0527b23": "席。自心所現之種。以自心方便而生芽。自心所現",
    "X17n0329_002:0527b24": "之酪。以自心方便而成酥。諸如此類。一一不離現",
    "X17n0329_002:0527c01": "前心識。但以凡情所共見聞。名外緣也。△二釋內",
    "X17n0329_002:0527c02": "緣。",
    "X17n0329_002:0527c03": "云何內緣。謂無明愛業等法。得緣名。從彼生陰界入",
    "X17n0329_002:0527c04": "法。得緣所起名。彼無差別。而愚夫妄想。是名內緣法。",
    "X17n0329_002:0527c05": "疏曰。十二緣生。其相微細。已非凡外之所能知。緣",
    "X17n0329_002:0527c06": "生無性。全妄即真。尤非二乘之所能悟。故名內緣。",
    "X17n0329_002:0527c07": "依此內緣。方有外緣。外緣秪就相分之中一分不",
    "X17n0329_002:0527c08": "執受者言耳。無明愛業等法得緣名者。所謂無明",
    "X17n0329_002:0527c09": "與行。為能引二支。愛取及有。為能生三支也。從彼",
    "X17n0329_002:0527c10": "生陰界入法得緣所起名者。所謂識名色六入觸",
    "X17n0329_002:0527c11": "受。為所引五支。生及老死。為所生二支也。彼無差",
    "X17n0329_002:0527c12": "別者。如來藏第一義心。舉體而為惑業苦三。三皆",
    "X17n0329_002:0527c13": "無性。當體即是如來藏心。心外無法也。而愚夫妄",
    "X17n0329_002:0527c14": "想者。凡外則妄計從有種無種生。聲聞則妄計因",
    "X17n0329_002:0527c15": "果實法。唯求捨離也。初總明二緣竟。○二別明六",
    "X17n0329_002:0527c16": "因二。初標。二釋。△今初。",
    "X17n0329_002:0527c17": "大慧。彼因者有六種。謂當有因。相續因。相因。作因。顯",
    "X17n0329_002:0527c18": "示因。待因。",
    "X17n0329_002:0527c19": "疏曰。彼因有六種者。即指內外二緣之中。分別能",
    "X17n0329_002:0527c20": "招果之因相。有此六種差別。皆非心外法也。△二",
    "X17n0329_002:0527c21": "釋。",
    "X17n0329_002:0527c22": "當有因者。作因已。內外法生(魏云。作因已。能生內外",
    "X17n0329_002:0527c23": "法)。",
    "X17n0329_002:0527c24": "疏曰。作無明業因。能生未來識等生老死果。譬如",
    "X17n0329_002:0528a01": "植種於地。能生芽莖及穀麥也。此是現行熏種子",
    "X17n0329_002:0528a02": "義。",
    "X17n0329_002:0528a03": "相續因者。作攀緣已。內外法生陰種子等。",
    "X17n0329_002:0528a04": "疏曰。由第八識受熏持種。令法種子相續不滅。譬",
    "X17n0329_002:0528a05": "如地為穀種所依。漸次生長也。此是種引種。及種",
    "X17n0329_002:0528a06": "生現義。",
    "X17n0329_002:0528a07": "相因者。作無間相相續生(魏云。能生相續次第作事。",
    "X17n0329_002:0528a08": "而不斷絕。○唐云。作無間相。生相續果)。",
    "X17n0329_002:0528a09": "疏曰。由諸境相。令能緣識相續生起。即所緣緣及",
    "X17n0329_002:0528a10": "等無間緣也。",
    "X17n0329_002:0528a11": "作因者。作增上事。如轉輪王(魏云。能作增上因。如轉",
    "X17n0329_002:0528a12": "輪王。○唐云。能作因者。謂作增上而生於果。如轉輪王)。",
    "X17n0329_002:0528a13": "疏曰。由增上緣。能作生住成得等事。譬如轉輪王",
    "X17n0329_002:0528a14": "力。能令世間成辦諸事也。",
    "X17n0329_002:0528a15": "顯示因者。妄想事生已。相現作所作。如燈照色等(唐",
    "X17n0329_002:0528a16": "云。顯了因者。謂分別生。能顯境相。如燈照物)。",
    "X17n0329_002:0528a17": "疏曰。此即心王心所之見分。各為自相分境之增",
    "X17n0329_002:0528a18": "上緣也。",
    "X17n0329_002:0528a19": "待因者。滅時作相續斷。不妄想性生(魏云。相待因者。",
    "X17n0329_002:0528a20": "於滅時不見虗妄生法。相續事斷絕故。○唐云。觀待因",
    "X17n0329_002:0528a21": "者。謂滅時相續斷無妄想生)。",
    "X17n0329_002:0528a22": "疏曰。由前五因。能令自心虗妄法生。生則有滅。能",
    "X17n0329_002:0528a23": "令自心妄想斷絕。對生說滅。故名為待因也。初答",
    "X17n0329_002:0528a24": "緣因相竟。○二破漸俱生三。初總破。二別破。三結",
    "X17n0329_002:0528b01": "破。△今初。",
    "X17n0329_002:0528b02": "大慧。彼自妄想相愚夫。不漸次生。不俱生(魏云。如是",
    "X17n0329_002:0528b03": "諸法。凡夫自心虗妄分別。大慧。是諸法非次第生。非一",
    "X17n0329_002:0528b04": "時生。○唐云。此是愚夫自所分別。非漸次生。亦非頓生)。",
    "X17n0329_002:0528b05": "疏曰。此明上文所言二緣六因。皆是妄心分別。其",
    "X17n0329_002:0528b06": "實心外無法。法本無生。不可妄計或漸或俱也。○",
    "X17n0329_002:0528b07": "二別破二。初破俱生。二破漸次生。△今初。",
    "X17n0329_002:0528b08": "所以者何。若復俱生者。作所作無分別。不得因相故",
    "X17n0329_002:0528b09": "(魏云。若一切法一時生者。因果不可差別。以不見因果",
    "X17n0329_002:0528b10": "身相故。○唐云。若頓生者。則作與所作無有差別。求其",
    "X17n0329_002:0528b11": "因相不可得故)。",
    "X17n0329_002:0528b12": "疏曰。設使諸法非唯心現。而是心外因緣生者。若",
    "X17n0329_002:0528b13": "因與果。一時俱生。則果與因。相難分別。以二相同",
    "X17n0329_002:0528b14": "時頓現。不可表示誰因誰果故也。△二破漸次生。",
    "X17n0329_002:0528b15": "若漸次生者。不得相我故。(唐云。求其體相。亦不可得)",
    "X17n0329_002:0528b16": "漸次生不生。如不生子。無父名(唐云。如未生子。云何",
    "X17n0329_002:0528b17": "名父)。",
    "X17n0329_002:0528b18": "疏曰。若心外因緣。漸次生心外果。因果不同時者。",
    "X17n0329_002:0528b19": "譬如未生子時。不得名父。未生果時。云何名因。",
    "X17n0329_002:0528b20": "大慧。漸次生相續方便不然。但妄想耳。因攀緣次第",
    "X17n0329_002:0528b21": "增上緣等生所生故。大慧。漸次生不生。妄想自性計",
    "X17n0329_002:0528b22": "著相故(魏云。愚痴凡夫。自心觀察次第相續不相應故。",
    "X17n0329_002:0528b23": "作如是言。因緣。次第緣。緣緣。增上緣等。能生諸法。大慧。",
    "X17n0329_002:0528b24": "如是次第諸法不生。○唐云。諸計度人言。以因緣所緣",
    "X17n0329_002:0528c01": "緣無間緣增上緣等。所生能生互相繫屬。次第生者。理",
    "X17n0329_002:0528c02": "不得成。皆是妄情執著相故)。",
    "X17n0329_002:0528c03": "疏曰。此明四緣漸生諸法。但是妄想計著之相。而",
    "X17n0329_002:0528c04": "生本不生也。因者。親因緣也。攀緣者。所緣緣也。次",
    "X17n0329_002:0528c05": "第者。等無間緣也。增上緣。如常可知。問曰。瑜伽唯",
    "X17n0329_002:0528c06": "識。盛明四緣生一切法。今云皆是妄想計著。何耶。",
    "X17n0329_002:0528c07": "答曰。迷一真心。舉體而為五位百法。於百法中。假",
    "X17n0329_002:0528c08": "說色心種子。名為因緣。假說相分。為所緣緣。假說",
    "X17n0329_002:0528c09": "見分前念現行。為等無間緣。假說色心諸法。互相",
    "X17n0329_002:0528c10": "為增上緣。其實五位百法。並皆無性。故唯識論云。",
    "X17n0329_002:0528c11": "為遣妄執心心所外實有境故。說唯有識。若執唯",
    "X17n0329_002:0528c12": "識真實有者。如執外境。亦是法執。又云。如前所說",
    "X17n0329_002:0528c13": "識差別相。依理世俗。非真勝義。真勝義中。心言絕",
    "X17n0329_002:0528c14": "故。如伽陀說。心意識八種。俗故相有別。真故相無",
    "X17n0329_002:0528c15": "別。相所相無故。夫心意識。尚無別相。況四緣而有",
    "X17n0329_002:0528c16": "實體相耶。故知瑜伽唯識。與此經同是一切佛語",
    "X17n0329_002:0528c17": "心也。二別破竟。△三結破。",
    "X17n0329_002:0528c18": "漸次俱不生。自心現受用故。(魏云。自心中現身及資",
    "X17n0329_002:0528c19": "生故。○唐云。但有心現身資等故)自相共相外性非",
    "X17n0329_002:0528c20": "性。(唐云。外自共相皆無性故)大慧。漸次俱不生。除自",
    "X17n0329_002:0528c21": "心現不覺妄想故相生。(魏云。但虗妄識生。自心見故。",
    "X17n0329_002:0528c22": "○唐云。唯除識起自分別見)是故因緣作事方便相。",
    "X17n0329_002:0528c23": "當離漸次俱見(魏云。汝當應離不正見因緣生事次",
    "X17n0329_002:0528c24": "第一時生法。○唐云。是故應離因緣所作和合相中漸",
    "X17n0329_002:0529a01": "頓生見)。",
    "X17n0329_002:0529a02": "疏曰。根身器界。皆自心現。譬如夢境。本非有生。如",
    "X17n0329_002:0529a03": "何妄想分別或漸或俱生耶。瑜伽唯識。且依眾生",
    "X17n0329_002:0529a04": "自心所現。方便分別自相共相。及十因四緣五果",
    "X17n0329_002:0529a05": "或俱不俱。以破心外我法二執。然後遣相證性。結",
    "X17n0329_002:0529a06": "成勝義。今經直顯勝義。不惟外性非性。當知自心",
    "X17n0329_002:0529a07": "所現。皆如幻夢。不可謂其實有漸次及俱生也。初",
    "X17n0329_002:0529a08": "長文竟。△二偈頌。",
    "X17n0329_002:0529a09": "爾時世尊。欲重宣此義而說偈言。一切都無生。亦無",
    "X17n0329_002:0529a10": "因緣滅。(魏云。因緣無不生。不生故不滅)於彼生滅中。",
    "X17n0329_002:0529a11": "而起因緣想。(唐云。於彼諸緣中。分別生滅相)非遮滅",
    "X17n0329_002:0529a12": "復生。相續因緣起。唯為斷凡愚。痴惑妄想緣。(唐云。非",
    "X17n0329_002:0529a13": "遮諸緣會。如是滅復生。但止於凡愚。妄情之所著)有無",
    "X17n0329_002:0529a14": "緣起法。(唐云。緣中法有無)是悉無有生。習氣所迷轉。",
    "X17n0329_002:0529a15": "從是三有現。(唐作生有現)真實無生緣。(唐云。本來無",
    "X17n0329_002:0529a16": "有生)亦復無有滅。觀一切有為。(唐作有無)猶如虗空",
    "X17n0329_002:0529a17": "華。攝受及所攝。捨離惑亂見。(唐云。離能取所取。一切",
    "X17n0329_002:0529a18": "迷惑見)非已生當生。(唐云。無能生所生)亦復無因緣。",
    "X17n0329_002:0529a19": "一切無所有。斯皆是言說(唐云。但隨世俗故。而說有",
    "X17n0329_002:0529a20": "生滅)。",
    "X17n0329_002:0529a21": "疏曰。心外無法。故因緣生法。即是無生。以無生故。",
    "X17n0329_002:0529a22": "亦無滅也。當知因緣亦唯是心。生滅亦唯是心。眾",
    "X17n0329_002:0529a23": "生於唯心生滅之中而計因緣。或於唯心因緣之",
    "X17n0329_002:0529a24": "中而計生滅。不知因緣生滅悉皆無性。故佛破之。",
    "X17n0329_002:0529b01": "然遮撥唯心之生滅因緣。唯為斷除凡愚之執著",
    "X17n0329_002:0529b02": "妄情耳。譬如瞖目。妄見空華。不可謂實有。不可謂",
    "X17n0329_002:0529b03": "定無。今非遮其華相生滅。唯為斷其妄生執著也。",
    "X17n0329_002:0529b04": "若知能取所取已生當生能生所生。一一唯心。一",
    "X17n0329_002:0529b05": "一無性。則隨世俗說有生滅。亦何礙哉。第七諸法",
    "X17n0329_002:0529b06": "緣因門竟。△第八言說妄想門三。初請問。二許宣。",
    "X17n0329_002:0529b07": "三正說。△今初。",
    "X17n0329_002:0529b08": "爾時大慧菩薩摩訶薩復白佛言。世尊。惟願為說言",
    "X17n0329_002:0529b09": "說妄想相心經。(魏云。名分別言語相心法門。○唐云。",
    "X17n0329_002:0529b10": "言說分別相心法門)世尊。我及餘菩薩摩訶薩。若善",
    "X17n0329_002:0529b11": "知言說妄想相心經。則能通達言說所說二種義。疾",
    "X17n0329_002:0529b12": "得阿耨多羅三藐三菩提。以言說所說二種趣。淨一",
    "X17n0329_002:0529b13": "切眾生。",
    "X17n0329_002:0529b14": "疏曰。前明一切皆是言說。而言說妄想。必有其相。",
    "X17n0329_002:0529b15": "又能說所說二義。必須通達。方可自覺覺他。故問",
    "X17n0329_002:0529b16": "之也。△二許說。",
    "X17n0329_002:0529b17": "佛告大慧。諦聽諦聽。善思念之。當為汝說。大慧白佛",
    "X17n0329_002:0529b18": "言。善哉世尊。唯然受教。",
    "X17n0329_002:0529b19": "○三正說三。初正明四種相。二明所現境界。三辨",
    "X17n0329_002:0529b20": "第一義。△今初。",
    "X17n0329_002:0529b21": "佛告大慧。有四種言說妄想(唐作分別)相。謂相言說。",
    "X17n0329_002:0529b22": "夢言說。過妄想計著言說。(魏云。妄執言說。○唐云。計",
    "X17n0329_002:0529b23": "著過惡言說)無始妄想言說。(魏云。無始言說)相言說",
    "X17n0329_002:0529b24": "者。從自妄想色相計著生。(魏云。執著色等諸相而生。",
    "X17n0329_002:0529c01": "○唐云。執著自分別色相生)夢言說者。先所經境界。",
    "X17n0329_002:0529c02": "隨憶念生。從覺已境界無性生。(唐云。謂夢先所經境",
    "X17n0329_002:0529c03": "界。覺已憶念。依不實境生)過妄想計著言說者。先怨",
    "X17n0329_002:0529c04": "所作業。隨憶念生。(魏云。念本所聞所作業生。○唐云。",
    "X17n0329_002:0529c05": "憶念怨讐先所作業生)無始妄想言說者。無始虗偽",
    "X17n0329_002:0529c06": "計著過自種習氣生。(魏云。從無始來執著戲論煩惱",
    "X17n0329_002:0529c07": "種子熏習而生。○唐云。以無始戲論妄執習氣生)是名",
    "X17n0329_002:0529c08": "四種言說妄想相。",
    "X17n0329_002:0529c09": "疏曰。言說妄想雖多。以四種收之。無不盡也。○二",
    "X17n0329_002:0529c10": "明所現境界二。初辨言說生。二辨異不異。△今初。",
    "X17n0329_002:0529c11": "爾時大慧菩薩摩訶薩。復以此義勸請世尊。惟願更",
    "X17n0329_002:0529c12": "說言說妄想所現境界。世尊。何處。何故。云何。何因。眾",
    "X17n0329_002:0529c13": "生妄想言說生。(魏云。唯願為我重說四種虗妄執著",
    "X17n0329_002:0529c14": "言語之相。眾生言語。何處出。云何出。何因出。○唐云。願",
    "X17n0329_002:0529c15": "更為說言語分別所行之相。何處何因。云何而起)佛告",
    "X17n0329_002:0529c16": "大慧。頭胸喉鼻舌脣齗齒和合。出音聲。",
    "X17n0329_002:0529c17": "疏曰。何故即何因。故二譯止有三句也。頭胸喉等。",
    "X17n0329_002:0529c18": "是答其何處出。和合出。是答其云何出。不答何因",
    "X17n0329_002:0529c19": "者。因唯妄想想。易知故也。△二辨異不異。",
    "X17n0329_002:0529c20": "大慧白佛言。世尊。言說妄想。為異為不異。佛告大慧。",
    "X17n0329_002:0529c21": "言說妄想。非異非不異。所以者何。謂彼因生相故。(魏",
    "X17n0329_002:0529c22": "云。因彼虗妄法相。生言語故。○唐云。分別為因。起言語",
    "X17n0329_002:0529c23": "故)大慧。若言說妄想異者。妄想不應是因。若不異者。",
    "X17n0329_002:0529c24": "語不顯義。而有顯示。(魏云。說彼言語。能了前境)是故",
    "X17n0329_002:0530a01": "非異非不異。",
    "X17n0329_002:0530a02": "疏曰。言說既因妄想。故須辨異不異也。若云異者。",
    "X17n0329_002:0530a03": "妄想不應為言說因。今既為言說因。故非異也。若",
    "X17n0329_002:0530a04": "不異者。言說不應顯示境義。今既能有顯示。故非",
    "X17n0329_002:0530a05": "不異也。二明所現境界竟。○三辨第一義二。初問。",
    "X17n0329_002:0530a06": "二答。△今初。",
    "X17n0329_002:0530a07": "大慧復白佛言。世尊。為言說即是第一義。為所說者",
    "X17n0329_002:0530a08": "是第一義。",
    "X17n0329_002:0530a09": "疏曰。因上文云語有顯示。故問言說即第一義耶。",
    "X17n0329_002:0530a10": "抑所說者乃是第一義耶。○二答。又二。初長文。二",
    "X17n0329_002:0530a11": "偈頌。△今初。",
    "X17n0329_002:0530a12": "佛告大慧。非言說是第一義。亦非所說是第一義。",
    "X17n0329_002:0530a13": "疏曰。言說但是名句文身。故非即第一義。所說唯",
    "X17n0329_002:0530a14": "於諸法共相而轉。不能親得法之自相。如說第一",
    "X17n0329_002:0530a15": "義諦。則於意識之上。變現第一義之影像以為所",
    "X17n0329_002:0530a16": "說。亦非即是第一義也。譬如說火。火字固無熱性。",
    "X17n0329_002:0530a17": "心中知所詮者。是能燒性。而亦未嘗即熱也。",
    "X17n0329_002:0530a18": "所以者何。謂第一義聖樂。言說所入是第一義。非言",
    "X17n0329_002:0530a19": "說是第一義。(唐云。第一義者。是聖樂處。因言而入。非",
    "X17n0329_002:0530a20": "即是言)第一義者。聖智自覺所得。(唐云。是聖智內自",
    "X17n0329_002:0530a21": "證境)非言說妄想覺境界。(唐云。非言語分別智境)是",
    "X17n0329_002:0530a22": "故言說妄想。不顯示第一義。言說者。生滅動搖。展轉",
    "X17n0329_002:0530a23": "因緣起。若展轉因緣起者。彼不顯示第一義。大慧。自",
    "X17n0329_002:0530a24": "他相無性故。言說相不顯示第一義。(唐云。第一義者。",
    "X17n0329_002:0530b01": "無自他相。言語有相。不能顯示)復次大慧。隨入自心",
    "X17n0329_002:0530b02": "現量故。種種相外性非性。(唐云。第一義者。但唯自心。",
    "X17n0329_002:0530b03": "種種外性。悉皆無有)言說妄想。不顯示第一義。是故",
    "X17n0329_002:0530b04": "大慧。當離言說諸妄想相。",
    "X17n0329_002:0530b05": "疏曰。言說所入。不惟非言說。亦復非所說。如親觸",
    "X17n0329_002:0530b06": "火時。不惟非火字。亦非意中所緣之火相也。是故",
    "X17n0329_002:0530b07": "言說所說。總不出於妄想。以由妄想而起言說。復",
    "X17n0329_002:0530b08": "由言說起所說相。生滅動搖。有自他相。何能顯示",
    "X17n0329_002:0530b09": "第一義耶。唯是隨順證入自心現量。則心外無法。",
    "X17n0329_002:0530b10": "言說即非言說。所說即非所說。如瞖盡時。無華可",
    "X17n0329_002:0530b11": "滅。故名離耳。初長文竟。△二偈頌。",
    "X17n0329_002:0530b12": "爾時世尊。欲重宣此義而說偈言。諸性(唐作諸法)無",
    "X17n0329_002:0530b13": "自性。亦復無言說。甚深空空義。愚夫不能了。(魏云。空",
    "X17n0329_002:0530b14": "及與不空。凡夫不能知。○唐云。不見空空義。愚夫故流",
    "X17n0329_002:0530b15": "轉)一切性自性。言說法如影。(唐云。一切法無性。離言",
    "X17n0329_002:0530b16": "語分別。諸有如夢化。非生死涅槃。又有偈云。如王及長",
    "X17n0329_002:0530b17": "者。為令諸子喜。先示相似物。後示真實者。我今亦復然。",
    "X17n0329_002:0530b18": "先說相似法。○魏亦有)自覺聖智子。實際我所說(唐",
    "X17n0329_002:0530b19": "云。後乃為其演。自證實際法。○魏云。為諸佛子喜。後說",
    "X17n0329_002:0530b20": "明實際)。",
    "X17n0329_002:0530b21": "疏曰。甚深空空義者。既空生死。亦空涅槃。二邊俱",
    "X17n0329_002:0530b22": "空。即是中道不空正體。所以凡外二乘。皆名為愚。",
    "X17n0329_002:0530b23": "不能了達此實際也。非真佛子。何能因言證入。不",
    "X17n0329_002:0530b24": "滯言說及所說哉。第八言說妄想門竟。○第九離",
    "X17n0329_002:0530c01": "四句門三。初請問。二許宣。三正說。△今初。",
    "X17n0329_002:0530c02": "爾時大慧菩薩摩訶薩復白佛言。世尊。惟願為說離",
    "X17n0329_002:0530c03": "一異俱不俱有無非有非無常無常。一切外道所不",
    "X17n0329_002:0530c04": "行。自覺聖智所行。離妄想自相共相。入於第一真實",
    "X17n0329_002:0530c05": "之義。諸地相續。漸次上上增進清淨之相。隨入如來",
    "X17n0329_002:0530c06": "地相。無開發本願。譬如眾色摩尼境界無邊相行。(唐",
    "X17n0329_002:0530c07": "云。以無功用本願力故。如如意寶。普現一切無邊境界)",
    "X17n0329_002:0530c08": "自心現趣部分之相一切諸法。(唐云。一切諸法。皆是",
    "X17n0329_002:0530c09": "自心所見差別)我及餘菩薩摩訶薩。離如是等妄想",
    "X17n0329_002:0530c10": "自性自共相見。疾得阿耨多羅三藐三菩提。令一切",
    "X17n0329_002:0530c11": "眾生。一切安樂。具足充滿。",
    "X17n0329_002:0530c12": "疏曰。言四句者。謂不達自心現量。心外無法。妄想",
    "X17n0329_002:0530c13": "分別諸法各有自相共相。或言定一。或言定異。或",
    "X17n0329_002:0530c14": "言亦一亦異。名之為俱。或言非一非異。名為不俱。",
    "X17n0329_002:0530c15": "此是一種四句。又或言有。或言無。或言亦有亦無。",
    "X17n0329_002:0530c16": "或言非有非無。復是一種四句。又或言常。或言無",
    "X17n0329_002:0530c17": "常。或言亦常亦無常。或言非常非無常。復是一種",
    "X17n0329_002:0530c18": "四句也。若離此種種四句。則一切外道所不行。惟",
    "X17n0329_002:0530c19": "是自覺聖智所行。以了達心外無法。實無自相共",
    "X17n0329_002:0530c20": "相可得。故得入於第一真實之義。從歡喜地。至如",
    "X17n0329_002:0530c21": "來地。自覺已圓。能以本願覺他無盡。△二許宣。",
    "X17n0329_002:0530c22": "佛告大慧。善哉善哉。汝能問我如是之義。多所安樂。",
    "X17n0329_002:0530c23": "多所饒益。哀愍一切諸天世人。佛告大慧。諦聽諦聽。",
    "X17n0329_002:0530c24": "善思念之。吾當為汝分別解說。大慧白佛言。善哉世",
    "X17n0329_002:0531a01": "尊。唯然受教。",
    "X17n0329_002:0531a02": "○三正說二。初破外計。二申正法。初中二。初長文。",
    "X17n0329_002:0531a03": "二偈頌。初又三。初總明邪計所起。二別說十二譬",
    "X17n0329_002:0531a04": "喻。三結勸應離。△今初。",
    "X17n0329_002:0531a05": "佛告大慧。不知心量愚痴凡夫。取內外性。依於一異",
    "X17n0329_002:0531a06": "俱不俱有無非有非無常無常。自性習因計著妄想",
    "X17n0329_002:0531a07": "(魏云。愚痴凡夫。不能覺知唯自心見。執著外諸種種法",
    "X17n0329_002:0531a08": "相以為實有。是故虗妄分別一異俱不俱有無非有非",
    "X17n0329_002:0531a09": "無常無常。因自心熏習。依虗妄分別心故。○唐云。凡夫",
    "X17n0329_002:0531a10": "無智。不知心量。妄習為因。執著外物。分別一異俱不俱",
    "X17n0329_002:0531a11": "有無非有無常無常等一切自性)。",
    "X17n0329_002:0531a12": "疏曰。此總明凡外邪計。由於不達唯心也。○二別",
    "X17n0329_002:0531a13": "說十二譬喻。又分為二。初有七譬。譬凡外妄計。二",
    "X17n0329_002:0531a14": "有五譬。譬依佛法起計。△今初。",
    "X17n0329_002:0531a15": "譬如羣鹿。為渴所逼。見春時燄。(魏作熱陽燄。唐作熱",
    "X17n0329_002:0531a16": "時燄)而作水想。迷亂馳趣。不知非水。如是愚夫。無始",
    "X17n0329_002:0531a17": "虗偽妄想所熏習。三毒燒心。樂色境界。見生住滅。取",
    "X17n0329_002:0531a18": "內外性。墮於一異俱不俱有無非有非無常無常想。",
    "X17n0329_002:0531a19": "妄見攝受。",
    "X17n0329_002:0531a20": "疏曰。初羣鹿逐燄譬。譬三毒取境而起邪計也。",
    "X17n0329_002:0531a21": "如乾闥婆城。凡愚無智而起城想。無始習氣計著相",
    "X17n0329_002:0531a22": "現。彼非有城。非無城。(唐云。非城。非非城。無智之人。無",
    "X17n0329_002:0531a23": "始時來執著城種妄習熏故。而作城想)如是外道無",
    "X17n0329_002:0531a24": "始虗偽習氣計著。依於一異俱不俱有無非有非無",
    "X17n0329_002:0531b01": "常無常見。不能了知自心現量。",
    "X17n0329_002:0531b02": "疏曰。二計著乾城譬。譬妄習取不實境也。海氣所",
    "X17n0329_002:0531b03": "現。不可登臨。故非有城。令起城想。故非無城。",
    "X17n0329_002:0531b04": "譬如有人。夢見男女象馬車步城邑園林山河浴池",
    "X17n0329_002:0531b05": "種種莊嚴。自身入中。覺已憶念。大慧。於意云何。如是",
    "X17n0329_002:0531b06": "士夫。於前所夢憶念不捨。為黠慧不。大慧白佛言。不",
    "X17n0329_002:0531b07": "也。世尊。佛告大慧。如是凡夫。惡見所噬。外道智慧。不",
    "X17n0329_002:0531b08": "知如夢自心現性。依於一異俱不俱有無非有非無",
    "X17n0329_002:0531b09": "常無常見。",
    "X17n0329_002:0531b10": "疏曰。三追憶夢境譬。譬不達依正皆唯心也。",
    "X17n0329_002:0531b11": "譬如畫像。不高不下。而彼凡愚。作高下想。如是未來",
    "X17n0329_002:0531b12": "外道惡見習氣充滿。依於一異俱不俱有無非有非",
    "X17n0329_002:0531b13": "無常無常見。自壞壞他。餘(唐作於)離有無無生之論。",
    "X17n0329_002:0531b14": "亦說言無。謗因果見。拔善根本。壞清淨因。勝求者當",
    "X17n0329_002:0531b15": "遠離去。(唐云。欲求勝法。當速遠離)作如是說。彼墮自",
    "X17n0329_002:0531b16": "他俱見有無妄想已。墮建立誹謗。以是惡見。當墮地",
    "X17n0329_002:0531b17": "獄。",
    "X17n0329_002:0531b18": "疏曰。四畫像有無譬。譬斷常邪見也。正法念處經",
    "X17n0329_002:0531b19": "具明心為畫師。畫作六道種種五陰。是六道皆如",
    "X17n0329_002:0531b20": "畫像。本無實法。而彼反計為有高下。起四句執。至",
    "X17n0329_002:0531b21": "於出世聖人。不復畫作六道五陰。乃離有無無生",
    "X17n0329_002:0531b22": "之論。而彼不能見故。反說為無。夫說六道實有。如",
    "X17n0329_002:0531b23": "計畫像高下。墮建立常見也。說出世無生為無。如",
    "X17n0329_002:0531b24": "不見畫。并說畫師紙筆膠色皆無。墮誹謗斷見也。",
    "X17n0329_002:0531c01": "譬如瞖目。見有垂髮。(二作毛輪)謂眾人言。汝等觀此。",
    "X17n0329_002:0531c02": "(魏云。為他說言。如是如是青黃赤白。汝何不觀)而是垂",
    "X17n0329_002:0531c03": "髮。畢竟非性。非無性。見不見故。如是外道妄見希望。",
    "X17n0329_002:0531c04": "依於一異俱不俱有無非有非無常無常見。誹謗正",
    "X17n0329_002:0531c05": "法。自陷陷他。",
    "X17n0329_002:0531c06": "疏曰。五瞖見垂髮譬。譬邪執不達性空也。餘人不",
    "X17n0329_002:0531c07": "見。故非性。瞖者妄見。故非無性。三界依正。亦復如",
    "X17n0329_002:0531c08": "是。聖眼了知本空。凡愚計為實有也。",
    "X17n0329_002:0531c09": "譬如火輪。非輪。愚夫輪想。非有智者。如是外道惡見",
    "X17n0329_002:0531c10": "希望。依於一異俱不俱有無非有非無常無常想。一",
    "X17n0329_002:0531c11": "切性生。",
    "X17n0329_002:0531c12": "疏曰。六火輪非輪譬。譬相似相續法中。凡外妄計",
    "X17n0329_002:0531c13": "為常為一。不知諸法念念滅也。",
    "X17n0329_002:0531c14": "譬如水泡。似摩尼珠。(二皆作玻瓈珠)愚小無智。作摩",
    "X17n0329_002:0531c15": "尼想。計著追逐。而彼水泡。非摩尼。非非摩尼。取不取",
    "X17n0329_002:0531c16": "故。如是外道惡見妄想習氣所熏。於無所有說有生。",
    "X17n0329_002:0531c17": "(魏云。說非有法依因緣生。○唐云。說非有為生)緣有者",
    "X17n0329_002:0531c18": "言滅(魏云。復有說言。實有法滅。○唐云。壞於緣有)。",
    "X17n0329_002:0531c19": "疏曰。七水泡似珠譬。譬外道取不實法。起生滅執",
    "X17n0329_002:0531c20": "也。世間戒定慧法。不能出離生死。如水泡無摩尼",
    "X17n0329_002:0531c21": "用。智者不取。故非摩尼。愚小計著。故非非摩尼。當",
    "X17n0329_002:0531c22": "其有本非有。而彼妄說有生。逮取之而不可得。又",
    "X17n0329_002:0531c23": "復妄言有滅。豈知水性無生滅哉。初有七譬。譬凡",
    "X17n0329_002:0531c24": "外妄計竟。○二有五譬。譬依佛法起計。又二。初正",
    "X17n0329_002:0532a01": "顯俗諦是隨情說。二以五譬譬其非實。初又二。初",
    "X17n0329_002:0532a02": "斥世間因明不應攝取。二顯隨情俗諦是化佛說。",
    "X17n0329_002:0532a03": "△今初。",
    "X17n0329_002:0532a04": "復次大慧。有三種量。五分論。各建立已。(魏云。彼諸外",
    "X17n0329_002:0532a05": "道建立三種量五分論)得聖智自覺。離二自性事。而",
    "X17n0329_002:0532a06": "作有性妄想計著。(唐云。立三種量已。於聖智內證離",
    "X17n0329_002:0532a07": "二自性法。起有性分別。)大慧。心意意識身心轉變。自",
    "X17n0329_002:0532a08": "心現攝所攝諸妄想斷。如來地自覺聖智修行者。不",
    "X17n0329_002:0532a09": "於彼作性非性想。(唐云。諸修行者。轉心想識。離能所",
    "X17n0329_002:0532a10": "取。住如來境。自證聖法。於有及無。不起於想)若復修",
    "X17n0329_002:0532a11": "行者如是境界性非性攝取想生者。彼即取長養。及",
    "X17n0329_002:0532a12": "取我人(唐云。若於境界起有無執。則著我人眾生壽者)。",
    "X17n0329_002:0532a13": "疏曰。三種量者。現量。比量。聖言量也。五分論者。宗",
    "X17n0329_002:0532a14": "因喻合結也。宗因喻。亦名三支比量。合結不過成",
    "X17n0329_002:0532a15": "之而已。然三量五分。本是佛說。而魏譯直云外道",
    "X17n0329_002:0532a16": "建立。宋唐二譯。雖不直云外道。觀其文意。亦是有",
    "X17n0329_002:0532a17": "性妄想計著之由。當知法無邪正。邪正在人。佛本",
    "X17n0329_002:0532a18": "以三量五分破有無執。若依之更執有無。則佛法",
    "X17n0329_002:0532a19": "亦成外道也。離二自性事者。遠離徧計及依他執。",
    "X17n0329_002:0532a20": "即圓成實之體性也。此圓成實。性離有無。非能所",
    "X17n0329_002:0532a21": "取。若執有無。便成能所。則有法相及我相矣。△二",
    "X17n0329_002:0532a22": "顯隨情俗諦是化佛說。",
    "X17n0329_002:0532a23": "大慧。若說彼性自性自共相。一切皆是化佛所說。非",
    "X17n0329_002:0532a24": "法佛說。又諸言說。悉由愚夫希望見生。不為別建立",
    "X17n0329_002:0532b01": "趣自性法。得聖智自覺三昧樂住者分別顯示(唐云。",
    "X17n0329_002:0532b02": "一切諸法自相共相。是化佛說。非法佛說。化佛說法。但",
    "X17n0329_002:0532b03": "順愚夫所起之見。不為顯示自證聖智三昧樂境)。",
    "X17n0329_002:0532b04": "疏曰。諸阿含經。亦說諸法自相共相。以破愚夫虗",
    "X17n0329_002:0532b05": "妄我執。葢彼既不能達唯心境界。故亦不能即於",
    "X17n0329_002:0532b06": "化身而見法身也。初正顯俗諦是隨情說竟。△二",
    "X17n0329_002:0532b07": "以五譬譬其非實。",
    "X17n0329_002:0532b08": "譬如水中。有樹影現。彼非影。非非影。非樹形。非非樹",
    "X17n0329_002:0532b09": "形。如是外道見習所熏。妄想計著。依於一異俱不俱",
    "X17n0329_002:0532b10": "有無非有非無常無常想。而不能知自心現量。",
    "X17n0329_002:0532b11": "疏曰。自心如水。諸法如影。水外無影。故非影。水中",
    "X17n0329_002:0532b12": "顯現。故非非影。撈不可得。故非樹形。宛然是樹。故",
    "X17n0329_002:0532b13": "非非樹形。當知自心現量。本非有無。不應計著也。",
    "X17n0329_002:0532b14": "譬如明鏡。隨緣顯現一切色像。而無妄想。(唐云。譬如",
    "X17n0329_002:0532b15": "明鏡。無有分別。隨順眾緣。現諸色像)彼非像。非非像。",
    "X17n0329_002:0532b16": "而見像非像。(魏云。有緣得見。無緣不見故)妄想愚夫而",
    "X17n0329_002:0532b17": "作像想。(魏云。自心分別。見像有無)如是外道惡見。自",
    "X17n0329_002:0532b18": "心像現。妄想計著。依於一異俱不俱有無非有非無",
    "X17n0329_002:0532b19": "常無常見。",
    "X17n0329_002:0532b20": "疏曰。自心如鏡。諸法如像。對緣顯現而非有。離緣",
    "X17n0329_002:0532b21": "不現而非無。外道不達。妄作有無計著也。",
    "X17n0329_002:0532b22": "譬如風水。和合出聲。彼非性。非非性。(魏云。譬如諸響。",
    "X17n0329_002:0532b23": "因入山河水風空屋和合而聞。彼所聞響。非有非無。何",
    "X17n0329_002:0532b24": "以故。因聲聞聲故。○唐云。譬如谷響。依於風水人等音",
    "X17n0329_002:0532c01": "聲和合而起。彼非有非無。以聞聲非聲故)如是外道",
    "X17n0329_002:0532c02": "惡見妄想。依於一異俱不俱有無非有非無常無常",
    "X17n0329_002:0532c03": "見。",
    "X17n0329_002:0532c04": "疏曰。諸法如響。緣生無實。非有非無。不應計著。計",
    "X17n0329_002:0532c05": "著則成外道也。",
    "X17n0329_002:0532c06": "譬如大地無草木處。熱燄川流。洪浪雲涌。(唐云。日光",
    "X17n0329_002:0532c07": "照觸。燄水波動)彼非性。非非性。貪無貪故。(唐云。彼非",
    "X17n0329_002:0532c08": "有非無。以倒想非想故)如是愚夫。無始虗偽習氣所",
    "X17n0329_002:0532c09": "熏。妄想計著。依生住滅一異俱不俱有無非有非無",
    "X17n0329_002:0532c10": "常無常。緣自住事門。(唐云。無始戲論惡習所熏。於聖",
    "X17n0329_002:0532c11": "智自證法性門中。見生住滅一異有無俱不俱性)亦",
    "X17n0329_002:0532c12": "復如彼熱燄波浪。",
    "X17n0329_002:0532c13": "疏曰。光燄本非波浪。無貪倒者。知其非性。有貪倒",
    "X17n0329_002:0532c14": "者。則非非性。愚夫於法性中。妄見生住滅等。亦猶",
    "X17n0329_002:0532c15": "是也。",
    "X17n0329_002:0532c16": "譬如有人。呪術機發。以非眾生數。毗舍闍鬼方便合",
    "X17n0329_002:0532c17": "成。動搖云為。(魏云。譬如有人。依呪術力。起於死屍機",
    "X17n0329_002:0532c18": "關木人無眾生體。依毗舍闍力。依巧師力。作去來事。○",
    "X17n0329_002:0532c19": "唐云。譬如木人及以起屍。以毗舍闍機關力故。動搖運",
    "X17n0329_002:0532c20": "轉。云為不絕)凡愚妄想。計著往來。如是外道惡見希",
    "X17n0329_002:0532c21": "望。依於一異俱不俱有無非有非無常無常見。戲論",
    "X17n0329_002:0532c22": "計著。不實建立。",
    "X17n0329_002:0532c23": "疏曰。死屍木人。皆無執受。名為非眾生數。毗舍闍。",
    "X17n0329_002:0532c24": "此云噉精氣鬼。又云顛鬼。機關以運木人。則木人",
    "X17n0329_002:0533a01": "動搖云為。顛鬼以合死屍。則死屍動搖云為。識情",
    "X17n0329_002:0533a02": "執著四大六根。則四大六根妄有動搖云為。當知",
    "X17n0329_002:0533a03": "本與木人死屍無異。不應妄計有眾生也。二別說",
    "X17n0329_002:0533a04": "十二譬喻竟。△三結勸應離。",
    "X17n0329_002:0533a05": "大慧。是故欲得自覺聖智事。當離生住滅一異俱不",
    "X17n0329_002:0533a06": "俱有無非有非無常無常等惡見妄想。",
    "X17n0329_002:0533a07": "初長文竟。△二偈頌。",
    "X17n0329_002:0533a08": "爾時世尊。欲重宣此義而說偈言。幻夢水樹影。垂髮",
    "X17n0329_002:0533a09": "熱時燄。如是觀三有。究竟得解脫。(唐云。諸識蘊有五。",
    "X17n0329_002:0533a10": "猶如水樹形。所見如幻夢。不應妄分別。三有如陽燄。幻",
    "X17n0329_002:0533a11": "夢及毛輪。若能如是觀。究竟得解脫)譬如渴鹿想。(唐",
    "X17n0329_002:0533a12": "作熱時燄)動轉迷亂心。鹿想謂為水。而實無水事。如",
    "X17n0329_002:0533a13": "是識種子。動轉見境界。愚夫妄想生。如為翳所翳。(唐",
    "X17n0329_002:0533a14": "云。如翳者所見。愚夫生執著)於無始生死。計著攝受",
    "X17n0329_002:0533a15": "性。(唐云。無始生死中。執著所纏覆)如逆楔出楔。捨離貪",
    "X17n0329_002:0533a16": "攝受。(唐云。退捨令出離。如因榍出榍)如幻呪機發。浮",
    "X17n0329_002:0533a17": "雲夢電光。觀是得解脫。永斷三相續。於彼無有作。猶",
    "X17n0329_002:0533a18": "如燄虗空。(唐云。此中無所有。如空中陽燄)如是知諸",
    "X17n0329_002:0533a19": "法。則為無所知。言教唯假名。彼亦無有相。於彼起妄",
    "X17n0329_002:0533a20": "想。陰行如垂髮。(唐云。諸蘊如毛輪。於中妄分別。唯假",
    "X17n0329_002:0533a21": "施設名。求相不可得)如畫垂髮幻。夢乾闥婆城。火輪",
    "X17n0329_002:0533a22": "熱時燄。無而現眾生。(唐云。實無而見有)常無常一異。",
    "X17n0329_002:0533a23": "俱不俱亦然。無始過相續。愚夫癡妄想。明鏡水淨眼。",
    "X17n0329_002:0533a24": "摩尼妙寶珠。於中現眾色。而實無所有。一切性顯現。",
    "X17n0329_002:0533b01": "如畫熱時燄。種種眾色現。如夢無所有(唐云。心識亦",
    "X17n0329_002:0533b02": "如是。普現眾色相。如夢空中燄。亦如石女兒)。",
    "X17n0329_002:0533b03": "疏曰。初四句。唐作八句。先頌遠離觀也。次十句。頌",
    "X17n0329_002:0533b04": "愚夫計著如渴鹿也。次如逆楔等十句。重頌對治",
    "X17n0329_002:0533b05": "觀也。次言教第十二句。重頌愚夫計著之非也。後",
    "X17n0329_002:0533b06": "明鏡等八句。結顯諸法有即非有也。初破外計竟。",
    "X17n0329_002:0533b07": "△二申正法。",
    "X17n0329_002:0533b08": "復次大慧。如來說法。離如是四句。謂一異俱不俱有",
    "X17n0329_002:0533b09": "無非有非無常無常。離於有無建立誹謗分別。",
    "X17n0329_002:0533b10": "疏曰。唯心所現諸法。故非一。諸法並是唯心。故非",
    "X17n0329_002:0533b11": "異。唯心諸法不相違故。故非亦一亦異。諸法唯心",
    "X17n0329_002:0533b12": "非戲論故。故非非一非異。又諸法唯心。故非有。唯",
    "X17n0329_002:0533b13": "心諸法。故非無。不相違。故非亦有亦無。非戲論。故",
    "X17n0329_002:0533b14": "非非有非無。又念念滅。故非常。念念生。故非無常",
    "X17n0329_002:0533b15": "不相違。故非亦常亦無常。非戲論。故非非常非無",
    "X17n0329_002:0533b16": "常。不執心外有法。故離建立。不撥唯心諸法。故離",
    "X17n0329_002:0533b17": "誹謗也。",
    "X17n0329_002:0533b18": "結集真諦緣起道滅。解脫。如來說法。以是為首。(唐云。",
    "X17n0329_002:0533b19": "諸佛說法。以諦緣起滅道解脫而為其首)非性。非自",
    "X17n0329_002:0533b20": "在。非無因。非微塵。非時。非自性相續而為說法(唐云。",
    "X17n0329_002:0533b21": "非與勝性自在宿作自然時微塵等而共相應)。",
    "X17n0329_002:0533b22": "疏曰。真諦。謂苦集滅道四聖諦也。緣起。諸十二因",
    "X17n0329_002:0533b23": "緣也。道滅者。四諦所歸重也。解脫者。十二因緣還",
    "X17n0329_002:0533b24": "滅門也。四諦則有生滅無生無量無作之不同。而",
    "X17n0329_002:0533c01": "意顯出世道滅。因緣亦有思議不思議生滅不生",
    "X17n0329_002:0533c02": "滅之不同。而意顯還滅解脫。然世出世間因果。皆",
    "X17n0329_002:0533c03": "不離心。流轉還滅。亦不離心。故非外道勝性等妄",
    "X17n0329_002:0533c04": "計也。無因。即唐譯自然。自性相續。即唐譯宿作。阿",
    "X17n0329_002:0533c05": "含破外道宿作因論。謂現見有人。作善即得善報。",
    "X17n0329_002:0533c06": "為惡即得惡報。何得一向但委於宿作耶。餘如他",
    "X17n0329_002:0533c07": "處廣破。",
    "X17n0329_002:0533c08": "復次大慧。為淨煩惱爾燄障故。譬如商主。次第建立",
    "X17n0329_002:0533c09": "百八句無所有。善分別諸乘及諸地相(唐云。諸佛說",
    "X17n0329_002:0533c10": "法。為淨惑智二種障故。次第令住一百八句無相法中。",
    "X17n0329_002:0533c11": "而善分別諸乘地相。猶如商主。善導眾人)。",
    "X17n0329_002:0533c12": "疏曰。若不知百八句皆無所有。則無以淨二障。若",
    "X17n0329_002:0533c13": "不善分別諸乘及諸地相。亦無以淨二障。今由了",
    "X17n0329_002:0533c14": "達百八句皆無相故。則有即非有。善分別諸乘及",
    "X17n0329_002:0533c15": "諸地故。則無即非無。是謂佛正法也。第九離四句",
    "X17n0329_002:0533c16": "門竟。○第十明四種禪門二。初長文。二偈頌。初中",
    "X17n0329_002:0533c17": "二。初總標。二別釋。△今初。",
    "X17n0329_002:0533c18": "復次大慧。有四種禪。云何為四。謂愚夫所行禪。觀察",
    "X17n0329_002:0533c19": "義禪。攀緣如禪。(魏云。念真如禪。○唐云。攀緣真如禪)",
    "X17n0329_002:0533c20": "如來禪。",
    "X17n0329_002:0533c21": "疏曰。上云善分別諸乘乃諸地相。故遂明四種禪",
    "X17n0329_002:0533c22": "也。初即世間禪。及藏教事禪。二即通教。及別三賢",
    "X17n0329_002:0533c23": "所修禪。三即別地所行禪。四即圓住以上所行禪",
    "X17n0329_002:0533c24": "也。△二別釋。",
    "X17n0329_002:0534a01": "云何愚夫所行禪。謂聲聞緣覺外道修行者。(唐無外",
    "X17n0329_002:0534a02": "道二字)觀人無我性。自相共相骨鎖無常苦不淨相。",
    "X17n0329_002:0534a03": "(唐云知人無我。見自他身骨鎖相連。皆是無常苦不淨",
    "X17n0329_002:0534a04": "相)計著為首。如是相不異。觀前後轉進。相不除滅。(唐",
    "X17n0329_002:0534a05": "云。如是觀察。堅著不捨。漸次增勝至無想滅定。○魏云。",
    "X17n0329_002:0534a06": "次第上上。乃至非想滅盡定解脫)是名愚夫所行禪。",
    "X17n0329_002:0534a07": "疏曰。觀人無我及骨鎖常無等。本是愚法二乘所",
    "X17n0329_002:0534a08": "修。故唐譯無外道字。然設修至滅定解脫。則是觀",
    "X17n0329_002:0534a09": "練二法滿足。名為聲聞緣覺。若誤取無想。及非想",
    "X17n0329_002:0534a10": "證。則便成外道矣。故宋魏二譯。皆有外道二字也。",
    "X17n0329_002:0534a11": "云何觀察義禪。謂人無我自相共相。外道自他俱無",
    "X17n0329_002:0534a12": "性已。觀法無我。彼地相義。漸次增進。(唐云。謂知自共",
    "X17n0329_002:0534a13": "相人無我已。亦離外道自他俱作。於法無我諸地相義。",
    "X17n0329_002:0534a14": "隨順觀察)是名觀察義禪。",
    "X17n0329_002:0534a15": "疏曰。知人無我。及離外道自他俱作。所謂諸法不",
    "X17n0329_002:0534a16": "自生。亦不從他生。不共不無因。是故知無生。正是",
    "X17n0329_002:0534a17": "通教。及別十住體空觀門。於法無我諸地相義。隨",
    "X17n0329_002:0534a18": "順觀察。即別十行十向。修於相似假觀及中觀也。",
    "X17n0329_002:0534a19": "云何攀緣如禪。謂妄想二無我妄想。如實處不生妄",
    "X17n0329_002:0534a20": "想。(唐云。謂若分別無我有二。是虗妄念。若如實知。彼念",
    "X17n0329_002:0534a21": "不起)是名攀緣如禪。",
    "X17n0329_002:0534a22": "疏曰。唯識頌云。現前立少物。謂是唯識性。以有所",
    "X17n0329_002:0534a23": "得故。非實住唯識。即今妄想二無我妄想之謂也。",
    "X17n0329_002:0534a24": "又頌云。若時於所緣。智都無所得。爾時住唯識。離",
    "X17n0329_002:0534b01": "二取相故。即今如實處不生妄想之謂也。此別教",
    "X17n0329_002:0534b02": "通達位也。",
    "X17n0329_002:0534b03": "云何如來禪。謂入如來地。得自覺聖智相二種樂住。",
    "X17n0329_002:0534b04": "(魏云。入內身聖智相三空三種樂行故)成辦眾生不",
    "X17n0329_002:0534b05": "思議事。是名如來禪。",
    "X17n0329_002:0534b06": "疏曰。魏云三空者。即圓融三解脫門也。生死涅槃",
    "X17n0329_002:0534b07": "二邊中道不可得故。名空解脫門。此空離一切相。",
    "X17n0329_002:0534b08": "名無相解脫門。此無相者。即是實相。無有作者。無",
    "X17n0329_002:0534b09": "可願求。名無作解脫門。亦名無願解脫門。入此不",
    "X17n0329_002:0534b10": "思議三脫門已。親證三德祕藏之樂。自利利他。法",
    "X17n0329_002:0534b11": "皆具足。此圓教發心住已上境界也。別教證道同",
    "X17n0329_002:0534b12": "圓。應亦得此。而教道別故。姑未許之。又如來禪。須",
    "X17n0329_002:0534b13": "辦六即。則六根五品。亦得此名也。問曰。如古人云",
    "X17n0329_002:0534b14": "且喜師兄會如來禪。祖師禪未夢見在。則祖師禪",
    "X17n0329_002:0534b15": "應更勝於如來禪耶。答曰。乘言者喪。滯句者迷。汝",
    "X17n0329_002:0534b16": "欲以古人一時應機之談作實法會。何異刻舟求",
    "X17n0329_002:0534b17": "劒。恐香巖大笑汝在。初長文竟。△二偈頌。",
    "X17n0329_002:0534b18": "爾時世尊。欲重宣此義而說偈言。凡夫所行禪。觀察",
    "X17n0329_002:0534b19": "相義禪。攀緣如實禪。如來清淨禪。譬如日月形。鉢頭",
    "X17n0329_002:0534b20": "摩深險。如虗空火盡。修行者觀察。(唐云。修行者在定。",
    "X17n0329_002:0534b21": "觀見日月形。波頭摩深險。虗空火及盡)如是種種相。",
    "X17n0329_002:0534b22": "外道道通禪。(唐云。墮於外道法)亦復墮聲聞。及緣覺",
    "X17n0329_002:0534b23": "境界。",
    "X17n0329_002:0534b24": "疏曰。此先頌總標。及頌愚夫禪之相也。鉢頭摩。此",
    "X17n0329_002:0534c01": "翻紅蓮華。謂若於禪定中。見有神我如日月形。或",
    "X17n0329_002:0534c02": "如紅蓮在深險處。則墮外道。若於禪定中。見苦斷",
    "X17n0329_002:0534c03": "集。歸於虗空。如薪盡火滅。不受後有。則墮二乘也。",
    "X17n0329_002:0534c04": "捨離彼一切。則是無所有。(唐云。捨離此一切。住於無",
    "X17n0329_002:0534c05": "所緣)一切剎諸佛。以不思議手。一時摩其頂。隨順入",
    "X17n0329_002:0534c06": "如相(唐云。是則能隨入。如如真實相。十方諸國土。所有",
    "X17n0329_002:0534c07": "無量佛。悉引光明手。而摩是人頂)。",
    "X17n0329_002:0534c08": "疏曰。此頌後三種禪相也。捨離彼一切。即觀察義",
    "X17n0329_002:0534c09": "禪。則是無所有。即攀緣如禪。隨順入如相。即如來",
    "X17n0329_002:0534c10": "禪。以此摩訶衍三種禪相。對斥二乘及諸外道。所",
    "X17n0329_002:0534c11": "以名為方等部也。第十明四種禪門竟。○第十一",
    "X17n0329_002:0534c12": "般涅槃門二。初問。二答。△今初。",
    "X17n0329_002:0534c13": "爾時大慧菩薩摩訶薩復白佛言。世尊。般涅槃者。說",
    "X17n0329_002:0534c14": "何等法。謂為涅槃。",
    "X17n0329_002:0534c15": "疏曰。前云如來禪者得自覺聖智三種樂住。夫三",
    "X17n0329_002:0534c16": "德祕藏常樂我淨。即是如來大般涅槃。而此涅槃。",
    "X17n0329_002:0534c17": "畢竟是何等法耶。故問之也。○二答。為三。初正明",
    "X17n0329_002:0534c18": "大涅槃義。二兼示二乘及外道相。三明如來神力",
    "X17n0329_002:0534c19": "建立菩薩。△今初。",
    "X17n0329_002:0534c20": "佛告大慧。一切自性(唐作一切識自性)習氣(及)藏意",
    "X17n0329_002:0534c21": "意識見習轉變。名為涅槃。諸佛及我涅槃。自性空事",
    "X17n0329_002:0534c22": "境界。(唐云。我及諸佛說名涅槃。即是諸法性空境界)復",
    "X17n0329_002:0534c23": "次大慧。涅槃者。聖智自覺境界。離斷常妄想性非性。",
    "X17n0329_002:0534c24": "(唐云。自證聖智所行境界。遠離斷常及以有無)云何非",
    "X17n0329_002:0535a01": "常。謂自相共相妄想斷。故非常。云何非斷。謂一切聖",
    "X17n0329_002:0535a02": "去來現在得自覺故非斷。大慧。涅槃不壞不死。若涅",
    "X17n0329_002:0535a03": "槃死者。復應受生相續。若壞者。應墮有為相。是故涅",
    "X17n0329_002:0535a04": "槃離壞離死。是故修行者之所歸依。復次大慧。涅槃",
    "X17n0329_002:0535a05": "非捨非得。非斷非常。非一義。非種種義。是名涅槃。",
    "X17n0329_002:0535a06": "疏曰。一切識自性習氣者。即有支習氣也。藏意意",
    "X17n0329_002:0535a07": "識見習者。即名言習氣我執習氣也。轉變者。由無",
    "X17n0329_002:0535a08": "漏智熏。令彼妄習無寄也。自性空事境界者。諸法",
    "X17n0329_002:0535a09": "無性。當體即是真空實相也。此諸法性空境界。唯",
    "X17n0329_002:0535a10": "是聖智自覺所行。故非斷常及有無也。非斷非常。",
    "X17n0329_002:0535a11": "經文自釋可知。言非有非無者。死。壞。則無。受生相",
    "X17n0329_002:0535a12": "續。墮有為相。則有。今離壞離死。故非有無也。非捨",
    "X17n0329_002:0535a13": "者。諸法性空。無可捨故。非得者。真如無物。無可取",
    "X17n0329_002:0535a14": "故。非斷非常。如前可知。非一義者。不與多對故。非",
    "X17n0329_002:0535a15": "種種義者。不墮諸數故。又即一切法。故非一。離一",
    "X17n0329_002:0535a16": "切相。故非種種。又是即非即。故非一。離即離非。故",
    "X17n0329_002:0535a17": "非種種也。○二兼示二乘及外道相二。初示二乘",
    "X17n0329_002:0535a18": "涅槃。二示外道計著。△今初。",
    "X17n0329_002:0535a19": "復次大慧。聲聞緣覺涅槃者。覺自相共相。不習近境",
    "X17n0329_002:0535a20": "界。不顛倒見。妄想不生。彼等於彼作涅槃覺。",
    "X17n0329_002:0535a21": "疏曰。覺陰界入自相差別。無我我所共相苦空無",
    "X17n0329_002:0535a22": "常不淨。不習近六塵境界。則斷思惑。不顛倒見。則",
    "X17n0329_002:0535a23": "斷見惑。三界妄想不生。出分段苦輪。便作安隱度",
    "X17n0329_002:0535a24": "脫之想。休息化城。所以不達如來所證大涅槃也。",
    "X17n0329_002:0535b01": "△二示外道計著。",
    "X17n0329_002:0535b02": "復次大慧。二種自性相。云何為二。謂言說自性相計",
    "X17n0329_002:0535b03": "著。事自性相計著。言說自性相計著者。從無始言說",
    "X17n0329_002:0535b04": "虗偽習氣計著生。事自性相計著者。從不覺自心現",
    "X17n0329_002:0535b05": "分齊生。",
    "X17n0329_002:0535b06": "疏曰。此即名相二種計著。皆徧計所執性。妄計實",
    "X17n0329_002:0535b07": "我實法。不惟違背大涅槃。亦不能證二乘涅槃也。",
    "X17n0329_002:0535b08": "二兼示二乘及外道相竟。○三明如來神力建立",
    "X17n0329_002:0535b09": "菩薩二。初正明神力。二問答釋意。初中三。初總標",
    "X17n0329_002:0535b10": "二力。二別釋二力。三結歎二力。△今初。",
    "X17n0329_002:0535b11": "復次大慧。如來以二種神力建立。(唐云。諸佛有二種",
    "X17n0329_002:0535b12": "加持)菩薩摩訶薩頂禮諸佛。聽受問義。云何二種神",
    "X17n0329_002:0535b13": "力建立。謂三昧正受。(唐云。謂令入三昧)為現一切身",
    "X17n0329_002:0535b14": "面言說神力。及手灌頂神力。",
    "X17n0329_002:0535b15": "疏曰。一者令初地菩薩入三昧已。身語加持。為二",
    "X17n0329_002:0535b16": "神力。二者令菩薩滿十地已。手灌其頂。為二神力。",
    "X17n0329_002:0535b17": "故總名二種神力也。○二別釋二力。又二。初約初",
    "X17n0329_002:0535b18": "地。二約十地。△今初。",
    "X17n0329_002:0535b19": "大慧。菩薩摩訶薩初菩薩地。住佛神力。所謂入菩薩",
    "X17n0329_002:0535b20": "大乘照明(二作光明)三昧。入是三昧已。十方世界一",
    "X17n0329_002:0535b21": "切諸佛。以神通力。為現一切身面言說。如金剛藏菩",
    "X17n0329_002:0535b22": "薩摩訶薩。及餘如是相功德成就菩薩摩訶薩。(唐云。",
    "X17n0329_002:0535b23": "及餘成就如是功德相菩薩者是)大慧。是名初菩薩",
    "X17n0329_002:0535b24": "地。",
    "X17n0329_002:0535c01": "疏曰。此二神力。具如華嚴十地品初廣明。△二約",
    "X17n0329_002:0535c02": "十地。",
    "X17n0329_002:0535c03": "菩薩摩訶薩。得菩薩三昧正受神力。於百千劫積習",
    "X17n0329_002:0535c04": "善根之所成就。次第諸地對治所治相。通達究竟。至",
    "X17n0329_002:0535c05": "法雲地。(唐云。此菩薩蒙佛持力。入三昧已。於百千劫。集",
    "X17n0329_002:0535c06": "諸善根。漸入諸地。善能通達治所治相。至法雲地)住大",
    "X17n0329_002:0535c07": "蓮華微玅宮殿。坐大蓮華寶師子座。同類菩薩摩訶",
    "X17n0329_002:0535c08": "薩眷屬圍繞。眾寶瓔珞莊嚴其身。如黃金薝蔔日月",
    "X17n0329_002:0535c09": "光明。(唐云。身如黃金薝蔔華色。如盛滿月。放大光明)諸",
    "X17n0329_002:0535c10": "最勝手從十方來。(唐云。十方諸佛舒蓮華手)就大蓮",
    "X17n0329_002:0535c11": "華宮殿座上而灌其頂。譬如自在轉輪聖王。及天帝",
    "X17n0329_002:0535c12": "釋太子灌頂。是名菩薩手灌頂神力。",
    "X17n0329_002:0535c13": "疏曰。此二神力。亦如華嚴第十地中廣明。薝蔔。此",
    "X17n0329_002:0535c14": "翻黃華。餘可知。二別釋二力竟。△三結歎二力。",
    "X17n0329_002:0535c15": "大慧。是名菩薩摩訶薩二種神力。若菩薩摩訶薩住",
    "X17n0329_002:0535c16": "二種神力。面見諸佛如來。若不如是。則不能見。復次",
    "X17n0329_002:0535c17": "大慧。菩薩摩訶薩凡所分別三昧神足諸法之行。是",
    "X17n0329_002:0535c18": "等一切。悉住如來二種神力。大慧。若菩薩摩訶薩離",
    "X17n0329_002:0535c19": "佛神力。能辯說者。一切凡夫。亦應能說。所以者何。謂",
    "X17n0329_002:0535c20": "不住神力故。大慧。山石樹木及諸樂器城郭宮殿。以",
    "X17n0329_002:0535c21": "如來入城威神力故。皆自然出音樂之聲。何況有心",
    "X17n0329_002:0535c22": "者。聾盲瘖瘂無量眾苦。皆得解脫。如來有如是等無",
    "X17n0329_002:0535c23": "量神力。利安眾生。",
    "X17n0329_002:0535c24": "疏曰。菩薩必藉如來神力加持。方能入定現通說",
    "X17n0329_002:0536a01": "法。以佛徹證自心說量。知一切法即心自性。得大",
    "X17n0329_002:0536a02": "自在。故能以同體法性之力。加持菩薩。乃至加持",
    "X17n0329_002:0536a03": "山石及宮殿等。令演法音。加持聾盲諸苦眾生。令",
    "X17n0329_002:0536a04": "得解脫。皆是大般涅槃之力用也。初正明神力竟。",
    "X17n0329_002:0536a05": "△二問答釋意。",
    "X17n0329_002:0536a06": "大慧菩薩復白佛言。世尊。以何因緣。如來應供等正",
    "X17n0329_002:0536a07": "覺。(於)菩薩摩訶薩住三昧正受時。及勝進地灌頂時。",
    "X17n0329_002:0536a08": "加其神力。佛告大慧。為離魔業煩惱故。及不墮聲聞",
    "X17n0329_002:0536a09": "地禪故。為得如來自覺地故。及增進所得法故。是故",
    "X17n0329_002:0536a10": "如來應供等正覺。咸以神力建立諸菩薩摩訶薩。若",
    "X17n0329_002:0536a11": "不以神力建立者。則墮外道惡見妄想。及諸聲聞眾",
    "X17n0329_002:0536a12": "魔希望。不得阿耨多羅三藐三菩提。以是故諸佛如",
    "X17n0329_002:0536a13": "來咸以神力。攝受諸菩薩摩訶薩。爾時世尊。欲重宣",
    "X17n0329_002:0536a14": "此義而說偈言。神力人中尊。大願悉清淨。(唐云。世尊",
    "X17n0329_002:0536a15": "清淨願。有大加持力)三摩提灌頂。初地及十地(唐云。",
    "X17n0329_002:0536a16": "初地十地中。三昧及灌頂)。",
    "X17n0329_002:0536a17": "疏曰。意顯神力加持。令離二乘涅槃外道計著。令",
    "X17n0329_002:0536a18": "證大涅槃聖智自覺境界故也。第十一般涅槃門",
    "X17n0329_002:0536a19": "竟。○第十二緣起門二。初難問。二答釋。△今初。",
    "X17n0329_002:0536a20": "爾時大慧菩薩摩訶薩復白佛言。世尊。佛說緣起。即",
    "X17n0329_002:0536a21": "是說因緣。不自說道。(魏云。如世尊說十二因緣。從因",
    "X17n0329_002:0536a22": "生果。不說自心妄想分別見力而生。○唐云。佛說緣起",
    "X17n0329_002:0536a23": "是由作起。非自體起)世尊。外道亦說因緣。謂勝。自在。",
    "X17n0329_002:0536a24": "時。微塵生。如是諸性生。(唐云。外道亦說勝性。自在。時。",
    "X17n0329_002:0536b01": "我。微塵。生於諸法)然世尊所謂因緣生諸性言說。有",
    "X17n0329_002:0536b02": "間悉檀。(唐云。今佛世尊。但以異名說作緣起)無間悉",
    "X17n0329_002:0536b03": "檀。(唐云。非義有別)世尊。外道亦說有無有生。(魏云外",
    "X17n0329_002:0536b04": "道亦說從於有無而生諸法。○唐云。外道亦說以作者",
    "X17n0329_002:0536b05": "故。從無生有)世尊亦說無有生。生已滅。(魏云。世尊說",
    "X17n0329_002:0536b06": "言。諸法本無。依因緣生。生已還滅)如世尊所說。無明",
    "X17n0329_002:0536b07": "緣行乃至老死。此是世尊無因說。非有因說。(唐云。此",
    "X17n0329_002:0536b08": "說無因。非說有因)世尊建立作如是說。此有故彼有。",
    "X17n0329_002:0536b09": "非建立漸生。觀外道說勝。非如來也。所以者何。世尊。",
    "X17n0329_002:0536b10": "外道說因不從緣生。而有所生。世尊說觀因有事。觀",
    "X17n0329_002:0536b11": "事有因。(唐云。世尊所說。果待於因。因復待因)如是因",
    "X17n0329_002:0536b12": "緣雜亂。如是展轉無窮(唐云。如是展轉。成無窮過。又",
    "X17n0329_002:0536b13": "此有故彼有者。則無有因)。",
    "X17n0329_002:0536b14": "疏曰。此難世尊平日所說十二因緣。亦犯種種過",
    "X17n0329_002:0536b15": "也。謂無明等能生諸法。何異勝性等能生諸法。此",
    "X17n0329_002:0536b16": "但言說不同。而義無不同也。又說無明緣行。而無",
    "X17n0329_002:0536b17": "明更無所因。何異外道從無生有。又說十二因緣",
    "X17n0329_002:0536b18": "此有故彼有。何異外道從有生有。此皆與外道同",
    "X17n0329_002:0536b19": "也。又外道說勝性等因。不從緣生而有所生。則因",
    "X17n0329_002:0536b20": "果不亂。世尊說待因名果。待果名因。則因果雜亂。",
    "X17n0329_002:0536b21": "外道說因不從緣生。則尚可窮詰。世尊說因更復",
    "X17n0329_002:0536b22": "待因。則展轉無窮。此皆不如外道說勝也。○二答",
    "X17n0329_002:0536b23": "釋二。初正釋因緣無過。二轉破言說無性。△今初。",
    "X17n0329_002:0536b24": "佛告大慧。我非無因說。及因緣雜亂說。此有故彼有",
    "X17n0329_002:0536c01": "者。攝所攝非性。覺自心現量(唐云。我了諸法唯心所",
    "X17n0329_002:0536c02": "現。無能取所取。說此有故彼有。非是無因及因緣過失)。",
    "X17n0329_002:0536c03": "疏曰。宋譯是西土文體。以後成前。唐譯是此方文",
    "X17n0329_002:0536c04": "體。以前生後也。由覺自心現量。則知能攝所攝無",
    "X17n0329_002:0536c05": "性。故云此有故彼有。此是唯心因果。非無因也。此",
    "X17n0329_002:0536c06": "是假立因果。不雜亂也。既非無因。亦非心外有因。",
    "X17n0329_002:0536c07": "既不雜亂。亦不展轉無窮。既知無性。則本無生。亦",
    "X17n0329_002:0536c08": "非俱生及漸生矣。",
    "X17n0329_002:0536c09": "大慧。若攝所攝計著。不覺自心現量。外境界性非性。",
    "X17n0329_002:0536c10": "彼有如是過。非我說緣起。(唐云。若不了諸法唯心所",
    "X17n0329_002:0536c11": "現。計有能取及以所取。執著外境若有若無。彼有是過。",
    "X17n0329_002:0536c12": "非我所說)我常說言。因緣和合而生諸法。非無因生。",
    "X17n0329_002:0536c13": "疏曰。此明不達唯心。乃有諸過。達唯心者。秪約一",
    "X17n0329_002:0536c14": "心而論因緣。既非邪因。亦非無因也。初正釋因緣",
    "X17n0329_002:0536c15": "無過竟。○二轉破言說無性二。初疑問。二答釋。△",
    "X17n0329_002:0536c16": "今初。",
    "X17n0329_002:0536c17": "大慧復白佛言。世尊。非言說有性。有一切性耶。(魏云。",
    "X17n0329_002:0536c18": "有言說應有諸法。○唐云。有言說故。必有諸法)世尊。若",
    "X17n0329_002:0536c19": "無性者。言說不生。是故言說有性有一切性。(唐云。若",
    "X17n0329_002:0536c20": "無諸法。言依何起)。",
    "X17n0329_002:0536c21": "疏曰。佛明諸法唯心所現。心外無法。故疑若無諸",
    "X17n0329_002:0536c22": "法。不應起諸言說也。△二答釋。",
    "X17n0329_002:0536c23": "佛告大慧。無性而作言說。謂兔角龜毛等。世間現言",
    "X17n0329_002:0536c24": "說。大慧。非性。非非性。(唐云。彼非有。非非有)但言說耳。",
    "X17n0329_002:0537a01": "如汝所說。言說有性有一切性者。汝論則壞。(魏云。汝",
    "X17n0329_002:0537a02": "言以有言說。應有諸法者。此義已破)大慧。非一切剎",
    "X17n0329_002:0537a03": "土(皆)有言說。言說者。是作耳。(唐云。假安立耳)或有剎",
    "X17n0329_002:0537a04": "土。瞻視顯法。或有作相。(唐云。或現異相)或有揚眉。或",
    "X17n0329_002:0537a05": "有動睛。或笑或欠。(唐云。嚬呻)或謦欬。或念剎土。或動",
    "X17n0329_002:0537a06": "搖。大慧。如瞻視(魏云。無瞬。唐云。不瞬。)及香積(魏云。眾香。",
    "X17n0329_002:0537a07": "唐云。玅香)世界。普賢如來國土。但以瞻視。令諸菩薩",
    "X17n0329_002:0537a08": "得無生法忍。及諸勝三昧。是故非言說有性有一切",
    "X17n0329_002:0537a09": "性。(唐云。非由言說而有諸法)大慧。見此世界蚊蚋蟲",
    "X17n0329_002:0537a10": "蟻。是等眾生無有言說。而各辦事。爾時世尊。欲重宣",
    "X17n0329_002:0537a11": "此義而說偈言。如虗空兔角。及與槃太子。(二皆作石",
    "X17n0329_002:0537a12": "女兒)無而有言說。如是性妄想。因緣和合法。凡愚起",
    "X17n0329_002:0537a13": "妄想。(唐云。妄計法如是。因緣和合中。愚夫妄謂生)不能",
    "X17n0329_002:0537a14": "如實知。輪迴三有宅。",
    "X17n0329_002:0537a15": "疏曰。先明無性而有言說。次明無言而能顯法及",
    "X17n0329_002:0537a16": "能辦事。後頌計著言說及計著有諸法者。不如實",
    "X17n0329_002:0537a17": "知自心現量常受輪迴也。言非性非非性者。兔本",
    "X17n0329_002:0537a18": "無角。故非性。有此言說。故非非性。餘並可知。第十",
    "X17n0329_002:0537a19": "二緣起門竟。",
    "X17n0329_002:0537a20": "楞伽阿跋"
}