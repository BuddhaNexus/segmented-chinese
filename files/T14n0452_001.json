{
    "T14n0452_001:0418b03": "佛說觀彌勒菩薩上生兜率天經",
    "T14n0452_001:0418b05": "宋居士沮渠京聲譯",
    "T14n0452_001:0418b06": "如是我聞：一時佛在舍衛國祇樹給孤獨園。",
    "T14n0452_001:0418b07": "爾時世尊於初夜分舉身放光，其光金色，",
    "T14n0452_001:0418b08": "遶祇陀園周遍七匝，照須達舍亦作金色，",
    "T14n0452_001:0418b09": "有金色光猶如段雲，遍舍衛國處處皆雨",
    "T14n0452_001:0418b10": "金色蓮花；其光明中，有無量百千諸大化佛，",
    "T14n0452_001:0418b11": "皆唱是言：「今於此中有千菩薩，最初成",
    "T14n0452_001:0418b12": "佛名拘留孫，最後成佛名曰樓至。」說是語",
    "T14n0452_001:0418b13": "已，尊者阿若憍陳如即從禪起，與其眷屬",
    "T14n0452_001:0418b14": "二百五十人俱；尊者摩訶迦葉，與其眷屬二",
    "T14n0452_001:0418b15": "百五十人俱；尊者大目犍連，與其眷屬二百",
    "T14n0452_001:0418b16": "五十人俱；尊者舍利弗，與其眷屬二百五",
    "T14n0452_001:0418b17": "十人俱；摩訶波闍波提比丘尼，與其眷屬",
    "T14n0452_001:0418b18": "千比丘尼俱；須達長者與三千優婆塞俱，",
    "T14n0452_001:0418b19": "毘舍佉母與二千優婆夷俱；復有菩薩摩訶",
    "T14n0452_001:0418b20": "薩，名跋陀婆羅，與其眷屬十六菩薩俱；",
    "T14n0452_001:0418b21": "文殊師利法王子，與其眷屬五百菩薩俱；",
    "T14n0452_001:0418b22": "天、龍、夜叉、乾闥婆等一切大眾，覩佛光明皆",
    "T14n0452_001:0418b23": "悉雲集。爾時，世尊出廣長舌相放千光明，",
    "T14n0452_001:0418b24": "一一光明各有千色，一一色中有無量化佛，",
    "T14n0452_001:0418b25": "是諸化佛異口同音，皆說清淨諸大菩薩甚",
    "T14n0452_001:0418b26": "深不可思議諸陀羅尼法，所謂阿難陀目佉",
    "T14n0452_001:0418b27": "陀羅尼、空慧陀羅尼、無礙性陀羅尼、大解",
    "T14n0452_001:0418b28": "脫無相陀羅尼。爾時世尊以一音聲，說百億",
    "T14n0452_001:0418b29": "陀羅尼門。說此陀羅尼已，爾時會中有一",
    "T14n0452_001:0418c01": "菩薩名曰彌勒，聞佛所說，應時即得百萬",
    "T14n0452_001:0418c02": "億陀羅尼門，即從座起整衣服，叉手合掌",
    "T14n0452_001:0418c03": "住立佛前。",
    "T14n0452_001:0418c04": "爾時優波離亦從座起，頭面作禮而白佛",
    "T14n0452_001:0418c05": "言：「世尊！世尊往昔於毘尼中及諸經藏說阿",
    "T14n0452_001:0418c06": "逸多次當作佛，此阿逸多具凡夫身，未斷",
    "T14n0452_001:0418c07": "諸漏，此人命終當生何處？其人今者雖復",
    "T14n0452_001:0418c08": "出家，不修禪定不斷煩惱，佛記此人成",
    "T14n0452_001:0418c09": "佛無疑，此人命終生何國土？」佛告優波離：",
    "T14n0452_001:0418c10": "「諦聽諦聽，善思念之。如來、應、正遍知，今於",
    "T14n0452_001:0418c11": "此眾說彌勒菩薩摩訶薩阿耨多羅三藐",
    "T14n0452_001:0418c12": "三菩提記。此人從今十二年後命終，必得",
    "T14n0452_001:0418c13": "往生兜率陀天上。爾時兜率陀天上，有",
    "T14n0452_001:0418c14": "五百萬億天子，一一天子皆修甚深檀波羅",
    "T14n0452_001:0418c15": "蜜，為供養一生補處菩薩故，以天福力造",
    "T14n0452_001:0418c16": "作宮殿，各各脫身栴檀摩尼寶冠，長跪合掌",
    "T14n0452_001:0418c17": "發是願言：『我今持此無價寶珠及以天冠，",
    "T14n0452_001:0418c18": "為供養大心眾生故，此人來世不久當成",
    "T14n0452_001:0418c19": "阿耨多羅三藐三菩提，我於彼佛莊嚴國界",
    "T14n0452_001:0418c20": "得受記者，令我寶冠化成供具。』如是諸",
    "T14n0452_001:0418c21": "天子等各各長跪，發弘誓願亦復如是。「時",
    "T14n0452_001:0418c22": "諸天子作是願已，是諸寶冠化作五百萬億",
    "T14n0452_001:0418c23": "寶宮，一一寶宮有七重垣，一一垣七寶所",
    "T14n0452_001:0418c24": "成，一一寶出五百億光明，一一光明中有五",
    "T14n0452_001:0418c25": "百億蓮華，一一蓮華化作五百億七寶行樹，",
    "T14n0452_001:0418c26": "一一樹葉有五百億寶色，一一寶色有五百",
    "T14n0452_001:0418c27": "億閻浮檀金光，一一閻浮檀金光中出五",
    "T14n0452_001:0418c28": "百億諸天寶女，一一寶女住立樹下，執百億",
    "T14n0452_001:0418c29": "寶無數瓔珞，出妙音樂，時樂音中演說不退",
    "T14n0452_001:0419a01": "轉地法輪之行。其樹生果如頗梨色，一切眾",
    "T14n0452_001:0419a02": "色入頗梨色中，是諸光明右旋婉轉流出",
    "T14n0452_001:0419a03": "眾音，眾音演說大慈大悲法。一一垣牆高六",
    "T14n0452_001:0419a04": "十二由旬、厚十四由旬，五百億龍王圍繞此",
    "T14n0452_001:0419a05": "垣，一一龍王雨五百億七寶行樹，莊嚴垣",
    "T14n0452_001:0419a06": "上，自然有風吹動此樹，樹相掁觸，演說苦、",
    "T14n0452_001:0419a07": "空、無常、無我、諸波羅蜜。「爾時此宮有一大神，",
    "T14n0452_001:0419a08": "名牢度跋提，即從座起遍禮十方佛，發",
    "T14n0452_001:0419a09": "弘誓願：『若我福德應為彌勒菩薩造善法",
    "T14n0452_001:0419a10": "堂，令我額上自然出珠。』既發願已，額上自",
    "T14n0452_001:0419a11": "然出五百億寶珠，瑠璃頗梨一切眾色無",
    "T14n0452_001:0419a12": "不具足，如紫紺摩尼表裏暎徹。此摩尼",
    "T14n0452_001:0419a13": "光迴旋空中，化為四十九重微妙寶宮，一",
    "T14n0452_001:0419a14": "一欄楯萬億梵摩尼寶所共合成。諸欄楯間",
    "T14n0452_001:0419a15": "自然化生九億天子五百億天女，一一天子",
    "T14n0452_001:0419a16": "手中化生無量億萬七寶蓮華，一一蓮華上",
    "T14n0452_001:0419a17": "有無量億光，其光明中具諸樂器，如是天",
    "T14n0452_001:0419a18": "樂不鼓自鳴，此聲出時，諸女自然執眾樂",
    "T14n0452_001:0419a19": "器，競起歌舞；所詠歌音演說十善、四弘",
    "T14n0452_001:0419a20": "誓願，諸天聞者皆發無上道心。「時諸園中",
    "T14n0452_001:0419a21": "有八色瑠璃渠，一一渠有五百億寶珠而用",
    "T14n0452_001:0419a22": "合成，一一渠中有八味水，八色具足。其水",
    "T14n0452_001:0419a23": "上湧游梁棟間，於四門外化生四花，水",
    "T14n0452_001:0419a24": "出華中如寶花流。一一華上有二十四天",
    "T14n0452_001:0419a25": "女，身色微妙如諸菩薩莊嚴身相，手中自",
    "T14n0452_001:0419a26": "然化五百億寶器，一一器中天諸甘露自然",
    "T14n0452_001:0419a27": "盈滿，左肩荷佩無量瓔珞，右肩復負無量",
    "T14n0452_001:0419a28": "樂器，如雲住空從水而出，讚歎菩薩六波",
    "T14n0452_001:0419a29": "羅蜜；若有往生兜率天上，自然得此天",
    "T14n0452_001:0419b01": "女侍御。亦有七寶大師子座，高四由旬，閻浮",
    "T14n0452_001:0419b02": "檀金、無量眾寶以為莊嚴，座四角頭生四蓮",
    "T14n0452_001:0419b03": "華，一一蓮華百寶所成，一一寶出百億光明，",
    "T14n0452_001:0419b04": "其光微妙化為五百億眾寶雜花莊嚴寶帳。",
    "T14n0452_001:0419b05": "「時十方面百千梵王，各各持一梵天妙寶，以",
    "T14n0452_001:0419b06": "為寶鈴懸寶帳上。時小梵王持天眾寶，以",
    "T14n0452_001:0419b07": "為羅網彌覆帳上。爾時百千無數天子天女",
    "T14n0452_001:0419b08": "眷屬，各持寶華以布座上，是諸蓮花自然",
    "T14n0452_001:0419b09": "皆出五百億寶女，手執白拂侍立帳內。「持",
    "T14n0452_001:0419b10": "宮四角有四寶柱，一一寶柱有百千樓閣，",
    "T14n0452_001:0419b11": "梵摩尼珠以為絞絡。時諸閣間有百千天",
    "T14n0452_001:0419b12": "女，色妙無比手執樂器，其樂音中演說苦、",
    "T14n0452_001:0419b13": "空、無常、無我、諸波羅蜜；如是天宮有百億萬",
    "T14n0452_001:0419b14": "無量寶色，一一諸女亦同寶色。「爾時十方無",
    "T14n0452_001:0419b15": "量諸天命終，皆願往生兜率天宮。「時兜率",
    "T14n0452_001:0419b16": "天宮有五大神：",
    "T14n0452_001:0419b17": "「第一大神名曰寶幢，身雨七寶散宮牆內，",
    "T14n0452_001:0419b18": "一一寶珠化成無量樂器，懸處空中不鼓",
    "T14n0452_001:0419b19": "自鳴，有無量音適眾生意。第二大神名曰",
    "T14n0452_001:0419b20": "花德，身雨眾花彌覆宮牆化成花蓋，一一",
    "T14n0452_001:0419b21": "花蓋百千幢幡以為導引。第三大神名曰香",
    "T14n0452_001:0419b22": "音，身毛孔中雨出微妙海此岸旃檀香，其",
    "T14n0452_001:0419b23": "香如雲作百寶色遶宮七匝。第四大神名",
    "T14n0452_001:0419b24": "曰喜樂，雨如意珠，一一寶珠自然住在幢",
    "T14n0452_001:0419b25": "幡之上，顯說無量歸佛、歸法、歸比丘僧，及說",
    "T14n0452_001:0419b26": "五戒、無量善法、諸波羅蜜，饒益勸助菩提",
    "T14n0452_001:0419b27": "意者。第五大神名曰正音聲，身諸毛孔流",
    "T14n0452_001:0419b28": "出眾水，一一水上有五百億花，一一華上",
    "T14n0452_001:0419b29": "有二十五玉女，一一玉女身諸毛孔出一切",
    "T14n0452_001:0419c01": "音，聲勝天魔后所有音樂。」佛告優波離：「此",
    "T14n0452_001:0419c02": "名兜率陀天十善報應勝妙福處。若我住世",
    "T14n0452_001:0419c03": "一小劫中，廣說一生補處菩薩報應及十善",
    "T14n0452_001:0419c04": "果者不能窮盡，今為汝等畧而解說。」佛告",
    "T14n0452_001:0419c05": "優波離：「若有比丘及一切大眾，不厭生",
    "T14n0452_001:0419c06": "死樂生天者、愛敬無上菩提心者、欲為",
    "T14n0452_001:0419c07": "彌勒作弟子者，當作是觀。作是觀者，應",
    "T14n0452_001:0419c08": "持五戒八齋具足戒，身心精進不求斷結，",
    "T14n0452_001:0419c09": "修十善法，一一思惟兜率陀天上上妙快樂，",
    "T14n0452_001:0419c10": "作是觀者名為正觀，若他觀者名為邪觀。」",
    "T14n0452_001:0419c11": "爾時優波離即從座起，整衣服頭面作禮，",
    "T14n0452_001:0419c12": "白佛言：「世尊！兜率陀天上乃有如是極妙",
    "T14n0452_001:0419c13": "樂事，今此大士何時於閻浮提沒生於彼",
    "T14n0452_001:0419c14": "天？」佛告優波離：「彌勒先於波羅捺國劫波",
    "T14n0452_001:0419c15": "利村波婆利大婆羅門家生，却後十二年",
    "T14n0452_001:0419c16": "二月十五日，還本生處，結加趺坐如入",
    "T14n0452_001:0419c17": "滅定，身紫金色光明豔赫如百千日，上至兜",
    "T14n0452_001:0419c18": "率陀天，其身舍利如鑄金像不動不搖，身",
    "T14n0452_001:0419c19": "圓光中有首楞嚴三昧般若波羅蜜字義炳",
    "T14n0452_001:0419c20": "然。時諸人天尋即為起眾寶妙塔供養舍",
    "T14n0452_001:0419c21": "利。時兜率陀天七寶臺內摩尼殿上師子床座",
    "T14n0452_001:0419c22": "忽然化生，於蓮華上結加趺坐，身如閻浮",
    "T14n0452_001:0419c23": "檀金色，長十六由旬，三十二相、八十種好皆",
    "T14n0452_001:0419c24": "悉具足，頂上肉髻髮紺瑠璃色，釋迦毘楞伽",
    "T14n0452_001:0419c25": "摩尼、百千萬億甄叔迦寶以嚴天冠。其天寶",
    "T14n0452_001:0419c26": "冠有百萬億色，一一色中有無量百千化佛，",
    "T14n0452_001:0419c27": "諸化菩薩以為侍者；復有他方諸大菩薩，",
    "T14n0452_001:0419c28": "作十八變隨意自在住天冠中。彌勒眉間",
    "T14n0452_001:0419c29": "有白毫相光，流出眾光作百寶色，三十",
    "T14n0452_001:0420a01": "二相一一相中有五百億寶色，一一好亦",
    "T14n0452_001:0420a02": "有五百億寶色，一一相好艶出八萬四千光",
    "T14n0452_001:0420a03": "明雲，與諸天子各坐花座，晝夜六時常說",
    "T14n0452_001:0420a04": "不退轉地法輪之行；經一時中成就五百",
    "T14n0452_001:0420a05": "億天子，令不退轉於阿耨多羅三藐三菩",
    "T14n0452_001:0420a06": "提。如是處兜率陀天晝夜恒說此法，度",
    "T14n0452_001:0420a07": "諸天子。閻浮提歲數五十六億萬歲，爾乃下",
    "T14n0452_001:0420a08": "生於閻浮提，如《彌勒下生經》說。」佛告優波",
    "T14n0452_001:0420a09": "離：「是名彌勒菩薩於閻浮提沒生兜率陀",
    "T14n0452_001:0420a10": "天因緣。佛滅度後我諸弟子，若有精勤",
    "T14n0452_001:0420a11": "修諸功德、威儀不缺，掃塔塗地，以眾名香",
    "T14n0452_001:0420a12": "妙花供養，行眾三昧深入正受，讀誦經典，",
    "T14n0452_001:0420a13": "如是等人應當至心，雖不斷結如得六",
    "T14n0452_001:0420a14": "通，應當繫念念佛形像稱彌勒名。如是等",
    "T14n0452_001:0420a15": "輩若一念頃受八戒齋，修諸淨業發弘誓",
    "T14n0452_001:0420a16": "願，命終之後譬如壯士屈申臂頃，即得往",
    "T14n0452_001:0420a17": "生兜率陀天，於蓮華上結加趺坐，百千天子",
    "T14n0452_001:0420a18": "作天伎樂，持天曼陀羅花摩訶曼陀羅華，以",
    "T14n0452_001:0420a19": "散其上讚言：『善哉善哉！善男子！汝於閻浮",
    "T14n0452_001:0420a20": "提廣修福業來生此處，此處名兜率陀天，",
    "T14n0452_001:0420a21": "今此天主名曰彌勒，汝當歸依。』應聲即禮，",
    "T14n0452_001:0420a22": "禮已諦觀眉間白毫相光，即得超越九十",
    "T14n0452_001:0420a23": "億劫生死之罪。是時菩薩隨其宿緣為說妙",
    "T14n0452_001:0420a24": "法，令其堅固不退轉於無上道心。如是等",
    "T14n0452_001:0420a25": "眾生若淨諸業行六事法，必定無疑當得",
    "T14n0452_001:0420a26": "生於兜率天上值遇彌勒，亦隨彌勒下閻",
    "T14n0452_001:0420a27": "浮提第一聞法，於未來世值遇賢劫一切",
    "T14n0452_001:0420a28": "諸佛，於星宿劫亦得值遇諸佛世尊，於諸",
    "T14n0452_001:0420a29": "佛前受菩提記。」佛告優波離：「佛滅度後，比",
    "T14n0452_001:0420a30": "丘、比丘尼、優婆塞、優婆夷，天、龍、夜叉、乾闥婆、",
    "T14n0452_001:0420b01": "阿脩羅、迦樓羅、緊那羅、摩睺羅伽等，是諸大",
    "T14n0452_001:0420b02": "眾，若有得聞彌勒菩薩摩訶薩名者，聞已",
    "T14n0452_001:0420b03": "歡喜恭敬禮拜，此人命終如彈指頃即得往",
    "T14n0452_001:0420b04": "生，如前無異；但得聞是彌勒名者，命終亦",
    "T14n0452_001:0420b05": "不墮黑闇處、邊地、邪見、諸惡律儀，恒生正見，",
    "T14n0452_001:0420b06": "眷屬成就，不謗三寶。」佛告優波離：「若善男",
    "T14n0452_001:0420b07": "子善女人，犯諸禁戒造眾惡業，聞是菩薩",
    "T14n0452_001:0420b08": "大悲名字，五體投地誠心懺悔，是諸惡業速",
    "T14n0452_001:0420b09": "得清淨。未來世中諸眾生等，聞是菩薩大悲",
    "T14n0452_001:0420b10": "名稱，造立形像，香花衣服繒蓋幢幡禮拜繫",
    "T14n0452_001:0420b11": "念，此人命欲終時，彌勒菩薩放眉間白毫大",
    "T14n0452_001:0420b12": "人相光，與諸天子雨曼陀羅花，來迎此人。",
    "T14n0452_001:0420b13": "此人須臾即得往生，值遇彌勒，頭面禮敬，",
    "T14n0452_001:0420b14": "未舉頭頃便得聞法，即於無上道得不退",
    "T14n0452_001:0420b15": "轉，於未來世得值恒河沙等諸佛如來。」佛",
    "T14n0452_001:0420b16": "告優波離：「汝今諦聽，是彌勒菩薩於未來",
    "T14n0452_001:0420b17": "世，當為眾生作大歸依處。若有歸依彌",
    "T14n0452_001:0420b18": "勒菩薩者，當知是人於無上道得不退",
    "T14n0452_001:0420b19": "轉。彌勒菩薩成多陀阿伽度、阿羅訶、三藐三",
    "T14n0452_001:0420b20": "佛陀時，如此行人見佛光明即得授記。」",
    "T14n0452_001:0420b21": "佛告優波離：「佛滅度後，四部弟子、天、龍、鬼神，",
    "T14n0452_001:0420b22": "若有欲生兜率陀天者，當作是觀繫念",
    "T14n0452_001:0420b23": "思惟，念兜率陀天，持佛禁戒，一日至七日，",
    "T14n0452_001:0420b24": "思念十善行十善道，以此功德迴向願生",
    "T14n0452_001:0420b25": "彌勒前者，當作是觀。作是觀者，若見一",
    "T14n0452_001:0420b26": "天人、見一蓮花，若一念頃稱彌勒名，此人",
    "T14n0452_001:0420b27": "除却千二百劫生死之罪；但聞彌勒名合掌",
    "T14n0452_001:0420b28": "恭敬，此人除却五十劫生死之罪；若有敬",
    "T14n0452_001:0420b29": "禮彌勒者，除却百億劫生死之罪；設不生",
    "T14n0452_001:0420c01": "天，未來世中龍花菩提樹下亦得值遇，發無",
    "T14n0452_001:0420c02": "上心。」",
    "T14n0452_001:0420c03": "說是語時，無量大眾即從坐起，頂禮佛足，",
    "T14n0452_001:0420c04": "禮彌勒足，遶佛及彌勒菩薩百千匝。未得",
    "T14n0452_001:0420c05": "道者各發誓願：「我等天人八部，今於佛前",
    "T14n0452_001:0420c06": "發誠實誓願，於未來世值遇彌勒，捨此身",
    "T14n0452_001:0420c07": "已皆得上生兜率陀天。」世尊記曰：「汝等及未",
    "T14n0452_001:0420c08": "來世修福持戒，皆當往生彌勒菩薩前，為",
    "T14n0452_001:0420c09": "彌勒菩薩之所攝受。」佛告優波離：「作是觀",
    "T14n0452_001:0420c10": "者名為正觀，若他觀者名為邪觀。」",
    "T14n0452_001:0420c11": "爾時尊者阿難即從座起，叉手長跪白佛言：",
    "T14n0452_001:0420c12": "「世尊！善哉世尊！快說彌勒所有功德，亦記",
    "T14n0452_001:0420c13": "未來世修福眾生所得果報，我今隨喜。唯然",
    "T14n0452_001:0420c14": "世尊！此法之要云何受持？當何名此經？」佛",
    "T14n0452_001:0420c15": "告阿難：「汝持佛語慎勿忘失，為未來世",
    "T14n0452_001:0420c16": "開生天路示菩提相，莫斷佛種。此經名『彌",
    "T14n0452_001:0420c17": "勒菩薩般涅槃』，亦名『觀彌勒菩薩生兜率陀",
    "T14n0452_001:0420c18": "天勸發菩提心』，如是受持。」佛說是語時，",
    "T14n0452_001:0420c19": "他方來會十萬菩薩，得首楞嚴三昧；八萬",
    "T14n0452_001:0420c20": "億諸天發菩提心，皆願隨從彌勒下生。",
    "T14n0452_001:0420c21": "佛說是語時，四部弟子、天龍八部，聞佛所",
    "T14n0452_001:0420c22": "說，皆大歡喜，禮佛而退。",
    "T14n0452_001:0420c23": "佛說觀彌勒菩薩上生兜率天經"
}