{
    "T47n1992_003:0619b02": "汾陽無德禪師歌頌卷下",
    "T47n1992_003:0619b04": "門人住石霜山慈明大師楚圓集",
    "T47n1992_003:0619b05": "參學儀",
    "T47n1992_003:0619b06": "夫參玄大士。與義學不同。頓開一性之門。直",
    "T47n1992_003:0619b07": "出萬機之路。入總持之林苑。薝蔔為香。扇古",
    "T47n1992_003:0619b08": "佛之嘉猷。心明是道。懷氷霜而潔白。真玉無",
    "T47n1992_003:0619b09": "瑕。蘊金石而堅貞。驪珠有照。紹迦葉之正宗。",
    "T47n1992_003:0619b10": "傳曹溪之密印。自省者不論尊幼。玄通者豈",
    "T47n1992_003:0619b11": "礙賢愚。是僧俗以同遵。乃聖凡而共湊。心明",
    "T47n1992_003:0619b12": "則言垂展示。智達則語必投機。了萬法於一",
    "T47n1992_003:0619b13": "言。截眾流於四海。如斯則何天不皎。何地不",
    "T47n1992_003:0619b14": "平。既有觀見之光。豈無能鑑之者。今時欲參",
    "T47n1992_003:0619b15": "此道。便須省己如燈。照多生之暗室。高明似",
    "T47n1992_003:0619b16": "月。輝積劫之昏衢。洗意清神。亡身為法。學師",
    "T47n1992_003:0619b17": "子兒哮吼。勿逐野干。同鳳凰子翱翔。休隨黃",
    "T47n1992_003:0619b18": "雀。精進為務。覺多生。罕遇奇人。勇猛為心。",
    "T47n1992_003:0619b19": "慶此世得逢知己。須開正見。切要精通。物外",
    "T47n1992_003:0619b20": "高流。無生怠慢。忠言逆耳。不順人情。直語無",
    "T47n1992_003:0619b21": "私。幸希覺察。",
    "T47n1992_003:0619b22": "行脚歌",
    "T47n1992_003:0619b23": "發志辭親。意欲何能。投佛出家。異俗專心。慕",
    "T47n1992_003:0619b24": "法為僧。既得尸羅具備。又能法服霑身父母。",
    "T47n1992_003:0619b25": "不供甘旨王侯。不侍不臣。潔白修持。如氷似",
    "T47n1992_003:0619b26": "玉。不名不利。去垢去塵。受人天之瞻敬。承釋",
    "T47n1992_003:0619b27": "梵之恭勤。忖德業量來處。將何報答為門戶。",
    "T47n1992_003:0619b28": "專精何行即能消。唯有參尋別無路。苦身心",
    "T47n1992_003:0619b29": "歷山水。白眉作伴為參禮。冐雪衝霜不避寒。",
    "T47n1992_003:0619c01": "渡水穿雲伏龍鬼。銕錫飛銅瓶滿。不問世間",
    "T47n1992_003:0619c02": "長與短。叢林道侶要商量。四句百非一齊翦。",
    "T47n1992_003:0619c03": "探玄機明道眼。入室設針須鍛鍊。驅邪顯正",
    "T47n1992_003:0619c04": "自應知。勿使身心有散亂。道難行塵易漫。頭",
    "T47n1992_003:0619c05": "頭物物須明見。區區役役走東西。今古看來",
    "T47n1992_003:0619c06": "忙無限。我今行勤自辨。莫教失却來時伴。舉",
    "T47n1992_003:0619c07": "足動步要分明。切忌被他虛使喚。入叢林行",
    "T47n1992_003:0619c08": "大道。不著世間虛浩浩。堅求至理不辭勞。剪",
    "T47n1992_003:0619c09": "去繁華休作造。百衲衣雲水襖。萬事無心離",
    "T47n1992_003:0619c10": "煩惱。千般巧妙不施功。直出輪迴生死道。勸",
    "T47n1992_003:0619c11": "同袍求正見。莫似愚夫頻改變。投嵓立雪猛",
    "T47n1992_003:0619c12": "身心。方得法王常照現。請益勤恭敬速。不避",
    "T47n1992_003:0619c13": "寒喧常不足。只緣心地未安然。不羨榮華不",
    "T47n1992_003:0619c14": "怕辱。直教見性不從他。自家解唱還鄉曲。度",
    "T47n1992_003:0619c15": "平生實安樂。蕩蕩縱橫無依托。四方八面應",
    "T47n1992_003:0619c16": "機緣。萬象森羅任寬廓。報四恩拔三有。問答",
    "T47n1992_003:0619c17": "隨機易開口。五湖四海乍相逢。一擊雷音師",
    "T47n1992_003:0619c18": "子吼。悠悠自在樂騰騰。大地乾坤無過咎。分",
    "T47n1992_003:0619c19": "明報爾水雲僧。記取面南看北斗。讚曰。五湖",
    "T47n1992_003:0619c20": "四海歷叢林。萬里千山不易尋。親覲祖宗明",
    "T47n1992_003:0619c21": "見性。莫將薺苨作人蔘。",
    "T47n1992_003:0619c22": "略序四宗頓漸義",
    "T47n1992_003:0619c23": "夫律師者。宗分有部。細行威儀。弘範毘尼。嚴",
    "T47n1992_003:0619c24": "淨三界。究七聚五篇之奧。窮四夷二過之微。",
    "T47n1992_003:0619c25": "持犯開遮真常軌。則白三翻之羯磨。唱四忍",
    "T47n1992_003:0619c26": "之護持。若非宣律之能。爭得同成師範者也。",
    "T47n1992_003:0619c27": "夫法師者。登狻猊座。廣敷妙義。談二空理。理",
    "T47n1992_003:0619c28": "契圓常。開頓漸之門。擇聖凡之慧。隨方處藥。",
    "T47n1992_003:0619c29": "量器堪任。知熟知根。甄邪甄正。煥然能所。明",
    "T47n1992_003:0620a01": "暢主賓因果不昧於人間。道化罔迷於天界。",
    "T47n1992_003:0620a02": "擊大法鼓豈廢津梁非四依三德之高流。寧",
    "T47n1992_003:0620a03": "得弘通於大教。除非達士。頗測淺深。堪作當",
    "T47n1992_003:0620a04": "人。始稱導誘者也。",
    "T47n1992_003:0620a05": "夫論師者。擊鐘樓上。立義場中。縱奪臨機。斥",
    "T47n1992_003:0620a06": "呵當勢。聳四無礙之雷辯。掩千萬類之鼓音。",
    "T47n1992_003:0620a07": "邪正雙驅。有無互起。奪赤幡于手內。鞭白骨",
    "T47n1992_003:0620a08": "於階前。高建法幢。廣摧異見。非若馬鳴龍樹",
    "T47n1992_003:0620a09": "之威。豈敢當鋒者矣。",
    "T47n1992_003:0620a10": "夫禪師者。元真一氣。堅固三空。行住怡然。語",
    "T47n1992_003:0620a11": "默憺靜。携金剛之智印。傳諸佛之心燈。照積",
    "T47n1992_003:0620a12": "劫之昏衢。燭多生之暗室。截眾流於四海。了",
    "T47n1992_003:0620a13": "萬法於一言。直指人心。見性是佛。同師子而",
    "T47n1992_003:0620a14": "哮吼。大闡玄音。震龍猛之天雷。直明妙旨。皆",
    "T47n1992_003:0620a15": "是懸通佛記。須知。宿植勝因。若非洞貫天機。",
    "T47n1992_003:0620a16": "那得安禪靜慮。識心達本。冥契諸緣。悟性無",
    "T47n1992_003:0620a17": "生。頓超事理。當得續焰傳燈。光輝三界。佛",
    "T47n1992_003:0620a18": "日長明者也。",
    "T47n1992_003:0620a19": "不出院歌",
    "T47n1992_003:0620a20": "志靜安禪不出院。天機洞貫十方同。無為大",
    "T47n1992_003:0620a21": "化人難湊。有作微權世易通。真慧劍絕磨礱。",
    "T47n1992_003:0620a22": "當疑破惑濯愚蒙。正定不生諸妄解。須知萬",
    "T47n1992_003:0620a23": "法本元空。塵沙界一念中。百千妙理瞥然窮。",
    "T47n1992_003:0620a24": "彈指盡收無量義。縱橫豈礙往來風。坦蕩蕩",
    "T47n1992_003:0620a25": "坐顒顒。幽庭深院對青松。澄神靜處間心地。",
    "T47n1992_003:0620a26": "唯有高僧問至宗。病起藥興除妄病。病除藥",
    "T47n1992_003:0620a27": "遣道堪崇。鶣鵲能針虛用力。祁婆妙術枉施",
    "T47n1992_003:0620a28": "功。寬性海普吞容。饒人量器列疆封。謙如育",
    "T47n1992_003:0620a29": "德申仁義。敦美溫良順克恭。圓自智感殊功。",
    "T47n1992_003:0620b01": "人問天上廣興隆。淳朴不移山野志。樂說無",
    "T47n1992_003:0620b02": "生得聖聰。休計度莫思量。眉間忽爾放毫光。",
    "T47n1992_003:0620b03": "照破無明多劫黑。三山鬼賊不能藏。戒定慧",
    "T47n1992_003:0620b04": "解脫香。知見分明滿十方。為報諸賢須守護",
    "T47n1992_003:0620b05": "遙天必定降嘉祥。寶光明殿親記說。雷音震",
    "T47n1992_003:0620b06": "吼法中王。伏龍鬼化剛強。如如不動行溫良。",
    "T47n1992_003:0620b07": "百福莊嚴資萬乘。總持道化樂時康。實堪忍",
    "T47n1992_003:0620b08": "樂深藏。不話春秋青與黃。兀兀如癡心自在。",
    "T47n1992_003:0620b09": "騰騰似醉性舒光。四句百非俱不著。優遊安",
    "T47n1992_003:0620b10": "坐法堂堂。頌曰。行心已歇身安靜。妄斷攀緣",
    "T47n1992_003:0620b11": "世不拘。絲髮不移通法界。河沙佛國一毫舒。",
    "T47n1992_003:0620b12": "自慶歌",
    "T47n1992_003:0620b13": "慶幸慶幸無人哭。安禪正坐常知足。不貪世",
    "T47n1992_003:0620b14": "利不求餘。不羨榮華不怕辱。辰一齋寅一粥。",
    "T47n1992_003:0620b15": "麁細任從麥與穀。破衣壞衲度寒暄。普為人",
    "T47n1992_003:0620b16": "天多植福。智慧刀戒定燭。照破無明黑闇獄。",
    "T47n1992_003:0620b17": "直截根源諸佛言。叮嚀為說須記錄。法性通",
    "T47n1992_003:0620b18": "無諂曲。問答隨機不拘束。慈悲喜捨種良田。",
    "T47n1992_003:0620b19": "寬裕清通施金玉。性恬和常肅穆。願與天人",
    "T47n1992_003:0620b20": "作眼目。五根五力導五通。三脫三空壞三毒。",
    "T47n1992_003:0620b21": "清淨心無雜欲。常將慚愧作衣服。瓔珞莊嚴",
    "T47n1992_003:0620b22": "解脫身。誓與塵勞不相續。法界周任延促來",
    "T47n1992_003:0620b23": "往不論僧與俗。無生無念總無疑。有德有能",
    "T47n1992_003:0620b24": "任斤斸。我今自慶自忻愉。同道同心常共讀。",
    "T47n1992_003:0620b25": "頌曰。無德無能無所解。無心無意續玄燈。無",
    "T47n1992_003:0620b26": "生無滅無來去。無是無非一箇僧。",
    "T47n1992_003:0620b27": "德學歌",
    "T47n1992_003:0620b28": "今之重學。古之重德。德學相扶。堪為軌則。夙",
    "T47n1992_003:0620b29": "夜強學。席上珍總。似巢由千萬億。安睡高枕",
    "T47n1992_003:0620c01": "翠蘿間。青靄白雲伴賢德。武陵潛舜讓國。廬",
    "T47n1992_003:0620c02": "庵蓮社招不得。十八多才五老迎。披莎側笠",
    "T47n1992_003:0620c03": "千峯北。穿耳胡僧却相識。同坐同吟同共食。",
    "T47n1992_003:0620c04": "携琴執錫碧嵓巔。調琴卓錫長泰息。五千言",
    "T47n1992_003:0620c05": "美上德。積學成功却失德。寂然不動更無思。",
    "T47n1992_003:0620c06": "感而遂通如晷刻。似安師見彌勒。正問三科",
    "T47n1992_003:0620c07": "謂玄默。物外高談會者希。世智辯聰未奇特。",
    "T47n1992_003:0620c08": "道中人數相覓。瞬目揚眉便端的。丘伯當初",
    "T47n1992_003:0620c09": "髣髴間。自餘誰更能相擊。古云。一合乾坤夾",
    "T47n1992_003:0620c10": "是非。所以少林長面壁。頌曰。休經罷論絕文",
    "T47n1992_003:0620c11": "章。為效先宗續古皇。心地開通明至理。全提",
    "T47n1992_003:0620c12": "應用得玄綱。真燈一照無明破。假幻三因有",
    "T47n1992_003:0620c13": "質亡。為報五湖參道者。速須親近法中王。",
    "T47n1992_003:0620c14": "因見古德翫珠吟乃述翫珠歌",
    "T47n1992_003:0620c15": "蕩蕩神珠身廣大。落落圓空無障礙。萬象縱",
    "T47n1992_003:0620c16": "橫影現中。赤白青黃常自在。天然器含法界。",
    "T47n1992_003:0620c17": "不著聖凡兼古代。靈通照燭體無瑕。彼此是",
    "T47n1992_003:0620c18": "非百雜碎。有威神無生滅。貧苦之徒須擊發。",
    "T47n1992_003:0620c19": "賑濟三塗六道中。利生引出乾坤月。或大或",
    "T47n1992_003:0620c20": "小人不別。隱顯人天離圓缺。用時便用不思",
    "T47n1992_003:0620c21": "量。拾礫之流明皎潔。無價寶如意珠。隨緣遇",
    "T47n1992_003:0620c22": "物化非虛。春興和煦成真相。秋分結實滿倉",
    "T47n1992_003:0620c23": "儲。心如空意如鏡。垢盡空空亦無鏡。豁達玲",
    "T47n1992_003:0620c24": "瓏只箇珠。愚人不識諸佛性。活鱍鱍白洞洞。",
    "T47n1992_003:0620c25": "古聖今賢皆掌弄。四方八面現靈光。但爀巍",
    "T47n1992_003:0620c26": "巍絕輕重。善友得濟飢慳。直出威音至聖前。",
    "T47n1992_003:0620c27": "分明識取箇精真。長劫免被眾魔牽。本色衲",
    "T47n1992_003:0620c28": "僧高著眼。茅刀不過待驢年。",
    "T47n1992_003:0620c29": "與重巖道者住山歌",
    "T47n1992_003:0621a01": "住山須識山中主。不識徒勞山裏住。青山綠",
    "T47n1992_003:0621a02": "水眼前飛。白靈散漫山頭去。嵓又高嶺又峻。",
    "T47n1992_003:0621a03": "曲襵徘徊身自困。臨崖石上坐思量。正性不",
    "T47n1992_003:0621a04": "明心躁悶。望林巒看石壁。滿目杉松懸布滴。",
    "T47n1992_003:0621a05": "不知何者是真山。妄念空多元不息。我修行",
    "T47n1992_003:0621a06": "憑何力。見性未分無道德。將甚酬他施主恩。",
    "T47n1992_003:0621a07": "一米七斤難消得。願今身逢知識。決擇身心",
    "T47n1992_003:0621a08": "去荊棘。常持法雨潤心田。百福莊嚴俱濟益。",
    "T47n1992_003:0621a09": "豁然通心明悟。這迴識得山中主。行住坐臥",
    "T47n1992_003:0621a10": "體輕安。問答隨機巧迴互。身如山性如水。山",
    "T47n1992_003:0621a11": "水空花無表裏。對境看時似有形。子細推窮",
    "T47n1992_003:0621a12": "從誰起。既分明心通徹。坐臥山中常快活。不",
    "T47n1992_003:0621a13": "消功力用求真。皎皎青天見明月。照山林無",
    "T47n1992_003:0621a14": "不遍。一片霞光如白練。飛禽走獸任縱橫。皆",
    "T47n1992_003:0621a15": "是向渠影中現。師子王常獨步。百怪千邪離",
    "T47n1992_003:0621a16": "驚怖。龍天釋梵總歸依。此是妙峯真正主。千",
    "T47n1992_003:0621a17": "谿萬壑總唯心。直至涅槃山上路。頌曰。山中",
    "T47n1992_003:0621a18": "有主山中住。山石經行山水語。端坐山林山",
    "T47n1992_003:0621a19": "色心。心外無山山是生。識得山中不死人。覺",
    "T47n1992_003:0621a20": "智圓明自看取。乾坤大地及江河。總是山僧",
    "T47n1992_003:0621a21": "行李處。",
    "T47n1992_003:0621a22": "廣智歌一十五家門風",
    "T47n1992_003:0621a23": "大道頗見有高低。真空那肯說疎離。如海吞",
    "T47n1992_003:0621a24": "流同增減。似妙峯聳總擎持。萬派千溪俱入",
    "T47n1992_003:0621a25": "海。七金五嶽盡須彌。玉毫金色傳燈後。二三",
    "T47n1992_003:0621a26": "四七普聞。知信衣息廣開機。諸方老宿任施",
    "T47n1992_003:0621a27": "為。識心是木從頭說。迷心逐物却生疑。或直",
    "T47n1992_003:0621a28": "指或巧施。解導前綱出後機。旨趣分明明似",
    "T47n1992_003:0621a29": "鏡。盲無慧目不能窺。明眼士見精微。不言勝",
    "T47n1992_003:0621b01": "負惰愚癡。物物會同流智水。門風逐便演宗",
    "T47n1992_003:0621b02": "枝。即心佛非心佛。歷世明明無別物。即此真",
    "T47n1992_003:0621b03": "心是我心。我心猶是權機出(已上是馬祖宗派)。",
    "T47n1992_003:0621b04": "或五位或三路。施設隨根巧回互。不解當今",
    "T47n1992_003:0621b05": "是本宗。展手玄通亡佛祖(已上是洞山宗派)。",
    "T47n1992_003:0621b06": "或君臣或父子。量器方圓無彼此。士庶公侯",
    "T47n1992_003:0621b07": "一道平。愚智賢豪明漸次(已上是石霜宗派)。",
    "T47n1992_003:0621b08": "有時敲有時唱。隨根問答談諦當。應接何曾",
    "T47n1992_003:0621b09": "矢理儀。淺解之流却生謗。或雙明或單說。",
    "T47n1992_003:0621b10": "只要當鋒利禪悅。開權不為鬪聰明。舒光祇",
    "T47n1992_003:0621b11": "要辨賢哲。有圓相有默論千里持來目視瞬。",
    "T47n1992_003:0621b12": "萬般巧妙一圓空。爍迦羅眼通的信(已上是溈仰宗派)。",
    "T47n1992_003:0621b13": "或全提或全用。萬象森羅實不共。青山不礙",
    "T47n1992_003:0621b14": "白雲飛。隱顯當臺透金鳳(已上是石頭藥山宗派)。",
    "T47n1992_003:0621b15": "象骨鏡地藏月。玄沙崇壽照無缺。因公致問",
    "T47n1992_003:0621b16": "指歸源。旨趣來人明皎潔(已上是地藏至雪峯宗派)。",
    "T47n1992_003:0621b17": "或稱提或拈掇。本色衲僧長擊發。句裏明人",
    "T47n1992_003:0621b18": "事最精。好手還同楔出楔。或擡薦或垂手。切",
    "T47n1992_003:0621b19": "要心空易開口。不識先人出大悲。管燭之徒",
    "T47n1992_003:0621b20": "照街走(已上是雲門宗派)。",
    "T47n1992_003:0621b21": "德山棒臨際喝。獨出乾坤解橫抹。從頭誰敢",
    "T47n1992_003:0621b22": "亂區分。多口阿師不能說。臨機縱臨機奪。迅",
    "T47n1992_003:0621b23": "速鋒鋩如電掣。乾坤祇在掌中持。竹木精靈",
    "T47n1992_003:0621b24": "腦劈裂。或賓主或料揀。大展禪宗辨正眼。三",
    "T47n1992_003:0621b25": "玄三要用當機。四句百非一齊翦。勸同袍莫",
    "T47n1992_003:0621b26": "強會。少俊依前成窒礙。不知宗脈莫顢頇。永",
    "T47n1992_003:0621b27": "劫長沈生死界。難逢難遇又難聞。猛烈身心",
    "T47n1992_003:0621b28": "快通泰。",
    "T47n1992_003:0621b29": "了義經歌",
    "T47n1992_003:0621c01": "修多羅藏。諸佛奧旨。示生滅門。釋無生理。直",
    "T47n1992_003:0621c02": "指心源。敷第一義。截偽續真。授人天記。意出",
    "T47n1992_003:0621c03": "有無。行過籌計。言不拘理不制。正顯無功亡",
    "T47n1992_003:0621c04": "漸次。八萬四千諸度門。祇為迷徒多巧偽。有",
    "T47n1992_003:0621c05": "邪諦無真智。立正摧邪二俱祕。大聖無功一",
    "T47n1992_003:0621c06": "切通。三毒不生佛出世。此箇經信有幾。毘盧",
    "T47n1992_003:0621c07": "藏內貫花偈。是經常在一塵中。大智之人能",
    "T47n1992_003:0621c08": "普濟。釋梵護天龍喜。惡鬼脩羅恭敬禮。更有",
    "T47n1992_003:0621c09": "千邪百怪來。聞說此經皆[跍*月]跪。真實經離文",
    "T47n1992_003:0621c10": "字。演波羅蜜普周備。化相能開方便門。總攝",
    "T47n1992_003:0621c11": "多般都一智。眼絕見耳絕聽。六用如空不相",
    "T47n1992_003:0621c12": "閉。萬象森羅夢裏塵。誰人肯向夢中睡。素怛",
    "T47n1992_003:0621c13": "囕明有記。摩怛哩迦依了義。清淨無生解脫",
    "T47n1992_003:0621c14": "根。雜念盡為煩惱抵。淨尸羅遮俗世。毘尼木",
    "T47n1992_003:0621c15": "叉親自製。波離不識比丘元。無垢始明心地",
    "T47n1992_003:0621c16": "契。報君知須審細。一種談經明解義。河沙曠",
    "T47n1992_003:0621c17": "劫歷微塵。不識茲經長日醉。解空人祖佛位。",
    "T47n1992_003:0621c18": "剖出眾生根本智。利他自利化無邊。妄斷攀",
    "T47n1992_003:0621c19": "緣成大士。勸人天聽了義。直出輪回生死際。",
    "T47n1992_003:0621c20": "當處無心空不生。永棄斷常能所地。緣起無",
    "T47n1992_003:0621c21": "因不強名。只箇圓音勝一切。分明為報道中",
    "T47n1992_003:0621c22": "人。勤讀此經長莫廢。復云。作麼生得不廢",
    "T47n1992_003:0621c23": "去。",
    "T47n1992_003:0621c24": "佛道訣",
    "T47n1992_003:0621c25": "佛道顯然。顯然不是。不是不辨。萬象俱現。日",
    "T47n1992_003:0621c26": "月空明。物我皆氷。氷鏡弗真。杳絕疎親。陽焰",
    "T47n1992_003:0621c27": "空花。今古何存。虛機釋幻。妄自指陳。指陳不",
    "T47n1992_003:0621c28": "了。全成大兆。了指失宗。妄認西東。達本識",
    "T47n1992_003:0621c29": "空。劫盡莫通。二乘不曉。如石壓草。草根不",
    "T47n1992_003:0622a01": "除。葉不能枯。草石俱掃。更有何惱。吾宗直",
    "T47n1992_003:0622a02": "截。太虛生滅。生滅通辨。隨機緣轉。弗用針",
    "T47n1992_003:0622a03": "錐。直須快見。快見無差。即是余家。余家無",
    "T47n1992_003:0622a04": "物。眾魔不屈。三世如來。皆從斯出。日用無",
    "T47n1992_003:0622a05": "傷。觸目開彰。口放毫光。永絕稱揚。乾坤廣",
    "T47n1992_003:0622a06": "大。人王法王。如斯不決。任自提綱。",
    "T47n1992_003:0622a07": "古皇道",
    "T47n1992_003:0622a08": "古皇道坦然。坦然常自在。智慧與愚癡。邪正",
    "T47n1992_003:0622a09": "成窒礙。東西南北週。不明妄作解。心明一切",
    "T47n1992_003:0622a10": "明。心昧一切昧。六門靜六通。三毒成三界。",
    "T47n1992_003:0622a11": "總是意根生。不須生妄解。地水與火風。四空",
    "T47n1992_003:0622a12": "為祖代。祖代不惺惺。子孫虛揑怪。八萬四千",
    "T47n1992_003:0622a13": "門。結繁都一塊。森羅日月分。依位不相背。漢",
    "T47n1992_003:0622a14": "玉及胡氷。九夏水流快。切莫妄指陳。指陳眼",
    "T47n1992_003:0622a15": "翳殺眼中青不亡空花豈可退。古今參學徒。",
    "T47n1992_003:0622a16": "與此恰相對。不過大中關。病根終不差。與爾",
    "T47n1992_003:0622a17": "撥大虛。解脫觀自在。如今一切通。洞曉十方",
    "T47n1992_003:0622a18": "界。",
    "T47n1992_003:0622a19": "是非歌",
    "T47n1992_003:0622a20": "出家學道總須知。在眾叢林切莫虧。尊幼古",
    "T47n1992_003:0622a21": "今詮有德。勿同愚輩是兼非。聞說好心便喜。",
    "T47n1992_003:0622a22": "聞說惡恨不死。好惡都來只自心。剛向其中",
    "T47n1992_003:0622a23": "覓道理。世間人多無智。不解思量是非起。大",
    "T47n1992_003:0622a24": "智之人看著伊。自己容身入無地。子路曾遭",
    "T47n1992_003:0622a25": "漁父呵。夫子慚顏足忘履。舍利尊第一記。亦",
    "T47n1992_003:0622a26": "被愚夫親正指。如來慈眼視眾生。了達古今",
    "T47n1992_003:0622a27": "明本際。看周秦及漢魏。敗國亡家皆總是。歷",
    "T47n1992_003:0622a28": "劫是非地獄因。聞說是非須審細。我聞說心",
    "T47n1992_003:0622a29": "不起。只箇是非便親旨。些子浮言尚不銷。問",
    "T47n1992_003:0622b01": "甚西來祖師意。要分明辨根帶。曉箇是非真",
    "T47n1992_003:0622b02": "有地。更有人來說是非。向道余今識得爾。",
    "T47n1992_003:0622b03": "魚鼓歌",
    "T47n1992_003:0622b04": "天地之間。宇宙之際。不逐四時。寧同三世。為",
    "T47n1992_003:0622b05": "魚則滄波之外。作木乃白蓮宮裏。頭尾俱全。",
    "T47n1992_003:0622b06": "鱗角皆備。心寬腹大而長生。身直性空而無",
    "T47n1992_003:0622b07": "死。虛間自在終不犯。於金鉤杳絕名言。願長",
    "T47n1992_003:0622b08": "申於玉偈。森羅不礙。處寶剎以為祥。萬象那",
    "T47n1992_003:0622b09": "同在乾坤。而作瑞時時扣擊。十方之海眾來",
    "T47n1992_003:0622b10": "臻。每每傳音五天之胡。僧去寐香厨最上。舒",
    "T47n1992_003:0622b11": "空界之千光。不雜人天。引太虛之一氣。冥心",
    "T47n1992_003:0622b12": "大士。聞之則爽朗精神。懵懂禪流。聽之則堂",
    "T47n1992_003:0622b13": "中瞌睡。六律不拘。八音何滯。四惡之名利已",
    "T47n1992_003:0622b14": "祛。五美之間聲不至。口珠每吐。難逢別寶之",
    "T47n1992_003:0622b15": "人。龍角長申。罕遇識龍之士。潛身金谷。患為",
    "T47n1992_003:0622b16": "鐘鼓先規。示質精藍。且與童真作器。江湖之",
    "T47n1992_003:0622b17": "外。寧同點額之鱗。海嶽隨身。自有冲天之",
    "T47n1992_003:0622b18": "勢。同袍側耳。聽解脫之圓音。普眼門開。見乾",
    "T47n1992_003:0622b19": "坤之廣細。",
    "T47n1992_003:0622b20": "拄杖歌",
    "T47n1992_003:0622b21": "八節九曲。山水具足。頭脚分明。開人眼目。不",
    "T47n1992_003:0622b22": "從天不從地。橫竪長空無壅滯。常將擊發上",
    "T47n1992_003:0622b23": "根人。懵懂禪流且瞌睡。或登山或渡水。用導",
    "T47n1992_003:0622b24": "前岡作肘臂。九州四海任升騰。卓然直下金",
    "T47n1992_003:0622b25": "輪際。實堅貞堪倚仗。頭尾迴旋指的當。解脫",
    "T47n1992_003:0622b26": "文殊疆界分。本色衲僧擗脊棒。",
    "T47n1992_003:0622b27": "又拄杖歌",
    "T47n1992_003:0622b28": "我有一條曲[彔*見]杖。節鬪螺紋山勢樣。橫擔天",
    "T47n1992_003:0622b29": "下撥虛空。邪魅見之皆膽喪。實堅貞硬如鐵。",
    "T47n1992_003:0622c01": "擊石山河須爆裂。有時攪海伏獰龍。騫馱佉",
    "T47n1992_003:0622c02": "羅當時歇。辨頑愚明宗的。不是文殊虛效力。",
    "T47n1992_003:0622c03": "相似之談不要舒。屎中展臥幾時出。山僧又",
    "T47n1992_003:0622c04": "見不忍。卓刺教伊須奮迅。振令萬象豁然明。",
    "T47n1992_003:0622c05": "咀娑阿竭碎如粉。示人天要知分。各各英豪",
    "T47n1992_003:0622c06": "添爽俊。昔時金色獨擎持。今日汾陽親掌印。",
    "T47n1992_003:0622c07": "印群心明如日。未辨正邪莫啾唧。挑摘教君",
    "T47n1992_003:0622c08": "子細看。鬣[耳*聶]眼睛阿誰識。識得者是何枝。休",
    "T47n1992_003:0622c09": "言南北與東西。不是飲光親付囑。爭得成龍",
    "T47n1992_003:0622c10": "天上飛。大丈夫須猛烈。勁定聖凡蹤跡絕。直",
    "T47n1992_003:0622c11": "言一拂去餘塵。拈得拄杖驀頭掣。頌曰。一條",
    "T47n1992_003:0622c12": "拄杖刺嵑勁。直螺紋爆節。尋常肩上橫檐。大",
    "T47n1992_003:0622c13": "地乾坤挑斡。[敲高+瞿]開懵鈍頑癡。打破怜利尖黠。",
    "T47n1992_003:0622c14": "如今卓在西河。諸方作麼拈掇。",
    "T47n1992_003:0622c15": "一字歌",
    "T47n1992_003:0622c16": "諸佛無法可說。汾陽略宣一字。不干紙墨文",
    "T47n1992_003:0622c17": "章。豈效維摩焌地。三乘未稱吾宗。萬行亦非",
    "T47n1992_003:0622c18": "他意。見性唯祇自心。認著依前不是。塵中世",
    "T47n1992_003:0622c19": "界無涯。自在逍遙行李。毛頭海嶽無邊。曠蕩",
    "T47n1992_003:0622c20": "遊山翫水。一字歌百萬偈。的的相傳傳子細。",
    "T47n1992_003:0622c21": "句句幽微微又玄。只箇玄玄玄本。智飲光尊",
    "T47n1992_003:0622c22": "同明證。瞬目欲恭行正令。諸徒異解枉施功。",
    "T47n1992_003:0622c23": "亂向途中認凡聖。不用求元不失。妄念纔生",
    "T47n1992_003:0622c24": "黑似漆。幻化浮雲性本無。方寸迷真捉幻物。",
    "T47n1992_003:0622c25": "歷劫迷不曾省。遍計河沙妄纏病。如今證得",
    "T47n1992_003:0622c26": "本根源。靈智廓然離邪正。汾陽直說審思量。",
    "T47n1992_003:0622c27": "瞥爾緣塵拋佛性。八節遷一心秉。密密那伽",
    "T47n1992_003:0622c28": "常在定。青霄碧落是家風。信手拈來善祇應。",
    "T47n1992_003:0622c29": "投針入室要商量。一字歌中明似鏡。",
    "T47n1992_003:0623a01": "讚深沙神",
    "T47n1992_003:0623a02": "大悲濟物福河沙。現質人間化白蛇。牙爪纖",
    "T47n1992_003:0623a03": "鋒為利劍。精神獰惡作深沙。鼻高言言丘帶",
    "T47n1992_003:0623a04": "嶽。耳大輪[車*囷]山疊[穴/爪]。黤[兼*頁]兩睛懸金鏡。磔索",
    "T47n1992_003:0623a05": "雙眉鍤鐵叉。有螺筋有蚌結。皴皴[皵日+月][皵日+月]身爆",
    "T47n1992_003:0623a06": "烈。脚蹈洪波海浪翻。手撥天門開日月。現威",
    "T47n1992_003:0623a07": "靈如忿怒。遙見便令人畏懼。瓔珞枯髏頸下",
    "T47n1992_003:0623a08": "纏。猛虎毒蛇身上布。師子衫象王袴。更絞毒",
    "T47n1992_003:0623a09": "龍為抱肚。非但人間見者驚。一切邪魔無不",
    "T47n1992_003:0623a10": "怖。真大聖實慈力。現相人間人不識。都緣塵",
    "T47n1992_003:0623a11": "劫縱頑嚚。不信大悲施軌則。或驚天或震地。",
    "T47n1992_003:0623a12": "哮吼喊呀聲匝地。警覺群生睡眼開。敲磕愚",
    "T47n1992_003:0623a13": "迷親佛智。我今知能方便。利物觀根千萬變。",
    "T47n1992_003:0623a14": "或擒或縱或扶持。只要速超生死岸。驅雷風",
    "T47n1992_003:0623a15": "擊覢電。霹靂鋒機如擊箭。輷輷磕磕震天威。",
    "T47n1992_003:0623a16": "爆爆熚熚須鍛鍊。丘區巘崿一齊平。劍戟槍",
    "T47n1992_003:0623a17": "刀無不殄。化人天伏神鬼。磽硬剛強盡瞻禮。",
    "T47n1992_003:0623a18": "放光覢爍靜乾坤。吐氣停騰清海水。吾今讚",
    "T47n1992_003:0623a19": "爾實靈通。曠劫如來親受記。頌曰。威靈不測",
    "T47n1992_003:0623a20": "化人天。現質三千滿大千。一念遍收無量劫。",
    "T47n1992_003:0623a21": "河沙諸佛口親宣。",
    "T47n1992_003:0623a22": "屏風歌",
    "T47n1992_003:0623a23": "余有素屏風。美施今古蹤。端形皆皓色。頗得",
    "T47n1992_003:0623a24": "稱禪宮。不裝點勿舒功。能遮劫壞鼓南風。煙",
    "T47n1992_003:0623a25": "塵雲霧俱弗著。萬象森羅總現中。愚不識智",
    "T47n1992_003:0623a26": "先通。積雪為真雪莫同。定光曾受能仁記。釋",
    "T47n1992_003:0623a27": "迦因此化瞑矇。方整體靜圓容。只在人天天",
    "T47n1992_003:0623a28": "勿窮。士庶公侯為景秀。貧賤愚癡隔壁。聾可",
    "T47n1992_003:0623a29": "珍仰實難逢。百千萬劫失形容。如今不識還",
    "T47n1992_003:0623b01": "巧妙。爭如掌翫素屏風。筋力有勿痕跡。不使",
    "T47n1992_003:0623b02": "良工一點力。珂月長舒玉練明。照爍乾坤用",
    "T47n1992_003:0623b03": "無德。",
    "T47n1992_003:0623b04": "師一日携拄杖行。次俗人問。手裏是什",
    "T47n1992_003:0623b05": "麼。師云。大不知時。云弟子罪過。師云。",
    "T47n1992_003:0623b06": "不打爾。因茲有歌。",
    "T47n1992_003:0623b07": "一條楖[木*栗]手中拄。[翟*支]地撑天無價數。頭尾廻",
    "T47n1992_003:0623b08": "旋擊電機。堪與諸方作規矩。報禪流猛提取。",
    "T47n1992_003:0623b09": "渡水登山且依怙。橫擔世界臥長空。指出乾",
    "T47n1992_003:0623b10": "坤明佛祖。打愚癡伏猛虎。直截根源分付與。",
    "T47n1992_003:0623b11": "教伊自在用縱橫。量器方圓巧廻互。罕逢知",
    "T47n1992_003:0623b12": "莫謾語。黃檗高亭大莽鹵。德山臨際盡鋪舒。",
    "T47n1992_003:0623b13": "荷澤分明承六祖。後學流少砧杵。掌內擎持",
    "T47n1992_003:0623b14": "不能剖。韶陽偏得睦州心。保壽開堂越今古。",
    "T47n1992_003:0623b15": "示同袍指行路。肩上挑衣大辛苦。缾鉢都來",
    "T47n1992_003:0623b16": "些子多。千千萬萬擔將去。如今舉動總隨身。",
    "T47n1992_003:0623b17": "不過茅刀自看取。",
    "T47n1992_003:0623b18": "山僧歌",
    "T47n1992_003:0623b19": "卓犖風姿。寉眉烏髮。曾遍歷於山雲。亦廣行",
    "T47n1992_003:0623b20": "於海畷。普見宗師。躳身參謁。或則請問投機。",
    "T47n1992_003:0623b21": "或即開鋒提掇。或即大眾以同途。或即獨行",
    "T47n1992_003:0623b22": "而栖息。萬年松上。高聳一枝。千聖林中。明懸",
    "T47n1992_003:0623b23": "孤月。蹉跎於宇宙之間。蹭蹬於湘江避拙。是",
    "T47n1992_003:0623b24": "以巖阿凝定。身心而自在。俱間雄峯。宴坐神",
    "T47n1992_003:0623b25": "靜。而清虛總歇。或策杖而經行。或逢人而指",
    "T47n1992_003:0623b26": "訣。寶光影裏。願作明燈。玉軸函中。長為擊",
    "T47n1992_003:0623b27": "發。軟如緜硬似鐵。一片真心常皎潔。縱橫不",
    "T47n1992_003:0623b28": "礙往來風。運用豈更有時節。垣蕩蕩勿拘",
    "T47n1992_003:0623b29": "結。粥飯尋常茶又啜。寒即烘爐堂裏安。熱即",
    "T47n1992_003:0623c01": "青蘿松下歇。任王侯從檀越。不怕嚴凝地凍",
    "T47n1992_003:0623c02": "裂。天晴萬象不能遮。雨後撥雲開日月。振威",
    "T47n1992_003:0623c03": "神凝霜雪。霹靂鋒機如電掣。直言不見有纖",
    "T47n1992_003:0623c04": "毫。誰更將心誇巧拙。有人不會問如何。向道",
    "T47n1992_003:0623c05": "還同楔出楔。",
    "T47n1992_003:0623c06": "壽山歌",
    "T47n1992_003:0623c07": "壽嶽南臺。寶月長開隱一箇。圓明大象顯三",
    "T47n1992_003:0623c08": "句。炟爀崔嵬。爍電之機。愚迷罔措。或展拓",
    "T47n1992_003:0623c09": "而出沒太虛。或收攝而針關難度。一淳道者。",
    "T47n1992_003:0623c10": "無鑑藥於言詮。千學之徒。有機關於語路。或",
    "T47n1992_003:0623c11": "雷驚於宇宙。聖凡路絕。或指示於乾坤。群靈",
    "T47n1992_003:0623c12": "普入。有生有殺。無匿無私。麗水之真金不重。",
    "T47n1992_003:0623c13": "塵途之瓦礫非輕。如天普蓋。似地普擎。孤窮",
    "T47n1992_003:0623c14": "之子歸家。錯判之徒共爭。歷歷落落。撈撈摝",
    "T47n1992_003:0623c15": "摝。滿滿兮十方世界。蕩蕩兮六道空廓。實不",
    "T47n1992_003:0623c16": "思議。正宗難墜。祖祖相傳。佛佛授記。阿呵呵",
    "T47n1992_003:0623c17": "莫瞌睡。歌頌既彰。分明道理。頌曰。爍電機已",
    "T47n1992_003:0623c18": "早遲。碧眼胡莫揚眉。大海龍小水龜。壽嶽聳",
    "T47n1992_003:0623c19": "日月低。虎豹奔波走。師子吼全威。正宗長不",
    "T47n1992_003:0623c20": "朽。邪徒勿強為。是非都不管。真箇法王兒。",
    "T47n1992_003:0623c21": "法身歌",
    "T47n1992_003:0623c22": "蕩蕩全軀。人天莫測。雖無念以無私。乃有恩",
    "T47n1992_003:0623c23": "而有力。展之不舒。收之不克。現千般異像於",
    "T47n1992_003:0623c24": "人天。化萬類長懸於太極。震威靈無邊剎土。",
    "T47n1992_003:0623c25": "豈礙星辰化群生。有識界中。寧亡軌則。不話",
    "T47n1992_003:0623c26": "無功。豈談寂默。興大悲而拔苦。有恩運大慈。",
    "T47n1992_003:0623c27": "而與樂無德。或擒或縱。只在臨機。或用或施。",
    "T47n1992_003:0623c28": "互為光飾。用則遍滿十方。施則不移晷刻。縱",
    "T47n1992_003:0623c29": "則放曠寬容。擒則毘耶杜默。實不思議。可行",
    "T47n1992_003:0624a01": "可止。只目前兮。巍巍莫覩。在纖塵兮。落落何",
    "T47n1992_003:0624a02": "視。有作有能。無心無意。上智聞兮。爽神下士",
    "T47n1992_003:0624a03": "見兮。眼翳塞之杜源。通之流水明白。只要心",
    "T47n1992_003:0624a04": "開。不管古今道理。一念不通有塞。瞥爾心開",
    "T47n1992_003:0624a05": "無滯。雖然毫髮不收。曾與空王同志。直言普",
    "T47n1992_003:0624a06": "告人天。分明這箇不是。復云那箇是。",
    "T47n1992_003:0624a07": "翫珠歌",
    "T47n1992_003:0624a08": "晃晃圓珠表裏明。長居塵世不彰形。觸物用",
    "T47n1992_003:0624a09": "光光不盡。應緣照世世無生。常皎潔體無瑕。",
    "T47n1992_003:0624a10": "隨機引接稱僧家。貧苦之人常濟拔。賢豪之",
    "T47n1992_003:0624a11": "類助英華。不居地不居天。毘盧藏裏解方圓。",
    "T47n1992_003:0624a12": "有意搜求終不見。無心燭物照寧。偏衣中寶",
    "T47n1992_003:0624a13": "用無邊。斯多曾獻祖師前。瓔珞親傳密多手。",
    "T47n1992_003:0624a14": "西乾東土化人天。如今得不須慳。大悲展手",
    "T47n1992_003:0624a15": "施心寬。饒益解行方便慧。利他自利悉周",
    "T47n1992_003:0624a16": "圓。",
    "T47n1992_003:0624a17": "性水歌",
    "T47n1992_003:0624a18": "智水流通流不竭。湛然濯世異生滅。渡人濟",
    "T47n1992_003:0624a19": "物解方圓。潤洽良田眾果結。養魚龍清火獄。",
    "T47n1992_003:0624a20": "渴乏飢羸皆飽足。苦惱俱消水不渾。天上人",
    "T47n1992_003:0624a21": "間常滋沃。波浪停眾流息。千壑澄源長皎碧。",
    "T47n1992_003:0624a22": "萬象齊分總不妨。各各靈明俱濟益。",
    "T47n1992_003:0624a23": "方丈素壁歌",
    "T47n1992_003:0624a24": "金園素質無瑕隙。不使良工一點力。表裏從",
    "T47n1992_003:0624a25": "他照國明。免將巧手畫為則。入此室心不撓。",
    "T47n1992_003:0624a26": "雪嶽霜天常皎皎。玉鏡蘇燈晝夜輝。照出輪",
    "T47n1992_003:0624a27": "迴生死道。",
    "T47n1992_003:0624a28": "證道頌二十首",
    "T47n1992_003:0624a29": "入聖超凡割愛親。勿同愚慢縱貪嗔。六根永",
    "T47n1992_003:0624b01": "滅邪思漏。便得光明解脫身。",
    "T47n1992_003:0624b02": "入聖超凡割愛親。便從博地了煩塵。速除癡",
    "T47n1992_003:0624b03": "騃無明苦。即是圓通自在人。",
    "T47n1992_003:0624b04": "入聖超凡割愛親。無令容易度秋春。斬釘截",
    "T47n1992_003:0624b05": "鐵勤精進。上味醍醐最是珍。",
    "T47n1992_003:0624b06": "入聖超凡割愛親。為求祖印揥心燈。六道八",
    "T47n1992_003:0624b07": "解三明徹。方得堪為應供人。",
    "T47n1992_003:0624b08": "入聖超凡割愛親。勿輕小罪撥無因。如今見",
    "T47n1992_003:0624b09": "有愚慵者。纔作高人却下人。",
    "T47n1992_003:0624b10": "入聖超凡割愛親。滅除妄念絕煩塵。心同朗",
    "T47n1992_003:0624b11": "月添群象。萬德莊嚴一行真。",
    "T47n1992_003:0624b12": "入聖超凡割愛親。直須堅猛莫因循。無令少",
    "T47n1992_003:0624b13": "樂侵名利。失却高賢德行人。",
    "T47n1992_003:0624b14": "入聖超凡割愛親。便同孤寉不同群。雪毛丹",
    "T47n1992_003:0624b15": "頂天然貴清唳翱翔一片雲。",
    "T47n1992_003:0624b16": "入聖超凡割愛親。勤行精進莫教虧。專心供",
    "T47n1992_003:0624b17": "佛挑燈燭。獻果焚香志勿疲。",
    "T47n1992_003:0624b18": "入聖超凡割愛親。志拋家國奉慈尊。巾瓶策",
    "T47n1992_003:0624b19": "勵心無倦。願事空王作子孫。",
    "T47n1992_003:0624b20": "入聖超凡割愛親。片雲孤寉喜同隣。氷霜不",
    "T47n1992_003:0624b21": "變金剛性。此界他方作大人。",
    "T47n1992_003:0624b22": "入聖超凡割愛親。丹霄騰霧越星辰。依時造",
    "T47n1992_003:0624b23": "化興雲雨。灑潤山河翠色新。",
    "T47n1992_003:0624b24": "入聖超凡割愛親。天然自性比浮雲。騰空不",
    "T47n1992_003:0624b25": "礙高低路。正氣融和逈出群。",
    "T47n1992_003:0624b26": "入聖超凡割愛親。移山竭海路通津。不辭接",
    "T47n1992_003:0624b27": "引勞心力。只恐人中罕遇人。",
    "T47n1992_003:0624b28": "入聖超凡割愛親。一言道合便同門。休將心",
    "T47n1992_003:0624b29": "識虛等覓。日月何曾屬暗昏。",
    "T47n1992_003:0624c01": "入聖超凡割愛親。須知同類不同群。慈悲喜",
    "T47n1992_003:0624c02": "捨多饒益。不在功能不在文。",
    "T47n1992_003:0624c03": "入聖超凡割愛親。便將心意合天真。迴光返",
    "T47n1992_003:0624c04": "照明今古。識得愚人是智人。",
    "T47n1992_003:0624c05": "入聖超凡割愛親。乾坤大地不妨身。虛空展",
    "T47n1992_003:0624c06": "縮無增減。一種為僧利濟人。",
    "T47n1992_003:0624c07": "入聖超凡割愛親。無令魔子巨頑嚚。從今輕",
    "T47n1992_003:0624c08": "用金剛杵。擊碎須彌作粉塵。",
    "T47n1992_003:0624c09": "入聖超凡割愛親。如龍騰霧布祥雲。驅雷降",
    "T47n1992_003:0624c10": "雨滋苗稼。萬物咸蘇祝聖君。",
    "T47n1992_003:0624c11": "擬寒山詩",
    "T47n1992_003:0624c12": "雨落田中濕。風搖樹上寒。時人廛肆去。山翁",
    "T47n1992_003:0624c13": "屋裏眠。似醉人難識。如癡兩鬢班。白顏猱叫",
    "T47n1992_003:0624c14": "處。驚出一雙猨。好是住汾陽。猶連子夏岡。西",
    "T47n1992_003:0624c15": "河蓮藕熟。南國果馨香。野客爭先採。公侯待",
    "T47n1992_003:0624c16": "後甞。仲尼不遊地。唯我獨消詳。紅日上東方。",
    "T47n1992_003:0624c17": "霞舒一片光。皎然分萬象。精潔涌潮岡。蝶舞",
    "T47n1992_003:0624c18": "叢花拆。鸎啼煙柳茂。孰能知此意。令我憶南",
    "T47n1992_003:0624c19": "陽。余家路不遙。金界示金橋。香嶺叢花拆。煙",
    "T47n1992_003:0624c20": "嵐日上銷。清涼千谷靜。紫府萬賢高。我笑寒",
    "T47n1992_003:0624c21": "山笑。豐干脚下勞。無德住西河。心間野興多。",
    "T47n1992_003:0624c22": "太虛寬世界。海嶽蹙江波。獨坐思知己。聲鍾",
    "T47n1992_003:0624c23": "聚毳和。欲言言不盡。拍手笑呵呵。百福莊嚴",
    "T47n1992_003:0624c24": "相。從頭那路長。雲生空裏盡。雨落滿池塘。春",
    "T47n1992_003:0624c25": "鳥喃喃語。秋鴻役役忙。孰能知此意。獨我化",
    "T47n1992_003:0624c26": "汾陽。方種巧升騰。須知一點真。古今研至理。",
    "T47n1992_003:0624c27": "明暗示餘塵。虜塞風霜急。長空雨露頻。天台",
    "T47n1992_003:0624c28": "山裏客。却與我相隣。歷劫何曾忘。長年只麼",
    "T47n1992_003:0624c29": "間。蓼花芳浦岸。松韻響溪間。三島雲開靜。五",
    "T47n1992_003:0625a01": "峯雨霽山。古今常不昧。金界碧霄看。寂寂虛",
    "T47n1992_003:0625a02": "間處。人疎到此來。透窓明月靜。穿戶日光",
    "T47n1992_003:0625a03": "開。鶴聚庭前樹。鸎啼宇後臺。同心誰得意。舉",
    "T47n1992_003:0625a04": "目望天台。全體是寒山。唯能向此眠。捉猿高",
    "T47n1992_003:0625a05": "嶺上。放虎石溪邊。花拆香風遞。松分細雨穿。",
    "T47n1992_003:0625a06": "疎林竹徑重。將謂是神仙。",
    "T47n1992_003:0625a07": "唐六祖後門人立讓大師為七祖",
    "T47n1992_003:0625a08": "頌曰",
    "T47n1992_003:0625a09": "一達磨大師",
    "T47n1992_003:0625a10": "西天二十八。東土為第一。親承迦葉宗。得法",
    "T47n1992_003:0625a11": "波羅蜜。六眾已調伏。三化早周畢。震旦果芬",
    "T47n1992_003:0625a12": "芳。遍界金光出。",
    "T47n1992_003:0625a13": "二可大師",
    "T47n1992_003:0625a14": "斷肱求法人。今古應難比。立雪至齊腰。屈身",
    "T47n1992_003:0625a15": "禮到地。願開甘露門。廣度群生類。不是小因",
    "T47n1992_003:0625a16": "緣。必成於大事。",
    "T47n1992_003:0625a17": "三璨大師",
    "T47n1992_003:0625a18": "世人見風狂。可公知大器。有罪乞師懺。師云",
    "T47n1992_003:0625a19": "無罪底。言下契真源。佛法僧無二。備弘智惠",
    "T47n1992_003:0625a20": "門。大闡曹溪志。",
    "T47n1992_003:0625a21": "四信大師",
    "T47n1992_003:0625a22": "隨化處人問。往來俱不止。直望雙峯山。頂空",
    "T47n1992_003:0625a23": "分一氣。童子記牛頭。融公受教至。法布滿娑",
    "T47n1992_003:0625a24": "婆帝王躳自禮。",
    "T47n1992_003:0625a25": "五忍大師",
    "T47n1992_003:0625a26": "初生與世殊。量含於太虛。室女親為母。見僧",
    "T47n1992_003:0625a27": "絕有天。宿住人皆讚他心美不如。巍巍容相",
    "T47n1992_003:0625a28": "異。千聖一真軀。",
    "T47n1992_003:0625a29": "六能大師",
    "T47n1992_003:0625b01": "混世人難測。權作採樵夫。訪道尋知識。慇懃",
    "T47n1992_003:0625b02": "捨俗愚。親得黃梅旨。疎看白玉書。負石舂糠",
    "T47n1992_003:0625b03": "志。酬恩行不孤。",
    "T47n1992_003:0625b04": "七讓大師",
    "T47n1992_003:0625b05": "已得觀音號。猶談讓子名。有危持夢救。無苦",
    "T47n1992_003:0625b06": "不辭輕。受讖應先聖。傳燈付後經。隨根興普",
    "T47n1992_003:0625b07": "澤。蒙潤即芽生。",
    "T47n1992_003:0625b08": "敘六祖後傳法正宗血脈頌",
    "T47n1992_003:0625b09": "能師密印付觀音。百丈親傳馬祖心。黃檗大",
    "T47n1992_003:0625b10": "張臨際喝。三聖大覺解參尋。興化流津通汝",
    "T47n1992_003:0625b11": "海。寶應曾窮風穴深。首山一脈西河注。六七",
    "T47n1992_003:0625b12": "宗師四海欽。師子金毛牙爪備。嚬呻震奮象",
    "T47n1992_003:0625b13": "穿林。群狐併蹤狐蹤絕。眾類潛形類不侵。唯",
    "T47n1992_003:0625b14": "有五湖真大士。遠方來湊競投針。橫笻掛錫",
    "T47n1992_003:0625b15": "挑燈手。不過茅刀豈得金。為報水雲參道者。",
    "T47n1992_003:0625b16": "直須英俊勿沈吟。一般採藥求真藥。莫將薺",
    "T47n1992_003:0625b17": "苨作仁蔘。真印真得親傳軌則。千萬人中一",
    "T47n1992_003:0625b18": "兩人克。",
    "T47n1992_003:0625b19": "又頌",
    "T47n1992_003:0625b20": "鵝王鳥飛去。馬頭嶺上住。天高蓋不得。大家",
    "T47n1992_003:0625b21": "總上路。",
    "T47n1992_003:0625b22": "六根圓明頌",
    "T47n1992_003:0625b23": "眼色圓明色是心。色心無物更相侵。相侵只",
    "T47n1992_003:0625b24": "是心根動。動靜圓明觀世音。",
    "T47n1992_003:0625b25": "耳聲應響普圓音。十方洞徹古兼今。今古圓",
    "T47n1992_003:0625b26": "通觀自在。迷悟須知一道心。",
    "T47n1992_003:0625b27": "鼻香塵剎盡皆通。普應圓彰事理融。此界他",
    "T47n1992_003:0625b28": "方和合處。不論凡聖在其中。",
    "T47n1992_003:0625b29": "舌味蓮花相前有。甜苦辛酸應不久。分明了",
    "T47n1992_003:0625c01": "別是塵心。演說談玄不在口。",
    "T47n1992_003:0625c02": "身觸圓真萬行全。隨機擊發勿邪偏。普含法",
    "T47n1992_003:0625c03": "界元真淨。只箇圓通理事寬。",
    "T47n1992_003:0625c04": "意法舒光一切空。總持園苑號吾宗。金色頭",
    "T47n1992_003:0625c05": "陀親付囑。六相圓明一路通。",
    "T47n1992_003:0625c06": "都釋六根圓明短歌",
    "T47n1992_003:0625c07": "眼耳鼻舌身兼意。六用皆同一法智。百千巧",
    "T47n1992_003:0625c08": "妙應機緣。物物俱圓離塵翳。眼色空耳聲離。",
    "T47n1992_003:0625c09": "香味觸法俱無滯。和融自在號圓通。這箇圓",
    "T47n1992_003:0625c10": "通絕真偽。要分明須審細。六道神光常不閉。",
    "T47n1992_003:0625c11": "心隨萬境境唯心。心境元空總周備。重重帝",
    "T47n1992_003:0625c12": "網六門開。鏡象圓真明一切。",
    "T47n1992_003:0625c13": "六相頌",
    "T47n1992_003:0625c14": "見是阿那律。分明無一物。大地及山河。演出",
    "T47n1992_003:0625c15": "波羅蜜。聞是跋難陀。聲通總莫過。遠近一齊",
    "T47n1992_003:0625c16": "了。更不念摩訶。香是殑伽女。慈悲心偏普。淨",
    "T47n1992_003:0625c17": "穢盡能知。即此我人母。味是憍梵鉢。甜苦尋",
    "T47n1992_003:0625c18": "常說。入口辨辛酸。恰似當天月。觸是舜若多。",
    "T47n1992_003:0625c19": "善惡總能和。塗割無嗔喜。只箇是彌陀。意是",
    "T47n1992_003:0625c20": "大迦葉。毘盧俱一法。幽室顯然分。枝派千花",
    "T47n1992_003:0625c21": "葉。",
    "T47n1992_003:0625c22": "辨邪正",
    "T47n1992_003:0625c23": "垂帶稱提辨是非。要分緇素識尊卑。針筒鼻",
    "T47n1992_003:0625c24": "孔須拈出。若無巴鼻失宗機。",
    "T47n1992_003:0625c25": "恐顢頇",
    "T47n1992_003:0625c26": "一向高茅又不通。須明春夏及秋冬。水動波",
    "T47n1992_003:0625c27": "澄知是濕。達幻方能得性空。",
    "T47n1992_003:0625c28": "巧辯不真須有志",
    "T47n1992_003:0625c29": "巧口多聰號辯才。分明却與道相乖。若無斷",
    "T47n1992_003:0626a01": "臂酬恩者。爭肯西胡特地來。",
    "T47n1992_003:0626a02": "得用全",
    "T47n1992_003:0626a03": "作用威權理要分。勿教觸事有情塵。看君駐",
    "T47n1992_003:0626a04": "意求玄旨。不是楞伽會上人。",
    "T47n1992_003:0626a05": "擬將來",
    "T47n1992_003:0626a06": "獨脫將來已早遲。隨言薦得更何為。直似江",
    "T47n1992_003:0626a07": "西逢馬祖。也是汾陽第二機。",
    "T47n1992_003:0626a08": "辨作家",
    "T47n1992_003:0626a09": "汾陽寨下有作家。箇箇能提鼈鼻蛇。將頭作",
    "T47n1992_003:0626a10": "尾能施展。本色衲僧薩普吒。",
    "T47n1992_003:0626a11": "識機鋒二頌",
    "T47n1992_003:0626a12": "爍電之機不易當。將心學道轉顛狂。直饒齩",
    "T47n1992_003:0626a13": "得當鋒箭。也是烏龜水底藏。",
    "T47n1992_003:0626a14": "疾焰過風用更難。揚眉瞬目隔千山。奔流度",
    "T47n1992_003:0626a15": "刃猶成滯。擬擬如何更得全。",
    "T47n1992_003:0626a16": "句內明真",
    "T47n1992_003:0626a17": "句裏明人事最精。來機深辨審須聽。禮拜進",
    "T47n1992_003:0626a18": "前分皂白。眼中早有焰光生。",
    "T47n1992_003:0626a19": "顯宗用",
    "T47n1992_003:0626a20": "迅速超然物外機。莫教駐思有遲疑。喻似金",
    "T47n1992_003:0626a21": "剛携寶劍。擬將切玉早成泥。",
    "T47n1992_003:0626a22": "讚師機",
    "T47n1992_003:0626a23": "[門@元]閬宗師不易逢。電機聳峻疾如風。禮拜進",
    "T47n1992_003:0626a24": "前身定動。知君失却主人翁。",
    "T47n1992_003:0626a25": "因僧毳衲有頌",
    "T47n1992_003:0626a26": "抖擻頭陀服。分明百衲衣。不從針線出。豈肯",
    "T47n1992_003:0626a27": "等閒披。萬行方為首。千賢一路歸。如今承事",
    "T47n1992_003:0626a28": "者。必定續能師。",
    "T47n1992_003:0626a29": "南行述牧童歌(十五首)",
    "T47n1992_003:0626b01": "我有牧童兒。常樂古書典。不將文筆抄。祇麼",
    "T47n1992_003:0626b02": "便舒展。未曾讀一字。要文千萬卷。應物不須",
    "T47n1992_003:0626b03": "虧。問答能祇遣。",
    "T47n1992_003:0626b04": "我有牧童兒。執杖驅牛轉。不使蹈荒田。豈肯",
    "T47n1992_003:0626b05": "教馳踐。泉水落巖崖。青松長石畔。牛飽取陰",
    "T47n1992_003:0626b06": "涼。餘事誰能管。",
    "T47n1992_003:0626b07": "我有牧童兒。騎牛入鬧市。不把一文錢。買斷",
    "T47n1992_003:0626b08": "乾坤地。種也不施工。收也無準備。當市垛皮",
    "T47n1992_003:0626b09": "鞭。蟄戶一齊啟。",
    "T47n1992_003:0626b10": "我有牧童兒。長年百不作。日出向光明。天晴",
    "T47n1992_003:0626b11": "入巖谷。溪水洗牛頭。嬾草蔽牛脚。從他萬象",
    "T47n1992_003:0626b12": "昏。我心長寥廓。",
    "T47n1992_003:0626b13": "我有牧童兒。尋常一似癡。有言人不會。無心",
    "T47n1992_003:0626b14": "道自知。海嶽指淵峻。乾坤廣極低。人問承何",
    "T47n1992_003:0626b15": "力。空拳掌萬機。",
    "T47n1992_003:0626b16": "我有牧童兒。身心如鐵石。不依諸佛言。不取",
    "T47n1992_003:0626b17": "世人則。吹笛上高山。把鞭牛上槭廻。首笑呵",
    "T47n1992_003:0626b18": "呵。大地無人識。",
    "T47n1992_003:0626b19": "我有牧童兒。[髟/般]鬟髽髻長。眉舒兩卷經。手挈",
    "T47n1992_003:0626b20": "一條杖。指物作乾坤。演說成真相。孰能知此",
    "T47n1992_003:0626b21": "意。天上人間仰。",
    "T47n1992_003:0626b22": "我有牧童兒。人天不奈何。忽將世界生。忽打",
    "T47n1992_003:0626b23": "乾坤破。顏貌只齠年。性寬心海大。却問古皇",
    "T47n1992_003:0626b24": "仙。誰人生得我。",
    "T47n1992_003:0626b25": "我有牧童兒。千般呼喚有。行時海嶽隨。坐即",
    "T47n1992_003:0626b26": "乾坤守。廻首枕須彌。擡身倚北斗。先賢不奈",
    "T47n1992_003:0626b27": "何。唯我獨長久。",
    "T47n1992_003:0626b28": "我有牧童兒。是非不到耳。縱橫自在安。展縮",
    "T47n1992_003:0626b29": "無拘止。有意翫江山。無心求榮貴。長眠牛背",
    "T47n1992_003:0626c01": "上。真箇無餘事。",
    "T47n1992_003:0626c02": "我有牧童兒。披莎戴箬笠。不能風雨侵。霧露",
    "T47n1992_003:0626c03": "和衣濕。春聽百花榮。秋看千株泣。牧童祇箇",
    "T47n1992_003:0626c04": "心。非是不能入。",
    "T47n1992_003:0626c05": "我有牧童兒。風姿爽古貌。心通廓太虛。性直",
    "T47n1992_003:0626c06": "量還奧毛端三界現。微塵六趣倒。傷嗟洗耳",
    "T47n1992_003:0626c07": "翁。却被牽牛笑。",
    "T47n1992_003:0626c08": "我有牧童兒。不解一切法。左手提一鞭。右手",
    "T47n1992_003:0626c09": "携一榼。不見有同流。驅牛入石菴。須密遇彌",
    "T47n1992_003:0626c10": "迦。方能善對答。",
    "T47n1992_003:0626c11": "我有牧童兒。不著於三昧。大地作繩床。青天",
    "T47n1992_003:0626c12": "為寶蓋。參羅及萬象。日月星辰界。鼓腹唱巴",
    "T47n1992_003:0626c13": "歌。橫眠長自在。",
    "T47n1992_003:0626c14": "我有牧童兒。醜陋無人識。肩上一皮鞭。腰間",
    "T47n1992_003:0626c15": "一管笛。往往笑寒山。時時歌拾得。閭氏問豐",
    "T47n1992_003:0626c16": "干。穿山透石壁。",
    "T47n1992_003:0626c17": "紙扇",
    "T47n1992_003:0626c18": "團團滿月。應機擊發。解取清涼。能去炎熱。得",
    "T47n1992_003:0626c19": "用當時。雲消雨歇。掌內乾坤。一齊通徹。",
    "T47n1992_003:0626c20": "色空",
    "T47n1992_003:0626c21": "色空明暗普門彰。萬物無形對影光。法法化",
    "T47n1992_003:0626c22": "成真是幻。幻心不住界通方。心如空色是幻。",
    "T47n1992_003:0626c23": "空幻分明無改變。根塵物物盡光鮮。不說聖",
    "T47n1992_003:0626c24": "凡兼貴賤。遇正陽和風扇。水綠山青花爛漫。",
    "T47n1992_003:0626c25": "鸎啼燕語話春分。令人總憶能公喚。",
    "T47n1992_003:0626c26": "又曰",
    "T47n1992_003:0626c27": "余今說色心。萬象不相侵。直須言下薦。切忌",
    "T47n1992_003:0626c28": "句中尋。",
    "T47n1992_003:0626c29": "四相",
    "T47n1992_003:0627a01": "地廣寬容負重輕。擎持海嶽不曾傾。聖凡無",
    "T47n1992_003:0627a02": "不因茲力。春色方臨百卉禎。",
    "T47n1992_003:0627a03": "水涌高源性本清。澄流壅決順方平。沃潤良",
    "T47n1992_003:0627a04": "田通津濟。滄波須作海潮聲。",
    "T47n1992_003:0627a05": "火性堅剛事莫窮。能成萬物助神功。發來天",
    "T47n1992_003:0627a06": "地俱灰燼。上下東西一聚空。",
    "T47n1992_003:0627a07": "風動無形不可彰。乾坤大地放毫光。鳴條拔",
    "T47n1992_003:0627a08": "樹吹砂石。總說東君一道芳。",
    "T47n1992_003:0627a09": "三教",
    "T47n1992_003:0627a10": "夫子有真知。五常是要規。百王不能易。千載",
    "T47n1992_003:0627a11": "洽昌時。老子有丹訣。人間近可師。去華能守",
    "T47n1992_003:0627a12": "實。此外更無知。我佛有真眼。照盡世間疑。三",
    "T47n1992_003:0627a13": "千大千界。一念能總知。三教鼎三足。無令缺",
    "T47n1992_003:0627a14": "一物。推窮因果門。究竟不如佛。",
    "T47n1992_003:0627a15": "鐘",
    "T47n1992_003:0627a16": "了童纔擊朗乾坤。谿契迷徒不悟門。示聽盲",
    "T47n1992_003:0627a17": "聾興大用。達人豈不爽精神。飲光曾杵通天",
    "T47n1992_003:0627a18": "信。吉利吒王息劍輪。隨扣發機皆應召。普天",
    "T47n1992_003:0627a19": "無不總霑恩。",
    "T47n1992_003:0627a20": "圓通",
    "T47n1992_003:0627a21": "聞思修慧獲圓通。果滿三乘路不同。用即隨",
    "T47n1992_003:0627a22": "機循業現。發生諸趣見真功。玉毫曾展三塗",
    "T47n1992_003:0627a23": "界。金色分輝萬行中。爍迦羅眼千燈照。母陀",
    "T47n1992_003:0627a24": "羅手印虛空。",
    "T47n1992_003:0627a25": "黑黧猫兒",
    "T47n1992_003:0627a26": "黑黧猫兒作用全。牙爪纖長勢力圓。毛頭涌",
    "T47n1992_003:0627a27": "出真師子。眼放毫光照大千。無邊寶藏能守",
    "T47n1992_003:0627a28": "護。有心蟲鼠解摧殘。分明上樹安身法。未曾",
    "T47n1992_003:0627a29": "開口[外*男]甥前。",
    "T47n1992_003:0627b01": "竹杖",
    "T47n1992_003:0627b02": "一條青竹杖。操節無比樣。心空裏外通。身直",
    "T47n1992_003:0627b03": "圓成相。渡水作良明。登山堪倚仗。終須撥太",
    "T47n1992_003:0627b04": "虛。卓在高峯上。",
    "T47n1992_003:0627b05": "悟道",
    "T47n1992_003:0627b06": "一悟大乘空。萬境自然通。圓融三界外。包含",
    "T47n1992_003:0627b07": "六趣中。失旨終無物。得用有神功。真箇無心",
    "T47n1992_003:0627b08": "道。不是小人宗。",
    "T47n1992_003:0627b09": "明道",
    "T47n1992_003:0627b10": "皎潔分明不在勳。寶光明殿絕纖塵。波澄水",
    "T47n1992_003:0627b11": "動元知濕。嶽聳雲開皂白分。師子嚬呻千獸",
    "T47n1992_003:0627b12": "伏。象王蹴蹈一池渾。帝鐘日打那吒手。拶破",
    "T47n1992_003:0627b13": "乾坤獨出倫。",
    "T47n1992_003:0627b14": "文殊劍",
    "T47n1992_003:0627b15": "我有文殊劍。光明晝夜舒。曾逼如來走。徒使",
    "T47n1992_003:0627b16": "比丘蘇。天魔皆稽首。梵釋盡嗚呼。尋常安膝",
    "T47n1992_003:0627b17": "上。今古總橫鋪。",
    "T47n1992_003:0627b18": "金剛王劍",
    "T47n1992_003:0627b19": "金剛寶劍我常携。大振空堂日月輝。梵釋天",
    "T47n1992_003:0627b20": "龍親禮讚。威光觸物盡當機。",
    "T47n1992_003:0627b21": "行脚僧",
    "T47n1992_003:0627b22": "五湖四海盡曾遊。自在縱橫不繫舟。今日忽",
    "T47n1992_003:0627b23": "因屏上看。人人總持用機籌。",
    "T47n1992_003:0627b24": "畫劍二首",
    "T47n1992_003:0627b25": "龍泉寫出鬼神驚。倒嶽傾湫宇宙清。四海八",
    "T47n1992_003:0627b26": "蠻皆貢國。垂衣披袞罷欃槍。",
    "T47n1992_003:0627b27": "琅玕永息駐心疑。物物當機理不移。如人問",
    "T47n1992_003:0627b28": "我因誰力。報道能公第一枝。",
    "T47n1992_003:0627b29": "秋夜",
    "T47n1992_003:0627c01": "秋天靜僧寂寞。夜更長心寥廓。諦思仁不識。",
    "T47n1992_003:0627c02": "審細何依託。不見有纖毫。應物隨機作。人問",
    "T47n1992_003:0627c03": "是何宗。同道鳴金鐸。",
    "T47n1992_003:0627c04": "雪",
    "T47n1992_003:0627c05": "滿目似銀山。心空世界寬。光明凝皎潔。何物",
    "T47n1992_003:0627c06": "更能宣。",
    "T47n1992_003:0627c07": "因人施無角牛二首",
    "T47n1992_003:0627c08": "人施無角牛。應瑞有來由。果熟誠難避。因圓",
    "T47n1992_003:0627c09": "業已周。儀相人皆訝。藏角不藏頭。孫賓遇方",
    "T47n1992_003:0627c10": "朔。始可識張稠。",
    "T47n1992_003:0627c11": "有頭無角實堪嗟。百劫難逃這作家。凡聖不",
    "T47n1992_003:0627c12": "能明得盡。現前相貌有些些。",
    "T47n1992_003:0627c13": "因人得線",
    "T47n1992_003:0627c14": "妙手何曾掛一條。今晨蒙贈可知交。三乘五",
    "T47n1992_003:0627c15": "性猶花貫。爍電當機是毳袍。",
    "T47n1992_003:0627c16": "歲旦二首",
    "T47n1992_003:0627c17": "余今周甲子。孰可知生死。四大夢中漚。一身",
    "T47n1992_003:0627c18": "葉上水。浮雲不久停。甘蔗豈長美。唯有一靈",
    "T47n1992_003:0627c19": "光。曠劫何曾墜。",
    "T47n1992_003:0627c20": "余今六十一。白髮相催出。幻質比浮雲。空心",
    "T47n1992_003:0627c21": "同祖佛。春來不羨花秋。去豈嫌物。更與三十",
    "T47n1992_003:0627c22": "年。瞥然如電拂。",
    "T47n1992_003:0627c23": "坐禪",
    "T47n1992_003:0627c24": "閉戶疎慵叟。為僧樂坐禪。一心無雜念。萬行",
    "T47n1992_003:0627c25": "自通玄。月印秋江靜。燈明草舍鮮。幾人能到",
    "T47n1992_003:0627c26": "此。到此幾能甄。",
    "T47n1992_003:0627c27": "寄德山院主",
    "T47n1992_003:0627c28": "西河水闊難逢信。善卷山深易隱賢。今日遇",
    "T47n1992_003:0627c29": "僧馳片幅。貴圖記得箇中玄。",
    "T47n1992_003:0628a01": "慶法筵",
    "T47n1992_003:0628a02": "一周甲子慶為僧。萬事無心總不能。唯有五",
    "T47n1992_003:0628a03": "湖來請問。權開三徑去冤憎。滿頭白髮從他",
    "T47n1992_003:0628a04": "白。遍地氷霜任自氷。今古不移絲髮許。逍遙",
    "T47n1992_003:0628a05": "物外樂騰騰。",
    "T47n1992_003:0628a06": "雜言歌王觀察",
    "T47n1992_003:0628a07": "余見王觀察。台星斗柄拔。雄雄宋作珪。凜凜",
    "T47n1992_003:0628a08": "漢為鎋。奇兮崛兮王君烈。我今始識真賢哲。",
    "T47n1992_003:0628a09": "寬猛相須綿又鐵。磊磊落落真英傑。鞫鞫鞫",
    "T47n1992_003:0628a10": "磕除妖孽。一千年聖遇文明。合志順天孰能",
    "T47n1992_003:0628a11": "奪。",
    "T47n1992_003:0628a12": "啐啄同時頌三首",
    "T47n1992_003:0628a13": "物外無生體妙機。洞傳今古棄亡思。分明句",
    "T47n1992_003:0628a14": "內超乾象。啐啄何曾不及時。",
    "T47n1992_003:0628a15": "頭頭萬象顯靈機。句句微亡絕慮思。凡聖路",
    "T47n1992_003:0628a16": "殊同啐啄。直教點鏑不遺時。",
    "T47n1992_003:0628a17": "從前垂手接初機。正示繁言免妄思。今日捧",
    "T47n1992_003:0628a18": "詩來請益。聊伸啐啄報當時。",
    "T47n1992_003:0628a19": "示眾",
    "T47n1992_003:0628a20": "春雨與春雲。資生萬物新。青蒼山點點。碧綠",
    "T47n1992_003:0628a21": "草勻勻。雨霽長空靜。雲收一色真。報言修道",
    "T47n1992_003:0628a22": "者。何物更堪陳。",
    "T47n1992_003:0628a23": "書懷",
    "T47n1992_003:0628a24": "寄跡五湖外。萍蓬四海間。鳳棲桐樹穩。鶴憩",
    "T47n1992_003:0628a25": "古松閒。雨潤香樓漬。莓苔怪石斑。吉祥天獻",
    "T47n1992_003:0628a26": "草。方稱老愚頑。",
    "T47n1992_003:0628a27": "因讀又玄集",
    "T47n1992_003:0628a28": "因讀又玄集。堪嗟錯用心。不除三惑苦。總被",
    "T47n1992_003:0628a29": "四知侵。獻寶虧家寶。求金失自金。幾多迷路",
    "T47n1992_003:0628b01": "者。不解自推尋。",
    "T47n1992_003:0628b02": "園頭僧乞頌",
    "T47n1992_003:0628b03": "茂殖園林主。寒喧切要知。地肥多白朮。砂鹵",
    "T47n1992_003:0628b04": "少青芝。下種宜春澤。收藏怕晚灕。却因花木",
    "T47n1992_003:0628b05": "盛。憶得草枯時。",
    "T47n1992_003:0628b06": "三玄三要頌",
    "T47n1992_003:0628b07": "第一玄。照用一時全。七星常燦爛。萬里絕塵",
    "T47n1992_003:0628b08": "煙。",
    "T47n1992_003:0628b09": "第二玄。鉤錐利似尖。擬擬穿腮過。裂面倚雙",
    "T47n1992_003:0628b10": "肩。",
    "T47n1992_003:0628b11": "第三玄。妙用且方圓。隨機明事理。萬法體中",
    "T47n1992_003:0628b12": "全。",
    "T47n1992_003:0628b13": "第一要。根境俱亡絕朕兆。山崩海竭洒颺塵。",
    "T47n1992_003:0628b14": "蕩盡寒灰始為妙。",
    "T47n1992_003:0628b15": "第二要。鉤錐察辨呈巧妙。縱去奪來掣電機。",
    "T47n1992_003:0628b16": "透匣七星光晃耀。",
    "T47n1992_003:0628b17": "第三要。不用垂鉤不下鉤。臨機一曲楚歌聲。",
    "T47n1992_003:0628b18": "聞了盡皆悉返照。",
    "T47n1992_003:0628b19": "修禪總攝",
    "T47n1992_003:0628b20": "安禪心寂靜。不被世魔牽。入聖超凡境。人間",
    "T47n1992_003:0628b21": "出世間。",
    "T47n1992_003:0628b22": "見性離文字",
    "T47n1992_003:0628b23": "見性非言說。何干海藏文。舉心明了義。不在",
    "T47n1992_003:0628b24": "廣云云。",
    "T47n1992_003:0628b25": "頓漸俱收",
    "T47n1992_003:0628b26": "識心心是佛。不識即魔王。魔佛一心作。佛真",
    "T47n1992_003:0628b27": "魔即狂。",
    "T47n1992_003:0628b28": "法界無差",
    "T47n1992_003:0628b29": "莊嚴法界廣精勤。剎剎塵塵見佛身。經卷塵",
    "T47n1992_003:0628c01": "中誰解出。法王真子可宣陳。",
    "T47n1992_003:0628c02": "圓通頓了",
    "T47n1992_003:0628c03": "萬德圓通開佛眼。千光福相號金輪。莊嚴幻",
    "T47n1992_003:0628c04": "質同真際。妙覺無生讚道人。",
    "T47n1992_003:0628c05": "直指本心",
    "T47n1992_003:0628c06": "眾生少信自心佛。不肯承當多受屈。妄想貪",
    "T47n1992_003:0628c07": "嗔煩惱纏。都緣為愛無明窟。",
    "T47n1992_003:0628c08": "頓覺",
    "T47n1992_003:0628c09": "頓悟心源開寶鉢。應供人天離禪悅。百味酥",
    "T47n1992_003:0628c10": "陀最上珍。萬兩黃金也不說。",
    "T47n1992_003:0628c11": "迷悟同源",
    "T47n1992_003:0628c12": "迷疑千卷猶嫌少。悟了一言尚太多。迦葉親",
    "T47n1992_003:0628c13": "傳心印印。不從文字付頭陀。",
    "T47n1992_003:0628c14": "漸根三乘",
    "T47n1992_003:0628c15": "三乘了義號真詮。接引初心出蓋纏。遠劫熏",
    "T47n1992_003:0628c16": "成無漏種。要明本性解方圓。",
    "T47n1992_003:0628c17": "初心五性",
    "T47n1992_003:0628c18": "五性修行道不同。人間天上是真蹤。往來豈",
    "T47n1992_003:0628c19": "出輪迴苦。堪愍垂慈六趣中。",
    "T47n1992_003:0628c20": "錯用心",
    "T47n1992_003:0628c21": "近見修持苦節人。六時行道志精勤。心中妄",
    "T47n1992_003:0628c22": "想邪思覺。兜率西方覓世尊。",
    "T47n1992_003:0628c23": "明道",
    "T47n1992_003:0628c24": "汾陽道廣勿遮欄。蹈著清涼路轉寬。拾得寒",
    "T47n1992_003:0628c25": "山誰辨明。分明同步是豐干。",
    "T47n1992_003:0628c26": "西河師子",
    "T47n1992_003:0628c27": "西河師子九州聞。抖擻金毛眾獸賓。哮吼一",
    "T47n1992_003:0628c28": "聲天地靜。五湖四海奉明君。",
    "T47n1992_003:0628c29": "汾陽境",
    "T47n1992_003:0629a01": "子夏峯高峻。西河水湛深。登山涉水客。步步",
    "T47n1992_003:0629a02": "見真心。",
    "T47n1992_003:0629a03": "直示佛心",
    "T47n1992_003:0629a04": "百川競注歸滄海。萬法多名只一心。經有明",
    "T47n1992_003:0629a05": "文余又說。大悲菩薩號觀音。",
    "T47n1992_003:0629a06": "自書",
    "T47n1992_003:0629a07": "每自勤三業。誰能笑七賢。然燈迦葉後。運智",
    "T47n1992_003:0629a08": "古皇前。不止無心地。寧居有想天。一輪明月",
    "T47n1992_003:0629a09": "靜。萬壑寶光妍。宴坐爐藏火。經行香續煙。古",
    "T47n1992_003:0629a10": "今同道者。頻復往來篇。",
    "T47n1992_003:0629a11": "自懷",
    "T47n1992_003:0629a12": "自覺年來力已知。經行宴坐只慈悲。無明頓",
    "T47n1992_003:0629a13": "息休人我。妄解蠲除絕有疑。朽木既非無象",
    "T47n1992_003:0629a14": "質。荷花豈得作瑠璃。從他日月般時序。都放",
    "T47n1992_003:0629a15": "身心一似癡。",
    "T47n1992_003:0629a16": "學問",
    "T47n1992_003:0629a17": "從前學問幾能知。拾礫泥中辨寶稀。唯有隱",
    "T47n1992_003:0629a18": "倫高趣者。騰騰兀兀混時機。",
    "T47n1992_003:0629a19": "學古",
    "T47n1992_003:0629a20": "古者金聲是正聲。今人蹤跡倣先行。莫教空",
    "T47n1992_003:0629a21": "笑爭蝸角。直下今生要不生。",
    "T47n1992_003:0629a22": "齧缺傷俊勇",
    "T47n1992_003:0629a23": "聰明不得失人多。既得聰明理合和。德似顏",
    "T47n1992_003:0629a24": "回堪入室。來車去乘聽謠歌。",
    "T47n1992_003:0629a25": "十二時歌",
    "T47n1992_003:0629a26": "鷄鳴丑百福。莊嚴莫自守。開門大施。濟饑貧。",
    "T47n1992_003:0629a27": "英俊還須師子吼。",
    "T47n1992_003:0629a28": "平旦寅顒顒。端坐自安神。四句百非都不著。",
    "T47n1992_003:0629a29": "四明照出道中人。",
    "T47n1992_003:0629b01": "日出卯不用。思量作計校。人來遠近少知音。",
    "T47n1992_003:0629b02": "不肯休心任煩惱。",
    "T47n1992_003:0629b03": "食時辰鐘鼓。分明喚主人。隨方應供福人天。",
    "T47n1992_003:0629b04": "萬德莊嚴是正因。",
    "T47n1992_003:0629b05": "禺中已更莫。多求樂餘事。三乘五性夢中塵。",
    "T47n1992_003:0629b06": "靈光直出如來智。",
    "T47n1992_003:0629b07": "日南午直性。分明異今古。迴光普照勿親疎。",
    "T47n1992_003:0629b08": "不信依前受辛苦。",
    "T47n1992_003:0629b09": "日昳未平等。舒光照天地。江海高山總不妨。",
    "T47n1992_003:0629b10": "這箇分明智中智。",
    "T47n1992_003:0629b11": "晡時串萬別。千差識取真。一正百邪俱不起。",
    "T47n1992_003:0629b12": "十力圓通號世尊。",
    "T47n1992_003:0629b13": "日沒酉諸行。無常不長久。經行坐臥不生心。",
    "T47n1992_003:0629b14": "便是余家真道友。",
    "T47n1992_003:0629b15": "黃昏戌寂靜。安禪功已畢。了了通身六道光。",
    "T47n1992_003:0629b16": "錯解還同漆中漆。",
    "T47n1992_003:0629b17": "人定亥一念。不生無障礙。道合天機性宛然。",
    "T47n1992_003:0629b18": "妙旨玄通觀自在。",
    "T47n1992_003:0629b19": "夜半子大智。圓通無彼此。迷悟還如鏡上塵。",
    "T47n1992_003:0629b20": "塵鏡俱亡更何事。",
    "T47n1992_003:0629b21": "勸世",
    "T47n1992_003:0629b22": "近見人多說是非。不能緘口道相依。言他短",
    "T47n1992_003:0629b23": "處君還短。長短誰人自得知。",
    "T47n1992_003:0629b24": "聖凡邪正自須知。莫管他人是與非。今古幾",
    "T47n1992_003:0629b25": "能窮妙盡。妄隨塵境走如痴。",
    "T47n1992_003:0629b26": "爭人競我幾時休。不覺春光已變秋。葉落雁",
    "T47n1992_003:0629b27": "歸霜漸冷。布衣草屨更何求。",
    "T47n1992_003:0629b28": "汾陽無德禪師歌頌卷下(終)"
}