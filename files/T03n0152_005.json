{
    "T03n0152_005:0024a15": "六度集經卷第五",
    "T03n0152_005:0024a17": "吳康居國沙門康僧會譯",
    "T03n0152_005:0024a18": "忍辱度無極章第三(此有十三章)",
    "T03n0152_005:0024a19": "「忍辱度無極者，厥則云何？菩薩深惟：『眾生",
    "T03n0152_005:0024a20": "識神，以癡自壅，貢高自大，常欲勝彼，官",
    "T03n0152_005:0024a21": "爵國土六情之好，己欲專焉。若覩彼有，",
    "T03n0152_005:0024a22": "愚即貪嫉，貪嫉處內、瞋恚處外，施不覺",
    "T03n0152_005:0024a23": "止，其為狂醉，長處盲冥矣。展轉五道，太",
    "T03n0152_005:0024a24": "山燒煮，餓鬼畜生，積苦無量。』菩薩覩之",
    "T03n0152_005:0024a25": "即覺，悵然而歎：『眾生所以有亡國破家、危",
    "T03n0152_005:0024a26": "身滅族，生有斯患，死有三道之辜，皆由不",
    "T03n0152_005:0024a27": "能懷忍行慈，使其然矣。』菩薩覺之，即自",
    "T03n0152_005:0024a28": "誓曰：『吾寧就湯火之酷、菹醢之患，終不恚",
    "T03n0152_005:0024a29": "毒加於眾生也。夫忍不可忍者，萬福之",
    "T03n0152_005:0024b01": "原矣。』自覺之後，世世行慈，眾生加己罵",
    "T03n0152_005:0024b02": "詈捶杖，奪其財寶妻子國土，危身害命，菩",
    "T03n0152_005:0024b03": "薩輙以諸佛忍力之福，迮滅毒恚，慈悲",
    "T03n0152_005:0024b04": "愍之追而濟護，若其免咎，為之歡喜。」",
    "T03n0152_005:0024b05": "（四二）「昔者菩薩，覩世穢濁，君臣無道，背真向",
    "T03n0152_005:0024b06": "邪，難以導化，故隱明藏影處于塚間，習",
    "T03n0152_005:0024b07": "其忍行。塚間有牛犢子，常取其屎尿以為",
    "T03n0152_005:0024b08": "飲食，連其軀命暴露精思，顏貌醜黑人皆",
    "T03n0152_005:0024b09": "惡焉。國人覩之，更相告曰：『斯土有鬼。』見者",
    "T03n0152_005:0024b10": "靡不唾罵，土石撲之。菩薩無絲髮之恚，",
    "T03n0152_005:0024b11": "慈心愍曰：『痛夫斯人，不覩佛經而為斯惡。』",
    "T03n0152_005:0024b12": "誓曰：『吾為如來、無所著、正真覺道者，必度",
    "T03n0152_005:0024b13": "茲焉。』菩薩法忍度無極行忍辱如是。」",
    "T03n0152_005:0024b14": "（四三）「昔者菩薩，厥名曰睒，常懷普慈，潤逮眾",
    "T03n0152_005:0024b15": "生，悲愍群愚不覩三尊。將其二親處于山",
    "T03n0152_005:0024b16": "澤，父母年耆兩目失明，睒為悲楚，言之泣",
    "T03n0152_005:0024b17": "涕。夜常三興，消息寒溫，至孝之行，德香",
    "T03n0152_005:0024b18": "熏乾，地祇海龍國人並知。奉佛十善，不",
    "T03n0152_005:0024b19": "殺眾生，道不拾遺，守貞不娶，身禍都息，",
    "T03n0152_005:0024b20": "兩舌惡罵，妄言綺語，譖謗邪偽，口過都絕，",
    "T03n0152_005:0024b21": "中心眾穢，嫉恚貪餮，心垢都寂。信善有",
    "T03n0152_005:0024b22": "福，為惡有殃。以草茅為廬，蓬蒿為席，清",
    "T03n0152_005:0024b23": "淨無欲，志若天金。山有流泉，中生蓮華，",
    "T03n0152_005:0024b24": "眾果甘美周旋其邊，夙興採果，未甞先甘，",
    "T03n0152_005:0024b25": "其仁遠照，禽獸附恃。二親時渴，睒行汲水，",
    "T03n0152_005:0024b26": "迦夷國王入山田獵，彎弓發矢，射山麋",
    "T03n0152_005:0024b27": "鹿，誤中睒胸，矢毒流行，其痛難言。左右顧",
    "T03n0152_005:0024b28": "眄，涕泣大言：『誰以一矢殺三道士者乎？吾",
    "T03n0152_005:0024b29": "親年耆，又俱失明，一朝無我，普當殞命。』",
    "T03n0152_005:0024c01": "抗聲哀曰：『象以其牙，犀以其角，翠以其",
    "T03n0152_005:0024c02": "毛，吾無牙角光目之毛，將以何死乎？』王聞",
    "T03n0152_005:0024c03": "哀聲，下馬問曰：『爾為深山乎？』答曰：『吾將二",
    "T03n0152_005:0024c04": "親處斯山中，除世眾穢，學進道志。』「王聞睒",
    "T03n0152_005:0024c05": "言，哽噎流淚，甚痛悼之。曰：『吾為不仁，殘",
    "T03n0152_005:0024c06": "夭物命，又殺至孝。』舉哀云：『奈此何？』群臣巨",
    "T03n0152_005:0024c07": "細莫不哽咽。王重曰：『吾以一國救子之",
    "T03n0152_005:0024c08": "命，願示親所在，吾欲首過。』曰：『便向小徑，去",
    "T03n0152_005:0024c09": "斯不遠有小蓬廬，吾親在中。為吾啟親，",
    "T03n0152_005:0024c10": "自斯長別，幸卒餘年，慎無追戀也。』勢復舉",
    "T03n0152_005:0024c11": "哀，奄忽而絕。王逮士眾，重復哀慟，尋所示",
    "T03n0152_005:0024c12": "路到厥親所。王從眾多，草木肅肅有聲，二",
    "T03n0152_005:0024c13": "親聞之，疑其異人，曰：『行者何人？』王曰：『吾",
    "T03n0152_005:0024c14": "是迦夷國王。』親曰：『王翔茲甚善，斯有草",
    "T03n0152_005:0024c15": "席可以息涼，甘果可食，吾子汲水，今者且",
    "T03n0152_005:0024c16": "還。』王覩其親以慈待子，重為哽噎。王謂親",
    "T03n0152_005:0024c17": "曰：『吾覩兩道士以慈待子，吾心切悼甚痛",
    "T03n0152_005:0024c18": "無量。道士子睒者，吾射殺之。』親驚怛曰：『吾子",
    "T03n0152_005:0024c19": "何罪而殺之乎？子操仁惻，蹈地常恐地痛，",
    "T03n0152_005:0024c20": "其有何罪而王殺之？』王曰：『至孝之子，實為",
    "T03n0152_005:0024c21": "上賢，吾射麋鹿誤中之耳！』曰：『子已死，將何",
    "T03n0152_005:0024c22": "恃哉？吾今死矣。惟願大王牽吾二老，著子",
    "T03n0152_005:0024c23": "屍處，必見窮沒，庶同灰土。』王聞親辭，又重",
    "T03n0152_005:0024c24": "哀慟，自牽其親，將至屍所。父以首著膝",
    "T03n0152_005:0024c25": "上，母抱其足，嗚口吮足，各以一手捫其",
    "T03n0152_005:0024c26": "箭瘡，椎胸搏頰仰首呼曰：『天神地神、樹神",
    "T03n0152_005:0024c27": "水神，吾子睒者，奉佛信法，尊賢孝親，懷",
    "T03n0152_005:0024c28": "無外之弘仁，潤逮草木。』又曰：『若子審奉佛",
    "T03n0152_005:0024c29": "至孝之誠上聞天者，箭當拔出，重毒消滅",
    "T03n0152_005:0025a01": "子獲生存，卒其至孝之行；子行不然，吾言",
    "T03n0152_005:0025a02": "不誠，遂當終沒，俱為灰土。』天帝釋、四天大",
    "T03n0152_005:0025a03": "王、地祇、海龍，聞親哀聲，信如其言，靡不",
    "T03n0152_005:0025a04": "擾動。「帝釋身下，謂其親曰：『斯至孝之子，",
    "T03n0152_005:0025a05": "吾能活之。』以天神藥灌睒口中，忽然得",
    "T03n0152_005:0025a06": "穌。父母及睒，王逮臣從，悲樂交集，普復",
    "T03n0152_005:0025a07": "舉哀。王曰：『奉佛至孝之德，乃至於斯。』遂命",
    "T03n0152_005:0025a08": "群臣：『自今之後率土人民，皆奉佛十德之",
    "T03n0152_005:0025a09": "善，修睒至孝之行。』一國則焉，然後國豐民",
    "T03n0152_005:0025a10": "康，遂致太平。」佛告諸比丘：「吾世世奉諸",
    "T03n0152_005:0025a11": "佛至孝之行，德高福盛，遂成天中之天三界",
    "T03n0152_005:0025a12": "獨步。時睒者，吾身是。國王者，阿難是。睒父",
    "T03n0152_005:0025a13": "者，今吾父是。母者，吾母舍妙是。天帝釋者，彌",
    "T03n0152_005:0025a14": "勒是也。菩薩法忍度無極行忍辱如是。」",
    "T03n0152_005:0025a15": "（四四）「昔者菩薩，時為梵志，名羼提和，處在山",
    "T03n0152_005:0025a16": "澤，樹下精思，以果泉水而為飲食。內垢消",
    "T03n0152_005:0025a17": "盡，處在空寂，弘明六通得盡知之。智名香",
    "T03n0152_005:0025a18": "熏聞八方上下，十方諸佛、緣一覺道、應儀聖",
    "T03n0152_005:0025a19": "眾靡不咨嗟。釋梵四王、海龍地祇，朝夕",
    "T03n0152_005:0025a20": "肅虔叉手稽首，稟化承風擁護其國，風",
    "T03n0152_005:0025a21": "雨順時，五穀豐熟，毒消災滅，君臣熾盛。其",
    "T03n0152_005:0025a22": "王名迦梨，入山畋獵，馳逐麋鹿，尋其",
    "T03n0152_005:0025a23": "足跡歷菩薩前，王問道士：『獸跡歷茲，其為",
    "T03n0152_005:0025a24": "如行乎？』菩薩默惟：『眾生擾擾，唯為身命，畏",
    "T03n0152_005:0025a25": "死貪生，吾心何異哉？吾儻語王，虐殺不仁，",
    "T03n0152_005:0025a26": "罪與王同；儻云不見，吾為欺矣。』中心恧然",
    "T03n0152_005:0025a27": "低首不云。王即怒曰：『當死乞人，吾現帝",
    "T03n0152_005:0025a28": "王一國之尊，問不時對而佯低頭乎？』其國",
    "T03n0152_005:0025a29": "名揥手爪曰不，菩薩惆悵，揥手爪曰不乎，",
    "T03n0152_005:0025b01": "示王以為不見。曰：『獸跡歷茲而云不見，",
    "T03n0152_005:0025b02": "王勢自在，為不能戮爾乎？』菩薩曰：『吾聽王",
    "T03n0152_005:0025b03": "耳。』王曰：『爾為誰耶？』曰：『吾忍辱人。』王怒拔劒",
    "T03n0152_005:0025b04": "截其右臂。菩薩念曰：『吾志上道，與時無",
    "T03n0152_005:0025b05": "諍，斯王尚加吾刃，豈況黎庶乎？願吾得",
    "T03n0152_005:0025b06": "佛必先度之，無令眾生效其為惡也。』王",
    "T03n0152_005:0025b07": "曰：『若為誰乎？』曰：『吾忍辱人。』又截其左手，",
    "T03n0152_005:0025b08": "一問一截，截其脚，截其耳，截其鼻，血若",
    "T03n0152_005:0025b09": "流泉，其痛無量，天地為震動，日即無明。「四",
    "T03n0152_005:0025b10": "天大王僉然俱臻，同聲恚曰：『斯王酷烈，",
    "T03n0152_005:0025b11": "其為難齊。』謂道士曰：『無以污心。吾等誅",
    "T03n0152_005:0025b12": "王及其妻子，并滅一國，以彰其惡。』道士答",
    "T03n0152_005:0025b13": "曰：『斯何言乎？此殃由吾前世不奉佛教加",
    "T03n0152_005:0025b14": "毒于彼，為惡禍追，猶影之繫形矣。昔種之",
    "T03n0152_005:0025b15": "少，而今獲多，吾若順命，禍若天地，累劫",
    "T03n0152_005:0025b16": "受咎，豈可畢哉？』黎民覩變，馳詣首過齊",
    "T03n0152_005:0025b17": "聲而曰：『道士處茲，景祐潤國，禳災滅疫；而",
    "T03n0152_005:0025b18": "斯極愚之君，不知臧否，不明去就，惡加",
    "T03n0152_005:0025b19": "元聖。惟願聖人，無以吾等報上帝也。』菩",
    "T03n0152_005:0025b20": "薩答曰：『王以無辜之惡痛加吾身，吾心愍",
    "T03n0152_005:0025b21": "之，猶慈母之哀其赤子也；黎庶何過而怨",
    "T03n0152_005:0025b22": "之乎？假有疑望，爾捉吾斷臂以來。』民即",
    "T03n0152_005:0025b23": "捉之，乳湩交流。曰：『吾有慈母之哀，今其信，",
    "T03n0152_005:0025b24": "現於茲。』民覩弘信，靡不稟化，欣懌而退。",
    "T03n0152_005:0025b25": "「菩薩有弟，亦覩道元，處在異山，以天眼",
    "T03n0152_005:0025b26": "徹視，覩天神鬼龍會議王惡，靡不懷忿。懼",
    "T03n0152_005:0025b27": "兄有損德之心，以神足之兄所。曰：『有所",
    "T03n0152_005:0025b28": "中傷乎？』答曰：『不也。爾欲照吾信。取斷手",
    "T03n0152_005:0025b29": "足耳鼻著其故處，復者即吾信矣。』弟續之",
    "T03n0152_005:0025c01": "即復，兄曰：『吾普慈之信于今著矣。』天神地",
    "T03n0152_005:0025c02": "祇靡不悲喜，稽首稱善，更相勸導，進志",
    "T03n0152_005:0025c03": "高行，受戒而退。自斯之後日月無光，五",
    "T03n0152_005:0025c04": "星失度，妖怪相屬，枯旱穀貴，民困怨其王",
    "T03n0152_005:0025c05": "也。」佛告諸比丘：「時羼提和者，即吾身是。弟者，",
    "T03n0152_005:0025c06": "彌勒是。王者，羅漢拘隣是。菩薩法忍度無極",
    "T03n0152_005:0025c07": "行忍辱如是。」",
    "T03n0152_005:0025c08": "（四五）「昔者菩薩，生於貧家，貧家不育，以褻",
    "T03n0152_005:0025c09": "裹之，夜無人時，默置四街，并錢一千送",
    "T03n0152_005:0025c10": "著其道。國俗以斯日為吉祥之日，率土野",
    "T03n0152_005:0025c11": "會，君子小人，各以其類盛饌快樂。梵志覩",
    "T03n0152_005:0025c12": "戲，讚會者曰：『嗟于今日會者！別有如粳",
    "T03n0152_005:0025c13": "米純白無糅，厥香苾芬。若夫今日產生男",
    "T03n0152_005:0025c14": "女，貴而且賢。』坐中有一理家，獨而無嗣，聞",
    "T03n0152_005:0025c15": "之默喜，令人四布索棄子者，使問路人曰：",
    "T03n0152_005:0025c16": "『覩有棄子者乎？』路人曰：『有獨母取焉。』",
    "T03n0152_005:0025c17": "使人尋之，得其所在，曰：『吾四姓富而無嗣，",
    "T03n0152_005:0025c18": "爾以兒貢，可獲眾寶。』母曰：『可留錢送兒，從",
    "T03n0152_005:0025c19": "欲索貨。』母獲如志。育兒數月，而婦姙身，",
    "T03n0152_005:0025c20": "曰：『吾以無嗣故育異姓，天授余祚，今以",
    "T03n0152_005:0025c21": "子為？』以褻裹之夜著汫中。家羊日就而",
    "T03n0152_005:0025c22": "乳，牧人尋察覩兒，即歎曰：『上帝何緣落其",
    "T03n0152_005:0025c23": "子於茲乎？』取歸育之以羊湩乳。四姓覺",
    "T03n0152_005:0025c24": "知，誥曰：『緣竊湩乎？』對曰：『吾獲天之",
    "T03n0152_005:0025c25": "遺子，以湩育之。』四姓悵悔。還育數月，婦遂",
    "T03n0152_005:0025c26": "產男，惡念更生，又復如前以褻裹之著",
    "T03n0152_005:0025c27": "車轍中，兒心存佛三寶，慈向其親。「晨有商",
    "T03n0152_005:0025c28": "人數百乘車，徑路由茲，牛躓不進，商人察",
    "T03n0152_005:0025c29": "其所以，覩兒驚曰：『天帝之子，何緣在茲乎？』",
    "T03n0152_005:0026a01": "抱著車中，牛進若流，前二十里息牛亭側，",
    "T03n0152_005:0026a02": "有獨母白商人乞曰：『以兒相惠濟吾老窮。』",
    "T03n0152_005:0026a03": "即惠之矣。母育未幾，四姓又聞，愴然而",
    "T03n0152_005:0026a04": "曰：『吾之不仁殘天德乎？』又以眾寶請兒歸",
    "T03n0152_005:0026a05": "家，哽噎自責，等育二兒。數年之間，覩兒之",
    "T03n0152_005:0026a06": "智奇變縱橫，惡念又生曰：『斯明溢度，吾兒否",
    "T03n0152_005:0026a07": "哉，必虜之矣。』褻裹入山，棄著竹中絕食",
    "T03n0152_005:0026a08": "必殞。兒興慈念曰：『吾後得佛，必濟眾苦矣。』",
    "T03n0152_005:0026a09": "山近谿水，兒自力搖從竹墮地，展轉至",
    "T03n0152_005:0026a10": "其水側。去水二十里，有擔死人陬，陬有",
    "T03n0152_005:0026a11": "人行取樵，遙見小兒，就視歎曰：『上帝落",
    "T03n0152_005:0026a12": "其子乎？』抱歸育焉。四姓又聞，厥恨如前，以",
    "T03n0152_005:0026a13": "眾名寶請歸悲泣，并教書數仰觀俯占，眾",
    "T03n0152_005:0026a14": "道之術過目即能，稟性仁孝，言輙導化，國人",
    "T03n0152_005:0026a15": "稱聖，儒士雲集。父兇念生，厥性惡重，前家",
    "T03n0152_005:0026a16": "有冶師去城七里，欲圖殺兒，書勅冶師",
    "T03n0152_005:0026a17": "曰：『昔育此兒，兒入吾家，疾疫相仍，財耗",
    "T03n0152_005:0026a18": "畜死。太卜占云：「兒致此災。」書到極攝，投之",
    "T03n0152_005:0026a19": "火中。』訛命兒曰：『吾年西夕加有重疾，爾到",
    "T03n0152_005:0026a20": "冶師所諦計錢寶，是爾終年之財。』兒受命",
    "T03n0152_005:0026a21": "行，於城門內，覩弟與輩彈胡桃戲，弟曰：",
    "T03n0152_005:0026a22": "『兄來吾之幸矣，為吾復折。』兄曰：『父命當行。』",
    "T03n0152_005:0026a23": "弟曰：『吾請行矣。』奪書之冶師所。冶師承書，",
    "T03n0152_005:0026a24": "投弟于火。父心忪忪而怖，遣使索兒，使覩",
    "T03n0152_005:0026a25": "兄曰：『弟如之乎？』兄如狀對。兄歸陳之，父",
    "T03n0152_005:0026a26": "驛馬追兒已為灰矣。「父投躬呼天結氣內",
    "T03n0152_005:0026a27": "塞，遂成癈疾。又生毒念曰：『吾無嗣已，",
    "T03n0152_005:0026a28": "不以斯子為？必欲殺之。』父有邸閣去國",
    "T03n0152_005:0026a29": "千里，仍遣斯兒曰：『彼散吾財，爾往計校。今",
    "T03n0152_005:0026b01": "與邸閣書，囊藏蠟封，爾急以行。』書陰勅曰：",
    "T03n0152_005:0026b02": "『此兒到，急以石縛腰沈之深淵。』兒受命稽",
    "T03n0152_005:0026b03": "首，輕騎進半。道有梵志，與父遙相被服，",
    "T03n0152_005:0026b04": "常相問遺書數往來。梵志有女，女既賢明，",
    "T03n0152_005:0026b05": "深知吉凶天文占候，兒行到梵志所居曰：",
    "T03n0152_005:0026b06": "『吾父所親梵志正在斯止。』謂從者曰：『今欲",
    "T03n0152_005:0026b07": "過修禮之，可乎？』從者曰：『善！』即過覲禮。梵志",
    "T03n0152_005:0026b08": "喜曰：『吾兄子來。』便命四隣學士儒生耆",
    "T03n0152_005:0026b09": "德雲集，娛宴歡樂，并諮眾疑靡不欣懌，",
    "T03n0152_005:0026b10": "終日極夜各疲眠寐。女竊覩男，見其腰帶",
    "T03n0152_005:0026b11": "佩囊封之書，默解取還，省讀其辭，悵然",
    "T03n0152_005:0026b12": "而歎曰：『斯何妖厲，賊害仁子乃至斯乎？』裂",
    "T03n0152_005:0026b13": "書更之，其辭曰：『吾年西垂，重疾日困，彼梵",
    "T03n0152_005:0026b14": "志吾之親友也，厥女既賢且明，古今任為",
    "T03n0152_005:0026b15": "兒匹，極具寶帛娉禮務好小禮大娉，納",
    "T03n0152_005:0026b16": "妻之日，案斯勅矣。』為書畢，開關復之。「明",
    "T03n0152_005:0026b17": "晨進路，梵志眾儒靡不尋歎。邸閣得書，承",
    "T03n0152_005:0026b18": "命具禮詣梵志家。梵志夫妻議曰：『夫婚姻",
    "T03n0152_005:0026b19": "之儀，始之於擇行問咎占兆，彼善禮備即",
    "T03n0152_005:0026b20": "吾許焉。今現男不媒禮娉便臻，彼豈將慢",
    "T03n0152_005:0026b21": "乎？』又退讌息曰：『男女為偶，自古然矣。男",
    "T03n0152_005:0026b22": "賢女貞，誠亦難值。』遂納禮會宗，九族歎曰：",
    "T03n0152_005:0026b23": "『斯榮傳世。』納妻禮成，邸閣馳啟，四姓聞之",
    "T03n0152_005:0026b24": "結疾殊篤。兒聞親疾，哽咽而言：『夫命難",
    "T03n0152_005:0026b25": "保，猶幻非真。』梵志欲擇良日遣還，菩薩內",
    "T03n0152_005:0026b26": "痛不從其云，室家馳歸升堂稽首，妻尋",
    "T03n0152_005:0026b27": "再拜，垂泣而進三步又拜，稱名曰『妾是子男",
    "T03n0152_005:0026b28": "某妻，親召妾為某，當奉宗嗣箕帚之使，",
    "T03n0152_005:0026b29": "盡禮修孝。惟願大人疾瘳福臻，永保無終",
    "T03n0152_005:0026c01": "之壽，令其展情獲孝婦之德。』四姓結忿內",
    "T03n0152_005:0026c02": "塞而殞。菩薩殯送慈惻哀慕，一國稱孝，喪",
    "T03n0152_005:0026c03": "畢修行馨熏十方。」佛告諸比丘：「童子者，吾",
    "T03n0152_005:0026c04": "身是也。妻者，俱夷是。四姓者，調達是。菩",
    "T03n0152_005:0026c05": "薩法忍度無極行忍辱如是。」",
    "T03n0152_005:0026c06": "（四六）「昔者菩薩為大國王，常以四等育護眾",
    "T03n0152_005:0026c07": "生，聲動遐邇靡不歎懿。舅亦為王，處在異",
    "T03n0152_005:0026c08": "國，性貪無耻，以兇為健。開士林歎：『菩薩懷",
    "T03n0152_005:0026c09": "二儀之仁惠。』虛誣謗訕為造訧端，興兵欲",
    "T03n0152_005:0026c10": "奪菩薩國。菩薩群僚僉曰：『寧為天仁賤，不",
    "T03n0152_005:0026c11": "為犲狼貴也。』民曰：『寧為有道之畜，不",
    "T03n0152_005:0026c12": "為無道民矣。』料選武士陳軍振旅，國王",
    "T03n0152_005:0026c13": "登臺觀軍情猥，流淚涕泣交頸曰：『以吾",
    "T03n0152_005:0026c14": "一躬毀兆民之命，國亡難復，人身難獲，",
    "T03n0152_005:0026c15": "吾之遁邁，國境咸康，將誰有患乎？』王與",
    "T03n0152_005:0026c16": "元后俱委國亡。舅入處國，以貪殘為",
    "T03n0152_005:0026c17": "政，戮忠貞、進佞蠱，政苛民困，怨泣相",
    "T03n0152_005:0026c18": "屬，思詠舊君猶孝子之存慈親也。「王與",
    "T03n0152_005:0026c19": "元妃處于山林，海有邪龍，好妃光顏，化",
    "T03n0152_005:0026c20": "為梵志，訛叉手箕坐垂首靖思，有似道",
    "T03n0152_005:0026c21": "士惟禪定時。王覩欣然，日採果供養。龍",
    "T03n0152_005:0026c22": "伺王行，盜挾妃去，將還海居。路由兩",
    "T03n0152_005:0026c23": "山夾道之徑，山有巨鳥，張翼塞徑，與龍",
    "T03n0152_005:0026c24": "一戰焉。龍為震電擊鳥，墮其右翼，遂獲",
    "T03n0152_005:0026c25": "還海。「王採果還，不見其妃，悵然而曰：",
    "T03n0152_005:0027a01": "『吾宿行違，殃咎隣臻乎？』乃執弓持矢，經歷",
    "T03n0152_005:0027a02": "諸山尋求元妃。覩有滎流，尋極其原，",
    "T03n0152_005:0027a03": "見巨獼猴而致哀慟，王愴然曰：『爾復何哀",
    "T03n0152_005:0027a04": "乎？』獼猴曰：『吾與舅氏併肩為王，舅以勢",
    "T03n0152_005:0027a05": "強奪吾眾矣，嗟乎無訴。子今何緣翔茲",
    "T03n0152_005:0027a06": "山岨乎？』菩薩答曰：『吾與爾其憂齊矣！吾又",
    "T03n0152_005:0027a07": "亡妃，未知所之。』猴曰：『子助吾戰，復吾士",
    "T03n0152_005:0027a08": "眾；為子尋之，終必獲矣。』王然之曰：『可。』明日",
    "T03n0152_005:0027a09": "猴與舅戰，王乃彎弓擩矢，股肱勢張，舅遙",
    "T03n0152_005:0027a10": "悚懼，播徊迸馳，猴王眾反，遂命眾曰：『人王",
    "T03n0152_005:0027a11": "元妃，迷在斯山，爾等布索。』猴眾各行，見鳥",
    "T03n0152_005:0027a12": "病翼，鳥曰：『爾等奚求乎？』曰：『人王亡其正妃，",
    "T03n0152_005:0027a13": "吾等尋之。』鳥曰：『龍盜之矣！吾勢無如，今在",
    "T03n0152_005:0027a14": "海中大洲之上。』言畢鳥絕。「猴王率眾，由徑",
    "T03n0152_005:0027a15": "臨海，憂無以渡。天帝釋即化為獼猴，身",
    "T03n0152_005:0027a16": "病疥癬，來進曰：『今士眾之多，其踰海沙，",
    "T03n0152_005:0027a17": "何憂不達於彼洲乎？今各復負石杜海，",
    "T03n0152_005:0027a18": "可以為高山，何但通洲而已？』猴王即封之",
    "T03n0152_005:0027a19": "為監，眾從其謀，負石功成，眾得濟度，圍洲",
    "T03n0152_005:0027a20": "累沓。龍作毒霧，猴眾都病無不仆地。二",
    "T03n0152_005:0027a21": "王悵愁，小猴重曰：『令眾病瘳，無勞聖念。』",
    "T03n0152_005:0027a22": "即以天藥傅眾鼻中，眾則奮鼻而興，力",
    "T03n0152_005:0027a23": "勢踰前。龍即興風雲以擁天日，電耀光",
    "T03n0152_005:0027a24": "海，勃怒霹靂震乾動地。小猴曰：『人王妙射，",
    "T03n0152_005:0027a25": "夫電耀者即龍矣。發矢除凶，為民招福，眾",
    "T03n0152_005:0027a26": "聖無怨矣。』霆耀電光，王乃放箭，正破龍胸，",
    "T03n0152_005:0027a27": "龍被射死，猴眾稱善。小猴拔龍門鑰，開門",
    "T03n0152_005:0027a28": "出妃，天鬼咸喜。二王俱還本山，更相辭謝，",
    "T03n0152_005:0027a29": "謙光崇讓。「會舅王死，無有嗣子，臣民奔馳",
    "T03n0152_005:0027b01": "尋求舊君，於彼山阻君臣相見，哀泣",
    "T03n0152_005:0027b02": "俱還，并獲舅國，兆民歡喜稱壽萬歲，大赦",
    "T03n0152_005:0027b03": "寬政，民心欣欣含笑且行。王曰：『婦離所",
    "T03n0152_005:0027b04": "天隻行一宿，眾有疑望，豈況旬朔乎？還于",
    "T03n0152_005:0027b05": "爾宗事合古儀。』妃曰：『吾雖在穢蟲之窟，猶",
    "T03n0152_005:0027b06": "蓮華居于污泥。吾言有信，地其坼矣。』言",
    "T03n0152_005:0027b07": "畢地裂，曰：『吾信現矣。』王曰：『善哉！夫貞潔者沙",
    "T03n0152_005:0027b08": "門之行。』自斯國內，商人讓利，士者辭位，",
    "T03n0152_005:0027b09": "豪能忍賤，強不陵弱，王之化也。婬婦改操，",
    "T03n0152_005:0027b10": "危命守貞，欺者尚信，巧偽守真，元妃",
    "T03n0152_005:0027b11": "之化也。」佛告諸比丘：「時國王者，我身是也。",
    "T03n0152_005:0027b12": "妃者，俱夷是。舅者，調達是。天帝釋者，彌勒是",
    "T03n0152_005:0027b13": "也。菩薩法忍度無極行忍辱如是。」",
    "T03n0152_005:0027b14": "（四七）「昔者菩薩，身為獼猴，力幹尠輩，明哲",
    "T03n0152_005:0027b15": "踰人，常懷普慈拯濟眾生。處在深山，登",
    "T03n0152_005:0027b16": "樹採果，覩山谷中有窮陷人，不能自出，",
    "T03n0152_005:0027b17": "數日哀號，呼天乞活。獼猴聞哀，愴為流淚",
    "T03n0152_005:0027b18": "曰：『吾誓求佛，唯為斯類耳。今不出此人，",
    "T03n0152_005:0027b19": "其必窮死。吾當尋岸下谷，負出之也。』遂入",
    "T03n0152_005:0027b20": "幽谷，使人負己，攀草上山置之平地，示",
    "T03n0152_005:0027b21": "其徑路曰：『在爾所之，別去之後慎無為惡",
    "T03n0152_005:0027b22": "也。』出人疲極，就閑臥息。人曰：『處谷飢饉，今",
    "T03n0152_005:0027b23": "出亦然，將何異哉？』心念：『當殺獼猴噉之，",
    "T03n0152_005:0027b24": "以濟吾命。不亦可乎！』以石椎首，血流丹",
    "T03n0152_005:0027b25": "地，猴臥驚起，眩倒緣樹，心無恚意，慈哀",
    "T03n0152_005:0027b26": "愍傷悲其懷惡，自念曰：『吾勢所不能度",
    "T03n0152_005:0027b27": "者，願其來世常逢諸佛，信受道教行之得",
    "T03n0152_005:0027b28": "度。世世莫有念惡如斯人也。』」佛告諸比",
    "T03n0152_005:0027b29": "丘：「獼猴者，吾身是也。谷中人者，調達是。菩",
    "T03n0152_005:0027c01": "薩法忍度無極行忍辱如是。」",
    "T03n0152_005:0027c02": "（四八）「昔者菩薩與阿難俱畢罪為龍，其一龍",
    "T03n0152_005:0027c03": "曰：『惟吾與卿共在海中靡所不覩，寧可俱",
    "T03n0152_005:0027c04": "上陸地遊戲乎？』答曰：『陸地人惡，起逢非常，",
    "T03n0152_005:0027c05": "不可出也。』一龍重曰：『化為小蛇耳。若路無",
    "T03n0152_005:0027c06": "人，尋大道戲；逢人則隱。何所憂乎？』於是相",
    "T03n0152_005:0027c07": "可，俱升遊觀。出水未久。道逢含毒蚖，蚖",
    "T03n0152_005:0027c08": "覩兩蛇厥兇念生，志往犯害，則吐毒喣沫",
    "T03n0152_005:0027c09": "兩蛇。一蛇起意，將欲以威神殺斯毒蚖；一",
    "T03n0152_005:0027c10": "蛇慈心，忍而諫止曰：『夫為高士，當赦眾",
    "T03n0152_005:0027c11": "愚，忍不可忍者，是乃為佛正真之大戒",
    "T03n0152_005:0027c12": "也。』即說偈曰：",
    "T03n0152_005:0027c13": "「『貪欲為狂夫，　　靡有仁義心，",
    "T03n0152_005:0027c14": "　　嫉妬欲害聖，　　唯默忍為安。",
    "T03n0152_005:0027c15": "　　非法不軌者，　　內無惻隱心，",
    "T03n0152_005:0027c16": "　　慳惡害布施，　　唯默忍為安。",
    "T03n0152_005:0027c17": "　　放逸無戒人，　　酷害懷賊心，",
    "T03n0152_005:0027c18": "　　不承順道德，　　唯默忍為安。",
    "T03n0152_005:0027c19": "　　背恩無反復，　　虛飾行諂偽，",
    "T03n0152_005:0027c20": "　　是為愚癡極，　　唯默忍為安。』",
    "T03n0152_005:0027c21": "「一蛇遂稱頌忍德，說偈陳義，一蛇敬受，遂",
    "T03n0152_005:0027c22": "不害蚖。一蛇曰：『吾等還海中，可乎？』相然俱",
    "T03n0152_005:0027c23": "去，奮其威神震天動地，興雲降雨變化",
    "T03n0152_005:0027c24": "龍耀，人鬼咸驚，蚖乃惶怖，屍視無知七",
    "T03n0152_005:0027c25": "日絕食。」佛告諸比丘：「爾時，欲害蚖龍者，阿",
    "T03n0152_005:0027c26": "難是也。說忍法龍者吾，身是也。含毒蚖者，",
    "T03n0152_005:0027c27": "調達是也。菩薩所在世世行忍，雖處禽",
    "T03n0152_005:0027c28": "獸不忘其行也。菩薩法忍度無極行忍辱",
    "T03n0152_005:0027c29": "如是。」",
    "T03n0152_005:0028a01": "（四九）「昔者有國名摩天羅，王名難，學通神",
    "T03n0152_005:0028a02": "明，靡幽不覩，覺世非常，曰：『吾身當朽為",
    "T03n0152_005:0028a03": "世糞壤，何國之可保？』捐榮棄樂，服大士之",
    "T03n0152_005:0028a04": "法服，一鉢食為足，稟沙門戒，山林為居積",
    "T03n0152_005:0028a05": "三十年。樹邊有坑，坑深三十丈。時，有獵者，",
    "T03n0152_005:0028a06": "馳騁尋鹿墮于坑中。時，有鳥、蛇各一，亦驚",
    "T03n0152_005:0028a07": "俱隕焉，體皆毀傷，俱亦困矣。仰天悲號，",
    "T03n0152_005:0028a08": "有孤窮之音。道士愴然，火照見之，涕泣交",
    "T03n0152_005:0028a09": "頸，臨坑告曰：『汝等無憂，吾拔汝重難。』即",
    "T03n0152_005:0028a10": "作長繩懸以登之，三物或銜或持，遂獲全",
    "T03n0152_005:0028a11": "命。俱叩頭謝曰：『吾等命在轉燭，道士仁",
    "T03n0152_005:0028a12": "惠弘普無量，令吾等得覩天日。願終斯",
    "T03n0152_005:0028a13": "身給眾所乏，以微報重，萬不賽一。』「道士",
    "T03n0152_005:0028a14": "曰：『吾為國王，國大民多，宮寶婇女諸國為",
    "T03n0152_005:0028a15": "上，願即響應何求不得？吾以國為怨窟，以",
    "T03n0152_005:0028a16": "色聲香味華服邪念，為六劒截吾身，六箭",
    "T03n0152_005:0028a17": "射吾體，由斯六邪輪轉受苦，三塗酷烈難",
    "T03n0152_005:0028a18": "忍難堪，吾甚厭之。捐國為沙門，願獲如",
    "T03n0152_005:0028a19": "來、無所著、正真道、最正覺、道法御、天人師，開",
    "T03n0152_005:0028a20": "化群生令還本元，豈但汝等三人而已",
    "T03n0152_005:0028a21": "乎？各還舊居見汝所親，令三自歸無違",
    "T03n0152_005:0028a22": "佛教矣。』「獵者曰：『處世有年，雖覩儒士",
    "T03n0152_005:0028a23": "積德為善，豈有若佛弟子恕己濟眾，隱",
    "T03n0152_005:0028a24": "處而不揚名者乎？若道士有之，願至吾",
    "T03n0152_005:0028a25": "家乞微供養。』烏曰：『吾名鉢，道士有難，願",
    "T03n0152_005:0028a26": "呼吾名，吾當馳詣。』蛇曰：『吾名萇，若道士",
    "T03n0152_005:0028a27": "有患，願呼吾名，必來報恩。』辭畢各退。「他",
    "T03n0152_005:0028a28": "日，道士之獵者舍，獵者遙見其來，告妻曰：",
    "T03n0152_005:0028a29": "『彼不祥之人來，吾勅汝為饌。』徐徐設之，",
    "T03n0152_005:0028b01": "彼過日中即不食矣。妻覩道士勃然作色，",
    "T03n0152_005:0028b02": "訛留設食，虛談過中。道士退矣，還山覩",
    "T03n0152_005:0028b03": "烏，呼名曰：『鉢。』烏問曰：『自何來耶？』曰：『獵者所",
    "T03n0152_005:0028b04": "來。』烏曰：『已食乎？』曰：『彼設未辦而日過中，時",
    "T03n0152_005:0028b05": "不應食故吾退耳。』烏曰：『凶咎之鬼難以慈",
    "T03n0152_005:0028b06": "濟，違仁背恩，凶逆之大也。吾無飲食，無",
    "T03n0152_005:0028b07": "以供養。留心坐斯，吾須臾還。』飛之般遮國，",
    "T03n0152_005:0028b08": "入王後宮，覩王夫人臥，首飾之中有明月",
    "T03n0152_005:0028b09": "珠。烏銜馳還，以奉道士。「夫人寐寤，求之不",
    "T03n0152_005:0028b10": "獲，即以上聞。王勅臣民：『有得之者，賞金",
    "T03n0152_005:0028b11": "銀各千斤，牛馬各千首；得不貢者，罪重滅",
    "T03n0152_005:0028b12": "宗。』道士惠獵者，獵者縛而白之。王曰：『汝從",
    "T03n0152_005:0028b13": "何得斯寶乎？』道士深惟：『以狀言之，即",
    "T03n0152_005:0028b14": "一國烏皆死矣；云盜得之，斯非佛弟子",
    "T03n0152_005:0028b15": "也。』默然受拷，杖楚千數，不怨王，不讎彼，",
    "T03n0152_005:0028b16": "弘慈誓曰：『令吾得佛，度眾生諸苦矣。』「王",
    "T03n0152_005:0028b17": "曰：『取道士埋之，唯出其頭，明日戮焉。』道",
    "T03n0152_005:0028b18": "士乃呼蛇曰：『萇。』蛇曰：『天下無知我名者，",
    "T03n0152_005:0028b19": "唯有道士耳。揚聲相呼，必有以也。』疾邁，",
    "T03n0152_005:0028b20": "見道士若茲，叩頭問曰：『何由致此？』道士具",
    "T03n0152_005:0028b21": "陳厥所由然。蛇流淚曰：『道士仁如天地，",
    "T03n0152_005:0028b22": "尚與禍會，豈況無道，誰將祐之乎？天仁無",
    "T03n0152_005:0028b23": "怨，斯王唯有太子一人，無他儲副，我將",
    "T03n0152_005:0028b24": "入宮咋殺太子，以吾神藥傅之即愈。』蛇",
    "T03n0152_005:0028b25": "夜入宮，咋之即絕。停屍三日，令曰：『有能活",
    "T03n0152_005:0028b26": "太子者，分國而治。』載之山間，當火葬之。",
    "T03n0152_005:0028b27": "行徑歷道士邊，道士曰：『太子何疾而致喪",
    "T03n0152_005:0028b28": "身乎？且無葬矣！吾能活之。』從者聞說，馳",
    "T03n0152_005:0028b29": "以上聞。王心悲喜，重更哀慟曰：『吾赦爾",
    "T03n0152_005:0028c01": "罪，分國為王。』道士以藥傅身，太子忽然興",
    "T03n0152_005:0028c02": "曰：『吾何緣在斯乎？』從者具陳所以。太子",
    "T03n0152_005:0028c03": "還宮，巨細喜舞。「分國惠之，一無所受。王",
    "T03n0152_005:0028c04": "寤曰：『分國不受，豈當盜哉？』問：『子何國人？",
    "T03n0152_005:0028c05": "以何見為沙門乎？何從獲珠？行高乃然，",
    "T03n0152_005:0028c06": "忽罹斯患，將以何由？』道士本末陳焉，王",
    "T03n0152_005:0028c07": "為愴然泣淚流面。王告獵者曰：『子有功",
    "T03n0152_005:0028c08": "勳於國，悉呼九親來，吾欲重賜之。』親無巨",
    "T03n0152_005:0028c09": "細皆詣宮門，王曰：『不仁背恩，惡之元首。』盡",
    "T03n0152_005:0028c10": "殺之矣。道士入山學道，精進不惓，命終",
    "T03n0152_005:0028c11": "生天上。」佛告諸比丘：「時道士者，吾身是也。",
    "T03n0152_005:0028c12": "烏者，鶖鷺子是也。蛇者，阿難是，獵者。調達",
    "T03n0152_005:0028c13": "是。其妻者，懷槃女子是也。菩薩弘仁度無",
    "T03n0152_005:0028c14": "極行忍辱如是。」",
    "T03n0152_005:0028c15": "（五〇）「昔者拘深國王名抑迦達，其國廣大，人",
    "T03n0152_005:0028c16": "民熾盛，治國以正，不枉兆民。王有子二",
    "T03n0152_005:0028c17": "人，一男一女，男名須達，女名安闍難，執行",
    "T03n0152_005:0028c18": "清淨，王甚重之。為作金池，二兒入池浴，池",
    "T03n0152_005:0028c19": "中有龜，龜名金，瞽一眼，亦於水戲，觸二",
    "T03n0152_005:0028c20": "兒身，兒驚大呼！王則問其所以？云：『池中有",
    "T03n0152_005:0028c21": "物，觸怖我等。』王怒曰：『池為兒設，何物",
    "T03n0152_005:0028c22": "處之而恐吾兒？』令施罛取之，鬼龍奇怪，",
    "T03n0152_005:0028c23": "趣使得之。罟師得龜，王曰：『當作何殺",
    "T03n0152_005:0028c24": "之？』群臣或言：『斬首。』或言：『生燒。』或言：",
    "T03n0152_005:0028c25": "『剉之作羹。』一臣曰：『斯殺不酷，唯以投大",
    "T03n0152_005:0028c26": "海中，斯所謂酷者也。』龜笑曰：『唯斯酷矣。』",
    "T03n0152_005:0028c27": "王使投之江中。「龜得免，喜馳詣龍王所，自",
    "T03n0152_005:0028c28": "陳曰：『人王抑迦達有女，端正光華，天女為",
    "T03n0152_005:0028c29": "雙。人王乃心區區，大王欲以女結為媛",
    "T03n0152_005:0029a01": "親。』龍曰：『汝誠乎？』龜曰：『唯然。』為龜具設",
    "T03n0152_005:0029a02": "盛饌皆以寶器，龜曰：『早遣賢臣相尋，吾",
    "T03n0152_005:0029a03": "王欲得其決。』龍遣賢臣十六，從龜至人",
    "T03n0152_005:0029a04": "王城下壍中，龜曰：『汝等止此！吾往上聞。』龜",
    "T03n0152_005:0029a05": "遂遁邁不復來還。十六臣悁悒俱入城",
    "T03n0152_005:0029a06": "見王，王曰：『龍等來為？』對曰：『天王仁惠",
    "T03n0152_005:0029a07": "接臣等，王欲以貴女為吾王妃，故遣臣",
    "T03n0152_005:0029a08": "等來迎。』王怒曰：『豈有人王之女與蛇龍",
    "T03n0152_005:0029a09": "為偶乎？』龍對曰：『大王故遣神龜宣命，臣",
    "T03n0152_005:0029a10": "等不虛來。』王不許之。諸龍變化，令宮中眾",
    "T03n0152_005:0029a11": "物皆為龍，耀遶王前後。王懼叫呼！群臣",
    "T03n0152_005:0029a12": "驚愕，皆詣殿下質問所以。王具說其狀，",
    "T03n0152_005:0029a13": "眾臣僉曰：『豈可以一女之故，而亡國乎？』",
    "T03n0152_005:0029a14": "「王及群臣臨水送女，遂為龍妃，生男女二",
    "T03n0152_005:0029a15": "人。男名槃達，龍王死，男襲位為王。欲捨",
    "T03n0152_005:0029a16": "世榮之穢，學高行之志，其妻有萬數，皆尋",
    "T03n0152_005:0029a17": "從之，逃避幽隱猶不免焉。登陸地於",
    "T03n0152_005:0029a18": "私梨樹下，隱形變為蛇身槃屈而臥。夜則",
    "T03n0152_005:0029a19": "有燈火之明，在彼樹下數十枚矣，日日雨",
    "T03n0152_005:0029a20": "若干種華，色曜香美非世所覩。「國人有能",
    "T03n0152_005:0029a21": "厭龍者，名陂圖，入山求龍欲以行乞，覩",
    "T03n0152_005:0029a22": "牧牛兒問其有無。兒曰：『吾見一蛇，槃屈而",
    "T03n0152_005:0029a23": "臥於斯樹下，夜樹上有數十燈火，光明",
    "T03n0152_005:0029a24": "耀曄，華下若雪，色耀香美其為難喻，吾",
    "T03n0152_005:0029a25": "以身附之，亦無賊害之心。』術士曰：『善哉！獲",
    "T03n0152_005:0029a26": "吾願矣。』則以毒藥塗龍牙齒，牙齒皆落，",
    "T03n0152_005:0029a27": "以杖捶之，皮傷骨折。術士自首至尾以",
    "T03n0152_005:0029a28": "手捋之，其痛無量，亦無怨心，自咎宿行",
    "T03n0152_005:0029a29": "不杇乃致斯禍，誓願曰：『令吾得佛，拯",
    "T03n0152_005:0029b01": "濟群生都使安隱，莫如我今也。』「術士取",
    "T03n0152_005:0029b02": "龍著小篋中，荷負以行乞匃。每所至國，",
    "T03n0152_005:0029b03": "輙令龍舞，諸國群臣兆民靡不懼之。術士",
    "T03n0152_005:0029b04": "曰：『乞金銀各千斤，奴婢各千人，象馬牛車",
    "T03n0152_005:0029b05": "眾畜事各千數。』每至諸國，所獲皆然。轉",
    "T03n0152_005:0029b06": "入龍王祖父之國，其母及龍兄弟，皆於",
    "T03n0152_005:0029b07": "陸地求之，化為飛鳥依偟王宮。術士",
    "T03n0152_005:0029b08": "至，龍王化為五頭，適欲出舞而見其母",
    "T03n0152_005:0029b09": "兄妹，羞鄙逆縮不復出舞。術士呼之五六，",
    "T03n0152_005:0029b10": "龍遂頓伏。母復為人形，與王相見，陳其本",
    "T03n0152_005:0029b11": "末。王及臣民莫不興哀，王欲殺術士，龍",
    "T03n0152_005:0029b12": "請之曰：『吾宿行所種，今當受報，無宜殺",
    "T03n0152_005:0029b13": "之以益後怨，從其所求以施與之。弘慈",
    "T03n0152_005:0029b14": "如斯，佛道可得也。』王即以異國為例，具",
    "T03n0152_005:0029b15": "其所好悉以賜之。「術士得斯重寶，喜以出",
    "T03n0152_005:0029b16": "國，於他國界逢賊，身見菹醢，財物索盡。龍",
    "T03n0152_005:0029b17": "母子與王訣別：『若大王念我呼名，吾則",
    "T03n0152_005:0029b18": "來，無憔悴矣。』王逮臣民臨渚送之，一國",
    "T03n0152_005:0029b19": "哀慟靡不躃踊者也。」佛告諸比丘：「槃達龍",
    "T03n0152_005:0029b20": "王者，吾身是也。抑迦達國王者，阿難是也。母",
    "T03n0152_005:0029b21": "者，今吾母是也。男弟者，鶖鷺子是也。女妹者，",
    "T03n0152_005:0029b22": "青蓮華除饉女是也。時，酷龍人者，調達是也。",
    "T03n0152_005:0029b23": "菩薩弘慈度無極行忍辱如是。」",
    "T03n0152_005:0029b24": "（五一）雀王經",
    "T03n0152_005:0029b25": "「昔者菩薩身為雀王，慈心濟眾有尚慈母，",
    "T03n0152_005:0029b26": "悲彼艱苦情等親離，覩眾稟道喜若己",
    "T03n0152_005:0029b27": "寧，愛育眾生猶護身瘡。有虎食獸，骨柱",
    "T03n0152_005:0029b28": "其齒，病困將終。雀覩其然，心為悲楚曰：",
    "T03n0152_005:0029b29": "『諸佛以食為禍，其果然矣。』入口啄骨，日日",
    "T03n0152_005:0029c01": "若茲。雀口生瘡，身為瘦疵，骨出虎穌。雀飛",
    "T03n0152_005:0029c02": "登樹，說佛經曰：『殺為兇虐，其惡莫大；若",
    "T03n0152_005:0029c03": "彼殺己，豈悅之乎？當恕己度彼，即有春",
    "T03n0152_005:0029c04": "天之仁。仁者普慈，祐報響應；兇虐殘眾，禍",
    "T03n0152_005:0029c05": "尋影追。爾思吾言矣。』虎聞雀誡，勃然恚",
    "T03n0152_005:0029c06": "曰：『爾始離吾口而敢多言乎？』雀覩其不可",
    "T03n0152_005:0029c07": "化，愴然愍之，即速飛去。」佛告諸比丘：「雀",
    "T03n0152_005:0029c08": "王者，吾身是也。虎者，調達是也。開士世世",
    "T03n0152_005:0029c09": "慈心濟眾，以為惶務猶自憂身。菩薩法忍",
    "T03n0152_005:0029c10": "度無極行忍辱如是。」",
    "T03n0152_005:0029c11": "（五二）之裸國經",
    "T03n0152_005:0029c12": "「昔者菩薩，伯叔二人，各資國貨俱之裸",
    "T03n0152_005:0029c13": "鄉。叔曰：『夫福厚者衣食自然，薄祐者展乎",
    "T03n0152_005:0029c14": "筋力。今彼裸鄉，無佛、無法、無沙門眾，可謂",
    "T03n0152_005:0029c15": "無人之土矣，而吾等往，俯仰取其意，豈不",
    "T03n0152_005:0029c16": "難哉？入國隨俗，進退尋儀，柔心言遜，",
    "T03n0152_005:0029c17": "匿明揚愚，大士之慮也。』伯曰：『禮不可虧，",
    "T03n0152_005:0029c18": "德不可退，豈可裸形毀吾舊儀乎？』叔曰：",
    "T03n0152_005:0029c19": "『先聖影則隕身不隕行，戒之常也。內金",
    "T03n0152_005:0029c20": "表銅，釋儀從時，初譏後歎，權道之大矣！』",
    "T03n0152_005:0029c21": "遂俱之彼。伯曰：『爾今先入，觀其得失，遣使",
    "T03n0152_005:0029c22": "告誠。』叔曰：『敬諾。』旬日之間使返告伯，曰：",
    "T03n0152_005:0029c23": "『必從俗儀。』伯勃然曰：『釋人從畜，豈君子行",
    "T03n0152_005:0029c24": "乎？叔為，吾不也！』「其國俗，以月晦十五日",
    "T03n0152_005:0029c25": "夜常為樂，以麻油膏膏首，白土畫身，",
    "T03n0152_005:0029c26": "雜骨瓔頸，兩石相叩，男女携手，逍遙歌舞；",
    "T03n0152_005:0029c27": "菩薩隨之，國人欣歎。王愛民敬賓俟相",
    "T03n0152_005:0029c28": "屬，王悉取貨，十倍雇之。伯車乘入國，言",
    "T03n0152_005:0029c29": "以嚴法，輙違民心。王忿民慢，奪財撾捶。",
    "T03n0152_005:0030a01": "叔請乃釋，俱還本國。送叔者被路，罵伯",
    "T03n0152_005:0030a02": "者聒耳。伯耻怒曰：『彼與爾何親？與吾何",
    "T03n0152_005:0030a03": "讐？爾惠吾奪，豈非讒言乎？』結叔帶曰：",
    "T03n0152_005:0030a04": "『自今之後，世世相酷，終不赦爾。』菩薩愴",
    "T03n0152_005:0030a05": "然流淚誓曰：『令吾世世逢佛見法親奉",
    "T03n0152_005:0030a06": "沙門，四恩普覆潤濟眾生，奉伯若己，不違",
    "T03n0152_005:0030a07": "斯誓也。』自此之後，伯輙剋叔，叔常濟之。」",
    "T03n0152_005:0030a08": "佛告諸比丘：「時叔者，吾身是也。伯者，調達",
    "T03n0152_005:0030a09": "是也。菩薩慈柔度無極行忍辱如是。」",
    "T03n0152_005:0030a10": "（五三）六年守飢畢罪經",
    "T03n0152_005:0030a11": "「昔者菩薩為大國王，歸命三尊具奉十善，",
    "T03n0152_005:0030a12": "德被遐邇靡不承風，兵刃不施，牢獄無",
    "T03n0152_005:0030a13": "有，風雨時節國豐民富，四表康休，路無怨",
    "T03n0152_005:0030a14": "嗟，華偽小書舉國絕口，六度真化靡人不",
    "T03n0152_005:0030a15": "誦。時有梵志，執操清淨，閑居山林不",
    "T03n0152_005:0030a16": "豫流俗，唯德是務。夜渴行飲，誤得國人",
    "T03n0152_005:0030a17": "所種蓮華池水，飲畢意悟曰：『彼買此池，",
    "T03n0152_005:0030a18": "以華奉佛廟，水果自供；吾飲其水，不告",
    "T03n0152_005:0030a19": "其主，斯即盜矣。夫盜之為禍，先入太山，",
    "T03n0152_005:0030a20": "次為畜生，屠賣于市以償宿債。若獲為",
    "T03n0152_005:0030a21": "人，當為奴婢。吾不如早畢於今，無遺後",
    "T03n0152_005:0030a22": "患矣。』詣闕自告云其犯盜，唯願大王",
    "T03n0152_005:0030a23": "以法相罪，畢之於今乞後無尤。王告曰：",
    "T03n0152_005:0030a24": "『斯自然之水，不寶之物，何罪之有乎？』對曰：『夫",
    "T03n0152_005:0030a25": "買其宅即有其井，占其田則惜其草，汲",
    "T03n0152_005:0030a26": "井刈蒭非告不取。吾不告而飲，豈非盜",
    "T03n0152_005:0030a27": "耶？願王處之。』王曰：『國事多故，且坐苑中。』太",
    "T03n0152_005:0030a28": "子令之深處苑內，王事總猥忘之六日。忽",
    "T03n0152_005:0030a29": "然悟曰：『梵志故在乎？疾呼之來。』梵志守戒",
    "T03n0152_005:0030b01": "飢渴六日，之王前立，厥體瘦疵，起而蹌",
    "T03n0152_005:0030b02": "地，王覩流淚曰：『吾過重矣。』王后笑之。王",
    "T03n0152_005:0030b03": "遣人澡浴梵志，具設餚饌，自身供養，叩",
    "T03n0152_005:0030b04": "頭悔過曰：『吾為人君，民飢者吾自飢，寒者",
    "T03n0152_005:0030b05": "即衣單，豈況懷道施德之士乎？一國善士",
    "T03n0152_005:0030b06": "之福，不如高行賢者一人之德，國寧民安，",
    "T03n0152_005:0030b07": "四時順穀豐穰，非戒之德其誰致之乎？』謂",
    "T03n0152_005:0030b08": "道士曰：『飲水不告，罪乃若此，豈況真盜不",
    "T03n0152_005:0030b09": "有重咎乎？以斯赦子，必無後患也。』梵志",
    "T03n0152_005:0030b10": "曰：『大善！受王洪潤矣。』「自斯之後，生死輪轉",
    "T03n0152_005:0030b11": "無際，至臨得佛不食六年，罪畢道成，以",
    "T03n0152_005:0030b12": "俱夷自解，羅云乃生。太子棄國勤于山林，",
    "T03n0152_005:0030b13": "邪見之徒咸謂狂惑，謗聲非一。太子聞焉，",
    "T03n0152_005:0030b14": "忍斯辱謗，追以慈濟，福隆道成，諸天雲",
    "T03n0152_005:0030b15": "集，稽首承風，帝王臣民靡不歸命。」佛告諸",
    "T03n0152_005:0030b16": "比丘：「時王者，則吾身是也。夫人者，俱夷是。",
    "T03n0152_005:0030b17": "太子者，羅云是。夫崇惡禍追，施德福歸，可",
    "T03n0152_005:0030b18": "不慎哉！王忘道士令餓六日，受罪六年",
    "T03n0152_005:0030b19": "飢饉纔息，六日之後王身供養故，今六年殃",
    "T03n0152_005:0030b20": "畢道成。俱夷笑之，今懷羅云六年重病。",
    "T03n0152_005:0030b21": "太子以梵志深著苑內故，六年處于幽冥。",
    "T03n0152_005:0030b22": "愚夫重闇不明去就，以惡心向佛、沙門、",
    "T03n0152_005:0030b23": "梵志，截手拔舌者，斯一世之苦；妄以手捶，",
    "T03n0152_005:0030b24": "虛以口謗，死入太山，太山之鬼拔出其舌，",
    "T03n0152_005:0030b25": "著於熱沙，以牛耕上，又以然釘釘其五",
    "T03n0152_005:0030b26": "體，求死不得。殃惡若此，順行無邪。菩薩",
    "T03n0152_005:0030b27": "法忍度無極行忍辱如是。」",
    "T03n0152_005:0030b28": "（五四）釋家畢罪經",
    "T03n0152_005:0030b29": "「昔者菩薩守戒行淨，積功累德，遂獲如來、",
    "T03n0152_005:0030c01": "無所著、正真道、最正覺，遊處舍衛國。天龍",
    "T03n0152_005:0030c02": "鬼神、帝王臣民靡不歸宗，蠱道邪術值佛",
    "T03n0152_005:0030c03": "影隆，猶日明盛螢火隱退。貪嫉之興，不",
    "T03n0152_005:0030c04": "覩亡身之火，邪黨搆謀，勸女弟子名曰",
    "T03n0152_005:0030c05": "好首，以毀天尊。國人未獲真諦者，有沈",
    "T03n0152_005:0030c06": "吟之疑，心疑諸沙門，王亦怪焉。蠱道貪",
    "T03n0152_005:0030c07": "濁，諍財相訴，濁現禍歸，即時見廢，貞真照",
    "T03n0152_005:0030c08": "現，天人歎善！王詣精舍頓首悔過，由斯王",
    "T03n0152_005:0030c09": "有慚心，因媒啟問，求佛女妹，結婚姻之固，",
    "T03n0152_005:0030c10": "以絕釋家之怨。眾祐曰：『吾去家為沙門，不",
    "T03n0152_005:0030c11": "豫世業，嫁娶之事，一由父王。』於是遣使",
    "T03n0152_005:0030c12": "者致敬，宣結親之辭。諸釋不許，王曰：『佛",
    "T03n0152_005:0030c13": "處其國爾由往來，明者無怨，愚夫有讐。女",
    "T03n0152_005:0030c14": "吾賤妾之子，何足以致恨乎？』王許曰：『可。』遂",
    "T03n0152_005:0030c15": "成婚姻。有男嗣一，請見諸舅，即之釋國。",
    "T03n0152_005:0030c16": "「時，佛當還開化諸釋，諸釋欣欣興佛精舍，",
    "T03n0152_005:0030c17": "掘土三尺，以栴檀香填之，撿國眾寶為",
    "T03n0152_005:0030c18": "佛精舍，焜焜奕奕有若天宮，聲聞隣國",
    "T03n0152_005:0030c19": "靡不躍逸。佛未坐之，而彼庶子入觀曰：『斯",
    "T03n0152_005:0030c20": "精舍之巧、眾珍之妙，唯天帝宮可為匹",
    "T03n0152_005:0030c21": "矣。』曰：『佛未翔茲，吾一坐座，沒命不恨也。』",
    "T03n0152_005:0030c22": "庶子嬖友，名曰頭佉摩，對曰：『夫亦何失？』",
    "T03n0152_005:0030c23": "即升坐矣。釋氏雄士，壯聲呵曰：『眾祐尊座，",
    "T03n0152_005:0030c24": "天帝不臨，何婢之子敢升座乎？』裂坐更",
    "T03n0152_005:0030c25": "興。庶子出，謂其友曰：『斯辱無外矣！吾若",
    "T03n0152_005:0030c26": "為王，爾無忘茲。』友曰：『俱然。』旋守其母欲",
    "T03n0152_005:0030c27": "為太子，母以妖蠱請如子願。王曰：『古來",
    "T03n0152_005:0030c28": "未聞！無設狂言自招耻也。』妖蠱處內，佞",
    "T03n0152_005:0030c29": "臣巧辭，遂立二嫡分民正治。「大王崩，位",
    "T03n0152_005:0031a01": "立兩國，民隨所悅，仁凶分流，仁即奉兄，",
    "T03n0152_005:0031a02": "兇馳詣叔。友為相國，修治干戈，軍用眾",
    "T03n0152_005:0031a03": "備，以舊事聞。王曰：『可。』即寵雄將武士就",
    "T03n0152_005:0031a04": "路，覩佛道邊坐乎半枯之樹。王進稽首",
    "T03n0152_005:0031a05": "曰：『佛不坐純生而處半枯，將有由乎？』眾",
    "T03n0152_005:0031a06": "祐曰：『斯樹名釋，吾愛其名，以仁道濟",
    "T03n0152_005:0031a07": "其難，潤其枯惠其生也。』王悵然內耻曰：『佛",
    "T03n0152_005:0031a08": "仁弘普，惠逮草木，豈況人乎？』於是旋軍。",
    "T03n0152_005:0031a09": "相國仰察天文，覩釋氏宿福索禍興，復",
    "T03n0152_005:0031a10": "以聞之。軍又出，未至釋氏城有數里，城",
    "T03n0152_005:0031a11": "中弓弩矢聲猶風雨，幢幡傘蓋斷竿截斗，",
    "T03n0152_005:0031a12": "裂鎧斬控，士馬震奔靡不失魄。王又奔",
    "T03n0152_005:0031a13": "歸。釋人啟佛：『當那賊何？』曰：『牢關門，廢壍",
    "T03n0152_005:0031a14": "橋。』王又出軍，目連啟言：『吾欲以羅漢威",
    "T03n0152_005:0031a15": "神化為天網，覆城面四十里，王奈釋人",
    "T03n0152_005:0031a16": "何？』眾祐曰：『無奈罪何？』又言：『跳著他方剎",
    "T03n0152_005:0031a17": "土？』曰：『無奈罪何？』目連言：『吾能攘有形，",
    "T03n0152_005:0031a18": "無奈無形罪何？』眾祐曰：『種惡禍生，孰能",
    "T03n0152_005:0031a19": "攘之？取釋氏一子置吾鉢下，以效其實。』",
    "T03n0152_005:0031a20": "目連如命。「釋諸耆舊承教守門，魔化為舊",
    "T03n0152_005:0031a21": "德，呵諸釋曰：『王假塗有所之，爾其絕彼，",
    "T03n0152_005:0031a22": "將益後尤。佛弟子行，可得爾乎？』魔奮勢",
    "T03n0152_005:0031a23": "拔鑰排門兵入，猶塘決水翻。釋摩南",
    "T03n0152_005:0031a24": "為大將軍，與王先王同師而學，有死友之",
    "T03n0152_005:0031a25": "誓，謂王曰：『住爾兇士一飡之頃，令城中人",
    "T03n0152_005:0031a26": "獲出全命。』王曰：『可。』大將軍臨水向佛，叩",
    "T03n0152_005:0031a27": "頭流淚而曰：『以吾微命請彼少人，願令十",
    "T03n0152_005:0031a28": "方群生皆奉佛教，恕己濟眾，潤合二儀，無",
    "T03n0152_005:0031a29": "為狼蚖之毒殘賊眾生，若斯無道之王矣。』",
    "T03n0152_005:0031b01": "入水以髮纏樹根，有頃命終。王遣使者視",
    "T03n0152_005:0031b02": "之，還如事云。兵入掘地半埋釋人。橫材",
    "T03n0152_005:0031b03": "象牽，概殺之矣，或馬蹟，或兵刃。「佛時首疾，",
    "T03n0152_005:0031b04": "其痛難言。梵王帝釋、四大天王，皆叉手",
    "T03n0152_005:0031b05": "侍，為之痛心。釋人有自歸命三尊者，誦經",
    "T03n0152_005:0031b06": "者，起慈心者。釋有三城，征事未畢，王憶",
    "T03n0152_005:0031b07": "釋摩南殺身請眾命，為之愴然，旋師",
    "T03n0152_005:0031b08": "罷軍，遣使者致敬曰：『士眾疲勞，還國息",
    "T03n0152_005:0031b09": "師。』異日束修稽首足下。佛教謝，王自愛。使",
    "T03n0152_005:0031b10": "者退，佛視之矣。阿難整法服稽首曰：『佛",
    "T03n0152_005:0031b11": "不虛視，其必有緣。』眾祐曰：『釋罪畢也，王罪",
    "T03n0152_005:0031b12": "興矣。却後七日，太山鬼以火燒王及其臣",
    "T03n0152_005:0031b13": "民，王罪難救猶釋禍難攘矣。』佛使阿難",
    "T03n0152_005:0031b14": "舉鉢，鉢下人亦終。佛將諸沙門至梵志講",
    "T03n0152_005:0031b15": "堂，道經諸釋死地，或有已死或折臂髀",
    "T03n0152_005:0031b16": "脛者，覩佛來，或搏頰呻吟云：『歸命佛、歸",
    "T03n0152_005:0031b17": "命法、歸命聖眾，願十方群生皆獲永康，",
    "T03n0152_005:0031b18": "莫如我等也。』時自然床從地出，其地無間，",
    "T03n0152_005:0031b19": "諸沙門皆坐。佛言：『斯王勃逆，興罪弘廣矣。』",
    "T03n0152_005:0031b20": "又問沙門：『若見屠獵魚網者，獲為飛行皇",
    "T03n0152_005:0031b21": "帝乎？』對曰：『不見。』佛言：『善哉！吾亦不見，",
    "T03n0152_005:0031b22": "以其無四等心惠彼群生故也。』「王行湖邊，",
    "T03n0152_005:0031b23": "眾入水浴，神化為毒虫螫其士眾，毒行身",
    "T03n0152_005:0031b24": "黑，或於水中死者，或百步一里死者。且",
    "T03n0152_005:0031b25": "半入國，兇鬼雲集。宮中夜時人聲物鳴，聚",
    "T03n0152_005:0031b26": "居相持，須旦為命，日月薄蝕，星宿失度，",
    "T03n0152_005:0031b27": "怪異首尾，靡不怨王也。王聞佛戒火變之",
    "T03n0152_005:0031b28": "異，內如湯灼，遣使者參其事。佛說如上，",
    "T03n0152_005:0031b29": "使返具聞，國振瓦崩。王會群臣，議言：",
    "T03n0152_005:0031c01": "『或於山，或於水。』遂乘船入海，強富得從，",
    "T03n0152_005:0031c02": "貧羸留國。王內宮人登船上服，望火解衣，",
    "T03n0152_005:0031c03": "脫陽燧珠著服上。其日雲興，壅壅曀曀，風",
    "T03n0152_005:0031c04": "雨凌凌，笮絕舟漂，臣民僉曰：『弊王行凶，",
    "T03n0152_005:0031c05": "乃致兇禍。』向中之時日出炙陽燧，陽燧化",
    "T03n0152_005:0031c06": "為火，始自王舟，大山鬼神雲集礔礰，率",
    "T03n0152_005:0031c07": "土生入太山地獄。留在岸者，微怖而全。」佛",
    "T03n0152_005:0031c08": "於是日興慈心定，諸沙門問阿難：「佛不出",
    "T03n0152_005:0031c09": "乎？」答曰：「一國大喪，佛興慈定，故為不出也。」",
    "T03n0152_005:0031c10": "佛明晨出，諸沙門稽首于地，釋梵四王、諸",
    "T03n0152_005:0031c11": "龍鬼神、帝王臣民稽首就座。阿難整服，",
    "T03n0152_005:0031c12": "問二國禍變之元：「願釋眾疑，令群生照禍",
    "T03n0152_005:0031c13": "福所由。」佛告阿難：「昔有三國比隣而王，時，",
    "T03n0152_005:0031c14": "佛去世久遠，經典不修。菩薩所處之國，致",
    "T03n0152_005:0031c15": "有湖池，獲魚無數。近國聞喜，資財來買，",
    "T03n0152_005:0031c16": "魚盡慘還。遠國不知，亦無買心。漁獵國者，",
    "T03n0152_005:0031c17": "今釋三億人死者是也。其一國喜欲買魚者，",
    "T03n0152_005:0031c18": "今一城人恐徒亡財者是也。遠國不聞得",
    "T03n0152_005:0031c19": "魚者，今一城中人不知王來者是也。我時",
    "T03n0152_005:0031c20": "見破魚首，失言可之；今已得佛為三界尊，",
    "T03n0152_005:0031c21": "尚不免首疾之殃，豈況凡庶乎？諸弟子端",
    "T03n0152_005:0031c22": "爾心、興德惠、安群生，恕己濟彼，慎無殺",
    "T03n0152_005:0031c23": "生，盜人財物，婬彼非妻，兩舌惡罵，妄言綺",
    "T03n0152_005:0031c24": "語，嫉妬恚癡，誹謗三尊。禍之大莫尚十惡，",
    "T03n0152_005:0031c25": "福榮之尊夫唯十善矣。殺物者為自殺，活",
    "T03n0152_005:0031c26": "物者為自活。策心念惡、口言惡、身行惡，",
    "T03n0152_005:0031c27": "莫若勞心念道、口言道、身行道。施善福",
    "T03n0152_005:0031c28": "追，為惡禍尋，猶響之應聲影之追形也。覩",
    "T03n0152_005:0031c29": "斯變者，慎勿違春天之仁，而尚豺狼之兇",
    "T03n0152_005:0032a01": "也。」佛說經竟，四輩弟子、天龍鬼神，皆大歡",
    "T03n0152_005:0032a02": "喜，稽首而去。",
    "T03n0152_005:0032a03": "六度集經卷第五"
}