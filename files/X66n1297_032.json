{
    "X66n1297_032:0473b04": "宗鑑法林卷三十二",
    "X66n1297_032:0473b06": "集雲堂　編",
    "X66n1297_032:0473b07": "　　大鑒下十三世",
    "X66n1297_032:0473b08": "隆興府黃龍晦堂祖心禪師(黃龍南嗣)因黃山谷乞指",
    "X66n1297_032:0473b09": "徑截處。師曰。祇如仲尼道二三子以我為隱乎。吾",
    "X66n1297_032:0473b10": "無隱乎爾。如何理論。公擬對。師曰不是不是。一日",
    "X66n1297_032:0473b11": "山行次。時巖桂盛放。師曰聞木樨花香麼。曰聞。師",
    "X66n1297_032:0473b12": "曰吾無隱乎爾。公釋然。即拜之曰和尚得恁麼老",
    "X66n1297_032:0473b13": "婆心。師曰祇要公到家耳。",
    "X66n1297_032:0473b14": "渠儂家住白雲鄉。南北東西路渺茫。幾度欲歸歸未",
    "X66n1297_032:0473b15": "得。忽聞巖桂送幽香。(石溪月)",
    "X66n1297_032:0473b16": "學海波瀾卷未乾。幾煩仙履上林巒。天香吹落秋風",
    "X66n1297_032:0473b17": "老。不覺相攜到廣寒。(石林鞏)",
    "X66n1297_032:0473b18": "水邊林下舊生涯。夢裏還家未是家。昨夜月明歸興",
    "X66n1297_032:0473b19": "動。西風一陣木樨花。(雪機綱)",
    "X66n1297_032:0473b20": "木樨花香吾無隱。一堆火後幾曾藏。夜深不用挑燈",
    "X66n1297_032:0473b21": "火。儘有牀前明月光。(竺菴成)",
    "X66n1297_032:0473b22": "晦堂與夏倚公立談肇論。至會萬物為自己者及",
    "X66n1297_032:0473b23": "情與無情共一體處。時有狗子臥香桌下。師拈壓",
    "X66n1297_032:0473b24": "尺擊狗。又擊香桌曰。狗有情即去。香桌無情自住。",
    "X66n1297_032:0473c01": "情與無情如何得成一體。公立不能對。師曰。纔涉",
    "X66n1297_032:0473c02": "思惟便成賸法。何嘗會萬物為自己。",
    "X66n1297_032:0473c03": "瑞巖慍云。黃龍老漢傷慈不少。公立如入寶山空手",
    "X66n1297_032:0473c04": "而回。諸人要會萬法為自己情與無情共一體麼。搥",
    "X66n1297_032:0473c05": "殺有情狗子。碎却無情香桌。盡情收拾將來。與他一",
    "X66n1297_032:0473c06": "團束縛。拋向東洋大海。自然灑灑落落。雖然。更須知",
    "X66n1297_032:0473c07": "有頂門一竅始得。拈拄杖擊香桌云。阿喇喇阿喇喇。",
    "X66n1297_032:0473c08": "登山脚膝酸。喫水舌頭滑。十字街頭石敢當。對月臨",
    "X66n1297_032:0473c09": "風吹尺八。　平陽忞云。抽釘拔楔即不無。瑞巖怎奈",
    "X66n1297_032:0473c10": "傷鋒犯手。何如有情狗子仍教他守夜。無情香桌且",
    "X66n1297_032:0473c11": "留來使用。諸人要會萬法為自己情與無情共一體",
    "X66n1297_032:0473c12": "麼。且聽拄杖子為你著力。擊香桌一下。",
    "X66n1297_032:0473c13": "晦堂室中豎拳示眾曰。喚作拳頭則觸。不喚作拳",
    "X66n1297_032:0473c14": "頭則背。未審喚作什麼。",
    "X66n1297_032:0473c15": "赤體更無藏隱處。黃龍未語先分付。若將見解上門",
    "X66n1297_032:0473c16": "來。他家自有通霄路。(道場林)",
    "X66n1297_032:0473c17": "背觸人難會。憑君仔細看。片雲纔出洞。遮却面前山。",
    "X66n1297_032:0473c18": "(雪巢一)",
    "X66n1297_032:0473c19": "晦堂一日齋時聞版聲。乃喚打版行者打五棒。須",
    "X66n1297_032:0473c20": "臾鐘鳴。又喚打鐘行者打十棒。却呵呵大笑。眾纔",
    "X66n1297_032:0473c21": "坐定。師乃入堂白槌曰。大眾齋畢。便歸方丈。",
    "X66n1297_032:0473c22": "永寧鼎云。行者喫棒自是話行天下。要問黃龍老漢。",
    "X66n1297_032:0473c23": "還得飯喫也未。",
    "X66n1297_032:0473c24": "隆興府寶峰雲菴真淨克文禪師(黃龍南嗣)參黃龍不",
    "X66n1297_032:0474a01": "契。見香城順城問甚處來。師曰黃龍來。曰黃龍近",
    "X66n1297_032:0474a02": "日有何言句。師曰。黃龍近日州府委請。黃檗長老",
    "X66n1297_032:0474a03": "龍垂語曰。鐘樓上念讚牀。脚下種菜。有人下得語",
    "X66n1297_032:0474a04": "契。便請住持。勝首座曰猛虎當路坐。龍遂令去住。",
    "X66n1297_032:0474a05": "城曰。勝首座祇下得一轉語便住。黃檗佛法未夢",
    "X66n1297_032:0474a06": "見在。師大悟。方知黃龍用處。",
    "X66n1297_032:0474a07": "十字街頭石敢當。離家日久却忘鄉。鱸魚畢竟江南",
    "X66n1297_032:0474a08": "美。蒪葉浮波橘正黃。(三宜盂)",
    "X66n1297_032:0474a09": "寶峰因黃龍南曰適令侍者卷簾。問渠卷起時如",
    "X66n1297_032:0474a10": "何。渠曰照見天下。放下簾時如何。渠曰水洩不通。",
    "X66n1297_032:0474a11": "不卷不放時如何。渠無語。汝作麼生。師曰和尚替",
    "X66n1297_032:0474a12": "侍者下涅槃堂始得。龍喝曰關西人果無頭腦。乃",
    "X66n1297_032:0474a13": "顧視旁僧。師却指之曰祇者師僧也未夢見。龍大",
    "X66n1297_032:0474a14": "笑。",
    "X66n1297_032:0474a15": "白巖符云。黃龍道渠無語汝作麼生。若是今時學者。",
    "X66n1297_032:0474a16": "十個五雙便向他不卷不放時著倒。是他寶峰却不",
    "X66n1297_032:0474a17": "恁麼。寶峰道和尚替侍者下涅槃堂始得。若是如今",
    "X66n1297_032:0474a18": "師家。不是蠻罵便是瞎棒。是他黃龍却不恁麼。且道",
    "X66n1297_032:0474a19": "他父子節文在甚麼處。覿面當機雷電疾。還他家富",
    "X66n1297_032:0474a20": "產兒嬌。雖然。總不禁旁僧冷笑。",
    "X66n1297_032:0474a21": "寶峰示眾。今朝九月一。夜來霜氣寒。當知門外路。",
    "X66n1297_032:0474a22": "一一透長安。喝一喝。",
    "X66n1297_032:0474a23": "瑞巖慍云。老真淨向淨潔地上撒屎撒溺。當時一眾",
    "X66n1297_032:0474a24": "甚處去也。山僧敢將狗尾要續其貂。今朝九月一。山",
    "X66n1297_032:0474b01": "風吹面寒。知音千里外。白鴈報平安。是則是。未見作",
    "X66n1297_032:0474b02": "家不見道。纔有是非紛然失心。",
    "X66n1297_032:0474b03": "寶峰自香城歸見黃龍。龍問甚處來。師曰特來禮",
    "X66n1297_032:0474b04": "拜和尚。曰恰值老僧不在。師曰向甚處去。曰天台",
    "X66n1297_032:0474b05": "普請南嶽遊山。師曰恁麼則學人得自在去也。曰",
    "X66n1297_032:0474b06": "脚下鞵甚處得來。師曰廬山七百五十文唱得。曰",
    "X66n1297_032:0474b07": "何嘗得自在。師指鞵曰何甞不自在。龍頷之。",
    "X66n1297_032:0474b08": "資福廣云。黃龍攻其所不守。寶峰守其所不攻。衝車",
    "X66n1297_032:0474b09": "臨埤火箭飄空。敵手相逢勝負難決。餘艎驀喚隨聲",
    "X66n1297_032:0474b10": "應。奪得荊蠻一箇船。且道賓家分上主家分上。",
    "X66n1297_032:0474b11": "寶峰上堂。衲僧門下無非過量境界自在禪定。喝",
    "X66n1297_032:0474b12": "一喝曰。豈不是過量境界。又謦欬一聲。豈不是自",
    "X66n1297_032:0474b13": "在禪定。呵呵呵。將此深心奉塵剎。是則名為報佛",
    "X66n1297_032:0474b14": "恩。",
    "X66n1297_032:0474b15": "雲居莊云。徑山則不然。拈拄杖云。得之於心事事無",
    "X66n1297_032:0474b16": "礙。應之於手法法圓成。靠拄杖云。它家自有通霄路。",
    "X66n1297_032:0474b17": "不向如來行處行。",
    "X66n1297_032:0474b18": "寶峰因諸山聚會。佛印元禪師後至。問曰雲居何",
    "X66n1297_032:0474b19": "來遲。印曰為著艸鞵從歸宗肚裏過所以遲。師曰",
    "X66n1297_032:0474b20": "却被歸宗吞却了也。印曰爭奈吐不出。師曰吐不",
    "X66n1297_032:0474b21": "出即屙出。",
    "X66n1297_032:0474b22": "永寧鼎云。我若作寶峰。待云從歸宗肚裏過。遂搊住",
    "X66n1297_032:0474b23": "云且道蓋膽毛有幾莖。直饒佛印盡其伎倆也作手",
    "X66n1297_032:0474b24": "脚不及。",
    "X66n1297_032:0474c01": "寶峰華嚴六頌。事事無礙頌曰。事事無礙如意自",
    "X66n1297_032:0474c02": "在。手把豬頭口誦淨戒。趁出淫房未還酒債。十字",
    "X66n1297_032:0474c03": "街頭解開布袋。",
    "X66n1297_032:0474c04": "一指海云。者裏即不然。事事無礙如意自在。食不論",
    "X66n1297_032:0474c05": "頓睡懶解帶。見惡不瞋見好亦愛。一生從來不會揑",
    "X66n1297_032:0474c06": "怪。且道山僧底是寶峰底是。",
    "X66n1297_032:0474c07": "寶峰示眾。頭陀石被莓苔裹。擲筆峰遭蘿薛纏。羅",
    "X66n1297_032:0474c08": "漢院裏一年度三箇行者。歸宗寺裏參退喫茶。",
    "X66n1297_032:0474c09": "天童華因僧問此理如何。童云他是關西子愛說川",
    "X66n1297_032:0474c10": "僧話。",
    "X66n1297_032:0474c11": "寶峰上堂。洞山門下要行便行要坐便坐。缽盂裏",
    "X66n1297_032:0474c12": "屙矢淨缾中吐唾。執法修行如驢曳磨。",
    "X66n1297_032:0474c13": "鏡堂清云。聞說關西子沒頭腦。原來祇在者裏無端。",
    "X66n1297_032:0474c14": "將世尊三大阿僧祇劫所立禁戒一一滅裂殆盡。乃",
    "X66n1297_032:0474c15": "喝一喝。當時若有人下得者一喝。不惟表參學眼正。",
    "X66n1297_032:0474c16": "且使洞山向去做個本色宗師。不敢向淨白地上胡",
    "X66n1297_032:0474c17": "屙亂唾。驀拈拄杖。莫有為洞山抱不平者麼。靠拄杖。",
    "X66n1297_032:0474c18": "比擬張麔兔亦不遇。",
    "X66n1297_032:0474c19": "隆興泐潭洪英禪師(黃龍南嗣)僧參拜起便垂下袈裟",
    "X66n1297_032:0474c20": "角曰脫衣卸甲時如何。師曰。喜得狼烟息。弓弰壁",
    "X66n1297_032:0474c21": "上懸。僧却攬上袈裟曰重整衣甲時如何。師曰。不",
    "X66n1297_032:0474c22": "到烏江畔。知君不肯休。僧便喝。師曰驚殺我。僧拍",
    "X66n1297_032:0474c23": "一拍。師曰也是死中得活。僧禮拜。師曰。將謂是收",
    "X66n1297_032:0474c24": "燕破趙之才。元來是販私鹽漢。",
    "X66n1297_032:0475a01": "瀛山誾云。將軍節制屈殺偏裨。當時者僧何不道賊",
    "X66n1297_032:0475a02": "賊便出。　如菴彰云。者僧衝鋒抗敵。不覺腦後著戈。",
    "X66n1297_032:0475a03": "泐潭雖能布長蛇大陣。怎奈無生擒活捉之機。顧左",
    "X66n1297_032:0475a04": "右云。者裏還有不顧危亡單刀直入者麼。如無。看山",
    "X66n1297_032:0475a05": "僧向餓虎口中奪食去也。拈拄杖一齊趁出。",
    "X66n1297_032:0475a06": "破趙收燕主閫才。輸機奪轉勝籌來。通身是膽衝鋒",
    "X66n1297_032:0475a07": "便。戰出重圍又被圍。(雪關誾)",
    "X66n1297_032:0475a08": "吉安龍慶慶閒禪師(黃龍南嗣)因問訊次。龍曰。據汝知",
    "X66n1297_032:0475a09": "見。祇得上梢不得下梢。師曰某甲上梢亦得下梢",
    "X66n1297_032:0475a10": "亦得。龍曰如何是上梢。師曰風過樹頭搖。龍曰如",
    "X66n1297_032:0475a11": "何是下梢。師曰刀斫斧鑿。龍曰老僧即不然。師曰",
    "X66n1297_032:0475a12": "如何是上梢。龍曰頭鬅鬙耳卓朔。師曰如何是下",
    "X66n1297_032:0475a13": "梢。龍曰緊捎艸鞵。師曰謝師答話。龍便喝。",
    "X66n1297_032:0475a14": "時人祇見蘆花白。不見蓼花開又紅。若問樹頭的的",
    "X66n1297_032:0475a15": "意。西風昨夜到梧桐。(鐵機信)",
    "X66n1297_032:0475a16": "龍慶因黃龍問得座披衣向後如何施設。師曰遇",
    "X66n1297_032:0475a17": "方即方遇圓即圓。龍曰你與麼說話猶帶脣齒在。",
    "X66n1297_032:0475a18": "師曰。某甲祇如是。和尚又作麼生。龍曰近前來與",
    "X66n1297_032:0475a19": "汝仔細說。師撫掌曰三十年用底今日捉敗。龍呵",
    "X66n1297_032:0475a20": "呵大笑曰一等是箇精靈。",
    "X66n1297_032:0475a21": "三昧真云。龍慶只知捉敗黃龍。不知被黃龍捉敗。三",
    "X66n1297_032:0475a22": "昧恁麼也帶脣齒。此便是三十年底施設。也請勘之。",
    "X66n1297_032:0475a23": "福州玄沙合文明慧禪師(黃龍南嗣)僧問如何是道。師",
    "X66n1297_032:0475a24": "曰私通車馬。僧進一步。師曰官不容鍼。",
    "X66n1297_032:0475b01": "酬機也祇看來機。善打圍兮脫得圍。擬騁驊騮千里",
    "X66n1297_032:0475b02": "步。金鞭被我掣將歸。(六雪誾)",
    "X66n1297_032:0475b03": "黃檗積翠永菴主(黃龍南嗣)問僧審奇。汝久不見何所",
    "X66n1297_032:0475b04": "為。曰近見偉藏主有箇安樂處。師曰試舉似看。奇",
    "X66n1297_032:0475b05": "乃敘所得。師曰汝是偉未是。奇莫測。歸以告偉。偉",
    "X66n1297_032:0475b06": "曰汝非永不非。奇愈疑。走積翠質之南公。公大笑",
    "X66n1297_032:0475b07": "之。師聞作偈曰。明暗相參殺活機。大人境界普賢",
    "X66n1297_032:0475b08": "知。同條生不同條死。笑倒菴中老古錐。",
    "X66n1297_032:0475b09": "陽山頂云。三個老漢綿裏有鍼泥中有刺。明賞暗罰",
    "X66n1297_032:0475b10": "則不無。若是衲僧巴鼻。天地懸隔。何故。不合說是說",
    "X66n1297_032:0475b11": "非。",
    "X66n1297_032:0475b12": "福州長慶惠暹文慧禪師(浮山遠下淨因臻嗣)僧問。離上座",
    "X66n1297_032:0475b13": "之寶剎。登延慶之道場。如何是不動尊。師曰孤舟",
    "X66n1297_032:0475b14": "載月明。曰忽遇櫓棹俱停又作麼生。師曰漁人偏",
    "X66n1297_032:0475b15": "愛宿蘆花。",
    "X66n1297_032:0475b16": "瀛山誾別云。或有問山僧如何是不動尊。祇向道燒",
    "X66n1297_032:0475b17": "香禮拜著。",
    "X66n1297_032:0475b18": "大鑑下十四世",
    "X66n1297_032:0475b19": "蘄州東山法演禪師(白雲端嗣)參白雲遂。舉僧問南泉",
    "X66n1297_032:0475b20": "摩尼珠話請問。雲叱之。師領悟。獻投機偈曰。山前",
    "X66n1297_032:0475b21": "一片閒田地。叉手丁寧問祖翁。幾度賣來還自買。",
    "X66n1297_032:0475b22": "為憐松竹引清風。雲印可之。",
    "X66n1297_032:0475b23": "妙喜杲云。山前一片閒田地。元來記得在。叉手丁寧",
    "X66n1297_032:0475b24": "問祖翁。祇為契券不分明。幾度賣來還自買。難為牙",
    "X66n1297_032:0475c01": "保人。為憐松竹引清風。喝一喝云。乞兒見小利。　文",
    "X66n1297_032:0475c02": "峰玉徵云。賣來還自買即不問。諸人且道。畢竟喚什",
    "X66n1297_032:0475c03": "麼作一片閒田地。直饒你道得分明。我更要問你討",
    "X66n1297_032:0475c04": "契券在。",
    "X66n1297_032:0475c05": "山前田地賣還買。松竹清風痛自憐。堪笑夢中誇富",
    "X66n1297_032:0475c06": "貴。覺來那值半文錢。(遯菴演)",
    "X66n1297_032:0475c07": "忍死丁寧見白雲。一杯鴆酒十分斟。若教不飲空歸",
    "X66n1297_032:0475c08": "去。田地無由被陸沉。(竹屋簡)",
    "X66n1297_032:0475c09": "人情得富便稱強。松竹清風不掩藏。何似羲皇北牕",
    "X66n1297_032:0475c10": "下。解衣高臥納餘凉。(理安問)",
    "X66n1297_032:0475c11": "愛他風雪耐他寒。獨自凄凄把釣竿。夜靜雲開孤月",
    "X66n1297_032:0475c12": "露。不堪看處也堪看。清風下載。月色將闌。拋綸假寐",
    "X66n1297_032:0475c13": "倚闌干。(天水廣)",
    "X66n1297_032:0475c14": "東山曰。老僧遊方十餘年。參數十員善知識。將謂",
    "X66n1297_032:0475c15": "了當。及到浮山圓鑑會下。更開口不得。後又到白",
    "X66n1297_032:0475c16": "雲。因齩破一箇鐵酸餡。真是百味具足。且道餡子",
    "X66n1297_032:0475c17": "一句作麼生道。花發雞冠媚早秋。何人能染紫絲",
    "X66n1297_032:0475c18": "頭。有時風動頻相倚。似向階前鬪不休。",
    "X66n1297_032:0475c19": "靈隱嶽云。東山恁麼說話猶欠悟在。",
    "X66n1297_032:0475c20": "白雲鐵酸餡。衲僧難下口。忽然齩得破。大作獅子吼。",
    "X66n1297_032:0475c21": "(月菴果)",
    "X66n1297_032:0475c22": "東山出隊歸示眾。出隊半箇月。眼不見鼻孔。失却",
    "X66n1297_032:0475c23": "祖師禪。拾得箇骨董。且道向甚處著。一分奉釋迦",
    "X66n1297_032:0475c24": "牟尼佛。一分奉多寶佛塔。",
    "X66n1297_032:0476a01": "峰頂[邱丘+宗]云。山僧出隊五個月。眼睛鼻孔無差別。有人",
    "X66n1297_032:0476a02": "問我祖師禪。劈頭拄杖要見血。祇如遇釋迦牟尼佛",
    "X66n1297_032:0476a03": "多寶佛塔又作麼生。乃和南云。恭惟合山頭首。久別",
    "X66n1297_032:0476a04": "眾慈。萬福萬福　徑山杲云。徑山出隊八十餘日。鼻",
    "X66n1297_032:0476a05": "孔常與眼睛相見。亦無祖師禪可失。亦不曾拾得骨",
    "X66n1297_032:0476a06": "董。則無以奉釋迦牟尼佛。亦無以奉多寶佛塔。畢竟",
    "X66n1297_032:0476a07": "得箇甚麼。夜靜水寒魚不食。滿船空載月明歸。",
    "X66n1297_032:0476a08": "東山因僧問如何是佛。師曰口是禍門。",
    "X66n1297_032:0476a09": "的的當陽句。明明箭後路。著靴人喫肉。赤脚人趁兔。",
    "X66n1297_032:0476a10": "(徑山杲)",
    "X66n1297_032:0476a11": "口是禍門。電掣雷奔。娑竭出海。震動乾坤。(鼓山珪)",
    "X66n1297_032:0476a12": "東山因僧問。一大藏教是箇切脚。未審切阿那箇",
    "X66n1297_032:0476a13": "字。師曰鉢囉孃。曰。學人祇問一字。為什麼却答許",
    "X66n1297_032:0476a14": "多。師曰七字八字。",
    "X66n1297_032:0476a15": "昭覺勤云。迅雷不及掩耳。　仰山欽舉畢卓拄杖云。",
    "X66n1297_032:0476a16": "十卜千千。　甄峰承云。利似倚天長劍。鈍如無孔鐵",
    "X66n1297_032:0476a17": "錘。　天目律云。者僧問個切脚。東山乃恁麼答。且道",
    "X66n1297_032:0476a18": "是什麼義。紅塵堆中。花街柳巷。僻谷窮山。白雲澹蕩。",
    "X66n1297_032:0476a19": "脣上必并班豹剝。舌頭當的帝都丁。自古上賢猶不",
    "X66n1297_032:0476a20": "識。造次凡流豈可明。(石菴玿)",
    "X66n1297_032:0476a21": "一大藏教是切脚。東山切得鉢囉孃。胸中憤氣盤不",
    "X66n1297_032:0476a22": "得。忽作虹霓萬丈長。(即菴覺)",
    "X66n1297_032:0476a23": "誰家畵閣露嬌娘。滿額梅花別[打丁+羕]糚。著眼且須親看",
    "X66n1297_032:0476a24": "破。莫聞聲外喚檀郎。(夾山豫)",
    "X66n1297_032:0476b01": "子晉廟前山月明。人聞往往夜吹笙。鸞吟鳳唱聽無",
    "X66n1297_032:0476b02": "拍。多少霓裳散序聲。(鐵容元)",
    "X66n1297_032:0476b03": "東山示眾。四五百擔麥。二三千擔稻。好箇休糧方。",
    "X66n1297_032:0476b04": "耆婆不得妙。",
    "X66n1297_032:0476b05": "靈隱嶽云。東山老人好語。祇是探頭太過。香山有個",
    "X66n1297_032:0476b06": "方便。也要諸人共知。透得金剛圈。細嚼鐵酸餡。一飽",
    "X66n1297_032:0476b07": "忘百饑。始信不相賺。　伏龍長云。管取有錢常住。不",
    "X66n1297_032:0476b08": "無演祖。若是將無作有拔貧助富。還他無明老漢始",
    "X66n1297_032:0476b09": "得。米不蓄一粒。菜不栽一莖。任渠往來者。喫得飽膨",
    "X66n1297_032:0476b10": "脝。",
    "X66n1297_032:0476b11": "東山因僧問如何是佛。師曰肥從口入。",
    "X66n1297_032:0476b12": "老去眉鬚似雪霜。元來習氣尚難忘。少年無限傷心",
    "X66n1297_032:0476b13": "事。一度思量一斷膓。(佛鑑懃)",
    "X66n1297_032:0476b14": "牙根爛嚼真彌勒。腹裏橫吞老釋迦。大地虗空皆得",
    "X66n1297_032:0476b15": "飽。者回不到負檀家。(心聞賁)",
    "X66n1297_032:0476b16": "東山示眾。釋迦彌勒猶是它奴。且道它是阿誰。便",
    "X66n1297_032:0476b17": "下座。",
    "X66n1297_032:0476b18": "開聖覺因東山舉問。答云胡張三黑李四。山然之。時",
    "X66n1297_032:0476b19": "圓悟為首座。乃云。好則好。恐未實。次日入室。山仍舉",
    "X66n1297_032:0476b20": "前話。覺云昨日向和尚道了也。山云道什麼。云胡張",
    "X66n1297_032:0476b21": "三黑李四。山云不是不是。云和尚為甚昨日道是。山",
    "X66n1297_032:0476b22": "云昨日是今日不是。覺大悟。　萬峰蔚云。你還識他",
    "X66n1297_032:0476b23": "麼。不離者個即者個。我是阿誰誰是我。不審不審。蹉",
    "X66n1297_032:0476b24": "過蹉過。　平陽忞云。大小東山將常住果子私自受",
    "X66n1297_032:0476c01": "用。天童則不然。釋迦彌勒猶是他奴。且道他是阿誰。",
    "X66n1297_032:0476c02": "高聲召云。大眾。今晚小盡二十九。普請大眾喫茶去。",
    "X66n1297_032:0476c03": "拈拄杖驟步下應供堂。　鐵佛原云。諸人要知東山",
    "X66n1297_032:0476c04": "端的麼。問取古廟裏中央第一尊泥塑土地位下黑",
    "X66n1297_032:0476c05": "將軍。　隱明綸云。大小祖師原來膽小道不得。何不",
    "X66n1297_032:0476c06": "問我。炭墼子。復云。炭墼子。莫潑水。擬擡頭。千萬里。",
    "X66n1297_032:0476c07": "老年經節臘。樂事甚悠悠。不及兒童日。都來不解愁。",
    "X66n1297_032:0476c08": "(南堂靜)",
    "X66n1297_032:0476c09": "釋迦彌勒是他奴。古今禪流知也無。好酒不須懸望",
    "X66n1297_032:0476c10": "子。酢酸何必挂葫蘆。(野牛平)",
    "X66n1297_032:0476c11": "孤峰高臥且忘身。那管親王與重臣。自有一雙青白",
    "X66n1297_032:0476c12": "眼。未曾輕眎等閒人。(翠霞寧)",
    "X66n1297_032:0476c13": "寂寂簾垂無影象。六街月鎖不逢人。怪來九五尊嚴",
    "X66n1297_032:0476c14": "甚。祇為從來不對賓。(眉浪滄)",
    "X66n1297_032:0476c15": "東山因僧問如何是臨濟下事。師曰忤逆聞雷。",
    "X66n1297_032:0476c16": "從前忤逆怕聞雷。不似大蟲看水磨。孤峰頂上要同",
    "X66n1297_032:0476c17": "行。十字街頭還共坐。(鼓山珪)",
    "X66n1297_032:0476c18": "者僧苦下打斧拳。霹靂聲中宇宙昏。驚起無明金翅",
    "X66n1297_032:0476c19": "鳥。劈開滄海取龍吞。(東山空)",
    "X66n1297_032:0476c20": "東山示眾。我有一物。不屬凡不屬聖。不屬邪不屬",
    "X66n1297_032:0476c21": "正。萬事臨時。自然號令。",
    "X66n1297_032:0476c22": "瑞巖慍云。大小五祖何異宋人以死鼠為璞。山僧則",
    "X66n1297_032:0476c23": "不然。世有一物。在凡屬凡在聖屬聖。在邪屬邪在正",
    "X66n1297_032:0476c24": "屬正。萬事紛紛。何須號令。拈拄杖卓一下。　拙菴朴",
    "X66n1297_032:0477a01": "云。清溜溜。白滴滴。描不成。畵不出。覰著則眼睛瞎。撞",
    "X66n1297_032:0477a02": "著則腦門裂。且道與演和尚道底是同是別。",
    "X66n1297_032:0477a03": "東山問僧曰。倩女離魂。那箇是真底。",
    "X66n1297_032:0477a04": "二女合為一媳婦。機輪截斷難回互。從來往返絕踪",
    "X66n1297_032:0477a05": "由。行人莫問來時路。(普融藏主)",
    "X66n1297_032:0477a06": "祇是舊時行履處。等閒舉著便誵譌。夜來一陣狂風",
    "X66n1297_032:0477a07": "起。吹落桃花知幾多。(慈受深)",
    "X66n1297_032:0477a08": "縱使百千劫。所作業不忘。因緣會遇時。果報還自受。",
    "X66n1297_032:0477a09": "(或菴體)",
    "X66n1297_032:0477a10": "良宵愛月上危樓。幾處笙歌幾處愁。歌管未闌愁未",
    "X66n1297_032:0477a11": "歇。忽然天曉一時休。(且菴仁)",
    "X66n1297_032:0477a12": "憶昔春風上苑行。爛窺紅紫厭平生。如今再到曾行",
    "X66n1297_032:0477a13": "處。寂寂無人艸自青。(萬菴柔)",
    "X66n1297_032:0477a14": "南枝向暖北枝寒。何事春風作兩般。憑仗高樓莫吹",
    "X66n1297_032:0477a15": "笛。大家留取倚闌看。(雪菴瑾)",
    "X66n1297_032:0477a16": "數聲羌笛最關情。去路遙遙恨不勝。彷彿暮雲歸未",
    "X66n1297_032:0477a17": "合。遠山無限碧崚嶒。(惟菴然)",
    "X66n1297_032:0477a18": "慣攜書劍走江湖。白手成家事豈孤。曾憶當年作客",
    "X66n1297_032:0477a19": "處。也聽人前唱鷓鴣。(濟水洸)",
    "X66n1297_032:0477a20": "初三初四月朦朧。不似金鉤不似弓。誰把玉環敲兩",
    "X66n1297_032:0477a21": "段。半沉滄海半懸空。(大咸咸)",
    "X66n1297_032:0477a22": "無端鑿壁暗偷光。春氣紛紛意渺茫。蝴蝶空餘魂夢",
    "X66n1297_032:0477a23": "冷。枝頭狼藉不成香。(慧昱)",
    "X66n1297_032:0477a24": "翩翻黃鳥叫關關。洞口雲深艸木寒。一陣和風吹曉",
    "X66n1297_032:0477b01": "嶂。滿庭花露泣闌干。(蟠溪廣)",
    "X66n1297_032:0477b02": "斗柄初回日漸長。羅浮春色十分香。一枝橫亞清波",
    "X66n1297_032:0477b03": "上。引得遊蜂上下忙。(慧鑑融)",
    "X66n1297_032:0477b04": "與郎分袂侍郎行。一對鴛鴦畵不成。枕上夢回春漏",
    "X66n1297_032:0477b05": "寂。透簾斜月照孤衾。(侶巖荷)",
    "X66n1297_032:0477b06": "東山示眾。前回底今日使不著。今日底後回使不",
    "X66n1297_032:0477b07": "著。使不著。重遭撲。自古至於今。誰錯誰不錯。忽有",
    "X66n1297_032:0477b08": "箇漢出來道。白雲不是今日錯。自曰錯。",
    "X66n1297_032:0477b09": "保寧茂云。扶豎臨濟正宗。揭示楊岐奧旨。還他東山",
    "X66n1297_032:0477b10": "始得。雖然。也是泥裏洗土塊。山僧即不然。去年底今",
    "X66n1297_032:0477b11": "年用得著。今日底後日用得著。用得著。重拈却。一步",
    "X66n1297_032:0477b12": "闊一步。一著高一著。或有個漢出來道。長老與麼說",
    "X66n1297_032:0477b13": "話也是無孔鐵錘。祇向他道。若是無孔鐵錘。正用得",
    "X66n1297_032:0477b14": "著。",
    "X66n1297_032:0477b15": "東山垂語。路逢達道人。不將語默對。且將什麼對。",
    "X66n1297_032:0477b16": "來說是非者。便是是非人。誠哉是言也。弄物不知名。",
    "X66n1297_032:0477b17": "(月林觀)",
    "X66n1297_032:0477b18": "路逢達道人。不將語默對。攔顋劈面拳。直下會便會。",
    "X66n1297_032:0477b19": "(無門開)",
    "X66n1297_032:0477b20": "東山示眾。譬如水牯牛過牕櫺。頭角四蹏都過了。",
    "X66n1297_032:0477b21": "因甚尾巴過不得。",
    "X66n1297_032:0477b22": "天童華云。者樣說話多年在肚皮裏。信知天下無人",
    "X66n1297_032:0477b23": "理會。所以密之三寸。今日拈出。敢問諸仁者。既是大",
    "X66n1297_032:0477b24": "底俱過了。為甚尾巴過不得。　獅林則云。者個是東",
    "X66n1297_032:0477c01": "山演祖不了事處。老漢參方三十年。也有兩件不了",
    "X66n1297_032:0477c02": "底事。是那兩件事。饑來要喫飯。困來要打眠。　虎丘",
    "X66n1297_032:0477c03": "森云。今為諸人說個譬喻。如蟭螟蟲能向火燄上作",
    "X66n1297_032:0477c04": "窠。因甚閻浮大地無他棲泊處。良久云。一曲兩曲無",
    "X66n1297_032:0477c05": "人會。雨過夜塘秋水深。　天花悅云。諸人還會也無。",
    "X66n1297_032:0477c06": "若也會得。未免白日見鬼。若也不會。亦未免白日見",
    "X66n1297_032:0477c07": "鬼。　大梅幟云。過得過不得則且置。畢竟喚什麼作",
    "X66n1297_032:0477c08": "牛尾巴。良久云。遍界不藏全體露。絲毫有見事還差。",
    "X66n1297_032:0477c09": "喝一喝。",
    "X66n1297_032:0477c10": "龜本真靈物。都緣不自知。一朝親脫殻。直透九天飛。",
    "X66n1297_032:0477c11": "(如菴用)",
    "X66n1297_032:0477c12": "浪靜風恬意轉殊。滿天星斗月輪孤。時人休戀一湖",
    "X66n1297_032:0477c13": "水。來上扁舟泛五湖。(鐵關樞)",
    "X66n1297_032:0477c14": "功齊功化何曾了。已到家鄉未徹頭。直須翻轉乾坤",
    "X66n1297_032:0477c15": "也。楊子江心水倒流。(瑞白雪)",
    "X66n1297_032:0477c16": "髑髏謾說遇知音。天上人間亦浪尋。敲到第三雙眼",
    "X66n1297_032:0477c17": "直。誰知枯木有龍吟。(豁堂嵒)",
    "X66n1297_032:0477c18": "玉人夢暖不知春。轉棹蘆洲雪月傾。耕破扶桑雲萬",
    "X66n1297_032:0477c19": "里。等閒換步喪通身。通身喪。絕伎倆。尾巴不在牕櫺",
    "X66n1297_032:0477c20": "上。南山雲起北山雨。平地滔天翻白浪。(寧遠地)",
    "X66n1297_032:0477c21": "神龍脫骨躍天飛。尚憶寒潭春水湄。霹靂一聲魂膽",
    "X66n1297_032:0477c22": "落。九霄從此去無依。(隱含敷)",
    "X66n1297_032:0477c23": "塊雨條風三月天。暖風何處不陶然。途中多少尋芳",
    "X66n1297_032:0477c24": "客。誤聽黃鸝作杜鵑。(敏學聖)",
    "X66n1297_032:0478a01": "賊賊。何故。牕櫺過不得。曾遭毒手墮深坑。尾巴尖上",
    "X66n1297_032:0478a02": "酬恩德。報君知。重擊節。鷂子不在新羅國。(卓靈常)",
    "X66n1297_032:0478a03": "風敲月戶扆同冷。雨打茅堂暑亦寒。高臥懶尋人事",
    "X66n1297_032:0478a04": "俗。詩腸僅比酒腸寬。(自聞宣)",
    "X66n1297_032:0478a05": "陳年心事總消磨。老去光陰白髮多。高閣淩煙名不",
    "X66n1297_032:0478a06": "挂。風前慵聽太平歌。(瑩章玠)",
    "X66n1297_032:0478a07": "風雨無端妒落梅。紙牕竹榻亂聲來。一場好夢都驚",
    "X66n1297_032:0478a08": "散。蓬戶無人門自開。(綠雨蕉)",
    "X66n1297_032:0478a09": "東山因僧問。牛頭未見四祖時如何。師曰頭上戴",
    "X66n1297_032:0478a10": "纍垂。曰見後如何。師曰青布遮前。曰未見時因甚",
    "X66n1297_032:0478a11": "百鳥銜花獻。師曰富與貴是人之所欲。曰見後為",
    "X66n1297_032:0478a12": "什麼不銜花。師曰貧與賤是人之所惡。",
    "X66n1297_032:0478a13": "徑山杲云。師翁雖則善赴來機。怎奈語驚時聽。徑山",
    "X66n1297_032:0478a14": "今日有兩語要與師翁相見。牛頭未見四祖因甚百",
    "X66n1297_032:0478a15": "鳥銜花獻。茅屋上安鴟吻。見後因甚不銜花獻。佛殿",
    "X66n1297_032:0478a16": "裏掘東司。　靈巖儲云。徑山固是別展旗槍。未免分",
    "X66n1297_032:0478a17": "作兩處。國清亦有一語要與徑山相見。牛頭未見四",
    "X66n1297_032:0478a18": "祖因甚百鳥銜花獻。不快漆桶。見後因甚不銜花獻。",
    "X66n1297_032:0478a19": "不快漆桶。且道東山底是徑山底是國清底是。一僧",
    "X66n1297_032:0478a20": "纔出。清云。不快漆桶。",
    "X66n1297_032:0478a21": "玉花金草滿籬東。翠竹蒼松趣更濃。杜宇一聲清夢",
    "X66n1297_032:0478a22": "斷。月明寂寂萬山空。(大善峻)",
    "X66n1297_032:0478a24": "宗鑑法林卷三十二"
}