{
    "T17n0812_001:0773a13": "菩薩行五十緣身經",
    "T17n0812_001:0773a15": "西晉月氏三藏竺法護譯",
    "T17n0812_001:0773a16": "佛在羅閱祇耆闍崛山中，時與比丘僧千二",
    "T17n0812_001:0773a17": "百五十人、比丘尼、優婆塞、優婆夷、諸天龍鬼",
    "T17n0812_001:0773a18": "神無央數，十方諸來菩薩十萬人，皆自然師",
    "T17n0812_001:0773a19": "子七寶蓮華上坐。十方諸菩薩見佛端正無",
    "T17n0812_001:0773a20": "比，身有三十二相、八十種好。座中有一菩薩，",
    "T17n0812_001:0773a21": "名若那尸利，語文殊師利菩薩言：「仁者！知",
    "T17n0812_001:0773a22": "深經，能自知佛何因緣莊嚴其身，得功德如",
    "T17n0812_001:0773a23": "是乎？」十方諸菩薩聞是言，莫不歡喜。",
    "T17n0812_001:0773a24": "文殊師利即起前長跪，白佛言：「座中諸菩薩",
    "T17n0812_001:0773a25": "中，有已得阿惟越致者，中有未得阿惟越致",
    "T17n0812_001:0773a26": "者，皆見佛身有三十二相、八十種好，莊嚴其",
    "T17n0812_001:0773a27": "身端正無比。何因緣得是乎？願佛為諸菩薩",
    "T17n0812_001:0773a28": "說前世所作功德，諸菩薩聞之當益增功德。」",
    "T17n0812_001:0773a29": "佛言：「善哉，善哉！文殊師利！發意問乃爾乎？」佛",
    "T17n0812_001:0773b01": "言：「聽我說前世作功德。",
    "T17n0812_001:0773b02": "「菩薩世世所重愛珍奇好物持施與人，常持",
    "T17n0812_001:0773b03": "好眼善意施與。用是故，佛悉得智慧知諸經",
    "T17n0812_001:0773b04": "法。",
    "T17n0812_001:0773b05": "「菩薩世世持婇女珍寶莊飾，持善意以施與",
    "T17n0812_001:0773b06": "人。用是故，得佛聲萬種聲出。",
    "T17n0812_001:0773b07": "「菩薩世世常以好願善意視世間人。用是故，",
    "T17n0812_001:0773b08": "人民見佛視無厭極，譬如月十五日盛滿姝",
    "T17n0812_001:0773b09": "好，視之無有厭。",
    "T17n0812_001:0773b10": "「菩薩世世為人說經法，不從有所希望，趣使",
    "T17n0812_001:0773b11": "得安隱而已。用是故，佛說經時人聞無有厭",
    "T17n0812_001:0773b12": "飽者。",
    "T17n0812_001:0773b13": "「菩薩世世不說人惡，有惡者亦不為他人說。",
    "T17n0812_001:0773b14": "用是故，塵垢不著佛身。",
    "T17n0812_001:0773b15": "「菩薩世世常受毀辱，雖有筋力皆悉忍之。用",
    "T17n0812_001:0773b16": "是故，佛行，地高者為下、卑者為高。",
    "T17n0812_001:0773b17": "「菩薩世世見人窮厄給足與之，見人破壞安",
    "T17n0812_001:0773b18": "隱令在職。用是故，佛行道時，地為現威神如",
    "T17n0812_001:0773b19": "喜狀。",
    "T17n0812_001:0773b20": "「菩薩世世不作弓弩刀兵使人相害。用是故，",
    "T17n0812_001:0773b21": "佛行時，荊棘瓦石丘墟皆自辟除。",
    "T17n0812_001:0773b22": "「菩薩世世從師所聞法不敢犯缺。用是故，佛",
    "T17n0812_001:0773b23": "所行事悉具足如是。",
    "T17n0812_001:0773b24": "「菩薩世世憙然燈於佛寺及師、父母前，人有",
    "T17n0812_001:0773b25": "狐疑輒用解之。用是故，佛身光明焰出，殊好",
    "T17n0812_001:0773b26": "無有比，威神巍巍迺如是。",
    "T17n0812_001:0773b27": "「菩薩世世若見奴婢說經，不呵止令斷，身復聽",
    "T17n0812_001:0773b28": "之。用是故，佛說經無有躓誤。「菩薩世世不持",
    "T17n0812_001:0773b29": "惡目視人，設有瞋恚稍稍忍之。用是故，佛眼",
    "T17n0812_001:0773c01": "不大不小引長好，人有見佛無不歡喜者。",
    "T17n0812_001:0773c02": "「菩薩世世見他人端正婦女，不持婬意向之。",
    "T17n0812_001:0773c03": "用是故，佛身顏色姝好無比，人有見者莫不",
    "T17n0812_001:0773c04": "歡喜。",
    "T17n0812_001:0773c05": "「菩薩世世隨時熟果及好香華，持上佛、比丘",
    "T17n0812_001:0773c06": "僧、師、父母。用是故。果樹華見佛無不曲傾向",
    "T17n0812_001:0773c07": "佛。",
    "T17n0812_001:0773c08": "「菩薩世世見丘墟惡道正令平正，見無橋梁",
    "T17n0812_001:0773c09": "為作橋梁，不以錢財故恐迫人。用是故。佛所",
    "T17n0812_001:0773c10": "入卑門為大。",
    "T17n0812_001:0773c11": "「菩薩世世見閑空無井樹之處，為種樹作井，",
    "T17n0812_001:0773c12": "及諸飲食令人得食。用是故，佛所行處地為",
    "T17n0812_001:0773c13": "出泉水出於八味。",
    "T17n0812_001:0773c14": "「菩薩世世見人行步出入不說其惡。用是故，",
    "T17n0812_001:0773c15": "佛身悉姝好無瑕穢。",
    "T17n0812_001:0773c16": "「菩薩世世持雜香塗佛身，持善意施佛及上",
    "T17n0812_001:0773c17": "塔。用是故，諸天人作香風之香持供養佛。",
    "T17n0812_001:0773c18": "「菩薩世世持雜香水與佛及諸菩薩澡面，及",
    "T17n0812_001:0773c19": "楊枝梳齒。用是故，佛面口中皆香，譬若發",
    "T17n0812_001:0773c20": "藏之緘。",
    "T17n0812_001:0773c21": "「菩薩世世見人有瞋恚意向菩薩，常以善意",
    "T17n0812_001:0773c22": "待之。用是故，佛行道時足下有蟲蟻，無不",
    "T17n0812_001:0773c23": "得安隱者，佛威神巍巍迺如是。",
    "T17n0812_001:0773c24": "「菩薩世世所有國土及好香花衣被持施與",
    "T17n0812_001:0773c25": "佛。用是故，有人散花著佛上便成花蓋。",
    "T17n0812_001:0773c26": "「菩薩世世不壞人宅舍、常喜作舍。用是故，佛",
    "T17n0812_001:0773c27": "鞈金剛之力四方如山，無能害佛身者。",
    "T17n0812_001:0773c28": "「菩薩世世見人有飢渴者。先飯食之却為說",
    "T17n0812_001:0773c29": "經。用是故，佛所止前皆有香花流水。",
    "T17n0812_001:0774a01": "「菩薩世世人從有所求索，有者即與無所愛",
    "T17n0812_001:0774a02": "惜，用是故，佛說經時人聞之無有唐苦者；皆",
    "T17n0812_001:0774a03": "有所益，用是故，佛降伏諸魔。",
    "T17n0812_001:0774a04": "「菩薩世世持好音樂樂於佛及塔。用是故，佛",
    "T17n0812_001:0774a05": "為諸弟子說經，滿一佛界中人悉遍聞之。",
    "T17n0812_001:0774a06": "「菩薩世世作金銀雜寶樹上佛。用是故，諸天",
    "T17n0812_001:0774a07": "龍鬼神無有能見佛頂上者。",
    "T17n0812_001:0774a08": "「菩薩世世作佛塔持雜香塗之。用是故，佛所",
    "T17n0812_001:0774a09": "行處珍寶香華為散佛上。",
    "T17n0812_001:0774a10": "「菩薩世世見人有中毒，輒持慈心往愈。用是",
    "T17n0812_001:0774a11": "故，佛所行處若人若樹中毒悉為治之。",
    "T17n0812_001:0774a12": "「菩薩世世常隨經法不犯，心常柔軟忍辱於",
    "T17n0812_001:0774a13": "人。用是故，有人狂亂來至佛所，莫不得安隱",
    "T17n0812_001:0774a14": "者。",
    "T17n0812_001:0774a15": "「菩薩世世常持若干種香供養佛舍利及塗",
    "T17n0812_001:0774a16": "塔。用是故，佛身無有臭處瑕穢之惡，殃禍不",
    "T17n0812_001:0774a17": "能及佛身，佛威神巍巍乃如是。",
    "T17n0812_001:0774a18": "「菩薩世世人有疑亂若為鬼神所持，輒往救",
    "T17n0812_001:0774a19": "之使得度脫。用是故，佛所向處若地有蟲蟻",
    "T17n0812_001:0774a20": "悉為除去。",
    "T17n0812_001:0774a21": "「菩薩世世事師父母，若見臥睡不數驚覺，若",
    "T17n0812_001:0774a22": "欲使覺當持音樂，若持好語誦經往覺之。用",
    "T17n0812_001:0774a23": "是故，佛在內默聲，諸天梵釋持音樂香往覺",
    "T17n0812_001:0774a24": "之。",
    "T17n0812_001:0774a25": "「菩薩世世為佛作精舍，好治床臥具什物。用",
    "T17n0812_001:0774a26": "是故，蚊虻、蜂蛇、蚤虱之屬不敢近佛身。",
    "T17n0812_001:0774a27": "「菩薩世世寒冬之時，為佛諸菩薩作細美之",
    "T17n0812_001:0774a28": "衣。用是故，隨嵐風起在佛前，不寒不熱亦",
    "T17n0812_001:0774a29": "不動衣毛。",
    "T17n0812_001:0774b01": "「菩薩世世有奇異美飯食，終不獨食，若師",
    "T17n0812_001:0774b02": "父母有飯食，不減損而食之。用是故，佛捨",
    "T17n0812_001:0774b03": "置威神力，雖無所食，佛亦不飢渴身亦不",
    "T17n0812_001:0774b04": "羸。",
    "T17n0812_001:0774b05": "「菩薩世世不放火於山野，并除他人三毒。用",
    "T17n0812_001:0774b06": "是故，佛般泥洹後，火雖盛熾，不能令佛變色。",
    "T17n0812_001:0774b07": "「菩薩世世常上師父母及有道德人，上貴舍宅",
    "T17n0812_001:0774b08": "衣被飲食，有從乞者給與之。用是故，諸天",
    "T17n0812_001:0774b09": "及鬼神、諸長者，持世間所有珍寶什物以上",
    "T17n0812_001:0774b10": "佛。",
    "T17n0812_001:0774b11": "「菩薩世世為佛治道徑，持澤香塗地。用是故，",
    "T17n0812_001:0774b12": "佛行道時，諸好雜華行列散地上。",
    "T17n0812_001:0774b13": "「菩薩世世持戒未曾有犯時，亦不教他人犯。",
    "T17n0812_001:0774b14": "用是故，隨嵐風四面起，不能動佛一毛。",
    "T17n0812_001:0774b15": "「菩薩世世為佛於佛道中施五色幔，於下請",
    "T17n0812_001:0774b16": "飯佛及比丘僧。用是故，佛所行處，諸天張五",
    "T17n0812_001:0774b17": "色幔隨佛而行，佛威神巍巍乃如是。",
    "T17n0812_001:0774b18": "「菩薩世世持珍寶履屣以善意與佛。用是故，",
    "T17n0812_001:0774b19": "佛經行時足去地四寸不蹈地，其相文為現。",
    "T17n0812_001:0774b20": "「菩薩世世持幢幡華蓋雜種五色，持用上佛",
    "T17n0812_001:0774b21": "塔。用是故，自然生雜色幢幡蓋隨佛而行。",
    "T17n0812_001:0774b22": "「菩薩世世為佛治道，以雜香汁用灑地。是故，",
    "T17n0812_001:0774b23": "佛所行處諸龍持雜香汁灑地。",
    "T17n0812_001:0774b24": "「菩薩世世不曾說不淨、人所諱語，設有是語",
    "T17n0812_001:0774b25": "當意制不作。用是故，諸天、龍、神、飛鳥不過佛",
    "T17n0812_001:0774b26": "上。",
    "T17n0812_001:0774b27": "「菩薩世世見佛、若比丘僧來至，扶迎為佛作",
    "T17n0812_001:0774b28": "禮。用是故，佛所行處，諸天、梵，釋、阿須倫、鬼神、",
    "T17n0812_001:0774b29": "世間人民，莫不迎佛持頭面著佛足者。",
    "T17n0812_001:0774c01": "「菩薩世世常護身口意不犯眾惡，不但用身，",
    "T17n0812_001:0774c02": "故為十方天下人施。用是故，菩薩在母腹中",
    "T17n0812_001:0774c03": "時，臭處污露不著身，常安隱不恐怖，亦無",
    "T17n0812_001:0774c04": "有嬈者。",
    "T17n0812_001:0774c05": "「菩薩世世持善意視佛，見怨家、見父母，心正",
    "T17n0812_001:0774c06": "等無有異相。用是故，佛智慧悉具足，但為",
    "T17n0812_001:0774c07": "眾善無有惡人，有疑難問佛無不解者。",
    "T17n0812_001:0774c08": "「菩薩世世持諸音樂雜香華，供養佛及塔。用",
    "T17n0812_001:0774c09": "是故，佛入城時城中，諸音樂不鼓而自鳴。",
    "T17n0812_001:0774c10": "「菩薩世世持無梨弊結金銀珍寶附憚，持用上",
    "T17n0812_001:0774c11": "佛及塔，諸菩薩、比丘僧及世間人，悉布施與",
    "T17n0812_001:0774c12": "之，常持和顏悅意與共語。用是故，佛行分越",
    "T17n0812_001:0774c13": "時卑戶為高。",
    "T17n0812_001:0774c14": "「菩薩世世為佛施軒交露，令佛住行其下，持",
    "T17n0812_001:0774c15": "善意視佛，復讚歎佛之功德。用是故，佛放光",
    "T17n0812_001:0774c16": "焰日月星辰皆冥，無能當佛光明者，佛威神",
    "T17n0812_001:0774c17": "巍巍乃如是。」",
    "T17n0812_001:0774c18": "佛言：「我前世為菩薩時，世世所行如是無數",
    "T17n0812_001:0774c19": "世，用人故粗說少少功德耳。我從無數世以",
    "T17n0812_001:0774c20": "來所有財產知非常，是故持施與人。我世世",
    "T17n0812_001:0774c21": "所作功德如是，釋梵天人所不能作，是皆前",
    "T17n0812_001:0774c22": "世所行功德所致。虛空尚可度，須彌山尚可",
    "T17n0812_001:0774c23": "稱，海水尚可量，佛所作功德行、累功德世，說",
    "T17n0812_001:0774c24": "之不可稱不可量。若有人至意念佛功德者，",
    "T17n0812_001:0774c25": "其福無量，況為作禮嗟歎者哉！人有欲求佛",
    "T17n0812_001:0774c26": "者，作功德行亦當如是。」",
    "T17n0812_001:0774c27": "佛說經已，諸菩薩及諸天皆歡喜，前以頭面",
    "T17n0812_001:0774c28": "禮佛而去。",
    "T17n0812_001:0774c29": "菩薩行五十緣身經"
}