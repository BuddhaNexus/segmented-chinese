{
    "T47n1998A_014:0867a02": "大慧普覺禪師普說卷第十四",
    "T47n1998A_014:0867a04": "徑山能仁禪院住持嗣法",
    "T47n1998A_014:0867a05": "慧日禪師臣蘊聞　上進",
    "T47n1998A_014:0867a06": "黃德用請普說。師云。邵武高士黃端夫。信向",
    "T47n1998A_014:0867a07": "佛乘知有此事。捐家財起菴一所。以圜悟揭",
    "T47n1998A_014:0867a08": "名。屢有書來乞。分楊岐一枝佛法去。彼為眾",
    "T47n1998A_014:0867a09": "生作大利益。雲門不敢容易諾之。又託吳元",
    "T47n1998A_014:0867a10": "昭學士。再三懇禱。亦未敢輕許。不幸端夫忽",
    "T47n1998A_014:0867a11": "爾化去。聞啟手足時。呼其二子。再三囑之曰。",
    "T47n1998A_014:0867a12": "若為吾於雲門。請得一本分住菴人。則死無",
    "T47n1998A_014:0867a13": "遺恨矣。言訖長往。二子不忘遺訓。求元昭學",
    "T47n1998A_014:0867a14": "士。撰疏遣專使。請彌光禪人作菴主。見其至",
    "T47n1998A_014:0867a15": "誠。遂令應命。今德用昆仲。特詣當菴揮金辦",
    "T47n1998A_014:0867a16": "供命山僧普說。舉揚宗旨。以答諸聖加被之",
    "T47n1998A_014:0867a17": "恩。且喚甚麼作宗旨。宗旨又如何舉揚。近代",
    "T47n1998A_014:0867a18": "佛法可傷。邪師說法。如恒河沙。各立門風各",
    "T47n1998A_014:0867a19": "說奇特。逐旋揑合疑誤後昆。不可勝數。參禪",
    "T47n1998A_014:0867a20": "者既不具擇法眼。為師者又道眼不明。以至",
    "T47n1998A_014:0867a21": "如是。雲門初與元昭不相識。頃在江西見",
    "T47n1998A_014:0867a22": "渠跋所施華嚴梵行品。自言於梵行品有悟",
    "T47n1998A_014:0867a23": "入處。不疑天下老師舌頭。那時已得其要領。",
    "T47n1998A_014:0867a24": "即與兄弟說。此人只悟得箇無梵行而已。已",
    "T47n1998A_014:0867a25": "被邪師印破面門了也。雲門若見。須盡力救",
    "T47n1998A_014:0867a26": "他。及乎在長樂相見。便來咨問入室。即時將",
    "T47n1998A_014:0867a27": "渠悟入處只兩句斷了曰。公所悟者。永嘉所",
    "T47n1998A_014:0867a28": "謂豁達空撥因果。莽莽蕩蕩招殃禍耳。更為",
    "T47n1998A_014:0867a29": "渠引梵行品中錯證據處曰。於身無所取。於",
    "T47n1998A_014:0867b01": "修無所著。於法無所住。過去已滅。未來未至。",
    "T47n1998A_014:0867b02": "現在空寂。無作業者。無受報者。此世不移動。",
    "T47n1998A_014:0867b03": "彼世不改變。此中何法名為梵行。梵行從何",
    "T47n1998A_014:0867b04": "處來。誰之所有。體為是誰。由誰而作。為是",
    "T47n1998A_014:0867b05": "有為是無。為是色為非色。為是受為非受。為",
    "T47n1998A_014:0867b06": "是想為非想。為是行為非行。為是識為非識。",
    "T47n1998A_014:0867b07": "如是觀察。梵行法不可得故。若依此引證謂",
    "T47n1998A_014:0867b08": "無梵行。是真梵行。則是謗大般若。入地獄如",
    "T47n1998A_014:0867b09": "箭射。更為渠說。而今諸方邪師輩。各各自言。",
    "T47n1998A_014:0867b10": "得無上菩提。各說異端。欺胡謾漢。將古人入",
    "T47n1998A_014:0867b11": "道因緣。妄生穿鑿。或者以無言無說良久默",
    "T47n1998A_014:0867b12": "然。為空劫已前事。教人休去歇去。歇教如土",
    "T47n1998A_014:0867b13": "木瓦石相似。去又怕人道坐在黑山下鬼窟",
    "T47n1998A_014:0867b14": "裏隨後便引祖師語證據云。了了常知故。言",
    "T47n1998A_014:0867b15": "之不可及。歇得如土木瓦石相似時。不是冥",
    "T47n1998A_014:0867b16": "然無知。直是惺惺歷歷。行住坐臥。時時管帶。",
    "T47n1998A_014:0867b17": "但只如此修行。久久自契本心矣。或者以脫",
    "T47n1998A_014:0867b18": "去情塵不立窠臼為門戶。凡古人公案舉了。",
    "T47n1998A_014:0867b19": "早會了也。或師家問不是心不是佛不是物。",
    "T47n1998A_014:0867b20": "爾作麼生會。便云。和尚不妨惺惺。或云。和尚",
    "T47n1998A_014:0867b21": "甚麼處去來。或云。不可矢上更加尖。或云。謾",
    "T47n1998A_014:0867b22": "却多少人。或再舉一遍云。不是心不是佛不",
    "T47n1998A_014:0867b23": "是物。凡問他古人因緣。皆向舉起處承當。擊",
    "T47n1998A_014:0867b24": "石火閃電光處會。舉了便會了。凡有所問皆",
    "T47n1998A_014:0867b25": "不受。喚作脫灑自在得大快樂。或者以三界",
    "T47n1998A_014:0867b26": "唯心萬法唯識為主宰。引一類古人相似處",
    "T47n1998A_014:0867b27": "作證明。以眼見耳聞為得力處。凡通入處。未",
    "T47n1998A_014:0867b28": "有不由見物而悟者。未有不由聞聲而悟者。",
    "T47n1998A_014:0867b29": "凡有施設。倣効古人相似處。有人問話。只黏",
    "T47n1998A_014:0867c01": "定學家問頭便答。謂之言下合無生。正如福",
    "T47n1998A_014:0867c02": "州人聯麻相似。喚作綿密不落情塵。如僧問",
    "T47n1998A_014:0867c03": "古德。如何出得三界去。云把將三界來為爾",
    "T47n1998A_014:0867c04": "出。或云喚甚麼作三界。或云。會得這僧問",
    "T47n1998A_014:0867c05": "頭。出三界也不難。如僧問法眼。如何是曹源",
    "T47n1998A_014:0867c06": "一滴水。答云。是曹源一滴水。慧超咨和尚。如",
    "T47n1998A_014:0867c07": "何是佛。答云。汝是慧超。引如此之類作證。乃",
    "T47n1998A_014:0867c08": "全是全不是。又如論藥山夜間示眾云。我有",
    "T47n1998A_014:0867c09": "一句子。待特牛生兒。即向汝道。有僧出眾云。",
    "T47n1998A_014:0867c10": "特牛已生兒也。自是和尚不道。藥山云。點燈",
    "T47n1998A_014:0867c11": "來。其僧便歸眾。後來法燈出語云。且道。生底",
    "T47n1998A_014:0867c12": "是牯牛是牸牛。自代云。雙生也。商量時亦作",
    "T47n1998A_014:0867c13": "言下作無生會。藥山云。我有一句子。待特",
    "T47n1998A_014:0867c14": "牛生兒便是道了也。所以這僧領得便出來",
    "T47n1998A_014:0867c15": "道。特牛已生兒也。自是和尚不道。直是綿密",
    "T47n1998A_014:0867c16": "不露鋒鋩。法燈徵云且道。生底是牯牛是牸",
    "T47n1998A_014:0867c17": "牛。又自代云。雙生也。亦只作言下合無生會",
    "T47n1998A_014:0867c18": "云。他自問牯牛牸牛。乃自代云。雙生也。更",
    "T47n1998A_014:0867c19": "無少剩。佛眼也覷不見。將此等語。作以的破",
    "T47n1998A_014:0867c20": "的不露鋒鋩不費氣力會。又如古人指一片",
    "T47n1998A_014:0867c21": "石問學者云。此一片石。在心內在心外。答云。",
    "T47n1998A_014:0867c22": "在心內。古德云。爾著甚死急。心內著一片石。",
    "T47n1998A_014:0867c23": "眾中商量云。不合以內外答他若以內外答。",
    "T47n1998A_014:0867c24": "則法有少剩矣。出語云。大好一片石。或云。痛",
    "T47n1998A_014:0867c25": "領一問。或云。喚甚麼作一片石。或云。諾諾。",
    "T47n1998A_014:0867c26": "或云。在法堂前。或云。謝師指示。或云。和尚",
    "T47n1998A_014:0867c27": "還識羞麼。或云。鈍置殺人。凡答如此話。只以",
    "T47n1998A_014:0867c28": "一句包却。謂之綿密。謂之不走。作如此之見。",
    "T47n1998A_014:0867c29": "叢林甚多。或者謂一切語言總不干事。凡舉",
    "T47n1998A_014:0868a01": "覺時先大瞠却眼如小兒患天弔見神見鬼一",
    "T47n1998A_014:0868a02": "般。只於瞠眉努眼處領略。更錯引古人言句",
    "T47n1998A_014:0868a03": "證據曰。舉不顧即差互。擬思量何劫悟。舉時",
    "T47n1998A_014:0868a04": "須要以眼顧視。只是以古人言句提撕一遍。",
    "T47n1998A_014:0868a05": "喚作不在言句上。如柏樹子洗鉢盂麻三斤",
    "T47n1998A_014:0868a06": "之類。若過得一箇時。餘者撥牌子過。更",
    "T47n1998A_014:0868a07": "不費力。如此之類。比擊石火閃電光底。只",
    "T47n1998A_014:0868a08": "添得箇瞠眉努眼而已。亦各各自謂得祖師",
    "T47n1998A_014:0868a09": "巴鼻。莫謗他古人好。如舉僧問雲門。如何是",
    "T47n1998A_014:0868a10": "透法身句。門云。北斗裏藏身。爾作麼生會。",
    "T47n1998A_014:0868a11": "學者即大瞠却眼云。北斗裏藏身。師家或權",
    "T47n1998A_014:0868a12": "為沮抑學者。又連叫數聲云。北斗裏藏身。北",
    "T47n1998A_014:0868a13": "斗裏藏身。以謂把得定作得主。不受轉喚。",
    "T47n1998A_014:0868a14": "師家奈何不下。亦喚作實頭。方始問其意旨",
    "T47n1998A_014:0868a15": "如何。遂下語云。佛眼也覷不見。或云。舉頭天",
    "T47n1998A_014:0868a16": "外看。或問。如何是祖師西來意。庭前柏樹",
    "T47n1998A_014:0868a17": "子。即下語云。一枝南一枝北。或云。能為萬象",
    "T47n1998A_014:0868a18": "主。不逐四時凋。已上盡在瞠眉努眼提撕處。",
    "T47n1998A_014:0868a19": "然後下合頭語。以為奇特。癡漢。不可瞠眉努",
    "T47n1998A_014:0868a20": "眼時便有禪。不瞠眉努眼時便無禪也。不可",
    "T47n1998A_014:0868a21": "提撕時便有禪。不提撕時便無禪也。或者見",
    "T47n1998A_014:0868a22": "雲門如此說。便又錯會云。提撕時也是。不提",
    "T47n1998A_014:0868a23": "撕時也是。更無兩般。似這般底。更是救不",
    "T47n1998A_014:0868a24": "得。或者都不理會纔說著佛法。說著悟處。便",
    "T47n1998A_014:0868a25": "是發狂。更錯引古人言句云。本無迷悟人。只",
    "T47n1998A_014:0868a26": "要今日了。凡古人因緣。謂之設權。亦謂之建",
    "T47n1998A_014:0868a27": "立實頭底。只在不作佛法商量處。凡有問答。",
    "T47n1998A_014:0868a28": "一一據實祇對。平常無事。天是天地是地。露",
    "T47n1998A_014:0868a29": "柱是木頭。金剛是泥塑。飢來喫飯困來打眠。",
    "T47n1998A_014:0868b01": "更有何事。豈不見。真淨和尚云。莫將無事",
    "T47n1998A_014:0868b02": "會。無事困人心。往往中無事毒者。却以此",
    "T47n1998A_014:0868b03": "言為非。或者見古人公案。不可以理路商量",
    "T47n1998A_014:0868b04": "處。便著一轉沒交涉底語。一應應過。謂之玄",
    "T47n1998A_014:0868b05": "妙亦謂之不涉義路。亦謂之當機透脫。如僧",
    "T47n1998A_014:0868b06": "問趙州。萬法歸一一歸何所。州云。我在青州",
    "T47n1998A_014:0868b07": "作一領布衫重七斤之類。多少人錯商量云。",
    "T47n1998A_014:0868b08": "這僧致得箇問頭奇特。不是趙州有出身之",
    "T47n1998A_014:0868b09": "路。便奈何不得。云萬法歸一。一更無所歸。若",
    "T47n1998A_014:0868b10": "有所歸。即有實法。所以趙州識得破。當機妙",
    "T47n1998A_014:0868b11": "用。一應應過云。我在青州作一領布衫重七",
    "T47n1998A_014:0868b12": "斤。多少奇特。或者商量道。萬法歸一一歸何",
    "T47n1998A_014:0868b13": "所。一若無所歸。即落空去。所以趙州道。我",
    "T47n1998A_014:0868b14": "在青州作一領布衫重七斤。趙州這一轉語。",
    "T47n1998A_014:0868b15": "直是奇特。不落有無。答得甚妙。或者謂。雲",
    "T47n1998A_014:0868b16": "門如此說。只是怕人執著。若不執著。便是祖",
    "T47n1998A_014:0868b17": "師心。要只要得是事。不著自由自在。非離真",
    "T47n1998A_014:0868b18": "而立處。立處即真。更有甚麼事。或問他父母",
    "T47n1998A_014:0868b19": "未生時如何是爾本來面目。便云。無侍者祗",
    "T47n1998A_014:0868b20": "對和尚。將箇業識作本命元辰。如此之流。盡",
    "T47n1998A_014:0868b21": "是癡狂外邊走。又有一般底。自知道眼不明。",
    "T47n1998A_014:0868b22": "禪不取信於人。無以開示學者。自來又不曾",
    "T47n1998A_014:0868b23": "聽教。旋於座主處作短販。逴得一言半句狐",
    "T47n1998A_014:0868b24": "媚聾俗。臨濟和尚曰。有一般瞎禿兵。向教乘",
    "T47n1998A_014:0868b25": "中取意度商量。成於句義。如將屎塊子口中",
    "T47n1998A_014:0868b26": "含了却吐與別人。直是叵耐。元昭初見如此",
    "T47n1998A_014:0868b27": "說。心中雖疑。口頭甚硬。尚對山僧冷笑。當晚",
    "T47n1998A_014:0868b28": "來室中只問渠箇狗子無佛性話。便去不得",
    "T47n1998A_014:0868b29": "方始知道參禪要悟。在長樂住十日。二十遍",
    "T47n1998A_014:0868c01": "到室中。呈盡伎倆奈何不得。方始著忙。山僧",
    "T47n1998A_014:0868c02": "實向渠道。不須呈伎倆。直須啐地折嚗地斷",
    "T47n1998A_014:0868c03": "方敵得生死。呈伎倆有甚了期。仍向渠道。不",
    "T47n1998A_014:0868c04": "須著忙。今生參不得後世參。遂乃相信便辭",
    "T47n1998A_014:0868c05": "去。隔十餘日忽然寄書來。并頌古十首。皆山",
    "T47n1998A_014:0868c06": "僧室中問渠底因緣。書中云。在延平路上。驀",
    "T47n1998A_014:0868c07": "然有省。某終不敢自謾。方信此事。不從人得。",
    "T47n1998A_014:0868c08": "其中一首曰。不是心不是物不是物。通身一",
    "T47n1998A_014:0868c09": "串金鎖骨。趙州參見老南泉。解道鎮州出蘿",
    "T47n1998A_014:0868c10": "蔔。山僧甚是疑著。時光禪便問。據此頌還了",
    "T47n1998A_014:0868c11": "得生死否。雲門向渠道。了得了不得。却請問",
    "T47n1998A_014:0868c12": "取元昭去。比得光禪書云。學土相見。盡如和",
    "T47n1998A_014:0868c13": "尚所說。大眾且道。說箇甚麼。咦。疑殺天下",
    "T47n1998A_014:0868c14": "人。具眼者辨取。今時參禪者。不問了得生死",
    "T47n1998A_014:0868c15": "了不得生死。只求速効。且要會禪。無有一箇",
    "T47n1998A_014:0868c16": "不說道理。如檀越給事。見其愛說道理。遂將",
    "T47n1998A_014:0868c17": "箇沒道理底因緣。與渠看。僧問雲門。如何是",
    "T47n1998A_014:0868c18": "佛。門云。乾屎橛。又恐渠作道理會。先與渠說",
    "T47n1998A_014:0868c19": "不得。云道在屎溺。道在稊稗。道在瓦礫。即",
    "T47n1998A_014:0868c20": "色明心。附物顯理。不得道處處真塵塵盡是",
    "T47n1998A_014:0868c21": "本來人之類。渠看此話。奈何不下。用盡氣力",
    "T47n1998A_014:0868c22": "去看。終看不破。忽然一日省得此事。不可以",
    "T47n1998A_014:0868c23": "道理通。便道我有箇悟處。遂連作數頌來呈",
    "T47n1998A_014:0868c24": "見解。一曰太虛寥廓彊為名。任是僧繇畫不",
    "T47n1998A_014:0868c25": "成。何用尋源問端的。都無一法可當情。又曰。",
    "T47n1998A_014:0868c26": "到家豈復說塗程。萬木春來自向榮。若遇上",
    "T47n1998A_014:0868c27": "流相借問。扶桑東畔日輪生。又曰。羚半過後",
    "T47n1998A_014:0868c28": "絕追尋。妙訣空傳在少林。閑把無弦彈一曲。",
    "T47n1998A_014:0868c29": "清風明月兩知音。又曰。撒手懸崖信不虛。根",
    "T47n1998A_014:0869a01": "塵頓盡更無餘。始知佛法無多子。向外馳求",
    "T47n1998A_014:0869a02": "轉見疎。山僧向渠道。作得頌也好。說得道理",
    "T47n1998A_014:0869a03": "也是。只是去道轉遠。渠不甘。又作一頌曰。切",
    "T47n1998A_014:0869a04": "忌談玄說妙。那堪隨聲逐色。和這一橛掃除。",
    "T47n1998A_014:0869a05": "大家都無見識。又有書來云。看此話。直得言",
    "T47n1998A_014:0869a06": "語道斷心行處滅。無言可說。無理可伸。不起",
    "T47n1998A_014:0869a07": "纖毫修學心。百不知百不會。不涉思惟不入",
    "T47n1998A_014:0869a08": "理路。直是安樂。山僧又向渠道。這箇是出格",
    "T47n1998A_014:0869a09": "底道理。若是乾屎橛話。如此說得落時如鋸",
    "T47n1998A_014:0869a10": "解秤鎚。麻三斤。狗子無佛性。一口吸盡西",
    "T47n1998A_014:0869a11": "江水。不是心不是佛不是物。有句無句如藤",
    "T47n1998A_014:0869a12": "倚樹。即心即佛語。皆可如此說得也。既不可",
    "T47n1998A_014:0869a13": "如此。須是悟始得。悟則事同一家。不悟則萬",
    "T47n1998A_014:0869a14": "別千差。差之毫釐失之千里。切須子細。從教",
    "T47n1998A_014:0869a15": "人道雲門待檀越無禮。但心不負人面無慚",
    "T47n1998A_014:0869a16": "色。渠見山僧如此至誠相告。方知佛法無人",
    "T47n1998A_014:0869a17": "情。乃相信既相信。只教看如何是佛乾屎橛。",
    "T47n1998A_014:0869a18": "亦只要得渠啐地折嚗地斷。若以渠作從官",
    "T47n1998A_014:0869a19": "捨財剏菴。置莊田供眾。乃至供養山僧之故。",
    "T47n1998A_014:0869a20": "便以為是。則盡大地窮漢。更無參禪分也。非",
    "T47n1998A_014:0869a21": "但失却善知識辨人眼。亦乃賺他百劫千生。",
    "T47n1998A_014:0869a22": "不是小事。今夏更有數人衲子。不肯向省力",
    "T47n1998A_014:0869a23": "處做工夫。只管熱忙。亦來呈見解。作頌古。雲",
    "T47n1998A_014:0869a24": "門向他道。不是這箇道理。便道把定。他不肯",
    "T47n1998A_014:0869a25": "放過。我且問爾。爾還自放得過也未。趙州云。",
    "T47n1998A_014:0869a26": "諸方難見易識。我這裏易見難識。雲門尋常",
    "T47n1998A_014:0869a27": "問學者。喚作竹篦則觸。不喚作竹篦則背。不",
    "T47n1998A_014:0869a28": "得下語。不得無語。十箇有五雙眼[皾買+耳]眵地。縱",
    "T47n1998A_014:0869a29": "有作聰明呈見解者。盡力道得箇領字。或來",
    "T47n1998A_014:0869b01": "手中奪却竹篦。或拂袖便行。自餘邪解不可",
    "T47n1998A_014:0869b02": "勝數。更無一箇皮下有血。古德云。此事如",
    "T47n1998A_014:0869b03": "八十翁翁入場屋。不是小兒戲。若可揑合得",
    "T47n1998A_014:0869b04": "時。揑合千千萬萬了也。既不可揑合。須是悟",
    "T47n1998A_014:0869b05": "始得。此外別無道理。若爾實有悟處。師家故",
    "T47n1998A_014:0869b06": "言不是。亦招因果不小。今日因齋慶讚舉似",
    "T47n1998A_014:0869b07": "大眾。蓋黃端夫知有雲門。始因元昭。光禪往",
    "T47n1998A_014:0869b08": "彼住菴。亦因元昭。端夫二子今日設齋請山",
    "T47n1998A_014:0869b09": "僧普說亦因元昭。雲門打這一場葛藤亦因",
    "T47n1998A_014:0869b10": "元昭。既然如是。且道。元昭畢竟事作麼生。良",
    "T47n1998A_014:0869b11": "久云。待渠冬間親到雲門。那時始與諸人說",
    "T47n1998A_014:0869b12": "破。拍禪床下座。",
    "T47n1998A_014:0869b13": "秦國太夫人請普說。僧問。圓覺經道譬如清",
    "T47n1998A_014:0869b14": "淨摩尼寶珠映於五色。色未現時珠在甚麼",
    "T47n1998A_014:0869b15": "處師云。圓覺經何曾恁麼道。進云。未審作麼",
    "T47n1998A_014:0869b16": "生會。師云。圓覺經不曾麼麼道。更會甚麼。",
    "T47n1998A_014:0869b17": "進云。畢竟如何。師云。靜處薩婆訶。問胡張三",
    "T47n1998A_014:0869b18": "黑李四即不問。嘉州大像鼻孔長多少。師云。",
    "T47n1998A_014:0869b19": "長二百來丈。進云。得恁麼郎當。師云。爾川僧",
    "T47n1998A_014:0869b20": "自合知。進云。為甚麼被陝府鐵牛吞却。師云。",
    "T47n1998A_014:0869b21": "誰恁麼道。進云。高高處觀之不足低低處平",
    "T47n1998A_014:0869b22": "之有餘。師云。爾試向不高不低處道看。進云",
    "T47n1998A_014:0869b23": "險。師云。這箇猶是高低處底。進云。有意氣時",
    "T47n1998A_014:0869b24": "添意氣。師云。草賊大敗。乃云。今日是秦國太",
    "T47n1998A_014:0869b25": "夫人計氏。法真慶誕之辰。謹施淨財。遠詣",
    "T47n1998A_014:0869b26": "當山修設清淨禪眾香齋。仍命山野。陞干此",
    "T47n1998A_014:0869b27": "座。為眾普說。舉揚般若。所願進道無魔。色",
    "T47n1998A_014:0869b28": "身安樂。此是秦國太夫人意旨。這婆子平生",
    "T47n1998A_014:0869b29": "行履處。川僧無有不知者。唯魯子僧未知。今",
    "T47n1998A_014:0869c01": "日因齋慶讚舉似大眾。見說這婆子三十左",
    "T47n1998A_014:0869c02": "右歲時。先太師捐館徽猷。與相公尚幼。卓卓",
    "T47n1998A_014:0869c03": "立身。凜然有不可犯之色。東隣西舍望風知",
    "T47n1998A_014:0869c04": "畏。極方教二子讀書。處事極有家法。尋常徽",
    "T47n1998A_014:0869c05": "猷與相公左右侍奉。不教坐亦不敢坐。其嚴",
    "T47n1998A_014:0869c06": "毅如此。相公常說。今日做官。皆是老母平昔",
    "T47n1998A_014:0869c07": "教育所致。所得俸資除逐日家常菜飯外。老",
    "T47n1998A_014:0869c08": "母盡將布施齋僧。用祝吾君之壽。常有無功",
    "T47n1998A_014:0869c09": "受祿之慊。聞先師歸蜀。受渠供養不少。只是",
    "T47n1998A_014:0869c10": "未知參禪。徽猷與相公。却於先師處各有發",
    "T47n1998A_014:0869c11": "明。向謙禪在他家。徽猷與相公。親向謙道。老",
    "T47n1998A_014:0869c12": "母修行四十年。只欠這一著。公久侍徑山和",
    "T47n1998A_014:0869c13": "尚。多所聞見。且留公早晚相伴說話。蓋某兄",
    "T47n1998A_014:0869c14": "弟子母分上難為開口。見說每日與謙相聚。",
    "T47n1998A_014:0869c15": "只一味激揚此事。一日問謙。徑山和尚尋常",
    "T47n1998A_014:0869c16": "如何為人。謙云。和尚只教人看狗子無佛性",
    "T47n1998A_014:0869c17": "話。竹篦子話。只是不得下語。不得思量不得",
    "T47n1998A_014:0869c18": "向舉起處會。不得去開口處承當。狗子還有",
    "T47n1998A_014:0869c19": "佛性也無。無。只恁麼教人看。渠遂諦信。日夜",
    "T47n1998A_014:0869c20": "體究。每常愛看經禮佛。謙云。和尚尋常道。要",
    "T47n1998A_014:0869c21": "辦此事。須是輟去看經禮佛誦呪之類。且息",
    "T47n1998A_014:0869c22": "心參究。莫使工夫間斷。若一向執著看經禮",
    "T47n1998A_014:0869c23": "佛希求功德。便是障道。候一念相應了。依舊",
    "T47n1998A_014:0869c24": "看經禮佛。乃至一香一華一瞻一禮。種種作",
    "T47n1998A_014:0869c25": "用皆無虛棄。盡是佛之妙用。亦是把本修行。",
    "T47n1998A_014:0869c26": "但相聽信決不相誤。渠聞謙言。便一時放下。",
    "T47n1998A_014:0869c27": "專專只是坐禪。看狗子無佛性話。聞去冬忽",
    "T47n1998A_014:0869c28": "一夜睡中驚覺乘興起來坐禪舉話。驀然有",
    "T47n1998A_014:0869c29": "箇歡喜處。近日謙歸秦國。有親書并作數頌",
    "T47n1998A_014:0870a01": "來呈山僧。其間一頌云。逐日看經文。如逢舊",
    "T47n1998A_014:0870a02": "識人。勿言頻有礙。一舉一回新。山僧常常為",
    "T47n1998A_014:0870a03": "兄弟說。參得禪了。凡讀看經文字。如去自",
    "T47n1998A_014:0870a04": "家屋裏行一遭相似。又如與舊時相識底人",
    "T47n1998A_014:0870a05": "相見一般。今秦國此頌。乃暗合孫吳。爾看他",
    "T47n1998A_014:0870a06": "是箇女流。宛有丈夫之作。能了大丈夫之事。",
    "T47n1998A_014:0870a07": "謙禪昨日上來告山僧。子細說些禪病。且與",
    "T47n1998A_014:0870a08": "秦國結大眾般若緣。山僧向他道。禪有甚麼",
    "T47n1998A_014:0870a09": "病可說禪。又不曾患頭疼。又不曾患脚痛。又",
    "T47n1998A_014:0870a10": "不曾患耳聾。又不曾患眼暗。只是參禪底人。",
    "T47n1998A_014:0870a11": "參得差別。證得差別。用心差別依師差別。因",
    "T47n1998A_014:0870a12": "此差別故。說名為病。非謂禪有病也。如何是",
    "T47n1998A_014:0870a13": "佛。即心是佛。有甚麼病。狗子還有佛性也無。",
    "T47n1998A_014:0870a14": "無。有甚麼病。喚作竹篦則觸。不喚作竹篦則",
    "T47n1998A_014:0870a15": "背。有甚麼病。如何是佛。麻三斤。有甚麼病。",
    "T47n1998A_014:0870a16": "如何是佛。乾屎橛。有甚麼病。爾不透了。纔",
    "T47n1998A_014:0870a17": "作道理。要透便千里萬里沒交涉也擬心湊",
    "T47n1998A_014:0870a18": "泊他。擬心思量他。向舉起處領略。擊石火閃",
    "T47n1998A_014:0870a19": "電光處會。遮箇方始是病。世醫拱手。然究竟",
    "T47n1998A_014:0870a20": "不干禪事。趙州云。要與空王為弟子。莫教心",
    "T47n1998A_014:0870a21": "病最難醫。記得舍利弗問月上女曰。汝於今",
    "T47n1998A_014:0870a22": "者。行何乘也。為行聲聞乘。為行辟支佛乘。為",
    "T47n1998A_014:0870a23": "行大乘。月上女答曰。舍利弗。汝既問我行何",
    "T47n1998A_014:0870a24": "乘者。我今還問。舍利弗。惟願隨意答我。如舍",
    "T47n1998A_014:0870a25": "利弗所證法者。為行聲聞乘。為行辟支佛乘。",
    "T47n1998A_014:0870a26": "為行大乘。舍利弗言。非也。月上女。所以者",
    "T47n1998A_014:0870a27": "何。然彼法者。無可分別。亦無言說。非別非",
    "T47n1998A_014:0870a28": "一。亦非眾多。月上女曰。舍利弗。是故不應分",
    "T47n1998A_014:0870a29": "別諸法一相異相無別異相。於諸相中無有",
    "T47n1998A_014:0870b01": "可住。師云。舍利弗恁麼問。月上女恁麼答。且",
    "T47n1998A_014:0870b02": "道。與秦國太夫人所證之法。相去幾何。還有",
    "T47n1998A_014:0870b03": "人斷得麼。試出來斷看。如無。且向葛藤裏薦",
    "T47n1998A_014:0870b04": "取。所以道。夫參學者。須參活句。莫參死句。",
    "T47n1998A_014:0870b05": "活句下薦得。永劫不忘。死句下薦得。自救不",
    "T47n1998A_014:0870b06": "了。爾諸人。每日上來下去。寮舍裏喫茶喫湯。",
    "T47n1998A_014:0870b07": "莊上搬鹽搬麵。僧堂裏行益。長廓下擇菜。後",
    "T47n1998A_014:0870b08": "園裏擔糞。磨坊下推磨。當恁麼時。佛眼也覷",
    "T47n1998A_014:0870b09": "爾不見。且道。是死句是活句是不死不活句。",
    "T47n1998A_014:0870b10": "試定當看直饒定當得出。也未免在三句裏。",
    "T47n1998A_014:0870b11": "豈不見。僧問南泉和尚。即心是佛又不得。非",
    "T47n1998A_014:0870b12": "心非佛又不得。師意如何。泉云。爾但信即心",
    "T47n1998A_014:0870b13": "是佛便了。更說甚麼得與不得。只如大德喫",
    "T47n1998A_014:0870b14": "飯了。從東廊上西廊下。不可總問人得與不",
    "T47n1998A_014:0870b15": "得也。遮裏若識得南泉。方不被三句所使。便",
    "T47n1998A_014:0870b16": "能使得三句。既使得三句。始與南泉同一眼",
    "T47n1998A_014:0870b17": "見。同一耳聞。同一鼻嗅。同一舌嘗。同一身",
    "T47n1998A_014:0870b18": "髑。同一意思。更無差別。只為爾執藥為病。舊",
    "T47n1998A_014:0870b19": "病未除。新病復作。却被死句活句。使得來七",
    "T47n1998A_014:0870b20": "顛八倒。將他古人徑截處。一時紆曲了。且那",
    "T47n1998A_014:0870b21": "箇是古人徑截處。我更為爾舉一兩則。只如",
    "T47n1998A_014:0870b22": "南泉道。牽牛向谿東放。不免食他國王水草。",
    "T47n1998A_014:0870b23": "牽牛向谿西放。不免食他國王水草。不如隨",
    "T47n1998A_014:0870b24": "分納些些。總不見得這箇公案。有多少人錯",
    "T47n1998A_014:0870b25": "斷。如何是納些些底道理。便道。著衣喫飯有",
    "T47n1998A_014:0870b26": "甚麼難。向驢前馬後作活計。且莫謗他南泉",
    "T47n1998A_014:0870b27": "好。爾既錯會。這箇定又錯會。黃檗道。汝等諸",
    "T47n1998A_014:0870b28": "人。盡是噇酒糟漢。恁麼行脚。何處有今日。還",
    "T47n1998A_014:0870b29": "知大唐國裏無禪師麼。時有僧出云。只如諸",
    "T47n1998A_014:0870c01": "方匡徒領眾。又作麼生。檗云。不道無禪。只是",
    "T47n1998A_014:0870c02": "無師。這箇話頭。便是箇禍胎。莫道未悟者錯",
    "T47n1998A_014:0870c03": "會。直饒悟得徹頭徹尾。大法不明。也覷他黃",
    "T47n1998A_014:0870c04": "檗不見。只如黃檗道。不道無禪只是無師。爾",
    "T47n1998A_014:0870c05": "如何理會。眾中商量道。人人分上誰不丈夫。",
    "T47n1998A_014:0870c06": "豈假師承。噇酒糟便是咬言語。言語乃古人",
    "T47n1998A_014:0870c07": "糟粕也。且喜沒交涉。欲得不招無間業莫謗",
    "T47n1998A_014:0870c08": "如來正法輪。豈不見。溈山舉此話問仰山云。",
    "T47n1998A_014:0870c09": "黃檗意作麼生。仰山云。鵝王擇乳。素非鴨類。",
    "T47n1998A_014:0870c10": "溈山云。此實難辨。只如溈山仰山恁麼問答。",
    "T47n1998A_014:0870c11": "又作麼生商量。到這裏須是箇人始得。既不",
    "T47n1998A_014:0870c12": "會這箇。便將庭前柏樹子麻三斤乾屎橛鋸",
    "T47n1998A_014:0870c13": "解秤鎚之類。盡為糟粕。既錯會這箇定又錯",
    "T47n1998A_014:0870c14": "會。洞山問蟾首座。佛真法身猶若虛空。應物",
    "T47n1998A_014:0870c15": "現形如水中月。作麼生說箇應底道理蟾云。",
    "T47n1998A_014:0870c16": "如驢覷井。山云。道則大殺道。只道得八成。",
    "T47n1998A_014:0870c17": "蟾云。和尚作麼生。山云。如井覷驢。諸方商量",
    "T47n1998A_014:0870c18": "道。如驢覷井是有迹。如井覷驢是無迹。又喚",
    "T47n1998A_014:0870c19": "作亡情拂迹。且喜沒交涉。要且不是這箇道",
    "T47n1998A_014:0870c20": "理。既錯會這箇定又錯會。南嶽和尚道。譬牛",
    "T47n1998A_014:0870c21": "駕車。車若不行。打車即是。打牛即是。馬祖聞",
    "T47n1998A_014:0870c22": "舉忽然大悟。而今禪和家。理會道。牛喻心車",
    "T47n1998A_014:0870c23": "喻法。但只明心法自明矣。但只打牛。車自行",
    "T47n1998A_014:0870c24": "矣。且喜沒交涉。若恁麼。馬祖驢年也不能得",
    "T47n1998A_014:0870c25": "悟去。這老漢。始初將謂。佛可以坐得成。禪",
    "T47n1998A_014:0870c26": "可以坐得悟。一向坐地等。南嶽和尚知其不",
    "T47n1998A_014:0870c27": "凡。故將甎去他菴前磨。祖云。和尚磨甎作甚",
    "T47n1998A_014:0870c28": "麼。南嶽云。磨作鏡。祖云。磨甎豈得成鏡。南",
    "T47n1998A_014:0870c29": "嶽云。磨甎既不成鏡。坐禪豈得成佛。馬祖被",
    "T47n1998A_014:0871a01": "他動一動。心中熱忙。便問。如何即是。只這裏",
    "T47n1998A_014:0871a02": "鼻孔索頭。便在南嶽和尚手裏了也。所以道。",
    "T47n1998A_014:0871a03": "欲識佛性義。當觀時節因緣。南嶽和尚知他",
    "T47n1998A_014:0871a04": "時節已至。即向他道。汝學坐禪為學坐佛。若",
    "T47n1998A_014:0871a05": "學坐禪。禪非坐臥。若學坐佛。佛非定相。於無",
    "T47n1998A_014:0871a06": "住法。不應取捨。汝若坐佛。即是殺佛。若執坐",
    "T47n1998A_014:0871a07": "相。非達其理。一時籍沒了他家計。却更要他",
    "T47n1998A_014:0871a08": "納物事。教他無所從出。始肯捨命。討箇死處。",
    "T47n1998A_014:0871a09": "命既捨了。便解問。如何用心即合無相三昧。",
    "T47n1998A_014:0871a10": "南嶽云。汝學心地法門。如下種子。我說法要。",
    "T47n1998A_014:0871a11": "譬彼天澤。汝緣合故當見其道。又問。道非色",
    "T47n1998A_014:0871a12": "相。云何能見。南嶽云。心地法眼能見乎道。無",
    "T47n1998A_014:0871a13": "相三昧亦復然矣。祖云。有成壞否。南嶽云。若",
    "T47n1998A_014:0871a14": "以成壞聚散而見道者非也。馬祖於是泮然",
    "T47n1998A_014:0871a15": "無疑所謂不入虎穴。不得虎子。悟了若不遇",
    "T47n1998A_014:0871a16": "人十箇有五雙杜撰。決定為人不得。諸人要",
    "T47n1998A_014:0871a17": "識悟了遇人者麼。只這馬祖。便是樣子也。馬",
    "T47n1998A_014:0871a18": "祖既得法。直往江西建立宗旨。一日南嶽和",
    "T47n1998A_014:0871a19": "尚曰。道一在江西說法。總不見持箇消息來。",
    "T47n1998A_014:0871a20": "遂囑一僧云。汝去待他上堂便問。作麼生。看",
    "T47n1998A_014:0871a21": "他道甚麼。記取來。其僧依教去。見上堂便出",
    "T47n1998A_014:0871a22": "問。作麼生。祖云。自從胡亂後三十年。不曾少",
    "T47n1998A_014:0871a23": "鹽醬師召大眾云。祖師門下穿人鼻孔底。盡",
    "T47n1998A_014:0871a24": "從這一句子來。爾道。這一句子。從甚麼處來。",
    "T47n1998A_014:0871a25": "從打牛打車處來。爾若會得這箇。便會得臺",
    "T47n1998A_014:0871a26": "山路上婆子。每有僧問。臺山路向甚麼處去。",
    "T47n1998A_014:0871a27": "婆云。驀直去。僧纔行。婆云。好箇阿師却恁麼",
    "T47n1998A_014:0871a28": "去。趙州聞得云。待我去勘過這婆子。趙州去",
    "T47n1998A_014:0871a29": "見婆子亦如是問。婆子亦如是答。歸來謂眾",
    "T47n1998A_014:0871b01": "云。臺山路上婆子。被老僧勘破了也。諸人還",
    "T47n1998A_014:0871b02": "會麼。寰中天子勅。塞外將軍令。但恁麼看取。",
    "T47n1998A_014:0871b03": "山僧昔年理會不得。曾請益一杜撰長老。為",
    "T47n1998A_014:0871b04": "山僧註解云。這僧纔問臺山路向甚麼處去。",
    "T47n1998A_014:0871b05": "便被婆子勘破了也。婆云。驀直去。僧便行。",
    "T47n1998A_014:0871b06": "正是隨聲逐色。如何不被勘破。又道。纔開口",
    "T47n1998A_014:0871b07": "便勘破了也。今日思量。直是叵耐。山僧為爾",
    "T47n1998A_014:0871b08": "說破。若會得趙州道臺山路上婆子被老僧",
    "T47n1998A_014:0871b09": "勘破了也。便會婆子道好箇阿師却恁麼去。",
    "T47n1998A_014:0871b10": "山僧嘗頌云。天下禪和說勘破。爭知趙州已",
    "T47n1998A_014:0871b11": "話墮。引得兒孫不丈夫。人人黠過冷地臥。",
    "T47n1998A_014:0871b12": "此頌甚分明。切不得錯會。既錯會這箇定又",
    "T47n1998A_014:0871b13": "錯會。睦州喚僧大德。僧回首。州云。擔版漢。",
    "T47n1998A_014:0871b14": "曾有箇禪頭。舉這話問僧。爾作麼生會。纔見",
    "T47n1998A_014:0871b15": "僧開口便云。果然擔版。且喜沒交涉。雪竇拈",
    "T47n1998A_014:0871b16": "云。睦州只具一隻眼。這僧喚既回頭。因甚却",
    "T47n1998A_014:0871b17": "成擔版。晦堂云。雪竇亦只具一隻眼。這僧一",
    "T47n1998A_014:0871b18": "喚便回。為甚不成擔版。這兩箇老漢。可與睦",
    "T47n1998A_014:0871b19": "州把手共行。若是箇靈利漢。纔聞舉著。眼似",
    "T47n1998A_014:0871b20": "銅鈴。終不向這裏打之遶。既不會這箇定又",
    "T47n1998A_014:0871b21": "錯會。百丈野狐話。便道。不落也是。不昧也",
    "T47n1998A_014:0871b22": "是。只是當時答此話。不合帶疑。所以墮野狐。",
    "T47n1998A_014:0871b23": "謂野狐性多疑故。且喜沒交涉。既錯會這箇",
    "T47n1998A_014:0871b24": "定又錯會。祖師云。不是風動不是幡動。仁者",
    "T47n1998A_014:0871b25": "心動。山僧亦曾請益一箇長老。意旨如何。長",
    "T47n1998A_014:0871b26": "老將衫袖搖作風動勢云。是甚麼。苦哉苦哉。",
    "T47n1998A_014:0871b27": "慚惶殺人。鈍置殺人。有者道。不是風動不",
    "T47n1998A_014:0871b28": "是旛動。定是心動。山僧尋常問學者。不是風",
    "T47n1998A_014:0871b29": "動。不是旛動。不是心動。作麼生。這裏豈容眨",
    "T47n1998A_014:0871c01": "眼。既錯會這箇定又錯會。文殊是七佛之師。",
    "T47n1998A_014:0871c02": "為甚麼出女子定不得。罔明菩薩為甚麼出",
    "T47n1998A_014:0871c03": "得女子定。眾中商量道。杓柄在女子手裏。且",
    "T47n1998A_014:0871c04": "喜沒交涉。既錯會這箇定又錯會。雪峯道。望",
    "T47n1998A_014:0871c05": "州亭與汝相見了也。烏石嶺與汝相見了也。",
    "T47n1998A_014:0871c06": "僧堂前與汝相見了也。如今諸方商量道。作",
    "T47n1998A_014:0871c07": "麼生是望州亭相見處。便道。南頭買賤北頭",
    "T47n1998A_014:0871c08": "賣貴。烏石嶺相見意旨如何。便道。石頭大底",
    "T47n1998A_014:0871c09": "大小底小。僧堂前相見又作麼生。便道。歸堂",
    "T47n1998A_014:0871c10": "喫茶去。且喜沒交涉。自餘邪解。不可勝數。山",
    "T47n1998A_014:0871c11": "僧尋常亦問學者。望州亭與汝相見了也。烏",
    "T47n1998A_014:0871c12": "石嶺與汝相見了也。僧堂前與汝相見了也。",
    "T47n1998A_014:0871c13": "作麼生。這箇便是金剛圈栗棘蓬。爾如何吞",
    "T47n1998A_014:0871c14": "如何透。爾要識能吞能透者麼。豈不見。保福",
    "T47n1998A_014:0871c15": "問鵝湖。僧堂前且置。望州亭烏石嶺甚麼處",
    "T47n1998A_014:0871c16": "相見鵝湖驟步歸方丈。保福便入僧堂。汾陽",
    "T47n1998A_014:0871c17": "和尚頌曰。望州烏石與堂前。相見相知幾萬",
    "T47n1998A_014:0871c18": "千。唯有鵝湖并保福。此時相見解推遷。此頌",
    "T47n1998A_014:0871c19": "分明為爾說了也。既不會這箇定又錯會。玄",
    "T47n1998A_014:0871c20": "沙道。諸方總道。接物利生。或遇三種病人",
    "T47n1998A_014:0871c21": "來。合作麼生接。患盲者拈鎚竪拂他又不見。",
    "T47n1998A_014:0871c22": "患聾者語言三昧他又不聞。患啞者教伊說",
    "T47n1998A_014:0871c23": "又說不得。若接此人不得。佛法無靈驗。師顧",
    "T47n1998A_014:0871c24": "視大眾云。要識玄沙麼。平生心膽向人傾。",
    "T47n1998A_014:0871c25": "相識還如不相識。當時地藏和尚在座下。便",
    "T47n1998A_014:0871c26": "出來道。某甲有口不啞。有眼不盲。有耳不聾。",
    "T47n1998A_014:0871c27": "和尚作麼生接。師云。非父不生其子。玄沙",
    "T47n1998A_014:0871c28": "呵呵大笑。師云。笑裏有刀。山僧有時舉此話",
    "T47n1998A_014:0871c29": "問學者。有來依樣畫葫蘆。也道。某甲有口有",
    "T47n1998A_014:0872a01": "耳有眼。和尚作麼生接。山僧向他道。咬人屎",
    "T47n1998A_014:0872a02": "橛。不是好狗。又却去不得。既錯會這箇定又",
    "T47n1998A_014:0872a03": "錯會。香嚴道。如人上樹。口銜樹枝。手不攀",
    "T47n1998A_014:0872a04": "枝。脚不蹋樹。樹下有人問西來意。不對則違",
    "T47n1998A_014:0872a05": "他所問。若對又喪身失命。師云。好與玄沙",
    "T47n1998A_014:0872a06": "一坑埋却。山僧昔年曾請益一箇尊宿。未審",
    "T47n1998A_014:0872a07": "香嚴意旨如何。遂以拂子柄銜在口中。緊閉",
    "T47n1998A_014:0872a08": "却眼。便作銜樹枝勢。搖手擺脚。祇對山僧。師",
    "T47n1998A_014:0872a09": "乃彈指云。如此者亦是當年馳聲走譽底。尚",
    "T47n1998A_014:0872a10": "作這般去就。其餘作怪不在言也。爾要會麼。",
    "T47n1998A_014:0872a11": "但只作一句看。我先為爾說。莫見道作一句",
    "T47n1998A_014:0872a12": "看便向舉起處會。舉了便會了。且不是這箇",
    "T47n1998A_014:0872a13": "道理。是甚麼道理。如人上樹。口銜樹枝。手不",
    "T47n1998A_014:0872a14": "攀枝脚不蹋樹。樹下有人問西來意。不對則",
    "T47n1998A_014:0872a15": "違他所問。若對又喪身失命如何這裏間不",
    "T47n1998A_014:0872a16": "容髮。當時香嚴會中。只有箇虎頭上座。領得",
    "T47n1998A_014:0872a17": "香嚴意。便出來為香嚴出氣云。上樹即不問。",
    "T47n1998A_014:0872a18": "未上樹請和尚道。師云。雖得一場榮。刖却一",
    "T47n1998A_014:0872a19": "雙足。香嚴呵呵大笑。師云。鐵作面皮。又云。",
    "T47n1998A_014:0872a20": "回天輪轉地軸。後來雪竇拈云。樹上道即易。",
    "T47n1998A_014:0872a21": "樹下道即難。老僧上樹也致將一問來。雪竇",
    "T47n1998A_014:0872a22": "雖為虎頭上座出氣。爭奈蹉過香嚴。今時有",
    "T47n1998A_014:0872a23": "般謬漢。聞雪竇恁麼道便引洞山語云。但能",
    "T47n1998A_014:0872a24": "莫觸當今諱。也勝前朝斷舌才。謂香嚴立此",
    "T47n1998A_014:0872a25": "箇問頭。喻如一團火相似不可觸。雖然如此。",
    "T47n1998A_014:0872a26": "不可斷却言句。有問如何是佛。麻三斤。如何",
    "T47n1998A_014:0872a27": "是祖師西來意。庭前柏樹子。又且何妨。爾不",
    "T47n1998A_014:0872a28": "妨會得好。不見汾陽和尚頌曰。香嚴銜樹示",
    "T47n1998A_014:0872a29": "多人。要引同袍達本真。師云。依實供通。擬",
    "T47n1998A_014:0872b01": "議却從言下覓。喪身失命數如塵。師云。不是",
    "T47n1998A_014:0872b02": "苦心人不知。汾陽為爾開天路。雲散長空月",
    "T47n1998A_014:0872b03": "色新。師云。閑言語。雖然如是。若向這裏提",
    "T47n1998A_014:0872b04": "得。一生參學事畢。既提不得。定又錯會。百",
    "T47n1998A_014:0872b05": "丈問溈山五峯雲嚴云。併却咽喉脣吻。作麼",
    "T47n1998A_014:0872b06": "生道。溈山云。却請和尚道。百丈云。我不辭向",
    "T47n1998A_014:0872b07": "汝道。恐已後喪我兒孫。五峯云。和尚也須併",
    "T47n1998A_014:0872b08": "却。百丈云。無人處斫額望汝。雲嚴云。和尚有",
    "T47n1998A_014:0872b09": "也未。百丈云。喪我兒孫。眾中商量道。百丈大",
    "T47n1998A_014:0872b10": "似抱贓叫屈掩耳偷鈴。三子恁麼祗對。大家",
    "T47n1998A_014:0872b11": "走入荒草裏。且喜沒交涉。向爾道。此事決定",
    "T47n1998A_014:0872b12": "不在言語上。既不在言語上。當恁麼時合作",
    "T47n1998A_014:0872b13": "麼生。我早是與爾說了也。既錯會這箇。定又",
    "T47n1998A_014:0872b14": "錯會。德山道。今夜不答話。問話者三十棒。時",
    "T47n1998A_014:0872b15": "有僧出禮拜。德山便打。僧云。某甲話也未問。",
    "T47n1998A_014:0872b16": "為甚打某甲。山云。爾是甚處人。僧云。新羅",
    "T47n1998A_014:0872b17": "人。山云。未蹋船舷好與三十棒。後來法眼云。",
    "T47n1998A_014:0872b18": "大小德山。話作兩橛。圓明云。大小德山。龍頭",
    "T47n1998A_014:0872b19": "蛇尾。雪竇拈云。二老宿雖善裁長補短捨重從",
    "T47n1998A_014:0872b20": "輕。要見德山亦未可。何故。德山大似握閫外",
    "T47n1998A_014:0872b21": "威權。有當斷不斷不招其亂底劍。要識新羅",
    "T47n1998A_014:0872b22": "僧麼。只是撞著露柱底箇瞎漢。眾中商量道。",
    "T47n1998A_014:0872b23": "某甲話也未問。便好打。德山不打却問。爾是",
    "T47n1998A_014:0872b24": "甚處人。這裏便是話作兩橛。龍頭蛇尾處。且",
    "T47n1998A_014:0872b25": "喜沒交涉。又道。這僧若是作家。纔見他問爾",
    "T47n1998A_014:0872b26": "是甚處人便好掀倒禪床。他既不能。却被德",
    "T47n1998A_014:0872b27": "山道。末蹋船舷好與三十棒。這裏是當斷不",
    "T47n1998A_014:0872b28": "斷不招其亂底劍。所以雪竇云。要識新羅僧",
    "T47n1998A_014:0872b29": "麼。只是撞著露柱底箇瞎漢。且喜沒交涉。禪",
    "T47n1998A_014:0872c01": "若是恁麼地會得時。更不消悟也。聰明靈利",
    "T47n1998A_014:0872c02": "底一時隨語生解。解註將去便了。我且問爾。",
    "T47n1998A_014:0872c03": "恁麼解註得一時有下落了。生死到來却如",
    "T47n1998A_014:0872c04": "何支遣。而今分明向爾道。遮些閑言長語。便",
    "T47n1998A_014:0872c05": "是出生死底徑路。爾莫去徑路上栽荊棘掘",
    "T47n1998A_014:0872c06": "屎窖。或若有箇衲僧出來道。和尚現在這裏。",
    "T47n1998A_014:0872c07": "栽荊棘掘屎窖也。不是却作麼生祇對。山僧",
    "T47n1998A_014:0872c08": "有箇推托處。且如何惟托。聽取一偈。女流中",
    "T47n1998A_014:0872c09": "有大丈夫。示現其身化其類。以戒定慧解脫",
    "T47n1998A_014:0872c10": "法。攝彼貪欲瞋恚癡。雖處於中作佛事。如風",
    "T47n1998A_014:0872c11": "行空無所依。過去未來及現在。塵沙諸佛及",
    "T47n1998A_014:0872c12": "菩薩異口同音發是言。善哉奇特世希有。心",
    "T47n1998A_014:0872c13": "源清淨無憂喜。不作無喜無憂想。逢場作戲",
    "T47n1998A_014:0872c14": "隨世緣。而於世緣無所著。六月火雲燒碧空。",
    "T47n1998A_014:0872c15": "雷聲忽震三千界。銷除熱惱獲清涼。是彼丈",
    "T47n1998A_014:0872c16": "夫誕時節。我說此偈助光明。普施法界諸女",
    "T47n1998A_014:0872c17": "人。喝一喝。",
    "T47n1998A_014:0872c18": "大慧普覺禪師普說卷第十四"
}