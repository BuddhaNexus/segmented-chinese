{
    "T50n2064_002:0954c11": "神僧傳卷第二",
    "T50n2064_002:0954c13": "道安",
    "T50n2064_002:0954c14": "釋道安。姓衛氏。常山扶柳人也。家世為儒。早",
    "T50n2064_002:0954c15": "失覆蔭為外兄孔氏所養。年七歲讀書再覽",
    "T50n2064_002:0954c16": "能誦。鄉隣嗟異。年十二出家。神聖聰敏。貌甚",
    "T50n2064_002:0954c17": "寢陋。不為師之所重。數歲之後。方啟師求經。",
    "T50n2064_002:0954c18": "師與辨意經一卷。可五千言。安齎經入田。因",
    "T50n2064_002:0954c19": "息就覽。暮歸以經還師。更求餘者。師曰。昨",
    "T50n2064_002:0954c20": "經未讀今復求耶。答曰。即以暗誦。師雖異之",
    "T50n2064_002:0954c21": "而未信也。復與成具光明經一卷。不減一萬",
    "T50n2064_002:0954c22": "言。齎之如初暮復還師。師執經覆之不差一",
    "T50n2064_002:0954c23": "字。師大驚嗟。敬而異之。後為受具戒恣其遊",
    "T50n2064_002:0954c24": "學。至鄴遇佛圖澄。因事澄為師。及石氏將亂。",
    "T50n2064_002:0954c25": "與弟子惠遠等四百餘人渡河南遊。夜行值",
    "T50n2064_002:0954c26": "雷雨乘電光而進前。行得人家。見門裏有一",
    "T50n2064_002:0954c27": "馬枊枊之間懸一馬兜可容一斛。安使呼林",
    "T50n2064_002:0954c28": "百升。主人驚出。果姓林名百升。百升謂是神",
    "T50n2064_002:0954c29": "人。厚相賞接。既而弟子問何以知其姓字。安",
    "T50n2064_002:0955a01": "曰。兩木為林兜容百升也。既達襄陽復宣佛",
    "T50n2064_002:0955a02": "法。時襄陽習鑿齒鋒辯天逸籠罩當時。其先",
    "T50n2064_002:0955a03": "籍安高名。及聞安至止即往修造。既坐稱言。",
    "T50n2064_002:0955a04": "四海習鑿齒。安曰。彌天釋道安。時人以為名",
    "T50n2064_002:0955a05": "荅。安注諸經恐不合理。乃誓曰。若所說不甚",
    "T50n2064_002:0955a06": "遠理願見瑞相。乃夢見道人頭白眉長。語安",
    "T50n2064_002:0955a07": "云。君所注經殊合道理。我不得入泥洹。住在",
    "T50n2064_002:0955a08": "西域。當相助通。可時時設食。後十誦律至。遠",
    "T50n2064_002:0955a09": "公乃知。和尚所夢即賓頭盧也。後至秦建元",
    "T50n2064_002:0955a10": "二十一年正月二十七日。忽有異僧形甚庸",
    "T50n2064_002:0955a11": "陋。來寺寄宿。寺房既窄處之講堂。時維那直",
    "T50n2064_002:0955a12": "殿。夜見此僧後牕而出入。遽以白安。安驚起",
    "T50n2064_002:0955a13": "禮訊問其來意。答云。相為而來。安曰。自惟罪",
    "T50n2064_002:0955a14": "深詎可度脫。答曰。甚可脫耳。安請問來生",
    "T50n2064_002:0955a15": "所生之處。彼乃以手虛撥天之西北。即見雲",
    "T50n2064_002:0955a16": "開。備覩兜率妙勝之報。又曰。當浴聖僧方果",
    "T50n2064_002:0955a17": "所願。具示浴法。後安設浴。見有數十小兒入",
    "T50n2064_002:0955a18": "寺。須臾但聞浴室用水聲。久之不見。開室而",
    "T50n2064_002:0955a19": "巾濕水減。安至其年二月八日。忽告眾曰。吾",
    "T50n2064_002:0955a20": "當去矣。是日齋畢無疾而卒。葬城內五級寺",
    "T50n2064_002:0955a21": "中。是歲晉太元十年也。",
    "T50n2064_002:0955a22": "曇猷",
    "T50n2064_002:0955a23": "竺曇猷。或云法猷。燉煌人。少苦行習禪定。後",
    "T50n2064_002:0955a24": "遊江左止剡之石城山。乞食坐禪。嘗行到一",
    "T50n2064_002:0955a25": "蠱家乞食。猷祝願畢。忽見蜈蚣從食中跳出。",
    "T50n2064_002:0955a26": "猷快食無他。後移始豐赤城山石室坐禪。有",
    "T50n2064_002:0955a27": "猛虎數十蹲在猷前。猷誦經如故。一虎獨睡。",
    "T50n2064_002:0955a28": "猷以如意扣虎頭。問何不聽經。俄而群虎皆",
    "T50n2064_002:0955a29": "去。有頃壯蛇競出。大十圍。循環往復舉頭向",
    "T50n2064_002:0955b01": "猷。經半日復去。後一日神現形詣猷曰。法師",
    "T50n2064_002:0955b02": "威德既重來止此山。弟子輒推室以相奉。猷",
    "T50n2064_002:0955b03": "曰。貧道尋山。願得相接。何不共住。神曰。弟",
    "T50n2064_002:0955b04": "子無為不爾但部屬未洽法化卒難制語。遠",
    "T50n2064_002:0955b05": "人來往或相侵觸。人神道異是以去耳。猷曰。",
    "T50n2064_002:0955b06": "本是何神。居之久近。欲移何處去耶。神曰弟",
    "T50n2064_002:0955b07": "子夏帝。之子居于此山二千餘年。寒石山是",
    "T50n2064_002:0955b08": "我舅所治。當往彼住。尋還山陰廟。臨別執手",
    "T50n2064_002:0955b09": "贈猷香三奩。於是鳴鞞吹角凌雲而去。天台",
    "T50n2064_002:0955b10": "懸崖峻峙峯嶺切天。古老相傳云。上有佳精",
    "T50n2064_002:0955b11": "舍。得道者居之。雖有石橋跨。澗而橫石斷。人",
    "T50n2064_002:0955b12": "且莓苔青。滑自終古已來無得至者。猷行至",
    "T50n2064_002:0955b13": "石橋。聞空中聲曰。知君誠篤今未得度。却後",
    "T50n2064_002:0955b14": "十年自當來也。猷心悵然乃退。道經一石室",
    "T50n2064_002:0955b15": "過中憩息。俄而雲霧晦合室中盡鳴。猷神色",
    "T50n2064_002:0955b16": "無擾。明旦見人著單衣幘來曰。此乃僕之所",
    "T50n2064_002:0955b17": "居。昨行不在。家中遂致騷動。大深愧作。猷",
    "T50n2064_002:0955b18": "曰。若是君家請以相還神曰。僕家室己移。請",
    "T50n2064_002:0955b19": "留令住。晉太元中有妖星現。帝普下諸國有",
    "T50n2064_002:0955b20": "德沙門。精勤佛事令懺禳災。猷乃祈誠冥感",
    "T50n2064_002:0955b21": "至六日旦見青衣小兒。來悔過云。橫勞法師。",
    "T50n2064_002:0955b22": "是夕星退。以太和之末卒於山室。屍猶平生",
    "T50n2064_002:0955b23": "而舉體綠色。其後人入山登巖。見猷屍不朽。",
    "T50n2064_002:0955b24": "曇翼",
    "T50n2064_002:0955b25": "釋曇翼。姓姚氏。羌人也。年十六出家。事安公",
    "T50n2064_002:0955b26": "為師。在檀溪寺。晉長沙太守滕舍之於江陵",
    "T50n2064_002:0955b27": "捨宅為寺。告安求一僧為總領。安謂翼曰。荊",
    "T50n2064_002:0955b28": "楚士庶始欲師宗。成其化者非爾而誰。翼遂",
    "T50n2064_002:0955b29": "杖錫南征締搆寺宇。後至賊越逸侵掠漢南。",
    "T50n2064_002:0955c01": "江陵闔境避難上明。翼又於彼立寺。群寇既",
    "T50n2064_002:0955c02": "蕩。復還江陵。修復長沙寺。丹誠祈請遂感舍",
    "T50n2064_002:0955c03": "利。盛以金瓶置于齋座。翼乃頂禮立誓曰。若",
    "T50n2064_002:0955c04": "必是金剛餘陰願放光明。至乎中夜有五色",
    "T50n2064_002:0955c05": "光彩從。瓶漸出照滿一堂。舉眾驚嗟莫不挹",
    "T50n2064_002:0955c06": "翼神感後。入巴陵君山伐木。值白蛇數十臥",
    "T50n2064_002:0955c07": "遮行轍。翼退還所住。乃謂山神曰。吾造寺伐",
    "T50n2064_002:0955c08": "材幸願共為功德。夜即夢見神人。告翼曰。法",
    "T50n2064_002:0955c09": "師既為三寶須用特相隨喜。但莫令餘人妄",
    "T50n2064_002:0955c10": "有所伐。明日更往路甚清夷。於是伐木沿流",
    "T50n2064_002:0955c11": "而下。其中伐人不免私竊。還至寺上翼材已",
    "T50n2064_002:0955c12": "畢。餘人所私之者悉為官所取。其誠感如此。",
    "T50n2064_002:0955c13": "翼常歎寺立僧足而形像尚少。阿育王所造",
    "T50n2064_002:0955c14": "容儀神瑞。皆多布在諸方。何其無感不能招",
    "T50n2064_002:0955c15": "致。乃專精懇惻請求誠應。晉太元十九年甲",
    "T50n2064_002:0955c16": "午之歲二月八日。忽有一像現于城北。光相",
    "T50n2064_002:0955c17": "衝天。時白馬寺僧眾先往迎接。不能令動。翼",
    "T50n2064_002:0955c18": "乃往祇禮。謂眾人曰。當時阿育王像降我長",
    "T50n2064_002:0955c19": "沙寺焉。即令弟子三人捧接。飄然而起。迎還",
    "T50n2064_002:0955c20": "本寺。道俗奔赴車馬轟填。後罽賓禪師僧伽",
    "T50n2064_002:0955c21": "難陀。從蜀下入寺禮拜。見像光上有梵字。便",
    "T50n2064_002:0955c22": "曰。是阿育王像。何時來此。時人聞者方知翼",
    "T50n2064_002:0955c23": "之不謬。年八十二而終。終日像圓光奄然靈",
    "T50n2064_002:0955c24": "化。莫知所之。道俗咸謂翼之通感焉。",
    "T50n2064_002:0955c25": "曇始",
    "T50n2064_002:0955c26": "釋曇始。關中人。自出家以後多有異迹。晉孝",
    "T50n2064_002:0955c27": "武太元之末。齎經律數十部往遼東宣化。顯",
    "T50n2064_002:0955c28": "授三乘立以歸戒。義熙初復還關中開導三",
    "T50n2064_002:0955c29": "輔。始足白於面雖跣涉泥水未嘗沾濕。天下",
    "T50n2064_002:0956a01": "咸稱白足和尚。時長安人王胡。其叔死數年。",
    "T50n2064_002:0956a02": "忽見形還將胡遍遊地獄示諸果報。胡辭還。",
    "T50n2064_002:0956a03": "叔謂胡曰。既已知因果。但當奉事白足阿練。",
    "T50n2064_002:0956a04": "胡遍訪眾僧。唯見始足白於面。因而事之。晉",
    "T50n2064_002:0956a05": "末朔方匈奴赫連勃勃。破獲關中斬戮無數。",
    "T50n2064_002:0956a06": "時始亦遇害。而刃不能傷。勃勃嗟之。普赦沙",
    "T50n2064_002:0956a07": "門悉皆不殺。始於是潛遁山澤修頭陀之行。",
    "T50n2064_002:0956a08": "後拓跋燾復克長安擅威關洛。時有博陵崔",
    "T50n2064_002:0956a09": "浩。少習左道猜嫉釋教。既位居偽輔燾所仗",
    "T50n2064_002:0956a10": "信。乃與天師寇氏說。燾以佛化無益有傷民",
    "T50n2064_002:0956a11": "利。勸令廢之。燾既惑其言。以北燕太平七年",
    "T50n2064_002:0956a12": "遂毀滅佛法。分遣軍兵燒掠寺舍。統內僧尼",
    "T50n2064_002:0956a13": "悉令罷道。其有竄逸者皆遣人追捕。得必梟",
    "T50n2064_002:0956a14": "斬一境之內無復沙門。始唯閉絕幽深軍兵",
    "T50n2064_002:0956a15": "所不能至。至太平末。始知燾化時將及。以元",
    "T50n2064_002:0956a16": "會之日忽杖錫到官。有司奏云。有一道人足",
    "T50n2064_002:0956a17": "白於面。從門而入。燾令依軍法屢斬不傷。遽",
    "T50n2064_002:0956a18": "以白燾。燾大怒自以所佩劍斫之。體無餘異。",
    "T50n2064_002:0956a19": "唯劍所著處有痕如線焉。時北園養虎于檻。",
    "T50n2064_002:0956a20": "燾令以始餧之。虎皆潛伏終不敢近。試以天",
    "T50n2064_002:0956a21": "師近檻虎輒鳴吼。燾始知佛化尊高黃老所",
    "T50n2064_002:0956a22": "不能及。即延始上殿頂禮足下。悔其過失。始",
    "T50n2064_002:0956a23": "為說法明辯因果。燾大生愧懼。遂感癘疾。崔",
    "T50n2064_002:0956a24": "寇二人次發惡病。始後不知其所終。",
    "T50n2064_002:0956a25": "法顯",
    "T50n2064_002:0956a26": "釋法顯。姓龔氏。平陽武陽人。有三兄並齠齔",
    "T50n2064_002:0956a27": "而亡。其父恐禍及顯。三歲便度為沙彌。居家",
    "T50n2064_002:0956a28": "數年。病篤欲死。因送還寺。住信宿便差。不肯",
    "T50n2064_002:0956a29": "復歸。十歲遭父憂。叔父以其母寡獨不立逼",
    "T50n2064_002:0956b01": "使還俗。顯曰。本不以有父而出家也。正欲遠",
    "T50n2064_002:0956b02": "塵離俗。故入道耳。叔父善其言乃止。頃之母",
    "T50n2064_002:0956b03": "喪。至性過人。葬畢仍即還寺。嘗與同學數十",
    "T50n2064_002:0956b04": "人於田中刈稻。時有飢賊欲奪其穀。諸沙彌",
    "T50n2064_002:0956b05": "悉奔走。唯顯獨留。語賊曰。若欲須穀隨意所",
    "T50n2064_002:0956b06": "取。但君等昔不布施故致飢貧。今復奪人恐",
    "T50n2064_002:0956b07": "來世彌甚。貧道預為君憂耳。言訖即還。賊棄",
    "T50n2064_002:0956b08": "穀而去。眾僧莫不歎服。及受大戒志行明敏",
    "T50n2064_002:0956b09": "儀軌整齊。常慨經律舛闕誓志尋求。以晉隆",
    "T50n2064_002:0956b10": "安三年。與同學慧景等。發自長安西渡流沙。",
    "T50n2064_002:0956b11": "其路屢有熱風惡鬼。遇之必死。顯任緣委命。",
    "T50n2064_002:0956b12": "直過險難至于葱嶺。嶺冬夏積雪。有惡龍吐",
    "T50n2064_002:0956b13": "毒風雨沙礫。山路艱危壁立千仞。凡度七百",
    "T50n2064_002:0956b14": "餘所。次至小雪山遇寒風暴起。慧景噤戰不",
    "T50n2064_002:0956b15": "能前。語顯曰。吾其死矣卿可前去勿得俱殞。",
    "T50n2064_002:0956b16": "言絕而卒。顯撫之泣曰。本圖不果命也奈何。",
    "T50n2064_002:0956b17": "復自力孤行。遂過山險。凡所經歷三十餘國。",
    "T50n2064_002:0956b18": "將至天竺。去王舍城三十餘里有一寺。逼瞑",
    "T50n2064_002:0956b19": "過之。顯欲詣耆闍崛山。寺僧諫曰。路甚艱險",
    "T50n2064_002:0956b20": "阻且多黑師子。亟經噉人。何由可至。顯曰。遠",
    "T50n2064_002:0956b21": "涉數萬里誓到靈鷲。身命不期出息非保。豈",
    "T50n2064_002:0956b22": "可使積年之誠既至而廢耶。雖有險難吾不",
    "T50n2064_002:0956b23": "懼也。眾莫能止。乃遣兩僧送之。顯既至山。日",
    "T50n2064_002:0956b24": "將曛夕。遂欲停宿。兩僧危懼捨之而還。顯獨",
    "T50n2064_002:0956b25": "留山中燒香禮拜。翹感舊跡如覩聖儀。至夜",
    "T50n2064_002:0956b26": "有三黑師子來蹲顯前舐脣搖尾。顯誦經不",
    "T50n2064_002:0956b27": "輟一心念佛。師子乃低頭妥尾伏顯足前。顯",
    "T50n2064_002:0956b28": "以手摩之呪曰。若欲相害待我誦竟。若見試",
    "T50n2064_002:0956b29": "者可便退矣。師子良久乃去。明晨還返路窮",
    "T50n2064_002:0956c01": "幽梗。止有一徑通行。未至里餘忽逢一道人。",
    "T50n2064_002:0956c02": "年可九十。容服粗素而神器俊遠。顯雖覺其",
    "T50n2064_002:0956c03": "韻高。而不悟是神人。後又逢一少僧。顯問曰。",
    "T50n2064_002:0956c04": "向耆年是誰耶。答曰。頭陀迦葉大弟子也。顯",
    "T50n2064_002:0956c05": "方大惋恨。至中天竺於摩揭提波連弗邑阿",
    "T50n2064_002:0956c06": "育王塔南天王寺得摩訶僧祇律。又得薩婆",
    "T50n2064_002:0956c07": "多律抄雜阿毘曇心線經方等泥洹經等。停",
    "T50n2064_002:0956c08": "二年復得彌沙塞律長雜二含及雜藏。並漢",
    "T50n2064_002:0956c09": "土所無。既而附商人大舶循海而還。舶有二",
    "T50n2064_002:0956c10": "百許人。值暴風雨眾皆惶懼。即取雜物棄之。",
    "T50n2064_002:0956c11": "顯恐棄其經像。唯一心念觀世音及歸命漢",
    "T50n2064_002:0956c12": "土眾僧。舶任風而去得無傷壞。遂南造京師。",
    "T50n2064_002:0956c13": "就外國禪師佛馱跋陀於道場寺譯出摩訶僧",
    "T50n2064_002:0956c14": "祇律方等泥洹經雜阿毘曇心論。垂有百餘",
    "T50n2064_002:0956c15": "萬言。顯既出大泥洹經。流布教化咸使見聞。",
    "T50n2064_002:0956c16": "有一家失其名。居近朱雀門。世奉正化。自寫",
    "T50n2064_002:0956c17": "一部讀誦供養。無別經室與雜書屋。後風火",
    "T50n2064_002:0956c18": "忽起延及其家。資物皆盡。唯泥洹經儼然具",
    "T50n2064_002:0956c19": "存。煨燼不侵卷色無改。京師共傳咸歎神妙。",
    "T50n2064_002:0956c20": "其餘經律未譯。後至荊州卒於辛寺。春秋八",
    "T50n2064_002:0956c21": "十有六。",
    "T50n2064_002:0956c22": "法曠",
    "T50n2064_002:0956c23": "釋法曠。姓皐氏。下邳人。寓居吳興早失二親。",
    "T50n2064_002:0956c24": "事後母以孝聞。及母亡行喪盡禮。服闋出家",
    "T50n2064_002:0956c25": "事沙門竺曇印為師。印嘗疾病危篤。曠乃七",
    "T50n2064_002:0956c26": "日七夜祈誠禮懺。至第七日忽見光明照印",
    "T50n2064_002:0956c27": "房戶。印如覺有人以手掁(除更切)之。所苦遂愈。",
    "T50n2064_002:0956c28": "後辭師遠遊。廣尋經要。還止於潛青山石室。",
    "T50n2064_002:0956c29": "晉簡文皇帝遣堂邑太守曲安。遠詔問起居。",
    "T50n2064_002:0957a01": "并諮以妖星。請曠為力。曠乃與弟子齋懺。有",
    "T50n2064_002:0957a02": "頃災滅。東土百姓多遇疫疾。祈之即愈。有見",
    "T50n2064_002:0957a03": "鬼者言曠之行住常有鬼神數十衛其前後。時",
    "T50n2064_002:0957a04": "人咸歎異之。元興元年卒。春秋七十有六僧",
    "T50n2064_002:0957a05": "臘五十二。",
    "T50n2064_002:0957a06": "慧遠",
    "T50n2064_002:0957a07": "釋慧遠。本姓賈氏。雁門樓煩人也。弱而好書。",
    "T50n2064_002:0957a08": "年十三隨舅令狐氏遊學許洛。故少為諸生。",
    "T50n2064_002:0957a09": "博綜六經尤善莊老。性度弘偉風鑒朗拔。雖",
    "T50n2064_002:0957a10": "宿儒英達莫不服其深致。年二十一欲渡江",
    "T50n2064_002:0957a11": "東就范宣子共契。值石虎已死中原寇亂南",
    "T50n2064_002:0957a12": "路阻塞。志不獲從。時沙門釋道安立寺於太",
    "T50n2064_002:0957a13": "行恒山。弘讚像法聲甚著聞。遠遂往歸之。一",
    "T50n2064_002:0957a14": "面盡敬以為真吾師也。後聞安講般若經。豁",
    "T50n2064_002:0957a15": "然而悟。便與弟慧持投簪落[髟/采](音采)委命受業。",
    "T50n2064_002:0957a16": "既入乎道厲然不群。常欲總攝綱維以大法",
    "T50n2064_002:0957a17": "為己任。精思諷持以夜續晝。貧旅無資縕纊",
    "T50n2064_002:0957a18": "常闕。而昆弟恪恭終始不懈。有沙門曇翼。每",
    "T50n2064_002:0957a19": "給以燈燭之費。安公聞而喜曰。道士誠知人",
    "T50n2064_002:0957a20": "矣。年二十四便就講說。嘗有客聽講難實相",
    "T50n2064_002:0957a21": "義。往復移時彌增疑昧。遠乃引莊子義為連",
    "T50n2064_002:0957a22": "類。於惑者曉然。是後安公特聽慧遠不廢俗",
    "T50n2064_002:0957a23": "書。安有弟子法遇曇徵。皆風才照灼志業清",
    "T50n2064_002:0957a24": "敏。並推服焉。後隨安公南遊樊沔。偽秦建元",
    "T50n2064_002:0957a25": "九年。秦將符平。寇并襄陽。道安為朱序所拘",
    "T50n2064_002:0957a26": "不能得去。乃分遣徒眾各隨所之。皆被誨約。",
    "T50n2064_002:0957a27": "遠不蒙一言。遠乃跪曰。獨無訓勗懼非人例。",
    "T50n2064_002:0957a28": "安曰。如汝者豈復相憂。遠於是與弟子數十",
    "T50n2064_002:0957a29": "人。南適荊州住上明寺。後欲往羅浮山。及屆",
    "T50n2064_002:0957b01": "潯陽見廬峯清淨足以息心。始住龍泉精舍。",
    "T50n2064_002:0957b02": "此處去水本遠。遠乃以杖叩地曰。若此中可",
    "T50n2064_002:0957b03": "得栖立。當使朽壤抽泉。言畢清流涌出浚矣",
    "T50n2064_002:0957b04": "成溪。其後少時潯陽亢旱。遠詣池側讀海龍",
    "T50n2064_002:0957b05": "王經。忽有巨蛇從池上空。須臾大雨。遂以有",
    "T50n2064_002:0957b06": "年。因號精舍為龍泉寺焉。陶侃經鎮廣州。有",
    "T50n2064_002:0957b07": "漁人於海中見神光。每夕艶發經旬彌盛。怪",
    "T50n2064_002:0957b08": "以白侃侃往詳視。乃是阿育王像。即接歸以",
    "T50n2064_002:0957b09": "送武昌寒溪寺。寺主僧珍嘗往夏口。夜夢寺",
    "T50n2064_002:0957b10": "遭火。而此像屋獨有龍神圍繞。珍覺馳還寺。",
    "T50n2064_002:0957b11": "寺既焚盡。唯像屋存焉。侃後移鎮。以像有威",
    "T50n2064_002:0957b12": "靈遣使迎接。數十人輿之至水。及上船船又",
    "T50n2064_002:0957b13": "覆沒。使者懼而反之竟不能獲。及遠創寺既",
    "T50n2064_002:0957b14": "成祈心奉謂乃飄然自輕。往還無梗於是率",
    "T50n2064_002:0957b15": "眾行道。昏曉不絕。釋迦餘化於斯復興。自遠",
    "T50n2064_002:0957b16": "卜居廬阜三十餘年影不出山迹不入俗。每",
    "T50n2064_002:0957b17": "送客遊履常以虎溪為界。以晉義熙十二年",
    "T50n2064_002:0957b18": "八月初卒。春秋八十三。",
    "T50n2064_002:0957b19": "鳩摩羅什",
    "T50n2064_002:0957b20": "鳩摩羅什。此云童壽。天竺人也。善經律論化",
    "T50n2064_002:0957b21": "行於西域。及東遊龜茲(音丘慈)龜茲王為造金師",
    "T50n2064_002:0957b22": "子座以處之。時符堅僣號關中。有外國前部",
    "T50n2064_002:0957b23": "王及龜茲王弟。並來朝堅。堅引見。二王說堅",
    "T50n2064_002:0957b24": "云。西域多產珍奇。請兵往定以求內附。至竪",
    "T50n2064_002:0957b25": "建元十三年正月。太史奏云。有星見外國分",
    "T50n2064_002:0957b26": "野。當有大德智人入輔中國。堅曰。朕聞西域",
    "T50n2064_002:0957b27": "有鳩摩羅什。將非此耶。即遣使求之。至十八",
    "T50n2064_002:0957b28": "年九月。堅遣驍將呂光。率兵七萬西伐龜茲。",
    "T50n2064_002:0957b29": "臨發堅餞光於建章。謂曰。夫帝王應天而治。",
    "T50n2064_002:0957c01": "以子愛蒼生為本。豈貪其地而伐之。正以懷",
    "T50n2064_002:0957c02": "道之人故也。朕聞西域有鳩摩羅什。深解法",
    "T50n2064_002:0957c03": "相善閑陰陽。為後學之宗。朕甚思之。賢哲者",
    "T50n2064_002:0957c04": "國之大寶。若剋龜茲即馳驛送什。光軍未至。",
    "T50n2064_002:0957c05": "什謂龜茲王白純曰。國運衰矣。當有勍敵從",
    "T50n2064_002:0957c06": "東方來。宜恭承之勿抗其鋒。純不從而戰。光",
    "T50n2064_002:0957c07": "遂破龜茲殺純。立純弟震為主。光既獲什載",
    "T50n2064_002:0957c08": "與俱還。中路置軍於山下。將士已休。什曰不",
    "T50n2064_002:0957c09": "可。在此必見狼狽。宜徙軍隴上。光不納。是夜",
    "T50n2064_002:0957c10": "果大雨洪潦暴起水深數丈。死者數千。光始",
    "T50n2064_002:0957c11": "密而異之。什謂光曰。此凶亡之地不宜淹留。",
    "T50n2064_002:0957c12": "推遷揆數應速言歸。中路必有福土可居。光",
    "T50n2064_002:0957c13": "從之。至涼州聞符堅已為姚萇所害。光三軍",
    "T50n2064_002:0957c14": "縞素大臨城南。於是竊號關外年稱大安。大",
    "T50n2064_002:0957c15": "安二年正月姑臧大風。什曰。不祥之風當有",
    "T50n2064_002:0957c16": "奸叛。然不勞自定也。俄而梁謙彭晃相繼而",
    "T50n2064_002:0957c17": "反。尋亦殄滅。至光龍飛二年。張掖臨松盧水",
    "T50n2064_002:0957c18": "胡沮渠男成及弟蒙遜反。推建康太守叚業",
    "T50n2064_002:0957c19": "為主。遣庶子秦州刺史太原公纂。率眾五萬",
    "T50n2064_002:0957c20": "討之。時論謂業等烏合。纂有威聲勢必全剋。",
    "T50n2064_002:0957c21": "光以訪什。什曰。觀察此行未見其利。既而纂",
    "T50n2064_002:0957c22": "敗績於合黎。俄又郭[麼ㄠ+香](奴昆切)作亂。纂委大軍",
    "T50n2064_002:0957c23": "輕還。為[麼ㄠ+香]所敗僅以身免。光中書監張資文",
    "T50n2064_002:0957c24": "翰溫雅。光甚器之。資病光廣求救療。有外國",
    "T50n2064_002:0957c25": "道人羅叉云。能差資疾。光喜給賜甚重。什知",
    "T50n2064_002:0957c26": "叉誑詐。告資曰。叉不能為徒煩費耳。冥運雖",
    "T50n2064_002:0957c27": "隱可以事試也。乃以五色絲作繩。結之燒為",
    "T50n2064_002:0957c28": "灰末投水中。灰若出水還成繩者。病不可愈。",
    "T50n2064_002:0957c29": "須臾灰聚浮出復繩本形。既叉治無效。少日",
    "T50n2064_002:0958a01": "資亡。頃之光又卒。子紹襲位。數日光庶子纂",
    "T50n2064_002:0958a02": "殺紹自立。稱元咸寧。咸寧二年有猪生子。一",
    "T50n2064_002:0958a03": "身三頭。龍出東廂井中到殿前蟠臥。比旦失",
    "T50n2064_002:0958a04": "之纂。以為美瑞。號大殿為龍翔殿。俄而有黑",
    "T50n2064_002:0958a05": "龍升於當陽九宮門。號為龍興門。仔奏曰。比",
    "T50n2064_002:0958a06": "日潛龍出遊豕妖表異。龍者陰類。出入有時。",
    "T50n2064_002:0958a07": "而今屢見則為災生。必有下人謀上之變。宜",
    "T50n2064_002:0958a08": "剋己修德以答天戒。纂不納。與什博戲。殺棊",
    "T50n2064_002:0958a09": "曰。斮胡奴頭。什曰。不能斮胡奴頭。胡奴將斮",
    "T50n2064_002:0958a10": "人頭。此言有旨。而纂終不悟。光弟保有子名",
    "T50n2064_002:0958a11": "超。超小字胡奴。後果殺纂斬首。立其兄隆為",
    "T50n2064_002:0958a12": "主。時人方驗什之言也。什停涼積年。呂光父",
    "T50n2064_002:0958a13": "子既不弘道教。故蘊其深解無所宣化。符堅",
    "T50n2064_002:0958a14": "已亡竟不相見。及姚萇僣有關中。亦挹其高",
    "T50n2064_002:0958a15": "名虛心要請。呂以什智計多解。恐為姚謀不",
    "T50n2064_002:0958a16": "許東入。及萇卒子興襲位。復遣敦請。弘始三",
    "T50n2064_002:0958a17": "年三月。有樹連理生于廟庭。逍遙園葱變為",
    "T50n2064_002:0958a18": "茞。以為美瑞。謂智人應入至五月興遣隴西",
    "T50n2064_002:0958a19": "公碩德西伐呂隆。隆軍大破。至九月隆上表",
    "T50n2064_002:0958a20": "歸降。方得迎什入關。以其年十二月二十日",
    "T50n2064_002:0958a21": "至長安。興待以國師之禮。甚見優寵。初杯度",
    "T50n2064_002:0958a22": "比丘在彭城。聞什在長安乃歎曰。吾與此子",
    "T50n2064_002:0958a23": "戲別三百餘年。杳然未期。遲有遇於來生耳。",
    "T50n2064_002:0958a24": "什未終少日。覺四大不寧。乃口出三番神呪。",
    "T50n2064_002:0958a25": "令外國弟子誦之以自救。未及致力轉覺危",
    "T50n2064_002:0958a26": "殆。於是力疾與眾僧告別曰。因法相遇殊未",
    "T50n2064_002:0958a27": "盡心。方復後世惻愴何言。自以闇昧謬充傳",
    "T50n2064_002:0958a28": "譯。凡所出經。論三百餘卷。唯十誦一部未及",
    "T50n2064_002:0958a29": "刪繁。存其本旨必無差失。願凡所宣譯傳流",
    "T50n2064_002:0958b01": "後世咸共弘通。今於眾前發誠實誓。若所傳",
    "T50n2064_002:0958b02": "無謬者。當使焚身之後舌不焦爛。以弘始十",
    "T50n2064_002:0958b03": "一年八月二十日卒于長安。是歲晉義熙五",
    "T50n2064_002:0958b04": "年也。即於逍遙園依外國法以火焚屍。薪滅",
    "T50n2064_002:0958b05": "形碎惟舌不灰爾。",
    "T50n2064_002:0958b06": "法安",
    "T50n2064_002:0958b07": "釋法安。一名慈欽。未詳何許人。遠公弟子也。",
    "T50n2064_002:0958b08": "善持戒行講說眾經兼習禪業。善能開化愚",
    "T50n2064_002:0958b09": "矇拔邪歸正。晉義熙中新陽縣虎災。縣有大",
    "T50n2064_002:0958b10": "社樹下築神廟。左右居民以百數。遭虎死者",
    "T50n2064_002:0958b11": "夕有一二。安嘗遊其縣暮投此村。民以畏虎",
    "T50n2064_002:0958b12": "早閉門閭。安徑之樹下通夜坐禪。向曉聞虎",
    "T50n2064_002:0958b13": "負人而至投之樹北。見安如喜如驚。跳伏安",
    "T50n2064_002:0958b14": "前。安為說法授戒。虎踞地不動。有頃而去。平",
    "T50n2064_002:0958b15": "旦村中人追虎至樹下。見安大驚。謂是神人。",
    "T50n2064_002:0958b16": "遂傳之一縣。士庶宗奉。虎災由此而息。因改",
    "T50n2064_002:0958b17": "神廟留安立寺。左右田園皆捨為眾業。後欲",
    "T50n2064_002:0958b18": "作畫像須銅青困不能得。夜夢見一人近其",
    "T50n2064_002:0958b19": "床前云。此下有銅鍾覺即掘之果得二口。因",
    "T50n2064_002:0958b20": "以青成像。後以一鍾助遠公鑄佛。餘一武昌",
    "T50n2064_002:0958b21": "太守熊無患借視遂留之。安後不知所終。",
    "T50n2064_002:0958b22": "曇霍",
    "T50n2064_002:0958b23": "沙門曇霍。不知何許人也。禿髮傉檀。時從河",
    "T50n2064_002:0958b24": "南來。持一錫杖令人跪曰。此是般若眼。奉之",
    "T50n2064_002:0958b25": "可以得道。時人咸異之。或遺以衣服。受而投",
    "T50n2064_002:0958b26": "之於河。後日以還其本主。衣無所污。行步如",
    "T50n2064_002:0958b27": "風雲。言人生死貴賤無毫髮之差。人或藏其",
    "T50n2064_002:0958b28": "錫杖。曇霍大哭數聲。閉目須臾起而取之。咸",
    "T50n2064_002:0958b29": "奇其神異莫能測也。因之事佛者甚眾。利鹿",
    "T50n2064_002:0958c01": "孤有弟傉檀。假署車騎權傾偽國。猜忌多所",
    "T50n2064_002:0958c02": "賊害。霍謂傉檀曰。當修善奉佛為後世橋梁。",
    "T50n2064_002:0958c03": "傉檀曰。先世未曾奉佛。今若奉佛恐違先世",
    "T50n2064_002:0958c04": "之旨。公若能七日不食顏色如常。是為佛道",
    "T50n2064_002:0958c05": "神明。僕當奉之。乃使人幽守七日。而霍無飢",
    "T50n2064_002:0958c06": "渴之色。傉檀遣沙門智行密持餅遺霍。霍不",
    "T50n2064_002:0958c07": "肯食。傉檀深奇之每。謂傉檀曰。若能安坐無",
    "T50n2064_002:0958c08": "為則天下可定。祚胤克昌如其窮兵好殺禍",
    "T50n2064_002:0958c09": "將及己。傉檀不能從傉檀女病甚。請救療曇",
    "T50n2064_002:0958c10": "霍曰。人之生死自有定期。聖人亦不能轉禍",
    "T50n2064_002:0958c11": "為福。曇霍焉能延命耶。正可知早晚耳。傉檀",
    "T50n2064_002:0958c12": "固請之。時後宮門閉。曇霍曰。急開後門。及開",
    "T50n2064_002:0958c13": "門則生。不及則死。傉檀命開之。不及而死。後",
    "T50n2064_002:0958c14": "兵亂不知所在。",
    "T50n2064_002:0958c15": "曇邕",
    "T50n2064_002:0958c16": "釋曇邕。姓楊氏。關中人。少仕偽秦為衛將軍。",
    "T50n2064_002:0958c17": "形長八尺雄武過人。太元八年從符堅南寇。",
    "T50n2064_002:0958c18": "為晉軍所敗。還至長安。因從安公出家。安公",
    "T50n2064_002:0958c19": "既往。復事遠公。後又於山之西南營立茅宇。",
    "T50n2064_002:0958c20": "與弟子曇果澄思禪門。嘗於一時果夢見山",
    "T50n2064_002:0958c21": "神求受五戒果曰。家師在此可往諮受。少時",
    "T50n2064_002:0958c22": "邕見一人著單衣帢風姿端雅從者二十許人",
    "T50n2064_002:0958c23": "請受五戒。邕以果先夢知是山神。乃為說法",
    "T50n2064_002:0958c24": "授戒。神嚫以外國匕筯。禮拜辭別倏忽不見。",
    "T50n2064_002:0958c25": "至遠臨亡之日奔赴號踊。後往荊州卒於竹",
    "T50n2064_002:0958c26": "林寺。",
    "T50n2064_002:0958c27": "僧朗",
    "T50n2064_002:0958c28": "釋僧朗。未詳其氏族。京兆人也。少而遊方。問",
    "T50n2064_002:0958c29": "道長安還關中。專當講說嘗與數人。同共赴",
    "T50n2064_002:0959a01": "請。行至中途忽告同輩。曰君等寺中衣物似",
    "T50n2064_002:0959a02": "有竊者。如言即返。果有盜焉。後於金輿谷崑",
    "T50n2064_002:0959a03": "崙山中別立精舍。創築房室。內外屋宇數十",
    "T50n2064_002:0959a04": "餘區。聞風而造者百有餘人。朗孜孜訓誘勞",
    "T50n2064_002:0959a05": "不告倦。秦王符堅欽其德素遣。使嚫遺。堅後",
    "T50n2064_002:0959a06": "沙汰眾僧。乃別詔曰。朗法師戒德氷霜學徒",
    "T50n2064_002:0959a07": "清秀。崑崙一山不在杖例。谷中舊有虎災。人",
    "T50n2064_002:0959a08": "常執杖結群而行。及朗居之猛獸歸伏。晨行",
    "T50n2064_002:0959a09": "夜往道俗無滯。百姓咨嗟稱善無極。故至今",
    "T50n2064_002:0959a10": "呼為朗公谷。凡有來詣朗者人數多少。未至",
    "T50n2064_002:0959a11": "一日輒已逆知。使弟子為具飲食。必如言果",
    "T50n2064_002:0959a12": "至。咸歎有預見之明矣。後卒於山中。春秋八",
    "T50n2064_002:0959a13": "十有五。",
    "T50n2064_002:0959a14": "佛陀耶舍",
    "T50n2064_002:0959a15": "佛陀耶舍。此云覺名。罽賓人。婆羅門種。世事",
    "T50n2064_002:0959a16": "外道。有一沙門從其家乞食。其父怒使人打",
    "T50n2064_002:0959a17": "之。父遂手脚攣躄不能行止。乃問於巫師。對",
    "T50n2064_002:0959a18": "曰。坐犯賢人鬼神使然也。即請此沙門竭誠",
    "T50n2064_002:0959a19": "懺悔。數日便瘳。因令耶舍出家為其弟子。時",
    "T50n2064_002:0959a20": "年十三。常隨師遠行。於曠野逢虎。師欲走避。",
    "T50n2064_002:0959a21": "耶舍曰。此虎已飽必不侵人。俄而虎去。前行",
    "T50n2064_002:0959a22": "果見餘[歹*責]。師密異之。至年十五誦經日記二",
    "T50n2064_002:0959a23": "三萬言。所住寺常於外分衛廢於誦習。有一",
    "T50n2064_002:0959a24": "羅漢重其聰敏。恒乞食供之。至年十九誦大",
    "T50n2064_002:0959a25": "小乘經數百萬言。年二十七方受具戒。後至",
    "T50n2064_002:0959a26": "沙勒國。時國王不豫。請僧齋會。太子見而悅",
    "T50n2064_002:0959a27": "之請留宮內供養。羅什後至。復從舍受學。甚",
    "T50n2064_002:0959a28": "相尊敬。後羅什往龜茲。為呂光所執。舍停十",
    "T50n2064_002:0959a29": "餘年。乃東適龜茲法化甚盛。時什在姑臧。遣",
    "T50n2064_002:0959b01": "使要之。欲去國人留之停歲許。後語弟子云。",
    "T50n2064_002:0959b02": "吾欲尋羅什。可密裝衣發勿使人知。弟子曰。",
    "T50n2064_002:0959b03": "恐明日追至不免復還耳。耶舍乃取清水一",
    "T50n2064_002:0959b04": "鉢以藥投中。呪數十言。與弟子洗足。即便夜",
    "T50n2064_002:0959b05": "發。比至旦行數百里。問弟子曰。何所覺耶。答",
    "T50n2064_002:0959b06": "曰。唯聞疾風之響。眼中淚出耳。耶舍又與呪",
    "T50n2064_002:0959b07": "水洗足住息。明旦國人追之。已差數百里不",
    "T50n2064_002:0959b08": "及。行達姑臧。而什已入長安。聞姚興逼以妾",
    "T50n2064_002:0959b09": "媵勸為非法。乃歎曰。羅什如好綿何可使入",
    "T50n2064_002:0959b10": "棘林中。什聞其至姑臧勸姚興迎之。興未納。",
    "T50n2064_002:0959b11": "頃之興命什譯出經藏。什曰。夫弘宣法教宜",
    "T50n2064_002:0959b12": "令文義圓通。貧道雖誦其文未善其理。唯佛",
    "T50n2064_002:0959b13": "陀耶舍深達幽致。今在姑臧願詔徵之。一言",
    "T50n2064_002:0959b14": "三詳。然後著筆。使微言不墜取信千載也。興",
    "T50n2064_002:0959b15": "從之。即遣使招迎。厚加贈遺悉不受。乃笑曰。",
    "T50n2064_002:0959b16": "明旨既降便應載馳。檀越待士既厚。脫如羅",
    "T50n2064_002:0959b17": "什見處。則未敢聞命。使還具說之。興歎其慎",
    "T50n2064_002:0959b18": "重。至長安興自出候問。別立新省於逍遙園",
    "T50n2064_002:0959b19": "中。四事供養。並不受。時至分衛一食而已。耶",
    "T50n2064_002:0959b20": "舍先誦曇無德律。偽司隸校尉姚爽請令出",
    "T50n2064_002:0959b21": "之。乃試耶舍。令誦羌籍藥方可五萬言。經一",
    "T50n2064_002:0959b22": "日執文覆之不誤一字。眾服其強記。即以弘",
    "T50n2064_002:0959b23": "始十二年譯出四分律。凡四十四卷。并出長",
    "T50n2064_002:0959b24": "阿含等。涼州沙門竺佛念譯為秦言。道含筆",
    "T50n2064_002:0959b25": "受。至十五年解座。興嚫耶舍布絹萬匹。悉不",
    "T50n2064_002:0959b26": "受。道含佛念布絹各千匹。名德沙門五百人。",
    "T50n2064_002:0959b27": "皆重嚫施。耶舍後辭還外國。至罽賓得虛空",
    "T50n2064_002:0959b28": "藏經一卷。寄賈客傳與涼州諸僧。後不知所",
    "T50n2064_002:0959b29": "終。",
    "T50n2064_002:0959c01": "曇無竭",
    "T50n2064_002:0959c02": "釋曇無竭。此云法勇。姓李氏。幽州黃龍人。幼",
    "T50n2064_002:0959c03": "為沙彌便修苦行持戒誦經。為師僧所重。嘗",
    "T50n2064_002:0959c04": "聞法顯等躬踐佛國。乃慨然有忘身之誓。遂",
    "T50n2064_002:0959c05": "以宋永初元年招集同志沙門僧猛等。共齎",
    "T50n2064_002:0959c06": "旛蓋供養之具。遠適西方。初至河南國。仍出",
    "T50n2064_002:0959c07": "海西郡。入流沙到高昌。郡經歷龜茲沙勒。諸",
    "T50n2064_002:0959c08": "國登葱嶺度雪山。進至罽賓國禮拜佛鉢。停",
    "T50n2064_002:0959c09": "歲餘學梵書梵語求得觀世音受記經梵文一",
    "T50n2064_002:0959c10": "部。復西行至辛頭那提河。緣河西入月氏國。",
    "T50n2064_002:0959c11": "禮拜佛肉髻骨及覩自沸水船。後至檀特山",
    "T50n2064_002:0959c12": "南石留寺。住僧三百餘人。雜三乘學。無竭停",
    "T50n2064_002:0959c13": "此寺受大戒。復行向中天竺界。路既空曠唯",
    "T50n2064_002:0959c14": "齎石蜜為糧雖屢經危棘。而繫念所齎觀世",
    "T50n2064_002:0959c15": "音經。未嘗暫廢。將至舍衛國。中野逢山象一",
    "T50n2064_002:0959c16": "群。無竭稱名歸命。即有師子從林中出。象驚",
    "T50n2064_002:0959c17": "惶奔走。後度恒河。復值野牛一群。鳴吼而來。",
    "T50n2064_002:0959c18": "將欲害人。無竭歸命如初。尋有大鷲飛來。野",
    "T50n2064_002:0959c19": "牛驚散。遂得免之。後於南天竺隨舶汎海達",
    "T50n2064_002:0959c20": "廣州。其所譯出觀世音受記經。今傳于京師。",
    "T50n2064_002:0959c21": "後不知所終。",
    "T50n2064_002:0959c22": "佛馱跋陀羅",
    "T50n2064_002:0959c23": "佛馱跋陀羅。此云覺賢。本姓釋氏。迦維羅衛",
    "T50n2064_002:0959c24": "人。甘露飯王之苗裔也。幼喪父母從祖鳩婆",
    "T50n2064_002:0959c25": "利。聞其聰敏兼悼其孤露。乃迎還度為沙彌。",
    "T50n2064_002:0959c26": "至年十七。與同學數人俱以習誦為業。眾皆",
    "T50n2064_002:0959c27": "一月賢一日誦畢。其師歎曰。賢一日敵三十",
    "T50n2064_002:0959c28": "夫也。及受具戒修業精懃。博學群經多所通",
    "T50n2064_002:0959c29": "達。少以禪律馳名。常與同學僧迦達多。共遊",
    "T50n2064_002:0960a01": "罽賓同處積載。達多雖服其才明。而未測其",
    "T50n2064_002:0960a02": "人也。後於密室閉戶坐禪。忽見賢來。驚問何",
    "T50n2064_002:0960a03": "來。答云。暫至兜率致敬彌勒。言訖便隱。達多",
    "T50n2064_002:0960a04": "知是聖人。未測深淺。後屢見賢神變。乃敬心",
    "T50n2064_002:0960a05": "祈問。方知得不還果。常欲遊方弘化備觀風",
    "T50n2064_002:0960a06": "俗。會有秦沙門智嚴。西至罽賓覩法眾清淨。",
    "T50n2064_002:0960a07": "乃慨然東顧曰。我諸同輩斯有道志。而不遇",
    "T50n2064_002:0960a08": "真匠發悟莫由。即諮詢國眾孰能流化東土。",
    "T50n2064_002:0960a09": "僉云。佛馱跋陀。其人也。嚴既要請苦至。賢遂",
    "T50n2064_002:0960a10": "愍而許焉。於是捨眾辭師。裹糧東逝。步驟三",
    "T50n2064_002:0960a11": "載綿歷寒暑。既度葱嶺。路經六國。國主矜其",
    "T50n2064_002:0960a12": "遠化。並傾懷資奉。至交阯乃附舶循海而行。",
    "T50n2064_002:0960a13": "經一島下。賢以手指山曰。可止於此。舶主曰。",
    "T50n2064_002:0960a14": "客行惜日調風難遇。不可停也。行二百餘里。",
    "T50n2064_002:0960a15": "忽風轉吹舶還向島下。眾人方悟其神。咸師",
    "T50n2064_002:0960a16": "事之聽其進止。後遇便風同侶皆發。賢曰。不",
    "T50n2064_002:0960a17": "可動。舶主乃止。既而有先發者。一時覆敗。後",
    "T50n2064_002:0960a18": "於闇夜之中忽令眾舶俱發。無肯從者。賢自",
    "T50n2064_002:0960a19": "起收纜。唯一舶獨發。俄爾賊至。留者悉被抄",
    "T50n2064_002:0960a20": "害。頃之至青州東萊郡。聞鳩摩羅什在長安。",
    "T50n2064_002:0960a21": "即往從之。什大忻悅。共論法相振發玄微。多",
    "T50n2064_002:0960a22": "所悟益。時秦主姚興專志佛法。供養三千餘",
    "T50n2064_002:0960a23": "僧。並往來宮闕盛修人事唯賢守靜不與眾",
    "T50n2064_002:0960a24": "同。後語弟子云。我昨見本鄉有五舶俱發。既",
    "T50n2064_002:0960a25": "而弟子傳告外人。關中舊僧咸以為顯異惑",
    "T50n2064_002:0960a26": "眾。僧道恒等謂曰。佛尚不聽說己所得法。先",
    "T50n2064_002:0960a27": "言五舶將至虛而無實。又門徒誑惑互起同",
    "T50n2064_002:0960a28": "異。既於律有違理不同止。宜可時去勿得停",
    "T50n2064_002:0960a29": "留。賢曰。我身若流萍去留甚易。但恨懷抱未",
    "T50n2064_002:0960b01": "伸。以為慨然耳。於是與弟子慧觀等四十餘",
    "T50n2064_002:0960b02": "人。俱發神志。從容初無異色識真之眾咸共",
    "T50n2064_002:0960b03": "歎惜。道俗送者千有餘人。姚興聞去悵怏。乃",
    "T50n2064_002:0960b04": "謂道恒曰。佛賢沙門挾道來遊欲宣遺教。緘",
    "T50n2064_002:0960b05": "言未吐良用深慨。豈可以一言之咎令萬夫",
    "T50n2064_002:0960b06": "無導。因勅令追之。賢謂使曰。誠知恩旨無預",
    "T50n2064_002:0960b07": "聞命。於是率侶宵征。南指廬岳。沙門釋慧遠",
    "T50n2064_002:0960b08": "久服風名。聞至欣喜傾蓋若舊。遠以賢之被",
    "T50n2064_002:0960b09": "擯過由門人。若懸記五舶止說在同意。亦於",
    "T50n2064_002:0960b10": "律無犯。乃遣弟子曇邕致書姚主及關中眾",
    "T50n2064_002:0960b11": "僧解其擯事。遠乃請出禪數諸經。賢志在遊",
    "T50n2064_002:0960b12": "化居無求安。停山歲許。復西適江陵。遇外國",
    "T50n2064_002:0960b13": "舶主。既而訊訪。果是天竺五舶先所見者也。",
    "T50n2064_002:0960b14": "傾境士庶競來禮事。其有奉施悉皆不受。持",
    "T50n2064_002:0960b15": "鉢分衛不問豪賤。時陳郡袁豹為宋武帝太",
    "T50n2064_002:0960b16": "尉長史。宋武南討劉毅。豹隨府屆于江陵。賢",
    "T50n2064_002:0960b17": "將弟子慧觀詣豹乞食。豹素不敬信。待之甚",
    "T50n2064_002:0960b18": "薄。未飽辭退。豹曰。似未足且復少留。賢曰。",
    "T50n2064_002:0960b19": "檀越施心有限。故令所設已罄。豹即呼左右",
    "T50n2064_002:0960b20": "益飯。飯果盡。豹大慚愧。既而問慧觀曰。此沙",
    "T50n2064_002:0960b21": "門何如人。觀曰。德量高遠非凡所測。豹深歎",
    "T50n2064_002:0960b22": "異以啟太尉。太尉請與相見甚崇敬之。資供",
    "T50n2064_002:0960b23": "備至。俄而太尉還都。請與俱歸安止道場寺。",
    "T50n2064_002:0960b24": "以元嘉六年卒。春秋七十有一。",
    "T50n2064_002:0960b25": "曇邃",
    "T50n2064_002:0960b26": "釋曇邃。未詳何許人。少出家。止河陰白馬寺。",
    "T50n2064_002:0960b27": "蔬食布衣誦法華經。又釋達經旨亦為人解",
    "T50n2064_002:0960b28": "說。常於夜中忽聞扣戶云。欲請法師九旬說",
    "T50n2064_002:0960b29": "法。邃不許。固請乃赴之。而猶是眠中。比覺已",
    "T50n2064_002:0960c01": "身在白馬塢神祠中。并一弟子。自爾日日密",
    "T50n2064_002:0960c02": "往。餘無知者。後寺僧經祠前。見有兩高座。邃",
    "T50n2064_002:0960c03": "在北弟子在南。如又有講說聲。又聞有奇香",
    "T50n2064_002:0960c04": "之氣。於是道俗共傳神異。至夏竟神施白馬",
    "T50n2064_002:0960c05": "一匹白羊五頭絹九十匹。呪願畢。於是而絕。",
    "T50n2064_002:0960c06": "登師",
    "T50n2064_002:0960c07": "僧登師者。止匡廬大林寺。通誦法華晝夜不",
    "T50n2064_002:0960c08": "息。一日忽見空中有一銀殿漸下於房忽變",
    "T50n2064_002:0960c09": "成金殿。師遂入殿坐起經行。如是三載。遠邇",
    "T50n2064_002:0960c10": "四眾嚴持香華從師乞戒。登曰。白日喧雜心",
    "T50n2064_002:0960c11": "多散亂。當於清夜受之。至夜正說戒相三歸",
    "T50n2064_002:0960c12": "依。時師之口吻放光明遍照大眾。眾見光明",
    "T50n2064_002:0960c13": "競拜喧鬨。師即不語。光便收斂。師云。本欲",
    "T50n2064_002:0960c14": "受戒那得見光喧鬨。光現但是受戒祥瑞。未",
    "T50n2064_002:0960c15": "是得戒正緣。今更從初。大眾默然。師又說法",
    "T50n2064_002:0960c16": "還復放光。眾又喧鬨因而且止。明日再來。師",
    "T50n2064_002:0960c17": "即辭別歸山。所現金殿還復如故。一日忽謂",
    "T50n2064_002:0960c18": "門人曰。今登金殿不復回也。即於是日倏然",
    "T50n2064_002:0960c19": "超化。",
    "T50n2064_002:0960c20": "寶通",
    "T50n2064_002:0960c21": "僧寶通。梵行精修長誦法華經陀羅尼品。稍",
    "T50n2064_002:0960c22": "有靈異。時楊橋村有趙氏家妻為神所魅。請",
    "T50n2064_002:0960c23": "通持呪。通既至。神即現形。通告曰。神在村中",
    "T50n2064_002:0960c24": "合當興福。如何反魅於人。神曰。非弟子事。此",
    "T50n2064_002:0960c25": "乃下部小鬼耳。遂呼小鬼至前責罰。趙妻因",
    "T50n2064_002:0960c26": "此得差。續後趙妻之病仍發歌吟竟夕又告",
    "T50n2064_002:0960c27": "通。通又去見所責鬼在病床前。通曰。前已誡",
    "T50n2064_002:0960c28": "治那得再來。汝若不去吾當誦呪令汝頭作七",
    "T50n2064_002:0960c29": "分。如阿梨樹枝也。鬼叩頭求哀云。不煩呪也。",
    "T50n2064_002:0961a01": "從此病差。鬼不復至矣。",
    "T50n2064_002:0961a02": "慧紹",
    "T50n2064_002:0961a03": "僧慧紹。不知出處。孩孺時母哺魚肉即吐。自",
    "T50n2064_002:0961a04": "是不茹葷。八歲出家為僧。通法華經苦行堅",
    "T50n2064_002:0961a05": "節。後隨師僧要止臨川招提寺。常念佛恩之",
    "T50n2064_002:0961a06": "重。誓欲捨身以報。乃僱人斫薪。於東山石室",
    "T50n2064_002:0961a07": "積高一丈。中開一龕。即還寺告師。師諫不從。",
    "T50n2064_002:0961a08": "於是剋日就山建八關齋會。闔境奔赴雲滿",
    "T50n2064_002:0961a09": "山谷。至夜紹自行香執燭燃薪。入龕而坐。誦",
    "T50n2064_002:0961a10": "藥王捨身品。火沿至額猶聞經聲。大眾忽見",
    "T50n2064_002:0961a11": "一星大如斗直下火中俄而升天。咸謂天宮",
    "T50n2064_002:0961a12": "迎接之瑞。紹嘗謂同學曰。吾燒身處當生梧",
    "T50n2064_002:0961a13": "桐木。切莫伐之。後三日果爾而生。道俗異",
    "T50n2064_002:0961a14": "之。",
    "T50n2064_002:0961a15": "悟詮",
    "T50n2064_002:0961a16": "蜀僧悟詮。號覺海。有慧性。峽州富人程夷伯",
    "T50n2064_002:0961a17": "年二十九。一夕夢其父曰。汝今年當死可問",
    "T50n2064_002:0961a18": "覺海。其人茫然不曉。一日有僧說相。負覺海",
    "T50n2064_002:0961a19": "字。程請一相。問云。我壽幾何。覺海曰。老僧",
    "T50n2064_002:0961a20": "皆無求。但覓水一杯。呵氣入水中。令程飲之",
    "T50n2064_002:0961a21": "曰。今夜有吉夢可相報。即夜夢至一官府左",
    "T50n2064_002:0961a22": "廊下。男子婦人衣冠嚴整。皆相忻悅。右廊盡",
    "T50n2064_002:0961a23": "枷鎖縲紲之人。哀號涕泗。傍有人云。左廊是",
    "T50n2064_002:0961a24": "修捨橋路人。右廊是毀壞橋路人。若爾要福",
    "T50n2064_002:0961a25": "壽可自擇取。程即夢覺發心。凡百里之內橋",
    "T50n2064_002:0961a26": "梁路道一一修整。工畢覺海復來云。汝作此",
    "T50n2064_002:0961a27": "事何延十年。程自是於道路上用工不倦。壽",
    "T50n2064_002:0961a28": "九十二。五世昌盛。",
    "T50n2064_002:0961a29": "神僧傳卷第二(畢)"
}