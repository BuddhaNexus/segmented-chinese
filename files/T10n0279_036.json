{
    "T10n0279_036:0189b17": "大方廣佛華嚴經卷第三十六",
    "T10n0279_036:0189b19": "于闐國三藏實叉難陀奉　制譯",
    "T10n0279_036:0189b20": "十地品第二十六之三第四地",
    "T10n0279_036:0189b21": "　佛子聞此廣大行，　　可樂深妙殊勝地，",
    "T10n0279_036:0189b22": "　心皆踊悅大歡喜，　　普散眾華供養佛。",
    "T10n0279_036:0189b23": "　演說如是妙法時，　　大地海水皆震動，",
    "T10n0279_036:0189b24": "　一切天女咸歡喜，　　悉吐妙音同讚歎。",
    "T10n0279_036:0189b25": "　自在天王大欣慶，　　雨摩尼寶供養佛，",
    "T10n0279_036:0189b26": "　讚言：「佛為我出興，　　演說第一功德行。",
    "T10n0279_036:0189b27": "　如是智者諸地義，　　於百千劫甚難得，",
    "T10n0279_036:0189b28": "　我今忽然而得聞，　　菩薩勝行妙法音。",
    "T10n0279_036:0189b29": "　願更演說聰慧者，　　後地決定無餘道，",
    "T10n0279_036:0189c01": "　利益一切諸天人，　　此諸佛子皆樂聞！」",
    "T10n0279_036:0189c02": "　勇猛大心解脫月，　　請金剛藏言：「佛子！",
    "T10n0279_036:0189c03": "　從此轉入第四地，　　所有行相願宣說！」",
    "T10n0279_036:0189c04": "爾時，金剛藏菩薩告解脫月菩薩言：「佛子！菩",
    "T10n0279_036:0189c05": "薩摩訶薩第三地善清淨已，欲入第四焰慧",
    "T10n0279_036:0189c06": "地，當修行十法明門。何等為十？所謂觀察眾",
    "T10n0279_036:0189c07": "生界、觀察法界、觀察世界、觀察虛空界、觀察",
    "T10n0279_036:0189c08": "識界、觀察欲界、觀察色界、觀察無色界、觀察",
    "T10n0279_036:0189c09": "廣心信解界、觀察大心信解界。菩薩以此十",
    "T10n0279_036:0189c10": "法明門，得入第四焰慧地。",
    "T10n0279_036:0189c11": "「佛子！菩薩住此焰慧地，則能以十種智成熟",
    "T10n0279_036:0189c12": "法故，得彼內法，生如來家。何等為十？所謂：深",
    "T10n0279_036:0189c13": "心不退故；於三寶中生淨信，畢竟不壞故；觀",
    "T10n0279_036:0189c14": "諸行生滅故；觀諸法自性無生故；觀世間成",
    "T10n0279_036:0189c15": "壞故；觀因業有生故；觀生死涅槃故；觀眾生",
    "T10n0279_036:0189c16": "國土業故；觀前際後際故；觀無所有盡故。是",
    "T10n0279_036:0189c17": "為十。佛子！菩薩住此第四地，觀內身循身",
    "T10n0279_036:0189c18": "觀，勤勇念知，除世間貪憂；觀外身循身觀，勤",
    "T10n0279_036:0189c19": "勇念知，除世間貪憂；觀內外身循身觀，勤",
    "T10n0279_036:0189c20": "勇念知，除世間貪憂；如是，觀內受、外受、內外",
    "T10n0279_036:0189c21": "受循受觀，觀內心、外心、內外心循心觀，觀內",
    "T10n0279_036:0189c22": "法、外法、內外法循法觀，勤勇念知，除世間貪",
    "T10n0279_036:0189c23": "憂。復次，此菩薩未生諸惡不善法為不生故，",
    "T10n0279_036:0189c24": "欲生勤精進發心正斷；已生諸惡不善法為斷",
    "T10n0279_036:0189c25": "故，欲生勤精進發心正斷；未生諸善法為生",
    "T10n0279_036:0189c26": "故，欲生勤精進發心正行；已生諸善法為住",
    "T10n0279_036:0189c27": "不失故，修令增廣故，欲生勤精進發心正行。",
    "T10n0279_036:0189c28": "復次，此菩薩修行欲定斷行，成就神足，依止",
    "T10n0279_036:0189c29": "厭，依止離，依止滅，迴向於捨；修行精進定、心",
    "T10n0279_036:0190a01": "定、觀定斷行，成就神足，依止厭，依止離，依止",
    "T10n0279_036:0190a02": "滅，迴向於捨。復次，此菩薩修行信根，依止",
    "T10n0279_036:0190a03": "厭，依止離，依止滅，迴向於捨；修行精進根、",
    "T10n0279_036:0190a04": "念根、定根、慧根，依止厭，依止離，依止滅，迴",
    "T10n0279_036:0190a05": "向於捨。復次，此菩薩修行信力，依止厭，依止",
    "T10n0279_036:0190a06": "離，依止滅，迴向於捨；修行精進力、念力、定",
    "T10n0279_036:0190a07": "力、慧力，依止厭，依止離，依止滅，迴向於捨。",
    "T10n0279_036:0190a08": "復次，此菩薩修行念覺分，依止厭，依止離，依",
    "T10n0279_036:0190a09": "止滅，迴向於捨；修行擇法覺分、精進覺分、喜",
    "T10n0279_036:0190a10": "覺分、猗覺分、定覺分、捨覺分，依止厭，依止",
    "T10n0279_036:0190a11": "離，依止滅，迴向於捨。復次，此菩薩修行正",
    "T10n0279_036:0190a12": "見，依止厭，依止離，依止滅，迴向於捨；修行",
    "T10n0279_036:0190a13": "正思惟、正語、正業、正命、正精進、正念、正定，依",
    "T10n0279_036:0190a14": "止厭，依止離，依止滅，迴向於捨。菩薩修行如",
    "T10n0279_036:0190a15": "是功德，為不捨一切眾生故，本願所持故，大",
    "T10n0279_036:0190a16": "悲為首故，大慈成就故，思念一切智智故，成",
    "T10n0279_036:0190a17": "就莊嚴佛土故，成就如來力、無所畏、不共佛",
    "T10n0279_036:0190a18": "法、相好音聲悉具足故，求於上上殊勝道故，",
    "T10n0279_036:0190a19": "隨順所聞甚深佛解脫故，思惟大智善巧方",
    "T10n0279_036:0190a20": "便故。",
    "T10n0279_036:0190a21": "「佛子！菩薩住此焰慧地，所有身見為首，我、人、",
    "T10n0279_036:0190a22": "眾生、壽命、蘊、界、處所起執著，出沒思惟；觀",
    "T10n0279_036:0190a23": "察治故，我所故，財物故，著處故，於如是等",
    "T10n0279_036:0190a24": "一切皆離。此菩薩若見業是如來所訶、煩惱",
    "T10n0279_036:0190a25": "所染，皆悉捨離；若見業是順菩薩道、如來所",
    "T10n0279_036:0190a26": "讚，皆悉修行。",
    "T10n0279_036:0190a27": "「佛子！此菩薩隨所起方便慧，修習於道及",
    "T10n0279_036:0190a28": "助道分，如是而得潤澤心、柔軟心、調順心、利",
    "T10n0279_036:0190a29": "益安樂心、無雜染心、求上上勝法心、求殊勝",
    "T10n0279_036:0190b01": "智慧心、救一切世間心、恭敬尊德無違教命",
    "T10n0279_036:0190b02": "心、隨所聞法皆善修行心。此菩薩知恩、知報",
    "T10n0279_036:0190b03": "恩，心極和善，同住安樂，質直柔軟，無稠林",
    "T10n0279_036:0190b04": "行，無有我慢，善受教誨，得說者意。此菩薩",
    "T10n0279_036:0190b05": "如是忍成就，如是調柔成就，如是寂滅成就，",
    "T10n0279_036:0190b06": "如是忍、調柔、寂滅成就；淨治後地業，作意修",
    "T10n0279_036:0190b07": "行時，得不休息精進、不雜染精進、不退轉精",
    "T10n0279_036:0190b08": "進、廣大精進、無邊精進、熾然精進、無等等",
    "T10n0279_036:0190b09": "精進、無能壞精進、成熟一切眾生精進、善",
    "T10n0279_036:0190b10": "分別道非道精進。是菩薩心界清淨，深心不",
    "T10n0279_036:0190b11": "失，悟解明利，善根增長，離世垢濁，斷諸疑",
    "T10n0279_036:0190b12": "惑，明斷具足，喜樂充滿，佛親護念，無量志",
    "T10n0279_036:0190b13": "樂皆悉成就。「佛子！菩薩住此焰慧地，以願",
    "T10n0279_036:0190b14": "力故，得見多佛。所謂：見多百佛，見多千佛，見",
    "T10n0279_036:0190b15": "多百千佛，乃至見多百千億那由他佛。皆恭",
    "T10n0279_036:0190b16": "敬尊重，承事供養，衣服、臥具、飲食、湯藥，一切",
    "T10n0279_036:0190b17": "資生悉以奉施，亦以供養一切眾僧，以此善",
    "T10n0279_036:0190b18": "根皆悉迴向阿耨多羅三藐三菩提。於彼佛",
    "T10n0279_036:0190b19": "所，恭敬聽法，聞已受持，具足修行。復於彼諸",
    "T10n0279_036:0190b20": "佛法中出家修道，又更修治深心信解，經無",
    "T10n0279_036:0190b21": "量百千億那由他劫，令諸善根轉復明淨。佛",
    "T10n0279_036:0190b22": "子！譬如金師鍊治真金作莊嚴具，餘所有",
    "T10n0279_036:0190b23": "金皆不能及；菩薩摩訶薩亦復如是，住於此",
    "T10n0279_036:0190b24": "地所有善根，下地善根所不能及。如摩尼",
    "T10n0279_036:0190b25": "寶清淨光輪能放光明，非諸餘寶之所能及，",
    "T10n0279_036:0190b26": "風雨等緣悉不能壞；菩薩摩訶薩亦復如是，",
    "T10n0279_036:0190b27": "住於此地，下地菩薩所不能及，眾魔煩惱",
    "T10n0279_036:0190b28": "悉不能壞。此菩薩於四攝中，同事偏多；十波",
    "T10n0279_036:0190b29": "羅蜜中，精進偏多；餘非不修，但隨力隨分。「佛",
    "T10n0279_036:0190c01": "子！是名：略說菩薩摩訶薩第四焰慧地。菩薩",
    "T10n0279_036:0190c02": "住此地，多作須夜摩天王，以善方便能除眾",
    "T10n0279_036:0190c03": "生身見等惑，令住正見。布施、愛語、利行、同事——",
    "T10n0279_036:0190c04": "如是一切諸所作業，皆不離念佛，不離念法，",
    "T10n0279_036:0190c05": "不離念僧，乃至不離念具足一切種、一切智",
    "T10n0279_036:0190c06": "智。復作是念：『我當於一切眾生中為首、為勝、",
    "T10n0279_036:0190c07": "為殊勝、為妙、為微妙、為上、為無上，乃至為一",
    "T10n0279_036:0190c08": "切智智依止者。』是菩薩若發勤精進，於一念",
    "T10n0279_036:0190c09": "頃，得入億數三昧，得見億數佛，得知億數佛",
    "T10n0279_036:0190c10": "神力，能動億數世界，乃至能示現億數身，一",
    "T10n0279_036:0190c11": "一身億數菩薩以為眷屬；若以菩薩殊勝願",
    "T10n0279_036:0190c12": "力自在示現，過於此數，百劫、千劫乃至百千",
    "T10n0279_036:0190c13": "億那由他劫不能數知。」爾時，金剛藏菩薩欲",
    "T10n0279_036:0190c14": "重宣其義而說頌言：",
    "T10n0279_036:0190c15": "「菩薩已淨第三地，　　次觀眾生世法界，",
    "T10n0279_036:0190c16": "　空界識界及三界，　　心解悉了能趣入。",
    "T10n0279_036:0190c17": "　始登焰地增勢力，　　生如來家永不退，",
    "T10n0279_036:0190c18": "　於佛法僧信不壞，　　觀法無常無有起。",
    "T10n0279_036:0190c19": "　觀世成壞業有生，　　生死涅槃剎等業，",
    "T10n0279_036:0190c20": "　觀前後際亦觀盡，　　如是修行生佛家。",
    "T10n0279_036:0190c21": "　得是法已增慈愍，　　轉更勤修四念處，",
    "T10n0279_036:0190c22": "　身受心法內外觀，　　世間貪愛皆除遣。",
    "T10n0279_036:0190c23": "　菩薩修治四勤行，　　惡法除滅善增長，",
    "T10n0279_036:0190c24": "　神足根力悉善修，　　七覺八道亦如是。",
    "T10n0279_036:0190c25": "　為度眾生修彼行，　　本願所護慈悲首，",
    "T10n0279_036:0190c26": "　求一切智及佛土，　　亦念如來十種力，",
    "T10n0279_036:0190c27": "　四無所畏不共法，　　殊特相好深美音；",
    "T10n0279_036:0190c28": "　亦求妙道解脫處，　　及大方便修行彼。",
    "T10n0279_036:0190c29": "　身見為首六十二，　　我及我所無量種，",
    "T10n0279_036:0191a01": "　蘊界處等諸取著，　　此四地中一切離。",
    "T10n0279_036:0191a02": "　如來所訶煩惱行，　　以無義利皆除斷；",
    "T10n0279_036:0191a03": "　智者修行清淨業，　　為度眾生無不作。",
    "T10n0279_036:0191a04": "　菩薩勤修不懈怠，　　即得十心皆具足，",
    "T10n0279_036:0191a05": "　專求佛道無厭倦，　　志期受職度眾生。",
    "T10n0279_036:0191a06": "　恭敬尊德修行法，　　知恩易誨無慍暴，",
    "T10n0279_036:0191a07": "　捨慢離諂心調柔，　　轉更精勤不退轉。",
    "T10n0279_036:0191a08": "　菩薩住此焰慧地，　　其心清淨永不失，",
    "T10n0279_036:0191a09": "　悟解決定善增長，　　疑網垢濁悉皆離。",
    "T10n0279_036:0191a10": "　此地菩薩人中勝，　　供那由他無量佛，",
    "T10n0279_036:0191a11": "　聽聞正法亦出家，　　不可沮壞如真金。",
    "T10n0279_036:0191a12": "　菩薩住此具功德，　　以智方便修行道，",
    "T10n0279_036:0191a13": "　不為眾魔心退轉，　　譬如妙寶無能壞。",
    "T10n0279_036:0191a14": "　住此多作焰天王，　　於法自在眾所尊，",
    "T10n0279_036:0191a15": "　普化群生除惡見，　　專求佛智修善業。",
    "T10n0279_036:0191a16": "　菩薩勤加精進力，　　獲三昧等皆億數；",
    "T10n0279_036:0191a17": "　若以願智力所為，　　過於此數無能知。",
    "T10n0279_036:0191a18": "　如是菩薩第四地，　　所行清淨微妙道，",
    "T10n0279_036:0191a19": "　功德義智共相應，　　我為佛子已宣說。」",
    "T10n0279_036:0191a20": "第五地",
    "T10n0279_036:0191a21": "　菩薩聞此勝地行，　　於法解悟心歡喜，",
    "T10n0279_036:0191a22": "　空中雨華讚歎言：　　「善哉大士金剛藏！」",
    "T10n0279_036:0191a23": "　自在天王與天眾，　　聞法踊躍住虛空，",
    "T10n0279_036:0191a24": "　普放種種妙光雲，　　供養如來喜充遍。",
    "T10n0279_036:0191a25": "　天諸采女奏天樂，　　亦以言辭歌讚佛，",
    "T10n0279_036:0191a26": "　悉以菩薩威神故，　　於彼聲中發是言：",
    "T10n0279_036:0191a27": "「佛願久遠今乃滿，　　佛道久遠今乃得，",
    "T10n0279_036:0191a28": "　釋迦文佛至天宮，　　利天人者久乃見。",
    "T10n0279_036:0191a29": "　大海久遠今始動，　　佛光久遠今乃放，",
    "T10n0279_036:0191b01": "　眾生久遠始安樂，　　大悲音聲久乃聞。",
    "T10n0279_036:0191b02": "　功德彼岸皆已到，　　憍慢黑闇皆已滅，",
    "T10n0279_036:0191b03": "　最極清淨如虛空，　　不染世法猶蓮華。",
    "T10n0279_036:0191b04": "　大牟尼尊現於世，　　譬如須彌出巨海，",
    "T10n0279_036:0191b05": "　供養能盡一切苦，　　供養必得諸佛智；",
    "T10n0279_036:0191b06": "　此應供處供無等，　　是故歡心供養佛。」",
    "T10n0279_036:0191b07": "　如是無量諸天女，　　發此言辭稱讚已，",
    "T10n0279_036:0191b08": "　一切恭敬喜充滿，　　瞻仰如來默然住。",
    "T10n0279_036:0191b09": "　是時大士解脫月，　　復請無畏金剛藏：",
    "T10n0279_036:0191b10": "「第五地中諸行相，　　唯願佛子為宣說！」",
    "T10n0279_036:0191b11": "爾時，金剛藏菩薩告解脫月菩薩言：「佛子！菩",
    "T10n0279_036:0191b12": "薩摩訶薩第四地所行道善圓滿已，欲入第",
    "T10n0279_036:0191b13": "五難勝地，當以十種平等清淨心趣入。何等",
    "T10n0279_036:0191b14": "為十？所謂：於過去佛法平等清淨心、未來佛",
    "T10n0279_036:0191b15": "法平等清淨心、現在佛法平等清淨心、戒平",
    "T10n0279_036:0191b16": "等清淨心、心平等清淨心、除見疑悔平等清",
    "T10n0279_036:0191b17": "淨心、道非道智平等清淨心、修行智見平等",
    "T10n0279_036:0191b18": "清淨心、於一切菩提分法上上觀察平等清",
    "T10n0279_036:0191b19": "淨心、教化一切眾生平等清淨心。菩薩摩訶",
    "T10n0279_036:0191b20": "薩以此十種平等清淨心，得入菩薩第五地。",
    "T10n0279_036:0191b21": "「佛子！菩薩摩訶薩住此第五地已，以善修菩",
    "T10n0279_036:0191b22": "提分法故，善淨深心故，復轉求上勝道故，隨",
    "T10n0279_036:0191b23": "順真如故，願力所持故，於一切眾生慈愍不",
    "T10n0279_036:0191b24": "捨故，積集福智助道故，精勤修習不息故，出",
    "T10n0279_036:0191b25": "生善巧方便故，觀察照明上上地故，受如來",
    "T10n0279_036:0191b26": "護念故，念智力所持故，得不退轉心。「佛子！此",
    "T10n0279_036:0191b27": "菩薩摩訶薩如實知此是苦聖諦、此是苦集",
    "T10n0279_036:0191b28": "聖諦、此是苦滅聖諦、此是苦滅道聖諦，善知",
    "T10n0279_036:0191b29": "俗諦，善知第一義諦，善知相諦，善知差別諦，",
    "T10n0279_036:0191c01": "善知成立諦，善知事諦，善知生諦，善知盡無",
    "T10n0279_036:0191c02": "生諦，善知入道智諦，善知一切菩薩地次第",
    "T10n0279_036:0191c03": "成就諦，乃至善知如來智成就諦。此菩薩隨",
    "T10n0279_036:0191c04": "眾生心樂令歡喜故，知俗諦；通達一實相故，",
    "T10n0279_036:0191c05": "知第一義諦；覺法自相、共相故，知相諦；了諸",
    "T10n0279_036:0191c06": "法分位差別故，知差別諦；善分別蘊、界、處故，",
    "T10n0279_036:0191c07": "知成立諦；覺身心苦惱故，知事諦；覺諸趣生",
    "T10n0279_036:0191c08": "相續故，知生諦；一切熱惱畢竟滅故，知盡無",
    "T10n0279_036:0191c09": "生智諦；出生無二故，知入道智諦；正覺一切",
    "T10n0279_036:0191c10": "行相故，善知一切菩薩地次第相續成就，乃",
    "T10n0279_036:0191c11": "至如來智成就諦。以信解智力知，非以究竟",
    "T10n0279_036:0191c12": "智力知。「佛子！此菩薩摩訶薩得如是諸諦",
    "T10n0279_036:0191c13": "智已，如實知一切有為法虛妄、詐偽、誑惑愚",
    "T10n0279_036:0191c14": "夫。菩薩爾時，於諸眾生轉增大悲，生大慈光",
    "T10n0279_036:0191c15": "明。佛子！此菩薩摩訶薩得如是智力，不捨一",
    "T10n0279_036:0191c16": "切眾生，常求佛智，如實觀一切有為行前",
    "T10n0279_036:0191c17": "際、後際。知從前際無明、有、愛，故生生死流轉，",
    "T10n0279_036:0191c18": "於諸蘊宅不能動出，增長苦聚；無我、無壽者、",
    "T10n0279_036:0191c19": "無養育者、無更數取後趣身者，離我、我所。如",
    "T10n0279_036:0191c20": "前際，後際亦如是，皆無所有。虛妄、貪著，斷盡",
    "T10n0279_036:0191c21": "出離；若有若無，皆如實知。佛子！此菩薩摩訶",
    "T10n0279_036:0191c22": "薩復作是念：『此諸凡夫愚癡無智，甚為可",
    "T10n0279_036:0191c23": "愍。有無數身已滅、今滅、當滅，如是盡滅，不",
    "T10n0279_036:0191c24": "能於身而生厭想，轉更增長機關苦事，隨生",
    "T10n0279_036:0191c25": "死流不能還返，於諸蘊宅不求出離，不知憂",
    "T10n0279_036:0191c26": "畏四大毒蛇，不能拔出諸慢見箭，不能息滅",
    "T10n0279_036:0191c27": "貪、恚、癡火，不能破壞無明黑暗，不能乾竭愛",
    "T10n0279_036:0191c28": "欲大海，不求十力大聖導師；入魔意稠林，於",
    "T10n0279_036:0191c29": "生死海中，為覺觀波濤之所漂溺。』佛子！此菩",
    "T10n0279_036:0192a01": "薩摩訶薩復作是念：『此諸眾生受如是苦，孤",
    "T10n0279_036:0192a02": "窮困迫，無救無依，無洲無舍，無導無目，無明",
    "T10n0279_036:0192a03": "覆翳，黑暗纏裹。我今為彼一切眾生，修行福",
    "T10n0279_036:0192a04": "智助道之法，獨一發心，不求伴侶；以是功德，",
    "T10n0279_036:0192a05": "令諸眾生畢竟清淨，乃至獲得如來十力、無",
    "T10n0279_036:0192a06": "礙智慧。』佛子！此菩薩摩訶薩以如是智慧觀",
    "T10n0279_036:0192a07": "察所修善根，皆為救護一切眾生，利益一切",
    "T10n0279_036:0192a08": "眾生，安樂一切眾生，哀愍一切眾生，成就一",
    "T10n0279_036:0192a09": "切眾生，解脫一切眾生，攝受一切眾生；令一",
    "T10n0279_036:0192a10": "切眾生離諸苦惱，令一切眾生普得清淨，令",
    "T10n0279_036:0192a11": "一切眾生悉皆調伏，令一切眾生入般涅槃。",
    "T10n0279_036:0192a12": "「佛子！菩薩摩訶薩住此第五難勝地，名為：念",
    "T10n0279_036:0192a13": "者，不忘諸法故；名為：智者，能善決了故；名為：",
    "T10n0279_036:0192a14": "有趣者，知經意趣，次第連合故；名為：慚愧者，",
    "T10n0279_036:0192a15": "自護、護他故；名為：堅固者，不捨戒行故；名為：",
    "T10n0279_036:0192a16": "覺者，能觀是處、非處故；名為：隨智者，不隨於",
    "T10n0279_036:0192a17": "他故；名為：隨慧者，善知義、非義句差別故；名",
    "T10n0279_036:0192a18": "為：神通者，善修禪定故；名為：方便善巧者，能",
    "T10n0279_036:0192a19": "隨世行故；名為：無厭足者，善集福德故；名為：",
    "T10n0279_036:0192a20": "不休息者，常求智慧故；名為：不疲倦者，集大",
    "T10n0279_036:0192a21": "慈悲故；名為：為他勤修者，欲令一切眾生入",
    "T10n0279_036:0192a22": "涅槃故；名為：勤求不懈者，求如來力、無畏、不",
    "T10n0279_036:0192a23": "共法故；名為：發意能行者，成就莊嚴佛土故；",
    "T10n0279_036:0192a24": "名為：勤修種種善業者，能具足相好故；名為：",
    "T10n0279_036:0192a25": "常勤修習者，求莊嚴佛身、語、意故；名為：大尊",
    "T10n0279_036:0192a26": "重恭敬法者，於一切菩薩法師處如教而行",
    "T10n0279_036:0192a27": "故；名為：心無障礙者，以大方便常行世間故；",
    "T10n0279_036:0192a28": "名為：日夜遠離餘心者，常樂教化一切眾生",
    "T10n0279_036:0192a29": "故。「佛子！菩薩摩訶薩如是勤修行時，以布施",
    "T10n0279_036:0192b01": "教化眾生，以愛語、利行、同事教化眾生，示現",
    "T10n0279_036:0192b02": "色身教化眾生，演說諸法教化眾生，開示菩",
    "T10n0279_036:0192b03": "薩行教化眾生，顯示如來大威力教化眾生，",
    "T10n0279_036:0192b04": "示生死過患教化眾生，稱讚如來智慧利益",
    "T10n0279_036:0192b05": "教化眾生，現大神通力教化眾生，以種種方",
    "T10n0279_036:0192b06": "便行教化眾生。佛子！此菩薩摩訶薩能如是",
    "T10n0279_036:0192b07": "勤方便教化眾生，心恒相續，趣佛智慧；所作",
    "T10n0279_036:0192b08": "善根，無有退轉，常勤修學殊勝行法。「佛子！此",
    "T10n0279_036:0192b09": "菩薩摩訶薩為利益眾生故，世間技藝靡不",
    "T10n0279_036:0192b10": "該習。所謂：文字、算數、圖書、印璽；地、水、火、風，種",
    "T10n0279_036:0192b11": "種諸論，咸所通達；又善方藥，療治諸病——顛狂、",
    "T10n0279_036:0192b12": "乾消、鬼魅、蠱毒，悉能除斷；文筆、讚詠、歌舞、",
    "T10n0279_036:0192b13": "妓樂、戲笑、談說，悉善其事；國城、村邑、宮宅、",
    "T10n0279_036:0192b14": "園苑、泉流、陂池、草樹、花藥，凡所布列，咸得其",
    "T10n0279_036:0192b15": "宜；金銀、摩尼、真珠、瑠璃、螺貝、璧玉、珊瑚等",
    "T10n0279_036:0192b16": "藏，悉知其處，出以示人；日月星宿、鳥鳴地",
    "T10n0279_036:0192b17": "震、夜夢吉凶，身相休咎，咸善觀察，一無錯",
    "T10n0279_036:0192b18": "謬；持戒入禪，神通無量，四無色等及餘一切",
    "T10n0279_036:0192b19": "世間之事，但於眾生不為損惱，為利益故咸",
    "T10n0279_036:0192b20": "悉開示，漸令安住無上佛法。",
    "T10n0279_036:0192b21": "「佛子！菩薩住是難勝地，以願力故，得見多佛。",
    "T10n0279_036:0192b22": "所謂：見多百佛，見多千佛，見多百千佛，乃至",
    "T10n0279_036:0192b23": "見多百千億那由他佛。悉恭敬尊重，承事供",
    "T10n0279_036:0192b24": "養，衣服、飲食、臥具、湯藥，一切資生悉以奉",
    "T10n0279_036:0192b25": "施，亦以供養一切眾僧，以此善根迴向阿耨",
    "T10n0279_036:0192b26": "多羅三藐三菩提。於諸佛所，恭敬聽法，聞已",
    "T10n0279_036:0192b27": "受持，隨力修行。復於彼諸佛法中而得出家；",
    "T10n0279_036:0192b28": "既出家已，又更聞法，得陀羅尼，為聞持法師。",
    "T10n0279_036:0192b29": "住此地中，經於百劫，經於千劫，乃至無量百",
    "T10n0279_036:0192c01": "千億那由他劫，所有善根轉更明淨。佛子！譬",
    "T10n0279_036:0192c02": "如真金，以硨磲磨瑩，轉更明淨；此地菩薩所",
    "T10n0279_036:0192c03": "有善根亦復如是，以方便慧思惟觀察，轉更",
    "T10n0279_036:0192c04": "明淨。佛子！菩薩住此難勝地，以方便智成就",
    "T10n0279_036:0192c05": "功德，下地善根所不能及。佛子！如日月星",
    "T10n0279_036:0192c06": "宿、宮殿光明，風力所持，不可沮壞，亦非餘風",
    "T10n0279_036:0192c07": "所能傾動；此地菩薩所有善根亦復如是，以",
    "T10n0279_036:0192c08": "方便智隨逐觀察，不可沮壞，亦非一切聲聞、",
    "T10n0279_036:0192c09": "獨覺世間善根所能傾動。此菩薩，十波羅蜜",
    "T10n0279_036:0192c10": "中，禪波羅蜜偏多；餘非不修，但隨力隨分。「佛",
    "T10n0279_036:0192c11": "子！是名：略說菩薩摩訶薩第五難勝地。菩薩",
    "T10n0279_036:0192c12": "住此地，多作兜率陀天王，於諸眾生所作自",
    "T10n0279_036:0192c13": "在，摧伏一切外道邪見，能令眾生住實諦中。",
    "T10n0279_036:0192c14": "布施、愛語、利行、同事——如是一切諸所作業，皆",
    "T10n0279_036:0192c15": "不離念佛，不離念法，不離念僧，乃至不離念",
    "T10n0279_036:0192c16": "具足一切種、一切智智。復作是念：『我當於眾",
    "T10n0279_036:0192c17": "生中為首、為勝、為殊勝、為妙、為微妙、為上、為",
    "T10n0279_036:0192c18": "無上，乃至為一切智智依止者。』此菩薩若發",
    "T10n0279_036:0192c19": "勤精進，於一念頃，得千億三昧，見千億佛，知",
    "T10n0279_036:0192c20": "千億佛神力，能動千億佛世界，乃至示現千",
    "T10n0279_036:0192c21": "億身，一一身示千億菩薩以為眷屬；若以菩",
    "T10n0279_036:0192c22": "薩殊勝願力自在示現，過於此數，百劫、千劫",
    "T10n0279_036:0192c23": "乃至百千億那由他劫不能數知。」爾時，金剛",
    "T10n0279_036:0192c24": "藏菩薩欲重宣其義而說頌曰：",
    "T10n0279_036:0192c25": "「菩薩四地已清淨，　　思惟三世佛平等，",
    "T10n0279_036:0192c26": "　戒心除疑道非道，　　如是觀察入五地。",
    "T10n0279_036:0192c27": "　念處為弓根利箭，　　正勤為馬神足車，",
    "T10n0279_036:0192c28": "　五力堅鎧破怨敵，　　勇健不退入五地。",
    "T10n0279_036:0192c29": "　慚愧為衣覺分鬘，　　淨戒為香禪塗香，",
    "T10n0279_036:0193a01": "　智慧方便妙莊嚴，　　入總持林三昧苑。",
    "T10n0279_036:0193a02": "　如意為足正念頸，　　慈悲為眼智慧牙，",
    "T10n0279_036:0193a03": "　人中師子無我吼，　　破煩惱怨入五地。",
    "T10n0279_036:0193a04": "　菩薩住此第五地，　　轉修勝上清淨道，",
    "T10n0279_036:0193a05": "　志求佛法不退轉，　　思念慈悲無厭倦。",
    "T10n0279_036:0193a06": "　積集福智勝功德，　　精勤方便觀上地，",
    "T10n0279_036:0193a07": "　佛力所加具念慧，　　了知四諦皆如實。",
    "T10n0279_036:0193a08": "　善知世諦勝義諦，　　相諦差別成立諦，",
    "T10n0279_036:0193a09": "　事諦生盡及道諦，　　乃至如來無礙諦。",
    "T10n0279_036:0193a10": "　如是觀諦雖微妙，　　未得無礙勝解脫，",
    "T10n0279_036:0193a11": "　以此能生大功德，　　是故超過世智慧。",
    "T10n0279_036:0193a12": "　既觀諦已知有為，　　體性虛偽無堅實，",
    "T10n0279_036:0193a13": "　得佛慈愍光明分，　　為利眾生求佛智。",
    "T10n0279_036:0193a14": "　觀諸有為先後際，　　無明黑闇愛纏縛，",
    "T10n0279_036:0193a15": "　流轉遲迴苦聚中，　　無我無人無壽命。",
    "T10n0279_036:0193a16": "　愛取為因受來苦，　　欲求邊際不可得，",
    "T10n0279_036:0193a17": "　迷妄漂流無返期，　　此等可愍我應度。",
    "T10n0279_036:0193a18": "　蘊宅界蛇諸見箭，　　心火猛熾癡闇重，",
    "T10n0279_036:0193a19": "　愛河漂轉不暇觀，　　苦海淪湑闕明導。",
    "T10n0279_036:0193a20": "　如是知已勤精進，　　所作皆為度眾生，",
    "T10n0279_036:0193a21": "　名為有念有慧者，　　乃至覺解方便者。",
    "T10n0279_036:0193a22": "　習行福智無厭足，　　恭敬多聞不疲倦，",
    "T10n0279_036:0193a23": "　國土相好皆莊嚴，　　如是一切為眾生。",
    "T10n0279_036:0193a24": "　為欲教化諸世間，　　善知書數印等法，",
    "T10n0279_036:0193a25": "　亦復善解諸方藥，　　療治眾病悉令愈。",
    "T10n0279_036:0193a26": "　文詞歌舞皆巧妙，　　宮宅園池悉安隱，",
    "T10n0279_036:0193a27": "　寶藏非一咸示人，　　利益無量眾生故。",
    "T10n0279_036:0193a28": "　日月星宿地震動，　　乃至身相亦觀察，",
    "T10n0279_036:0193a29": "　四禪無色及神通，　　為益世間皆顯示。",
    "T10n0279_036:0193b01": "　智者住此難勝地，　　供那由佛亦聽法，",
    "T10n0279_036:0193b02": "　如以妙寶磨真金，　　所有善根轉明淨。",
    "T10n0279_036:0193b03": "　譬如星宿在虛空，　　風力所持無損動，",
    "T10n0279_036:0193b04": "　亦如蓮華不著水，　　如是大士行於世。",
    "T10n0279_036:0193b05": "　住此多作兜率王，　　能摧異道諸邪見，",
    "T10n0279_036:0193b06": "　所修諸善為佛智，　　願得十力救眾生。",
    "T10n0279_036:0193b07": "　彼復修行大精進，　　即時供養千億佛，",
    "T10n0279_036:0193b08": "　得定動剎亦復然，　　願力所作過於是。",
    "T10n0279_036:0193b09": "　如是第五難勝地，　　人中最上真實道，",
    "T10n0279_036:0193b10": "　我以種種方便力，　　為諸佛子宣說竟。」",
    "T10n0279_036:0193b11": "大方廣佛華嚴經卷第三十六"
}