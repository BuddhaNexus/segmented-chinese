{
    "T39n1799_008:0924c24": "首楞嚴義疏注經卷第八(之一)",
    "T39n1799_008:0924c26": "長水沙門子璿集",
    "T39n1799_008:0924c27": "二返妄歸真辨地位之相三。初辨漸次",
    "T39n1799_008:0924c28": "修行者。前由無明動彼靜心。從細至麁。遂成",
    "T39n1799_008:0924c29": "三相及二顛倒　又由世界和合相涉根塵相",
    "T39n1799_008:0925a01": "對成業性故。十二區分。類生差別。流浪苦海",
    "T39n1799_008:0925a02": "如汲井輪。其猶空華於湛精明亂生亂滅。此",
    "T39n1799_008:0925a03": "皆塵勞煩惱污染真性不得清淨。今欲轉染",
    "T39n1799_008:0925a04": "歸淨返流復源。故立漸次修行以為對治。下",
    "T39n1799_008:0925a05": "喻云。如淨器中除去毒蜜。以諸湯水并雜灰",
    "T39n1799_008:0925a06": "香洗滌其器後貯甘露。由此漸次以立地位",
    "T39n1799_008:0925a07": "也　文二。一結前生後二。一結前顛倒因。",
    "T39n1799_008:0925a08": "阿難。如是眾生。一一類中。亦各各具十二顛",
    "T39n1799_008:0925a09": "倒。猶如捏目亂華發生。顛倒妙圓真淨明心。",
    "T39n1799_008:0925a10": "具足如斯虛妄亂想　眾生妄心無始熏習業",
    "T39n1799_008:0925a11": "苦種子如恒河沙。何啻十二八萬四千。故一",
    "T39n1799_008:0925a12": "一類。復具十二。於妙圓中。皆是狂勞虛妄華",
    "T39n1799_008:0925a13": "相　二生後漸次法。",
    "T39n1799_008:0925a14": "汝今修證佛三摩提。於是本因元所亂想。立",
    "T39n1799_008:0925a15": "三漸次。方得除滅。如淨器中除去毒蜜以諸",
    "T39n1799_008:0925a16": "湯水并雜灰香洗滌其器後貯甘露　真心如",
    "T39n1799_008:0925a17": "器。顛倒即毒蜜。湯水等即戒定慧。洗滌",
    "T39n1799_008:0925a18": "即修習。甘露即無生忍。若本無垢。亦無修",
    "T39n1799_008:0925a19": "證。既有修證。須具眾因。故此三種皆為本也",
    "T39n1799_008:0925a20": "　二正辨修行二。一徵列。",
    "T39n1799_008:0925a21": "云何名為三種漸次。一者修習除其助因。二",
    "T39n1799_008:0925a22": "者真修刳其正性　前問至何漸次得修行",
    "T39n1799_008:0925a23": "目。今此第二正名修行。故云真修。",
    "T39n1799_008:0925a24": "三者增進違其現業　五種辛菜名為助因。",
    "T39n1799_008:0925a25": "以能資助煩惱業故。淫盜殺妄名為正性。以",
    "T39n1799_008:0925a26": "是生死根本解脫怨故。根塵偶對。流逸奔",
    "T39n1799_008:0925a27": "趣。正是無明現行業用。是故除而去之。刳而",
    "T39n1799_008:0925a28": "空之。違而背之。苟三行漸著。功用漸成。六用",
    "T39n1799_008:0925a29": "不行。返流全一。妙圓平等。身心快然。是人即",
    "T39n1799_008:0925b01": "獲無生法忍　二別釋三。一除其助因二。一",
    "T39n1799_008:0925b02": "總指食為助因。",
    "T39n1799_008:0925b03": "云何助因。阿難。如是世界十二類生。不能自",
    "T39n1799_008:0925b04": "全。依四食住。所謂段食。觸食。思食。識食。是",
    "T39n1799_008:0925b05": "故佛說一切眾生皆依食住　皆依食住者。",
    "T39n1799_008:0925b06": "食以資益諸根大種。心心所法能生喜樂相",
    "T39n1799_008:0925b07": "續執持。故有四種。段謂分段。以欲界香味觸",
    "T39n1799_008:0925b08": "三正消變時有資益義。乃名為食。觸食。謂根",
    "T39n1799_008:0925b09": "境識三和合。能引意識相應觸起。觸對前境。",
    "T39n1799_008:0925b10": "能生喜樂。資益諸根及心心所故。思食。謂意",
    "T39n1799_008:0925b11": "識相應思與欲俱轉。於可意境希望偏勝有",
    "T39n1799_008:0925b12": "資益義故。識食謂第八識。由前三食緣助勢",
    "T39n1799_008:0925b13": "力。令此第八體有增勝。故能執持諸根大種。",
    "T39n1799_008:0925b14": "能與諸法為長養因。有攝益義。故名為食。如",
    "T39n1799_008:0925b15": "四食章　二別示食辛過患三。一勸令斷。",
    "T39n1799_008:0925b16": "阿難。一切眾生。食甘故生。食毒故死。是諸眾",
    "T39n1799_008:0925b17": "生。求三摩提。當斷世間五種辛菜　有資益",
    "T39n1799_008:0925b18": "義。皆名為甘。不正消變能壞身心。皆名為毒。",
    "T39n1799_008:0925b19": "五辛者。謂大蒜茖葱慈葱蘭葱興渠。是五性",
    "T39n1799_008:0925b20": "熱氣葷味辣。修行者食。能殺法身。如食毒也。",
    "T39n1799_008:0925b21": "故須斷之　二示過患二　一現同鬼住。",
    "T39n1799_008:0925b22": "是五種辛。熟食發淫。生啖增恚如是世界",
    "T39n1799_008:0925b23": "食辛之人。縱能宣說十二部經。十方天仙。嫌",
    "T39n1799_008:0925b24": "其臭穢咸皆遠離。諸餓鬼等。因彼食次舐其",
    "T39n1799_008:0925b25": "唇吻。常與鬼住。福德日銷。長無利益　生",
    "T39n1799_008:0925b26": "死根本無過婬殺。此五能助。復加葷穢。引諸",
    "T39n1799_008:0925b27": "邪惡。污清淨道。故福德天眾捨離。無益諸鬼",
    "T39n1799_008:0925b28": "同住也。唯增癡惑。失正真道。修三昧者豈",
    "T39n1799_008:0925b29": "不慎之　二終作魔民。",
    "T39n1799_008:0925c01": "是食辛人。修三摩地。菩薩天仙十方善神不",
    "T39n1799_008:0925c02": "來守護。大力魔王。得其方便。現作佛身來為",
    "T39n1799_008:0925c03": "說法。非毀禁戒。讚婬怒癡。命終自為魔王眷",
    "T39n1799_008:0925c04": "屬。受魔福盡。墮無間獄　臭辣葷穢非可聖",
    "T39n1799_008:0925c05": "意。故不守護。魔不持戒。而修邪定。及修世",
    "T39n1799_008:0925c06": "福。遂感魔宮。以定福力。且順生報。其毀禁業",
    "T39n1799_008:0925c07": "順後方受。故云福盡墮獄　三結成行。",
    "T39n1799_008:0925c08": "阿難。修菩提者。永斷五辛。是則名為第一增",
    "T39n1799_008:0925c09": "進修行漸次　二刳其正性二。一勸持戒二。",
    "T39n1799_008:0925c10": "一正勸止持三。一正明。",
    "T39n1799_008:0925c11": "云何正性。阿難。如是眾生。入三摩地。要先嚴",
    "T39n1799_008:0925c12": "持清淨戒律。永斷婬心。不食酒肉。以火淨",
    "T39n1799_008:0925c13": "食。無啖生氣　正性者。此殺盜婬性是罪",
    "T39n1799_008:0925c14": "故。復是生死根本性故。然飲酒合是助因。今",
    "T39n1799_008:0925c15": "為正性者。以過惡深於辛故。以火淨食者",
    "T39n1799_008:0925c16": "以淺況深。生果尚須淨食。何況酒肉婬盜殺",
    "T39n1799_008:0925c17": "妄。涅槃護譏嫌戒。與性重等。故須防微免致",
    "T39n1799_008:0925c18": "大過　二反顯。",
    "T39n1799_008:0925c19": "阿難。是修行人。若不斷婬及與殺生。出三界",
    "T39n1799_008:0925c20": "者。無有是處　豈有具諸功德出離之體而",
    "T39n1799_008:0925c21": "從婬盜殺妄中得。必不然也　三順結。",
    "T39n1799_008:0925c22": "當觀婬欲猶如毒蛇如見怨賊　毒蛇怨賊。",
    "T39n1799_008:0925c23": "能殺生身。不損法體。婬欲能損法身慧命。真",
    "T39n1799_008:0925c24": "修行者必須永斷。涅槃經說。菩薩觀愛有九",
    "T39n1799_008:0925c25": "種過患。一如債有餘。二如羅剎女婦。三如妙",
    "T39n1799_008:0925c26": "華莖有毒蛇。四如惡食性所不便而強食之。",
    "T39n1799_008:0925c27": "五如婬女。六如摩樓迦子。七如瘡中瘜肉。",
    "T39n1799_008:0925c28": "八如暴風。九如彗星。下文云。十方如來。色目",
    "T39n1799_008:0925c29": "行婬同名欲火。菩薩觀欲如避火坑　二教",
    "T39n1799_008:0926a01": "行次第。",
    "T39n1799_008:0926a02": "先持聲聞四棄八棄。執身不動。後行菩薩清",
    "T39n1799_008:0926a03": "淨律儀。執心不起　比丘四重。尼復加四。謂",
    "T39n1799_008:0926a04": "觸八覆隨。故云八棄。梵云波羅夷。此云棄。謂",
    "T39n1799_008:0926a05": "犯此者。永棄佛法邊外。猶如死屍大海不受。",
    "T39n1799_008:0926a06": "故名為棄。入大乘道而先學小者。十輪經說。",
    "T39n1799_008:0926a07": "若不先學小乘。即學大乘。無有是處。乃至云。",
    "T39n1799_008:0926a08": "無力飲河池。詎能吞大海。是故一切菩薩。皆",
    "T39n1799_008:0926a09": "先學三乘。唯不究竟證於小耳　二明利益",
    "T39n1799_008:0926a10": "二。一遠多過累。",
    "T39n1799_008:0926a11": "禁戒成就。則於世界永無相生相殺之業。偷",
    "T39n1799_008:0926a12": "劫不行。無相負累。亦於世界不還宿債　三",
    "T39n1799_008:0926a13": "緣若斷。三因不生。故於世間不相詶報。皆由",
    "T39n1799_008:0926a14": "持戒成就故爾　二獲多神用。",
    "T39n1799_008:0926a15": "是清淨人修三摩地。父母肉身。不須天眼。自",
    "T39n1799_008:0926a16": "然觀見十方世界。覩佛聞法。親奉聖旨。得大",
    "T39n1799_008:0926a17": "神通遊十方界。宿命清淨得無艱險。是則",
    "T39n1799_008:0926a18": "名為第二增進修行漸次　持戒清淨魔事不",
    "T39n1799_008:0926a19": "生。觀行既成。故能發用。於父母所生之身。得",
    "T39n1799_008:0926a20": "相似五通。此同法華觀行持經於現身中獲",
    "T39n1799_008:0926a21": "六根淨。文云。雖未得天眼。但用父母所生眼。",
    "T39n1799_008:0926a22": "徹見三千界等　三違其現業三。一返流全",
    "T39n1799_008:0926a23": "一。",
    "T39n1799_008:0926a24": "云何現業。阿難。如是清淨持禁戒人。心無貪",
    "T39n1799_008:0926a25": "婬。於外六塵不多流逸　由前起後也。清禁",
    "T39n1799_008:0926a26": "既圓。觀行仍就。於六塵境已知虛幻。終不",
    "T39n1799_008:0926a27": "信任隨流奔逸妄有取著。",
    "T39n1799_008:0926a28": "因不流逸。旋元自歸。塵既不緣。根無所偶。反",
    "T39n1799_008:0926a29": "流全一。六用不行　正違現業也。既不隨塵。",
    "T39n1799_008:0926b01": "復歸元性。元性之中本無根塵。夫何為偶。根",
    "T39n1799_008:0926b02": "境不生。六用不起。唯一圓常妙覺明體。此同",
    "T39n1799_008:0926b03": "觀音圓通生滅既滅寂滅現前也。故上偈云。",
    "T39n1799_008:0926b04": "一處成休復。六用皆不成。塵垢應念消。成圓",
    "T39n1799_008:0926b05": "明淨妙　二獲忍無生。",
    "T39n1799_008:0926b06": "十方國土皎然清淨。譬如琉璃內懸寶月",
    "T39n1799_008:0926b07": "　此敘證真相也。國土融真。圓明體現。故如琉",
    "T39n1799_008:0926b08": "璃內懸寶月。清淨者空義。瑠璃寶月空假",
    "T39n1799_008:0926b09": "中也。故圓覺云。覺圓明故顯心清淨。心清淨",
    "T39n1799_008:0926b10": "故乃至一世界多世界清淨等。",
    "T39n1799_008:0926b11": "身心快然。妙圓平等。獲大安穩　前則世界",
    "T39n1799_008:0926b12": "圓明。此則身心圓明。本由迷倒。身之與心。外",
    "T39n1799_008:0926b13": "洎山河虛空大地。咸是妙明真心中物。今復",
    "T39n1799_008:0926b14": "本源。故身心世界妙圓平等。更無差別。法界",
    "T39n1799_008:0926b15": "一相。創證此境快然安穩。即分得涅槃安樂",
    "T39n1799_008:0926b16": "處也。",
    "T39n1799_008:0926b17": "一切如來密圓淨妙皆現其中　此獲勝德。",
    "T39n1799_008:0926b18": "即所證理顯也。現謂顯發。理智行三名密圓",
    "T39n1799_008:0926b19": "淨。即涅槃三德也。一一德中具一切法。三一",
    "T39n1799_008:0926b20": "無礙。故稱為妙。此二種法。諸佛所證。是佛",
    "T39n1799_008:0926b21": "果德。攝盡十方三世佛法。今日於此一念顯",
    "T39n1799_008:0926b22": "現通達無礙。故云皆現其中。",
    "T39n1799_008:0926b23": "是人即獲無生法忍　結能證也。真如實相",
    "T39n1799_008:0926b24": "名無生法。無漏真智名之為忍。得此智時。忍",
    "T39n1799_008:0926b25": "可印持法無生理。決定不謬。境智相冥。名無",
    "T39n1799_008:0926b26": "生忍。華嚴初住。餘經初地。是得忍位。今經第",
    "T39n1799_008:0926b27": "三漸次便得此忍。逈異餘說。於此忍中。隨所",
    "T39n1799_008:0926b28": "證得不異而異。即立諸位。故名聖位。此則初",
    "T39n1799_008:0926b29": "漸次正修觀行。第二漸次觀成入似。第三漸",
    "T39n1799_008:0926c01": "次既言獲無生忍。即同初住至等覺位　三結",
    "T39n1799_008:0926c02": "顯立位。",
    "T39n1799_008:0926c03": "從是漸修。隨所發行安立聖位。是則名為第",
    "T39n1799_008:0926c04": "三增進修行漸次　從此第三漸次。隨起何",
    "T39n1799_008:0926c05": "行。隨行附義以立位名。不離前來密圓淨妙",
    "T39n1799_008:0926c06": "境智行也　二明地位差別。夫論地位者。皆",
    "T39n1799_008:0926c07": "是諸佛菩薩親證境界。約斷伏次第發真妙",
    "T39n1799_008:0926c08": "用功力淺深。以立位次。起信論云相似覺隨",
    "T39n1799_008:0926c09": "分覺究竟覺。以分地前地上及究竟位。華嚴",
    "T39n1799_008:0926c10": "經智度論。約入大海。辨功用淺深。但遲速",
    "T39n1799_008:0926c11": "有異。分根性利鈍。如涉長途非無里數。諸大",
    "T39n1799_008:0926c12": "乘經。若說平等法界。無佛無眾生。則無地位",
    "T39n1799_008:0926c13": "可立。如華嚴經云。眾生妄分別。有佛有世界。",
    "T39n1799_008:0926c14": "若了真法性。無佛無世界。楞伽云。無有佛涅",
    "T39n1799_008:0926c15": "槃。亦無涅槃佛。遠離覺所覺。又云。寂滅真如",
    "T39n1799_008:0926c16": "有何漸次。上文云。妙性圓明。離諸名相。本來",
    "T39n1799_008:0926c17": "無有世界眾生。此等令觀一真法界本來平",
    "T39n1799_008:0926c18": "等無修無證亦無迷悟。故無地位可立。此顯",
    "T39n1799_008:0926c19": "心真如門也。若依心生滅門。有迷有悟。識然",
    "T39n1799_008:0926c20": "修證差別不同。且圓頓大乘。無過華嚴涅槃",
    "T39n1799_008:0926c21": "仁王瓔珞大品法華等經。雖明法界平等無",
    "T39n1799_008:0926c22": "說無示。而菩薩行位終日炳然。故華嚴云。",
    "T39n1799_008:0926c23": "不為鈍根下劣眾生說於地位。仁王云。若言",
    "T39n1799_008:0926c24": "越此地位得成佛者。是魔所說。此則異諸外",
    "T39n1799_008:0926c25": "道天魔各自謂得無上覺道不說地位。今顯",
    "T39n1799_008:0926c26": "佛法有不思議功德。曠劫修行。因圓果滿。方",
    "T39n1799_008:0926c27": "稱究竟。又諸經論建立地位多少不同。仁王",
    "T39n1799_008:0926c28": "五十一位。瓔珞五十二位。華嚴四十一位。",
    "T39n1799_008:0926c29": "大品四十二位。此經五十七位。下文復云六",
    "T39n1799_008:0927a01": "十聖位。聖說不同。或開或合。各是一意。若約",
    "T39n1799_008:0927a02": "天台圓教位次對今經者。有同有異。同故地",
    "T39n1799_008:0927a03": "前俱是證位。異故此乾慧心便是第三漸次",
    "T39n1799_008:0927a04": "無生忍中。隨義建立。不同天台入初住時方",
    "T39n1799_008:0927a05": "證無生忍也　文九　一乾慧地。",
    "T39n1799_008:0927a06": "阿難。是善男子。欲愛乾枯　持戒清淨。遠離",
    "T39n1799_008:0927a07": "貪婬。故名初乾。即斷煩惱障也。乾義有二。一",
    "T39n1799_008:0927a08": "欲盡故曰乾。二但慧故曰乾。今即初義根境",
    "T39n1799_008:0927a09": "不偶　由三昧力。返流全一。破所知也。",
    "T39n1799_008:0927a10": "現前殘質不復續生　報障盡也。亡欲愛故",
    "T39n1799_008:0927a11": "無潤惑。根不偶故無業性。縱有業苦種子。",
    "T39n1799_008:0927a12": "無潤不生。盡此報身更不相續。即生實報土",
    "T39n1799_008:0927a13": "也。此即惑業苦亡。無潤生理。即乾義也。",
    "T39n1799_008:0927a14": "執心虛明。純是智慧。慧性明圓。瑩十方界",
    "T39n1799_008:0927a15": "　戒定既圓。從此發慧。即轉前三障純成智",
    "T39n1799_008:0927a16": "慧。慧光發明瑩十方界。即慧義也。",
    "T39n1799_008:0927a17": "乾有其慧。名乾慧地　結名也。此即但有其",
    "T39n1799_008:0927a18": "慧。故前云純也。既云隨所發行安立聖位。故",
    "T39n1799_008:0927a19": "約欲枯返流純成智慧未沾果海法流之水。",
    "T39n1799_008:0927a20": "故受此名。此約無生忍中義說故爾。真謂圓",
    "T39n1799_008:0927a21": "融不礙行布。下皆倣此　二十信位二。一躡",
    "T39n1799_008:0927a22": "前總示。",
    "T39n1799_008:0927a23": "欲習初乾。未與如來法流水接　躡前乾慧",
    "T39n1799_008:0927a24": "義也。創乾欲愛。果法未沾。即用此心為信方",
    "T39n1799_008:0927a25": "便。標如來者顯是果法。此下總示。",
    "T39n1799_008:0927a26": "即以此心。中中流入。圓妙開敷　此標也。即",
    "T39n1799_008:0927a27": "用此乾慧中智。合中道理。理智俱中。故名中",
    "T39n1799_008:0927a28": "中。又離一切二邊相故。雙照二諦無不真實。",
    "T39n1799_008:0927a29": "又此中智。念念相繼而進上位。故云中中流",
    "T39n1799_008:0927b01": "入。言流入者。顯無功用任運而進也。以證中",
    "T39n1799_008:0927b02": "道。自然流入薩婆若海。此則更增一番智斷",
    "T39n1799_008:0927b03": "功能。故云圓妙開敷。此即於乾慧心。增明觀",
    "T39n1799_008:0927b04": "智以為方便。得入十信。",
    "T39n1799_008:0927b05": "從真妙圓。重發真妙　釋也。上句釋此心流",
    "T39n1799_008:0927b06": "入。下句釋圓妙開敷　二正開十心十。一信",
    "T39n1799_008:0927b07": "心。",
    "T39n1799_008:0927b08": "妙信常住。一切妄想滅盡無餘。中道鈍真。",
    "T39n1799_008:0927b09": "名信心住　以中道智。證法界一體三寶。於",
    "T39n1799_008:0927b10": "實德能。深忍樂欲。冥合常住清淨妙心。名為",
    "T39n1799_008:0927b11": "妙信。此信即理。亦名常住。一切妄想滅無餘",
    "T39n1799_008:0927b12": "者。即斷所知。無明住地一斷遍斷。始因迷覺",
    "T39n1799_008:0927b13": "成不覺。今既圓妙智發。翻不覺成覺。故云一",
    "T39n1799_008:0927b14": "切滅盡無餘。中道純真者。妙智決定。不偏不",
    "T39n1799_008:0927b15": "邪。是佛正因。不雜偽妄。故云純真。以不住法",
    "T39n1799_008:0927b16": "即住其中。故名為住。經中多說地住二位是",
    "T39n1799_008:0927b17": "發真處。今於乾慧信位立之。表是證真非是",
    "T39n1799_008:0927b18": "似解耳　二念心。",
    "T39n1799_008:0927b19": "真信明了。一切圓通。陰處界三不能為礙",
    "T39n1799_008:0927b20": "　躡前信心也。妙信常住。不偏不邪。純一真如。",
    "T39n1799_008:0927b21": "故云真信明了。一切圓通者。了三科法無不",
    "T39n1799_008:0927b22": "是如也。無明妄想既亡。陰界自然解脫。故云",
    "T39n1799_008:0927b23": "不能為礙。",
    "T39n1799_008:0927b24": "如是乃至過去未來無數劫中。捨身受身一",
    "T39n1799_008:0927b25": "切習氣。皆現在前。是善男子。皆能憶念得無",
    "T39n1799_008:0927b26": "遺忘。名念心住　妄想若存。陰界為礙。忘失",
    "T39n1799_008:0927b27": "煩惱隨此而生。今既妄滅陰消。過未如一。無",
    "T39n1799_008:0927b28": "遠無近所經未經一念現前。此即過去宿命",
    "T39n1799_008:0927b29": "未來天眼明記不失。故名為念　三精進心。",
    "T39n1799_008:0927c01": "妙圓純真。真精發化。無始習氣通一精明。唯",
    "T39n1799_008:0927c02": "以精明進趣真淨。名精進心　圓妙淨智。無",
    "T39n1799_008:0927c03": "二邊之雜。無妄想之偽。故云純真。現用自在。",
    "T39n1799_008:0927c04": "故云發化。乃能融通習氣。唯一精真。以真精",
    "T39n1799_008:0927c05": "智進真淨行。故名精進　四慧心。",
    "T39n1799_008:0927c06": "心精現前。純以智慧。名慧心住　真精之心",
    "T39n1799_008:0927c07": "明了顯現。此現前心純是圓智。用名慧心。智",
    "T39n1799_008:0927c08": "之與慧左右言耳　五定心。",
    "T39n1799_008:0927c09": "執持智明。周遍寂湛。寂妙常凝。名定心住",
    "T39n1799_008:0927c10": "　智照凝明無動無亂。照而常寂。湛然不動。故",
    "T39n1799_008:0927c11": "曰定心　六不退心。",
    "T39n1799_008:0927c12": "定光發明。明性深入。唯進無退。名不退心",
    "T39n1799_008:0927c13": "　寂定慧光互相明發。於理於行唯深唯進。故",
    "T39n1799_008:0927c14": "云不退　七護法心。",
    "T39n1799_008:0927c15": "心進安然。保持不失。十方如來氣分交接名",
    "T39n1799_008:0927c16": "護法心　寂照增進不動不退。故云安然。保",
    "T39n1799_008:0927c17": "任護持。令此與佛冥然通合。故云交接。由保",
    "T39n1799_008:0927c18": "持故名為護法　八迴向心。",
    "T39n1799_008:0927c19": "覺明保持。能以妙力。迴佛慈光向佛安住。猶",
    "T39n1799_008:0927c20": "如雙鏡光明相對。其中妙影重重相入。名迴",
    "T39n1799_008:0927c21": "向心　由前寂照互相顯發保持無退。妙用強",
    "T39n1799_008:0927c22": "勝能感果德。因心中現。故云迴佛慈光。此寂",
    "T39n1799_008:0927c23": "照因決能感果無有乖失。故云向佛安住。果",
    "T39n1799_008:0927c24": "中現因相。因中現果相。因果不二互現互",
    "T39n1799_008:0927c25": "人。故云妙影重重相人名迴向心　九戒",
    "T39n1799_008:0927c26": "心。",
    "T39n1799_008:0927c27": "心光密迴。獲佛常凝無上妙淨。安住無為。得",
    "T39n1799_008:0927c28": "無遺失。名戒心住　即寂之照。故曰心光。即",
    "T39n1799_008:0927c29": "照之寂。名佛常凝。此圓定慧。離二邊染斷性",
    "T39n1799_008:0928a01": "亦無。故云無上妙淨。二邊不動即無為作。故",
    "T39n1799_008:0928a02": "云安住無為也。得無遺失。戒圓明也。此則定",
    "T39n1799_008:0928a03": "道圓融離妄想染。故云戒心　十願心。",
    "T39n1799_008:0928a04": "住戒自在。能遊十方。所去隨願。名願心住",
    "T39n1799_008:0928a05": "　戒根圓淨。過累不拘。故云自在。以此為足遊",
    "T39n1799_008:0928a06": "履十界。妙用現前隨欲利益。故名願心　三",
    "T39n1799_008:0928a07": "十住十。一發心住。",
    "T39n1799_008:0928a08": "阿難。是善男子。以真方便發此十心。心精發",
    "T39n1799_008:0928a09": "暉。十用涉入圓成一心。名發心住　方便空",
    "T39n1799_008:0928a10": "也。十心假也。一心中也。圓融妙慧名真方便。",
    "T39n1799_008:0928a11": "由此妙慧發前十信。以此十心本是一性所",
    "T39n1799_008:0928a12": "具功德。由妙慧發。令一一心皆具十心。十用",
    "T39n1799_008:0928a13": "無礙。一多相即。唯是一心。心即祕藏。今於此",
    "T39n1799_008:0928a14": "藏開發顯現。以不住法即住其中。名發心住",
    "T39n1799_008:0928a15": "　二治地住。",
    "T39n1799_008:0928a16": "心中發明。如淨琉璃內現精金。以前妙心履",
    "T39n1799_008:0928a17": "以成地。名治地住　琉璃空也。精金中也。現",
    "T39n1799_008:0928a18": "即假也。淨寶精金互相映現。無礙融通不一",
    "T39n1799_008:0928a19": "不異。以此妙心而為所依。然後出生無量德",
    "T39n1799_008:0928a20": "用。故名治地　三修行住。",
    "T39n1799_008:0928a21": "心地涉知。俱得明了。遊履十方得無留礙。名",
    "T39n1799_008:0928a22": "修行住　法界心地即前一心。妙行能涉。妙",
    "T39n1799_008:0928a23": "智能知。理智行三自在圓融。不以二邊之所",
    "T39n1799_008:0928a24": "住著。名無留礙。此真修行。名修行住　四生",
    "T39n1799_008:0928a25": "貴住。",
    "T39n1799_008:0928a26": "行與佛同。受佛氣分。如中陰身自求父母。陰",
    "T39n1799_008:0928a27": "信冥通。入如來種。名生貴住　智行微妙。冥",
    "T39n1799_008:0928a28": "通果德。故云行與佛同。自然合佛慈種。名受",
    "T39n1799_008:0928a29": "佛氣分。如中陰身自求父母者。以佛權實二",
    "T39n1799_008:0928b01": "智為父母。故維摩云。智度菩薩母。方便以為",
    "T39n1799_008:0928b02": "父。既分入果智密合果德。故云冥通入如來",
    "T39n1799_008:0928b03": "種　五方便具足住。",
    "T39n1799_008:0928b04": "既遊道胎。親奉覺胤。如胎已成人相不缺。名",
    "T39n1799_008:0928b05": "方便具足住　以自行化他一切種智具足成",
    "T39n1799_008:0928b06": "就。名人相不缺也　六正心住。",
    "T39n1799_008:0928b07": "容貌如佛。心相亦同。名正心住　一切種智",
    "T39n1799_008:0928b08": "自利利他相用顯現。名為容貌。無緣慈悲。名",
    "T39n1799_008:0928b09": "之為心。故觀經云。佛心者大慈悲是。此菩薩",
    "T39n1799_008:0928b10": "分得其用。名之為同　七不退住。",
    "T39n1799_008:0928b11": "身心合成。日益增長。名不退住　一切種智。",
    "T39n1799_008:0928b12": "慈悲相用。和合成就。任運增長無有退屈。名",
    "T39n1799_008:0928b13": "為不退　八童真住。",
    "T39n1799_008:0928b14": "十身靈相。一時具足。名童真住　十身靈相。",
    "T39n1799_008:0928b15": "十身盧舍那也。謂聲聞。及緣覺。菩薩。如來",
    "T39n1799_008:0928b16": "身．法．智．空．業報．眾生．及國土。又如來身自",
    "T39n1799_008:0928b17": "具十種。謂菩提．願．化．力．莊嚴。威勢．意生．",
    "T39n1799_008:0928b18": "福．法．智。此十妙應。如隨色珠顯現自在。即",
    "T39n1799_008:0928b19": "不思議種智之妙用。智體本具。隨障盡處而",
    "T39n1799_008:0928b20": "得顯現。既以權實二智大悲熏修。功用頓顯。",
    "T39n1799_008:0928b21": "雖未全如於佛。分得此用。即一身現無量身",
    "T39n1799_008:0928b22": "也。華嚴云雖未具足一切智已獲如來自在",
    "T39n1799_008:0928b23": "力　九法王子住。",
    "T39n1799_008:0928b24": "形成出胎。親為佛子。名法王子住　十身具",
    "T39n1799_008:0928b25": "足。故曰形成。出因顯果。故云出胎。堪任繼嗣",
    "T39n1799_008:0928b26": "紹隆佛法。名法王子　十灌頂住。",
    "T39n1799_008:0928b27": "表以成人。如國大王以諸國事分委太子。彼",
    "T39n1799_008:0928b28": "剎利王世子長成陳列灌頂。名灌頂住　行",
    "T39n1799_008:0928b29": "願內充。慈悲外發。德相漸成。化物功著。故云",
    "T39n1799_008:0928c01": "表以成人。於十方界。次補佛處。堪任付囑。傳",
    "T39n1799_008:0928c02": "法利生。故如國王委政太子陳列灌頂也。問",
    "T39n1799_008:0928c03": "准華嚴經。初住菩薩即能成佛教化眾生。何",
    "T39n1799_008:0928c04": "故至第十住方名陳列灌頂表成佛耶。答圓融",
    "T39n1799_008:0928c05": "之教。二經頗同。以行布不礙圓融故。華嚴初",
    "T39n1799_008:0928c06": "住便能成佛。圓融不礙行布故。今十住方列",
    "T39n1799_008:0928c07": "灌頂。故彼經云。菩薩住處廣大與虛空等。又",
    "T39n1799_008:0928c08": "云。初發心時便成正覺。了達諸法真實之相。",
    "T39n1799_008:0928c09": "所有聞法不由他悟。具修十種智力。究竟離",
    "T39n1799_008:0928c10": "虛妄。無染如虛空。清淨妙法身。湛然應一切。",
    "T39n1799_008:0928c11": "亦同大品云。從初發心時。即坐道場。轉法輪。",
    "T39n1799_008:0928c12": "度眾生。當知此菩薩為如佛。今經云十用涉",
    "T39n1799_008:0928c13": "入圓成一心。又云。十身靈相一時具足。此上",
    "T39n1799_008:0928c14": "皆明一位具諸位。即行布不礙圓融也。又華",
    "T39n1799_008:0928c15": "嚴明第十地菩薩。方論受職。此經第十住明",
    "T39n1799_008:0928c16": "陳列灌頂。即圓融不礙行布也。圓融即橫",
    "T39n1799_008:0928c17": "論。行布即竪說。二無障礙。二經頗同。故無疑",
    "T39n1799_008:0928c18": "也。言陳列灌頂者。華嚴經云。轉輪聖王所生",
    "T39n1799_008:0928c19": "太子。母是正后。身相具足。坐白象寶妙金之",
    "T39n1799_008:0928c20": "座。張大網縵。奏諸音樂。取四大海水置金瓶",
    "T39n1799_008:0928c21": "內。王執此瓶灌太子頂。是時即名受王職位。",
    "T39n1799_008:0928c22": "菩薩受職亦復如是。諸佛智水灌其頂故。名",
    "T39n1799_008:0928c23": "為受大智職菩薩。彼明第十地方是受職。今",
    "T39n1799_008:0928c24": "此十住既名灌頂。故說受職。彼約究竟。此約",
    "T39n1799_008:0928c25": "分得。又無生忍中。一位具諸位。故得互說",
    "T39n1799_008:0928c26": "　四十行位十。一歡喜行。",
    "T39n1799_008:0928c27": "阿難。是善男子。成佛子已。具足無量如來妙",
    "T39n1799_008:0928c28": "德。十方隨順。名歡喜行　初二句結前。具足",
    "T39n1799_008:0928c29": "下正明。此有三義故歡喜。一具足無量佛德",
    "T39n1799_008:0929a01": "故。如觀音云。我又獲是圓通。修證無上道故。",
    "T39n1799_008:0929a02": "又能善獲四不思議無作妙德。既云不思議。",
    "T39n1799_008:0929a03": "即是無量佛德也。此之妙德。先未曾獲。今自",
    "T39n1799_008:0929a04": "具足。故云歡喜。二眾生受化故歡喜。十方者。",
    "T39n1799_008:0929a05": "現十界身利眾生也。隨順有二。一眾生趣類",
    "T39n1799_008:0929a06": "不等。根行有異。菩薩隨順以形以說。此明能",
    "T39n1799_008:0929a07": "化隨順也。二菩薩現種種化。眾生隨順一一",
    "T39n1799_008:0929a08": "受化咸皆得益。此明所化隨順也。能所既皆",
    "T39n1799_008:0929a09": "隨順。機應俱生歡喜。故以名焉　二饒益行。",
    "T39n1799_008:0929a10": "善能利益一切眾生。名饒益行　如上隨順",
    "T39n1799_008:0929a11": "眾生。即是善能利益。始能歡喜生善。終能破",
    "T39n1799_008:0929a12": "惡入理。故名饒益　三無嗔恨行。",
    "T39n1799_008:0929a13": "自覺覺他得無違拒。名無瞋恨行　自覺故。",
    "T39n1799_008:0929a14": "無明不能拒智。覺他故。有情不能違化。障不",
    "T39n1799_008:0929a15": "能拒。物不能違。二利既兼。故無嗔恨　四無",
    "T39n1799_008:0929a16": "盡行。",
    "T39n1799_008:0929a17": "種類出生窮未來際。三世平等十方通達。名",
    "T39n1799_008:0929a18": "無盡行　隨機隨感現種類身。盡未來際化",
    "T39n1799_008:0929a19": "復作化。三世下釋所以也。以知三世空寂故。",
    "T39n1799_008:0929a20": "得窮未來際。以達十方無礙故。能現種類身。",
    "T39n1799_008:0929a21": "若時若處現化不絕。故云無盡也　五離癡",
    "T39n1799_008:0929a22": "亂行。",
    "T39n1799_008:0929a23": "一切合同。種種法門得無差誤。名離癡亂行",
    "T39n1799_008:0929a24": "　現種類身。即普現色身三昧。說無量法。不",
    "T39n1799_008:0929a25": "離四種辯才。若身若說。皆是智用咸歸於理。",
    "T39n1799_008:0929a26": "華嚴云。此菩薩於一念頃得無數三昧。了知",
    "T39n1799_008:0929a27": "此之三昧同一體性。乃至得一切法真實智",
    "T39n1799_008:0929a28": "慧。是故能合種種法門得無差誤。由無差誤",
    "T39n1799_008:0929a29": "故離癡亂　六善現行。",
    "T39n1799_008:0929b01": "則於同中顯現群異。一一異相各各見同。名",
    "T39n1799_008:0929b02": "善現行　一中現無量。故云於同現異。無量",
    "T39n1799_008:0929b03": "中現一。故云異相見同。身說皆然也。以知一",
    "T39n1799_008:0929b04": "切法同一法性。能作種種異說。而不失一性",
    "T39n1799_008:0929b05": "一相之旨。維摩云。能善分別諸法相。於第一",
    "T39n1799_008:0929b06": "義而不動。故名善現　七無著行。",
    "T39n1799_008:0929b07": "如是乃至十方虛空滿足微塵。一一塵中現",
    "T39n1799_008:0929b08": "十方界。現塵現界不相留礙。名無著行　著",
    "T39n1799_008:0929b09": "謂住著。即留礙也。一塵現十方。是現界。不壞",
    "T39n1799_008:0929b10": "一塵相。是現塵。世界微塵各不相妨。此即大",
    "T39n1799_008:0929b11": "小自在。由此菩薩住不思議解脫。故得此用",
    "T39n1799_008:0929b12": "　八尊重行。",
    "T39n1799_008:0929b13": "種種現前。咸是第一波羅蜜多。名尊重行",
    "T39n1799_008:0929b14": "　現塵現界現身現說不相留礙。故云種種現",
    "T39n1799_008:0929b15": "前。皆從圓融三德般若之所發現。故云第一。",
    "T39n1799_008:0929b16": "此之妙行超過一切諸法門。故名為尊重",
    "T39n1799_008:0929b17": "　九善法行。",
    "T39n1799_008:0929b18": "如是圓融。能成十方諸佛軌則。名善法行",
    "T39n1799_008:0929b19": "　如上所現。無礙妙用。故云圓融。一一皆能合",
    "T39n1799_008:0929b20": "佛如來利生軌則。故名善法　十真實行。",
    "T39n1799_008:0929b21": "一一皆是清淨無漏。一真無為。性本然故。名",
    "T39n1799_008:0929b22": "真實行　依真起用。用不離體。體即真如無",
    "T39n1799_008:0929b23": "漏清淨一真法界。此法界體本具如是無方",
    "T39n1799_008:0929b24": "妙用。故云本然。以即體故。名為真實。此之十",
    "T39n1799_008:0929b25": "行。皆是證真菩薩自利利他無礙自在圓融",
    "T39n1799_008:0929b26": "妙行。一一皆破微細無明。顯佛智德。漸漸圓",
    "T39n1799_008:0929b27": "滿。有此十番智斷功用。念念與薩婆若相應。",
    "T39n1799_008:0929b28": "華嚴云。此菩薩行與法界虛空等。以用諸佛",
    "T39n1799_008:0929b29": "不思議妙行故。故此十行圓融無礙。即一論",
    "T39n1799_008:0929c01": "十。十不離一。故此最後即云一一皆是清淨",
    "T39n1799_008:0929c02": "真如性本然故　第五十迴向位十。一救",
    "T39n1799_008:0929c03": "護一切眾生離眾生相迴向。",
    "T39n1799_008:0929c04": "阿難。是善男子。滿足神通。成佛事已。純潔精",
    "T39n1799_008:0929c05": "真。遠諸留患　結前十行也。依體起用。故云",
    "T39n1799_008:0929c06": "滿足神通。自利利他妙行無礙。故云成佛事",
    "T39n1799_008:0929c07": "已。佛以度生利他為事業故。純潔精真顯智",
    "T39n1799_008:0929c08": "德也。遠離留患顯斷德也。此十番智斷。皆是",
    "T39n1799_008:0929c09": "非證而證。不斷而斷。智本真故。惑本亡故。",
    "T39n1799_008:0929c10": "當度眾生。滅除度相。迴無為心。向涅槃路。名",
    "T39n1799_008:0929c11": "救一切眾生離眾生相迴向　此正明也。約",
    "T39n1799_008:0929c12": "用就體。能所俱亡。眾生相空本涅槃故。能化",
    "T39n1799_008:0929c13": "緣生本無性故。故云滅除度相。般若經中亦",
    "T39n1799_008:0929c14": "同此說。亡緣之智名無為心。無作妙理名涅",
    "T39n1799_008:0929c15": "槃路。攝用歸體名為迴向。涅槃果也。路即理",
    "T39n1799_008:0929c16": "也。履以成地到究竟故。名涅槃路。結名可",
    "T39n1799_008:0929c17": "知。問十行位中豈有度相耶。答前即依體起",
    "T39n1799_008:0929c18": "用。且論神通化物。未言滅除度相。今此攝用",
    "T39n1799_008:0929c19": "歸體。順寂滅義。故除度相。約義雖異。為行頗",
    "T39n1799_008:0929c20": "同。若不然者。豈有證真大士猶懷度生之相",
    "T39n1799_008:0929c21": "耶　二不壞迴向。",
    "T39n1799_008:0929c22": "壞其可壞。遠離諸離。名不壞迴向　應當遠",
    "T39n1799_008:0929c23": "離一切幻化虛妄境界。故云壞其可壞。心如",
    "T39n1799_008:0929c24": "幻者亦復遠離。遠離為幻亦復遠離。離遠離",
    "T39n1799_008:0929c25": "幻亦復遠離。故云遠離諸離。得無所離。即合",
    "T39n1799_008:0929c26": "涅槃。故云不壞迴向　三等一切佛迴向。",
    "T39n1799_008:0929c27": "本覺湛然。覺齊佛覺。名等一切佛迴向　本",
    "T39n1799_008:0929c28": "性覺體未嘗起滅。故云湛然。此湛覺體。三世",
    "T39n1799_008:0929c29": "諸佛無二圓滿。故云覺齊佛覺。此則得平等",
    "T39n1799_008:0930a01": "覺與諸佛同。故云等一切佛　四至一切處",
    "T39n1799_008:0930a02": "迴向。",
    "T39n1799_008:0930a03": "精真發明。地如佛地。名至一切處迴向　精",
    "T39n1799_008:0930a04": "真發明智顯也。地如佛地理現也。智冥理體",
    "T39n1799_008:0930a05": "無二無別。智遍理遍名至一切處　五無盡",
    "T39n1799_008:0930a06": "功德藏迴向。",
    "T39n1799_008:0930a07": "世界如來互相涉入得無罣礙。名無盡功德",
    "T39n1799_008:0930a08": "藏迴向　此菩薩得如來身及國土身互相涉",
    "T39n1799_008:0930a09": "入無礙自在。此是如來藏中諸功德法受用",
    "T39n1799_008:0930a10": "無盡也　六隨順平等善根迴向。",
    "T39n1799_008:0930a11": "於同佛地地中。各各生清淨因。依因發揮取",
    "T39n1799_008:0930a12": "涅槃道。名隨順平等善根迴向　同佛地如",
    "T39n1799_008:0930a13": "來藏也。即前地如佛地。本來具足無漏性德。",
    "T39n1799_008:0930a14": "此德能為萬行所依。故云清淨因。依於此因",
    "T39n1799_008:0930a15": "能起趣果之行。故云依因發揮取涅槃道。道",
    "T39n1799_008:0930a16": "即因也。此則萬德為萬行因。萬行為涅槃因。",
    "T39n1799_008:0930a17": "合理之行行從理起。故云隨順平等。能生妙",
    "T39n1799_008:0930a18": "果名曰善根　七隨順等觀一切眾生迴向。",
    "T39n1799_008:0930a19": "真根既成。十方眾生皆我本性。性圓成就不",
    "T39n1799_008:0930a20": "失眾生。名隨順等觀一切眾生迴向　初句",
    "T39n1799_008:0930a21": "躡前也。十方下正顯一切眾生皆我心性。心",
    "T39n1799_008:0930a22": "性無外攝無不周。我之本性既圓滿成就。眾",
    "T39n1799_008:0930a23": "生皆爾。故云不失。此得同體大悲。是故然也",
    "T39n1799_008:0930a24": "　八真如相迴向。",
    "T39n1799_008:0930a25": "即一切法。離一切相。唯即與離二無所著。名",
    "T39n1799_008:0930a26": "真如相迴向　如故即一切法。真故離一切",
    "T39n1799_008:0930a27": "相。此真如體亦不可得。故云二無所著亦即",
    "T39n1799_008:0930a28": "三諦。對文可見。此菩薩了一切法即真法界",
    "T39n1799_008:0930a29": "無相可離。名為如相　九無縛解脫迴向。",
    "T39n1799_008:0930b01": "真得所如。十方無礙。名無縛解脫迴向　初",
    "T39n1799_008:0930b02": "句攝前。十方無礙者。既能即法離相。則不為",
    "T39n1799_008:0930b03": "心境諸法所繫。故云無縛。以無縛故自在無",
    "T39n1799_008:0930b04": "礙。故云解脫。此解脫相本性亦離。故皆無也",
    "T39n1799_008:0930b05": "　十法界無量迴向。",
    "T39n1799_008:0930b06": "性德圓成。法界量滅。名法界無量迴向　聖",
    "T39n1799_008:0930b07": "法因義。故云法界。然有四種。謂事。理。理事",
    "T39n1799_008:0930b08": "無礙。事事無礙。今皆渾為一真法界。故云量",
    "T39n1799_008:0930b09": "滅。此唯性德圓成。於一真界無量可量。故云",
    "T39n1799_008:0930b10": "法界無量。又證性德一一圓滿成就不可算",
    "T39n1799_008:0930b11": "數邊涯故也。然此十位所有迴向不離三種。",
    "T39n1799_008:0930b12": "謂菩提實際眾生也。今此且約向實際說。餘",
    "T39n1799_008:0930b13": "二含攝。此則依真起用。皆為趣向大涅槃界。",
    "T39n1799_008:0930b14": "隨順法界。體用相稱。圓融自在。故華嚴云。此",
    "T39n1799_008:0930b15": "菩薩所修願行。等法界。如虛空量。盡迴與一",
    "T39n1799_008:0930b16": "切眾生。同向一究竟菩提。故名迴向。前後諸",
    "T39n1799_008:0930b17": "位非無此義。以約增勝立此名耳。然此諸位。",
    "T39n1799_008:0930b18": "皆於一無生忍中。隨所發行。義立別名。皆能",
    "T39n1799_008:0930b19": "圓證聖性。不別而別。故分諸位。異而不異。唯",
    "T39n1799_008:0930b20": "是一心。故涅槃云。發心畢竟二不別也。地前",
    "T39n1799_008:0930b21": "既爾。後位可知。前文云。此人即證無生法忍。",
    "T39n1799_008:0930b22": "從此漸修隨所發行安立聖位。既言聖位。豈",
    "T39n1799_008:0930b23": "非證耶　次加行位。大小二乘經論。明言五",
    "T39n1799_008:0930b24": "位。謂資糧。加行。通達。修習。究竟位也。然有",
    "T39n1799_008:0930b25": "開有合。不定明現。諸小乘論及大乘法相。即",
    "T39n1799_008:0930b26": "顯說四位。名四善根。是順決擇分。若纓絡仁",
    "T39n1799_008:0930b27": "王華嚴等經。即合而不論。攝在第十迴向。唯",
    "T39n1799_008:0930b28": "此經文具顯四位。蓋以圓融之教一多無礙。",
    "T39n1799_008:0930b29": "只於一忍圓開諸位。不開則已。開則具明。故",
    "T39n1799_008:0930c01": "於十迴向後。備論四種妙圓加行。又此經文。",
    "T39n1799_008:0930c02": "前則圓融。後則歷別。以圓融中不礙行布也。",
    "T39n1799_008:0930c03": "即一位一切位。一切位一位。一多無礙。華嚴",
    "T39n1799_008:0930c04": "亦同　文二。一結前生後。",
    "T39n1799_008:0930c05": "阿難。是善男子。盡是清淨四十一心。次成四",
    "T39n1799_008:0930c06": "種妙圓加行　餘處所說。加行屬內凡。未證",
    "T39n1799_008:0930c07": "聖性故。今經從乾慧地來便名聖位。何但加",
    "T39n1799_008:0930c08": "行。故此特云妙圓加行　二正辨加行四。",
    "T39n1799_008:0930c09": "一煖位。",
    "T39n1799_008:0930c10": "即以佛覺用為己心。若出未出。猶如鑽火欲",
    "T39n1799_008:0930c11": "然其木。名為煖地　佛覺果智也。如前文云。",
    "T39n1799_008:0930c12": "本覺湛然覺齊佛覺。精真發明地如佛地。此",
    "T39n1799_008:0930c13": "即用佛果智為己因心也。然猶未能離因顯",
    "T39n1799_008:0930c14": "果。故云若出未出近於登地將發此智。故云",
    "T39n1799_008:0930c15": "若出。猶拘因相尚未能離。故云未出。喻如鑽",
    "T39n1799_008:0930c16": "火熱相先現火出不久。火喻佛覺。鑽喻加行。",
    "T39n1799_008:0930c17": "木喻因相。火出則木盡。覺現則因亡。亡因在",
    "T39n1799_008:0930c18": "即。故喻如煖。此約發智以顯也　二頂位。",
    "T39n1799_008:0930c19": "又以己心成佛所履。若依非依。如登高山身",
    "T39n1799_008:0930c20": "入虛空下有微礙。名為頂地　前以佛覺用",
    "T39n1799_008:0930c21": "為己心。即果辨因也。今以己心成佛所履。",
    "T39n1799_008:0930c22": "即因合果也。雖因果相合。未亡二相。故云若",
    "T39n1799_008:0930c23": "依。如在山頂足有所履。將顯法界無所分別。",
    "T39n1799_008:0930c24": "故云非依。如身處虛空也。下有微礙喻若依",
    "T39n1799_008:0930c25": "也。存二相故。二相即是障入初地無明也。此",
    "T39n1799_008:0930c26": "約離障以顯　三忍位。",
    "T39n1799_008:0930c27": "心佛二同。善得中道。如忍事人非懷非出。名",
    "T39n1799_008:0930c28": "為忍地　初則未亡因相。次則未亡果相。今",
    "T39n1799_008:0930c29": "因果二相融為一體。故云心佛二同。因果既",
    "T39n1799_008:0931a01": "亡。二邊不立。故云善得中道。此中道體將證",
    "T39n1799_008:0931a02": "不久。故云非懷。然猶未亡中道之相。故云非",
    "T39n1799_008:0931a03": "出。此約顯理以明也　四世第一位。",
    "T39n1799_008:0931a04": "數量銷滅。迷覺中道二無所目。名世第一地",
    "T39n1799_008:0931a05": "　迷覺是二。即因果也。中道是一。所證理也。",
    "T39n1799_008:0931a06": "此名數量。中邊不存。故云二無所目。無所目",
    "T39n1799_008:0931a07": "故名為銷滅。數量正屬世間。今雖銷滅。若望",
    "T39n1799_008:0931a08": "初地證真。猶名為似。以有所得故。初地見",
    "T39n1799_008:0931a09": "道名出世間。今是世間最後邊際。故名第一。",
    "T39n1799_008:0931a10": "此上四位唯識中說。前之二位。依明得明增",
    "T39n1799_008:0931a11": "二定。發尋伺觀。觀名等四法能所俱空。後之",
    "T39n1799_008:0931a12": "二位。依印順無間二定。發四如實觀。即前二",
    "T39n1799_008:0931a13": "空等。然皆有所得。未證法身。故唯識云。以有",
    "T39n1799_008:0931a14": "所得故非實住唯識。此皆歷別之談也。今經",
    "T39n1799_008:0931a15": "圓融不礙行布。故得以圓擬別而說。由是此",
    "T39n1799_008:0931a16": "地名為世間。◎",
    "T39n1799_008:0931a17": "首楞嚴義疏注經卷第八(之一)"
}