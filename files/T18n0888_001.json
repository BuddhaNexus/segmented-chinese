{
    "T18n0888_001:0536c18": "一切祕密最上名義大教王儀軌",
    "T18n0888_001:0536c19": "卷上",
    "T18n0888_001:0536c20": "此於瑜伽大部中略出。",
    "T18n0888_001:0536c22": "西天譯經三藏傳法大師",
    "T18n0888_001:0536c23": "賜紫沙門臣施護奉　詔譯",
    "T18n0888_001:0536c24": "歸命一切佛。",
    "T18n0888_001:0536c25": "　五身作者如是生　　不見眾生決定身",
    "T18n0888_001:0536c26": "　亦復不見決定心　　觀想諸佛亦如是",
    "T18n0888_001:0536c27": "　若欲頂禮佛大士　　應當頂禮自實智",
    "T18n0888_001:0536c28": "　佛智自智本同源　　祕密性中無二相",
    "T18n0888_001:0536c29": "　若了一切無我生　　所生即是無二智",
    "T18n0888_001:0537a01": "　愛非愛中得解脫　　彼頂禮相無所有",
    "T18n0888_001:0537a02": "　法非已生非現生　　已生已謝現無住",
    "T18n0888_001:0537a03": "　觀想諸佛相亦然　　應當頂禮自實智",
    "T18n0888_001:0537a04": "　愛非愛本無分位　　隨眾生心而動亂",
    "T18n0888_001:0537a05": "　染種煩惱過失中　　悉成一切相應事",
    "T18n0888_001:0537a06": "　眾生有身故有苦　　此苦所因心所生",
    "T18n0888_001:0537a07": "　若有於心善覺了　　即能出離一切苦",
    "T18n0888_001:0537a08": "　十方三世一切佛　　毘盧遮那一佛攝",
    "T18n0888_001:0537a09": "　彼一切佛證覺圓　　故現佛身救生死",
    "T18n0888_001:0537a10": "　為利一切眾生故　　悲心起作方便事",
    "T18n0888_001:0537a11": "　因性平等既相應　　果性由斯而出現",
    "T18n0888_001:0537a12": "　果真實故平等住　　彼因真實示求相",
    "T18n0888_001:0537a13": "　於中若有實求心　　即長輪迴諸種子",
    "T18n0888_001:0537a14": "　相應法從相應生　　隨所愛法不可得",
    "T18n0888_001:0537a15": "　有得乃是一法存　　彼即不離分別相",
    "T18n0888_001:0537a16": "　正念觀佛無所緣　　正念觀法法相應",
    "T18n0888_001:0537a17": "　自他二行亦復然　　佛二足尊常所說",
    "T18n0888_001:0537a18": "　自相如實安住已　　想入諸佛影像中",
    "T18n0888_001:0537a19": "　正念觀佛得相應　　故諸佛雲從此現",
    "T18n0888_001:0537a20": "　自相如實安住已　　想入金剛法性中",
    "T18n0888_001:0537a21": "　正念觀法得相應　　起大法雲而普遍",
    "T18n0888_001:0537a22": "　相者所謂幖幟義　　破者即是破相心",
    "T18n0888_001:0537a23": "　四種即相幖幟門　　能破煩惱為最上",
    "T18n0888_001:0537a24": "　自身即是諸眾生　　自心即攝一切法",
    "T18n0888_001:0537a25": "　法無我中得相應　　諸魔由斯而自滅",
    "T18n0888_001:0537a26": "　自心如實證覺已　　彼所覺心不可得",
    "T18n0888_001:0537a27": "　自心如實正了知　　而諸魔心亦如是",
    "T18n0888_001:0537a28": "　相應相應性和合　　是性求生不可得",
    "T18n0888_001:0537a29": "　觀想諸佛若相應　　是故我即同諸佛",
    "T18n0888_001:0537b01": "　三摩地智所出生　　平等一切佛自性",
    "T18n0888_001:0537b02": "　佛相應行既非無　　從相應心得佛性",
    "T18n0888_001:0537b03": "　若於妙性有所見　　彼麁染性不能除",
    "T18n0888_001:0537b04": "　於性無性若差殊　　而觀想心即分別",
    "T18n0888_001:0537b05": "　不可以性觀於性　　是中觀亦無所觀",
    "T18n0888_001:0537b06": "　觀想及性二俱無　　由心動轉故差別",
    "T18n0888_001:0537b07": "　非眾生境非佛境　　是中非佛非眾生",
    "T18n0888_001:0537b08": "　眾生自心即佛心　　覺了無佛無佛智",
    "T18n0888_001:0537b09": "　若於因性如實見　　果性如實亦復然",
    "T18n0888_001:0537b10": "　此即三摩地智門　　無二相應平等行",
    "T18n0888_001:0537b11": "　諸法因性不可得　　諸法果性亦復然",
    "T18n0888_001:0537b12": "　實智觀故性本真　　此即相應平等行",
    "T18n0888_001:0537b13": "　法本無因而觀因　　法本無果而觀果",
    "T18n0888_001:0537b14": "　若於因果有所觀　　是即自心而起著",
    "T18n0888_001:0537b15": "　觀因當觀實智因　　觀果當觀祕密果",
    "T18n0888_001:0537b16": "　祕密無二相應中　　應當如是自觀察",
    "T18n0888_001:0537b17": "　若能了知真實性　　即知祕密中祕密",
    "T18n0888_001:0537b18": "　甚深祕密既了知　　乃成最上相應行",
    "T18n0888_001:0537b19": "　若於愛境中平等　　即是非愛境自性",
    "T18n0888_001:0537b20": "　愛非愛境諸相中　　如來雖觀而無見",
    "T18n0888_001:0537b21": "　相應行者相應生　　非無表了無分量",
    "T18n0888_001:0537b22": "　自智若入清淨門　　諸佛如來即清淨",
    "T18n0888_001:0537b23": "　由是身語心出生　　祕密無二相應行",
    "T18n0888_001:0537b24": "　量初四種表了門　　謂即相應四印法",
    "T18n0888_001:0537b25": "　羯摩印為身密印　　法印名為語密印",
    "T18n0888_001:0537b26": "　大印即是心印門　　三昧耶印印一切",
    "T18n0888_001:0537b27": "　觀想諸印印諸法　　即祕密主三相應",
    "T18n0888_001:0537b28": "　自性如實得正知　　三摩地智善施作",
    "T18n0888_001:0537b29": "　由身語心善表了　　起諸教相種種事",
    "T18n0888_001:0537c01": "　然其不離三密門　　巧業金剛故安立",
    "T18n0888_001:0537c02": "　五部如來真實智　　即是祕密無上智",
    "T18n0888_001:0537c03": "　祕密四印若相應　　能作相應語悉地",
    "T18n0888_001:0537c04": "　地水火風四大種　　即是所說四密印",
    "T18n0888_001:0537c05": "　四印平等若相應　　四種明妃皆合集",
    "T18n0888_001:0537c06": "　佛眼菩薩為地大　　摩摩枳尊為水大",
    "T18n0888_001:0537c07": "　白衣菩薩為火大　　多羅菩薩為風大",
    "T18n0888_001:0537c08": "　東方帝釋天地大　　西方水天為水大",
    "T18n0888_001:0537c09": "　南方火天為火大　　北方風天為風大",
    "T18n0888_001:0537c10": "　當知帝釋天黃色　　壇相四方作增益",
    "T18n0888_001:0537c11": "　水天白色壇相圓　　作息災法應如教",
    "T18n0888_001:0537c12": "　火天赤色壇三角　　作敬愛事如本儀",
    "T18n0888_001:0537c13": "　風天黑色壇弓形　　忿怒心作降伏事",
    "T18n0888_001:0537c14": "　從四大種所出生　　四種事業如其次",
    "T18n0888_001:0537c15": "　轉此四種事業輪　　最上悉地皆圓滿",
    "T18n0888_001:0537c16": "　息災當依佛眼法　　增益蓮華金剛法",
    "T18n0888_001:0537c17": "　敬愛毘盧遮那法　　降伏金剛忿怒法",
    "T18n0888_001:0537c18": "　初夜當作息災法　　平旦作彼增益法",
    "T18n0888_001:0537c19": "　日中應作降伏法　　中夜作於敬愛法",
    "T18n0888_001:0537c20": "　息災賢聖像白色　　增益賢聖像黃色",
    "T18n0888_001:0537c21": "　敬愛賢聖像赤色　　降伏賢聖像黑色",
    "T18n0888_001:0537c22": "　當知三摩地智生　　最上悉地諸事業",
    "T18n0888_001:0537c23": "　觀想諸佛本清淨　　一切佛事皆成就",
    "T18n0888_001:0537c24": "　中方毘盧遮那佛　　四方金剛界如來",
    "T18n0888_001:0537c25": "　想五部主真實身　　一切所作皆成就",
    "T18n0888_001:0537c26": "　於心復想大明妃　　相應者持相應法",
    "T18n0888_001:0537c27": "　能生一切諸佛身　　此是金剛界佛母",
    "T18n0888_001:0537c28": "　世間貪瞋癡三毒　　即是金剛界如來",
    "T18n0888_001:0537c29": "　由佛祕密清淨門　　了彼三毒成無毒",
    "T18n0888_001:0538a01": "　即於貪瞋癡三毒　　獲得三界中自在",
    "T18n0888_001:0538a02": "　諸佛大士破毒心　　觀想即是諸佛智",
    "T18n0888_001:0538a03": "　若了諸佛離貪心　　菩提心從貪性出",
    "T18n0888_001:0538a04": "　復能出生普賢行　　貪心即是佛如來",
    "T18n0888_001:0538a05": "　若了諸佛調伏心　　微妙智從瞋性出",
    "T18n0888_001:0538a06": "　復能出生一切智　　瞋心即是佛如來",
    "T18n0888_001:0538a07": "　若於自心能覺了　　光明從彼癡性出",
    "T18n0888_001:0538a08": "　復能出生一切佛　　癡心即是佛如來",
    "T18n0888_001:0538a09": "　若了諸佛無我心　　諸親友從我見出",
    "T18n0888_001:0538a10": "　復能出生一切佛　　慈心即是佛如來",
    "T18n0888_001:0538a11": "　諸佛愛為普觀照　　諸佛慈悲為法語",
    "T18n0888_001:0538a12": "　一切無畏即大施　　此名諸佛敬愛法",
    "T18n0888_001:0538a13": "　布施相應歡喜地　　持戒具足離垢地",
    "T18n0888_001:0538a14": "　忍辱堅固發光地　　精進勤策焰慧地",
    "T18n0888_001:0538a15": "　禪定無見現前地　　妙慧了知難勝地",
    "T18n0888_001:0538a16": "　具大方便遠行地　　勝力圓成不動地",
    "T18n0888_001:0538a17": "　誓願增廣善慧地　　智修成就法雲地",
    "T18n0888_001:0538a18": "　唯佛如來妙智身　　是名十一地圓滿",
    "T18n0888_001:0538a19": "　十聖修十波羅密　　十力自在諸行圓",
    "T18n0888_001:0538a20": "　如是超過十地已　　佛相應法然後得",
    "T18n0888_001:0538a21": "　飲金剛水成正覺　　法甘露味即相應",
    "T18n0888_001:0538a22": "　等同無邊一切佛　　一切取捨皆遠離",
    "T18n0888_001:0538a23": "　本來清淨相應法　　飲金剛水淨亦然",
    "T18n0888_001:0538a24": "　法甘露味適其心　　金剛弟子亦如是",
    "T18n0888_001:0538a25": "　本來清淨即菩提　　而菩提心然後得",
    "T18n0888_001:0538a26": "　菩提心主若安住　　應知菩薩即如來",
    "T18n0888_001:0538a27": "　如理獲得解脫句　　而菩提心無有上",
    "T18n0888_001:0538a28": "　若住金剛薩埵心　　現生成就相應法",
    "T18n0888_001:0538a29": "　羯摩三密三昧門　　得三昧眼常觀照",
    "T18n0888_001:0538b01": "　眾生界趣廣無邊　　彼三昧母持無盡",
    "T18n0888_001:0538b02": "　三金剛體善安住　　三昧耶印印一切",
    "T18n0888_001:0538b03": "　三密三昧法印門　　而語金剛不厭離",
    "T18n0888_001:0538b04": "　於彼一切世界中　　廣說乃至踰始多",
    "T18n0888_001:0538b05": "　大印心密若相應　　而心金剛不厭離",
    "T18n0888_001:0538b06": "　三界一切所愛道　　廣說乃至踰始多",
    "T18n0888_001:0538b07": "　遍知一切所愛門　　一切隨應受無著",
    "T18n0888_001:0538b08": "　金剛薩埵所出生　　妙踰始多一切印",
    "T18n0888_001:0538b09": "　於彼所行若相應　　一切印中自在用",
    "T18n0888_001:0538b10": "　最上祕密相應行　　出生三摩地智門",
    "T18n0888_001:0538b11": "　是中我見若不生　　不稱吽字為警覺",
    "T18n0888_001:0538b12": "　不假身業有所作　　布壇結印造塔像",
    "T18n0888_001:0538b13": "　不假語業持呪明　　及讀誦法亦應捨",
    "T18n0888_001:0538b14": "　不於心業有動想　　輕易尊重等無差",
    "T18n0888_001:0538b15": "　如是三業得相應　　求佛菩提此為要",
    "T18n0888_001:0538b16": "　殺盜染妄四種法　　於中勿起防護心",
    "T18n0888_001:0538b17": "　若起遮防分別生　　應知即染常清淨",
    "T18n0888_001:0538b18": "　禪定中作護摩事　　及諸所作無異想",
    "T18n0888_001:0538b19": "　身語心密本相應　　此即最上廣大行",
    "T18n0888_001:0538b20": "　若欲成就諸明句　　及一切處欲相應",
    "T18n0888_001:0538b21": "　應當專注起一心　　觀想一切佛法性",
    "T18n0888_001:0538b22": "　所有十八不共法　　此即名為諸佛法",
    "T18n0888_001:0538b23": "　於中常起觀想心　　諸佛菩提得成就",
    "T18n0888_001:0538b24": "　四禪四定滅盡定　　如是諸定皆獲得",
    "T18n0888_001:0538b25": "　是中常離有得心　　而佛菩提方成就",
    "T18n0888_001:0538b26": "　所有菩薩法門中　　彼三十七菩提分",
    "T18n0888_001:0538b27": "　是中觀想若清淨　　能為世間作利益",
    "T18n0888_001:0538b28": "　世間所有變化心　　觀想真實而不動",
    "T18n0888_001:0538b29": "　彼從空性所出生　　此即名為金剛智",
    "T18n0888_001:0538c01": "　復從法無我出生　　無二真實最上智",
    "T18n0888_001:0538c02": "　而最上智即法性　　此即名為大法界",
    "T18n0888_001:0538c03": "　當知法界自性者　　即金剛智所成心",
    "T18n0888_001:0538c04": "　金剛喻定所出生　　此即名為金剛界",
    "T18n0888_001:0538c05": "　最初微妙智相應　　此相應心極廣大",
    "T18n0888_001:0538c06": "　一切如來種智生　　此即毘盧遮那佛",
    "T18n0888_001:0538c07": "　修行行者最上門　　慈相應行極廣大",
    "T18n0888_001:0538c08": "　無漏真實不動心　　此即名為阿閦佛",
    "T18n0888_001:0538c09": "　隨攝眾生善施作　　悲相應行極廣大",
    "T18n0888_001:0538c10": "　利益眾生和合心　　此即名為寶生佛",
    "T18n0888_001:0538c11": "　最上大乘離垢染　　喜相應行極廣大",
    "T18n0888_001:0538c12": "　清淨光明瑩徹心　　此即名為無量壽",
    "T18n0888_001:0538c13": "　覺了一切眾生類　　善捨心中極廣大",
    "T18n0888_001:0538c14": "　不空無上妙用心　　此即不空成就佛",
    "T18n0888_001:0538c15": "　無上菩提三昧法　　是法名為金剛智",
    "T18n0888_001:0538c16": "　從金剛智所出生　　此即金剛勇菩薩",
    "T18n0888_001:0538c17": "　善以最上金剛鉤　　普能鉤召一切佛",
    "T18n0888_001:0538c18": "　一切金剛部中王　　此即金剛王菩薩",
    "T18n0888_001:0538c19": "　善以最上敬愛法　　普能敬愛一切佛",
    "T18n0888_001:0538c20": "　大愛心亦不捨魔　　此即金剛愛菩薩",
    "T18n0888_001:0538c21": "　一切諸佛悉歡喜　　稱讚善哉善所作",
    "T18n0888_001:0538c22": "　得彼諸佛歡喜已　　此即金剛善菩薩",
    "T18n0888_001:0538c23": "　不空無礙大珍寶　　出生是寶等虛空",
    "T18n0888_001:0538c24": "　普施諸佛及眾聖　　此即金剛寶菩薩",
    "T18n0888_001:0538c25": "　智離無明故清淨　　諸行無著亦復然",
    "T18n0888_001:0538c26": "　解脫光明大光照　　此即金剛光菩薩",
    "T18n0888_001:0538c27": "　於解脫道如實證　　得一切相所成智",
    "T18n0888_001:0538c28": "　以正法幢為大幢　　此即金剛幢菩薩",
    "T18n0888_001:0538c29": "　菩薩心悅出大息　　即大相應金剛笑",
    "T18n0888_001:0539a01": "　普令一切佛歡喜　　此即金剛笑菩薩",
    "T18n0888_001:0539a02": "　諸法清淨如來性　　悉能證悟諸佛法",
    "T18n0888_001:0539a03": "　能與諸佛大相應　　此即金剛法菩薩",
    "T18n0888_001:0539a04": "　大乘妙慧極鋒利　　能斷一切煩惱種",
    "T18n0888_001:0539a05": "　能破智障亦復然　　此即金剛利菩薩",
    "T18n0888_001:0539a06": "　大士大乘微妙因　　隨順如來語輪轉",
    "T18n0888_001:0539a07": "　由佛語故轉法輪　　此即金剛因菩薩",
    "T18n0888_001:0539a08": "　智慧莊嚴清淨語　　遠離一切分別聲",
    "T18n0888_001:0539a09": "　妙音振響法相應　　此即金剛語菩薩",
    "T18n0888_001:0539a10": "　智慧莊嚴清淨業　　隨起一切化相門",
    "T18n0888_001:0539a11": "　諸勝事業悉能成　　此即金剛業菩薩",
    "T18n0888_001:0539a12": "　正念觀佛相應法　　隨順菩提心所行",
    "T18n0888_001:0539a13": "　正心遠離於餘乘　　此即金剛護菩薩",
    "T18n0888_001:0539a14": "　利牙食噉罪業者　　滅諸煩惱義亦然",
    "T18n0888_001:0539a15": "　煩惱盡故妙用成　　此即金剛牙菩薩",
    "T18n0888_001:0539a16": "　金剛身語心三密　　能盡纏縛諸邊際",
    "T18n0888_001:0539a17": "　智住真如實性中　　此即金剛拳菩薩",
    "T18n0888_001:0539a18": "一切祕密最上名義大教王儀軌卷上"
}