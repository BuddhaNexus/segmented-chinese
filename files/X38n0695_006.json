{
    "X38n0695_006:0741c03": "佛說梵網經菩薩心地品下略疏卷六",
    "X38n0695_006:0741c05": "姚秦三藏法師　鳩摩羅什　譯",
    "X38n0695_006:0741c06": "廣州寶象林沙門　弘贊　述",
    "X38n0695_006:0741c07": "○第二十八別請僧戒。",
    "X38n0695_006:0741c08": "違無相心。失平等福。三輪不空。非大士行檀波羅",
    "X38n0695_006:0741c09": "蜜也。",
    "X38n0695_006:0741c10": "若佛子。有出家菩薩。在家菩薩。及一切檀越。請僧福",
    "X38n0695_006:0741c11": "田。求願之時。應入僧坊。問知事人。今欲請僧求願。知",
    "X38n0695_006:0741c12": "事報言。次第請者。即得十方賢聖僧。而世人別請五",
    "X38n0695_006:0741c13": "百羅漢菩薩僧。不如僧次一凡夫僧。",
    "X38n0695_006:0741c14": "賢聖有權有實。實者已證四果三賢十聖。權者雖",
    "X38n0695_006:0741c15": "是凡夫。而已受本源心地大戒。修學賢聖之正道。",
    "X38n0695_006:0741c16": "亦名賢聖。故僧通凡聖。施普十方。心行平等。福等",
    "X38n0695_006:0741c17": "空界。心生揀擇。果報有限。況聖凡難辨。優劣寧測。",
    "X38n0695_006:0741c18": "是以賓頭盧被打。沙彌不得衣施。故知不擇。即得",
    "X38n0695_006:0741c19": "賢聖。況如來已敕十六大阿羅漢。各領徒眾百千。",
    "X38n0695_006:0741c20": "皆證四果。示跡同凡。人莫能識。以應施者之福田。",
    "X38n0695_006:0741c21": "按十誦律。戒因緣經。毗舍佉母。別請五百羅漢。佛",
    "X38n0695_006:0741c22": "言。毗舍佉母。無智不善。不得大福。若於僧中。次請",
    "X38n0695_006:0741c23": "一人者。得大功德。果報利益最勝。問。然則五百聖",
    "X38n0695_006:0741c24": "僧。不及一凡僧耶。答。須知論田。則百千萬倍。不及",
    "X38n0695_006:0742a01": "於聖。故阿那律。昔以一飯施獨覺。從是已來。九十",
    "X38n0695_006:0742a02": "一劫。天上人間。受福不滅。如四十二章經。從飯惡",
    "X38n0695_006:0742a03": "人。乃至如來。其福明矣。論心則平等福大。是以如",
    "X38n0695_006:0742a04": "來命舍利弗。以飯施狗。然理當隨時取重。勿泥一",
    "X38n0695_006:0742a05": "法。即得不相妨礙也。此論施心平等。非論求法。求",
    "X38n0695_006:0742a06": "法須具擇法之眼。不可邪正不分。賢愚不辨。迷失",
    "X38n0695_006:0742a07": "大道。事非小也(此經如來初坐菩提樹下時說。毗舍佉母未生。何言別請五百。此或",
    "X38n0695_006:0742a08": "如來說過去世。先佛時事。或預記。後毗舍佉必有如是事也)。",
    "X38n0695_006:0742a09": "若別請僧者。是外道法。七佛無別請法。不順孝道。若",
    "X38n0695_006:0742a10": "故別請僧者。犯輕垢罪。",
    "X38n0695_006:0742a11": "隨外道教。不遵佛制。是逆佛違法。復悖等視凡聖",
    "X38n0695_006:0742a12": "心地。故曰不順孝道。七佛者。皆在此娑婆世界應",
    "X38n0695_006:0742a13": "化。跡在百劫之內。長壽天。悉所曾見。故處處多引",
    "X38n0695_006:0742a14": "七佛為證。使人易明也。過去九十一劫。有一佛出",
    "X38n0695_006:0742a15": "世。名毗婆尸。亦名維衛。中間諸劫無佛。至三十一",
    "X38n0695_006:0742a16": "劫。有兩佛出世。一名尸棄。二名毗舍浮。第九十一",
    "X38n0695_006:0742a17": "劫。名為賢劫。有千佛出世。一拘留孫佛。二拘那含",
    "X38n0695_006:0742a18": "牟尼佛。三迦葉佛。四釋迦牟尼佛。乃至最後第一",
    "X38n0695_006:0742a19": "千尊。名樓至佛。前獨受利養戒。是不差客僧赴請。",
    "X38n0695_006:0742a20": "得罪。次受別請戒。是自受他別請獲罪。今戒是自",
    "X38n0695_006:0742a21": "擇請僧。而結罪也。不犯者。非求福飯僧。或知識親",
    "X38n0695_006:0742a22": "朋。有所言論。故別請也。",
    "X38n0695_006:0742a23": "○第二十九邪命自活戒。",
    "X38n0695_006:0742a24": "邪法得利。養活身命。害物潤己。非大士慈悲心。清",
    "X38n0695_006:0742b01": "淨心也。",
    "X38n0695_006:0742b02": "若佛子。以惡心故。為利養。販賣男女色。自手作食。自",
    "X38n0695_006:0742b03": "磨自舂。占相男女。解夢吉凶。是男是女。呪術工巧。調",
    "X38n0695_006:0742b04": "鷹方法。和合百種毒藥。千種毒藥。蛇毒。生金銀毒。蠱",
    "X38n0695_006:0742b05": "毒。都無慈愍心。無孝順心。若故作者。犯輕垢罪。",
    "X38n0695_006:0742b06": "以惡心。明非善心也。為利養。明非益物也。販賣男",
    "X38n0695_006:0742b07": "女色。謂買年少男女。賣與人為欲事也。自手作食。",
    "X38n0695_006:0742b08": "是躬自炊爨也。自磨自舂。是磨舂五穀也。占相男",
    "X38n0695_006:0742b09": "女者。占是占卜。相是察形觀氣。皆妄判男女壽夭",
    "X38n0695_006:0742b10": "窮通也。解夢。謂原夢。以斷吉凶禍福。所娠是男是",
    "X38n0695_006:0742b11": "女也。呪術。是外道邪呪符籙等也。工巧。是百工技",
    "X38n0695_006:0742b12": "藝也。調鷹。是教鷹犬。以畋獵也。百種千種毒藥。謂",
    "X38n0695_006:0742b13": "用世間一切毒藥。和合湯膏丸散。以害物也。蛇毒",
    "X38n0695_006:0742b14": "者。然蛇之毒。在頭在尾。或取其腦。或取精液。以傷",
    "X38n0695_006:0742b15": "人也。生金銀。服食即斷命也。蠱者。和合毒藥。食則",
    "X38n0695_006:0742b16": "腹脹成蠱也。都無慈愍心者。大士當以慈愛哀愍",
    "X38n0695_006:0742b17": "眾生。猶己赤子。損己利他為念。而反為自活害人。",
    "X38n0695_006:0742b18": "猶食子肉。是無慈愍心也。菩薩視眾生如己父母。",
    "X38n0695_006:0742b19": "而反以自利傷親。忤逆之甚。是無孝順心也。故作",
    "X38n0695_006:0742b20": "者。顯非誤為。此以邪求活命。故犯輕垢。若物死。即",
    "X38n0695_006:0742b21": "犯重罪。若在家以呪術工巧醫藥。如法自活。不傷",
    "X38n0695_006:0742b22": "物者。不犯。出家以正呪術。救危拯厄。無求利心。亦",
    "X38n0695_006:0742b23": "開。問。磨舂作食。在家寧免。答。此有二義。一為自活。",
    "X38n0695_006:0742b24": "非大人所作故。二為五穀柴米中。多有蜫蟲故。若",
    "X38n0695_006:0742c01": "不損生。非邪求活命。出家下二眾亦開。按經論中。",
    "X38n0695_006:0742c02": "邪求活命。有五種四種。與今戒互出。一為利養故。",
    "X38n0695_006:0742c03": "詐現奇特。二為利養故。自說功德。三為利養故。占",
    "X38n0695_006:0742c04": "相吉凶。四為利養故。高聲現威。令人畏敬。五為利",
    "X38n0695_006:0742c05": "養故。自說所得供養。以動人心。出家復有四種邪",
    "X38n0695_006:0742c06": "食活命。一下口食。謂醫藥。地理。種植田園。二仰口",
    "X38n0695_006:0742c07": "食。謂觀天文。日月五星等。三方口食。謂曲媚豪勢。",
    "X38n0695_006:0742c08": "通使四方。巧言多求。四維口食。謂學種種呪術卜",
    "X38n0695_006:0742c09": "算吉凶。若以上相違。名淨命食。淨命食。復有四種。",
    "X38n0695_006:0742c10": "一深山果菜。二常行乞食。三檀越送食。四僧中淨",
    "X38n0695_006:0742c11": "食。以此活命。不污心地。故名淨命也(地理俗稱堪輿)。",
    "X38n0695_006:0742c12": "○第三十不敬好時戒。",
    "X38n0695_006:0742c13": "好時不知恭敬。非信心孝心。言行相違。非正心真",
    "X38n0695_006:0742c14": "心。六齋。十齋。三長齋。現大神通日。乃至佛誕。成道。",
    "X38n0695_006:0742c15": "涅槃。自恣等。皆好時也。",
    "X38n0695_006:0742c16": "若佛子。以惡心故。自身謗三寶。詐現親附。口便說空。",
    "X38n0695_006:0742c17": "行在有中。經理白衣。為白衣通致男女。交會婬色。作",
    "X38n0695_006:0742c18": "諸縛著。於六齋日。年三長齋月。作殺生劫盜破齋犯",
    "X38n0695_006:0742c19": "戒者。犯輕垢罪。",
    "X38n0695_006:0742c20": "惡心。謂於三寶中。不生敬心承奉。善誘於人。而虗",
    "X38n0695_006:0742c21": "詐假現親近三寶。令他信敬。出言則口口談空。履",
    "X38n0695_006:0742c22": "行則心心在有。言行相違。乖返正真。故曰謗三寶",
    "X38n0695_006:0742c23": "也。經理者。謂經營料理白衣家事。甚致為白衣私",
    "X38n0695_006:0742c24": "通男女。或與作媒嫁等。穢惡鄙陋事也。作諸縛著",
    "X38n0695_006:0743a01": "者。謂作如上不淨諸事。皆是自他纏縛。於三惡道",
    "X38n0695_006:0743a02": "中。流轉生死不得解脫也。六齋日者。四天王經云。",
    "X38n0695_006:0743a03": "諸天齋日。伺人善惡。四天王各鎮一方。常以月初",
    "X38n0695_006:0743a04": "八日。二十三日。遣使者下。按行人間。考察善惡。十",
    "X38n0695_006:0743a05": "四二十九日。遣太子下。十五三十日。四王自下。命",
    "X38n0695_006:0743a06": "日月五星。二十八宿。勤察眾生善惡。俱奏天帝釋。",
    "X38n0695_006:0743a07": "施行吉凶也。三長齋月者。正五九月。天帝釋。以大",
    "X38n0695_006:0743a08": "寶鏡。正照南贍部洲。察其罪福。亦四天王各分鎮",
    "X38n0695_006:0743a09": "四大部洲月。今此三月。是北方多聞天王分鎮南",
    "X38n0695_006:0743a10": "洲。察人善惡之月。如此日此月。盡是鬼神得力之",
    "X38n0695_006:0743a11": "日月。天王遞相巡狩之好時。正宜避惡修善。如此",
    "X38n0695_006:0743a12": "好時不知。而反更虧慢犯戒。不生慚愧恐懼。正所",
    "X38n0695_006:0743a13": "謂惡心也。殺生劫盜者。是於十重戒中。略舉初二。",
    "X38n0695_006:0743a14": "以該諸重。隨作隨結波羅夷。更於重罪上。加一輕",
    "X38n0695_006:0743a15": "垢。如犯死刑。更加鞭撻也。若於四十八輕戒有犯。",
    "X38n0695_006:0743a16": "亦加一不敬好時罪也。破齋者。在家於六齋日。長",
    "X38n0695_006:0743a17": "齋月。受持八關戒齋。過中不食為齋。若犯非時食。",
    "X38n0695_006:0743a18": "故云破齋。出家則終身非時不食。如於此齋日。犯",
    "X38n0695_006:0743a19": "非時食。罪亦加一等。瓔珞經云。若有菩薩摩訶薩。",
    "X38n0695_006:0743a20": "修習六度清淨之法。兼修八關諸佛禁法。此善男",
    "X38n0695_006:0743a21": "子善女人。於六度法具足清淨之行。準如經說。豈",
    "X38n0695_006:0743a22": "可輕齋戒。棄八關而不受持。甘為破齋犯戒人耶。",
    "X38n0695_006:0743a23": "如是十戒。應當學。敬心奉持。制戒品中廣明。",
    "X38n0695_006:0743a24": "從瞋打報讐戒。至此不敬好時戒。如是十戒。應勤",
    "X38n0695_006:0743b01": "習學。尊敬奉持。勿使忘也。餘如大本制戒品中詳明。",
    "X38n0695_006:0743b02": "○第三十一不行救贖戒。",
    "X38n0695_006:0743b03": "見苦不救。無慈悲心。知賣不贖。違孝順道。",
    "X38n0695_006:0743b04": "佛言。佛子。佛滅度後。於惡世中。若見外道。一切惡人",
    "X38n0695_006:0743b05": "劫賊。賣佛菩薩。父母形像。及賣經律。販賣比丘。比丘",
    "X38n0695_006:0743b06": "尼。亦賣發菩提心。菩薩道人。或為官使。與一切人作",
    "X38n0695_006:0743b07": "奴婢者。",
    "X38n0695_006:0743b08": "佛滅度後。正明末法惡世。佛在世時。人皆知善。故",
    "X38n0695_006:0743b09": "無是事也。形像者。或彫塑。或繪畵。若被惡人強奪。",
    "X38n0695_006:0743b10": "或劫賊盜賣也。今舉比丘二眾。則已該七眾。發菩",
    "X38n0695_006:0743b11": "提心。是初發大心人。道人。是行菩薩大道之人。智",
    "X38n0695_006:0743b12": "論云。得道者。名為道人。餘出家人。雖未得道。以修",
    "X38n0695_006:0743b13": "出世道故。亦名道人。官使者。為官差遣役使也。一",
    "X38n0695_006:0743b14": "切人者。士農工商等。",
    "X38n0695_006:0743b15": "而菩薩見是事已。應生慈悲心。方便救護。處處教化",
    "X38n0695_006:0743b16": "取物。贖佛菩薩形像。及比丘比丘尼。發心菩薩。一切",
    "X38n0695_006:0743b17": "經律。若不贖者。犯輕垢罪。",
    "X38n0695_006:0743b18": "佛像是佛寶。經律是法寶。發心道人。及菩薩形像。",
    "X38n0695_006:0743b19": "是大乘僧寶。比丘是小乘僧寶。父母是恩田。子之",
    "X38n0695_006:0743b20": "天地也。大士正當於此末劫惡世之中。護持佛法。",
    "X38n0695_006:0743b21": "紹隆三寶。廣行善事。化導眾生。豈當坐視。如此毀",
    "X38n0695_006:0743b22": "辱之事。是故應為救贖。若自無力無財。即種種方",
    "X38n0695_006:0743b23": "便勸化他人贖脫。若心懈怠。或故意不贖。俱犯。",
    "X38n0695_006:0743b24": "○第三十二損害眾生戒。",
    "X38n0695_006:0743c01": "遠防損害之因。離結殺盜之業。始不違大士慈心。",
    "X38n0695_006:0743c02": "悲心。利益心也。",
    "X38n0695_006:0743c03": "若佛子。不得販賣刀杖弓箭。畜輕秤小斗。因官形勢。",
    "X38n0695_006:0743c04": "取人財物。害心繫縛。破壞成功。長養猫狸猪狗。若故",
    "X38n0695_006:0743c05": "養者。犯輕垢罪。",
    "X38n0695_006:0743c06": "刀杖弓箭。繫縛。猫狸猪狗。是損害眾生正報身命。",
    "X38n0695_006:0743c07": "餘秤斗等。皆損害眾生依報受用。用輕小而出。則",
    "X38n0695_006:0743c08": "必用重大而入。丈尺長短。例此可知也。形勢者。或",
    "X38n0695_006:0743c09": "用自官勢。或倚他官勢。繫縛。謂以惡毒私心繫縛。",
    "X38n0695_006:0743c10": "損害眾生肢體。非公心繫縛罪人。雖是罪人。亦須",
    "X38n0695_006:0743c11": "生慈愍心。念彼愚癡無知。當方便勸喻。令其發起",
    "X38n0695_006:0743c12": "善心。改過前非也。破壞成功者。謂他人欲成已就",
    "X38n0695_006:0743c13": "之事業。而以惡心。還使廢壞也。長養者。畜養也。猫",
    "X38n0695_006:0743c14": "猫。皆是捕鼠之獸。猪狗為貪財害命。賣時輕垢。殺",
    "X38n0695_006:0743c15": "即犯初重。其秤斗。及因勢取物。破壞他業。皆犯第",
    "X38n0695_006:0743c16": "二重。名欺取強取也。故養者。是結後一事。以攝前",
    "X38n0695_006:0743c17": "五事。皆有損害。故犯也。優婆塞戒經。亦不聽畜養。",
    "X38n0695_006:0743c18": "乃至猪羊蠶等。律中為防守故。開畜狗子。雜藏經",
    "X38n0695_006:0743c19": "云。一鬼白目連言。我陰丸極大如甕。行時擔著肩",
    "X38n0695_006:0743c20": "上。住即坐上。進止患苦。何因緣故。目連答言。汝前",
    "X38n0695_006:0743c21": "世時。常以輕秤小斗而與。重秤大斗而取。欲得大",
    "X38n0695_006:0743c22": "利於己。侵尅餘人。故受斯罪。此是華報。地獄苦果",
    "X38n0695_006:0743c23": "在後。",
    "X38n0695_006:0743c24": "○第三十三邪業覺觀戒。",
    "X38n0695_006:0744a01": "初心倐起乍思名覺。細心分別沉思名觀。若思惟",
    "X38n0695_006:0744a02": "出世之法。名為正業。思惟世間雜事。故云邪業。有",
    "X38n0695_006:0744a03": "亂正道。而違心地戒體也(此戒文與涅槃經同)。",
    "X38n0695_006:0744a04": "若佛子。以惡心故。觀一切男女等鬬。軍陣兵將。劫賊",
    "X38n0695_006:0744a05": "等鬪。",
    "X38n0695_006:0744a06": "惡心者。非為見機方便和解。及權示同彼邪業。誘",
    "X38n0695_006:0744a07": "歸正道之善心也。一男女身口爭鬪。二軍陣戰鬪。",
    "X38n0695_006:0744a08": "三劫賊相瞋共鬪。上等字。謂象馬牛犬等鬪。大經",
    "X38n0695_006:0744a09": "云。乃至雞雉鸚鵡等鬪。亦不得觀。下等字。謂兇酒",
    "X38n0695_006:0744a10": "無賴之徒等鬪。觀看必有傷損。亦令人不善心生。",
    "X38n0695_006:0744a11": "自失威儀。致俗譏議。此是第一戒觀鬪也。",
    "X38n0695_006:0744a12": "亦不得聽吹貝。皷角。琴。瑟。箏。笛。箜篌。歌呌。妓樂之聲。",
    "X38n0695_006:0744a13": "貝是海螺。琴七弦。或五弦。瑟二十五弦。箏十三弦。",
    "X38n0695_006:0744a14": "箜篌二十四弦。笛長一尺四寸七孔。上八事。皆假",
    "X38n0695_006:0744a15": "物成聲。歌叫。男女自音唱咏也。妓樂者。貝皷乃至",
    "X38n0695_006:0744a16": "笙簧。簫管。琵琶。三弦。二弦。倡妓等。悉屬妓樂。古人",
    "X38n0695_006:0744a17": "多使婦女作之。故字從女。斯皆放逸之門。妨修道",
    "X38n0695_006:0744a18": "行。但增欲樂。無益眾生。尚不得故往觀聽。況自身",
    "X38n0695_006:0744a19": "作耶。義疏開供養三寶得作。自娛不許。亦非許僧",
    "X38n0695_006:0744a20": "自為。乃使俗作也。此第二戒娛樂也。",
    "X38n0695_006:0744a21": "不得樗蒲。圍棊。波羅塞戲。彈棊。六博。拍毱。擲石投壺。",
    "X38n0695_006:0744a22": "牽道八道行城。",
    "X38n0695_006:0744a23": "樗蒲。乃博弈之總名。博物志。謂老子入胡作。老子",
    "X38n0695_006:0744a24": "此方稱聖。豈作博戲。以亂人心志乎。如下孔子答",
    "X38n0695_006:0744b01": "哀公自明矣。圍棊。古有三百六十路。今橫直止十",
    "X38n0695_006:0744b02": "九路。波羅塞戲者。波羅是梵語。塞戲是華言。塞。音",
    "X38n0695_006:0744b03": "賽。即博塞。謂以采相勝曰塞。苑說云。行棊相塞。謂",
    "X38n0695_006:0744b04": "之塞也。彈棊。按此方漢宮人。以粧奩為戲。或以棊",
    "X38n0695_006:0744b05": "子相擊。亦曰彈棊也。六博。是雙陸戲也。拍毱。是擊",
    "X38n0695_006:0744b06": "毬獻也。擲石投壺者。古以石擲。今用矢投也。牽道",
    "X38n0695_006:0744b07": "八道行城者。此是天竺棊戲。縱橫各八路。以棊子",
    "X38n0695_006:0744b08": "行之。如此方象棊等。已上諸戲事。涅槃經及律藏",
    "X38n0695_006:0744b09": "俱出名目。家語云。哀公問孔子曰。吾聞君子不博",
    "X38n0695_006:0744b10": "有之。孔子曰。有之。為其兼行惡道也。噫。世儒尚恥",
    "X38n0695_006:0744b11": "為之。況大士修習人空法空大道。而懷勝負之心。",
    "X38n0695_006:0744b12": "以欺眾生可乎。此第三戒雜戲也。",
    "X38n0695_006:0744b13": "爪鏡。蓍草。楊枝。鉢盂。髑髏。而作卜筮。",
    "X38n0695_006:0744b14": "爪鏡者。或以藥塗指甲。或用呪術呪指。使明如鏡。",
    "X38n0695_006:0744b15": "以現吉凶等事也。如密部中。呪指甲。及佛圖澄指",
    "X38n0695_006:0744b16": "上能現吉凶等事。無求利心。為益眾生者。不犯。蓍",
    "X38n0695_006:0744b17": "草。一生百莖。長必一丈。昔出羲文之墓。上覆雲氣。",
    "X38n0695_006:0744b18": "下守靈龜。用之以四十九策。分二。掛一。揲四。歸奇。",
    "X38n0695_006:0744b19": "三變成爻。十八變成卦。以占吉凶。此方雖云出羲",
    "X38n0695_006:0744b20": "文墓。而天竺亦以此草為策也。楊枝者。或無蓍草。",
    "X38n0695_006:0744b21": "即以楊枝為策。又如此方巫師。呪祭樟柳成神。以",
    "X38n0695_006:0744b22": "報禍福之類是也。鉢盂者。以鉢盂盛水呪之。而現",
    "X38n0695_006:0744b23": "吉凶也。髑髏者。以邪術呪祭髑髏。即能從人耳邊",
    "X38n0695_006:0744b24": "報種種事也。卜筮者。龜曰卜。蓍曰筮。然總該上五",
    "X38n0695_006:0744c01": "事。以占吉凶。皆名卜筮。斯等悉妨正道。起人邪見。",
    "X38n0695_006:0744c02": "故此第四戒卜筮也。",
    "X38n0695_006:0744c03": "不得作盜賊使命。",
    "X38n0695_006:0744c04": "上作國使猶禁。此與賊通使。為害非小。若賊殺人",
    "X38n0695_006:0744c05": "得財。即是教他殺盜。隨殺多少。盜物輕重。而結重",
    "X38n0695_006:0744c06": "罪。此第五戒惡使命也。",
    "X38n0695_006:0744c07": "一一不得作。若故作者。犯輕垢罪。",
    "X38n0695_006:0744c08": "此總結上五事。謂諍鬪能起兇惡心。娛樂便發婬",
    "X38n0695_006:0744c09": "泆念。雜戲令心散亂。卜筮邪惑見生。使命心懷奸",
    "X38n0695_006:0744c10": "詭。如此悉妨戒。亂定。障慧。故禁之。其餘一切技藝",
    "X38n0695_006:0744c11": "詩畵等。但於出世正道有違者。當永絕之。如昔慧",
    "X38n0695_006:0744c12": "全禪師。雖坐禪積業。外學未絕。不免生婆羅門家。",
    "X38n0695_006:0744c13": "故為害非小也賢愚經云。佛言。過去世有一國王",
    "X38n0695_006:0744c14": "名法增。有慈悲心。政法治國。無事閑暇共人博戲。",
    "X38n0695_006:0744c15": "時有一人犯法。諸臣白王。外有一人犯於王法。云",
    "X38n0695_006:0744c16": "何治罪。王時慕戲。便失答言。臣即按律殺之。王博",
    "X38n0695_006:0744c17": "戲已。問諸臣言。向者罪人。今何所在。臣白言。隨國",
    "X38n0695_006:0744c18": "法治。已殺竟。王聞悶絕躃地。良久乃甦。即捨國入",
    "X38n0695_006:0744c19": "山自守。時王命終。生大海中。作摩竭魚。身長七百",
    "X38n0695_006:0744c20": "由旬。多有諸蟲唼食其身。身瘙癢故。揩玻瓈山。碎",
    "X38n0695_006:0744c21": "殺諸蟲。血流污海。百里皆赤。以此罪緣。命終墮大",
    "X38n0695_006:0744c22": "地獄。有如是過。可不戒哉。",
    "X38n0695_006:0744c23": "○第三十四暫念小乘戒。",
    "X38n0695_006:0744c24": "心欲背大向小。意猶未決。即犯前第八。若心決定",
    "X38n0695_006:0745a01": "失戒。即犯第十重。今戒言其心不欲背大。而謂小",
    "X38n0695_006:0745a02": "乘易修。且先斷見思惑。取證涅槃。然後化生未晚。",
    "X38n0695_006:0745a03": "而暫興此念。即廢大願。終墮聲聞。寧知大士帶惑。",
    "X38n0695_006:0745a04": "而能廣利羣生。故止觀云。退大取小。眾聖所呵。菩",
    "X38n0695_006:0745a05": "薩不爾。見眾生苦。同於己苦。起大慈悲。愛同一子。",
    "X38n0695_006:0745a06": "如母得食。常憶其兒。若住於空。即有棄他之過。亦",
    "X38n0695_006:0745a07": "不能淨佛國土。教化眾生。具足佛法。皆不能辦。雖",
    "X38n0695_006:0745a08": "入世間。生死煩惱。不能損其智慧。雖佛道長遠。不",
    "X38n0695_006:0745a09": "以為遙。雖眾生數多。而意有勇。心堅無退。精進發",
    "X38n0695_006:0745a10": "趣。初無疲怠。故云菩薩於生死而有勇。於涅槃而",
    "X38n0695_006:0745a11": "不味。勇於生死。無生而生。不為生死所染。如華在",
    "X38n0695_006:0745a12": "泥。不為泥之所污。輔行云。經說高原陸地。不生蓮",
    "X38n0695_006:0745a13": "華。卑濕淤泥。乃生蓮華。故知涅槃高原。不生菩薩",
    "X38n0695_006:0745a14": "大悲之華。生死泥中。乃有菩薩利生勝用。雖在生",
    "X38n0695_006:0745a15": "死。而生死不染。蓋大士誓堅志勇故也。況小乘歸",
    "X38n0695_006:0745a16": "戒。不離菩薩戒。菩薩戒力。能成就之。是以大能攝",
    "X38n0695_006:0745a17": "小。小無大用。何云化生未晚耶。",
    "X38n0695_006:0745a18": "若佛子。護持禁戒。行住坐臥。日夜六時。讀誦是戒。猶",
    "X38n0695_006:0745a19": "如金剛。如帶持浮囊。欲渡大海。如草繫比丘。",
    "X38n0695_006:0745a20": "此五十八戒。悉是舍那親制。故曰禁戒。如王禁敕。",
    "X38n0695_006:0745a21": "無敢故違。是故大士。當於四威儀中。護持勿犯。晝",
    "X38n0695_006:0745a22": "夜勤學。讀誦通利。使無忘失也。金剛。喻戒能破諸",
    "X38n0695_006:0745a23": "煩惱結賊。亦喻大士心堅護持。如金剛也。浮囊者。",
    "X38n0695_006:0745a24": "天竺渡海之人。或以鳥翎毛袋作。或牛羊皮作。或",
    "X38n0695_006:0745b01": "持牛脬。常帶隨身。海船若壞。即吹氣浮身。以渡大",
    "X38n0695_006:0745b02": "海。今喻大士欲渡生死大海。非戒莫能濟於彼岸。",
    "X38n0695_006:0745b03": "故涅槃經云。如一羅剎。隨渡海者。總乞浮囊。渡者",
    "X38n0695_006:0745b04": "答言。寧殺身命。浮囊不可得。羅剎復言。不肯全施。",
    "X38n0695_006:0745b05": "見惠其半。彼人亦不施與。如是展轉乞微塵許。彼",
    "X38n0695_006:0745b06": "人亦不施與。喻菩薩護持禁戒時。煩惱羅剎。教菩",
    "X38n0695_006:0745b07": "薩令犯十重。護餘輕者。菩薩不隨。如是展轉勸犯",
    "X38n0695_006:0745b08": "餘篇。乃至輕垢惡作之罪。菩薩亦不肯隨。何以故。",
    "X38n0695_006:0745b09": "菩薩持十重禁。及餘輕垢惡作。敬重堅固。等無差",
    "X38n0695_006:0745b10": "別也。草繫比丘者。如來制戒。比丘不得損壞草木。",
    "X38n0695_006:0745b11": "昔有諸比丘。在曠野中行。為賊劫掠。剝脫衣裳。賊",
    "X38n0695_006:0745b12": "懼比丘往告聚落主知。欲盡殺諸比丘。賊中一人。",
    "X38n0695_006:0745b13": "知比丘不傷草。即以草繫縛之而去。諸比丘為日",
    "X38n0695_006:0745b14": "所炙。及蚊虻蚤虱唼嘵。從旦至夜。惡獸交橫。甚可",
    "X38n0695_006:0745b15": "怖畏。遞相教告。惟當護戒。寧死不犯。各正其身。不",
    "X38n0695_006:0745b16": "動不搖。次日國王出獵。見諸比丘護戒。寧死不犯。",
    "X38n0695_006:0745b17": "王心生歡喜。即為解草。詳出因緣經。及大莊嚴論。",
    "X38n0695_006:0745b18": "今此戒經。如來初坐菩提樹下頓說。時未有比丘。",
    "X38n0695_006:0745b19": "何得草繫。此或如來預記。或是過去佛時比丘事。",
    "X38n0695_006:0745b20": "引以為證。如迦葉佛時。坐禪比丘。折伊羅臭樹葉。",
    "X38n0695_006:0745b21": "墮在龍中。頭生臭樹。風吹搖動。膿污大海。百千萬",
    "X38n0695_006:0745b22": "歲受諸苦痛。至彌勒佛出世時。方脫龍身。故三藏",
    "X38n0695_006:0745b23": "中。處處引此為證。今時狂禪。謂宗門解脫。持戒執",
    "X38n0695_006:0745b24": "著。斬草掘地。復何所傷。而未具歸宗斬蛇之手。初",
    "X38n0695_006:0745c01": "果耕地。蟲離四寸之德。可觀此龍。是解脫乎。是執",
    "X38n0695_006:0745c02": "著乎。損一樹葉。感報如是。可不令人心寒膽喪哉。",
    "X38n0695_006:0745c03": "常生大乘善信。自知我是未成之佛。諸佛是已成之",
    "X38n0695_006:0745c04": "佛。發菩提心。念念不去心。若起一念二乘外道心者。",
    "X38n0695_006:0745c05": "犯輕垢罪。",
    "X38n0695_006:0745c06": "上雖能堅護禁戒。而無大乘正信。猶恐墮於二乘。",
    "X38n0695_006:0745c07": "終失成佛之極果。而度生之大願隨失。故須常生",
    "X38n0695_006:0745c08": "善信。信我及眾生。是當成之佛。諸佛是已成之佛。",
    "X38n0695_006:0745c09": "雖具此信。不發菩提心。其信即無所依。故當發此",
    "X38n0695_006:0745c10": "大心。以堅其信。知我心即諸佛心。故上求佛道。知",
    "X38n0695_006:0745c11": "我心即眾生心。故下化眾生。而於此心此念。須臾",
    "X38n0695_006:0745c12": "不可離。故云念念不去心。若念須臾離。即起二乘",
    "X38n0695_006:0745c13": "自度之心。言下化者。非為化一世界眾生。乃至百",
    "X38n0695_006:0745c14": "千恒河沙世界眾生。言上求者。非為承事一世界",
    "X38n0695_006:0745c15": "諸佛。乃至百千恒河沙世界諸佛。求於無上道。故",
    "X38n0695_006:0745c16": "華嚴經云。菩薩不為教化一世界眾生故。發菩提",
    "X38n0695_006:0745c17": "心。乃至不為教化不可說不可說轉。三千大千世",
    "X38n0695_006:0745c18": "界。微塵數世界眾生故。發菩提心。不為供養一世",
    "X38n0695_006:0745c19": "界中。次第出興世諸如來故。發菩提心。乃至不為",
    "X38n0695_006:0745c20": "供養不可說不可說轉佛剎微塵數世界中。次第",
    "X38n0695_006:0745c21": "興世諸如來故。發菩提心。欲教化調伏一切眾生。",
    "X38n0695_006:0745c22": "悉無餘故。發菩提心。欲承事供養一切諸佛。悉無",
    "X38n0695_006:0745c23": "餘故。發菩提心。問。大菩提心從何而出生耶。答。從",
    "X38n0695_006:0745c24": "大悲生。如無盡意經云。為欲救度一切有情故。起",
    "X38n0695_006:0746a01": "悲願等力。趣求無上菩提。若不為度眾生。我即不",
    "X38n0695_006:0746a02": "發是菩提心。華嚴云。從初地。乃至十地。於地地中。",
    "X38n0695_006:0746a03": "皆以大悲為主。菩提心論云。從悲發生大菩提心",
    "X38n0695_006:0746a04": "所有最勝一切佛法。皆由悲心而為根本。無差別",
    "X38n0695_006:0746a05": "論云。因時即是菩提心。果滿德圓名正覺。菩提心",
    "X38n0695_006:0746a06": "法不思議。諸佛如來皆稱讚。無畏上授問經云。發",
    "X38n0695_006:0746a07": "菩提心所生諸福。如虗空界。廣大勝上。無有窮盡。",
    "X38n0695_006:0746a08": "正使有人以恒河沙數佛剎。滿中珍寶。供養世尊。",
    "X38n0695_006:0746a09": "若有人合掌至誠。一發無上正等菩提心者。而此",
    "X38n0695_006:0746a10": "福德。勝前福德。不可校計。成佛經云。諸法無相。為",
    "X38n0695_006:0746a11": "虗空相。作是觀已。名勝義菩提心。當知一切法空。",
    "X38n0695_006:0746a12": "以悟法本無生。心體自如。不見身心。住於寂滅。平",
    "X38n0695_006:0746a13": "等究竟。真實之智。令無退失。妄心若起。知而勿隨。",
    "X38n0695_006:0746a14": "妄若息時。心源空寂。萬德斯具。妙用無窮。所以十",
    "X38n0695_006:0746a15": "方諸佛。以勝義行願為戒。但具此心者。能轉法輪",
    "X38n0695_006:0746a16": "自他俱利。餘如華嚴六十四卷及發菩提心品明。",
    "X38n0695_006:0746a17": "○第三十五不發願戒。",
    "X38n0695_006:0746a18": "願者。希求欲樂之義。一切殊因妙果。無量善法。而",
    "X38n0695_006:0746a19": "無希求欲樂之心。何由得遂。故當常發大願也。",
    "X38n0695_006:0746a20": "若佛子。常應發一切願。孝順父母師僧。願得好師。同",
    "X38n0695_006:0746a21": "學善知識。常教我大乘經律。十發趣。十長養。十金剛。",
    "X38n0695_006:0746a22": "十地。使我開解。如法修行。堅持佛戒。寧捨身命。念念",
    "X38n0695_006:0746a23": "不去心。若一切菩薩。不發是願者。犯輕垢罪。",
    "X38n0695_006:0746a24": "一切願者。該下十願。初願孝順四人。即持戒願。以",
    "X38n0695_006:0746b01": "孝名為戒。故孝為十願之根本。根本若虧。九即隨",
    "X38n0695_006:0746b02": "失。二願得好師。好師者。行解雙備。若有解無行。何",
    "X38n0695_006:0746b03": "能誘我前進。若有行無解。何以開我心地。是以酬",
    "X38n0695_006:0746b04": "報二親。紹隆三寶。皆賴師教誨力成。故十願中。師",
    "X38n0695_006:0746b05": "為最要。縱具信心。而無良師訓導。不成法器。今時",
    "X38n0695_006:0746b06": "當末法。行解兼備。誠為難得。且從有解。依解而修。",
    "X38n0695_006:0746b07": "自當加功勉進。終悟無生。直至寶所。有行無解。其",
    "X38n0695_006:0746b08": "行非正。切忌依之。如以盲人為導。即誤墮邪途。永",
    "X38n0695_006:0746b09": "無出期。今求正見正解。亦不易遇。況其行解雙全",
    "X38n0695_006:0746b10": "乎。先言師僧者。是當孝順於師也。後言好師者。是",
    "X38n0695_006:0746b11": "須擇其明導也。三願得同學善知識。是同一大乘",
    "X38n0695_006:0746b12": "宗學。善解心地法門之良朋。遇雖明師。而無賢友。",
    "X38n0695_006:0746b13": "即缺輔德夾修切磋之益。四願善教。謂願上師友。",
    "X38n0695_006:0746b14": "常教我大乘經律義理。發正信心。修進十發趣等",
    "X38n0695_006:0746b15": "位。免墮二乘偏空。外道邪執之見也。五願修十住。",
    "X38n0695_006:0746b16": "故云十發趣。六願修十行。故云十長養。七願修十",
    "X38n0695_006:0746b17": "迴向。故云十金剛。八願修證十聖。故云十地也。九",
    "X38n0695_006:0746b18": "總願如法修行。謂如上大乘法。要皆資稟於師友。",
    "X38n0695_006:0746b19": "願隨所稟之法。使我心開勝解。隨解修行。證入三",
    "X38n0695_006:0746b20": "賢十聖也。十願堅固持戒。初以孝順為戒。今此第",
    "X38n0695_006:0746b21": "十。還以持戒而結。故知始終。皆以心地正戒。為大",
    "X38n0695_006:0746b22": "乘宗趣。是以無量法門。百千勝定。無漏妙慧。莫不",
    "X38n0695_006:0746b23": "由戒出生。三賢十聖以至妙覺極果。悉因戒得。故",
    "X38n0695_006:0746b24": "此戒法。特宜加尊重。寧捨身命念念不去心者。謂",
    "X38n0695_006:0746c01": "於前十願。發堅固心。念念不忘。縱遇失命難緣。誓",
    "X38n0695_006:0746c02": "不貪惜四大。而捨去此心。違犯於戒也。一切菩薩",
    "X38n0695_006:0746c03": "不發是願者。謂從初得戒。以至十地。不發此十大",
    "X38n0695_006:0746c04": "願。則志不堅牢。加行進修。猶恐為魔所障。中途成",
    "X38n0695_006:0746c05": "滯。而妙覺果海。無由得至。故云莊嚴佛界事大。獨",
    "X38n0695_006:0746c06": "行功德不能成。故須願力相持。譬如牛力。雖能挽",
    "X38n0695_006:0746c07": "車。要須御者。能有所至。是知志不可不堅。願不可",
    "X38n0695_006:0746c08": "不發。故圓覺經云。當發菩薩清淨大願。應作是言。",
    "X38n0695_006:0746c09": "願我今者。住佛圓覺。求善知識。莫值外道。及與二",
    "X38n0695_006:0746c10": "乘。依願修行。漸斷諸障。障盡願滿。便登解脫。清淨",
    "X38n0695_006:0746c11": "法殿。證大圓覺。妙莊嚴域。是也。",
    "X38n0695_006:0746c12": "○第三十六不發誓戒。",
    "X38n0695_006:0746c13": "誓是十願中決斷之心。勇烈之志。由以誓填願。無",
    "X38n0695_006:0746c14": "使生一念退怯之想。乃成就大士所修所求。如意",
    "X38n0695_006:0746c15": "滿願也(此戒文。與涅槃經同)。",
    "X38n0695_006:0746c16": "若佛子。發是十大願已。持佛禁戒。作如是誓言。",
    "X38n0695_006:0746c17": "大士持佛禁戒。首以十願為之先導。後以五誓堅",
    "X38n0695_006:0746c18": "固其願。使無畏怯。尅彼終修也。一離欲染誓。二受",
    "X38n0695_006:0746c19": "供養誓。三受恭敬誓。四淨六根誓。五度眾生誓。",
    "X38n0695_006:0746c20": "寧以此身。投熾然猛火。大坑。刀山。終不毀犯三世諸",
    "X38n0695_006:0746c21": "佛經律。與一切女人。作不淨行。",
    "X38n0695_006:0746c22": "寧以者。是發堅誓之詞。謂寧可如此。誓不為彼。即",
    "X38n0695_006:0746c23": "較量之切語也。流轉生死根本。欲為第一。染污本",
    "X38n0695_006:0746c24": "源心地。不淨行為先。故當首發大誓曰。寧以身投",
    "X38n0695_006:0747a01": "入猛火燄中。受焚燒紅爛之苦。大坑穽中。受顛墜",
    "X38n0695_006:0747a02": "陷沒之苦。刀劍山上。受割刺肢節腸臟之苦。千種",
    "X38n0695_006:0747a03": "楚毒。萬苦交逼。終不違犯諸佛經律。共諸女人作",
    "X38n0695_006:0747a04": "不淨事。何以故。如上猛火刀山。暫壞色身於一時。",
    "X38n0695_006:0747a05": "作不淨行。終喪慧命於萬劫。故一切眾生。無始以",
    "X38n0695_006:0747a06": "來。沉淪苦海。不能得出。皆由女色繫縛。盲無慧目。",
    "X38n0695_006:0747a07": "不見生死大坑。致使陷墜不少。大涅槃經云。若有",
    "X38n0695_006:0747a08": "菩薩。雖不與女和合。而共言語嘲調戲笑。或壁外",
    "X38n0695_006:0747a09": "聞環釧聲。乃至見男女相逐。如是菩薩。毀破淨戒。",
    "X38n0695_006:0747a10": "污辱梵行。令戒雜穢。不得名為淨戒具足。聞聲見",
    "X38n0695_006:0747a11": "色尚致雜穢。況當菩薩起不淨念。而得戒具足耶。",
    "X38n0695_006:0747a12": "復作是願。寧以熱鐵羅網。千重周帀纏身。終不以此",
    "X38n0695_006:0747a13": "破戒之身。受於信心檀越。一切衣服。復作是願。寧以",
    "X38n0695_006:0747a14": "此口。吞熱鐵丸。及大流猛火。經百千劫。終不以此破",
    "X38n0695_006:0747a15": "戒之口。食於信心檀越。百味飲食。復作是願。寧以此",
    "X38n0695_006:0747a16": "身。臥大流猛火。羅網熱鐵地上。終不以此破戒之身。",
    "X38n0695_006:0747a17": "受於信心檀越百種床座。復作是願。寧以此身。受三",
    "X38n0695_006:0747a18": "百矛刺身。經一劫二劫。終不以此破戒之身。受於信",
    "X38n0695_006:0747a19": "心檀越。百味醫藥。復作是願。寧以此身。投熱鐵鑊。經",
    "X38n0695_006:0747a20": "百千劫。終不以此破戒之身。受於信心檀越。千種房",
    "X38n0695_006:0747a21": "舍屋宅。園林田地。",
    "X38n0695_006:0747a22": "前文云。作是誓言。今文云。復作是願。故知誓是願",
    "X38n0695_006:0747a23": "中決斷勇烈之志也。一切衣服。飲食。臥具。醫藥。舍",
    "X38n0695_006:0747a24": "宅。田園。皆信心檀越。為求福故。供養於我。我戒若",
    "X38n0695_006:0747b01": "全。猶須深生慚愧儉用。以施悲敬二田。展轉令生",
    "X38n0695_006:0747b02": "福善。如戒有虧。粒米難消。何能酬彼所求。故預設",
    "X38n0695_006:0747b03": "此重誓。以自警防也。",
    "X38n0695_006:0747b04": "復作是願。寧以鐵鎚。打碎此身。從頭至足。令如微塵。",
    "X38n0695_006:0747b05": "終不以此破戒之身。受於信心檀越。恭敬禮拜。",
    "X38n0695_006:0747b06": "禮拜。雖不費財。而信心慇重。故有人於三寶所。以",
    "X38n0695_006:0747b07": "恭敬心。一瞻一禮。罪滅無量。福生無邊。瓔珞經云。",
    "X38n0695_006:0747b08": "菩薩初生時。行七步。次舉左足。徧滿三千。虗空境",
    "X38n0695_006:0747b09": "界。不嬈眾生。無覺知者。其有眾生。覩足輪相。皆發",
    "X38n0695_006:0747b10": "無上正真道意。斯由如來曩者。禮敬之報。是知得",
    "X38n0695_006:0747b11": "福既多。獲罪寧少。今以破戒之身。受他禮敬尚自",
    "X38n0695_006:0747b12": "損福不淺。何能令彼益善。有慚愧者。可深思之。",
    "X38n0695_006:0747b13": "復作是願。寧以百千熱鐵刀矛。挑其兩目。終不以此",
    "X38n0695_006:0747b14": "破戒之心。視他好色。復作是願。寧以百千鐵錐。劖刺",
    "X38n0695_006:0747b15": "耳根。經一劫二劫。終不以此破戒之心。聽好音聲。復",
    "X38n0695_006:0747b16": "作是願。寧以百千刃刀。割去其鼻。終不以此破戒之",
    "X38n0695_006:0747b17": "心。貪齅諸香。復作是願。寧以百千刃刀。割斷其舌。終",
    "X38n0695_006:0747b18": "不以此破戒之心。食人百味淨食。復作是願。寧以利",
    "X38n0695_006:0747b19": "斧。斬破其身。終不以此破戒之心。貪著好觸。",
    "X38n0695_006:0747b20": "前誓身口。不堪受他四事等供。今誓六根。不應恣",
    "X38n0695_006:0747b21": "染五塵。而不言意根者。五根皆云破戒之心。心即",
    "X38n0695_006:0747b22": "意也。況意根無形。法塵非像。不可同五根為喻。然",
    "X38n0695_006:0747b23": "意根緣於五塵境中。分別美惡。即是法塵。故不可",
    "X38n0695_006:0747b24": "更別立法塵。如此六根。染於六塵。如蠅著唾。猶猴",
    "X38n0695_006:0747c01": "膠五。今喪戒身。永失慧命。是須發重誓以防之。立",
    "X38n0695_006:0747c02": "重難以制之。故寧受百千刀刃矛錐之楚痛。不視",
    "X38n0695_006:0747c03": "好色。乃至貪著好觸。好觸。即輕衣上服臥具等。今",
    "X38n0695_006:0747c04": "以此誓心。截其惡源。方能生諸善根。故遺教經云。",
    "X38n0695_006:0747c05": "五根賊禍。殃及累世。為害甚重。不可不慎。是故智",
    "X38n0695_006:0747c06": "者制而不隨。持之如賊。假令縱之。皆亦不久。見其",
    "X38n0695_006:0747c07": "磨滅。智度論云。如佛偈言。寧以熱鐵宛轉眼中。不",
    "X38n0695_006:0747c08": "以染心邪視女色。有智之人。所不應視。若欲觀之。",
    "X38n0695_006:0747c09": "當如母姊。諦視觀之。不淨填積。婬火不除。為之燒",
    "X38n0695_006:0747c10": "滅。色過既爾。餘聲香味觸。例可知矣。",
    "X38n0695_006:0747c11": "復作是願。願一切眾生。悉得成佛。",
    "X38n0695_006:0747c12": "前四誓。雖云自度。然亦兼他。何也。菩薩修行。本為",
    "X38n0695_006:0747c13": "眾生。苟不自度。焉能度人。非同二乘之獨利。故今",
    "X38n0695_006:0747c14": "此誓。願生成佛。正顯大士之本懷。自利利他共成",
    "X38n0695_006:0747c15": "佛道之大誓也。",
    "X38n0695_006:0747c16": "而菩薩。若不發是願者。犯輕垢罪。",
    "X38n0695_006:0747c17": "不發是願者。不立前之五誓也。若不發十願五誓。",
    "X38n0695_006:0747c18": "縱有修持。非墮二乘。則感人天福報而已耳。",
    "X38n0695_006:0747c19": "○第三十七冐難遊行戒。",
    "X38n0695_006:0747c20": "業既結於多生。果報受於未定。遇緣即如響應。未",
    "X38n0695_006:0747c21": "就則且俟餘時。冐難遊行。如蛾投火。況人身難得",
    "X38n0695_006:0747c22": "如盲龜值孔。倘遘惡緣。稍忘慧照。即生大痛惱。由",
    "X38n0695_006:0747c23": "此而墜墮三途。現失受道之良器。永遊長劫之苦",
    "X38n0695_006:0747c24": "津。又復大小諸橫。誰能定之。自取夭折。誠可愍也。",
    "X38n0695_006:0748a01": "若佛子。常應二時頭陀。冬夏坐禪。",
    "X38n0695_006:0748a02": "二時者。春秋二季。氣序和暢。寒暑不侵。大士行化。",
    "X38n0695_006:0748a03": "無所傷損也。梵語頭陀。亦云杜多。華言抖擻。謂抖",
    "X38n0695_006:0748a04": "擻三界貪瞋癡。諸煩惱。而解脫生死之愛縛也。其",
    "X38n0695_006:0748a05": "行則有十二。如大般若經出。一住阿蘭若(此云寂靜處。離",
    "X38n0695_006:0748a06": "村邑五六里是)。二常乞食。三納衣(即糞掃服)。四一坐食(日惟一食)。五",
    "X38n0695_006:0748a07": "節量食。六中後不飲漿(果汁也)。七塚間坐。八樹下住。",
    "X38n0695_006:0748a08": "九露地住。十常坐不臥。十一次第乞食(不揀貧富)十二",
    "X38n0695_006:0748a09": "但三衣(不畜餘長衣服)。斯於飲食衣服住處無所貪著。是",
    "X38n0695_006:0748a10": "離蓋障。速獲解脫也。大論云。佛所結戒。弟子受持。",
    "X38n0695_006:0748a11": "十二頭陀。不名為戒。能行則戒莊嚴。不能行不犯",
    "X38n0695_006:0748a12": "戒。譬如布施。能行則得福。不能行亦無罪。冬夏坐",
    "X38n0695_006:0748a13": "禪者。冬則寒雪。夏則暑熱。復多蜫蟲螻蟻。遊行則",
    "X38n0695_006:0748a14": "摚觸寒熱傷身。復損害物命。故宜坐禪安居也。",
    "X38n0695_006:0748a15": "結夏安居。常用楊枝。澡豆。三衣。瓶鉢。坐具。鍚杖。香爐",
    "X38n0695_006:0748a16": "奩。漉水囊。手巾。刀子。火燧。鑷子。繩牀。經律。佛像。菩薩",
    "X38n0695_006:0748a17": "形像。而菩薩行頭陀時。及遊方時。行來百里千里。此",
    "X38n0695_006:0748a18": "十八種物。常隨其身。頭陀者。從正月十五日。至三月",
    "X38n0695_006:0748a19": "十五日。八月十五日。至十月十五日。是二時中。此十",
    "X38n0695_006:0748a20": "八種物。常隨其身。如鳥二翼。",
    "X38n0695_006:0748a21": "十八物隨身。如鳥之有兩翅。任意去來。遊行百里",
    "X38n0695_006:0748a22": "千里。受用無乏。據事如是。然理皆有所表。楊枝用",
    "X38n0695_006:0748a23": "淨口業。澡豆以淨身業。瓶水以滌意業。一鉢知足。",
    "X38n0695_006:0748a24": "以離邪命。三衣以除三毒。而披弘誓之甲冑。坐具",
    "X38n0695_006:0748b01": "以安五分法身。鍚枝以豎賢聖之標幟。香表戒德",
    "X38n0695_006:0748b02": "氛馥。爐表持戒堅固。奩是香盒。其底平正。表菩薩",
    "X38n0695_006:0748b03": "心地平等。漉囊是救生之慈行。手巾以除無慚無",
    "X38n0695_006:0748b04": "愧之垢膩。刀用降伏四魔。火燧表慧光。以破無明",
    "X38n0695_006:0748b05": "癡闇。鑷子用拔煩惱之根株。繩牀表坐法空之座。",
    "X38n0695_006:0748b06": "經律以闡明本源大乘心宗。佛像表如來之極果。",
    "X38n0695_006:0748b07": "菩薩像表大士之妙因。欲得極果。要由妙因。欲階",
    "X38n0695_006:0748b08": "妙因。先明心地。如是十八種物。事備理足。瞬息不",
    "X38n0695_006:0748b09": "可離身。離則非行菩薩之大道也。結夏安居者。從",
    "X38n0695_006:0748b10": "四月十六日結。至七月十五日解。乃九旬禁足。三",
    "X38n0695_006:0748b11": "月策修之要期也。",
    "X38n0695_006:0748b12": "若布薩日。新學菩薩。半月半月常布薩。誦十重四十",
    "X38n0695_006:0748b13": "八輕戒。若誦戒時。當於諸佛菩薩形像前誦。一人布",
    "X38n0695_006:0748b14": "薩。即一人誦。若二人三人。至百千人。亦一人誦。誦者",
    "X38n0695_006:0748b15": "高座。聽者下座。各各披九條。七條。五條。袈裟。若結夏",
    "X38n0695_006:0748b16": "安居時。亦應一一如法。",
    "X38n0695_006:0748b17": "常布薩者。謂一歲中。每於黑白半月。恒誦戒經。不",
    "X38n0695_006:0748b18": "可有一缺也。今但舉新學者。言舊學已知諸佛半",
    "X38n0695_006:0748b19": "月半月誦戒之恒規。惟恐新學未諳半月布薩之",
    "X38n0695_006:0748b20": "定式。非謂舊學不在誦。故前文云。是盧舍那誦。我",
    "X38n0695_006:0748b21": "亦如是誦。三世諸佛菩薩。亦如是誦。是知非獨新",
    "X38n0695_006:0748b22": "學誦也。令在佛菩薩像前誦者。以明大士不異諸",
    "X38n0695_006:0748b23": "佛菩薩誦也。一人布薩。是獨住之人。乃至百千人",
    "X38n0695_006:0748b24": "亦一人誦者。是不閙於眾聽。各各得秉一心也。誦",
    "X38n0695_006:0748c01": "者高座。而聲朗。亦顯戒法是當尊崇也。聽者下座。",
    "X38n0695_006:0748c02": "而普聞。亦明謙卑以敬戒也。袈裟。梵語具云加沙",
    "X38n0695_006:0748c03": "野。華言壞色。亦云赤色。用青黑木蘭染為緇衣。如",
    "X38n0695_006:0748c04": "熟桑椹。以別五大色。若其所表功能。名義非一。詳",
    "X38n0695_006:0748c05": "如餘處。五條名安陀會。此云下著衣。七條名鬱多",
    "X38n0695_006:0748c06": "羅僧。此云上著衣。九條名僧伽梨。此云重衣。斯有",
    "X38n0695_006:0748c07": "九品。自九條至二十五條。今略舉初品。亦表半月",
    "X38n0695_006:0748c08": "誦戒。出九有。利九界之初門也。一一如法者。謂不",
    "X38n0695_006:0748c09": "但餘時。半月半月誦。即結夏安居。亦當一一如法",
    "X38n0695_006:0748c10": "半月半月誦。不得有缺也。若當安居。而不安居。冐",
    "X38n0695_006:0748c11": "寒暑而遊行。亦名冐難遊行也。今者去聖時遙。正",
    "X38n0695_006:0748c12": "像已過。屆當末法。布薩久廢。正教罕聞。諸方叢席。",
    "X38n0695_006:0748c13": "十有九而不行。或於晦望昇座示眾。名為布薩。甚",
    "X38n0695_006:0748c14": "至擺茶夜話。號為羯磨。嗚呼。法將滅矣。誰為正哉。",
    "X38n0695_006:0748c15": "特賴有力大人。紹隆聖種。繼軌木叉者。救頹綱於",
    "X38n0695_006:0748c16": "斯時。張教網於末季。雖復去聖遙。還同覺世無異",
    "X38n0695_006:0748c17": "棄布薩以充豎義。遂被神而訶擯。羅漢自惟清淨。",
    "X38n0695_006:0748c18": "世尊猶親往。召以赴集。我等何人。敢為輕忽。今略",
    "X38n0695_006:0748c19": "舉其一二。以自慚警。昔齊。鄴東大覺寺。僧範。戒德",
    "X38n0695_006:0748c20": "清高。守禁無虧。曾宿他寺。意欲聞戒。至十五夜。眾",
    "X38n0695_006:0748c21": "議停誦。可為豎義。令一僧昇座敘曰。豎論法相。深",
    "X38n0695_006:0748c22": "會聖意。何勞布薩。僧常聞耳。忽見一神。形高丈餘。",
    "X38n0695_006:0748c23": "勇聳驚人。問豎義者。今是何日。答言。布薩日。神即",
    "X38n0695_006:0748c24": "打之。拽下座。委頓垂死。次問二三上座。答皆同前。",
    "X38n0695_006:0749a01": "神一一陵害。打亦將死。神乃掉臂而出。道俗共覩",
    "X38n0695_006:0749a02": "非一。範師由是自勵一生。恭敬說戒。又鄴下寶明",
    "X38n0695_006:0749a03": "寺。僧雲。襟領大眾。於四月十五日。眾集欲說戒。雲",
    "X38n0695_006:0749a04": "居上首。乃白眾曰。戒本防非。人人誦得。何煩數舉。",
    "X38n0695_006:0749a05": "可令一僧豎義。使後生開悟。雲乃氣格當時。無敢",
    "X38n0695_006:0749a06": "抗者。迄於夏末。常廢說戒。至七月十五日。將眾集。",
    "X38n0695_006:0749a07": "欲自恣。忽失雲所在。四出追覓。去寺側三里許。古",
    "X38n0695_006:0749a08": "塚內得之。徧體血流如割。問之。雲曰。有一丈夫。執",
    "X38n0695_006:0749a09": "三尺大刀。厲聲瞋我。何得改變布薩。妄充豎義。刀",
    "X38n0695_006:0749a10": "膾我身。痛毒難忍。眾接還寺。竭情懺悔。經於十載。",
    "X38n0695_006:0749a11": "說戒布薩。以為常業。臨終之日。異香迎焉。",
    "X38n0695_006:0749a12": "若行頭陀時。莫入難處。若惡國界。若惡國王。土地高",
    "X38n0695_006:0749a13": "下。草木深邃。師子虎狼。水火風難。及以劫賊。道路毒",
    "X38n0695_006:0749a14": "蛇。一切難處。悉不得入。頭陀行道。乃至夏坐安居。是",
    "X38n0695_006:0749a15": "諸難處。皆不得入。若故入者。犯輕垢罪。",
    "X38n0695_006:0749a16": "惡國界。乃人境俱不善。惡國王則不信三寶。必有",
    "X38n0695_006:0749a17": "輕毀沙門。土地高下。則山陵磽确。地多卑濕。處身",
    "X38n0695_006:0749a18": "不安。林木深邃。則毒獸惡鬼多聚。師子虎狼。乃害",
    "X38n0695_006:0749a19": "人惡獸。水災漂沒。火災焚燒。風災崩折。劫賊抄掠。",
    "X38n0695_006:0749a20": "毒蛇傷人。一切難者。略舉前八。其餘諸難非一。故",
    "X38n0695_006:0749a21": "云一切。凡有妨命難。梵行難。悉不得入。若知而故",
    "X38n0695_006:0749a22": "入。即犯。或曰大士尚以身飼虎。何得捨之遠避。斯",
    "X38n0695_006:0749a23": "言可謂未達正理也。捨身飼虎。以濟饑亡。將軀代",
    "X38n0695_006:0749a24": "鴿。而救彼命。冐犯惡國水火。投身劫賊毒蛇。既無",
    "X38n0695_006:0749b01": "利於彼等。又何益於法門。況始行菩薩。忍力未備。",
    "X38n0695_006:0749b02": "徒喪軀形。我見未忘。正念斯失。且待蘊空。神通迅",
    "X38n0695_006:0749b03": "發。或入鑊湯爐炭而代苦。或變肉山大身而濟饑。",
    "X38n0695_006:0749b04": "此正大士廣行六度之妙用。豈與冐難遊行而為",
    "X38n0695_006:0749b05": "比哉。問曰。除上諸難不入。設偶遇之。若為措置。答。",
    "X38n0695_006:0749b06": "菩薩學論云。或以因緣遇諸難事。正念對治。不生",
    "X38n0695_006:0749b07": "驚怖。故般若經。佛告舍利子。若菩薩。設於惡獸難",
    "X38n0695_006:0749b08": "中。不生驚惱。亦無恐怖。何以故。即作是念。我當利",
    "X38n0695_006:0749b09": "益諸眾生。一切皆捨。若諸惡獸欲噉我者。我當施",
    "X38n0695_006:0749b10": "與。速得圓滿施波羅蜜。願我當成無上正覺時。國",
    "X38n0695_006:0749b11": "土清淨。不聞諸惡蟲獸之名。設於怨賊難中。不生",
    "X38n0695_006:0749b12": "驚惱。亦無怖畏。何以故。是菩薩。若己所有。皆悉能",
    "X38n0695_006:0749b13": "捐。即作是念。若諸怨賊來欲所須。我當與之。乃至",
    "X38n0695_006:0749b14": "劫取。斷我命根。身語意業。亦無瞋恨。速得圓滿戒",
    "X38n0695_006:0749b15": "波羅蜜。及得具足忍波羅蜜。願我當成無上正覺",
    "X38n0695_006:0749b16": "時。國土清淨。不聞如是怨賊之名。如經所說。則離",
    "X38n0695_006:0749b17": "驚惱恐怖。無失正念。猶能成就諸功德也。",
    "X38n0695_006:0749b19": "佛說梵網經菩薩心地品下略疏卷六"
}