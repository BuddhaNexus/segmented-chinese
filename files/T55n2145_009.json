{
    "T55n2145_009:0060c02": "出三藏記集序卷第九",
    "T55n2145_009:0060c04": "釋僧祐撰",
    "T55n2145_009:0060c05": "華嚴經記第一　出經後記",
    "T55n2145_009:0060c06": "十住經含注序第二　釋僧衛作",
    "T55n2145_009:0060c07": "漸備經十住胡名并書敘第三　未詳作者",
    "T55n2145_009:0060c08": "菩薩善戒菩薩持二經記第四　釋僧祐撰",
    "T55n2145_009:0060c09": "大集虛空藏無盡意經記第五　釋僧祐撰",
    "T55n2145_009:0060c10": "如來大哀經記第六　未詳作者",
    "T55n2145_009:0060c11": "長阿鋡經序第七　僧肇法師",
    "T55n2145_009:0060c12": "中阿鋡經序第八　道慈法師",
    "T55n2145_009:0060c13": "增一阿鋡經序第九　道安法師",
    "T55n2145_009:0060c14": "四阿鋡暮抄序第十　未詳作者",
    "T55n2145_009:0060c15": "優婆塞戒經序記第十一　出經後記",
    "T55n2145_009:0060c16": "菩提經序第十二　僧馥法師",
    "T55n2145_009:0060c17": "關中出禪經序第十三　叡法師作",
    "T55n2145_009:0060c18": "廬山修行方便禪經序第十四　慧遠法師",
    "T55n2145_009:0060c19": "禪要祕密經記第十五　出經後記",
    "T55n2145_009:0060c20": "修行地不淨觀序第十六　慧觀法師",
    "T55n2145_009:0060c21": "勝鬘經序第十七　法慈法師",
    "T55n2145_009:0060c22": "勝鬘經序第十八　慈法師",
    "T55n2145_009:0060c23": "文殊師利發願記第十九　出經後記",
    "T55n2145_009:0060c24": "賢愚經記第二十　釋僧祐撰",
    "T55n2145_009:0060c25": "八吉祥經後記第二十一　出經後記",
    "T55n2145_009:0060c26": "無量義經序第二十二　劉虬作",
    "T55n2145_009:0060c27": "譬喻經序第二十三　康法邃作",
    "T55n2145_009:0060c28": "百句譬喻經前記第二十四　出經前記",
    "T55n2145_009:0060c29": "華嚴經記第一出經後記",
    "T55n2145_009:0061a01": "華嚴經胡本凡十萬偈。昔道人支法領。從于",
    "T55n2145_009:0061a02": "闐得此三萬六千偈。以晉義熙十四年歲次",
    "T55n2145_009:0061a03": "鶉火三月十日。於楊州司空謝石所立道場",
    "T55n2145_009:0061a04": "寺。請天竺禪師佛度跋陀羅。手執梵文。譯",
    "T55n2145_009:0061a05": "胡為晉。沙門釋法業親從筆受。時吳郡內史",
    "T55n2145_009:0061a06": "孟顗右衛將軍褚叔度為檀越。至元熙二年",
    "T55n2145_009:0061a07": "六月十日出訖。凡再挍胡本。至大宋永初二",
    "T55n2145_009:0061a08": "年辛丑之歲。十二月二十八日挍畢。",
    "T55n2145_009:0061a09": "十住經含注序第二釋僧衛作",
    "T55n2145_009:0061a10": "夫冥壑以冲虛靜用。百川以之本。至極以無",
    "T55n2145_009:0061a11": "相標玄。品物以之宗。故法性住湛一以居妙。",
    "T55n2145_009:0061a12": "寂紛累以運通。靈根朗圓燭以遂能。乘涉動",
    "T55n2145_009:0061a13": "以開用。然能要有資用必有本。用必有本。故",
    "T55n2145_009:0061a14": "御本則悟涉無方。能要有資。故悟虛則遂其",
    "T55n2145_009:0061a15": "通。通則苞鏡六合而有無圓照。塞則用隨緣",
    "T55n2145_009:0061a16": "感而應必慮偏。照圓則神功造極。慮偏則顛",
    "T55n2145_009:0061a17": "覆興焉。故四瀆開溢則洪川灌壑。玄象差轍",
    "T55n2145_009:0061a18": "則三光晦耀。因此而推。固知運通有宗化積",
    "T55n2145_009:0061a19": "有本。夫運通之宗。因緣開其會。無相極其終。",
    "T55n2145_009:0061a20": "化積之本。十道啟其謀。心術兆其始。故心術",
    "T55n2145_009:0061a21": "憑無則靈照通而大乘廓。滯有則神虛塞而",
    "T55n2145_009:0061a22": "九宅開矣。然推而極之則唯心與法。引而",
    "T55n2145_009:0061a23": "張之則綿彰八極。請辯而目焉。夫萬法浩然",
    "T55n2145_009:0061a24": "宗一無相。靈魄彌綸統極圓照。斯蓋目體用",
    "T55n2145_009:0061a25": "為萬法。言性虛為無相。稱動王為心識。謂靜",
    "T55n2145_009:0061a26": "御為智照。故滯有慮塞。則曰心曰識。憑虛",
    "T55n2145_009:0061a27": "照通。則曰智曰見。見者正見也。始曉之偏目",
    "T55n2145_009:0061a28": "也。智者正遍知也。體極之圓號也。正見創入",
    "T55n2145_009:0061a29": "轍之始。正遍標體極之終。四者蓋精魄彌綸",
    "T55n2145_009:0061b01": "水鏡萬法。雖數隨緣感。然靈照常一而不變",
    "T55n2145_009:0061b02": "者也。夫體用無方則用實異照。故亂識為",
    "T55n2145_009:0061b03": "塵穢心欲。開見謂寶。廓智謂種。穢心故。五欲",
    "T55n2145_009:0061b04": "為酖醴之室。開見故。三寶為荊石之門。亂識",
    "T55n2145_009:0061b05": "故。六塵為幻惑之肆。廓智故。一切種為驪龍",
    "T55n2145_009:0061b06": "之淵。四者寔萬法浩然同實異照。雖感應交",
    "T55n2145_009:0061b07": "映而宗一無相者也。故識御六塵以矇性。心",
    "T55n2145_009:0061b08": "赴五欲以昏慮。見憑四諦以洗鑒。智撫無相",
    "T55n2145_009:0061b09": "以通照。然則境雖理故心緣精魄彌綸體故",
    "T55n2145_009:0061b10": "靈照。靈照故統名一心。所緣故總號一法。若",
    "T55n2145_009:0061b11": "夫名隨數變則浩然無際。統以心法則末始",
    "T55n2145_009:0061b12": "非二。故十住為經。將窮頤心術之原本。遂",
    "T55n2145_009:0061b13": "真悟之始辯。神功啟于化彰。八萬歸於圓照。",
    "T55n2145_009:0061b14": "使靈機無隱伏之數。大造無虛竊之名。爾乃",
    "T55n2145_009:0061b15": "落滯識以反鑒。貞真慧以居宗。開十道運其",
    "T55n2145_009:0061b16": "用。恬無相遠其通。合三義以廓能則表宏稱",
    "T55n2145_009:0061b17": "謂菩提。菩提者統極十道之尊號。括囊通物",
    "T55n2145_009:0061b18": "之妙稱。乃十住啟靈照之圓極。遠弘大通之",
    "T55n2145_009:0061b19": "逸軌。故十住者。靜照息機反鑒之容目者也。",
    "T55n2145_009:0061b20": "夫所以冠大業之始唱。統十地之通目。表稱",
    "T55n2145_009:0061b21": "十住。諒義存於茲焉。義存於茲焉。然則十住",
    "T55n2145_009:0061b22": "之興。蓋廓明神覺之響像。發瑩真慧之砥",
    "T55n2145_009:0061b23": "礪。如來反流盡源之舟輿。世雄撫會誕化之",
    "T55n2145_009:0061b24": "天府。乃眾經之宗本。法藏之淵源。實鑒始領",
    "T55n2145_009:0061b25": "終之水鏡。光宣佛慧之日月者也。夫致弘不",
    "T55n2145_009:0061b26": "可以言象窮。道玄不可以名數極。故文約而",
    "T55n2145_009:0061b27": "義豐。詞婉而旨弘。兆百行開于心轍。啟八",
    "T55n2145_009:0061b28": "萬舉其一隅。非夫探鉤玄亹研機。孰能亢貞",
    "T55n2145_009:0061b29": "鑒敬於希微。開拔英悟返于三隅者哉。悲夫",
    "T55n2145_009:0061c01": "守習之迷。雖服膺舊聞不翫斯要。譬負日月",
    "T55n2145_009:0061c02": "而彌昏。面玄津而莫濟矣。當請彌而攉焉。",
    "T55n2145_009:0061c03": "夫舉高必詣遠。致深則興玄。故廓六天以妙",
    "T55n2145_009:0061c04": "處。引法雲以勝眾。蓋非勝無以扣其玄處。非",
    "T55n2145_009:0061c05": "妙不足光其道。道光要有方。玄扣必得人。故",
    "T55n2145_009:0061c06": "位妙處以殊方則境絕眾穢。開玄肆以引眾",
    "T55n2145_009:0061c07": "則英彥蓋時。處極六天則實映七珍。眾舉法",
    "T55n2145_009:0061c08": "靈則體鏡九宅。廓六變以開運。朗耀世之宏",
    "T55n2145_009:0061c09": "觀。叩三說以開奧。撫玄中之統韻。發五請",
    "T55n2145_009:0061c10": "以宣到。慮眾誠以彌淳。遞二七以運感。互",
    "T55n2145_009:0061c11": "交用於玄端開。神轍于三轉之際。兆靈覺於",
    "T55n2145_009:0061c12": "九識之淵。匹夫眾經以比興固不得同日而",
    "T55n2145_009:0061c13": "語。開八萬以辯用焉。可共劫而言非。夫體",
    "T55n2145_009:0061c14": "苞三義道總兩端。孰有若斯之弘哉。孰有若",
    "T55n2145_009:0061c15": "斯之弘哉。以此而斷。其道淵矣。其致玄矣。夫",
    "T55n2145_009:0061c16": "以金剛之幽殖總神辯以居用。猶日不可",
    "T55n2145_009:0061c17": "究其深。況自降慈者乎。然道不獨運。弘必",
    "T55n2145_009:0061c18": "由人。故令千載之下靈液有寄焉。夫外國法",
    "T55n2145_009:0061c19": "師究摩羅耆婆者。挺天悟於命世。邁英風于",
    "T55n2145_009:0061c20": "季俗。乘冥寄而孤遊。因秦運以弘道。撫玄節",
    "T55n2145_009:0061c21": "於希聲。暢微言于象外。可以祛故納新。非",
    "T55n2145_009:0061c22": "擬三益悟宗。入轍幾于過半。運啟其願彌遭",
    "T55n2145_009:0061c23": "其會。以鉛礫之質廁南金之肆。誠悟無返三",
    "T55n2145_009:0061c24": "之機。思無稽玄之謀。然在聞賞事庶無惑",
    "T55n2145_009:0061c25": "焉。故撫經靜慮感尋疇昔。每苦其文約而致",
    "T55n2145_009:0061c26": "弘。言婉而旨玄使靈燭映于隱數。大宗昧于",
    "T55n2145_009:0061c27": "褊文。神標繇是以權範。玄風自茲用澆。淳至",
    "T55n2145_009:0061c28": "于閑詣靖惟扣膺津門則何常不遙。然長慨",
    "T55n2145_009:0061c29": "撫頹薄以興懷哉。故遂撰記上聞略為注釋。",
    "T55n2145_009:0062a01": "豈曰淵壑之待晨露。蓋以申其用己之心",
    "T55n2145_009:0062a02": "耳。庶後來明哲有以引而補焉。",
    "T55n2145_009:0062a03": "漸備經十住胡名并書敘第三",
    "T55n2145_009:0062a04": "未詳作者",
    "T55n2145_009:0062a05": "波牟提陀晉曰一住維摩羅晉曰二住波",
    "T55n2145_009:0062a06": "披迦羅晉曰三住阿至摸晉曰四住頭闍",
    "T55n2145_009:0062a07": "耶晉曰五住阿比目佉晉曰六住頭羅迦",
    "T55n2145_009:0062a08": "摩晉曰七住阿遮羅晉曰八住抄頭摩提",
    "T55n2145_009:0062a09": "晉曰九住曇摩彌迦晉曰十住",
    "T55n2145_009:0062a10": "漸備經晉曰十住名。",
    "T55n2145_009:0062a11": "第一住名悅豫第二住名離垢第三住名",
    "T55n2145_009:0062a12": "興光第四住名輝耀第五住名難勝第",
    "T55n2145_009:0062a13": "六住名目前第七住名玄妙第八住名不",
    "T55n2145_009:0062a14": "動第九住名善哉意第十住名法雨",
    "T55n2145_009:0062a15": "漸備經十住行。",
    "T55n2145_009:0062a16": "第一住今忘第二住說誡行第三住說十",
    "T55n2145_009:0062a17": "二門五通事第四住說三十七品事第五",
    "T55n2145_009:0062a18": "住說四諦事第六住說十二因緣事第七",
    "T55n2145_009:0062a19": "住說權智事第八住說神足變化事第九",
    "T55n2145_009:0062a20": "住說神足教化事第十住亦說神足教化事",
    "T55n2145_009:0062a21": "漸備經護公以元康七年出之。其經有五卷",
    "T55n2145_009:0062a22": "五萬餘言。第一卷說一住事。今無此一卷。今",
    "T55n2145_009:0062a23": "現有二住以上至十住為十品。",
    "T55n2145_009:0062a24": "漸備經十住與本業大品異。說事委悉於本",
    "T55n2145_009:0062a25": "業大品。不知何以曀於涼州。昔涼州諸道士",
    "T55n2145_009:0062a26": "釋教道竺法彥義。斯二道士普皆博學。以",
    "T55n2145_009:0062a27": "經法為意。不知何以不集此經。又亦不聞其",
    "T55n2145_009:0062a28": "有所說。始知博聞之難為人興顯經。且亦是",
    "T55n2145_009:0062a29": "大經。說事廣大義理幽深。乃是眾經之美望。",
    "T55n2145_009:0062b01": "辭敘茂贍真有奇聞。而帛法巨亦是博學道",
    "T55n2145_009:0062b02": "士。昔鄴中亦與周旋。不知何以復不集此經。",
    "T55n2145_009:0062b03": "又不聞其言。博聞強記信難有。護公出須賴",
    "T55n2145_009:0062b04": "經。雖不見恒聞彥說之。張天錫更出首楞嚴。",
    "T55n2145_009:0062b05": "故當應委於先者。元康七年十一月二十一",
    "T55n2145_009:0062b06": "日沙門法護。在長安市西寺中出漸備經。手",
    "T55n2145_009:0062b07": "執胡本譯為晉言。護公菩薩人也。尋其餘音",
    "T55n2145_009:0062b08": "遺迹。使人仰之彌遠。夫諸方等無生諸三昧",
    "T55n2145_009:0062b09": "經類多。此公所出。真眾生之冥梯。大品出來",
    "T55n2145_009:0062b10": "雖數十年。先出諸公略不縷習。不解諸公何",
    "T55n2145_009:0062b11": "以爾。諸公才明過人。當能留心思研心以為",
    "T55n2145_009:0062b12": "至業者。故當極有所得先出諸公。故恨大蘭",
    "T55n2145_009:0062b13": "於文句殊多可恨。大品頃來東西諸講習無",
    "T55n2145_009:0062b14": "不以為業。於文句猶不同覺其轉深。但才分",
    "T55n2145_009:0062b15": "有限思尋有極。幽旨作非短思所盡。然文句",
    "T55n2145_009:0062b16": "故可力為方欲研之。窮此一生冀有微補。漸",
    "T55n2145_009:0062b17": "備經恨不得上一卷。冀因緣冥中之助忽復得",
    "T55n2145_009:0062b18": "之。漸備所說十住位分眾行各有階級。目下",
    "T55n2145_009:0062b19": "殊異於眾經。方欲根悉研尋之如今芒芒猶",
    "T55n2145_009:0062b20": "涉大海。不知第一住中何說。彼或有因緣信",
    "T55n2145_009:0062b21": "使君不可不持。作意盡尋求之理。大品上兩",
    "T55n2145_009:0062b22": "卷若有可尋之階。亦勤以為意。護公出光讚。",
    "T55n2145_009:0062b23": "計在放光前九年。不九年當八年。不知何以",
    "T55n2145_009:0062b24": "遂逸在涼州不行於世。尋出經時。乃在長安",
    "T55n2145_009:0062b25": "出之。而都不流行。乃不知其故。吾往在河北。",
    "T55n2145_009:0062b26": "唯見一卷經。後記云。十七章。年號日月亦與",
    "T55n2145_009:0062b27": "此記同。但不記處所。所以為異。然出經時人",
    "T55n2145_009:0062b28": "云聶承遠筆受。帛元信沙門法度此人。皆長",
    "T55n2145_009:0062b29": "安人也。以此推之。略當必在長安出。此經",
    "T55n2145_009:0062c01": "胡本。亦言于闐沙門祇多羅所齎來也。此同",
    "T55n2145_009:0062c02": "如慧常等涼州來疏。正似涼州出。未詳其故。",
    "T55n2145_009:0062c03": "或乃護公在長安時。經未流宣唯持至涼州。",
    "T55n2145_009:0062c04": "未能乃詳審。泰元元年歲在丙子五月二十",
    "T55n2145_009:0062c05": "四日此經達襄陽。釋慧常以酉年因此經寄",
    "T55n2145_009:0062c06": "互市人康兒展轉至長安。長安安法華遣人",
    "T55n2145_009:0062c07": "送至互市。互市人送達襄陽。付沙門釋道",
    "T55n2145_009:0062c08": "安。襄陽時齊僧有三百人。使釋僧顯寫送與",
    "T55n2145_009:0062c09": "楊州道人竺法汰。漸備經。以泰元元年十月",
    "T55n2145_009:0062c10": "三日達襄陽。亦是慧常等所送。與光讚俱來。",
    "T55n2145_009:0062c11": "頃南鄉間人留寫。故不與光讚俱至耳。首楞",
    "T55n2145_009:0062c12": "嚴須賴。並皆與漸備俱至。涼州道人釋慧常。",
    "T55n2145_009:0062c13": "歲在壬申。於內苑寺中寫此經。以酉年因寄。",
    "T55n2145_009:0062c14": "至子年四月二十三日達襄陽。首楞嚴經事",
    "T55n2145_009:0062c15": "事多於先者。非第一第二第九。此章最多近",
    "T55n2145_009:0062c16": "三四百言許。於文句極有所益。須羅經亦復",
    "T55n2145_009:0062c17": "小多。能有佳處。云有五百戒。不知何以不至。",
    "T55n2145_009:0062c18": "此乃最急。四部不具。於大化有所闕。般若經",
    "T55n2145_009:0062c19": "乃以善男子善女人為教首。而戒立行之本",
    "T55n2145_009:0062c20": "百行之始。猶樹之有根。常以為深恨。若有緣",
    "T55n2145_009:0062c21": "便盡訪求之理。先胡本有至信。因之勿零落。",
    "T55n2145_009:0062c22": "菩薩善戒菩薩地持二經記第四",
    "T55n2145_009:0062c23": "僧祐撰",
    "T55n2145_009:0062c24": "祐尋舊錄。此經十卷。是宋文帝世。三藏法師",
    "T55n2145_009:0062c25": "求那跋摩。於京都譯出。經文云。此經名善戒。",
    "T55n2145_009:0062c26": "名菩薩地。名菩薩毘尼摩夷。名如來藏。名一",
    "T55n2145_009:0062c27": "切善法根本。名安樂國。名諸波羅蜜聚。凡有",
    "T55n2145_009:0062c28": "七名。第一卷先出優波離問受戒法。第二卷",
    "T55n2145_009:0062c29": "始方有如是我聞。次第列品乃至三十。而復",
    "T55n2145_009:0063a01": "有別本題為菩薩地經。檢此兩本。文句悉同。",
    "T55n2145_009:0063a02": "唯一兩品分品品名小小有異。義亦不殊。既",
    "T55n2145_009:0063a03": "更不見有異人重出。推之應是一經。而諸品",
    "T55n2145_009:0063a04": "亂雜前後參差。菩薩地本分為三段。第一段",
    "T55n2145_009:0063a05": "十八品。第二段有四品。第三段有八品。未詳",
    "T55n2145_009:0063a06": "兩本孰是三藏所出正本也。",
    "T55n2145_009:0063a07": "又菩薩地持經八卷。有二十七品。亦分三段。",
    "T55n2145_009:0063a08": "第一段十八品。第二段四品。第三段五品。是",
    "T55n2145_009:0063a09": "晉安帝世。曇摩懺。於西涼州譯出。經首禮",
    "T55n2145_009:0063a10": "敬三寶。無如是我聞。似撰集佛語文中不出",
    "T55n2145_009:0063a11": "有異名。而今此本或題云菩薩戒經。或題云",
    "T55n2145_009:0063a12": "菩薩地經。與三藏所出菩薩善戒經。二文雖",
    "T55n2145_009:0063a13": "異五名相涉。故同一記。又此二經明義相類。",
    "T55n2145_009:0063a14": "根本似是一經。異國人出。故成別部也。並次",
    "T55n2145_009:0063a15": "第明六度。品名多同。製辭各異。祐見菩薩地",
    "T55n2145_009:0063a16": "經一本。其第四卷第十戒品。乃是地持經中",
    "T55n2145_009:0063a17": "戒品。又少第九施品。當是曝曬誤雜。後人不",
    "T55n2145_009:0063a18": "悉。便爾傳寫。其本脫多恐方亂惑。若細尋內",
    "T55n2145_009:0063a19": "題。了然可見。若有菩薩地經闕無第九施品",
    "T55n2145_009:0063a20": "者。即是誤本也。",
    "T55n2145_009:0063a21": "大集虛空藏無盡意三經記第五",
    "T55n2145_009:0063a22": "僧祐撰",
    "T55n2145_009:0063a23": "祐尋舊錄。大集經。是晉安帝世。天竺沙門曇",
    "T55n2145_009:0063a24": "摩懺。於西涼州譯出。有二十九卷。首尾有",
    "T55n2145_009:0063a25": "十二段。說共成一經。第一瓔珞品。第二陀羅",
    "T55n2145_009:0063a26": "尼自在王。第三寶女。第四不眴。第五海慧。第",
    "T55n2145_009:0063a27": "六無言。第七不可說。第八虛空藏。第九寶幢。",
    "T55n2145_009:0063a28": "第十虛空目。第十一寶髻。第十二無盡意。更",
    "T55n2145_009:0063a29": "不見異人別譯。而今別部唯有二十四卷。",
    "T55n2145_009:0063b01": "尋其經文餘悉同。唯不可說菩薩品後寶幢",
    "T55n2145_009:0063b02": "分前。中間闕無虛空藏所問品五卷。又經唯",
    "T55n2145_009:0063b03": "盡寶髻菩薩品。復無最末無盡意所說不可",
    "T55n2145_009:0063b04": "思議品四卷。略無二品九卷。分所餘二十卷",
    "T55n2145_009:0063b05": "為二十四卷耳。",
    "T55n2145_009:0063b06": "又尋兩本。並以海慧菩薩品為第五。越至無",
    "T55n2145_009:0063b07": "言菩薩品第七。無第六品。未詳所以。",
    "T55n2145_009:0063b08": "又撿錄。別有大虛空藏經五卷成者。即此經",
    "T55n2145_009:0063b09": "虛空藏品。當是時世有益甄為異部。又別無",
    "T55n2145_009:0063b10": "盡意經四卷成者。亦是此經末無盡意品也。",
    "T55n2145_009:0063b11": "但護公錄復出無盡意經四卷。未詳與此本",
    "T55n2145_009:0063b12": "同異。",
    "T55n2145_009:0063b13": "如來大哀經記第六未詳作者",
    "T55n2145_009:0063b14": "元康元年七月七日。燉煌菩薩支法護。手執",
    "T55n2145_009:0063b15": "胡經。經名如來大哀。口授聶承遠道真正書",
    "T55n2145_009:0063b16": "晉言。以其年八月二十三日訖。護親自覆挍。",
    "T55n2145_009:0063b17": "當令大法光顯流布。其有攬者。疾得總持暢",
    "T55n2145_009:0063b18": "澤妙法。",
    "T55n2145_009:0063b19": "長阿含經序第七釋僧肇作",
    "T55n2145_009:0063b20": "夫宗極絕於稱謂。賢聖以之冲默。玄旨非言",
    "T55n2145_009:0063b21": "不傳。釋迦所以致教。是以如來出世。大教有",
    "T55n2145_009:0063b22": "三。約身口則防之以禁律。明善惡則導之以",
    "T55n2145_009:0063b23": "契經。演幽微則辯之以法相。然則三藏之作",
    "T55n2145_009:0063b24": "也。本於殊應。會之有宗則異途同趣矣。禁律",
    "T55n2145_009:0063b25": "律藏也。四分十誦。法相阿毘曇藏也。四分五",
    "T55n2145_009:0063b26": "誦。契經四阿含藏也。增一阿含四分八誦。中",
    "T55n2145_009:0063b27": "阿含四分五誦。雜阿含四分十誦。此長阿含",
    "T55n2145_009:0063b28": "四分四誦。合三十經以為一部。阿含秦言法",
    "T55n2145_009:0063b29": "歸。法歸者。蓋是萬善之淵府。總持之林苑。其",
    "T55n2145_009:0063c01": "為典也。淵博弘富溫而彌曠。明宣禍福賢愚",
    "T55n2145_009:0063c02": "之迹。割判真偽異濟之原。歷記古今成敗之",
    "T55n2145_009:0063c03": "數。墟域二儀品物之倫。道無不由法無不在。",
    "T55n2145_009:0063c04": "譬彼巨海百川所歸。故以法歸為名。開析修",
    "T55n2145_009:0063c05": "途所記長遠。故以長為目。翫茲典者長迷頓",
    "T55n2145_009:0063c06": "曉。邪正難辯顯如晝夜。報應冥昧照若影",
    "T55n2145_009:0063c07": "嚮。劫數雖遼近猶朝夕。六合雖曠現若目",
    "T55n2145_009:0063c08": "前。斯可謂朗火明於幽室。慧五目於眾瞽。",
    "T55n2145_009:0063c09": "不[門@視]戶牖而智無不周矣。大秦天王。滌除玄",
    "T55n2145_009:0063c10": "攬高韻獨邁。恬智交養道世俱濟。每懼微言",
    "T55n2145_009:0063c11": "翳於殊俗。以右將軍使者司隷挍尉晉公姚",
    "T55n2145_009:0063c12": "爽。質直清柔玄心超詣。尊尚大法妙悟自然。",
    "T55n2145_009:0063c13": "上特留懷每任以法事。以弘始十二年歲上",
    "T55n2145_009:0063c14": "章掩茂。請罽賓三藏沙門佛陀耶舍。出律藏",
    "T55n2145_009:0063c15": "四分四十卷。十四年訖。十五年歲昭陽奮",
    "T55n2145_009:0063c16": "若。出此長阿含訖。涼州沙門佛念為譯。秦國",
    "T55n2145_009:0063c17": "道士道含筆受。時集京夏名勝沙門於宅",
    "T55n2145_009:0063c18": "第挍定。恭承法言敬無差舛。蠲華崇朴務存",
    "T55n2145_009:0063c19": "聖旨。余以嘉遇猥參聽次。雖無翼善之功。而",
    "T55n2145_009:0063c20": "豫親承之末。故略記時事以示來覽焉。",
    "T55n2145_009:0063c21": "中阿鋡經序第八釋道慈",
    "T55n2145_009:0063c22": "中阿鋡經記云。昔釋法師。於長安出中阿",
    "T55n2145_009:0063c23": "鋡增一阿毘曇廣說僧伽羅叉阿毘曇心婆",
    "T55n2145_009:0063c24": "須蜜三法度二眾從解脫緣。此諸經律凡百",
    "T55n2145_009:0063c25": "餘萬言。並違本失旨名不當實。依悕屬辭句",
    "T55n2145_009:0063c26": "味亦差。良由譯人造次未善晉言故使爾耳。",
    "T55n2145_009:0063c27": "會燕秦交戰關中大亂。於是良匠背世。故以",
    "T55n2145_009:0063c28": "弗獲改正。乃經數年至關東小清。冀州道人",
    "T55n2145_009:0063c29": "釋法和。罽賓沙門僧伽提和。招集門徒俱遊",
    "T55n2145_009:0064a01": "洛邑。四五年中研講。遂精其人漸曉漢語。然",
    "T55n2145_009:0064a02": "後乃知先之失也。於是和乃追恨先失。即從",
    "T55n2145_009:0064a03": "提和更出阿毘曇及廣說也。自是之後。此諸",
    "T55n2145_009:0064a04": "經律漸皆譯正。唯中阿鋡僧伽羅叉婆須蜜",
    "T55n2145_009:0064a05": "從解脫緣。未更出耳。會僧伽提和進遊京師。",
    "T55n2145_009:0064a06": "應運流化法施江左。于時晉國大長者尚書",
    "T55n2145_009:0064a07": "令衛將軍東亭侯優婆塞王元琳。常護持正",
    "T55n2145_009:0064a08": "法以為己任。即檀越也。為出經故造立精舍。",
    "T55n2145_009:0064a09": "延請有道釋慧持等義學沙門四十許人。施",
    "T55n2145_009:0064a10": "諸所安四事無乏。又豫請經師僧伽羅叉。長",
    "T55n2145_009:0064a11": "供數年。然後乃以晉隆安元年丁酉之歲十",
    "T55n2145_009:0064a12": "一月十日。於楊州丹楊郡。建康縣界在其精",
    "T55n2145_009:0064a13": "舍更出此中阿鋡。請罽賓沙門僧伽羅叉令",
    "T55n2145_009:0064a14": "講胡本。請僧伽提和轉胡為晉。豫州沙門",
    "T55n2145_009:0064a15": "道慈筆受吳國李寶唐化共書。至來二年戊",
    "T55n2145_009:0064a16": "戌之歲六月二十五日。草本始訖。此中阿鋡",
    "T55n2145_009:0064a17": "凡有五誦。都十八品。有二百二十二經。合五",
    "T55n2145_009:0064a18": "十一萬四千八百二十五字。分為六十卷。時",
    "T55n2145_009:0064a19": "遇國大難未即正書。乃至五年辛丑之歲。方",
    "T55n2145_009:0064a20": "得正寫挍定流傳。其人傳譯。准之先出大有",
    "T55n2145_009:0064a21": "不同。於此二百二十二經中。若委靡順從則",
    "T55n2145_009:0064a22": "懼失聖旨。若從本制名類多異。舊則逆忤先",
    "T55n2145_009:0064a23": "習不愜眾情。是以其人不得自專。時有改本",
    "T55n2145_009:0064a24": "從舊名耳。然五部異同孰知其正。而道慈愚",
    "T55n2145_009:0064a25": "意怏怏於違本。故諸改名者皆抄出注下。新",
    "T55n2145_009:0064a26": "舊兩存別為一卷。與目錄相連以示於後。將",
    "T55n2145_009:0064a27": "來諸賢令知同異。得更採訪。脫遇高明外國",
    "T55n2145_009:0064a28": "善晉梵方言者。訪其得失刊之從正。",
    "T55n2145_009:0064a29": "增一阿含序第九釋道安作",
    "T55n2145_009:0064b01": "四阿含義同中阿含。首以明其指不復重序",
    "T55n2145_009:0064b02": "也。增一阿含者。皆法條貫以數相次也。數",
    "T55n2145_009:0064b03": "終十今加其一。故曰增一也。且數數皆增。",
    "T55n2145_009:0064b04": "以增為義也。其為法也。多錄禁律繩墨切厲。",
    "T55n2145_009:0064b05": "乃度世撿括也外國巖岫之士江海之人。",
    "T55n2145_009:0064b06": "於四阿含多詠味茲焉。有外國沙門曇摩難",
    "T55n2145_009:0064b07": "提者。兜佉勒國人也。齠齓出家。孰與廣聞誦。",
    "T55n2145_009:0064b08": "二阿含溫故日新。周行諸國無土不涉。以秦",
    "T55n2145_009:0064b09": "建元二十年來詣長安。外國鄉人咸皆善之。",
    "T55n2145_009:0064b10": "武威太守趙文業。求令出焉。佛念譯傳曇嵩",
    "T55n2145_009:0064b11": "筆受。歲在甲申夏出。至來年春乃訖。為四十",
    "T55n2145_009:0064b12": "一卷。分為上下部。上部二十六卷。全無遺忘。",
    "T55n2145_009:0064b13": "下部十五卷。失其錄偈也。余與法和共考正",
    "T55n2145_009:0064b14": "之。僧略僧茂助挍漏失。四十日乃了。此年",
    "T55n2145_009:0064b15": "有阿城之役伐鼓近郊。而正專在斯業之中。",
    "T55n2145_009:0064b16": "全具二阿含一百卷鞞婆沙婆和須蜜僧伽羅",
    "T55n2145_009:0064b17": "剎傳。此五大經。自法東流出經之優者也。四",
    "T55n2145_009:0064b18": "阿含四十應真之所集也。十人撰一部。題其",
    "T55n2145_009:0064b19": "起書為錄偈焉。懼法留世久遺逸散落也。斯",
    "T55n2145_009:0064b20": "土前出諸經班班有其中者。今為二阿含。各",
    "T55n2145_009:0064b21": "為新錄一卷。全其故目注其得失。使見經尋",
    "T55n2145_009:0064b22": "之差易也。合上下部四百七十二經。凡諸學",
    "T55n2145_009:0064b23": "士撰此二阿含。其中往往有律語。外國不通",
    "T55n2145_009:0064b24": "與沙彌白衣共視也。而今已後。幸共護也",
    "T55n2145_009:0064b25": "使與律同。此乃茲邦之急者也。斯諄諄之誨。",
    "T55n2145_009:0064b26": "幸勿藐藐聽也。廣見而不知護禁。乃是學士",
    "T55n2145_009:0064b27": "通中創也。中本起康孟祥出出大愛道品。乃",
    "T55n2145_009:0064b28": "不知是禁經比丘尼法堪慊切直割而去之。",
    "T55n2145_009:0064b29": "此乃是大鄙可痛恨者也。此二經有力道士。",
    "T55n2145_009:0064c01": "乃能見當以著心焉。如其輕忽不以為意者。",
    "T55n2145_009:0064c02": "幸我同志鳴鼓攻之可也。",
    "T55n2145_009:0064c03": "四阿鋡暮抄序第十未詳作者",
    "T55n2145_009:0064c04": "阿鋡暮者秦言趣無也。阿難既出十二部經。",
    "T55n2145_009:0064c05": "又採撮其要逕至道法。為四阿鋡暮與阿毘",
    "T55n2145_009:0064c06": "曇及律並為三藏焉。身毒學士以為至德未",
    "T55n2145_009:0064c07": "墜於地也。有阿羅漢。名婆素跋陀。抄其膏腴",
    "T55n2145_009:0064c08": "以為一部。九品四十六葉。斥重去復文約義",
    "T55n2145_009:0064c09": "豐。真可謂經之瓔鬘也。百行美妙辨是與",
    "T55n2145_009:0064c10": "非。莫不悉載也。優奧深富行之能事畢矣。",
    "T55n2145_009:0064c11": "有外國沙門。字因提麗。先齎詣前部國。祕之",
    "T55n2145_009:0064c12": "佩身不以示人。其王彌第求得諷之。遂得布",
    "T55n2145_009:0064c13": "此。余以壬午之歲八月。東省先師寺廟。於鄴",
    "T55n2145_009:0064c14": "寺令鳩摩羅佛提執胡本。佛念佛護為譯。",
    "T55n2145_009:0064c15": "僧導曇究僧叡筆受。至冬十一月乃訖。此歲",
    "T55n2145_009:0064c16": "夏出阿毘曇。冬出此經。一年之中。具二藏也。",
    "T55n2145_009:0064c17": "深以自幸。但恨八九之年始遇斯經。恐韋編",
    "T55n2145_009:0064c18": "未絕不終其業耳。若加數年將無大過也。近",
    "T55n2145_009:0064c19": "勅譯人直令轉胡為秦。解方言而已。經之文",
    "T55n2145_009:0064c20": "質所不敢易也。又有懸數懸事。皆訪其人為",
    "T55n2145_009:0064c21": "注其下。時復以意消息者為章。章注修妬",
    "T55n2145_009:0064c22": "路者。其人注解別經本也。其有直言修妬路",
    "T55n2145_009:0064c23": "者。引經證非注解也。",
    "T55n2145_009:0064c24": "優婆塞戒經記第十一出經後記",
    "T55n2145_009:0064c25": "太歲在丙寅夏四月二十三日。河西王世子撫",
    "T55n2145_009:0064c26": "軍將軍錄尚書事大沮渠興國。與諸優婆塞",
    "T55n2145_009:0064c27": "等五百餘人。共於都城之內。請天竺法師曇",
    "T55n2145_009:0064c28": "摩讖譯。此在家菩薩戒。至秋七月二十三日",
    "T55n2145_009:0064c29": "都訖。秦沙門道養筆受。願此功德令國祚無",
    "T55n2145_009:0065a01": "窮。將來之世值遇彌勒。初聞悟解逮無生忍。",
    "T55n2145_009:0065a02": "十方有識咸同斯誓。",
    "T55n2145_009:0065a03": "菩提經注序第十二釋僧馥",
    "T55n2145_009:0065a04": "夫萬法無相而有二諦。聖人無知而有二名。",
    "T55n2145_009:0065a05": "二諦者。俗也道也。二名者。權也智也。二名以",
    "T55n2145_009:0065a06": "語默為稱。二諦以緣性為言。緣性兩陳而其",
    "T55n2145_009:0065a07": "實不乖。語默誠異而幽旨莫二。故般若經曰",
    "T55n2145_009:0065a08": "色即是空空即是色。見緣起為見法也。菩提",
    "T55n2145_009:0065a09": "經者。諸佛之要藏。十住之營統。其文雖約。而",
    "T55n2145_009:0065a10": "義貫眾典。其旨雖玄曉然易攬。猶日月麗天",
    "T55n2145_009:0065a11": "則群像自朗。示之一隅則三方自釋也。經之",
    "T55n2145_009:0065a12": "為體。論緣性則以二諦為宗。語玄會則以權",
    "T55n2145_009:0065a13": "智為主。言菩提則以無得為玄。明發意則以",
    "T55n2145_009:0065a14": "冥期為妙。婉約而弘深。莫不備矣。耆婆法師",
    "T55n2145_009:0065a15": "入室之祕說也。親承者寡。故罕行世。家師",
    "T55n2145_009:0065a16": "順得之。於始會。余雖不敏謬聞於第五十。性",
    "T55n2145_009:0065a17": "疎多漏。故事語而書紳。豈曰注解自貽來哂。",
    "T55n2145_009:0065a18": "庶同乎我者領之文外耳。",
    "T55n2145_009:0065a19": "關中出禪經序第十三僧叡法師",
    "T55n2145_009:0065a20": "禪法者。向道之初門。泥洹之津徑也。此土先",
    "T55n2145_009:0065a21": "出修行大小十二門大小安般。雖是其事既",
    "T55n2145_009:0065a22": "不根悉。又無受法。學者之戒蓋闕如也。究",
    "T55n2145_009:0065a23": "摩羅法師。以辛丑之年十二月二十日。自姑",
    "T55n2145_009:0065a24": "臧至常安。予即以其月二十六日。從受禪",
    "T55n2145_009:0065a25": "法。既蒙啟授。乃知學有成准法有成條。首",
    "T55n2145_009:0065a26": "楞嚴經云。人在山中學道。無師道終不成。是",
    "T55n2145_009:0065a27": "其事也。尋蒙抄撰眾家禪要。得此三卷。初四",
    "T55n2145_009:0065a28": "十三偈。是究摩羅羅陀法師所造。後二十",
    "T55n2145_009:0065a29": "偈。是馬鳴菩薩之所造也。其中五門。是婆須",
    "T55n2145_009:0065b01": "蜜僧伽羅叉漚波崛僧伽斯那勒比丘馬鳴羅",
    "T55n2145_009:0065b02": "陀禪要之中。抄集之所出也。六覺中偈。是馬",
    "T55n2145_009:0065b03": "鳴菩薩修習之。以釋六覺也。初觀婬恚癡相",
    "T55n2145_009:0065b04": "及其三門。皆僧伽羅叉之所撰也。息門六事",
    "T55n2145_009:0065b05": "諸論師說也。菩薩習禪法中。後更依持世經",
    "T55n2145_009:0065b06": "益十二因緣一卷要解二卷。別時撰出。夫馳",
    "T55n2145_009:0065b07": "心縱想。則情愈滯而惑愈深繫意念明。則",
    "T55n2145_009:0065b08": "澄鑒朗照而造極彌密。心如水火。擁之聚之。",
    "T55n2145_009:0065b09": "則其用彌全。決之散之。則其勢彌薄。故論云。",
    "T55n2145_009:0065b10": "質微則勢重。質重則勢微。如地質重故勢不",
    "T55n2145_009:0065b11": "如水。水性重故力不如火。火不如風。風不如",
    "T55n2145_009:0065b12": "心。心無形故力無上。神通變化八不思議。心",
    "T55n2145_009:0065b13": "之力也。心力既全。乃能轉昏入明。明雖愈於",
    "T55n2145_009:0065b14": "不明。而明未全也。明全在于忘照。照忘然後",
    "T55n2145_009:0065b15": "無明非明。無明非明。爾乃幾乎息矣。幾乎息",
    "T55n2145_009:0065b16": "矣。慧之功也。故經云。無禪不智無智不禪。然",
    "T55n2145_009:0065b17": "則禪非智不照。照非禪不成。大哉禪智之業。",
    "T55n2145_009:0065b18": "可不務乎。出此經後至弘始九年閏月五日。",
    "T55n2145_009:0065b19": "重求撿挍。懼初受之不審。差之一毫。將有千",
    "T55n2145_009:0065b20": "里之降詳而定之。輒復多有所正既正既",
    "T55n2145_009:0065b21": "備。無間然矣。",
    "T55n2145_009:0065b22": "廬山出修行方便禪經統序第十四",
    "T55n2145_009:0065b23": "釋慧遠",
    "T55n2145_009:0065b24": "夫三業之興以禪智為宗。雖精麁異分而階",
    "T55n2145_009:0065b25": "藉有方。是故發軫分逵塗無亂[跳兆+(轍車)]。革俗成務",
    "T55n2145_009:0065b26": "功不待積。靜復所由則幽緒告微。淵博難究",
    "T55n2145_009:0065b27": "然理不云昧。庶旨統可尋。試略而言。禪非智",
    "T55n2145_009:0065b28": "無以窮其寂。智非禪無以深其照。則禪智之",
    "T55n2145_009:0065b29": "要照寂之謂。其相濟也。照不離寂。寂不離",
    "T55n2145_009:0065b30": "照。感則俱遊。應必同趣。功玄於在用。交養",
    "T55n2145_009:0065c01": "於萬法。其妙物也。運群動以至壹而不有。廓",
    "T55n2145_009:0065c02": "大象於未形而不無。無思無為而無不為。是",
    "T55n2145_009:0065c03": "故洗心靜亂者。以之研慮。悟微入微者。以",
    "T55n2145_009:0065c04": "之窮神也。若乃將入其門機在攝會。理玄數",
    "T55n2145_009:0065c05": "廣道隱於文。則是阿難曲承音詔遇非其人",
    "T55n2145_009:0065c06": "必藏之靈府。何者心無常規其變多方。數無",
    "T55n2145_009:0065c07": "定像待感而應。是故化行天竺緘之有匠。幽",
    "T55n2145_009:0065c08": "關莫開罕[門@視]其廷。從此而觀。理有行藏道不",
    "T55n2145_009:0065c09": "虛授。良有以矣。如來泥曰未久。阿難傳其",
    "T55n2145_009:0065c10": "共行弟子末田地。末田地傳舍那婆斯。此三",
    "T55n2145_009:0065c11": "應真。咸乘至願冥契于昔。功在言外經所不",
    "T55n2145_009:0065c12": "辨。必闇軌元匠孱焉無差。其後有優波崛。弱",
    "T55n2145_009:0065c13": "而超悟。智終世表才高應冥。觸理從簡八萬",
    "T55n2145_009:0065c14": "法藏。所在唯要。五部之分始自於此。因斯",
    "T55n2145_009:0065c15": "而推。固知形運以廢興自兆。神用則幽步無",
    "T55n2145_009:0065c16": "跡。妙動難尋涉麁生異。可不慎乎。可不察乎。",
    "T55n2145_009:0065c17": "自茲已來。感於事變懷其舊典者。五部之學",
    "T55n2145_009:0065c18": "並有其人。咸懼大法將頹理深其慨。遂各述",
    "T55n2145_009:0065c19": "讚禪經以隆盛業。其為教也。無數方便以求",
    "T55n2145_009:0065c20": "寂然。寂乎唯寂。其揆一耳。而尋條求根者眾。",
    "T55n2145_009:0065c21": "統本運末者寡。或將暨而不至。或守方而未",
    "T55n2145_009:0065c22": "變。是故經稱滿願之德。高普事之風。原夫聖",
    "T55n2145_009:0065c23": "旨非徒全其長。亦所以救其短。若然五部殊",
    "T55n2145_009:0065c24": "業存乎其人。人不繼世。道或隆替廢興。有時",
    "T55n2145_009:0065c25": "則互相升降。小大之目其可定乎。又達節善",
    "T55n2145_009:0065c26": "變出處無際。晦名寄跡無聞無示。若斯人者。",
    "T55n2145_009:0065c27": "復不可以名部分。既非名部之所分。亦不出",
    "T55n2145_009:0065c28": "乎其外。別有宗明矣。每慨大教東流禪數尤",
    "T55n2145_009:0065c29": "寡。三業無統斯道殆廢。頃鳩摩耆婆宣馬鳴",
    "T55n2145_009:0066a01": "所述乃有此業。雖其道未融。蓋是為山於一",
    "T55n2145_009:0066a02": "簣。欣時來之有遇感。寄趣於若人。捨夫制勝",
    "T55n2145_009:0066a03": "之論而順不言之辯。遂誓被僧那。以至寂為",
    "T55n2145_009:0066a04": "己任。懷德未忘。故遺訓在茲。其為要也。圖大",
    "T55n2145_009:0066a05": "成於末象。開微言而崇體。悟惑色之悖德。杜",
    "T55n2145_009:0066a06": "六門以寢患。達忿競之傷性。齊彼我以宅心。",
    "T55n2145_009:0066a07": "於是異族同氣幻形告疎。入深緣起見生死",
    "T55n2145_009:0066a08": "際。爾乃闢九關於龍津。超三忍以登位。垢習",
    "T55n2145_009:0066a09": "凝於無生。形累畢於神化。故曰。無所從生靡",
    "T55n2145_009:0066a10": "所不生。於諸所生而無不生。今之所譯出。自",
    "T55n2145_009:0066a11": "達磨多羅與佛大先。其人西域之俊。禪訓之",
    "T55n2145_009:0066a12": "宗。搜集經要勸發大乘。弘教不同。故有詳略",
    "T55n2145_009:0066a13": "之異。達磨多羅。闔眾篇於同道。開一色為恒",
    "T55n2145_009:0066a14": "沙。其為觀也。明起不以生滅不以盡。雖往復",
    "T55n2145_009:0066a15": "無際。而未始出於如。故曰。色不離如。如不離",
    "T55n2145_009:0066a16": "色。色則是如。如則是色。佛大先以為澄源引",
    "T55n2145_009:0066a17": "流。固宜有漸。是以始自二道開甘露門。釋四",
    "T55n2145_009:0066a18": "義以反迷啟歸塗以領會。分別陰界導以正",
    "T55n2145_009:0066a19": "觀。暢散緣起使優劣自辨。然後令原始反終",
    "T55n2145_009:0066a20": "妙尋其極。其極非盡亦非所盡。乃曰。無盡入",
    "T55n2145_009:0066a21": "于如來無盡法門。非夫道冠三乘智通十地。",
    "T55n2145_009:0066a22": "孰能洞玄根於法身。歸宗一於無相。靜無遺",
    "T55n2145_009:0066a23": "照動不離寂者哉。",
    "T55n2145_009:0066a24": "禪要祕密治病經記第十五出經後記",
    "T55n2145_009:0066a25": "河西王從弟大沮渠安陽侯。於于闐國衢摩",
    "T55n2145_009:0066a26": "帝大寺。從天竺比丘大乘沙門佛陀斯那。其",
    "T55n2145_009:0066a27": "人天才特拔諸國獨步。誦半億偈兼明禪法。",
    "T55n2145_009:0066a28": "內外綜博無籍不練。故世人咸曰人中師子。",
    "T55n2145_009:0066a29": "沮渠親面稟受憶誦無滯。以宋孝建二年九",
    "T55n2145_009:0066b01": "月八日。於竹園精舍書出此經。至其月二十",
    "T55n2145_009:0066b02": "五日訖。尼慧濬為檀越。",
    "T55n2145_009:0066b03": "修行地不淨觀經序第十六慧觀法師",
    "T55n2145_009:0066b04": "夫禪典之妙。蓋是三乘之所遊。反迷悟惑者。",
    "T55n2145_009:0066b05": "託幽途以啟真城。塹三業之固宅。廣六度以",
    "T55n2145_009:0066b06": "澄神。散結賊於曠野。研四變以遊心。焰三慧",
    "T55n2145_009:0066b07": "為炬明。浪冲源以殊分。金剛戟以練魔。定",
    "T55n2145_009:0066b08": "慧相和以測真如。是智依定則癡妄虧而霄",
    "T55n2145_009:0066b09": "落。定由智則七淵湛然而淳。清清融九服則",
    "T55n2145_009:0066b10": "玄庭有階。階級相乘則鑪冶成妙。義之本本",
    "T55n2145_009:0066b11": "之有方。尋根傳訓則冥一俱當。雖利鈍有殊",
    "T55n2145_009:0066b12": "濟苦一量。若契會同趣則聖性同照。聖性同",
    "T55n2145_009:0066b13": "照則累患永遼。故知禪智為出世之妙術。實",
    "T55n2145_009:0066b14": "際之義標也。夫禪智之為道。言約理備。究",
    "T55n2145_009:0066b15": "析中道。對治萬法。善惡相乘。迭轉孰止。互",
    "T55n2145_009:0066b16": "有廢興。館[門@視]匠徹。略位其宗。以揆大方。異",
    "T55n2145_009:0066b17": "世同文。上聖為慈悲之主。留法藏於千載。示",
    "T55n2145_009:0066b18": "三異之軌轍。知會通之至階。汰麁蜯於曩",
    "T55n2145_009:0066b19": "劫。曲成眾豔之靈蠙。密典相傳以至今。接有",
    "T55n2145_009:0066b20": "緣以八背。未始失其會。隨機猶掌迴。所謂澹",
    "T55n2145_009:0066b21": "智常寂而不失。照雖高機寂化一用。故能窮",
    "T55n2145_009:0066b22": "諸法寶。擬想玄扉遊志妙極。躡神光於無間",
    "T55n2145_009:0066b23": "者哉。禪典要密。宜對之有宗。若漏失根原",
    "T55n2145_009:0066b24": "則支尋不全。群盲失旨則上慢幽昏。可不懼",
    "T55n2145_009:0066b25": "乎。若能審其本根冥訓道成。實觀會古則萬",
    "T55n2145_009:0066b26": "境齊明。冲途壑爾而融。體玄像於無形。然",
    "T55n2145_009:0066b27": "後知凡聖異流心行無邊。然棄本尋條之士。",
    "T55n2145_009:0066b28": "各以升降小異。俱會其穴。遂迷穴見。偶",
    "T55n2145_009:0066b29": "變其津塗。昏遊長夜永與理隔。不亦哀哉。自",
    "T55n2145_009:0066c01": "頃來禪訓實少尠得其中。每以列形難保",
    "T55n2145_009:0066c02": "遷動不常。便啟誠三寶搜求玄要。依四百論",
    "T55n2145_009:0066c03": "扣其關旨。會遇西來宗匠。綜習大法尋本至",
    "T55n2145_009:0066c04": "終。冥隅一開。千載之下優曇再隆。可不欣乎。",
    "T55n2145_009:0066c05": "遂乃推究高宗承嗣之範。云佛涅槃後阿難",
    "T55n2145_009:0066c06": "曲奉聖旨流行千載。先與同行弟子摩田地。",
    "T55n2145_009:0066c07": "摩田地傳與舍那婆斯。此三應真。大願弘覆",
    "T55n2145_009:0066c08": "冥搆于昔。神超事外慈在寧濟潛行救物偶",
    "T55n2145_009:0066c09": "會無差。佛在世時。有外學五通仙人。往至佛",
    "T55n2145_009:0066c10": "所請求出家。乘俗高勝志存遠寄。便言。若我",
    "T55n2145_009:0066c11": "入道智慧辯才與身子等者。爾乃當於至尊",
    "T55n2145_009:0066c12": "法中修習梵行。佛知其本根於後百年當弘",
    "T55n2145_009:0066c13": "大事。便答仙人。汝今出家。智慧淺薄不及身",
    "T55n2145_009:0066c14": "子。仙人即退。後百年中其人出世。奇識博達",
    "T55n2145_009:0066c15": "遇物開悟。遂出家學道。尋得應真。三明內照",
    "T55n2145_009:0066c16": "六通遠振。辯才無礙摧諸異論。所度人眾其",
    "T55n2145_009:0066c17": "量無邊於諸法藏開託教文。諸賢遂見。乃有",
    "T55n2145_009:0066c18": "五部之異。是化運有方開徹有期。五部既舉",
    "T55n2145_009:0066c19": "則深淺殊風。遂有支流之別。既有其別。可",
    "T55n2145_009:0066c20": "不究本詳而後學耶。此一部典。名為具足清",
    "T55n2145_009:0066c21": "淨法場。傳此法至於罽賓。轉至富若蜜羅。富",
    "T55n2145_009:0066c22": "若蜜羅亦盡諸漏具足六通。後至弟子富若",
    "T55n2145_009:0066c23": "羅。亦得應真。此二人於罽賓中為第一教首。",
    "T55n2145_009:0066c24": "富若蜜羅去世已來五十餘年。弟子去世二",
    "T55n2145_009:0066c25": "十餘年。曇摩多羅菩薩。與佛陀斯那俱共。諮",
    "T55n2145_009:0066c26": "得高勝宣行法本。佛陀斯那化行罽賓。為第",
    "T55n2145_009:0066c27": "三訓首。有於彼來者。親從其受法。教誨見",
    "T55n2145_009:0066c28": "其涅槃。時遺教言。我所化人眾數甚多。入",
    "T55n2145_009:0066c29": "道之徒具有七百。富若羅所訓為教師者十",
    "T55n2145_009:0067a01": "五六人。如今於西域中熾盛教化。受學者眾。",
    "T55n2145_009:0067a02": "曇摩羅從天竺來。以是法要傳與婆陀羅。婆",
    "T55n2145_009:0067a03": "陀羅與佛陀斯那。佛陀斯那愍此旃丹無真",
    "T55n2145_009:0067a04": "習可師。故傳此法本流至東州。亦欲使了其",
    "T55n2145_009:0067a05": "真偽。塗無亂轍成無虛搆。必加厚益斯經所",
    "T55n2145_009:0067a06": "云開四色為分界一色無量緣宗歸部津則",
    "T55n2145_009:0067a07": "發趣。果然其猶朝陽揮首萬類影旋。師子震",
    "T55n2145_009:0067a08": "吼則眾獸伏焉。聖王輪寶諸雄悚然。攬斯",
    "T55n2145_009:0067a09": "法界廓清虛津。入有不惑處無不沈。自非道",
    "T55n2145_009:0067a10": "起群方智鑒玄中。孰能立無言之辯於靈沼",
    "T55n2145_009:0067a11": "之淵。寄言述於七覺之林。可謂無名於所名",
    "T55n2145_009:0067a12": "而物無不名。無形於所形而物無不形。無事",
    "T55n2145_009:0067a13": "於所事而物無不事者哉。",
    "T55n2145_009:0067a14": "勝鬘經序第十七釋慧觀作",
    "T55n2145_009:0067a15": "勝鬘經者。蓋方廣之要略。超昇之洪軌。欲其",
    "T55n2145_009:0067a16": "為教也。創基覆簣而雲峯已搆。冲想一興而",
    "T55n2145_009:0067a17": "淵悟載豁。言踰常訓旨越舊篇。故發心希聖",
    "T55n2145_009:0067a18": "而神儀曜靈。歸無別章而歎德斯備。誠感聲",
    "T55n2145_009:0067a19": "發而尊號響集。然後勒心切戒曠志僧那。善",
    "T55n2145_009:0067a20": "攝靡遺大乘斯御。馳輪幽[跳兆+(轍車)]長驅永路。期",
    "T55n2145_009:0067a21": "運剋終誕登玄極。玄極無二。故萬流歸一。故",
    "T55n2145_009:0067a22": "曰三乘皆入一乘。所謂究竟第一義乘。一誠",
    "T55n2145_009:0067a23": "無辯而義有區分。名由義生。故稱謂屢轉三",
    "T55n2145_009:0067a24": "五之興。蓋由此也。爾其奧也。窮無始之前以",
    "T55n2145_009:0067a25": "明解惑之本。究來際之末挹泥洹之妙。文",
    "T55n2145_009:0067a26": "寡義豐彌綸群籍。宇宙不足以擬其廣。太虛",
    "T55n2145_009:0067a27": "不能以議其量。淵兮其不可測也。廓兮其不",
    "T55n2145_009:0067a28": "可極也。將來本際之源。追反流之極者。必",
    "T55n2145_009:0067a29": "至於此焉。司徒彭城王。殖根遐劫龍現茲生。",
    "T55n2145_009:0067b01": "依跡上台協讚皇極。而神澄世表志光玄猷。",
    "T55n2145_009:0067b02": "聞斯幽典誠期愈曠。凡厥道俗莫不響悅。請",
    "T55n2145_009:0067b03": "外國沙門求那跋陀羅。手執正本口宣梵音。",
    "T55n2145_009:0067b04": "山居苦節通悟息心。釋寶雲譯為宋語。德行",
    "T55n2145_009:0067b05": "諸僧慧嚴等一百餘人。考音詳義以定厥文。",
    "T55n2145_009:0067b06": "大宋元嘉十三年歲次玄枵八月十四日。初",
    "T55n2145_009:0067b07": "轉梵輪。訖于月終。公乃廣寫雲布以澤未洽。",
    "T55n2145_009:0067b08": "將興後世同往高會道場。故略敘法要。以染",
    "T55n2145_009:0067b09": "同暮之懷云爾。",
    "T55n2145_009:0067b10": "勝鬘經序第十八慈法師",
    "T55n2145_009:0067b11": "勝鬘經者。蓋是方等之宗極者也。所以存于",
    "T55n2145_009:0067b12": "千載。功由人弘故得。以元嘉十二年歲在乙",
    "T55n2145_009:0067b13": "亥。有天竺沙門。名功德賢。業素敦尚貫統",
    "T55n2145_009:0067b14": "大乘。遠載胡本來遊上京。庇迹祇洹招學",
    "T55n2145_009:0067b15": "鑽訪才雖不精絕義粗輝揚遂播斯旨乃上",
    "T55n2145_009:0067b16": "簡帝主。于時有優婆塞何尚之居丹楊尹。",
    "T55n2145_009:0067b17": "為佛法檀越。登集京輦敏德名望。便於郡內",
    "T55n2145_009:0067b18": "請出此經。既會賢本心。又謹傳譯字句雖質",
    "T55n2145_009:0067b19": "而理妙淵博。殆非常情所可廟慮。時竺道生",
    "T55n2145_009:0067b20": "義學弟子竺道攸者。少習玄宗偏蒙旨訓。後",
    "T55n2145_009:0067b21": "侍從入廬山溫故傳覆。可謂助鳳耀德者也。",
    "T55n2145_009:0067b22": "法師至元嘉十一年。於講座之上遷神異世。",
    "T55n2145_009:0067b23": "道攸慕深情慟有若天墜。於是奉訣墳壟遂",
    "T55n2145_009:0067b24": "遁臨川。三十許載。經出之後。披尋反覆既悟",
    "T55n2145_009:0067b25": "深旨。仰而歎曰。先師昔義闇與經會。但歲不",
    "T55n2145_009:0067b26": "待人經襲義後。若明匠在世剖析幽賾者。豈",
    "T55n2145_009:0067b27": "不使異經同文解無餘向者哉。輒敢解釋兼",
    "T55n2145_009:0067b28": "翼宣遺訓。故作注解。凡有五卷。時人以為文",
    "T55n2145_009:0067b29": "廣義隱。所以省者息心玄門。至大明四年。孝",
    "T55n2145_009:0067c01": "武皇帝以其師習有承勅出為都邑。法師慈",
    "T55n2145_009:0067c02": "因得諮覲粗問此經首尾。又尋其注意竊謂",
    "T55n2145_009:0067c03": "義然。今聊撮其要解。撰為二卷。庶使後賢共",
    "T55n2145_009:0067c04": "見其旨焉。",
    "T55n2145_009:0067c05": "文殊師利發願經記第十九出經後記",
    "T55n2145_009:0067c06": "晉元熙二年歲在庚申。於楊州鬪場寺禪師",
    "T55n2145_009:0067c07": "新出云。外國四部眾禮佛時。多誦此經以發",
    "T55n2145_009:0067c08": "願求佛道。",
    "T55n2145_009:0067c09": "賢愚經記第二十釋僧祐新撰",
    "T55n2145_009:0067c10": "十二部典。蓋區別法門曠劫因緣。既事照於",
    "T55n2145_009:0067c11": "本生智者得解。亦理資於譬喻賢愚經者。可",
    "T55n2145_009:0067c12": "謂兼此二義矣。河西沙門釋曇學威德等。凡",
    "T55n2145_009:0067c13": "有八僧。結志遊方遠尋經典。於于闐大寺遇",
    "T55n2145_009:0067c14": "般遮于瑟之會。般遮于瑟者。漢言五年一切",
    "T55n2145_009:0067c15": "大眾集也。三藏諸學各弘法寶。說經講律依",
    "T55n2145_009:0067c16": "業而教。學等八僧隨緣分聽。於是競習胡",
    "T55n2145_009:0067c17": "音折以漢義。精思通譯各書所聞。還至高昌",
    "T55n2145_009:0067c18": "乃集為一部。既而踰越流沙齎到涼州。于時",
    "T55n2145_009:0067c19": "沙門釋慧朗。河西宗匠。道業淵博總持方等。",
    "T55n2145_009:0067c20": "以為此經所記源在譬喻。譬喻所明兼載善",
    "T55n2145_009:0067c21": "惡。善惡相翻則賢愚之分也。前代傳經已多",
    "T55n2145_009:0067c22": "譬喻。故因事改名。號曰賢愚焉。元嘉二十二",
    "T55n2145_009:0067c23": "年歲在乙酉。始集此經。京師天安寺沙門釋",
    "T55n2145_009:0067c24": "弘宗者。戒力堅淨志業純白。此經初至。隨師",
    "T55n2145_009:0067c25": "河西。時為沙彌。年始十四。親預斯集躬覩其",
    "T55n2145_009:0067c26": "事。洎梁天監四年。春秋八十有四。凡六十四",
    "T55n2145_009:0067c27": "臘。京師之第一上座也。唯經至中國則七十",
    "T55n2145_009:0067c28": "年矣。祐總集經藏訪訊遐邇。躬往諮問面質",
    "T55n2145_009:0067c29": "其事。宗年耆德峻心直據明。故標講為錄。",
    "T55n2145_009:0068a01": "以示後學焉。",
    "T55n2145_009:0068a02": "八吉祥經記第二十一出經後記",
    "T55n2145_009:0068a03": "八吉祥經。宋元嘉二十九年太歲壬辰正月",
    "T55n2145_009:0068a04": "三日。天竺國大乘比丘釋求那跋陀羅。於荊",
    "T55n2145_009:0068a05": "州城內譯出。此經至其月六日竟使。持節侍",
    "T55n2145_009:0068a06": "中都督荊湘雍益梁寧南北秦八州諸軍事司",
    "T55n2145_009:0068a07": "空荊州刺史領南蠻挍尉南譙王優婆塞劉義",
    "T55n2145_009:0068a08": "宣為檀越。",
    "T55n2145_009:0068a09": "無量義經序第二十二",
    "T55n2145_009:0068a10": "荊州隱士劉虬作",
    "T55n2145_009:0068a11": "無量義經者。取其無相一法廣生眾教含義",
    "T55n2145_009:0068a12": "不貲。故曰無量。夫三界群生隨義而轉。一",
    "T55n2145_009:0068a13": "極正覺任機而通。流轉起滅者。必在苦而希",
    "T55n2145_009:0068a14": "樂。此叩聖之感也。順通示現者。亦施悲而用",
    "T55n2145_009:0068a15": "慈。即救世之應也。根異教殊其階成七。先為",
    "T55n2145_009:0068a16": "波利等說五戒。所謂人天善根一也。次為拘",
    "T55n2145_009:0068a17": "隣等轉四諦。所謂授聲聞乘二也。次為中根",
    "T55n2145_009:0068a18": "演十二因緣。所謂授緣覺乘三也。次為上根",
    "T55n2145_009:0068a19": "舉六波羅蜜。所謂授以大乘四也。眾教宜融",
    "T55n2145_009:0068a20": "群疑須導。次說無量義經。既稱得道差品。復",
    "T55n2145_009:0068a21": "云未顯真實。使發求實之冥機。用開一極之",
    "T55n2145_009:0068a22": "由序五也。故法華接唱顯一除三。順彼求實",
    "T55n2145_009:0068a23": "之心。去此施權之名六也。雖權開而實現猶",
    "T55n2145_009:0068a24": "掩常住之正義。在雙樹而臨崖。乃暢我淨之",
    "T55n2145_009:0068a25": "玄音七也。過斯以往。法門雖多撮其大歸。",
    "T55n2145_009:0068a26": "數盡於此。亦山眾聲不出五音之表。百氏並",
    "T55n2145_009:0068a27": "在六家之內。其無量義經。雖法華首戴其目。",
    "T55n2145_009:0068a28": "而中夏未覩其說。每臨講肆未嘗不廢談而",
    "T55n2145_009:0068a29": "歎。想見斯文。忽有武當山比丘慧表。生自",
    "T55n2145_009:0068b01": "羗胄。偽帝姚略從子。國破之日為晉軍何澹",
    "T55n2145_009:0068b02": "之所得。數歲聰黠。澹之字曰螟蛉。養為假子。",
    "T55n2145_009:0068b03": "俄放出家。便勤苦求道。南北遊尋不擇夷險。",
    "T55n2145_009:0068b04": "以齊建元三年。復訪奇搜祕遠至嶺南。於廣",
    "T55n2145_009:0068b05": "州朝亭寺。遇中天竺沙門曇摩伽陀耶舍。手",
    "T55n2145_009:0068b06": "能隷書口解齊言。欲傳此經未知所授。表便",
    "T55n2145_009:0068b07": "慇懃致請心形俱至。淹歷旬朔僅得一本。仍",
    "T55n2145_009:0068b08": "還嶠北齎入武當。以今永明三年九月十八",
    "T55n2145_009:0068b09": "日。頂戴出山見投弘通。奉覿真文欣敬兼",
    "T55n2145_009:0068b10": "誠。詠歌不足手舞莫宣。輒虔訪宿解抽刷庸",
    "T55n2145_009:0068b11": "思。謹立序注云。",
    "T55n2145_009:0068b12": "自極教應世與俗而差。神道救物稱感成異。",
    "T55n2145_009:0068b13": "玄圃以東號曰太一。罽賓以西字為正覺。",
    "T55n2145_009:0068b14": "東國明殃慶於百年。西域辨休咎於三世。希",
    "T55n2145_009:0068b15": "無之與修空。其揆一也。有欲於無者。既無",
    "T55n2145_009:0068b16": "得無之分。施心於空者。豈有入空之照。而",
    "T55n2145_009:0068b17": "講求釋教者。或謂會理可漸。或謂入空必頓。",
    "T55n2145_009:0068b18": "請試言之。以筌幽寄。立漸者。以萬事之成莫",
    "T55n2145_009:0068b19": "不有漸。堅氷基於履霜。九成作於累土。學人",
    "T55n2145_009:0068b20": "之入空也。雖未員符。譬如斬木去寸無寸",
    "T55n2145_009:0068b21": "去尺無尺。三空稍登寧非漸耶。立頓者。以希",
    "T55n2145_009:0068b22": "善之功莫過觀於法性。法性從緣非有非無。",
    "T55n2145_009:0068b23": "忘慮於非有非無。理照斯一者。乃曰解空。存",
    "T55n2145_009:0068b24": "心於非有非無。境智猶二者。未免於有。有中",
    "T55n2145_009:0068b25": "伏結。非無日損之驗。空上論心。未有入理之",
    "T55n2145_009:0068b26": "効。而言納羅漢於一聽。判無生於終朝。是接",
    "T55n2145_009:0068b27": "誘之言。非稱實之說。妙得非漸理固必然。既",
    "T55n2145_009:0068b28": "二談分路兩意爭途。一去一取莫之或正。尋",
    "T55n2145_009:0068b29": "得旨之匠起自支安。支公之論無生以七住",
    "T55n2145_009:0068c01": "為道慧陰足十住則群方與能在迹斯異語照",
    "T55n2145_009:0068c02": "則一安公之辯異。觀三乘者始匱之因。稱",
    "T55n2145_009:0068c03": "定慧者終成之實。錄此謂始求可隨根。三",
    "T55n2145_009:0068c04": "入解則其慧不二。譬喻亦云。大難既夷乃無",
    "T55n2145_009:0068c05": "有三。險路既息其化即亡。此則名一為三。非",
    "T55n2145_009:0068c06": "有三悟明矣。生公云。道品可以泥洹。非羅漢",
    "T55n2145_009:0068c07": "之名。六度可以至佛。非樹王之謂斬木之喻。",
    "T55n2145_009:0068c08": "木存故尺寸可漸。無生之證。生盡故其照必",
    "T55n2145_009:0068c09": "頓。案三乘名教。皆以生盡照息。去有入空以",
    "T55n2145_009:0068c10": "此為道。不得取象於形器也。今無量義。亦",
    "T55n2145_009:0068c11": "以無相為本。若所證實異豈曰無相。若入照",
    "T55n2145_009:0068c12": "必同寧曰有漸。非漸而云漸。密筌之虛教耳。",
    "T55n2145_009:0068c13": "如來亦云。空拳誑小兒。以此度眾生。微文接",
    "T55n2145_009:0068c14": "麁漸說或允。忘象得意頓義為長。聊舉大較。",
    "T55n2145_009:0068c15": "談者擇焉。",
    "T55n2145_009:0068c16": "譬喻經序第二十三康法邃造",
    "T55n2145_009:0068c17": "譬喻經者。皆是如來隨時方便四說之辭。敷",
    "T55n2145_009:0068c18": "演弘教訓誘之要。牽物引類轉相證據。互明",
    "T55n2145_009:0068c19": "善惡罪福報應。皆可寤心免彼三塗如今所",
    "T55n2145_009:0068c20": "聞億未載一。而前後所寫互多複重。今復撰",
    "T55n2145_009:0068c21": "集事取一篇。以為十卷。比次首尾皆令條別。",
    "T55n2145_009:0068c22": "趣使易了於心無疑。願率土之賢有所遵承。",
    "T55n2145_009:0068c23": "永升福堂為將來基。",
    "T55n2145_009:0068c24": "百句譬喻經記第二十四出經前記",
    "T55n2145_009:0068c25": "永明十年九月十日。中天竺法師求那毘地。",
    "T55n2145_009:0068c26": "出修多羅藏十二部經中抄出譬喻。聚為一",
    "T55n2145_009:0068c27": "部。凡一百事。天竺僧伽斯法師集行大乘。為",
    "T55n2145_009:0068c28": "新學者撰說此經。",
    "T55n2145_009:0068c29": "出三藏記集序卷第九"
}