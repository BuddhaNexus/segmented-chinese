{
    "X33n0625_005:0213b01": "妙法蓮華經演義卷第五之一",
    "X33n0625_005:0213b02": "姚秦三藏法師　鳩摩羅什奉　詔譯",
    "X33n0625_005:0213b03": "天台教觀　一松大師　講錄",
    "X33n0625_005:0213b04": "清　東甌釋氏　曉柔廣和　編定",
    "X33n0625_005:0213b05": "妙法蓮華經安樂行品第十四",
    "X33n0625_005:0213b06": "若論其此品之來由。總因上來持品之中。諸大菩",
    "X33n0625_005:0213b07": "薩。忍力成就之者。則自能於此娑婆濁惡世中。弘",
    "X33n0625_005:0213b08": "通此經。而聲聞人。則便不能。乃發願於他方宣化。",
    "X33n0625_005:0213b09": "以其是初心始行。忍力未充故也。今欲使初心始",
    "X33n0625_005:0213b10": "行菩薩。亦在此土弘經。故文殊為之發請。而如來",
    "X33n0625_005:0213b11": "乃示之於四安樂行。故有此之一品。乃是初心菩",
    "X33n0625_005:0213b12": "薩。此土弘經方軌之文也。然此品中。初則明於身",
    "X33n0625_005:0213b13": "安樂行。後則明於誓願安樂行。中則明於口意安",
    "X33n0625_005:0213b14": "樂行。今則但標安樂行。而不言初之身安樂行。亦",
    "X33n0625_005:0213b15": "不言後之誓願安樂行。亦不言中之口意安樂者。",
    "X33n0625_005:0213b16": "以言初則失之於中後。言後則失之於初中。言中",
    "X33n0625_005:0213b17": "則失於初後。故但標安樂行。則若初後。若中間。皆",
    "X33n0625_005:0213b18": "能攝之故也。言安樂行者。若一往解釋。身無危險。",
    "X33n0625_005:0213b19": "名之曰安。心無憂惱。名之曰樂。自行化他。名之曰",
    "X33n0625_005:0213b20": "行。若尅實而論。則不動名安。不受名樂。如何不動。",
    "X33n0625_005:0213b21": "即名為安。若凡夫念念執著於有。則為有之所動。",
    "X33n0625_005:0213b22": "那得名安。二乘念念執著於空。則為空之所動。那",
    "X33n0625_005:0213b23": "得名安。菩薩念念執著於中。則為中之所動。那得",
    "X33n0625_005:0213b24": "名安。今初心菩薩。若弘此經。則安心於實相。既能",
    "X33n0625_005:0213c01": "安心實相。隨其一切諸法。莫不全體是實。即其有。",
    "X33n0625_005:0213c02": "有是實相。即其空。空是實相。即其中。中是實相。既",
    "X33n0625_005:0213c03": "若有若空若中。無不是實相。有則一切俱有。自不",
    "X33n0625_005:0213c04": "為有之所動。空則一切俱空。自不為空之所動。中",
    "X33n0625_005:0213c05": "則一切俱中。自不為中之所動。故以不動為安。云",
    "X33n0625_005:0213c06": "何不受。即名為樂。若受於苦受樂受。及以不苦不",
    "X33n0625_005:0213c07": "樂受。則於苦受生乎苦苦。於樂受生乎壞苦。於不",
    "X33n0625_005:0213c08": "苦不樂受。生乎行苦。那得名樂。今初心菩薩。弘於",
    "X33n0625_005:0213c09": "此經。則唯安心實相正受。而不受於諸受。所謂既",
    "X33n0625_005:0213c10": "不受於苦受。亦不受於樂受。亦不受於不苦不樂",
    "X33n0625_005:0213c11": "受。若不受樂受。則自無壞苦。不受苦受。則自無苦",
    "X33n0625_005:0213c12": "苦。不受不苦不樂受。則自無行苦。無於苦者。由於",
    "X33n0625_005:0213c13": "不受。故以不受為樂也。既不動而已得於安。不受",
    "X33n0625_005:0213c14": "而已得於樂。則從此而修於自行。自行可成。從此",
    "X33n0625_005:0213c15": "而行於化他。化他亦可得成。故言安樂行品也。△",
    "X33n0625_005:0213c16": "品文分為二。初文殊嘆問。二如來答示。初二。初嘆",
    "X33n0625_005:0213c17": "前。",
    "X33n0625_005:0213c18": "爾時文殊師利法王子。菩薩摩訶薩。白佛言世尊。是",
    "X33n0625_005:0213c19": "諸菩薩。甚為難有。敬順佛故。發大誓願。於後惡世。護",
    "X33n0625_005:0213c20": "持讀說是法華經。",
    "X33n0625_005:0213c21": "初中文殊發問者。如來欲說此經。則為一切眾生。",
    "X33n0625_005:0213c22": "開示悟入佛之知見。非具大智慧者則不能。而文",
    "X33n0625_005:0213c23": "殊乃是實智第一之人。故正宗前以之為酬答。今",
    "X33n0625_005:0213c24": "流通後。還以之為發問。蓋非智不能流通故也。△",
    "X33n0625_005:0214a01": "二問今。",
    "X33n0625_005:0214a02": "世尊菩薩摩訶薩。於後惡世。云何能說是經。",
    "X33n0625_005:0214a03": "謂上諸菩薩。乃是深行忍力成就之者。自能三軌",
    "X33n0625_005:0214a04": "持心。而於此土通經矣。若初心始行菩薩。亦欲於",
    "X33n0625_005:0214a05": "後世此土弘經。除三軌之外。更有何法依之而行。",
    "X33n0625_005:0214a06": "可以弘通此經也。△二如來答示三。初總答。",
    "X33n0625_005:0214a07": "佛告文殊師利。若菩薩摩訶薩。於後惡世。欲說是經。",
    "X33n0625_005:0214a08": "當安住四法。",
    "X33n0625_005:0214a09": "安住四法者。謂初心菩薩。欲於此土弘經。更有何",
    "X33n0625_005:0214a10": "法。然亦無別有法。祗安住是四安樂行。便可於後",
    "X33n0625_005:0214a11": "惡世。此土弘經矣。四法者。即身口意。及以誓願也。",
    "X33n0625_005:0214a12": "然何以欲弘此經。須安住四法者。蓋若能住於身",
    "X33n0625_005:0214a13": "安樂行。則其身正。不令而行。故欲弘此經。當住身",
    "X33n0625_005:0214a14": "安樂行法也。若住於口安樂行。則隨有所說。人皆",
    "X33n0625_005:0214a15": "信受。故欲弘此經。當住口安樂行法也。若住意安",
    "X33n0625_005:0214a16": "樂行。則心無嫉妒諂曲。自感勝人來集。故欲弘此",
    "X33n0625_005:0214a17": "經。當住意安樂行法也。若住誓願安樂行。則能拔",
    "X33n0625_005:0214a18": "一切之苦。能與一切之樂。故欲此弘經。當住誓願",
    "X33n0625_005:0214a19": "安樂行法也。△二別示四。初示身安樂行。二示口",
    "X33n0625_005:0214a20": "安樂行。三示意安樂行。四示誓願安樂行。初為二。",
    "X33n0625_005:0214a21": "初長行。二偈頌。初二。初標舉。",
    "X33n0625_005:0214a22": "一者安住。菩薩行處親近處。能為眾生。演說是經。",
    "X33n0625_005:0214a23": "行處親近處者。二處字。即實際理地也。此之實際",
    "X33n0625_005:0214a24": "理地。乃初心菩薩。欲弘此經者之所當遵行。之所",
    "X33n0625_005:0214b01": "當親近。故言行處親近處也。言行處者。直以一心。",
    "X33n0625_005:0214b02": "緣實諦理。名為行處。謂以實相不思議諦理。而發",
    "X33n0625_005:0214b03": "乎實相不思議觀智。還炤實相諦境。如此以境發",
    "X33n0625_005:0214b04": "乎智。以智炤乎境。境智一如。能所不二。即所謂之",
    "X33n0625_005:0214b05": "行處也。言親近處者。上之行處。乃是直緣諦理。今",
    "X33n0625_005:0214b06": "親近處。乃是以不思議妙智。廣歷諸緣也。諸緣者。",
    "X33n0625_005:0214b07": "即下文約遠論近。約近論近。約非遠非近論近也。",
    "X33n0625_005:0214b08": "此等諸緣。而能以妙智運之。一一皆是實相。相親",
    "X33n0625_005:0214b09": "相近。而不相遠。乃所謂之親近處也。所以兩處字。",
    "X33n0625_005:0214b10": "即實際理地。乃是所觀之境。行與親近三字。乃是",
    "X33n0625_005:0214b11": "能觀之智也。然能觀所觀。亦有二。又不在遠。即介",
    "X33n0625_005:0214b12": "爾一念之心。發之而為能觀。亦即以之而為所觀。",
    "X33n0625_005:0214b13": "能所雖殊。全同一念。纔是菩薩行處親近處。而若",
    "X33n0625_005:0214b14": "境若智。皆不可以思議也。既能住於菩薩之行處。",
    "X33n0625_005:0214b15": "而直緣諦理。復能住菩薩之親近處。而廣歷諸緣。",
    "X33n0625_005:0214b16": "則自行從是可得成就。而更能化他。為諸眾生。廣",
    "X33n0625_005:0214b17": "說此經也。△二釋成二。初釋成行處。二釋成近處。",
    "X33n0625_005:0214b18": "初三。初反徵。",
    "X33n0625_005:0214b19": "文殊師利。云何名菩薩摩訶薩行處。",
    "X33n0625_005:0214b20": "△二解釋。",
    "X33n0625_005:0214b21": "若菩薩摩訶薩。住忍辱地。",
    "X33n0625_005:0214b22": "住忍辱地之四字。乃是總釋。忍即能忍之心。辱即",
    "X33n0625_005:0214b23": "所忍之境。地者即是實相理地。謂雖有能忍所忍",
    "X33n0625_005:0214b24": "之不同。而總一實際理地。故言忍辱。住者。若離了",
    "X33n0625_005:0214c01": "所忍之境。則便無有能忍之心。若離了能忍之心。",
    "X33n0625_005:0214c02": "亦便無有所忍之境。如此全能即所。全所即能。而",
    "X33n0625_005:0214c03": "能所不二。乃非住而住。住於忍辱之地也。然欲弘",
    "X33n0625_005:0214c04": "此經。必須住忍辱地者。以弘此經之時。設有刀杖",
    "X33n0625_005:0214c05": "罵詈等諸障惱。若不住於忍辱之地。則未免為其",
    "X33n0625_005:0214c06": "所動轉。而不能廣為弘通。故須內運慈悲。外觀法",
    "X33n0625_005:0214c07": "空。而住於忍辱之地。則尚不見有能忍之心。況復",
    "X33n0625_005:0214c08": "見有所忍之境。如此則自不為其障惱所動轉。而",
    "X33n0625_005:0214c09": "得廣為弘通矣。故欲弘此經。須住忍辱地也。",
    "X33n0625_005:0214c10": "柔和善順。而不卒暴。心亦不驚。又復於法無所行。而",
    "X33n0625_005:0214c11": "觀諸法如實相。亦不行不分別。",
    "X33n0625_005:0214c12": "此別釋。柔和善順。是釋忍之一字能忍之心也。而",
    "X33n0625_005:0214c13": "不卒暴心亦不驚。是釋辱之一字所忍之境也。又",
    "X33n0625_005:0214c14": "復於法無所行。而觀諸法如實相。是釋地之一字",
    "X33n0625_005:0214c15": "實際理地也。亦不行不分別。是釋住之一字非住",
    "X33n0625_005:0214c16": "而住也。",
    "X33n0625_005:0214c17": "初釋忍字。言柔和善順者。謂隨其所有見思等內",
    "X33n0625_005:0214c18": "障。罵詈等外障。而菩薩只是安心實相之境。而發",
    "X33n0625_005:0214c19": "乎能觀之智。即能觀之智。炤乎所觀之境。而與實",
    "X33n0625_005:0214c20": "相。不相乖違。故言柔和。能觀之智。與實相境。相應",
    "X33n0625_005:0214c21": "相似。故言善順。既與實相不違而順。則有何內外",
    "X33n0625_005:0214c22": "之障而不忍乎。",
    "X33n0625_005:0214c23": "二釋辱字。言而不卒暴心亦不驚者。謂能觀所觀。",
    "X33n0625_005:0214c24": "既其不相違而順。則全境即心。了不為外境所干。",
    "X33n0625_005:0215a01": "故於境而不卒暴。全心即境。了無內心之可得。故",
    "X33n0625_005:0215a02": "心亦不為驚動也。",
    "X33n0625_005:0215a03": "三釋地字。言又復於法無所行而觀諸法如實相",
    "X33n0625_005:0215a04": "者。於法法字。即不生不滅之法。然一切法。雖有生",
    "X33n0625_005:0215a05": "滅。當知生從緣生。而生實非生。滅從緣滅。而滅亦",
    "X33n0625_005:0215a06": "非滅。既一切法。悉從緣生緣滅。而當體非生非滅。",
    "X33n0625_005:0215a07": "則知由能觀之智。故有所觀之境。則所觀境。似從",
    "X33n0625_005:0215a08": "緣生。生實非生也。由所觀之境。故有能觀之智。則",
    "X33n0625_005:0215a09": "能觀之智。亦似從緣生。生實非生也。若離能觀之",
    "X33n0625_005:0215a10": "智。則便無有所觀之境。是所觀境。似從緣滅。滅實",
    "X33n0625_005:0215a11": "非滅也。若離所觀之境。亦無有能觀之智。是能觀",
    "X33n0625_005:0215a12": "之智。亦似從緣滅。滅實非滅也。智既非生非滅。則",
    "X33n0625_005:0215a13": "於法無能行。境既非生非滅。則於法無所行。如是",
    "X33n0625_005:0215a14": "則一切法。當體空寂。而一空一切空。故云於法無",
    "X33n0625_005:0215a15": "所行也。而觀諸法如實相者。既一空一切空。乃是",
    "X33n0625_005:0215a16": "真空。真空不空。不妨一切法。一有一切有。則一切",
    "X33n0625_005:0215a17": "諸法。及以能觀所觀。莫不悉皆如於實相。故言而",
    "X33n0625_005:0215a18": "觀諸法如實相也。既於諸法無所行。而一空一切",
    "X33n0625_005:0215a19": "空。則是真空。諸法如實相。而一有一切有。則是妙",
    "X33n0625_005:0215a20": "有。真空妙有。即是實際理地也。",
    "X33n0625_005:0215a21": "四釋住字。言亦不行不分別者。上之一空一切空。",
    "X33n0625_005:0215a22": "而不妨一有一切有。雖一有一切有。而元即一空",
    "X33n0625_005:0215a23": "一切空。如此則空處元有。有處常空。而全即不思",
    "X33n0625_005:0215a24": "議之中道。故云亦不行不分別也。不行者。無上來",
    "X33n0625_005:0215b01": "之能行能觀。不分別者。無上來之所行所觀。無能",
    "X33n0625_005:0215b02": "行能觀者。以離所觀。則無能觀故。無所行所觀者。",
    "X33n0625_005:0215b03": "以離能觀。亦無所觀故也。此即非住而住之住也。",
    "X33n0625_005:0215b04": "△三結名。",
    "X33n0625_005:0215b05": "是名菩薩。摩訶薩行處。",
    "X33n0625_005:0215b06": "△二釋成近處二。初反徵。",
    "X33n0625_005:0215b07": "云何名菩薩。摩訶薩親近處。",
    "X33n0625_005:0215b08": "△二解釋。此解釋文。古大分為三。今分為二。初明",
    "X33n0625_005:0215b09": "初親近處。二復次下。明第二親近處。即是約非遠",
    "X33n0625_005:0215b10": "非近論近也。初為二。初正釋。二文殊下結名。初二。",
    "X33n0625_005:0215b11": "初約遠論近。二常好下約近論近。則知古約意而",
    "X33n0625_005:0215b12": "分。今就文而列。初為十。初遠權勢。",
    "X33n0625_005:0215b13": "菩薩摩訶薩。不親近國王。王子大臣官長。",
    "X33n0625_005:0215b14": "蓋此中釋親近處。而初即言不親近者何也。當知",
    "X33n0625_005:0215b15": "言親近處者。乃是欲菩薩親近。於實際理地之處。",
    "X33n0625_005:0215b16": "元不欲菩薩親近於權勢等處。若親近於權勢等",
    "X33n0625_005:0215b17": "處。則於實相之處。未免不能親近。若不親近於權",
    "X33n0625_005:0215b18": "勢等處。則自然能於實相之處親近。故名約遠而",
    "X33n0625_005:0215b19": "論近也。然權勢等處。為菩薩者之所不當。若彼等",
    "X33n0625_005:0215b20": "欲親近於菩薩之時。則菩薩當以妙智歷之。使一",
    "X33n0625_005:0215b21": "一皆同實相。方是菩薩廣歷諸緣之親近處。故文",
    "X33n0625_005:0215b22": "云。如是人等。或時來者。則為說法。無所希望。正謂",
    "X33n0625_005:0215b23": "彼若近於菩薩。則當以妙智歷之。為其說法。而菩",
    "X33n0625_005:0215b24": "薩則元不當近。故內心無所希望也。言不親近國",
    "X33n0625_005:0215c01": "王大臣者。如佛在時。亦以佛法付囑王臣。則王臣",
    "X33n0625_005:0215c02": "元可為佛法之金湯。今菩薩則不當親近者何也。",
    "X33n0625_005:0215c03": "蓋王臣乃是權勢之者。初心菩薩。若親近之時。則",
    "X33n0625_005:0215c04": "未免生諸樂慕。如嚴王之本事者亦有之。故初心",
    "X33n0625_005:0215c05": "始行菩薩。若欲弘通此經。所當遠也。△二遠邪外。",
    "X33n0625_005:0215c06": "不親近諸外道。梵志尼犍子等。及造世俗文筆讚咏",
    "X33n0625_005:0215c07": "外書。及路伽耶陀。逆路伽耶陀者。",
    "X33n0625_005:0215c08": "此經乃是至中至正至大之者。與彼邪外。乃不相",
    "X33n0625_005:0215c09": "應。初心菩薩。若親近之亦未免為彼所轉。故初心",
    "X33n0625_005:0215c10": "始行。若欲弘通此經。須當遠也。若夫外書。乃是治",
    "X33n0625_005:0215c11": "世之語言。六根淨人。則自能與實相。不相違背。今",
    "X33n0625_005:0215c12": "是初心菩薩。故亦須遠也。路伽耶等。乃是師弟相",
    "X33n0625_005:0215c13": "破。今欲弘此經。須感應道交。師資相合。故亦須遠",
    "X33n0625_005:0215c14": "也。△三遠兇戲。",
    "X33n0625_005:0215c15": "亦不親近。諸有兇戲。相扠相撲。及那羅等。種種變現",
    "X33n0625_005:0215c16": "之戲。",
    "X33n0625_005:0215c17": "欲弘此經。須以定心。兇戲乃是放逸散心之者。故",
    "X33n0625_005:0215c18": "當遠也。△四遠屠畜。",
    "X33n0625_005:0215c19": "又不親近旃陀羅。及畜豬羊雞狗。畋獵魚捕。諸惡律",
    "X33n0625_005:0215c20": "儀。",
    "X33n0625_005:0215c21": "若弘此經。須運無緣慈悲。屠畜之人。全是殺心。而",
    "X33n0625_005:0215c22": "無慈悲之者。故須遠也。",
    "X33n0625_005:0215c23": "如是人等。或是來者。則為說法。無所希望。",
    "X33n0625_005:0215c24": "此乃總結上之四種。則為說法者。若國王來時。則",
    "X33n0625_005:0216a01": "為其說法。使轉其權勢。以為善護。邪外來時。則為",
    "X33n0625_005:0216a02": "其說法。使轉邪以歸正。轉外以成內。兇戲來時。則",
    "X33n0625_005:0216a03": "為其說法。使轉其散亂。以成定心。屠畜來時。則為",
    "X33n0625_005:0216a04": "其說法。使轉其殺心。以成其生機。故如上四種之",
    "X33n0625_005:0216a05": "人。若時來者。當為說法也。此正由菩薩。能以妙智",
    "X33n0625_005:0216a06": "歷之。觀權勢即善護。乃至觀殺心即生機。故為其",
    "X33n0625_005:0216a07": "說法之時。自能轉權勢。以成善護。乃至自能轉殺",
    "X33n0625_005:0216a08": "心。以成生機也。此則彼來親近。乃當如是。若夫菩",
    "X33n0625_005:0216a09": "薩則一向須遠。不當因彼之親近而亦親近之。故",
    "X33n0625_005:0216a10": "雖說法。而內則無所希望。以遠之也。△五遠小乘。",
    "X33n0625_005:0216a11": "又不親近。求聲聞比丘比丘尼優婆塞優婆夷。亦不",
    "X33n0625_005:0216a12": "問訊。若於房中。若經行處。若在講堂中。不共住止。或",
    "X33n0625_005:0216a13": "時來者。隨宜說法。無所希求。",
    "X33n0625_005:0216a14": "菩薩雖發大願欲弘此經。然始行之者。心尚未堅。",
    "X33n0625_005:0216a15": "倘與小乘親近。則生於佛道長遠之念。且就於小",
    "X33n0625_005:0216a16": "心者或有之。故當遠也。既彼是小。則其來時。還當",
    "X33n0625_005:0216a17": "隨宜為說。引小歸大也。△六遠欲想。",
    "X33n0625_005:0216a18": "文殊師利。又菩薩摩訶薩。不應於女人身。取能生欲",
    "X33n0625_005:0216a19": "想相。而為說法。亦不樂見。若入他家。不與小女處女",
    "X33n0625_005:0216a20": "寡女等共語。",
    "X33n0625_005:0216a21": "此中重稱文殊。復言又菩薩者。蓋上之五種。初心",
    "X33n0625_005:0216a22": "始行。遠之為易。此下五種。遠之又難。又上之五種。",
    "X33n0625_005:0216a23": "固當所遠者。若此下之五種。猶為初心之所當遠",
    "X33n0625_005:0216a24": "者。故鄭重其語。而重稱文殊。復言菩薩耳。能生欲",
    "X33n0625_005:0216b01": "想相者。謂女人之相。能生人之欲想者。故言能生",
    "X33n0625_005:0216b02": "欲想相。菩薩若為女人說法。不應取其相而為說",
    "X33n0625_005:0216b03": "也。亦不樂見者。但見亦不妨。不得樂見耳。△七遠",
    "X33n0625_005:0216b04": "不男。",
    "X33n0625_005:0216b05": "亦復不近五種不男之人。以為親厚。",
    "X33n0625_005:0216b06": "△八遠危害。",
    "X33n0625_005:0216b07": "不獨入他家。若有因緣。須獨入時。但一心念佛。",
    "X33n0625_005:0216b08": "一心念佛者。非同於尋常念彌陀佛也。謂當念我",
    "X33n0625_005:0216b09": "是如來使。如來所遣。行如來事者。又念佛出世之",
    "X33n0625_005:0216b10": "意。唯欲令一切眾生。開佛知見。當體佛之意。而弘",
    "X33n0625_005:0216b11": "此經。令得皆開佛之知見也。△九遠譏嫌。",
    "X33n0625_005:0216b12": "若為女人說法。不露齒笑。不現胸臆。乃至為法。猶不",
    "X33n0625_005:0216b13": "親厚。況復餘事。",
    "X33n0625_005:0216b14": "△十遠畜養。",
    "X33n0625_005:0216b15": "不樂畜年少弟子沙彌小兒。亦不樂與同師。",
    "X33n0625_005:0216b16": "謂年少弟子等者。習性未定。初心通經。儻或畜養。",
    "X33n0625_005:0216b17": "恐妨弘道。若與同師。恐有請益。亦非至道。故云不",
    "X33n0625_005:0216b18": "樂耳。△二約近論近。",
    "X33n0625_005:0216b19": "常好坐禪。在於閒處。修攝其心。",
    "X33n0625_005:0216b20": "修攝其心者。初心之人。其心非昏即散。今則應當",
    "X33n0625_005:0216b21": "以觀觀乎昏。而修其心。使之得明。以止止乎散。而",
    "X33n0625_005:0216b22": "攝其心。使之得靜。此則唯止觀。為能修攝其心也。",
    "X33n0625_005:0216b23": "△二結名。",
    "X33n0625_005:0216b24": "文殊師利。是名初親近處。",
    "X33n0625_005:0216c01": "△二明第二親近處。此即約非遠非近。而論近也。",
    "X33n0625_005:0216c02": "文為二。初正釋。二結名。初四。初總明。",
    "X33n0625_005:0216c03": "復次菩薩摩訶薩。觀一切法空。如實相。",
    "X33n0625_005:0216c04": "言觀一切法空者。觀即能觀之智。一切法即所觀",
    "X33n0625_005:0216c05": "之境。雖有一切法。當體空寂。故言觀一切法空。此",
    "X33n0625_005:0216c06": "即一空一切空也。如實相者。謂觀一切法如實相",
    "X33n0625_005:0216c07": "也。以一空一切空。乃是真空。則不妨一有一切有。",
    "X33n0625_005:0216c08": "而一切法。全即實相之妙有也。不唯所觀之境全",
    "X33n0625_005:0216c09": "即真空妙有。即能觀之智。亦復當體真空及妙有",
    "X33n0625_005:0216c10": "也。故言觀一切法空如實相。此中言觀一切法空",
    "X33n0625_005:0216c11": "如實相者。蓋如來最初從三昧起。即嘆諸佛二智",
    "X33n0625_005:0216c12": "及二境。智即佛之知見。境即諸法實相。意欲一切",
    "X33n0625_005:0216c13": "眾生。皆同開佛之知見。悟明實相之境。今迹門說",
    "X33n0625_005:0216c14": "竟。事在流通。故乃明言之。而云觀一切法空如實",
    "X33n0625_005:0216c15": "相。則知觀即佛之知見。一切法實相。即諸法實相",
    "X33n0625_005:0216c16": "之境也。△二別釋二。初釋觀一切法空。二釋觀一",
    "X33n0625_005:0216c17": "切法如實相。初三。初法。",
    "X33n0625_005:0216c18": "不顛倒。不動。不退。不轉。",
    "X33n0625_005:0216c19": "不顛倒者。凡夫於身受不淨。計淨等四倒。二乘計",
    "X33n0625_005:0216c20": "無常等四倒也。若夫偏漸菩薩。又有亦常亦無常",
    "X33n0625_005:0216c21": "等四倒。凡夫二乘偏漸。不達一切法。當體空寂。故",
    "X33n0625_005:0216c22": "皆起於四倒。今初心菩薩。能空一切法空。故不顛",
    "X33n0625_005:0216c23": "倒也。不動者。不為凡夫之有所動。亦不為二乘之",
    "X33n0625_005:0216c24": "空所動也。不退者。能觀法空。登於初住。則任運流",
    "X33n0625_005:0217a01": "入。故不退也。不轉者。凡夫流浪生死。乃是為有所",
    "X33n0625_005:0217a02": "轉。二乘保證涅槃。乃是為空所轉。皆由不觀故也。",
    "X33n0625_005:0217a03": "今能觀法空。則自不為凡夫二乘之空有所轉也。",
    "X33n0625_005:0217a04": "△二喻。",
    "X33n0625_005:0217a05": "如虗空無所有性。一切語言道斷。",
    "X33n0625_005:0217a06": "謂此一切法空之真空。若假喻發明。則猶如世間",
    "X33n0625_005:0217a07": "之虗空。世間之虗空。唯一虗空。虗空之外。更無有",
    "X33n0625_005:0217a08": "空。真空亦然。一空一切空。空外更無有法也。無所",
    "X33n0625_005:0217a09": "有性者。世間之空。無於四性。真空亦然。無有自他",
    "X33n0625_005:0217a10": "共離之性也。一切語言道斷者。世間之空。不可思",
    "X33n0625_005:0217a11": "議。而語言道斷。真空亦復是不可思議。而語言之",
    "X33n0625_005:0217a12": "道斷也。無所有性是性空。語言道斷。是相空也。△",
    "X33n0625_005:0217a13": "三合。",
    "X33n0625_005:0217a14": "不生。不出。不起。無名。無相。實無所有。",
    "X33n0625_005:0217a15": "謂一切法空之真空。不同凡夫之在生死。故言不",
    "X33n0625_005:0217a16": "生。不同二乘之出生死。故言不出。不同偏漸菩薩",
    "X33n0625_005:0217a17": "之離性言修。離修言性。故言不起。無名者。無有名",
    "X33n0625_005:0217a18": "目之可稱。無相者。無有相貌之可見。總之當體空",
    "X33n0625_005:0217a19": "寂。而實無所有也。△二釋觀一切法如實相。",
    "X33n0625_005:0217a20": "無量無邊。無礙無障。但以因緣有。從顛倒生。",
    "X33n0625_005:0217a21": "上之一切法空乃真空。一空一切空。今之如實相",
    "X33n0625_005:0217a22": "乃妙有。一有一切有。既是妙有。故廓徹圓融。而無",
    "X33n0625_005:0217a23": "有限量。周徧法界。而無有邊涯。重重重重。而無有",
    "X33n0625_005:0217a24": "罣礙。無盡無盡。而無有遮障。故言無量無邊。無礙",
    "X33n0625_005:0217b01": "無障也。但以因緣有。從顛倒生者。謂既一切法。皆",
    "X33n0625_005:0217b02": "如實相。而無量無邊。無礙無障。則元無有生。元無",
    "X33n0625_005:0217b03": "有滅。乃若有於生滅者。但以因緣而有從顛倒而",
    "X33n0625_005:0217b04": "生也。由眾生。不能觀於一切法如實相。以迷逐妄。",
    "X33n0625_005:0217b05": "以妄為真。如此顛倒因緣。故唯見一切法。有於生",
    "X33n0625_005:0217b06": "住異滅等相。而不見一切法皆如實相也。然既言",
    "X33n0625_005:0217b07": "以因緣有。則有實非有。而有即實相。既言從顛倒",
    "X33n0625_005:0217b08": "生。則生實非生。而生亦即實相。既皆實相。則自不",
    "X33n0625_005:0217b09": "見一切法。有生住異滅等相之可得。而唯觀一切",
    "X33n0625_005:0217b10": "法如實相也。△三通收。",
    "X33n0625_005:0217b11": "故說。",
    "X33n0625_005:0217b12": "謂以其不顛倒。乃至實無所有。是故說言觀一切",
    "X33n0625_005:0217b13": "法空。以其無量無邊。乃至從於顛倒生。是故說言",
    "X33n0625_005:0217b14": "觀一切法如實相也。△四勸觀。",
    "X33n0625_005:0217b15": "常樂觀如是法相。",
    "X33n0625_005:0217b16": "謂初心菩薩。若欲弘通此經。須常樂觀此之一切",
    "X33n0625_005:0217b17": "法空相。一切法如實相也。△二結名。",
    "X33n0625_005:0217b18": "是名菩薩摩訶薩。第二親近處。",
    "X33n0625_005:0217b19": "△二偈頌為三。初頌總答。",
    "X33n0625_005:0217b20": "爾時世尊。欲重宣此義。而說偈言。",
    "X33n0625_005:0217b21": "若有菩薩。於後惡世。無怖畏心。欲說是經。",
    "X33n0625_005:0217b22": "言無怖畏二句者。若不能住於四安樂行。則心多",
    "X33n0625_005:0217b23": "諸怖畏。何能說此妙法華經。今初心菩薩。能住於",
    "X33n0625_005:0217b24": "四安樂行中。則外運慈悲。內觀實相。隨其所有障",
    "X33n0625_005:0217c01": "惱。自不為其所動。而心無所怖畏。自然能說是經",
    "X33n0625_005:0217c02": "也。△二頌別示。又二。初行近合明。",
    "X33n0625_005:0217c03": "應入行處。及親近處。常離國王。及國王子。大臣官長。",
    "X33n0625_005:0217c04": "兇險戲者。及旃陀羅。外道梵志。",
    "X33n0625_005:0217c05": "初二句是總標也。常離國王等一行半。是遠俗眾。",
    "X33n0625_005:0217c06": "初三句頌遠權勢。兇險一句。頌遍兇戲。旃陀羅一",
    "X33n0625_005:0217c07": "句。頌遠屠畜。外道一句。頌遠邪外也。",
    "X33n0625_005:0217c08": "亦不親近。增上慢人。貪著小乘。三藏學者。破戒比丘。",
    "X33n0625_005:0217c09": "名字羅漢。及比丘尼。好戲笑者。深著五欲。求現滅度。",
    "X33n0625_005:0217c10": "諸優婆夷。皆勿親近。若是人等。以好心來。到菩薩所。",
    "X33n0625_005:0217c11": "為聞佛道。菩薩則以。無所畏心。不懷希望。而為說法。",
    "X33n0625_005:0217c12": "是遠法眾。此皆頌遠小乘也。三藏者。大小乘皆有。",
    "X33n0625_005:0217c13": "具如集註。今是小乘三藏。如來說此三藏。本是方",
    "X33n0625_005:0217c14": "便權宜施設。而彼不知方便。故貪愛而取著之。今",
    "X33n0625_005:0217c15": "初心菩薩。欲弘妙經。自當遠彼也。破戒比丘者。戒",
    "X33n0625_005:0217c16": "以防非離過。所以始之十戒為沙彌。次之二百五",
    "X33n0625_005:0217c17": "十戒為比丘。最後十重四十八輕為菩薩。若沙彌",
    "X33n0625_005:0217c18": "攝相行持。了知十戒所自。若比丘攝相行持。了知",
    "X33n0625_005:0217c19": "二百五十戒所自。若菩薩攝相行持。了知十重四",
    "X33n0625_005:0217c20": "十八輕所自。方為之沙彌乃至菩薩也。今言破戒",
    "X33n0625_005:0217c21": "比丘者。比丘所以為比丘。唯戒為眾德之本。眾行",
    "X33n0625_005:0217c22": "之先。彼若有所毀犯。比丘尚不成。安能聞大乘佛",
    "X33n0625_005:0217c23": "之知見之法華經。故不應近。若羅漢者。以證得立",
    "X33n0625_005:0217c24": "號。今但名字。小乘尚不能得。安能聞無上佛道之",
    "X33n0625_005:0218a01": "法華經。故亦不應近。深著五欲。即是優婆夷。在家",
    "X33n0625_005:0218a02": "之者。求現滅度。即是或求於欲界轉依。或求於色",
    "X33n0625_005:0218a03": "界轉依。或求於無色界轉依也。若是人等。乃總結",
    "X33n0625_005:0218a04": "指上五種人也。以好心來者。上之五種人。有一向",
    "X33n0625_005:0218a05": "恃於權勢者。有一向染於放逸者。有一向行屠殺",
    "X33n0625_005:0218a06": "者。有一向住於邪外者。有一向著於小乘者。今則",
    "X33n0625_005:0218a07": "知其所作而來。至於弘通妙經之菩薩所。為聞無",
    "X33n0625_005:0218a08": "上佛道。即是彼之好心也。而為說法者。彼既為聞",
    "X33n0625_005:0218a09": "佛道而來。還當為其說無上道。令其恃權勢者。轉",
    "X33n0625_005:0218a10": "之而成弘護。乃至若小乘者。轉之而歸於大乘也。",
    "X33n0625_005:0218a11": "寡女處女。及諸不男。皆勿親近。以為親厚。亦莫親近。",
    "X33n0625_005:0218a12": "屠兒魁膾。畋獵漁捕。為利殺害。販肉自活。衒賣女色。",
    "X33n0625_005:0218a13": "如是之人。皆勿親近。兇險相撲。種種嬉戲。諸淫女等。",
    "X33n0625_005:0218a14": "盡勿親近。莫獨屏處。為女說法。若說法時。無得戲笑。",
    "X33n0625_005:0218a15": "入里乞食。將一比丘。若無比丘。一心念佛。",
    "X33n0625_005:0218a16": "初一句頌遠欲想。不男一句。頌遠不男。屠兒等四",
    "X33n0625_005:0218a17": "句。更頌遠屠畜。衒賣一句。更頌遠欲想。兇險二句。",
    "X33n0625_005:0218a18": "更頌遠兇戲。淫女一句。又更頌遠欲想。莫獨下一",
    "X33n0625_005:0218a19": "行。頌遠譏嫌。入里下一行。頌遠危害。佛制乞食。必",
    "X33n0625_005:0218a20": "同三人。一心念佛者。謂念佛所制乞食。不欲烟爨",
    "X33n0625_005:0218a21": "之意。乃是欲比丘。內捨憍慢之心。外益檀那之福。",
    "X33n0625_005:0218a22": "今我當如何行乞。方能捨自己之慢。而得福利他",
    "X33n0625_005:0218a23": "人。而合佛意也。",
    "X33n0625_005:0218a24": "是則名為。行處近處。以此二處。能安樂說。",
    "X33n0625_005:0218b01": "此行總收。謂能直緣諦理。外能廣歷諸緣。是名菩",
    "X33n0625_005:0218b02": "薩之行處近處。以此二處。而能住於其中。則身自",
    "X33n0625_005:0218b03": "能得於安樂。而可廣說此經也。又此行近合明一",
    "X33n0625_005:0218b04": "文。乃是頌長行中。行處之柔和善順。而不卒暴。心",
    "X33n0625_005:0218b05": "亦不驚。近處之約遠論近也。然標及結。皆雙言行",
    "X33n0625_005:0218b06": "近。正頌之中。但見是約遠之文。唯不頌畜養一種",
    "X33n0625_005:0218b07": "耳。而行處之文。畢竟於何處見之。只一無所畏一",
    "X33n0625_005:0218b08": "句。便是頌行處也。以其柔和善順。於外境不卒暴。",
    "X33n0625_005:0218b09": "於內心不驚恐。故能心無所畏。能為權勢等十種",
    "X33n0625_005:0218b10": "之人。說此經也。△二行近各明。",
    "X33n0625_005:0218b11": "又復不行。上中下法。有為無為。實不實法。亦不分別。",
    "X33n0625_005:0218b12": "是男是女。不得諸法。不知不見。",
    "X33n0625_005:0218b13": "言又復不行者。謂不但如上遠於十種而已。更當",
    "X33n0625_005:0218b14": "不行於上中下等諸法。故言又復不行等也。上即",
    "X33n0625_005:0218b15": "菩薩乘法。中即緣覺乘法。下即聲聞乘法也。更不",
    "X33n0625_005:0218b16": "行凡夫之有為法。二乘之無為法。無為法乃有實",
    "X33n0625_005:0218b17": "證者。名為實法。有為法乃無實證者。名不實法。亦",
    "X33n0625_005:0218b18": "不分別是男是女者。不但不行無為之實法。即無",
    "X33n0625_005:0218b19": "為法中。所有若慧若定。亦不分別也。不得等者。謂",
    "X33n0625_005:0218b20": "不但不行有為無為等法而已。又不得於此等諸",
    "X33n0625_005:0218b21": "法也。故言不知不見。",
    "X33n0625_005:0218b22": "是則名為菩薩行處。",
    "X33n0625_005:0218b23": "此結名。謂能不行不分別於諸法。又能悉知悉見",
    "X33n0625_005:0218b24": "於諸法。是名菩薩之行處也。又此言行處而明不",
    "X33n0625_005:0218c01": "行者。當知不行諸餘之法。則自行於實相之法矣。",
    "X33n0625_005:0218c02": "此乃約不行而論行也。不行上中下法。即須當了",
    "X33n0625_005:0218c03": "達一切諸法。悉皆空寂。而一空一切空。即長行之",
    "X33n0625_005:0218c04": "中。又復於法無所行也。不得諸法。不知不見。即須",
    "X33n0625_005:0218c05": "當了達一切諸法。悉如實相。而一有一切有。即長",
    "X33n0625_005:0218c06": "行中。而觀諸法如實相也。亦不分別。即須當了達",
    "X33n0625_005:0218c07": "一切諸法。皆不可思議。而一中一切中。即長行中。",
    "X33n0625_005:0218c08": "亦不行不分別也。如此直以一心緣三諦理。乃名",
    "X33n0625_005:0218c09": "行處也。",
    "X33n0625_005:0218c10": "一切諸法。空無所有。無有常住。亦無起滅。",
    "X33n0625_005:0218c11": "此頌觀一切法空。即非遠非近論近也。言一切法",
    "X33n0625_005:0218c12": "無所有者。謂一切法。雖則或有於生。或有於滅。而",
    "X33n0625_005:0218c13": "生是緣生。滅是緣滅。既是緣生緣滅。則元非生滅。",
    "X33n0625_005:0218c14": "當體空寂。而無所有也。無有常住亦無起滅者。謂",
    "X33n0625_005:0218c15": "既空無所有。則一切諸法。當體不生不滅。而常住",
    "X33n0625_005:0218c16": "矣。今則并無不生滅之常住。亦無動轉之起滅也。",
    "X33n0625_005:0218c17": "是名智者。所親近處。",
    "X33n0625_005:0218c18": "此結名。謂既空無所有。不生不滅。又無不生不滅",
    "X33n0625_005:0218c19": "之常住。動轉之起滅。此則一空一切空。而是菩薩",
    "X33n0625_005:0218c20": "之近處也。",
    "X33n0625_005:0218c21": "顛倒分別。諸法有無。是實非實。是生非生。",
    "X33n0625_005:0218c22": "此頌觀一切法如實相。言顛倒分別等者。謂上來",
    "X33n0625_005:0218c23": "一空一切空。乃是真空。則不妨一有一切有。而諸",
    "X33n0625_005:0218c24": "法皆如實相也。既皆如實相者。則無有所謂有之",
    "X33n0625_005:0219a01": "與無。實與非實。生與非生等相也。然今有有無實",
    "X33n0625_005:0219a02": "非實生非生等相者。乃是顛倒分別。故見諸法有",
    "X33n0625_005:0219a03": "有無等相也。既從顛倒分別。而有如此等相。則知",
    "X33n0625_005:0219a04": "諸法本無。雖有如此諸相。而悉皆如實相也。",
    "X33n0625_005:0219a05": "在於閒處。修攝其心。安住不動。如須彌山。",
    "X33n0625_005:0219a06": "此頌上約近論近可見。",
    "X33n0625_005:0219a07": "觀一切法。皆無所有。猶如虗空。無有堅固。不生不出。",
    "X33n0625_005:0219a08": "不動不退。常住一相。是名近處。",
    "X33n0625_005:0219a09": "更頌觀一切法空。非遠非近也。言如虗空等者。世",
    "X33n0625_005:0219a10": "間虗空。全由無明而有。若無無明。則十方虗空。即",
    "X33n0625_005:0219a11": "為消殞。故虗空乃是不堅固者。今觀諸法。亦皆不",
    "X33n0625_005:0219a12": "堅。而總一空寂也。不生不出不動不退者。既皆空",
    "X33n0625_005:0219a13": "寂。則不同凡夫之在生死。不同二乘之出生死。亦",
    "X33n0625_005:0219a14": "不為二邊之所動。而能任運流入。至於不退也。常",
    "X33n0625_005:0219a15": "住一相者。亦無生住異滅等相。而常住總之唯一",
    "X33n0625_005:0219a16": "真空之相也。第二頌別示竟。△三結行成。",
    "X33n0625_005:0219a17": "若有比丘。於我滅後。入是行處。及親近處。說斯經時。",
    "X33n0625_005:0219a18": "無有怯弱。菩薩有時。入於靜室。以正憶念。隨義觀法。",
    "X33n0625_005:0219a19": "言正憶念隨義觀法者。謂若欲說經。必先內觀乎",
    "X33n0625_005:0219a20": "法。若但觀乎有。但觀乎空。但觀乎中。則皆有所偏",
    "X33n0625_005:0219a21": "倚。而不能名為正憶念觀法也。今初心菩薩。弘通",
    "X33n0625_005:0219a22": "今經。則已能觀乎實相。以實相而發乎妙智。此則",
    "X33n0625_005:0219a23": "全性而起乎修。全理而發於行。既不偏於空有。亦",
    "X33n0625_005:0219a24": "不倚於中道。乃是正憶正念。以此憶念。而隨其所",
    "X33n0625_005:0219b01": "詮之義。觀乎所說之法。此乃明其知法也。",
    "X33n0625_005:0219b02": "從禪定起。為諸國王。王子臣民。婆羅門等。開化演暢。",
    "X33n0625_005:0219b03": "說斯經典。其心安隱。無有怯弱。文殊師利。是名菩薩。",
    "X33n0625_005:0219b04": "安住初法。能於後世。說法華經。",
    "X33n0625_005:0219b05": "是乃明其知機。其心安隱無有怯弱者。若內不知",
    "X33n0625_005:0219b06": "乎法。外不知乎機。則心未免有所不安隱。而多諸",
    "X33n0625_005:0219b07": "怯弱。今既能知法。復能知機。則應機而說於法。以",
    "X33n0625_005:0219b08": "法而逗乎機。自無不當之者。又豈不安隱。而有所",
    "X33n0625_005:0219b09": "謂怯弱者哉。是名安住初法者。謂能住於行處近",
    "X33n0625_005:0219b10": "處。而知法知機。是名初心菩薩。安住初身安樂行",
    "X33n0625_005:0219b11": "法也。△二示口安樂行二。初長行。二偈頌。初二。初",
    "X33n0625_005:0219b12": "標舉。",
    "X33n0625_005:0219b13": "又文殊師利。如來滅後。於末法中。欲說是經。應住安",
    "X33n0625_005:0219b14": "樂行。",
    "X33n0625_005:0219b15": "△二解釋二。初明不應為。",
    "X33n0625_005:0219b16": "若口宣說。若讀經時。不樂說人。及經典過。亦不輕慢。",
    "X33n0625_005:0219b17": "諸餘法師。不說他人。好惡長短。於聲聞人。亦不稱名。",
    "X33n0625_005:0219b18": "說其過惡。亦不稱名。讚嘆其美。又亦不生。怨嫌之心。",
    "X33n0625_005:0219b19": "不說人及經典過者。人是能聽小乘之人。經即所",
    "X33n0625_005:0219b20": "聽小乘之法也。聽小乘之人。雖不能依於大法。然",
    "X33n0625_005:0219b21": "聽於小而能修行。則亦得斷於見思。出於分段。證",
    "X33n0625_005:0219b22": "於涅槃。若說其過。則未必能令其入於大。而反退",
    "X33n0625_005:0219b23": "失其小者有之。故不當說也。若夫小乘經典。則如",
    "X33n0625_005:0219b24": "來應機所說。元無有過。何可說之。言不樂說者。正",
    "X33n0625_005:0219c01": "顯若欲辯其偏圓。明其大小。覈其權實。則亦所當",
    "X33n0625_005:0219c02": "說者。若初心弘經菩薩。以誠心而說其人。及經典",
    "X33n0625_005:0219c03": "過。則所不當也。亦不輕慢諸餘法師。是明不當慢。",
    "X33n0625_005:0219c04": "能弘方便經之法師。彼雖不能弘於大乘。然亦是",
    "X33n0625_005:0219c05": "能化眾生之者。故亦不當慢也。不說他人好惡長",
    "X33n0625_005:0219c06": "短者。是不說平常人之過也。於聲聞下。是名不說",
    "X33n0625_005:0219c07": "修於小乘人之好惡也。若說其惡。則使其退於小。",
    "X33n0625_005:0219c08": "若稱其美。則使其著於小。故皆不當說也。又亦不",
    "X33n0625_005:0219c09": "生怨嫌之心者。若謂彼是小乘。而有妨於我之大",
    "X33n0625_005:0219c10": "乘。是生怨心也。若謂彼是小乘。乃卑下狹劣之者。",
    "X33n0625_005:0219c11": "是生嫌心也。如此之心。皆不當生也。△二明所應",
    "X33n0625_005:0219c12": "為。",
    "X33n0625_005:0219c13": "善修如是安樂心故。諸有聽者。不逆其意。有所難問。",
    "X33n0625_005:0219c14": "不以小乘法答。但以大乘。而為解說。令得一切種智。",
    "X33n0625_005:0219c15": "不逆其意者。謂菩薩弘此經時。前人不來聽則已。",
    "X33n0625_005:0219c16": "若來之時。其意乃欲聞經。則便當為其說此妙法",
    "X33n0625_005:0219c17": "華經。故言不逆其意。非謂欲大說大。欲小說小。而",
    "X33n0625_005:0219c18": "為不逆也。有所難問等者。菩薩所弘。雖但是大是",
    "X33n0625_005:0219c19": "圓是實。或有以小。而難於大。以偏而難於圓。以權",
    "X33n0625_005:0219c20": "而難於實。菩薩申難之時。則不以小及偏權。而為",
    "X33n0625_005:0219c21": "甲難。但當以大乘圓實。而為解釋。何者。蓋唯有如",
    "X33n0625_005:0219c22": "來能明鑑乎機。則說於大。說於小。皆當其機。而無",
    "X33n0625_005:0219c23": "有失。今初心菩薩。未必能如佛之明鑑機。倘彼申",
    "X33n0625_005:0219c24": "難之人。有於大機。而為之說小。則於法有悋。於機",
    "X33n0625_005:0220a01": "有乖。今唯說大。令彼解是大乘固宜矣。即非大乘。",
    "X33n0625_005:0220a02": "亦不失於圓種。故但為說大。不當說小也。令得一",
    "X33n0625_005:0220a03": "切種智者。既來聽者。而不逆其意。難問者。而但以",
    "X33n0625_005:0220a04": "大答。則自能令其得於一切種智也。△二偈頌三。",
    "X33n0625_005:0220a05": "初頌標舉。",
    "X33n0625_005:0220a06": "爾時世尊。欲重宣此義。而說偈言。",
    "X33n0625_005:0220a07": "菩薩常樂。安隱說法。於清淨地。而施床座。以油塗身。",
    "X33n0625_005:0220a08": "澡浴塵穢。著新淨衣。內外俱淨。",
    "X33n0625_005:0220a09": "言常樂安隱說法。謂弘法者。能運大慈。欲與一切",
    "X33n0625_005:0220a10": "眾生之樂。能運大悲。欲拔一切眾生之苦。與樂而",
    "X33n0625_005:0220a11": "樂無不與。拔苦而苦無不拔。乃名安隱說法。不獨",
    "X33n0625_005:0220a12": "一念如是。而念念皆然。不獨一時如是。而時時皆",
    "X33n0625_005:0220a13": "然。不獨一處如是。而處處皆然。故言常樂安隱說",
    "X33n0625_005:0220a14": "法也。此即慈悲入室也。於清淨地。而施座者。既於",
    "X33n0625_005:0220a15": "清淨之地。而施床座。則能觀一切法空。此即法空",
    "X33n0625_005:0220a16": "坐座也。以油塗身等者。能柔和善順。則自不為一",
    "X33n0625_005:0220a17": "切障惱所動。不為見思等障所動。即內淨也。不為",
    "X33n0625_005:0220a18": "罵詈等障所動。即外淨也。此即忍辱著衣也。即此",
    "X33n0625_005:0220a19": "口行之中。能具三軌。則知身意願行之中。亦無不",
    "X33n0625_005:0220a20": "具三軌也。△二頌解釋二。初超頌所應為。",
    "X33n0625_005:0220a21": "安處法座。隨問為說。若有比丘。及比丘尼。諸優婆塞。",
    "X33n0625_005:0220a22": "及優婆夷。國王王子。羣臣士民。以微妙義。和顏為說。",
    "X33n0625_005:0220a23": "若有難問。隨義而答。因緣譬喻。敷演分別。以是方便",
    "X33n0625_005:0220a24": "皆使發心。漸漸增益。入於佛道。",
    "X33n0625_005:0220b01": "安處法座。即是安處法空之座也。比丘等是法眾。",
    "X33n0625_005:0220b02": "國王等是俗眾。如此若法若俗。皆當和顏為說。蓋",
    "X33n0625_005:0220b03": "我和顏而說。彼必歡喜而聽。此即不逆其意也。隨",
    "X33n0625_005:0220b04": "義而答者。隨今經所詮微妙之義。而為之答。此即",
    "X33n0625_005:0220b05": "但以大乘法答也。因緣等者。此是亦開方便。不頌",
    "X33n0625_005:0220b06": "長行也。謂果能知其是小乘之機。當先為其說小。",
    "X33n0625_005:0220b07": "然後令其發大乘心。引入佛道。此乃從小而引歸",
    "X33n0625_005:0220b08": "於大。故言漸漸入道。此即令得一切種智也。△二",
    "X33n0625_005:0220b09": "追頌不應為。",
    "X33n0625_005:0220b10": "除懶惰意。及懈怠想。離諸憂惱。慈心說法。晝夜常說。",
    "X33n0625_005:0220b11": "無上道教。以諸因緣。無量譬喻。開示眾生。咸令歡喜。",
    "X33n0625_005:0220b12": "衣服臥具。飲食醫藥。而於其中。無所希望。但一心念。",
    "X33n0625_005:0220b13": "說法因緣。願成佛道。令眾亦爾。是則大利。安樂供養。",
    "X33n0625_005:0220b14": "謂所不應為者。當起精進。而速去之。故言除懶惰",
    "X33n0625_005:0220b15": "等也。慈心說法下。更頌所應為也。以諸因緣等者。",
    "X33n0625_005:0220b16": "亦是明開於方便也。咸令歡喜者。以其常說無上",
    "X33n0625_005:0220b17": "道教。自能令人歡喜。即開於方便之時。還從小而",
    "X33n0625_005:0220b18": "引歸於大也。願成佛道者是自利。令眾亦爾是利",
    "X33n0625_005:0220b19": "他。自他雙利。利莫大焉。故云是則大利安樂供養",
    "X33n0625_005:0220b20": "也。此中是明口安樂行。而長行偈頌。每言心者。蓋",
    "X33n0625_005:0220b21": "心乃言之本。言乃心之聲。故明口而亦言心也。△",
    "X33n0625_005:0220b22": "三頌結成。",
    "X33n0625_005:0220b23": "我滅度後。若有比丘。能演說斯。妙法華經。心無嫉恚。",
    "X33n0625_005:0220b24": "諸惱障礙。亦無憂愁。及罵詈者。又無怖畏。加刀杖等。",
    "X33n0625_005:0220c01": "亦無擯出。安住忍故。智者如是。善修其心。能住安樂。",
    "X33n0625_005:0220c02": "如我上說。其人功德。千萬億劫。算數譬喻。說不能盡。",
    "X33n0625_005:0220c03": "△三示意安樂行二。初長行。二偈頌。初三。初標舉。",
    "X33n0625_005:0220c04": "又文殊師利。菩薩摩訶薩。於後末世。法欲滅時。受持",
    "X33n0625_005:0220c05": "讀誦。斯經典者。",
    "X33n0625_005:0220c06": "△二解釋二。初明不應為。",
    "X33n0625_005:0220c07": "無懷嫉妒。諂誑之心。",
    "X33n0625_005:0220c08": "此無懷一句是總明。亦勿輕罵下是別明。謂初心",
    "X33n0625_005:0220c09": "弘經者。當外運慈悲。而下憫眾生。內觀實相。而上",
    "X33n0625_005:0220c10": "弘佛道。故不當懷於嫉妬之心。亦不當懷於諂誑",
    "X33n0625_005:0220c11": "之心也。若懷嫉妒。則何能運慈悲而憫眾生。故嫉",
    "X33n0625_005:0220c12": "妒之心不當懷。若懷諂誑。則內心虗妄。何能觀實",
    "X33n0625_005:0220c13": "相。而弘佛道。故諂誑之心。亦不當懷也。",
    "X33n0625_005:0220c14": "亦勿輕罵。學佛道者。求其長短。",
    "X33n0625_005:0220c15": "此別明。初明不當蔑別教。學佛道者。即別教初心。",
    "X33n0625_005:0220c16": "觀於清淨真如之理。而欲求於妙覺果佛之道也。",
    "X33n0625_005:0220c17": "然別教秖能觀於但中。而又不能究盡無明。固所",
    "X33n0625_005:0220c18": "當罵。而初心菩薩。欲弘此經之時。則未可輕罵彼",
    "X33n0625_005:0220c19": "也。求其長短者。彼亦能求於佛道。乃是其長。但斷",
    "X33n0625_005:0220c20": "十二品惑。不能究盡無明。即是其短也。",
    "X33n0625_005:0220c21": "若比丘。比丘尼。優婆塞。優婆夷。求聲聞者。求辟支佛",
    "X33n0625_005:0220c22": "者。求菩薩道者。無得惱之。令其疑悔。語其人言。汝等",
    "X33n0625_005:0220c23": "去道甚遠。終不能得一切種智。所以者何。汝是放逸",
    "X33n0625_005:0220c24": "之人。於道懈怠故。",
    "X33n0625_005:0221a01": "此明不當蔑通教。去道甚遠者。謂去於無上菩提",
    "X33n0625_005:0221a02": "之道甚遠。以通教但能至化城。而不能至寶所。故",
    "X33n0625_005:0221a03": "去道遠也。放逸者。即鈍根之人。但見於空。不見不",
    "X33n0625_005:0221a04": "空。故不能進趨後教。名放逸也。懈怠者。鈍同二乘。",
    "X33n0625_005:0221a05": "雖能淨佛國土。遊戲神通等事。其所志願。唯是偏",
    "X33n0625_005:0221a06": "空。故言懈怠也。彼雖去道甚遠。而放逸懈怠。然初",
    "X33n0625_005:0221a07": "心弘經之者。不當惱彼也。",
    "X33n0625_005:0221a08": "又亦不應戲論諸法。有所諍競。",
    "X33n0625_005:0221a09": "此明不當蔑藏教。三藏所明。乃是生滅四諦。有苦",
    "X33n0625_005:0221a10": "集時。則無道滅。有道滅時。則無苦集。菩提煩惱。更",
    "X33n0625_005:0221a11": "互相傾。生死涅槃。兩相生滅。此即於諸法中。生戲",
    "X33n0625_005:0221a12": "論者也。而弘經之者。不應於彼戲論諸法之人。有",
    "X33n0625_005:0221a13": "所諍競。若斥所學是小。即有所諍矣。若言所弘是",
    "X33n0625_005:0221a14": "大。即有所競矣。當漸漸引令歸大。即是無有諍競",
    "X33n0625_005:0221a15": "也。△二明所應為。",
    "X33n0625_005:0221a16": "當於一切眾生。起大悲想。於諸如來。起慈父想。於諸",
    "X33n0625_005:0221a17": "菩薩。起大師想。於十方諸大菩薩。常應深心。恭敬禮",
    "X33n0625_005:0221a18": "拜。於一切眾生。平等說法。以順法故。不多不少。乃至",
    "X33n0625_005:0221a19": "深愛法者。亦不為多說。",
    "X33n0625_005:0221a20": "蓋一切眾生。乃全為生死之所流轉。故於一切眾",
    "X33n0625_005:0221a21": "生。應起大悲之想。而欲拔其苦也。諸佛如來。能生",
    "X33n0625_005:0221a22": "我之法身。長我之慧命。故當起慈父之想。而深敬",
    "X33n0625_005:0221a23": "之也。十方諸大菩薩。行於菩薩之道。而能自軌軌",
    "X33n0625_005:0221a24": "他。則是初心始行之師。故應起大師之想。及以恭",
    "X33n0625_005:0221b01": "敬承事之也。平等說法者。即不多不少。名平等說",
    "X33n0625_005:0221b02": "也。言不多不少者。謂於一切眾生。果能明鑑其機。",
    "X33n0625_005:0221b03": "則當為其平等而說。不使有多少之失。若小機而",
    "X33n0625_005:0221b04": "為說於大法。是名為多。若大機而為說小法。是為",
    "X33n0625_005:0221b05": "之少也。深愛法者。乃小機之人。而深愛大法者也。",
    "X33n0625_005:0221b06": "彼雖深愛大法。然而機實是小。於大法有所未契。",
    "X33n0625_005:0221b07": "故亦不為其多說也。△三結成。",
    "X33n0625_005:0221b08": "文殊師利。是菩薩摩訶薩。於後末世法欲滅時。有成",
    "X33n0625_005:0221b09": "就是第三安樂行者。說是法時。無得惱亂。得好同學。",
    "X33n0625_005:0221b10": "共讀誦是經。亦得大眾。而來聽受。聽已能持。持已能",
    "X33n0625_005:0221b11": "誦。誦已能說。說已能書。若使人書。供養經卷。恭敬尊",
    "X33n0625_005:0221b12": "重讚歎。",
    "X33n0625_005:0221b13": "有成就者。即明不應為。與所應為。是名成就也。得",
    "X33n0625_005:0221b14": "好同學等者。乃是能感勝人來集也。△二偈頌二。",
    "X33n0625_005:0221b15": "初頌解釋。二頌結成。初二。初頌不應為。",
    "X33n0625_005:0221b16": "爾時世尊。欲重宣此義。而說偈言。",
    "X33n0625_005:0221b17": "若欲說是經。當捨嫉恚慢。諂誑邪偽心。常修質直行。",
    "X33n0625_005:0221b18": "不輕蔑於人。亦不戲論法。不令他疑悔。云汝不得佛。",
    "X33n0625_005:0221b19": "常修質直行者。能安心實相。而以實相之境。發乎",
    "X33n0625_005:0221b20": "能觀之智。全性起修。全理起行。而能念念皆然。是",
    "X33n0625_005:0221b21": "名常修質直行也。不輕蔑人。即不輕罵別教。學佛",
    "X33n0625_005:0221b22": "道人也。亦不戲論於法。即不於三藏戲論諸法之",
    "X33n0625_005:0221b23": "人。有所諍兢也。不令他疑悔。即不蔑通教人也。△",
    "X33n0625_005:0221b24": "二頌所應為。",
    "X33n0625_005:0221c01": "是佛子說法。常柔和能忍。慈悲於一切。不生懈怠心。",
    "X33n0625_005:0221c02": "十方大菩薩。愍眾故行道。應生恭敬心。是則我大師。",
    "X33n0625_005:0221c03": "於諸佛世尊。生無上父想。破於憍慢心。說法無障礙。",
    "X33n0625_005:0221c04": "不生懈怠心者。謂慈悲於一切之時。當起大精進。",
    "X33n0625_005:0221c05": "若不能起慈。而欲與一切之樂。不能起悲。而欲拔",
    "X33n0625_005:0221c06": "一切之苦。即名懈怠也。破於憍慢心說法無障礙",
    "X33n0625_005:0221c07": "者。若為小機。而說於大。則於彼有礙。於己有憍。若",
    "X33n0625_005:0221c08": "為大機。而說於小。則於己有慢。於彼有障。能平等",
    "X33n0625_005:0221c09": "說。而於多不少。即破憍慢。而無障礙也。△二頌結",
    "X33n0625_005:0221c10": "成。",
    "X33n0625_005:0221c11": "第三法如是。智者應守護。一心安樂行。無量眾所敬。",
    "X33n0625_005:0221c12": "△四示誓願安樂行二。初長行。二偈頌。初二。初正",
    "X33n0625_005:0221c13": "明誓願安樂。二重歎此經法勝。初三。初標舉。",
    "X33n0625_005:0221c14": "又文殊師利。菩薩摩訶薩。於後末世。法欲滅時。有持",
    "X33n0625_005:0221c15": "是法華經者。",
    "X33n0625_005:0221c16": "於後末世等者。蓋如來之教。有機則興。無機則廢。",
    "X33n0625_005:0221c17": "後末世時。眾生障重。其機則無。故如來教法。或收",
    "X33n0625_005:0221c18": "歸於天界。或攝入於龍宮。是謂之法滅也。△二解",
    "X33n0625_005:0221c19": "釋。",
    "X33n0625_005:0221c20": "於在家。出家人中。生大慈心。於非菩薩人中。生大悲",
    "X33n0625_005:0221c21": "心。",
    "X33n0625_005:0221c22": "言在家出家者。家即三界之家也。已發方便小乘",
    "X33n0625_005:0221c23": "之心。未能修證方便。而未出三界者。謂之在家也。",
    "X33n0625_005:0221c24": "已能修證方便。而已出三界者。謂之出家也。弘經",
    "X33n0625_005:0222a01": "之者。若欲住於誓願安樂行。於在家出家兩號人",
    "X33n0625_005:0222a02": "中應生大慈之心。而欲與其樂。若在家之者。雖已",
    "X33n0625_005:0222a03": "發方便之心。尚未能證於小乘。何況大乘。而今亦",
    "X33n0625_005:0222a04": "欲與其佛道之樂也。若出家之者。雖已出於分段。",
    "X33n0625_005:0222a05": "而變易猶存。雖已破於見思。而無明全在。而今亦",
    "X33n0625_005:0222a06": "欲與其無上菩提覺法之樂。無上涅槃寂滅之樂。",
    "X33n0625_005:0222a07": "故於此兩號人中。皆應起大慈心也。非菩薩人者。",
    "X33n0625_005:0222a08": "即六道凡夫也。若菩薩則有大乘小乘。今六道凡",
    "X33n0625_005:0222a09": "夫。既不能發真實之心。又不能發方便之心。全在",
    "X33n0625_005:0222a10": "三界六道之中。輪迴流轉。大小俱無。故言非菩薩",
    "X33n0625_005:0222a11": "也。初心弘經之者。於此一號人中。當生大悲之心。",
    "X33n0625_005:0222a12": "而欲拔其苦。彼雖大小全無。而我則不唯欲拔其",
    "X33n0625_005:0222a13": "界內之苦因苦果。亦且欲拔其界外之苦因苦果。",
    "X33n0625_005:0222a14": "故言生大悲心也。",
    "X33n0625_005:0222a15": "應作是念。如是之人。則為大失。",
    "X33n0625_005:0222a16": "意謂如何於在家出家人中。生大慈心。於非菩薩",
    "X33n0625_005:0222a17": "人中。生大悲心。故即云應作是念。如是之人。則為",
    "X33n0625_005:0222a18": "大失。如是之人者。乃總指出家在家。及非菩薩三",
    "X33n0625_005:0222a19": "號人也。言大失者。若彼在家出家二號之人。一則",
    "X33n0625_005:0222a20": "不能發真實心。一則不能得真實證。則是失矣。而",
    "X33n0625_005:0222a21": "以所發之方便心。所得之方便證。認以為實。乃是",
    "X33n0625_005:0222a22": "大失也。若彼非菩薩人。不能發真實之心。依而修",
    "X33n0625_005:0222a23": "證。則是失矣。亦不能發方便之心。依而修證。乃是",
    "X33n0625_005:0222a24": "大失也。",
    "X33n0625_005:0222b01": "如來方便。隨宜說法。不聞不知不覺。不問不信不解。",
    "X33n0625_005:0222b02": "此正明其大失。意謂如何是三號人。大失所在。故",
    "X33n0625_005:0222b03": "即云如來方便等也。謂如來所說之三乘五教。乃",
    "X33n0625_005:0222b04": "是方便。隨眾生宜之所說法。而彼非菩薩人。則不",
    "X33n0625_005:0222b05": "能發於方便之心。故於此方便之法。既不聞又不",
    "X33n0625_005:0222b06": "知。又不覺也。此乃於小。不聞不知不覺者也。若於",
    "X33n0625_005:0222b07": "大乘。既不能發大心。故亦不問。不問而為其說。亦",
    "X33n0625_005:0222b08": "不能信受。故不能領解。此乃於大。不問不信不解",
    "X33n0625_005:0222b09": "者也。是則非菩薩人。大小全無。故不唯失。而且大",
    "X33n0625_005:0222b10": "失也。若在家出家兩號之人。雖發方便。已證方便。",
    "X33n0625_005:0222b11": "然不知此之方便。乃是如來隨宜之說。而執以為",
    "X33n0625_005:0222b12": "真實。則於如來方便隨宜之法。雖聞猶不聞。雖知",
    "X33n0625_005:0222b13": "猶不知。雖覺猶不覺也。雖一已發。一已證得。而不",
    "X33n0625_005:0222b14": "能發於大。證於大。則於如來之大乘。亦不問不信",
    "X33n0625_005:0222b15": "不解也。此在家出家二號之人。不知真實。而以方",
    "X33n0625_005:0222b16": "便為實。故不唯失。而且大失也。",
    "X33n0625_005:0222b17": "其人雖不問。不信不解是經。我得阿耨多羅三藐三",
    "X33n0625_005:0222b18": "菩提時。隨在何地。以神通力。智慧力。引之令得住是",
    "X33n0625_005:0222b19": "法中。",
    "X33n0625_005:0222b20": "此正明其生大慈悲心也。謂彼等三號之人。雖於",
    "X33n0625_005:0222b21": "此大乘妙法華經。不問不信不解。而我得菩提時。",
    "X33n0625_005:0222b22": "隨其彼等。住在何地。而我則以神通智慧之力。引",
    "X33n0625_005:0222b23": "之令得安住無上菩提法中也。地即地位。若在家",
    "X33n0625_005:0222b24": "人。已發方便心者。乃住在賢地位中。而我以神通",
    "X33n0625_005:0222c01": "智慧之力。即其賢地而引之。住於菩提法中。若出",
    "X33n0625_005:0222c02": "家之人。已證方便者。乃住在小聖地位中。而我以",
    "X33n0625_005:0222c03": "神通智慧之力。即其小聖位中。而引之住於菩提",
    "X33n0625_005:0222c04": "法中。若非菩薩人。大小全無。乃是住在凡夫地位",
    "X33n0625_005:0222c05": "之中。而我以神通智慧之力。即其凡地。而引之住",
    "X33n0625_005:0222c06": "於菩提法之中也。既皆引之。住於菩提法中。則有",
    "X33n0625_005:0222c07": "何樂不與。何苦不拔者哉。△三結成。",
    "X33n0625_005:0222c08": "文殊師利。是菩薩摩訶薩。於如來滅後。有成就此第",
    "X33n0625_005:0222c09": "四法者。說是法時。無有過失。常為比丘比丘尼。優婆",
    "X33n0625_005:0222c10": "塞優婆夷。國王王子。大臣人民。婆羅門居士等。供養",
    "X33n0625_005:0222c11": "恭敬。尊重讚嘆。虗空諸天。為聽法故。亦常隨侍。若在",
    "X33n0625_005:0222c12": "聚落城邑。空閒林中。有人來欲難問者。諸天晝夜。常",
    "X33n0625_005:0222c13": "為法故。而衛護之。能令聽者。皆得歡喜。",
    "X33n0625_005:0222c14": "無有過失者。既能住誓願安樂。而發大誓願。生於",
    "X33n0625_005:0222c15": "慈悲。則能入於如來室。而觀諸法空。隨其所有障",
    "X33n0625_005:0222c16": "惱。自不能動。故說法時。無過失也。此明其無失。常",
    "X33n0625_005:0222c17": "為下。乃明其不唯無失。而且有得也。比丘等是法",
    "X33n0625_005:0222c18": "眾。國王等是俗眾。此明其為人讚嘆。虗空下。明其",
    "X33n0625_005:0222c19": "為諸天衛護也。皆得歡喜者。一者諸天衛護之力。",
    "X33n0625_005:0222c20": "能令聽者歡喜。二者菩薩但以大乘答其問難。而",
    "X33n0625_005:0222c21": "又不逆其意。故皆得歡喜也。",
    "X33n0625_005:0222c22": "所以者何。此經是一切過去未來現在。諸佛神力所",
    "X33n0625_005:0222c23": "護故。",
    "X33n0625_005:0222c24": "謂何以而說此經時。能為人所讚嘆。天所衛護。故",
    "X33n0625_005:0223a01": "即云。此經是一切諸佛之所共護故也。諸佛既共",
    "X33n0625_005:0223a02": "護所弘之經。則能弘之人。亦為諸佛之所共護矣。",
    "X33n0625_005:0223a03": "諸佛尚為共護。豈人而不為之讚嘆。天而不為之",
    "X33n0625_005:0223a04": "衛護也。△二重嘆此經法勝二。初法說。",
    "X33n0625_005:0223a05": "文殊師利。是法華經。於無量國中。乃至名字。不可得",
    "X33n0625_005:0223a06": "聞。何況得見受持讀誦。",
    "X33n0625_005:0223a07": "言無量國中等者。謂此之妙法華經。四十年前。未",
    "X33n0625_005:0223a08": "為開顯之時。則無論此之娑婆國土。不能得見受",
    "X33n0625_005:0223a09": "持。即無量國乃至名字。亦不得聞。何況得見。而得",
    "X33n0625_005:0223a10": "受持。得讀誦耶。今日一番開顯。方能知此是權。知",
    "X33n0625_005:0223a11": "此是實。此權實不二之旨。而得聞其名。聞已得見。",
    "X33n0625_005:0223a12": "見已而得受持讀誦也。此法說。為下譬說作本耳。",
    "X33n0625_005:0223a13": "若四十年前。未為開顯。名字不得聞。作下不與珠",
    "X33n0625_005:0223a14": "譬本。今日開顯。乃能得見受持。作下與珠譬本也。",
    "X33n0625_005:0223a15": "△二喻說二。初不與珠譬。二正與珠譬。初二。初喻。",
    "X33n0625_005:0223a16": "文殊師利。譬如強力。轉輪聖王。欲以威勢。降伏諸國。",
    "X33n0625_005:0223a17": "而諸小王。不順其命。時轉輪王。起種種兵。而往討伐。",
    "X33n0625_005:0223a18": "王見兵眾。戰有功者。即大歡喜。隨功賞賜。或與田宅。",
    "X33n0625_005:0223a19": "聚落城邑。或與衣服。嚴身之具。或與種種珍寶。金銀",
    "X33n0625_005:0223a20": "琉璃。硨磲碼碯。珊瑚琥珀。象馬車乘。奴婢人民。唯髻",
    "X33n0625_005:0223a21": "中明珠。不以與之。所以者何。獨王頂上。有此一珠。若",
    "X33n0625_005:0223a22": "以與之。王諸眷屬。必大驚怪。",
    "X33n0625_005:0223a23": "譬上若未開顯。名尚不聞。言強力輪王者。乃是金",
    "X33n0625_005:0223a24": "輪王。非前三種。故稱強力也。唯髻中下。正明不與",
    "X33n0625_005:0223b01": "珠可見。所以者何下。釋不與之意。驚怪者。怪其但",
    "X33n0625_005:0223b02": "有小功。而無大勳。何以即便賜與髻中之珠。是則",
    "X33n0625_005:0223b03": "為護眷屬驚怪之故。所以不與也。△二合。",
    "X33n0625_005:0223b04": "文殊師利。如來亦復如是。以禪定智慧力。得法國土。",
    "X33n0625_005:0223b05": "王於三界。而諸魔王。不肯順伏。如來賢聖諸將。與之",
    "X33n0625_005:0223b06": "共戰。其有功者。心亦歡喜。於四眾中。為說諸經。令其",
    "X33n0625_005:0223b07": "心悅。賜以禪定解脫。無漏根力。諸法之財。又復賜與",
    "X33n0625_005:0223b08": "涅槃之城。言得滅度。引導其心。令皆歡喜。而不為說",
    "X33n0625_005:0223b09": "是法華經。",
    "X33n0625_005:0223b10": "得法國土。王於三界。合上輪王欲以威勢伏諸國",
    "X33n0625_005:0223b11": "也。法國土者。乃是法喻雙舉。法之一字是法。國土",
    "X33n0625_005:0223b12": "二字是喻。輪王以四境為國土。如來以諸法為國",
    "X33n0625_005:0223b13": "土也。而諸魔王。不肯順伏。合上小王不順其命。諸",
    "X33n0625_005:0223b14": "魔即四魔也。如來以法教化三界。而四魔不受如",
    "X33n0625_005:0223b15": "來之化也。賢聖諸將共戰。合上起兵討伐。賢即五",
    "X33n0625_005:0223b16": "停心。乃至世第一之七賢。聖即須陀洹。乃至阿羅",
    "X33n0625_005:0223b17": "漢之四聖。此之賢聖。始修五停。終斷非想思惑。皆",
    "X33n0625_005:0223b18": "是與四魔共戰也。其有功者。心亦歡喜。合上戰有",
    "X33n0625_005:0223b19": "功者。即大歡喜。有功者。賢有伏惑之功。聖有斷惑",
    "X33n0625_005:0223b20": "之功也。然賢聖諸將。有伏斷之功。皆約機為論耳。",
    "X33n0625_005:0223b21": "蓋次言為說諸經乃是應機而說。說教之後。方與",
    "X33n0625_005:0223b22": "魔戰有功。有功之後。方受涅槃城場。譬如輪王見",
    "X33n0625_005:0223b23": "眾兵中有能破陣斬將之者。先許之賞云。誰能破",
    "X33n0625_005:0223b24": "敵能斬彼將者。當與之賞。眾兵聞已。勇往赴敵。便",
    "X33n0625_005:0223c01": "有其功。有功之後。隨其高下。方受有賞。所以賢聖",
    "X33n0625_005:0223c02": "伏斷。但約機而論也。於四眾中等。合上隨功賞賜",
    "X33n0625_005:0223c03": "等也。諸經即三乘諸經。心悅令得法喜之悅。禪即",
    "X33n0625_005:0223c04": "四禪。定即八定。解脫即八解脫。無漏即三無漏。根",
    "X33n0625_005:0223c05": "即五根。力即五力。諸法即餘諸道品法。此是小乘",
    "X33n0625_005:0223c06": "之因也。又因機說教。說於小乘之道品。令其修習。",
    "X33n0625_005:0223c07": "而與魔戰也。又復賜與涅槃城者。此是小乘之果。",
    "X33n0625_005:0223c08": "即空無相無作涅槃。能防見思之非。禦分段之敵。",
    "X33n0625_005:0223c09": "故名涅槃之城。此即修已而證。與魔戰有功。而受",
    "X33n0625_005:0223c10": "賞也。又賢將受於因賞。聖將受於果賞也。而不為",
    "X33n0625_005:0223c11": "說是法華經。合上唯髻中明珠不以與之也。上喻",
    "X33n0625_005:0223c12": "中有釋不與之意。此中應補足而不說此經之意。",
    "X33n0625_005:0223c13": "謂此等賢聖諸將。但有小機。而無大機。若為說是",
    "X33n0625_005:0223c14": "經。則諸大菩薩。亦必驚怪。怪其但有小機。而無大",
    "X33n0625_005:0223c15": "機。何以即便為其說此妙法華經。是則為護菩薩",
    "X33n0625_005:0223c16": "之驚怪。故不說也。△二正與珠譬二。初喻。",
    "X33n0625_005:0223c17": "文殊師利。如轉輪王。見諸兵眾。有大功者。心甚歡喜。",
    "X33n0625_005:0223c18": "以此難信之珠。久在髻中。不妄與人。而今與之。",
    "X33n0625_005:0223c19": "譬上今為開顯。為得受持。言今與者。既有大功。則",
    "X33n0625_005:0223c20": "賜亦應大。不可如前隨功賞賜而已。故與之於髻",
    "X33n0625_005:0223c21": "珠也。△二合又二。初合大功。",
    "X33n0625_005:0223c22": "如來亦復如是。於三界中。為大法王。以法教化。一切",
    "X33n0625_005:0223c23": "眾生。見賢聖軍。與五陰魔。煩惱魔。死魔共戰。有大功",
    "X33n0625_005:0223c24": "勳。滅三毒出三界破魔網。爾時如來亦大歡喜。",
    "X33n0625_005:0224a01": "以法教化等者。輪王但以十善之法。教化欲界眾",
    "X33n0625_005:0224a02": "生。如來則以三乘之法。教化三界一切眾生也。能",
    "X33n0625_005:0224a03": "知於苦。即是與五陰魔戰。欲斷於集。即是與煩惱",
    "X33n0625_005:0224a04": "魔戰。欲證於滅。即是與死魔戰欲修於道。即是與",
    "X33n0625_005:0224a05": "天魔戰。此中略不言天魔耳。有大功勛者。即滅三",
    "X33n0625_005:0224a06": "毒出三界。破四魔之網。是其大功。蓋已斷於苦集。",
    "X33n0625_005:0224a07": "已證道滅。則小機已成就矣。小機既已成就。則法",
    "X33n0625_005:0224a08": "爾此外更有大機。此之大機。因於小得成就而發",
    "X33n0625_005:0224a09": "故。即其滅毒出界破網。便是大功。因有大機之功。",
    "X33n0625_005:0224a10": "故如來為之歡喜也。△二合與珠。",
    "X33n0625_005:0224a11": "此法華經。能令眾生。至一切智。一切世間。多怨難信。",
    "X33n0625_005:0224a12": "先所未說。而今說之。",
    "X33n0625_005:0224a13": "此乃證明嘆經之勝也。具明教行理三。皆一皆妙。",
    "X33n0625_005:0224a14": "然文雖三。義亦有四。初至一切智為行一。眾生二",
    "X33n0625_005:0224a15": "字是能行。豈非是人一乎。初約行一以嘆此經之",
    "X33n0625_005:0224a16": "勝。言一切智者。非小乘之一切智。即大乘一切種",
    "X33n0625_005:0224a17": "智也。以一切種智。三智一體故。但舉一切時耳。然",
    "X33n0625_005:0224a18": "一切種智乃是果。修於此經乃是因。修於此經之",
    "X33n0625_005:0224a19": "因。而能尅一切種智之果。則其行乃一而妙也。一",
    "X33n0625_005:0224a20": "切世間等者。謂此經雖有如此妙用。然一切世間",
    "X33n0625_005:0224a21": "多怨。而且難信。由其難信。故四十年前。曾未顯說。",
    "X33n0625_005:0224a22": "直至今日。方乃說之也。多怨者。如正欲說時。五千",
    "X33n0625_005:0224a23": "退去。即是怨也。故上云而此經者。如來現在。猶多",
    "X33n0625_005:0224a24": "怨嫉。此之謂也。難信者。如法說一周。秪得上根領",
    "X33n0625_005:0224b01": "悟。而中下猶迷。豈非難信乎。",
    "X33n0625_005:0224b02": "文殊師利。此法華經。是諸如來第一之說。於諸說中。",
    "X33n0625_005:0224b03": "最為甚深。末後賜與。如彼強力之王。久護明珠。今乃",
    "X33n0625_005:0224b04": "與之。",
    "X33n0625_005:0224b05": "次約教一。以嘆此經之勝。初正明。次如彼下提喻。",
    "X33n0625_005:0224b06": "初諸說者。即已說今說當說也。言最為甚深者。諸",
    "X33n0625_005:0224b07": "說之中。有大小偏圓。權實粗妙等別。故言是淺而",
    "X33n0625_005:0224b08": "非深。今經則無小而不大。無粗而不妙。故言深。又",
    "X33n0625_005:0224b09": "即小而是大。大外更無有小。乃至即粗是妙。妙外",
    "X33n0625_005:0224b10": "更無有粗。故不唯深。而且甚深。又即小是大。則小",
    "X33n0625_005:0224b11": "而非小。乃至即粗是妙。則粗而非粗。是則究竟非",
    "X33n0625_005:0224b12": "小非大。非偏非圓。非權非實。非粗非妙。故不唯深。",
    "X33n0625_005:0224b13": "而且為甚深也。既於諸說之中。最為甚深。則其教",
    "X33n0625_005:0224b14": "乃一而妙也。",
    "X33n0625_005:0224b15": "文殊師利。此法華經。諸佛如來秘密之藏。於諸經中",
    "X33n0625_005:0224b16": "最在其上。長夜守護。不妄宣說。始於今日。乃與汝等。",
    "X33n0625_005:0224b17": "而敷演之。",
    "X33n0625_005:0224b18": "三約理一。以嘆此經之勝。秘密之藏者。四十年前。",
    "X33n0625_005:0224b19": "所未曾有。故言秘。三乘九界。所不能測。故言密。三",
    "X33n0625_005:0224b20": "千諸法。悉皆具足。故言藏也。是秘密之藏。在於三",
    "X33n0625_005:0224b21": "乘眾經之上。則其理乃一而妙也。言長夜守護者。",
    "X33n0625_005:0224b22": "四十年前。由眾生之障未除。機未動。全在長夜無",
    "X33n0625_005:0224b23": "明之中。而如來亦示同人法。故言長夜守護是經。",
    "X33n0625_005:0224b24": "今日眾生。機動障除。乃敷揚而宣演之。由此經人",
    "X33n0625_005:0224c01": "極其妙。行極其妙。而多怨難信。故先所未說也。由",
    "X33n0625_005:0224c02": "此經教極其妙。諸說中深。理極其妙。在諸經之上。",
    "X33n0625_005:0224c03": "故長夜守護不妄宣說也。然在序分表報者。唯此",
    "X33n0625_005:0224c04": "四一。在正說之開顯者。唯此四一。在今日流通之",
    "X33n0625_005:0224c05": "弘護者。唯此四一。所以至流通方畢。還約其四一。",
    "X33n0625_005:0224c06": "以顯此經如是之勝也。此正四十年前。不為開顯。",
    "X33n0625_005:0224c07": "則名字亦不得聞。如輪王之不與珠也。始於今日。",
    "X33n0625_005:0224c08": "乃與汝等而敷演之。此正今日開顯。乃能得見受",
    "X33n0625_005:0224c09": "持。如輪王之與珠也。△二偈頌二。初頌正明誓願。",
    "X33n0625_005:0224c10": "爾時世尊。欲重宣此義。而說偈言。",
    "X33n0625_005:0224c11": "常行忍辱。哀愍一切。乃能演說。佛所讚經。後末世時。",
    "X33n0625_005:0224c12": "持此經者。於家出家。及非菩薩。應生慈悲。斯等不聞。",
    "X33n0625_005:0224c13": "不信是經。則為大失。我得佛道。以諸方便。為說此法。",
    "X33n0625_005:0224c14": "令住其中。",
    "X33n0625_005:0224c15": "常行忍辱者。即柔和善順。而不為障惱所動也。哀",
    "X33n0625_005:0224c16": "憫一切。即運大慈悲。欲與一切眾生樂。欲拔一切",
    "X33n0625_005:0224c17": "眾生苦也。佛所讚經者。此經為一切諸佛。所共讚",
    "X33n0625_005:0224c18": "嘆。云何讚嘆。即如上云。此經能令眾生至一切智。",
    "X33n0625_005:0224c19": "而行是妙。此經說中第一而教是妙。此經是秘密",
    "X33n0625_005:0224c20": "藏而理是妙。此即是讚嘆也。初心之者。必柔和善",
    "X33n0625_005:0224c21": "順。而常行忍辱。運大慈悲。而哀憫一切。慈悲具足。",
    "X33n0625_005:0224c22": "乃能於後末世。演說此佛所讚之經也。此是超頌",
    "X33n0625_005:0224c23": "結成。後末下追頌解釋。謂既哀愍一切。乃能演說。",
    "X33n0625_005:0224c24": "故後末世中。若欲演說受持此經者。必當起慈悲",
    "X33n0625_005:0225a01": "誓願。然於何處起之。故云於家出家等也。以諸方",
    "X33n0625_005:0225a02": "便。即以神通力智慧力。不思議方便也。令住其中。",
    "X33n0625_005:0225a03": "即隨在何地。引之令得住是法中也。△二頌重嘆",
    "X33n0625_005:0225a04": "法勝二。初總頌不與珠及與珠譬。",
    "X33n0625_005:0225a05": "譬如強力。轉輪之王。兵戰有功。賞賜諸物。象馬車乘。",
    "X33n0625_005:0225a06": "嚴身之具。及諸田宅。聚落城邑。或與衣服。種種珍寶。",
    "X33n0625_005:0225a07": "奴婢財物。歡喜賜與。如有勇徤。能為難事。王解髻中。",
    "X33n0625_005:0225a08": "明珠賜之。",
    "X33n0625_005:0225a09": "△二總頌合不與珠與珠譬二。初總明。",
    "X33n0625_005:0225a10": "如來亦爾。為諸法王。忍辱大力。智慧寶藏。以大慈悲。",
    "X33n0625_005:0225a11": "如法化世。",
    "X33n0625_005:0225a12": "此大力者。即忍辱著衣也。能住忍辱之地。而外忍",
    "X33n0625_005:0225a13": "諸緣之障。內忍三惑之惱。乃名忍辱之大力也。智",
    "X33n0625_005:0225a14": "慧寶藏者。即法空坐座也。智慧二字是法。寶藏二",
    "X33n0625_005:0225a15": "字是喻。如來能以微妙智慧。觀一切法。悉皆空寂。",
    "X33n0625_005:0225a16": "而此之空。乃是真空。全體具足諸法。所具之諸法。",
    "X33n0625_005:0225a17": "亦復全體真空。若假喻發明。如寶藏具藏一切諸",
    "X33n0625_005:0225a18": "物。而所具者。悉皆是寶也。以大慈悲者。即慈悲入",
    "X33n0625_005:0225a19": "室也。如來能以無緣大慈大悲。徧與法界眾生之",
    "X33n0625_005:0225a20": "樂。徧拔法界眾生之苦。故言大慈悲也。是則如來",
    "X33n0625_005:0225a21": "之所以為如來。亦無別所有。唯以此三軌。而得為",
    "X33n0625_005:0225a22": "如來也。如法化世者。即以自所證之三軌法。而化",
    "X33n0625_005:0225a23": "於眾生。亦令其行此之三軌法也。又如來之所以",
    "X33n0625_005:0225a24": "得為如來。以其因中能修於三軌。果上能證於三",
    "X33n0625_005:0225b01": "軌。果後能起於三軌故也。此中明於三軌。而言如",
    "X33n0625_005:0225b02": "法化世。即果後所起之三軌也。然果後三軌。全由",
    "X33n0625_005:0225b03": "修證而能起。故修此三軌。即是成於般若之妙宗。",
    "X33n0625_005:0225b04": "證此三軌。即是顯於法身之妙體。起此三軌。即是",
    "X33n0625_005:0225b05": "發於解脫之妙用。是則修此三軌之時。全真性資",
    "X33n0625_005:0225b06": "成而為觀照。證此三軌之時。全觀照資成而為真",
    "X33n0625_005:0225b07": "性。起此三軌之時。全觀照真性而為資成。非一二",
    "X33n0625_005:0225b08": "三。而一二三。非修證起而修證起。乃所謂如來不",
    "X33n0625_005:0225b09": "思議之三軌也。如法化世者。起此三軌之用。而化",
    "X33n0625_005:0225b10": "眾生。亦令得修此證此。還能起此也。△二正頌二。",
    "X33n0625_005:0225b11": "初頌合不與珠。",
    "X33n0625_005:0225b12": "見一切人。受諸苦惱。欲求解脫。與諸魔戰。為是眾生。",
    "X33n0625_005:0225b13": "說種種法。以大方便。說此諸經。",
    "X33n0625_005:0225b14": "受諸苦惱等者。既受諸苦惱。則已知苦。而欲斷於",
    "X33n0625_005:0225b15": "集矣。故欲求解脫之滅。應與魔戰而修道也。又見",
    "X33n0625_005:0225b16": "一切等一行。是明如來能知於機。見即以化他權",
    "X33n0625_005:0225b17": "智。而為照見也。為是下一行。是明如來因機而說",
    "X33n0625_005:0225b18": "法也。△二頌合正與珠。",
    "X33n0625_005:0225b19": "既知眾生。得其力已。末後乃為。說是法華。如王解髻。",
    "X33n0625_005:0225b20": "明珠與之。此經為尊。眾經中上。我常守護。不妄開示。",
    "X33n0625_005:0225b21": "今正是時。為汝等說。",
    "X33n0625_005:0225b22": "得其力者。即三乘之人。各得其力。聲聞則知苦斷",
    "X33n0625_005:0225b23": "集。修道證滅。得四諦之力。緣覺則順觀生起。逆觀",
    "X33n0625_005:0225b24": "還滅。得因緣之力。菩薩則能除於六蔽。而得六度",
    "X33n0625_005:0225c01": "之力也。說是法華等者。既得其力。則小機已得成",
    "X33n0625_005:0225c02": "就。而不久大機即發。故為其說是法華。開其權而",
    "X33n0625_005:0225c03": "顯其實。若假喻發明。如輪王解髻中之明珠。而與",
    "X33n0625_005:0225c04": "諸將也。珠則向在髻中而不見。若解其髻。珠即見",
    "X33n0625_005:0225c05": "矣。如實向為權之所覆而不顯。今開其權。實即顯",
    "X33n0625_005:0225c06": "矣。猶如解髻而見珠也。此經下重嘆。不妄等者。四",
    "X33n0625_005:0225c07": "十年前。不妄開示者。由機未熟。而時未至。故不開",
    "X33n0625_005:0225c08": "方便門。不示真實相。今既機熟。則是其時矣。故為",
    "X33n0625_005:0225c09": "汝等說之。以開其權。以顯其實也。又既知二句。是",
    "X33n0625_005:0225c10": "頌合有大功。即心大歡喜也。末後下頌合與珠。亦",
    "X33n0625_005:0225c11": "是正嘆經勝。初二句頌行一。即上此法華經至而",
    "X33n0625_005:0225c12": "今說之也。如王二句。是頌教一。即上此法華經至",
    "X33n0625_005:0225c13": "今乃與之也。此經下六句。是頌理一。即此法華經",
    "X33n0625_005:0225c14": "至而敷演之也。已上如來答示中有三。初總答。即",
    "X33n0625_005:0225c15": "欲說是經。當住四法是也。次別示有四。各有長行",
    "X33n0625_005:0225c16": "偈頌。以明身口意誓願四安樂行法竟。",
    "X33n0625_005:0225c18": "妙法蓮華經演義卷第五之一"
}