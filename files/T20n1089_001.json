{
    "T20n1089_001:0217b07": "都表如意摩尼轉輪聖王次第念",
    "T20n1089_001:0217b08": "誦祕密最要略法",
    "T20n1089_001:0217b10": "解脫師子譯",
    "T20n1089_001:0217b11": "相貌品第一",
    "T20n1089_001:0217b12": "　我今當說思惟法　　三種真言而次第",
    "T20n1089_001:0217b13": "　初用大心外加持　　第二根本復想內",
    "T20n1089_001:0217b14": "　第三小心內外通　　應可存心無錯亂",
    "T20n1089_001:0217b15": "　如是三道妙真言　　安立行者明王地",
    "T20n1089_001:0217b16": "　若有修此三昧耶　　須具七種殊勝相",
    "T20n1089_001:0217b17": "　猶如輪王持七寶　　王四天下皆降伏",
    "T20n1089_001:0217b18": "　次說順諸念誦法　　復擇清淨吉祥地",
    "T20n1089_001:0217b19": "　或在山間及池邊　　或在伽藍精室處",
    "T20n1089_001:0217b20": "　或佛舍利神塔中　　應可存心辦諸俱",
    "T20n1089_001:0217b21": "　先以持地如教命　　復次安置本尊者",
    "T20n1089_001:0217b22": "　行者自須敷已座　　尊面西方在目前",
    "T20n1089_001:0217b23": "　行者像前面東坐　　清淨沐浴香塗身",
    "T20n1089_001:0217b24": "　兼著新淨妙衣服　　又持種種供養具",
    "T20n1089_001:0217b25": "　步步想八葉蓮華　　存想變地無濁穢",
    "T20n1089_001:0217b26": "　加持護身入精室　　安置像前而念誦",
    "T20n1089_001:0217b27": "大心密言品第二",
    "T20n1089_001:0217b28": "　先用大心真言王　　澡浴洗淨結護法",
    "T20n1089_001:0217b29": "　呪水灑身加持衣　　復須想念皆成就",
    "T20n1089_001:0217c01": "　如此五種隨次第　　都用大明及本印",
    "T20n1089_001:0217c02": "唵波怛摩進跢末尼摩賀惹嚩(引)囉吽",
    "T20n1089_001:0217c03": "澡豆沐浴之具。各呪七遍。然後澡洗。",
    "T20n1089_001:0217c04": "　想水白色　　猶如甘露　　又想自身",
    "T20n1089_001:0217c05": "　垢穢煩惱　　受此水已　　一切塵勞",
    "T20n1089_001:0217c06": "　皆悉落盡　　洗浴畢已　　應須洗淨",
    "T20n1089_001:0217c07": "　取土少許　　加持七遍　　隨時洗淨",
    "T20n1089_001:0217c08": "　然後著衣",
    "T20n1089_001:0217c09": "時其衣亦復加持七遍作如此想。",
    "T20n1089_001:0217c10": "　我今此身　　被金剛甲　　依法訖已",
    "T20n1089_001:0217c11": "　即須灑身　　用水一掬　　加持七遍",
    "T20n1089_001:0217c12": "　散灑其身　　想虛空中　　雨諸寶華",
    "T20n1089_001:0217c13": "　遍滿世界　　便須護身　　結此密印",
    "T20n1089_001:0217c14": "　誦持七遍　　印於七處　　心及兩肩",
    "T20n1089_001:0217c15": "　兩眼兩膝　　散於頭上",
    "T20n1089_001:0217c16": "亦成大護身已。即須結界。",
    "T20n1089_001:0217c17": "　若結壇界　　開於四門　　不應結界",
    "T20n1089_001:0217c18": "　若作結護　　皆須用心",
    "T20n1089_001:0217c19": "亦鋪置次第即作啟請等事。",
    "T20n1089_001:0217c20": "根本密言品第三",
    "T20n1089_001:0217c21": "　復說根本軌儀法　　想念奉請大聖王",
    "T20n1089_001:0217c22": "　誦此密言及結印　　一一自想往彼山",
    "T20n1089_001:0217c23": "　存心頂禮而奉請　　迎引尊者入道場",
    "T20n1089_001:0217c24": "　復用遏伽而授與　　香華飲食及塗香",
    "T20n1089_001:0217c25": "　燈蓋幢幡兼藥等　　如法供養彼明王",
    "T20n1089_001:0217c26": "　想念供養尊者已　　隨便持珠誦密言",
    "T20n1089_001:0217c27": "　悔先世過及發願　　至誠端坐觀明王",
    "T20n1089_001:0217c28": "行者像前端坐思惟。存心諦觀布多勒伽山",
    "T20n1089_001:0217c29": "眾寶莊嚴華果茂盛。",
    "T20n1089_001:0218a01": "　其山頂上　　聖者宮殿　　本在其中",
    "T20n1089_001:0218a02": "　應想聖者　　安坐殿中　　殊妙供具",
    "T20n1089_001:0218a03": "　莊嚴其身　　行者於此　　心想之中",
    "T20n1089_001:0218a04": "　自往彼山　　迎誦尊者　　引入道場",
    "T20n1089_001:0218a05": "　於壇中心　　蓮華臺上　　安置聖者",
    "T20n1089_001:0218a06": "次奉遏伽水。",
    "T20n1089_001:0218a07": "　於新銅器　　或用白瓷　　器盛香水",
    "T20n1089_001:0218a08": "　奉於聖者　　便誦真言　　復想此水",
    "T20n1089_001:0218a09": "　聖者受已　　遍灑四方　　及灑妙身",
    "T20n1089_001:0218a10": "行者細觀尊灑水已。三千大千世界猶如瑠",
    "T20n1089_001:0218a11": "璃內外明徹中無一物。",
    "T20n1089_001:0218a12": "　奉遏伽已　　次復供養　　香華飲食",
    "T20n1089_001:0218a13": "　塗香末香　　燈蓋之事　　一一加持",
    "T20n1089_001:0218a14": "　真言及印",
    "T20n1089_001:0218a15": "供養畢已。於本尊聖者前悔謝其身呵責",
    "T20n1089_001:0218a16": "己過。",
    "T20n1089_001:0218a17": "　次復發願　　隨心所求　　悉皆陳說",
    "T20n1089_001:0218a18": "　於其想中　　結壇三門　　唯留西門",
    "T20n1089_001:0218a19": "　復結大界　　身外四方　　周匝鋪置",
    "T20n1089_001:0218a20": "　及虛空界　　次用塗香　　塗手臂上",
    "T20n1089_001:0218a21": "　然後念誦",
    "T20n1089_001:0218a22": "執念珠以珠熏香。二手合掌再三頂戴作如",
    "T20n1089_001:0218a23": "是言。",
    "T20n1089_001:0218a24": "　我念存心　　承事聖者　　持此密言",
    "T20n1089_001:0218a25": "　唯願尊者　　不捨大悲　　莫違本誓",
    "T20n1089_001:0218a26": "　發弘誓願　　速現一切　　妙莊嚴身",
    "T20n1089_001:0218a27": "　我若見已　　現身即得　　證法雲地",
    "T20n1089_001:0218a28": "　常侍尊者　　不離左右　　發此願已",
    "T20n1089_001:0218a29": "　便誦根本　　祕密真言曰",
    "T20n1089_001:0218b01": "曩(上)謨(引)阿(去引)囉怛曩(上二合)怛囉(二合)夜(長引)",
    "T20n1089_001:0218b02": "野(一)曩(上)莫阿(去)哩野(二合引)嚩路枳帝(三)濕",
    "T20n1089_001:0218b03": "嚩(二合)囉野(四)冒地薩怛嚩(二合引)野(五)摩賀薩怛",
    "T20n1089_001:0218b04": "嚩(二合引)野(六)摩賀迦(去)嚕抳(去)迦(去)野(七)怛儞野(二",
    "T20n1089_001:0218b05": "合)他(去八)唵(九)左訖囉(二合)嚩底(十)進跢末抳(去十一)",
    "T20n1089_001:0218b06": "摩訶跛納冥(二合十二)嚕嚕底瑟吒(二合十三)入嚩(二合)囉",
    "T20n1089_001:0218b07": "(十四)阿訖羅灑(二合)野(十五)吽(引)泮吒(十六)娑嚩(二合",
    "T20n1089_001:0218b08": "引)賀(引)",
    "T20n1089_001:0218b09": "誦此真言。於七日中滿三十萬遍。聖者即現",
    "T20n1089_001:0218b10": "持誦人前。隨心所求皆得成就。",
    "T20n1089_001:0218b11": "　若常持念　　每日三時　　時別念誦",
    "T20n1089_001:0218b12": "　一千八遍　　或百八遍　　如是數滿",
    "T20n1089_001:0218b13": "　三十萬遍　　即成悉地　　時別皆作",
    "T20n1089_001:0218b14": "　迎送之事　　付囑等法",
    "T20n1089_001:0218b15": "大心密言曰。唵嚩囉曩(上)娜跛納冥(二合)進",
    "T20n1089_001:0218b16": "跢末尼(上)摩賀入嚩(二合)囉吽(引)泮吒娑嚩(二合引)",
    "T20n1089_001:0218b17": "賀(引)",
    "T20n1089_001:0218b18": "小心密言品第四",
    "T20n1089_001:0218b19": "　復說最勝小心王　　能成一切諸悉地",
    "T20n1089_001:0218b20": "　三業齊用結妙印　　誦祕真言而付囑",
    "T20n1089_001:0218b21": "　又於想中除結界　　次奉遏伽灑四方",
    "T20n1089_001:0218b22": "　後責已過深慚愧　　引大聖者還本宮",
    "T20n1089_001:0218b23": "　安置尊者彼殿已　　辭別自念還本方",
    "T20n1089_001:0218b24": "　又復行者　　每持誦已　　須作付囑",
    "T20n1089_001:0218b25": "　結此密印　　及誦真言　　付囑聖者",
    "T20n1089_001:0218b26": "　作如是語　　所有遍數　　及持功夫",
    "T20n1089_001:0218b27": "　付囑尊者　　唯願尊者　　受取守護",
    "T20n1089_001:0218b28": "　莫令散失　　又想手印　　猶如寶藏",
    "T20n1089_001:0218b29": "　一切遍數　　安在藏中　　授與聖者",
    "T20n1089_001:0218c01": "　聖者受已　　置蓮華中　　作付囑畢",
    "T20n1089_001:0218c02": "　亦須悔過　　發弘誓願　　然後復作",
    "T20n1089_001:0218c03": "　聖者還宮　　引送之法　　即除結界",
    "T20n1089_001:0218c04": "　復取香水　　散灑四方　　及奉聖者",
    "T20n1089_001:0218c05": "　便當引送　　復結密印　　及誦真言",
    "T20n1089_001:0218c06": "　又想自身　　還送聖者　　至於本宮",
    "T20n1089_001:0218c07": "　安置殿中　　聖者坐已　　自須辭去",
    "T20n1089_001:0218c08": "　却還本方",
    "T20n1089_001:0218c09": "小心密言曰。唵嚩(引)囉娜跛納冥(二合)吽(引)",
    "T20n1089_001:0218c10": "此中密印相貌我今說之。初作大印用種種",
    "T20n1089_001:0218c11": "塗香塗於手臂。然後結印頂戴當心合掌。二",
    "T20n1089_001:0218c12": "小指及無名指。鉤在掌中。其二頭指押中指",
    "T20n1089_001:0218c13": "背第二節上。二大指並竪。",
    "T20n1089_001:0218c14": "　此是大心　　真言密印　　要須共用",
    "T20n1089_001:0218c15": "　所作加持　　其祕密言　　各誦七遍",
    "T20n1089_001:0218c16": "　各印印之　　或擲或止　　要當想成",
    "T20n1089_001:0218c17": "　一一如法　　不得就中　　心緣餘境",
    "T20n1089_001:0218c18": "　隨順世法　　行住坐臥　　安在諸佛",
    "T20n1089_001:0218c19": "　甚深境界　　若有行者　　修此法者",
    "T20n1089_001:0218c20": "　不久即成　　一切種智",
    "T20n1089_001:0218c21": "第二根本真言印",
    "T20n1089_001:0218c22": "以二手腕相著。當在胸前。其十指並散。二小",
    "T20n1089_001:0218c23": "指及二大指並竪猶如蓮花形。亦依前法印",
    "T20n1089_001:0218c24": "之止之。惟有迎請母指來去。",
    "T20n1089_001:0218c25": "第三小心真言印",
    "T20n1089_001:0218c26": "以二手虛心合掌猶如未開蓮花。若付囑",
    "T20n1089_001:0218c27": "時依前想念。發遣尊者開二大指。此小心密",
    "T20n1089_001:0218c28": "印通蓮花部一切處用。我今於大蓮花部三",
    "T20n1089_001:0218c29": "昧耶中略出此祕密甚深念誦次第。其修",
    "T20n1089_001:0219a01": "行者不得錯傳如護眼目。若能如是。一切聖",
    "T20n1089_001:0219a02": "者皆大歡喜憶念此人。一切善神日夜常護",
    "T20n1089_001:0219a03": "不離左右。",
    "T20n1089_001:0219a04": "成就世間出世間除災護摩念誦品第五",
    "T20n1089_001:0219a05": "　我今順於蓮花部　　略說如意摩尼輪",
    "T20n1089_001:0219a06": "　能勝諸部最祕密　　成就世法出世法",
    "T20n1089_001:0219a07": "　念誦都有四種相　　行者諦聽我說之",
    "T20n1089_001:0219a08": "　初作息災加持法　　第二增益福智成",
    "T20n1089_001:0219a09": "　第三隨心愛念法　　第四降伏一切怨",
    "T20n1089_001:0219a10": "　此四種持護摩事　　上中下法次第陳",
    "T20n1089_001:0219a11": "　若欲成就息災者　　先發安忍慈悲心",
    "T20n1089_001:0219a12": "　須求無上妙覺地　　莫樂聲聞二乘心",
    "T20n1089_001:0219a13": "　復若求成就大事　　要當先作轉障法",
    "T20n1089_001:0219a14": "　又取白檀十六指　　一持一燒稱己名",
    "T20n1089_001:0219a15": "　數至百八或千八　　本所求願皆滿足",
    "T20n1089_001:0219a16": "　行者若除他病時　　或滅國中大災厄",
    "T20n1089_001:0219a17": "　或自他災及畜生　　應可存心請大聖",
    "T20n1089_001:0219a18": "　於其一一大城門　　想中各安本尊者",
    "T20n1089_001:0219a19": "　種種殊妙寶莊嚴　　思惟六臂如盡說",
    "T20n1089_001:0219a20": "　又想眉間出白光　　徐徐廣引遍世界",
    "T20n1089_001:0219a21": "　一切眾生所有殃　　悉皆頓謝無所有",
    "T20n1089_001:0219a22": "　或想此光入我身　　一切罪障皆滅盡",
    "T20n1089_001:0219a23": "　罪滅福生以加持　　復勤念誦便成就",
    "T20n1089_001:0219a24": "增益福德品第六",
    "T20n1089_001:0219a25": "　我今略說福生法　　大慈悲故順有情",
    "T20n1089_001:0219a26": "　菩薩分身遍一切　　隨彼眾生所樂心",
    "T20n1089_001:0219a27": "　又復安立諸珍藏　　種種法門各不同",
    "T20n1089_001:0219a28": "　百千萬國所隨者　　一一勤求皆悉成",
    "T20n1089_001:0219a29": "　或說相法或無相　　隨順眾生性所趣",
    "T20n1089_001:0219b01": "　建立佛法護世界　　大聖力勢不思議",
    "T20n1089_001:0219b02": "　奉現一法速超越　　於一法中復現三",
    "T20n1089_001:0219b03": "　三部各別有三種　　就中最初是攘災",
    "T20n1089_001:0219b04": "　諸部攘災略說已　　次當增益今說之",
    "T20n1089_001:0219b05": "　若求長壽及財寶　　復樂聰明聞持門",
    "T20n1089_001:0219b06": "　或求宿命知前後　　或欣現世力如龍",
    "T20n1089_001:0219b07": "　若為自作增益福　　先須每喫三白食",
    "T20n1089_001:0219b08": "　若求長壽身無患　　作一火爐蓮華形",
    "T20n1089_001:0219b09": "　深淺方圓皆一肘　　又取五淨塗其中",
    "T20n1089_001:0219b10": "　復取蘇密及檀木　　一呪一燒稱己名",
    "T20n1089_001:0219b11": "　數至百八一千八　　乃至三千隨前儀",
    "T20n1089_001:0219b12": "　若有先世極重業　　不過萬遍悉皆除",
    "T20n1089_001:0219b13": "　除滅罪已增福智　　即得無病及命長",
    "T20n1089_001:0219b14": "　若為他故作此事　　但稱彼名法則同",
    "T20n1089_001:0219b15": "　行者如法作存心　　每日晨朝取柳木",
    "T20n1089_001:0219b16": "　呪滿八百便嚼之　　不久一月或三月",
    "T20n1089_001:0219b17": "　即能開心得聰明　　作護摩用小心呪",
    "T20n1089_001:0219b18": "　念誦根本大真言　　我此略說增益福",
    "T20n1089_001:0219b19": "　無福眾生速加持　　莫論作此數種法",
    "T20n1089_001:0219b20": "　但願長命大護身　　若能每日持千八",
    "T20n1089_001:0219b21": "　現世即得宿命通　　日夜殷勤恒修習",
    "T20n1089_001:0219b22": "　所求悉地無不成　　又若服藥求色力",
    "T20n1089_001:0219b23": "　根本真言加持之　　念誦十萬滿足已",
    "T20n1089_001:0219b24": "　每須空服取服之　　三七五七復過七",
    "T20n1089_001:0219b25": "　力同九龍等無差　　若持延年甘露藥",
    "T20n1089_001:0219b26": "　或得一劫過中劫　　若持藥草求成就",
    "T20n1089_001:0219b27": "　過於諸部以得成　　牛酥雌黃雄黃等",
    "T20n1089_001:0219b28": "　須持一物置壇中　　白月一日或十五",
    "T20n1089_001:0219b29": "　初夜起首念誦之　　一期持誦勿間斷",
    "T20n1089_001:0219c01": "　及現三相唯限之　　初現煖相成聰智",
    "T20n1089_001:0219c02": "　第二煙相隱其軀　　第三火現昇空去",
    "T20n1089_001:0219c03": "　此得成就大仙人　　悉地牛酥應當服",
    "T20n1089_001:0219c04": "　雄黃等藥用塗之　　我今說此增益訖",
    "T20n1089_001:0219c05": "　行者努力守護之",
    "T20n1089_001:0219c06": "隨心憶念品第七",
    "T20n1089_001:0219c07": "　我今復說隨順事　　人與非人及畜生",
    "T20n1089_001:0219c08": "　又取鹽和大麥麫　　所求隨心作其形",
    "T20n1089_001:0219c09": "　男左女右從脚興　　須用賓鐵刀細截",
    "T20n1089_001:0219c10": "　每日三時各百八　　乃至千八自隨心",
    "T20n1089_001:0219c11": "　若欲羅遮令憶念　　所造形持稱彼名",
    "T20n1089_001:0219c12": "　護摩亦須念名號　　不過八百即隨心",
    "T20n1089_001:0219c13": "　若攝諸龍作隨順　　先作一龍似蛇形",
    "T20n1089_001:0219c14": "　若欲祈雨須青色　　復若澇時應赤色",
    "T20n1089_001:0219c15": "　燒火須用乳汁木　　不過三日即成之",
    "T20n1089_001:0219c16": "　作法應須至誠意　　就中不得懈慢心",
    "T20n1089_001:0219c17": "　若攝諸天藥叉等　　隨類各各稱本名",
    "T20n1089_001:0219c18": "　若有怨家令歡喜　　念誦亦得轉彼心",
    "T20n1089_001:0219c19": "　或作護摩或持誦　　上中下品怨家別",
    "T20n1089_001:0219c20": "　上根福報三百遍　　中下無福再稱之",
    "T20n1089_001:0219c21": "　隨心念誦我略說　　智者應須諦思惟",
    "T20n1089_001:0219c22": "　一切部中總攝盡　　祕密最要蓮華心",
    "T20n1089_001:0219c23": "阿毘遮嚕迦品第八",
    "T20n1089_001:0219c24": "　我今稽首彼大聖　　為現種種方便門",
    "T20n1089_001:0219c25": "　護佛法故現忿怒　　降伏破滅聖法人",
    "T20n1089_001:0219c26": "　此中火爐須三角　　用燒雌木兼濕薪",
    "T20n1089_001:0219c27": "　若作此法須黑月　　或用一日及月頭",
    "T20n1089_001:0219c28": "　露體樂幽及忿怒　　大聲持誦稱彼名",
    "T20n1089_001:0219c29": "　惡酥惡油擲爐底　　不滿千八自然成",
    "T20n1089_001:0220a01": "　降伏鬼神卒暴者　　應可復燒禮嚕根",
    "T20n1089_001:0220a02": "　或燒苦楝或生木　　麫和人血復作形",
    "T20n1089_001:0220a03": "　一截一呪百八遍　　不過三日即調柔",
    "T20n1089_001:0220a04": "　若復降伏滅法者　　加意供養大明王",
    "T20n1089_001:0220a05": "　用諸毒藥燒爐中　　又取濕薪作護摩",
    "T20n1089_001:0220a06": "　於三日中八百遍　　令彼惡人即迴心",
    "T20n1089_001:0220a07": "　復若不作護摩事　　持誦根本真言明",
    "T20n1089_001:0220a08": "　所欲降伏一切者　　句句皆須稱彼名",
    "T20n1089_001:0220a09": "　其數復滿八百遍　　彼即自來尊敬之",
    "T20n1089_001:0220a10": "　依法略說此調伏　　行者應須諦思惟",
    "T20n1089_001:0220a11": "　甚深祕密口訣法　　次第念誦都攝門",
    "T20n1089_001:0220a12": "　若能承侍此尊者　　不是一生種善根",
    "T20n1089_001:0220a13": "　曾經無量諸佛所　　修習菩提究竟門",
    "T20n1089_001:0220a14": "　就中若值善知識　　一生即入不壞門",
    "T20n1089_001:0220a15": "　我若廣說此功德　　無量億劫歎無窮",
    "T20n1089_001:0220a16": "　今已略陳此少耳　　行者精心勤修之",
    "T20n1089_001:0220a17": "都表如意輪儀軌"
}