{
    "X78n1552_003:0400a01": "修西聞見錄卷三",
    "X78n1552_003:0400a02": "東土　雞園偶　集",
    "X78n1552_003:0400a03": "豐伸布贊(海陵)程紹昌",
    "X78n1552_003:0400a04": "豐伸布。長白職官也。與妻篤志淨業。臨終有應。贊曰。",
    "X78n1552_003:0400a05": "蓮出雙花。官居幾品。回首旂常。冠裳鼎鼎(在道光咸豐之間乎)。",
    "X78n1552_003:0400a06": "書吳刻花嚴合論後(無錫)余　治",
    "X78n1552_003:0400a07": "龍湫三疊。安慶撫暑之古蹟也。妙公曾與署中丞",
    "X78n1552_003:0400a08": "方伯吳公坤修。坐其中。訂刻花嚴合論之議。吳之",
    "X78n1552_003:0400a09": "言曰。臨江之塔有神焉。予隨征紅巾時。頗獲其助。",
    "X78n1552_003:0400a10": "今署撫篆。力新之。鑄金銀銅鐵鉛五佛身。唯鐵不",
    "X78n1552_003:0400a11": "中程。命委員重鑄。三鑄而不及其初焉。知佛法一",
    "X78n1552_003:0400a12": "錘成就也。又曰。鉢盂竹笠行脚僧之物。余皆有之。",
    "X78n1552_003:0400a13": "坐園中。聞鶴鳴泉湧。有山林之想。吳既畢合論之",
    "X78n1552_003:0400a14": "功。遂卒。雞園水陸。歲歲祀之。吳刻經。不欲署其名",
    "X78n1552_003:0400a15": "於經尾。念佛之餘。刻指月錄棱嚴呪疏及釋氏十",
    "X78n1552_003:0400a16": "三經。管楊諸居士等。實左右之。以回向淨土。",
    "X78n1552_003:0400a17": "周貽樸事略(泰州)陳　第",
    "X78n1552_003:0400a18": "周貽樸。官兩淮鹽大使。性篤雅。深明佛意。蓄內典千",
    "X78n1552_003:0400a19": "卷。日以淨業為事。嘗與龔舫趙煦諸居士相往還。棲",
    "X78n1552_003:0400a20": "心淨土。臨終安詳。親見三聖而逝(同治年中)。",
    "X78n1552_003:0400a21": "序龔令事(泰州)程宇光",
    "X78n1552_003:0400a22": "近世宰官中信佛法者。或存或亡。其梗槩各不同。若",
    "X78n1552_003:0400a23": "龔大令舫。助守淮城。精誠通感。一家眷屬。篤志修行。",
    "X78n1552_003:0400a24": "接引佛機。虗心護念。實名兵火劫中之甘露瓶也。玉",
    "X78n1552_003:0400b01": "尺未出家時。曾與文明僧往候之。信宿而後去。每述",
    "X78n1552_003:0400b02": "其人之梗概以為不可及。舫字書舸。以前署山陽縣",
    "X78n1552_003:0400b03": "致仕居淮城。卒之時。沐浴更衣。自稱快活。其胸襟葢",
    "X78n1552_003:0400b04": "可知矣。清淨其神。土不隔也。",
    "X78n1552_003:0400b05": "論張淨庸汪善慶",
    "X78n1552_003:0400b06": "一切事皆自無而之有也。一切事皆自有而之無也。",
    "X78n1552_003:0400b07": "淨土法門亦然。金剛密呪。出於五方字種。中無生也。",
    "X78n1552_003:0400b08": "東不動也。南平等。西淨土。北解脫。蓮花部主。本在一",
    "X78n1552_003:0400b09": "切處之西。厥名無量壽。十二名號最後日月光。香光",
    "X78n1552_003:0400b10": "莊嚴。從一微塵法門。而示眾生以入路。眾生機別。遂",
    "X78n1552_003:0400b11": "不一其品。從一現三。從三現九。觀大小阿彌陀經十",
    "X78n1552_003:0400b12": "六觀經。不較然哉。必欲依一門為究竟。何可得也。張",
    "X78n1552_003:0400b13": "君淨庸。以淨土往生。導人先路。神迹雙清。唱隨同志。",
    "X78n1552_003:0400b14": "白毫光攝受。事理必然。而必執常寂光以繩之。泥矣。",
    "X78n1552_003:0400b15": "陳抱淨軼事蔣元亮",
    "X78n1552_003:0400b16": "孫墩史由敦之家。有雙笛焉。由敦之子吹之。吉庄之",
    "X78n1552_003:0400b17": "陳子唱道家斗號。響徹雲際。足以降天神。既而以玉",
    "X78n1552_003:0400b18": "尺蓮修法門穩便。專志欲西。不聞此調矣。邀玉尺渡",
    "X78n1552_003:0400b19": "王家河訪一僧。僧澹然無策進意。陳怒而去之。友人",
    "X78n1552_003:0400b20": "趙大禮。居十里外之竹園。邀玉尺訪之。趙舊與玉尺",
    "X78n1552_003:0400b21": "習。而老矣。數年不見。隱聲匿迹。久而見之。陳之年猶",
    "X78n1552_003:0400b22": "未遠於童也。陳名不記。記其入雞園時。初更為抱淨。",
    "X78n1552_003:0400b23": "繼而過雞園。訪玉尺於百日關中。不信宿而去。遂不",
    "X78n1552_003:0400b24": "復見。死焉。心不顛倒也。抱淨兄弟五人。居第三。餘皆",
    "X78n1552_003:0400c01": "習誦念。如諸仙童。頗靈秀。抱淨死。氣日散矣。朱竹咸",
    "X78n1552_003:0400c02": "其師也。遇於館中。每共食。後十年。見於吳氏齋中。又",
    "X78n1552_003:0400c03": "一年命車來訪。蒼然一老。志若童真。好讀高峯語錄。",
    "X78n1552_003:0400c04": "抱淨婦翁史某。遠近昆弟三五人。多喜念佛者。",
    "X78n1552_003:0400c05": "禮翁吟陳　第",
    "X78n1552_003:0400c06": "有禮有禮一老趙。瘦骨清淨步履峭。生子三人肖",
    "X78n1552_003:0400c07": "不肖。玉尺問之語且笑。子不足愛愛在道。不以愛",
    "X78n1552_003:0400c08": "累身。不以愛累心。蓮花香滿剎。寫出禮翁吟。胡公",
    "X78n1552_003:0400c09": "書院泰山下。玉尺大禮通情話。陳癡趙俊兩無疑。",
    "X78n1552_003:0400c10": "海陵一幅新圖畫。我若先君去。君亦不得住。多少",
    "X78n1552_003:0400c11": "音聲起樂邦。笙簫一片開靈路。留詩作識君休忘。",
    "X78n1552_003:0400c12": "莫令玉尺持短長。",
    "X78n1552_003:0400c13": "傳述陳第事(儀徵)于養浩",
    "X78n1552_003:0400c14": "陳第。泰州文生。好善。兼嗜佛老家言。冷淡蕭條中。",
    "X78n1552_003:0400c15": "盎然有春意。每夜課。至亥子猶不休。茹素放生。而",
    "X78n1552_003:0400c16": "不戒於飲。酒之味。經之義。若有得。不自知。臨終披",
    "X78n1552_003:0400c17": "緇而去。自稱玉成子。",
    "X78n1552_003:0400c18": "程宇光別傳蔣元亮",
    "X78n1552_003:0400c19": "程宇光。泰州諸生。中式順天鄉試第一人。在京師。喜",
    "X78n1552_003:0400c20": "與英傑之士遊。士之談性學者少矣。有所說。或不長。",
    "X78n1552_003:0400c21": "宇光偶見畸士之言身心性命者。奇其說。返泰。見玉",
    "X78n1552_003:0400c22": "尺而述之。玉尺心知其非。然觀宇光氣甚雄。不與辯。",
    "X78n1552_003:0400c23": "乃著身心性命一卷。暢言三家。而各表其同異。既刊",
    "X78n1552_003:0400c24": "布四方。宇光見之。乃折節歎服。稽首於前。曰君若得",
    "X78n1552_003:0401a01": "道。首當度我也。遂次第閱內典。與咫觀老人。以淨業",
    "X78n1552_003:0401a02": "相砥礪。自作挽聯云。入佛已遲。蓮品但求登下下。做",
    "X78n1552_003:0401a03": "人最苦。塵心那復賸些些。曾蓄素珠一串。香一瓣。命",
    "X78n1552_003:0401a04": "終時。顧家人取此物。持之而逝。曾以病至秦塘之雞",
    "X78n1552_003:0401a05": "園。叩青鸞子。示云。身何以病。心病之也。心何以病。身",
    "X78n1552_003:0401a06": "病之也。宇光歎服以為名言。為雞園弟子。號曰藍霄。",
    "X78n1552_003:0401a07": "雞園築屋。宇光書楹句以贈玉尺曰。垂老獲聞無上",
    "X78n1552_003:0401a08": "諦。此中成就許多人。筆意生動。精神躍躍紙上。",
    "X78n1552_003:0401a09": "鍾培棟小傳程宇光",
    "X78n1552_003:0401a10": "余有問字弟子鍾生。名培棟。年少壯。氣清心厚。有",
    "X78n1552_003:0401a11": "志於三寶。聞玉尺之風。將赴雞園而一謁未果也。",
    "X78n1552_003:0401a12": "其兄死。則請余代乞玉尺作法以度之。未幾而培",
    "X78n1552_003:0401a13": "棟亦死矣。玉尺哀其志。祀之於雞園。而問培棟之",
    "X78n1552_003:0401a14": "生平於余。余曰。培棟。淨土中人也。氣象浺瀜。修持",
    "X78n1552_003:0401a15": "無迹。玉尺所著念佛諸書。最喜讀之。久而益純。心",
    "X78n1552_003:0401a16": "身不遠矣。使天不促之以死。何一見之難哉。將率",
    "X78n1552_003:0401a17": "其眷屬。以求一行三昧於君也。卒之年。同治乙丑",
    "X78n1552_003:0401a18": "云。",
    "X78n1552_003:0401a19": "十五洲初圖跋蔣元亮",
    "X78n1552_003:0401a20": "大江南北之中。有洲焉。長數十里。寬亦十餘里。洲",
    "X78n1552_003:0401a21": "之北。熊姓庄屋在焉。熊有子曰秉志。陳君培棟之",
    "X78n1552_003:0401a22": "流亞也。年少而志篤。抱才而信法。心依玉尺久矣。",
    "X78n1552_003:0401a23": "未及見。一旦而死。玉尺哀之。後以他事至洲。欲購",
    "X78n1552_003:0401a24": "竹園以隱居。欲見志而不可得。為初圖以識之。每",
    "X78n1552_003:0401b01": "一披覽如見志閱玉尺之書。念彌陀之號。精神相",
    "X78n1552_003:0401b02": "遇不遠也。",
    "X78n1552_003:0401b03": "鄭老人別傳胡鏡之",
    "X78n1552_003:0401b04": "咫觀老人。妙空子之父也。籍江都。為廩貢生。年七",
    "X78n1552_003:0401b05": "十一。卒於雞園之彌勒殿。殮時。或聞空中有異香。",
    "X78n1552_003:0401b06": "妙空子不克送其終。士烺送之。既赴園中。遂與熊",
    "X78n1552_003:0401b07": "子澤春等。誦涅槃以超[竺二+廌]焉。明年水陸。首奉其名",
    "X78n1552_003:0401b08": "以入位。或言其仗道場三寶力。得入淨土中中。葢",
    "X78n1552_003:0401b09": "神明示兆如此云。老人性謹慎。篤於宗族。能作行",
    "X78n1552_003:0401b10": "書古近體詩。晚而銳志於學佛。菸酒葷血皆斷。課",
    "X78n1552_003:0401b11": "佛甚勤。看經甚力。雖未證第一義。而心知之。用淺",
    "X78n1552_003:0401b12": "淺以引人。因而入佛者頗眾。與徐璧如程韜菴先",
    "X78n1552_003:0401b13": "生相往還。事青鸞子謹。生平境界。略見於詩。老人",
    "X78n1552_003:0401b14": "姓鄭氏。名應房。字駟卿。晚號且翁(住雞園一名曰藍光)。",
    "X78n1552_003:0401b15": "于藍澄事略(泰州)孫靈波",
    "X78n1552_003:0401b16": "于養浩。一名守朴。又號藍澄。儀徵諸生。居雞園數",
    "X78n1552_003:0401b17": "十年。心平氣靜。晚遇妙空子等。遂作淨土課。綿綿",
    "X78n1552_003:0401b18": "不斷。後以病卒。雖涉獵道家。而心重佛法為第一。",
    "X78n1552_003:0401b19": "晚十餘年。頗有功於佛法云。",
    "X78n1552_003:0401b20": "憶守鏡老人詩并序(湖南)曾傳鍇",
    "X78n1552_003:0401b21": "萬兆熊。一名守鏡。江都監生。在雞園最久。與于守",
    "X78n1552_003:0401b22": "貞練東霞諸有道者習。既老矣。與修士接見。循循",
    "X78n1552_003:0401b23": "如孺子。與玉尺有淨土願。自號靜安。念佛四十八",
    "X78n1552_003:0401b24": "萬以回向。自少壯每日坐香。至老不輟。作圓通道",
    "X78n1552_003:0401c01": "場二十五箇月。恭敬誦持。毫無退怯。於雞園事。始",
    "X78n1552_003:0401c02": "終竭力。為第一功。或謂兆熊先作秦鬱林先生仙",
    "X78n1552_003:0401c03": "徒。後聞法華。再熏起佛因云。",
    "X78n1552_003:0401c04": "　仙翁故蹟渺江流　　秦氏園空八景收",
    "X78n1552_003:0401c05": "　故老幾人緣尚在　　圓通無礙鏡中遊",
    "X78n1552_003:0401c06": "陳定修事略(通州)李漢卿",
    "X78n1552_003:0401c07": "定修。陳氏子。籍江都。幼年入學。氣清才俊。忽感寒",
    "X78n1552_003:0401c08": "疾。不能起。有勸之依玉尺以終者。定修頷之。故得",
    "X78n1552_003:0401c09": "今名。雖不逾時而卒。佛因兆於此矣。甯之朱。通之",
    "X78n1552_003:0401c10": "潘。如之蔣。泰之周。皆有志有才。而猝然天折。晏子",
    "X78n1552_003:0401c11": "春秋云。叢蘭欲茂。秋霜悴之。玉尺經營刻藏事。嘆",
    "X78n1552_003:0401c12": "人才不足。歲祀諸君於水陸。宛轉悲思。穆然意遠。",
    "X78n1552_003:0401c13": "噫。",
    "X78n1552_003:0401c14": "吳小泉周國定",
    "X78n1552_003:0401c15": "小泉。江都人。好往來壇墠。習讀誦。初作圓通期二",
    "X78n1552_003:0401c16": "十五月。兼立淨土壇。以念佛為助。小泉既精心誦",
    "X78n1552_003:0401c17": "圓通。復自潛心淨土。因同行者少。故未能深入也。",
    "X78n1552_003:0401c18": "既二十五月畢。小泉復請每年一次。以二十五年",
    "X78n1552_003:0401c19": "為期。雖期未終而身死。然其志可嘉矣。水陸既開。",
    "X78n1552_003:0401c20": "小泉以道裝充表白者再。熏習於大乘已久。其去",
    "X78n1552_003:0401c21": "也。葢不出乎觀音勢至圓通方便而能自立也。噫。",
    "X78n1552_003:0401c22": "嘻。",
    "X78n1552_003:0401c23": "吳抱惕蔣元亮",
    "X78n1552_003:0401c24": "吳抱惕。初為紅巾所陷。自拔而出。恨遇凶邪。自深",
    "X78n1552_003:0402a01": "懺悔。入雞園。勤奉香火。求念佛法門。未能精通。思",
    "X78n1552_003:0402a02": "欲謝塵服。入道場。畢此一世以求道要。不能遂其",
    "X78n1552_003:0402a03": "願。一旦命終。齋志以歿。品地未超。可惜哉。",
    "X78n1552_003:0402a04": "韓士餘傳童葆澂",
    "X78n1552_003:0402a05": "韓士餘。江都人。往來揚城內外。兼習吏事。通音樂。",
    "X78n1552_003:0402a06": "而有志於淨土。全藏之刻也。玉尺得長者論於萬",
    "X78n1552_003:0402a07": "壽寺。臨取時。匇匇遺其尾本。閱時久矣。心不釋。士",
    "X78n1552_003:0402a08": "餘忽至。玉尺問所往。曰揚城。能為致信於萬壽寺",
    "X78n1552_003:0402a09": "乎。曰能。既去。久之無消息。士餘有眷屬在張綱鎮。",
    "X78n1552_003:0402a10": "玉尺過之。其眷屬直取諸櫃中而與之。吳中丞施",
    "X78n1552_003:0402a11": "刻此書。即據為底本。或曰。棗柏之刻全藏。自華嚴",
    "X78n1552_003:0402a12": "合論始。今亦從此始。殆奇遇矣。士餘亦有奇氣。老",
    "X78n1552_003:0402a13": "而目昏。不多出。數年乃卒。時光緒丁丑也。",
    "X78n1552_003:0402a14": "贊汪法如居士(江都)徐國楨",
    "X78n1552_003:0402a15": "汪善慶。浙之諸生也。初不信佛。見四十八鏡全藁。漸",
    "X78n1552_003:0402a16": "入法要。忽然勇猛。即舉彌陀四字為話頭。晝夜逼拶。",
    "X78n1552_003:0402a17": "溺器傾於榻而念不止。自謂透初關也。然亦非無所",
    "X78n1552_003:0402a18": "得。著藏龍集若干卷。自名法如云。",
    "X78n1552_003:0402a19": "　嶽嶽其骨　　炯炯其光　　說趙州話　　遊鄭公鄉",
    "X78n1552_003:0402a20": "　武林之弼　　邗上之芳　　死而未罷　　經籍之光",
    "X78n1552_003:0402a21": "徐訓導小傳(通州)潘一山",
    "X78n1552_003:0402a22": "徐國楨。字璧如。別名西來。江都文生。就職訓導。蚤",
    "X78n1552_003:0402a23": "年有瘡報。懺罪為善。兵警中。念佛消息。從呂四達",
    "X78n1552_003:0402a24": "磚橋。國楨實開其機。而許中亟乃釗贊成之。許樾",
    "X78n1552_003:0402b01": "身王荃汪善慶和之。咫觀老人移宇光鳴皋暎帶",
    "X78n1552_003:0402b02": "之。頗見一時善機之轉。江以北。水陸之道場。藏經",
    "X78n1552_003:0402b03": "之書本。推其端倪。實基於此。而人不知也。國楨後",
    "X78n1552_003:0402b04": "為焦山救生局員。在大江南北之中。多接見英奇",
    "X78n1552_003:0402b05": "卓越之士。遂卒於山。生平淨願甚勤。幼女守貞。亦",
    "X78n1552_003:0402b06": "有修行之志。",
    "X78n1552_003:0402b07": "胡槎仙事略冒同慶",
    "X78n1552_003:0402b08": "槎仙。姓胡氏。江寧人。篤志為善。紅巾之猖獗也。避",
    "X78n1552_003:0402b09": "兵警者轉徙流離。觸鋒鋩而遂死者以萬萬計。玉",
    "X78n1552_003:0402b10": "尺與槎仙及孫慕蓮三人。以實行善事相砥礪。願",
    "X78n1552_003:0402b11": "於海濵。共護生機。以保通泰如一帶避兵警之善",
    "X78n1552_003:0402b12": "根眾生。而振起其修行氣脈。其時鄭王許汪徐。翕",
    "X78n1552_003:0402b13": "聚而談淨土。誦護國經。高氏與僧清徹。暎帶其間。",
    "X78n1552_003:0402b14": "甚盛也。無何。瓜洲鎮江之賊敗。金陵收復。數年後。",
    "X78n1552_003:0402b15": "復故土者紛紛。而海東之消息。亦漸杳矣。王居淮。",
    "X78n1552_003:0402b16": "許宦於江廣。汪住揚城。徐司焦山放生。鄭出家。孫",
    "X78n1552_003:0402b17": "乃自居鎮江之故土。胡由江南至石港。由石港至",
    "X78n1552_003:0402b18": "江南。卒於江南新開之田。而不能再晤。可惜哉。胡",
    "X78n1552_003:0402b19": "之女。生而白髮。決志修西。亦熏於乃父教也。香光",
    "X78n1552_003:0402b20": "中精神往來。熏發必多矣。",
    "X78n1552_003:0402b21": "何琴軒(如皋)石　麟",
    "X78n1552_003:0402b22": "何君。如邑諸生也。性迂拙而有大志。才不足以濟",
    "X78n1552_003:0402b23": "其用。每悒悒然。常心係淨土。勸人受菩薩戒以成",
    "X78n1552_003:0402b24": "就淨土。未能純其修也。於三教聖人。互相異同處。",
    "X78n1552_003:0402c01": "未得其要領。欲兼宏之。致書雞園。千萬語。悲苦之",
    "X78n1552_003:0402c02": "心。愍眾生。依戀經藏。殆無有能及其愚者。數月無",
    "X78n1552_003:0402c03": "消息。問之。杳然已長逝。悲哉。",
    "X78n1552_003:0402c04": "序蔣元亮無量壽佛十頌(江都)熊潤生",
    "X78n1552_003:0402c05": "世之作淨土文者。或筆不高。或不見快。或學不優。故",
    "X78n1552_003:0402c06": "所述不足動高才生之聽。妙公病之。於如皋得蔣生",
    "X78n1552_003:0402c07": "十頌。乃嘆為傑作矣。蔣生。名元亮。字步陶。食餼蚤。喪",
    "X78n1552_003:0402c08": "偶不再娶。甫三十餘。遂卒。其補志及詩歌吾未見。見",
    "X78n1552_003:0402c09": "其無量壽佛十頌而已。元亮生而頴異。知見甚正直。",
    "X78n1552_003:0402c10": "未聞佛法時。不欺因果。嶄然見頭角矣。經史之外。如",
    "X78n1552_003:0402c11": "水經注說文各邑志乘。多留心考覈。文筆傑出。詩字",
    "X78n1552_003:0402c12": "雄古有神。非如皋一邑之士也。然一邑之士。無不仰",
    "X78n1552_003:0402c13": "信焉。將出遊於江上。經營藏經。事緣未集。而病早乘",
    "X78n1552_003:0402c14": "之。以至於死。乃獨以文傳。可哀已。抱負冠一時。神明",
    "X78n1552_003:0402c15": "清極而有用。入佛法不三年也。已能哮吼。師子兒哉。",
    "X78n1552_003:0402c16": "館中教生徒。晚飯畢。不令人在左右。手內典一冊。倦",
    "X78n1552_003:0402c17": "則依床。以燈就之。往往膏燼天明。卷猶在手。葢其精",
    "X78n1552_003:0402c18": "進如此。故未見其止也。遊妙公之門不以諛。遇不可。",
    "X78n1552_003:0402c19": "或侃侃有言。言必以禮。即其言。考其行。長令人思云。",
    "X78n1552_003:0402c20": "其十頌曰。",
    "X78n1552_003:0402c21": "悲願第一",
    "X78n1552_003:0402c22": "　光明一際　　誰佛誰生　　東西淨穢　　現此化城",
    "X78n1552_003:0402c23": "　無始以來　　互為眷屬　　愍彼昏衢　　然斯寶燭",
    "X78n1552_003:0402c24": "　非一光明　　非眾光明　　願光交羅　　攝盡有情",
    "X78n1552_003:0403a01": "勝因第二",
    "X78n1552_003:0403a02": "　不立語言　　不廢文字　　十面縱橫　　無非佛事",
    "X78n1552_003:0403a03": "　於苦世界　　現妙音聲　　聲中說法　　勸我西行",
    "X78n1552_003:0403a04": "　無東無西　　全付一佛　　即此娑婆　　了不可得",
    "X78n1552_003:0403a05": "持名第三",
    "X78n1552_003:0403a06": "　謂佛無情　　何以住世　　謂佛有情　　孰取孰棄",
    "X78n1552_003:0403a07": "　一念相應　　心現九蓮　　瞬而失之　　十萬八千",
    "X78n1552_003:0403a08": "　韻滿乾坤　　香熏庭戶　　心心不斷　　非新非故",
    "X78n1552_003:0403a09": "感應第四",
    "X78n1552_003:0403a10": "　佛遠乎哉　　人人皆聖　　就而呼之　　乃無一應",
    "X78n1552_003:0403a11": "　使佛應我　　如我應之　　頃刻成花　　何葉何枝",
    "X78n1552_003:0403a12": "　一母千乳　　日哺其子　　子欲求乳　　張口即是",
    "X78n1552_003:0403a13": "接引第五",
    "X78n1552_003:0403a14": "　掐斷苦根　　推開情梏　　一切眾生　　大夢同覺",
    "X78n1552_003:0403a15": "　佛非聖者　　生豈凡夫　　攜手同歸　　竭盡無餘",
    "X78n1552_003:0403a16": "　不知主賓　　亦非先後　　法報化身　　一齊授手",
    "X78n1552_003:0403a17": "往生第六",
    "X78n1552_003:0403a18": "　憶佛念佛　　佛不立我　　本以淨因　　成斯勝果",
    "X78n1552_003:0403a19": "　花色花光　　了了分明　　慈悲攝受　　生入無生",
    "X78n1552_003:0403a20": "　浩浩劫波　　紛紛彼此　　一念還源　　不勞彈指",
    "X78n1552_003:0403a21": "法言第七",
    "X78n1552_003:0403a22": "　百億蓮花　　互灌光明　　一一花中　　流佛音聲",
    "X78n1552_003:0403a23": "　見相兩空　　是名壽者　　無量光明　　說此般若",
    "X78n1552_003:0403a24": "　法筵清眾　　大海潮音　　徧十方界　　云何不聞",
    "X78n1552_003:0403b01": "品位第八",
    "X78n1552_003:0403b02": "　本無人天　　唯有池蓮　　花開即佛　　見何有焉",
    "X78n1552_003:0403b03": "　高低同觀　　巧拙一手　　失乳之兒　　盡遇慈母",
    "X78n1552_003:0403b04": "　一心當令　　三障本空　　九品是一　　位位圓融",
    "X78n1552_003:0403b05": "善友第九",
    "X78n1552_003:0403b06": "　蓮花剎海　　湧現毫端　　於一剎中　　普集人天",
    "X78n1552_003:0403b07": "　衣裓香花　　諸上妙供　　此往彼來　　而無所動",
    "X78n1552_003:0403b08": "　燁燁花開　　光照恒沙　　無一無異　　非自非他",
    "X78n1552_003:0403b09": "宏法第十",
    "X78n1552_003:0403b10": "　一切國土　　有漏所生　　諸妄消亡　　一真圓成",
    "X78n1552_003:0403b11": "　依真而住　　豈緣三受　　此樂已極　　不知其有",
    "X78n1552_003:0403b12": "　巍巍神力　　妙用難停　　秘密周護　　本願常靈",
    "X78n1552_003:0403b13": "論生前七事憶潘君(通州)李漢卿",
    "X78n1552_003:0403b14": "潘君。州之文生也。生平謹篤。銳志入佛。雖才氣不足",
    "X78n1552_003:0403b15": "以副之。而志深悲切。渾然一真。生前七之作。君預焉。",
    "X78n1552_003:0403b16": "封其牒。命妻守之。臨終。念不改。焚牒而逝。逝之先。見",
    "X78n1552_003:0403b17": "三寶像云。",
    "X78n1552_003:0403b18": "孫蘭舫小事記(甘泉)梅香國",
    "X78n1552_003:0403b19": "孫君蘭舫。幼讀書。長為童子師。性能豪飲。善談論。",
    "X78n1552_003:0403b20": "聞雞園玉尺之風。不遠跋涉而依焉。遂盡棄其豪",
    "X78n1552_003:0403b21": "談善飲之習。而純心受學。從遊白下。舟中校夢遊",
    "X78n1552_003:0403b22": "集。見萬里無寸草句。大疑之。道念益堅。從遊武林。",
    "X78n1552_003:0403b23": "襄事於經坊。猝然而死。死之前。因果較然也。於淨",
    "X78n1552_003:0403b24": "土一門。熏習年餘。所鈔玉尺淨土詩。以千計。每鈔",
    "X78n1552_003:0403c01": "一首。必涵泳其詞義而後運筆。葢九品之蓮花香",
    "X78n1552_003:0403c02": "又吐焉。玉尺祀之於蔣潘二子之次。並為文以招",
    "X78n1552_003:0403c03": "之。",
    "X78n1552_003:0403c04": "書周君事示同人(如皋)石　麟",
    "X78n1552_003:0403c05": "周國定。泰州人。讀儒書未竟。遊雞園。因緣遇妙公。遂",
    "X78n1552_003:0403c06": "信佛法。以未能專力於第一義為憾耳。為人之心亦",
    "X78n1552_003:0403c07": "切。用心或過。則機事現而神太銳矣。於水陸道場。及",
    "X78n1552_003:0403c08": "藏經。有立功之處。為來復門庭。支持年餘。不留餘力。",
    "X78n1552_003:0403c09": "靈機本一。未返本而遽終。可惜哉。其亡也。以丙子七",
    "X78n1552_003:0403c10": "月。坐聽念佛而逝。",
    "X78n1552_003:0403c11": "新建蕭君事迹一　願",
    "X78n1552_003:0403c12": "蕭君。江西新建人也。光緒丁丑。年五十歲。三月四",
    "X78n1552_003:0403c13": "日病。越三日。卒於沙溝寓齋。念佛而逝。生平於佛",
    "X78n1552_003:0403c14": "法頗懇切。曾一赴雞園。與其同邑馬君。同依玉尺。",
    "X78n1552_003:0403c15": "馬君述之。從容而逝。頗近作家也。",
    "X78n1552_003:0403c16": "程松巖童亦舟兩人小記(甘泉)梅香國",
    "X78n1552_003:0403c17": "將欲自奮於一路。則必懇切併力破境界以入之。",
    "X78n1552_003:0403c18": "必有奇效矣。然至於破境界以入。有幾人哉。夫世",
    "X78n1552_003:0403c19": "之境界。情量為之也。破情量盡則境界亡。境界亡",
    "X78n1552_003:0403c20": "而境界都成自在矣。松巖以病卒於前。亦舟以病",
    "X78n1552_003:0403c21": "卒於後。人皆未老也。事業皆未全也。松巖懇切而",
    "X78n1552_003:0403c22": "未超。亦舟徘徊而未斷。抱乾坤之清氣。而銳志修",
    "X78n1552_003:0403c23": "途。尚有隨境之心未亡。而滯於中品之境。噫。二人",
    "X78n1552_003:0403c24": "之培植淨土者。何嘗不深也。往而復修。幡然改轍。",
    "X78n1552_003:0404a01": "必神受彌陀之點化矣。",
    "X78n1552_003:0404a02": "譚壬生事述陳　第",
    "X78n1552_003:0404a03": "譚壬生。常州人。避兵警於如皋。好蓄佛書。心超而",
    "X78n1552_003:0404a04": "氣清。不凡骨也。如皋介通泰。邗江舟東入。路必經",
    "X78n1552_003:0404a05": "過。淨土之因。與行人而俱到。故久而益暢。如是者",
    "X78n1552_003:0404a06": "三年。兵事靖而人多散。或有退志者。壬生兄弟。卓",
    "X78n1552_003:0404a07": "然不凡。殆錚錚然矣。不數年。玉尺以事住常州。欲",
    "X78n1552_003:0404a08": "訪其人。已逝久矣。煙水百城。何堪指著。然每繫人",
    "X78n1552_003:0404a09": "思也。",
    "X78n1552_003:0404a10": "李漢卿傳石　麟",
    "X78n1552_003:0404a11": "漢卿李君。通州文學也。年三十餘。品純而氣靜。與宋",
    "X78n1552_003:0404a12": "一峯及潘氏兄弟遊。皆與玉尺習。每舉蓮邦消息以",
    "X78n1552_003:0404a13": "勸人。家中人多熏化而入。光緒初早卒。卒之時。神明",
    "X78n1552_003:0404a14": "頗定。念佛之願不忘。倦倦以蓮邦消息為念。欲通行",
    "X78n1552_003:0404a15": "於其鄉。以暢淨土之因。葢菩薩之用心矣。母妹及妻。",
    "X78n1552_003:0404a16": "信心皆足。",
    "X78n1552_003:0404a17": "童寶靜傳略胡鏡之",
    "X78n1552_003:0404a18": "寶靜。姓童氏。名葆澂。字葉舟。常熟諸生。候補訓導。年",
    "X78n1552_003:0404a19": "五十有四。於光緒四年正月一日卒。卒之前。病吐血。",
    "X78n1552_003:0404a20": "病中一切煩燥。惟聞念佛聲則調伏。亦於念佛音聲",
    "X78n1552_003:0404a21": "中安詳而逝。心不亂云。常熟刻經處之立也。向背者",
    "X78n1552_003:0404a22": "不一。寶靜以純篤之修。介乎范先生西民朱居士葆",
    "X78n1552_003:0404a23": "之之間。才鋒不露。而忍力甚優。於第一義未能解脫",
    "X78n1552_003:0404a24": "勝出也。然不起私意以擾公是非。又多助行。亦近來",
    "X78n1552_003:0404b01": "修士中之不可及者。嘗懇切問淨土花嚴之同異。玉",
    "X78n1552_003:0404b02": "尺以六相示之。使自言同異。又問往生淨土莊嚴虗",
    "X78n1552_003:0404b03": "空樓閣。兩願大小。玉尺以十玄示之。使自思大小。寶",
    "X78n1552_003:0404b04": "靜思議窮而踴躍至。曰。拖泥帶水圖。不復作矣(寶靜畫一",
    "X78n1552_003:0404b05": "人扯車。車上滿載妻孥用物。名曰拖泥帶水圖。使人題詠其上)。將永思永言也。",
    "X78n1552_003:0404b06": "六相(總別同異成壞也。一切法皆具此六。隨拈一法。六相現前)",
    "X78n1552_003:0404b07": "十玄(同時具足相應門。如海水一滴。具百川味。廣狹無礙自在門。如一尺之鏡。現千里影。諸法",
    "X78n1552_003:0404b08": "相及自在門。如金與金色。不相捨離。一多相容不同門。如一室千燈。光光共住。秘密隱顯俱成門。如秋空",
    "X78n1552_003:0404b09": "半月明暗相銜。微細相容安立門。如水晶之瓶。盛多芥子。光影交參涉入門。如帝網千珠。重重相映。託事",
    "X78n1552_003:0404b10": "顯法生解門。如擎拳豎臂。觸目皆道。十世隔法異成門。如一夕之夢。回翔百年。唯心回轉善成門。如滿天",
    "X78n1552_003:0404b11": "星宿。互相賓主)。",
    "X78n1552_003:0404b12": "程君竹溪小記冒同慶",
    "X78n1552_003:0404b13": "程君以幹事之材。專營善法。蔚然人望。蘇垣顯宦",
    "X78n1552_003:0404b14": "多知其名。有災賑各務。多用之以集事。同治十三",
    "X78n1552_003:0404b15": "年。直隷水。再往佐賑。伯相頗重其人。留辦既久。遂",
    "X78n1552_003:0404b16": "卒於天律。或曰。難民思之。作祠以祀之。程君信佛",
    "X78n1552_003:0404b17": "甚深。念佛亦切。其卒時亦不離念佛之因。年厶十",
    "X78n1552_003:0404b18": "厶。名厶。字竹溪。",
    "X78n1552_003:0404b19": "鄭同軼事熊潤生",
    "X78n1552_003:0404b20": "鄭君。名同。蘇州人。兵燹後還省城。以童年。力爭於強",
    "X78n1552_003:0404b21": "家而復祖業。顧殷殷然有志於佛。虞山之張。通州之",
    "X78n1552_003:0404b22": "潘。最相似也。欲赴雞園。隨玉尺養性以終。願未酬。以",
    "X78n1552_003:0404b23": "光緒三年卒。卒之時。囑其弟曰。刻經僧有所託。我雖",
    "X78n1552_003:0404b24": "不復能為彼集益。然我心何可不盡。必為我刻一卷",
    "X78n1552_003:0404c01": "大般若。以誌我之向往。神明不亂。因果較然。往生之",
    "X78n1552_003:0404c02": "品也。",
    "X78n1552_003:0404c03": "余蓮村翁行事熊潤生",
    "X78n1552_003:0404c04": "世所傳文惠先生年譜。舉其同於儒者而著之也。其",
    "X78n1552_003:0404c05": "實蓮翁之心契第一義諦也久矣。世所傳一得齋全",
    "X78n1552_003:0404c06": "集。舉其有言說而筆之於書者而表之也。其實蓮翁",
    "X78n1552_003:0404c07": "之虗心受益不擇方內外也久矣。世所稱演劇刻圖",
    "X78n1552_003:0404c08": "勸善保嬰諸實事。舉其彰於耳目之前者而傳之也。",
    "X78n1552_003:0404c09": "其實蓮翁之棲息神明於十萬億佛土之外也久矣。",
    "X78n1552_003:0404c10": "聞之友人曰。蓮邦消息之書初出。蓮翁於常熟友人",
    "X78n1552_003:0404c11": "家閱之。曰。此義已淺。而以之普導世俗也。猶嫌其深。",
    "X78n1552_003:0404c12": "嗚呼。蓮翁之婆心誰得知。而觀其所言。可以知其心",
    "X78n1552_003:0404c13": "中之尺寸。惜乎未得專致一路。而散善波濤太眾也",
    "X78n1552_003:0404c14": "聞其臨終。能統散善之力而回向一門。噫。切矣。",
    "X78n1552_003:0404c15": "許貞恒居士入佛小記(泰州)李景鄴",
    "X78n1552_003:0404c16": "昔四十八種叢書(今之寶色燈雲四十八鏡等。皆其一種也)。為徐璧如所",
    "X78n1552_003:0404c17": "節錄。久而其稿依人而遷於呂四。有汪善慶者。與徐",
    "X78n1552_003:0404c18": "同館於許之寓。稍披閱而談及之。而靈虗子又從而",
    "X78n1552_003:0404c19": "和之。遂隱隱有念佛之機欲動矣。許貞恒居士乃釗。",
    "X78n1552_003:0404c20": "靈虗子樾身之叔父也。自中丞罷官後。因江浙未靖。",
    "X78n1552_003:0404c21": "流寓海濵。一日叩於神曰。我欲學佛學仙。以何為妙。",
    "X78n1552_003:0404c22": "得學佛之兆。又叩念佛有光乎。答以有光。遂決意命",
    "X78n1552_003:0404c23": "家人以念佛。印深老人。靈虗之母也。與同其姊。悟源",
    "X78n1552_003:0404c24": "其姪女也。還西悟真。源之同輩也。一唱眾和。念佛者",
    "X78n1552_003:0405a01": "以百計。因而作書致玉尺。招之東遊。以暢念佛之因。",
    "X78n1552_003:0405a02": "實貞恒居士轉之也。初。貞恒為學使。差次乘人輿行",
    "X78n1552_003:0405a03": "水中。忽聞木魚聲。久而不相離。數日矣。心異其故。途",
    "X78n1552_003:0405a04": "中岑寂。心慮灰凝。試以阿彌陀佛四字微轉於胸喉",
    "X78n1552_003:0405a05": "之間。乃木魚之聲。與佛應節。試速之。魚亦速。試緩之。",
    "X78n1552_003:0405a06": "魚亦緩。乃累世之遠因也。其先寓泰。曾邀玉尺一見。",
    "X78n1552_003:0405a07": "在呂四未見也。玉尺出家至杭。貞恒相見甚親。出力",
    "X78n1552_003:0405a08": "以助刻藏之書者三年。久之。玉尺募刻般若等經。兼",
    "X78n1552_003:0405a09": "立法雲經坊流通法寶。貞恒居士出力相助如初。然",
    "X78n1552_003:0405a10": "常以為孔子之書。妙理本暢。或以注而反晦。於蕅益",
    "X78n1552_003:0405a11": "之四書解。心嚮往之甚切。其卒以光緒戊寅。",
    "X78n1552_003:0405a12": "書徹如居士事梅香國",
    "X78n1552_003:0405a13": "張君昆弟在虞山。與刻經僧習。知刻經僧集諸稿以",
    "X78n1552_003:0405a14": "成聞見錄。手書其先人事以付之。其詞曰。先父法名",
    "X78n1552_003:0405a15": "今達。字徹如。少好道家書。既而疑其說之非究竟。求",
    "X78n1552_003:0405a16": "內典讀之。曰。此真我身心歸宿處也。一意佛乘。棲心",
    "X78n1552_003:0405a17": "淨土。年二十六。大病。持西方佛名不輟。一夕忽曰。見",
    "X78n1552_003:0405a18": "佛光隱隱。我其往生乎。配厶孺人。以割股為求壽。病",
    "X78n1552_003:0405a19": "尋愈。因避寇東鄉。禮問竹師。受八關齋戒。返故居。事",
    "X78n1552_003:0405a20": "繁。課轉稀。同治六年病。持佛名。未及前之明快。家人",
    "X78n1552_003:0405a21": "助力。乃安然逝。年三十八云。刻經僧見徹如居士手",
    "X78n1552_003:0405a22": "鈔數種。精到絕倫。每有回向。輒偕二子書名。故其人",
    "X78n1552_003:0405a23": "雖往。而一家與起於蓮修者甚純。未始非香光熏發",
    "X78n1552_003:0405a24": "之力也。",
    "X78n1552_003:0405b01": "西園道人傳楊省愚",
    "X78n1552_003:0405b02": "道人。姓談氏。名廷楨。字凝生。西園其晚號也。世居常",
    "X78n1552_003:0405b03": "州西門外。自幼沈靜。游鄉先輩王逸雲先生門。汪知",
    "X78n1552_003:0405b04": "其不凡也。納為甥。弱冠。入邑庠。輸粟為教諭。殫心經",
    "X78n1552_003:0405b05": "史。有濟世志。無何失偶。遂歸佛乘。宗教兼通。老宿目",
    "X78n1552_003:0405b06": "為法器。晚更專心淨土。曰願學觀音度眾生。即[金*嶲]為",
    "X78n1552_003:0405b07": "印。於城北鄉鄭陸橋創念佛社。信者甚多。同治某年",
    "X78n1552_003:0405b08": "月日。感微恙。自知時至。曰。吾當西歸。眾涕泣請留曰。",
    "X78n1552_003:0405b09": "無已。再住一年耳。預戒眾人念佛兩晝夜。眾請法語。",
    "X78n1552_003:0405b10": "曰。接物勿高聲。忙中勿忘六字。勿破戒棄前功。如常",
    "X78n1552_003:0405b11": "早課。堂中西向。加趺而逝。一晝夜始殮。危坐如生(淨",
    "X78n1552_003:0405b12": "空曰。吾聞西園道人徃生有化佛垂手異香滿室之兆)。",
    "X78n1552_003:0405b13": "吉德興十三歲事吉　母",
    "X78n1552_003:0405b14": "小兒德興。年十三。姓吉氏。隷江都。生一年而喪父。自",
    "X78n1552_003:0405b15": "勤於學。初不知有佛也。讀詩經論語古今文章而已。",
    "X78n1552_003:0405b16": "病中無襍語。唯言穿衣著履。身是狀元。遂朗誦生平",
    "X78n1552_003:0405b17": "所讀文字數萬言。命換衣服。曰。阿彌陀佛及觀世音",
    "X78n1552_003:0405b18": "在空中來接。光緒五年正月十日辰時。念佛數聲而",
    "X78n1552_003:0405b19": "逝。",
    "X78n1552_003:0405b20": "書奉化杭州兩居士事德　修",
    "X78n1552_003:0405b21": "奉化某居士。修淨土。冬夜。忽自言佛來。遂汗。披小衣",
    "X78n1552_003:0405b22": "而已。妻以棉衣加之。擲地曰。吾欲往生。汝勿來擾。遂",
    "X78n1552_003:0405b23": "念佛而逝(同治末年事)。杭州鄭元隆居士。法名得道。持素",
    "X78n1552_003:0405b24": "念佛數年。光緒元年三月十二日。自知時至。命妻集",
    "X78n1552_003:0405c01": "家人同聲念佛。以助其往生。念盡一枝香。遂微笑坐",
    "X78n1552_003:0405c02": "脫。",
    "X78n1552_003:0405c03": "韓清塵小傳張　寂",
    "X78n1552_003:0405c04": "吾邑接待寺。自光緒辛巳。同人闡普仁截流大師遺",
    "X78n1552_003:0405c05": "法。啟春秋念佛道場。其間策勵精進者不少。而梵音",
    "X78n1552_003:0405c06": "清妙。悅可眾心者。必以韓君清塵為第一。清塵初奉",
    "X78n1552_003:0405c07": "佛不甚明理。近歲閱淨土諸書。略識一心三觀旨。病",
    "X78n1552_003:0405c08": "時見壁上現佛相。初文殊。次普賢。觀音。既而三聖畢",
    "X78n1552_003:0405c09": "現。然迫于遇。未能全體放下。得善知識開導。乃省臨",
    "X78n1552_003:0405c10": "終日。謂其妻曰。吾今日不起矣。毋相戀。惟一心念佛",
    "X78n1552_003:0405c11": "自晨至夕。佛聲不絕。遂逝。後曇影之逝十四日。同邑",
    "X78n1552_003:0405c12": "有方嫗者。亦于是月念佛而去。他無瑞應。惟氣絕而",
    "X78n1552_003:0405c13": "頂緩云。",
    "X78n1552_003:0405c15": "修西聞見錄卷三"
}