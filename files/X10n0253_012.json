{
    "X10n0253_012:0369c22": "大方廣圓覺脩多羅了義經夾頌集解講義",
    "X10n0253_012:0369c24": "賢善首菩薩章",
    "X10n0253_012:0370a01": "四明聰講師曰。肇論云。以名求物。物無當名之實。",
    "X10n0253_012:0370a02": "以物求名。名無得物之功。物無當名之實。非物也。",
    "X10n0253_012:0370a03": "名無得物之功。非名也。賢善首因十一位大士各",
    "X10n0253_012:0370a04": "問深義。雖釋尊開示圓覺。廼談性具圓覺。然未的",
    "X10n0253_012:0370a05": "指。是故亦問立其名字。所以問名者。蓋有名物之",
    "X10n0253_012:0370a06": "功。物有應名之得。圓覺即名也。陀羅尼即體。體即",
    "X10n0253_012:0370a07": "物也。此則名體相副。故云陀羅尼門。流出圓覺。既",
    "X10n0253_012:0370a08": "存名體。必須奉持。奉即取也。持即心也。以取圓覺。",
    "X10n0253_012:0370a09": "持之於心。則眾生若身若心。念念圓覺。常以寂照",
    "X10n0253_012:0370a10": "止觀。如護身符。即心純是法。與法相應。裴相國云。",
    "X10n0253_012:0370a11": "血氣之屬必有知。凡有知者。必同體。一經旨意。無",
    "X10n0253_012:0370a12": "出於斯。",
    "X10n0253_012:0370a13": "於是。賢善首菩薩。在大眾中。即從座起。頂禮佛足。右",
    "X10n0253_012:0370a14": "繞三匝。長跪叉手。而白佛言。",
    "X10n0253_012:0370a15": "西蜀復菴暉禪師曰。賢則亞聖。謂地前三賢位。次",
    "X10n0253_012:0370a16": "十聖位地上菩薩也。善則順理。首是頭首。然欲使",
    "X10n0253_012:0370a17": "萬善齊興。俱順真理。成因正位。亞次聖果者。必藉",
    "X10n0253_012:0370a18": "經教流通經。教流通是賢善之首故。流通分中。當",
    "X10n0253_012:0370a19": "此菩薩請問也。",
    "X10n0253_012:0370a20": "大悲世尊。廣為我等。及末世眾生。開悟如是不思議",
    "X10n0253_012:0370a21": "事。",
    "X10n0253_012:0370a22": "讚佛於前十一章。演說圓覺妙義。開悟眾生。皆是",
    "X10n0253_012:0370a23": "不可思惟。不可擬議之事。",
    "X10n0253_012:0370a24": "復菴暉禪師曰。不思議事者。近慶道場。遠慶一部",
    "X10n0253_012:0370b01": "也。謂一部經內。世尊為上根人。開示二空觀。為中",
    "X10n0253_012:0370b02": "根人。開示三觀諸輪。為下根人。開示道場加行。如",
    "X10n0253_012:0370b03": "是種種法門。離於精粗之域。出於形質之外。脫於",
    "X10n0253_012:0370b04": "言意之表。故云不可思議之事。而儒典尚云。夫子",
    "X10n0253_012:0370b05": "之道上有出乎。天之高下有入乎。地之深瞻之在",
    "X10n0253_012:0370b06": "前。忽然在後。不可以形皃求。不可以聰明得。與此",
    "X10n0253_012:0370b07": "不思議同意也。",
    "X10n0253_012:0370b08": "世尊此大乘教。",
    "X10n0253_012:0370b09": "謂。此圓覺大乘經教。",
    "X10n0253_012:0370b10": "名字何等。",
    "X10n0253_012:0370b11": "請問。此等教法。是何名字。",
    "X10n0253_012:0370b12": "云何奉持。",
    "X10n0253_012:0370b13": "請問。眾生教法。如何受持。",
    "X10n0253_012:0370b14": "眾生脩習。得何功德。",
    "X10n0253_012:0370b15": "請問。眾生修此教法。獲何利益。",
    "X10n0253_012:0370b16": "云何使我護持經人。",
    "X10n0253_012:0370b17": "請問。如何使我衛護受持此經之人。",
    "X10n0253_012:0370b18": "流布此教。至於何地。",
    "X10n0253_012:0370b19": "請問。此圓覺經教。流轉分布。至於何處。",
    "X10n0253_012:0370b20": "作是語已。五體投地。如是三請。終而復始。",
    "X10n0253_012:0370b21": "西蜀復菴暉禪師曰。然正宗分中。但問所詮法義。",
    "X10n0253_012:0370b22": "法義雖已圓備。凡心難可任持。聞時領會分明。過",
    "X10n0253_012:0370b23": "後恐還遺忘事。須持教貫穿文。既不遺隨文解義。",
    "X10n0253_012:0370b24": "依義起觀。方成正修故。此問經名字也。云何奉持",
    "X10n0253_012:0370c01": "者。前雖已說。即持法也。今此所問者。即持教也。謂",
    "X10n0253_012:0370c02": "自遵奉行為人持說也。流布此教者。此行十法行",
    "X10n0253_012:0370c03": "也。謂若人一向於此了義經教。供養寫施聽受。讀",
    "X10n0253_012:0370c04": "誦說釋思修。如是分布。流傳末代。未審。此人智慧",
    "X10n0253_012:0370c05": "功德。畢竟至於何地。然地有菩薩地。有佛地也。",
    "X10n0253_012:0370c06": "四明聰講師曰。名字雖是假名。無名則物無定名。",
    "X10n0253_012:0370c07": "如筌蹄之取魚兔。非筌蹄則魚兔無所獲故。欲魚",
    "X10n0253_012:0370c08": "必用筌。欲兔必用蹄也。猿鶴之類誰與安名。麒麟",
    "X10n0253_012:0370c09": "鳳凰孰為作字。耕田鑿井。皆無名中立名。劫初萬",
    "X10n0253_012:0370c10": "物無名無字。皆聖人依真以立名。如理能通。聖人",
    "X10n0253_012:0370c11": "開疏為道。如理能該羅。依真以作網故。伏犧畫八",
    "X10n0253_012:0370c12": "卦。神農甞草。藥后稷播。百穀伯益鑿井貨狄造舡。",
    "X10n0253_012:0370c13": "奚仲作車。蚩尤制五兵。黃帝造冠冕。以至倉頡制",
    "X10n0253_012:0370c14": "字。隸首筭數。蒙恬筆。蔡倫紙。如此之類。皆聖賢軌",
    "X10n0253_012:0370c15": "真理造之。濟萬民也。一大藏教。百千三昧。皆立名",
    "X10n0253_012:0370c16": "目。又如經卷。不以首題何以區分故。祖師云。假名",
    "X10n0253_012:0370c17": "中具三千法門。是故名有召物之功也。名字既立",
    "X10n0253_012:0370c18": "奉持脩習。神物護持。至於流通。他方世界脩之。直",
    "X10n0253_012:0370c19": "至佛地。如斯五問。利益愽哉。",
    "X10n0253_012:0370c20": "爾時世尊。告賢善首菩薩言。善哉善哉。善男子。汝等",
    "X10n0253_012:0370c21": "乃能。為諸菩薩。及末世眾生。問於如來如是經教功",
    "X10n0253_012:0370c22": "德名字。汝今諦聽。當為汝說。時賢善首菩薩。奉教歡",
    "X10n0253_012:0370c23": "喜。及諸大眾。默然而聽。善男子。是經百千萬億恒河",
    "X10n0253_012:0370c24": "沙諸佛所說。",
    "X10n0253_012:0371a01": "佛謂。此圓覺經教。無數諸佛。悉皆如是宣說。",
    "X10n0253_012:0371a02": "三世如來之所守護。",
    "X10n0253_012:0371a03": "佛謂。過去現在未來三世諸佛。悉皆守護此經。",
    "X10n0253_012:0371a04": "十方菩薩之所歸依。",
    "X10n0253_012:0371a05": "佛謂。法界諸菩薩等。無不敬信此經。",
    "X10n0253_012:0371a06": "十二部經。清淨眼目。",
    "X10n0253_012:0371a07": "佛謂。此經清淨明了。為十二部經之眼目也。十二",
    "X10n0253_012:0371a08": "部經者。一名修多羅。二名祇夜。三名授記。四名伽",
    "X10n0253_012:0371a09": "陀。五名優陀那。六名尼陀那。七名阿波陀那。八名",
    "X10n0253_012:0371a10": "伊帝目多伽。九名闍陀伽。十名毗佛略。十一名阿",
    "X10n0253_012:0371a11": "浮陀達磨。十二名優波提舍。",
    "X10n0253_012:0371a12": "西蜀復菴暉禪師曰。說此經佛既是真身。真身無",
    "X10n0253_012:0371a13": "礙。塵沙同體故。一說即一切說。三世一時說。無說",
    "X10n0253_012:0371a14": "無不說。如華嚴云。我不見有佛國土。不說此經。若",
    "X10n0253_012:0371a15": "不知了義教者。則隨方有說不說也。三世如來之",
    "X10n0253_012:0371a16": "所守護者。如華嚴云。我等諸佛。護持此法。令未來",
    "X10n0253_012:0371a17": "世一切菩薩。未曾聞者。皆悉得聞。十方菩薩之所",
    "X10n0253_012:0371a18": "歸依者。謂因行之中。無不從此法而成。佛十二部",
    "X10n0253_012:0371a19": "經。清淨眼目者。良以推窮迷本。照徹覺源。是以理",
    "X10n0253_012:0371a20": "貫群經。義無不盡。於此若解。則諸教煥然可見。如",
    "X10n0253_012:0371a21": "指諸掌。云眼目者。如人有眼。一切境界歷歷可見",
    "X10n0253_012:0371a22": "也。十二部經者。亦謂之十二分教。一契經。二應頌。",
    "X10n0253_012:0371a23": "三授記。四諷誦。五因緣。六自說。七本事。八本生。九",
    "X10n0253_012:0371a24": "方廣十未曾有。十一譬喻。十二論議。此謂之十二",
    "X10n0253_012:0371b01": "部經也。今此經。即屬契經。及方廣二分所攝也。前",
    "X10n0253_012:0371b02": "諸佛所說。如來守護菩薩歸依者。此印定圓覺之",
    "X10n0253_012:0371b03": "法也。十二部經眼目者。此印定為一切經之宗也。",
    "X10n0253_012:0371b04": "所以序云。以印定其法。為一切經之宗也。即指此",
    "X10n0253_012:0371b05": "文也。問。此經對三時五時之教否。答。頓教不論。先",
    "X10n0253_012:0371b06": "後處所。但遇頓機即說故。不對三時五時之教也。",
    "X10n0253_012:0371b07": "又難云。既不對教者。法華經云。是法華經。諸佛神",
    "X10n0253_012:0371b08": "力之所護。此又何如分耶。答。法華諸佛。神力守護",
    "X10n0253_012:0371b09": "者。即屬正宗也。此經諸佛守護者。即屬流通分也。",
    "X10n0253_012:0371b10": "若彼經守護。在流通分者。即許不可揀之。彼既居",
    "X10n0253_012:0371b11": "正宗分。是知不同也。",
    "X10n0253_012:0371b12": "是經。名大方廣圓覺陀羅尼。亦名修多羅了義。亦名",
    "X10n0253_012:0371b13": "祕密王三昧。亦名如來夫定境界。亦名如來藏自性",
    "X10n0253_012:0371b14": "差別。汝當奉持。",
    "X10n0253_012:0371b15": "佛謂。此經有此五名。汝等菩薩。應當奉持。",
    "X10n0253_012:0371b16": "西蜀復菴暉禪師曰。前問此大乘教名字何等。云",
    "X10n0253_012:0371b17": "何奉持。此答之有五名也。然此經題者。乃佛自立",
    "X10n0253_012:0371b18": "也。且諸經得名。有其多種。或以人為目。或以法為",
    "X10n0253_012:0371b19": "名。人有請說等殊。法有法喻等別。或體或用。或果",
    "X10n0253_012:0371b20": "或因。或能詮所詮。或真或妄。或境或智。乍複乍單。",
    "X10n0253_012:0371b21": "不因今經五名已含多種。大者體也。方廣者用也。",
    "X10n0253_012:0371b22": "圓覺者果也。祕密者因也。王者喻也。三昧者法也。",
    "X10n0253_012:0371b23": "修多羅了義者。是歎能詮也。餘皆所詮。如來是能",
    "X10n0253_012:0371b24": "證人也。決定境界者。即所證境也。如來藏者。即屬",
    "X10n0253_012:0371c01": "總乃在纏之名。則真妄和合也。又自性即空如來",
    "X10n0253_012:0371c02": "藏也。差別即不空如來藏也。斯則人法總彰。法喻",
    "X10n0253_012:0371c03": "皆舉。具體具用。有果有因。詮旨雙題。真妄俱顯。方",
    "X10n0253_012:0371c04": "諸經目。莫備於斯了義之名。昭然顯矣。而世尊遂",
    "X10n0253_012:0371c05": "勑令。依此名法而持。謂已悟明心地者。文字性離。",
    "X10n0253_012:0371c06": "即是解脫不妨。滿紙放光而持法也。若未悟明心",
    "X10n0253_012:0371c07": "地者。迷一切諸法。真實之性。向心外取法。而起文",
    "X10n0253_012:0371c08": "字之見。今還將文字。對治示其本來之性。如以聲",
    "X10n0253_012:0371c09": "止聲。以楔出楔。以機奪機。以毒攻毒。無離文字如",
    "X10n0253_012:0371c10": "說修行。而持義也。",
    "X10n0253_012:0371c11": "四明聰講師曰。法華云。一切治生產業皆與實相",
    "X10n0253_012:0371c12": "不相違背。縱非今佛所說。亦是過去諸佛曾說。何",
    "X10n0253_012:0371c13": "況。今之圓覺。是如來藏性。故云恒沙諸佛所說也。",
    "X10n0253_012:0371c14": "金剛經所謂。有佛性種子。人感諸佛之所護念。此",
    "X10n0253_012:0371c15": "圓覺本元是如來成佛真體。佛體真實。安得不能",
    "X10n0253_012:0371c16": "守護。故云三世如來之所守護。十二部經。亦云十",
    "X10n0253_012:0371c17": "二分教。教能詮。理為義。部者部類為義。一修多羅。",
    "X10n0253_012:0371c18": "(此云契經。直說法相。即長行云散花也)二祇夜(此云重頌。亦應頌。即貫花也)三和",
    "X10n0253_012:0371c19": "伽那(此云授記。即授記人天作佛也)四伽陀。(此云孤起。不重頌者名也。亦曰諷頌)五",
    "X10n0253_012:0371c20": "優陀那。(此云無問自說。亦云無我)六尼陀那。(此云因緣。說一切因起事)七阿",
    "X10n0253_012:0371c21": "波陀那。(此云譬喻。用扇譬月也)八伊帝目多伽。(此云本事。此說他人之事)",
    "X10n0253_012:0371c22": "九闇陀伽。(此云本生。此說菩薩行因本所行事)十毗佛略。(此云方廣談理無礙)",
    "X10n0253_012:0371c23": "十一阿浮達摩。(此云未曾有。佛現種種神通。又云未有)十二優婆提",
    "X10n0253_012:0371c24": "舍。(此云逐分別所說義。又云論義)法華經云。我此九部法隨順眾",
    "X10n0253_012:0372a01": "生說。小乘曰九部。大乘十二部也。其實大小相通。",
    "X10n0253_012:0372a02": "此十二部經。非獨為清淨眼目。語其旨趣。則四種",
    "X10n0253_012:0372a03": "悉檀。理妙域中。固非名號所及化擅繫表。又非情",
    "X10n0253_012:0372a04": "智所尋。致於遣累忘筌。淘神盡照。近超生死。遠證",
    "X10n0253_012:0372a05": "涅槃。播闡五乘。接群機之深淺。該明六道。辨善惡",
    "X10n0253_012:0372a06": "之升沈。敻(林正反)期出世而法無不週。邇比王化而",
    "X10n0253_012:0372a07": "事無不盡。能博能要不質不文。自非天下之至慮。",
    "X10n0253_012:0372a08": "孰能與於斯教哉。清淨眼目。理出於此。經有五名。",
    "X10n0253_012:0372a09": "一名大方廣圓覺陀羅尼。大方廣即所立法也。大",
    "X10n0253_012:0372a10": "方是體。廣即用也。此是空如來藏。具不空如來藏",
    "X10n0253_012:0372a11": "之用。又可常遍曰大。執持曰方。包博曰廣。亦可配",
    "X10n0253_012:0372a12": "法身般若解脫。亦如來藏之三德也。圓即寂。覺即",
    "X10n0253_012:0372a13": "照。亦是止觀寂止也。照觀也。陀羅尼庶惡持善。圓",
    "X10n0253_012:0372a14": "覺是從定立名。楞嚴亦是大定。二名修多羅了義。",
    "X10n0253_012:0372a15": "翻契經。圓融定慧。非偏小所知。了義究竟顯說。指",
    "X10n0253_012:0372a16": "權歸實。約開顯說。一切諸法皆是實相。亦有不了",
    "X10n0253_012:0372a17": "義經。方圓不相入者。今即權是實。一念三千。三名",
    "X10n0253_012:0372a18": "祕密王三昧如來。祕要之藏。定善慧之異名。祕密",
    "X10n0253_012:0372a19": "王亦是能說之人。楞嚴云。妙蓮華王。十方佛母。以",
    "X10n0253_012:0372a20": "密王三昧為人。即正心行處。淨覺亦以蓮華王為",
    "X10n0253_012:0372a21": "人解。四名如來決定境界。即堅固為義。大涅槃更",
    "X10n0253_012:0372a22": "無能過者。即不變義也。五名如來藏自性差別。圓",
    "X10n0253_012:0372a23": "覺妙性。性不自守。隨緣作種種名。或云常住真心。",
    "X10n0253_012:0372a24": "或云性淨明體。或云空如來藏。或云涅槃妙心。曰",
    "X10n0253_012:0372b01": "諸法實相。曰王三昧。曰真如。曰法界。曰第一義諦。",
    "X10n0253_012:0372b02": "曰無生妙理。此圓覺亦能入惡隨惡受名。為性惡。",
    "X10n0253_012:0372b03": "為性善。為理毒害。為諸阿顛迦。為昏鈍性障。為生",
    "X10n0253_012:0372b04": "老病死。為成住壞空。為钁湯爐炭。皆是圓覺隨惡",
    "X10n0253_012:0372b05": "受稱。其實圓覺。非聖非凡。非善非惡。非生死非涅",
    "X10n0253_012:0372b06": "槃。非色非心。非天堂非地獄。非佛非眾生。則凡所",
    "X10n0253_012:0372b07": "有相。皆是虗妄。若見諸相非相。即名圓覺。如是則",
    "X10n0253_012:0372b08": "終日圓覺。未嘗圓覺也。汝當奉持者。此五種名。名",
    "X10n0253_012:0372b09": "雖差別。其實是佛一路涅槃門。過去諸佛悉已成",
    "X10n0253_012:0372b10": "就。現在諸菩薩今皆入圓覺。未來修學當依如是",
    "X10n0253_012:0372b11": "法。此是如來藏。無漏不思議法。如人因事。遠出未",
    "X10n0253_012:0372b12": "得還家。今日明了歸家之路。父子相見團圓。寧不",
    "X10n0253_012:0372b13": "欣樂奉持耶。",
    "X10n0253_012:0372b14": "善男子。是經惟顯如來境界。惟佛如來。能盡宣說。",
    "X10n0253_012:0372b15": "此經獨能顯示佛境。惟佛宣說。曲盡其妙。",
    "X10n0253_012:0372b16": "西蜀復菴暉禪師曰。前云是諸眾生清淨覺地。又",
    "X10n0253_012:0372b17": "說無明貪愛四相四病。今云唯顯如來境界者。既",
    "X10n0253_012:0372b18": "云唯顯佛之妙覺不思議境界。獨佛方能盡其所",
    "X10n0253_012:0372b19": "說。其所說者何耶。謂。說眾生無明皆無所有止是",
    "X10n0253_012:0372b20": "佛境。佛境若不顯現。眾生豈得皆空生。若不空豈",
    "X10n0253_012:0372b21": "徹覺地。故華嚴信位即佛境。皆是此意也。然後代",
    "X10n0253_012:0372b22": "淺識劣解之人。以謂。佛法止此者。請觀是說也。",
    "X10n0253_012:0372b23": "四明聰講師曰。此圓覺。即如來藏妙明心。元離一",
    "X10n0253_012:0372b24": "切相。即一切相。但世間眾生聲聞緣覺。欲以所知",
    "X10n0253_012:0372c01": "心。測度如來圓覺境界。用世語言。入佛知見。猶如",
    "X10n0253_012:0372c02": "藕絲懸須彌山。終不能舉。此言果人所證之法深",
    "X10n0253_012:0372c03": "妙。非小乘凡夫之所能及。又此經非世間語言三",
    "X10n0253_012:0372c04": "昧。亦非雕蟲篆刻之辭。非是外道典籍。非聲聞諸",
    "X10n0253_012:0372c05": "小乘。偏圓權實之法。此是圓頓圓覺妙心。此法如",
    "X10n0253_012:0372c06": "火聚。四邊不可取。若能取者。唯佛一人。到究竟即",
    "X10n0253_012:0372c07": "佛。如十五夜月。蟾光桂影。圓滿無虧。出三惑。破二",
    "X10n0253_012:0372c08": "死。百千三昧。無量行門。一時顯現。如百千燈光照",
    "X10n0253_012:0372c09": "一室。其光圓無際故。一切世間種種諸病。惟佛能",
    "X10n0253_012:0372c10": "醫。故云惟佛能盡宣說。",
    "X10n0253_012:0372c11": "若諸菩薩。及末世眾生。依此修行。漸次增進。至於佛",
    "X10n0253_012:0372c12": "地。",
    "X10n0253_012:0372c13": "若依此經修行。漸漸增進。心至佛之地位。",
    "X10n0253_012:0372c14": "西蜀復菴暉禪師曰。前問流布此教至於何地。今",
    "X10n0253_012:0372c15": "答云。良由此經惟顯佛境故。修十法行之者。必至",
    "X10n0253_012:0372c16": "佛地。佛地即妙覺位也。所謂不住化城。便躋寶所",
    "X10n0253_012:0372c17": "在。禪家謂之不動凡夫。便登佛位。",
    "X10n0253_012:0372c18": "四明聰講師曰。今言菩薩乃因人。凡夫末世。依上",
    "X10n0253_012:0372c19": "所立法制。用寂照止。心寂念專一。便不頓修亦可",
    "X10n0253_012:0372c20": "漸次。只要道心堅固。加功進行。何患不成佛。其間",
    "X10n0253_012:0372c21": "有聞而不修。修而不證者。此人有障。更須禮佛懺",
    "X10n0253_012:0372c22": "悔。終久至於佛地。此非妙覺佛。乃登圓初住菩薩",
    "X10n0253_012:0372c23": "名佛。亦百世界作佛。故云佛地。",
    "X10n0253_012:0372c24": "善男子。是經名為頓教大乘。",
    "X10n0253_012:0373a01": "此經名。為頓悟之教。大乘之法。",
    "X10n0253_012:0373a02": "頓機眾生。從此開悟。",
    "X10n0253_012:0373a03": "利根眾生。有圓頓之機者。皆因此經。而得開悟。",
    "X10n0253_012:0373a04": "亦攝漸修一切群品。",
    "X10n0253_012:0373a05": "鈍根眾生。須假漸脩。而此經教無不圓攝。",
    "X10n0253_012:0373a06": "西蜀復菴暉禪師曰。賢首國師。以一大藏教深淺",
    "X10n0253_012:0373a07": "之義。判為五教。五教者。一小乘教。即四阿含經是。",
    "X10n0253_012:0373a08": "二大乘始教。即八部般若是。三大乘終教。即楞嚴",
    "X10n0253_012:0373a09": "涅槃寶積等是。四大乘頓教。即圓覺楞伽等是。五",
    "X10n0253_012:0373a10": "大乘圓教。即華嚴是。令經乃屬頓教。獨被頓機眾",
    "X10n0253_012:0373a11": "生。於頓機中。又分為上中下三根也。疏云。宗門是",
    "X10n0253_012:0373a12": "頓教。事具漸門。既頓漸俱收。則遲速皆益。會與不",
    "X10n0253_012:0373a13": "會。入與不入。皆可留心。所以脩山主云。會得甚奇",
    "X10n0253_012:0373a14": "特不會也相許。",
    "X10n0253_012:0373a15": "四明聰講師曰。此大乘教。本妙覺明。與如來心不",
    "X10n0253_012:0373a16": "增不減。無漸無頓。今云頓漸者。為修學人。根有利",
    "X10n0253_012:0373a17": "鈍。障有重輕。雖精進。而開悟有遲速。立行有漸頓。",
    "X10n0253_012:0373a18": "非教體有遲速。迷悟有機緣。名頓教漸脩。楞嚴云。",
    "X10n0253_012:0373a19": "佛告富樓那言。譬如迷人於一聚落。惑南為北。此",
    "X10n0253_012:0373a20": "迷為復因。迷而有因。悟所出。富樓那言。如是迷人。",
    "X10n0253_012:0373a21": "亦不因迷。又不因悟。何以故。迷本無根。云何因迷。",
    "X10n0253_012:0373a22": "悟非生迷。云何因悟。佛言。彼之迷人。正在迷時。倐",
    "X10n0253_012:0373a23": "有悟人。指示令悟。富樓那。於意云何。此人縱迷於",
    "X10n0253_012:0373a24": "此聚落。更生迷不。不也。世尊佛言。十方如來。亦復",
    "X10n0253_012:0373b01": "如是。此迷無本性。畢竟空。昔本無迷。似有迷覺。覺",
    "X10n0253_012:0373b02": "迷迷滅。覺不生迷。亦如翳人見空中華。翳病若除。",
    "X10n0253_012:0373b03": "華於空滅。忽有愚人。於彼空華所滅。空地待華。更",
    "X10n0253_012:0373b04": "生汝觀。是人為愚為慧。富樓那言。空華無華。妄見",
    "X10n0253_012:0373b05": "生滅。見華滅空已。是顛倒。敕令更出斯實狂癡。今",
    "X10n0253_012:0373b06": "此圓覺。亦復如是。本無頓漸。但上機先悟。漸機次",
    "X10n0253_012:0373b07": "悟。若是圓覺之性。本無利鈍漸頓。今云。亦攝漸脩",
    "X10n0253_012:0373b08": "者。非小乘之漸。今脩圓者。同緣實相。皆用止觀寂",
    "X10n0253_012:0373b09": "照之法。機有利鈍。悟有遲速。為漸也。",
    "X10n0253_012:0373b10": "譬如大海不讓小流。",
    "X10n0253_012:0373b11": "大海者。諭頓教大乘。不讓小流者。論能攝一切漸",
    "X10n0253_012:0373b12": "證。",
    "X10n0253_012:0373b13": "乃至蚊蝱。",
    "X10n0253_012:0373b14": "此諭漸脩眾生也。",
    "X10n0253_012:0373b15": "及阿脩羅。",
    "X10n0253_012:0373b16": "此諭頓機眾生也。",
    "X10n0253_012:0373b17": "飲其水者。皆得充滿。",
    "X10n0253_012:0373b18": "此諭頓漸之徒。脩此經教。悉皆圓滿。",
    "X10n0253_012:0373b19": "西蜀復菴暉禪師曰。此舉諭也。大海諭頓教。小流",
    "X10n0253_012:0373b20": "諭漸教。蚊虻喻二乘。阿脩羅喻菩薩。飲其水等者。",
    "X10n0253_012:0373b21": "諭三乘之人。受持此經者。皆得悟入。疏云。大海有",
    "X10n0253_012:0373b22": "無量之水。而飲之者。則量腹多少。圓覺有無邊之",
    "X10n0253_012:0373b23": "法門。而受持之者。隨器頓漸。",
    "X10n0253_012:0373b24": "四明聰講師曰。阿脩羅此翻無酒。初欲採四天下",
    "X10n0253_012:0373c01": "華。釀海水為酒。魚龍之業釀之不成。誓不飲酒。故",
    "X10n0253_012:0373c02": "云無酒用。手掌遮月。人間謂之月蝕。有大力用。飲",
    "X10n0253_012:0373c03": "海水不竭。何況蚊蝱。此大乘教。亦攝小乘漸脩人。",
    "X10n0253_012:0373c04": "善男子。假使有人。純以七寶。積滿三千大千世界。以",
    "X10n0253_012:0373c05": "用布施。不如。有人聞此經名。及一句義。",
    "X10n0253_012:0373c06": "以至七寶布施者。其福報有盡。聞此經義。而脩證",
    "X10n0253_012:0373c07": "者。其智慧無窮。",
    "X10n0253_012:0373c08": "西蜀復菴暉禪師曰。此顯福也。法會既終。所談上",
    "X10n0253_012:0373c09": "中下三根。及談因果法義。復恐後代眾生不信。脩",
    "X10n0253_012:0373c10": "如是因。感如是果。遂於此流通分中。一道較量功",
    "X10n0253_012:0373c11": "德。欲使後人生信忻樂也。如金剛經中。兩重因果。",
    "X10n0253_012:0373c12": "三番較量之意。梵語檀波羅蜜。此云布施。謂運心",
    "X10n0253_012:0373c13": "寬廣曰布。輟己惠人曰施。此布施一度。眾行皆攝。",
    "X10n0253_012:0373c14": "華嚴經說有十度。一布施。謂財法無畏。無不皆捨。",
    "X10n0253_012:0373c15": "二持戒。謂防非止惡。內外無瑕。三忍辱。謂違順不",
    "X10n0253_012:0373c16": "干諦察忍可。四精進。謂離身心相萬法增脩。五禪",
    "X10n0253_012:0373c17": "定。謂念慮皆忘安心理境。六般若。謂心無分別善",
    "X10n0253_012:0373c18": "達心空。七方便。謂涉有常空施為無礙。八願度。謂",
    "X10n0253_012:0373c19": "上求下化。窮盡未來。九力度。謂思脩成功萬境不",
    "X10n0253_012:0373c20": "動。十智度。謂決斷無惑證法頤神。今以布施一度。",
    "X10n0253_012:0373c21": "以較量經福也。一句義者。此顯勝七寶也。意謂雖",
    "X10n0253_012:0373c22": "以金銀琉璃赤珠等寶。不為自己。求安樂之故。普",
    "X10n0253_012:0373c23": "施與一切眾生者。是有為有漏之因。感得人天果",
    "X10n0253_012:0373c24": "報。譬如仰箭射虗空。勢力盡箭還墜。招得來生不",
    "X10n0253_012:0374a01": "如意。今若聞此經一句合宜之義。如說脩行。斷障",
    "X10n0253_012:0374a02": "遣疑。是無漏最上之因。便能超夢幻。出輪迴。直趣",
    "X10n0253_012:0374a03": "無上佛果菩提。所以此功德。勝前七寶布施功德",
    "X10n0253_012:0374a04": "也。疏曰。世珍盈剎。能為漏果之資。妙法一言。必獲",
    "X10n0253_012:0374a05": "菩提之報。禪家亦云。識得一句。一生參學事畢在。",
    "X10n0253_012:0374a06": "教家亦云。教典千一心能貫之。在書云。詩三百。一",
    "X10n0253_012:0374a07": "言以蔽之。在記云。通於一萬事畢。在語云。吾道一",
    "X10n0253_012:0374a08": "以貫之。古詩云。學雖不多。可齊上聖。如是則歸同。",
    "X10n0253_012:0374a09": "反一一處。既通千處。萬處一時透脫。所以道一葉",
    "X10n0253_012:0374a10": "落天下秋。一塵起大地收。一花開天下春。一事寂",
    "X10n0253_012:0374a11": "萬法真。與此一句。義同意也。",
    "X10n0253_012:0374a12": "四明聰講師曰。七寶者。金銀及琉璃玻瓈硨磲瑪",
    "X10n0253_012:0374a13": "瑙真珠。三千大千可為眾多。盡以布施。比聞經一",
    "X10n0253_012:0374a14": "句福皆不及。盖慧能趣菩提。施福不趣菩提也。",
    "X10n0253_012:0374a15": "善男子。假使有人。教百恒河沙眾生。得阿漢果。",
    "X10n0253_012:0374a16": "西蜀復菴暉禪師曰。此顯劣智也。梵語阿羅漢。此",
    "X10n0253_012:0374a17": "有三義。謂不生應供無賊也。恒河者。方四十里。其",
    "X10n0253_012:0374a18": "沙細如麵。假饒教得一百箇恒河中。許多沙數之",
    "X10n0253_012:0374a19": "人。剋獲成就。小果聖人者。其福非是究竟。故乃劣",
    "X10n0253_012:0374a20": "也。",
    "X10n0253_012:0374a21": "不如。有人宣說此經。分別半偈。",
    "X10n0253_012:0374a22": "阿羅漢果。蓋是小乘之法。此經與偈。乃是大乘之",
    "X10n0253_012:0374a23": "教。",
    "X10n0253_012:0374a24": "西蜀復菴暉禪師曰。上文舉劣。此顯勝也。意謂設",
    "X10n0253_012:0374b01": "使教百恒沙眾生。得阿羅漢果。所得功德。不如。有",
    "X10n0253_012:0374b02": "人代佛。宣揚此經半偈之功德也。疏云。凡全偈者。",
    "X10n0253_012:0374b03": "所謂四句。句有二種。一文句。二義句。若約文句。即",
    "X10n0253_012:0374b04": "兩句為半偈。若約義句。即說一切法本來空寂。是",
    "X10n0253_012:0374b05": "半偈也。顯相空體不空。是全偈也。",
    "X10n0253_012:0374b06": "四明聰講師曰。藥王菩薩。為法焚身。雪山童子。捨",
    "X10n0253_012:0374b07": "全身求得半偈。光明經云。滿城盛火。應從中過乃",
    "X10n0253_012:0374b08": "為法亡軀也。波[口*侖]打骨取髓。為求法故。世尊因地",
    "X10n0253_012:0374b09": "剜身作千盌燈。求得半偈。今云勝阿羅漢。羅漢是",
    "X10n0253_012:0374b10": "小乘。今是大乘頓機眾生。可聞法一超入如來地。",
    "X10n0253_012:0374b11": "如龍女一生。便往南方成佛。不比小乘時長行遠。",
    "X10n0253_012:0374b12": "此如靈丹點銕可成金也。",
    "X10n0253_012:0374b13": "善男子。若復有人。聞此經名。信心不惑。",
    "X10n0253_012:0374b14": "西蜀復菴暉禪師曰。此明聞信也。不惑即不疑惑",
    "X10n0253_012:0374b15": "也。然大乘教法。無量劫來難見難聞。或時聞已。不",
    "X10n0253_012:0374b16": "信不順。不悟不入者有之矣。所以論語云。人而無",
    "X10n0253_012:0374b17": "信。不知其可也。夫圓覺深旨一心妙門。非大智而",
    "X10n0253_012:0374b18": "不能觀。非大根而不能信。觀即舉佛智也。信之即",
    "X10n0253_012:0374b19": "入圓覺。但懇志無疑決取成辦也。",
    "X10n0253_012:0374b20": "當知。是人非於一佛二佛種諸福慧。如是乃至盡恒",
    "X10n0253_012:0374b21": "河沙一切佛所。種諸善根。聞此經教。",
    "X10n0253_012:0374b22": "聞此經名。深信不疑者。蓋曾於無數佛處。種諸福",
    "X10n0253_012:0374b23": "慧。及諸善根。方得聞爾。",
    "X10n0253_012:0374b24": "西蜀復菴暉禪師曰。比驗宿因也。如金剛經云。當",
    "X10n0253_012:0374c01": "知。是人不於一佛二佛三四五佛而種善根已。於",
    "X10n0253_012:0374c02": "無量千萬佛所。種諸善根。聞是章句。乃至一念生",
    "X10n0253_012:0374c03": "淨信者。諸善根者。不過是。斷貪瞋癡三毒。發聞思",
    "X10n0253_012:0374c04": "修三慧也。然此經宗信者。必是即解之信。信該果",
    "X10n0253_012:0374c05": "海。不是小緣故。驗其宿因。曾積信種。",
    "X10n0253_012:0374c06": "四明聰講師曰。起信論說。未入正定聚眾生故。說",
    "X10n0253_012:0374c07": "脩行信心。一信樂念真如法故。真如法。諸佛所師。",
    "X10n0253_012:0374c08": "眾行之源。二信佛有無量功德。常念親近供養。發",
    "X10n0253_012:0374c09": "起善根。求一切智故。三信法有大利益。常念脩行",
    "X10n0253_012:0374c10": "諸波羅蜜。四信僧能正脩行自利利他。常樂親近",
    "X10n0253_012:0374c11": "諸菩薩眾。求學如實行故。如高僧傳中。高僧有十。",
    "X10n0253_012:0374c12": "科。世之難學雖有破群者。無麤不擇細。如韓昌黎。",
    "X10n0253_012:0374c13": "始未信佛法時。上論佛骨表。因此貶潮。參大顛。顛",
    "X10n0253_012:0374c14": "云。公雖過人。世智辨聦。是世間有之。汝勝晉時佛",
    "X10n0253_012:0374c15": "圖澄否。韓曰。不及。汝比姚秦時鳩摩羅什否。曰不",
    "X10n0253_012:0374c16": "如。汝尚不如此賢。況佛是大聖天人之師。又安可",
    "X10n0253_012:0374c17": "破之。後於大顛。有以發明。張無盡初年時。遊僧寺",
    "X10n0253_012:0374c18": "見佛書。梵夾嚴整。怫然怒曰。吾孔聖人。反不如胡",
    "X10n0253_012:0374c19": "人人所仰重。欲造無佛論毀之。在書院中思惟。深",
    "X10n0253_012:0374c20": "夜不睡。其妻云。如何不睡。張云。欲造無佛論。妻向",
    "X10n0253_012:0374c21": "氏云。既是無佛。何論之有。當須著有佛論也。無盡",
    "X10n0253_012:0374c22": "疑其言。遂閣筆。後因訪一同列。見佛龕前有維摩",
    "X10n0253_012:0374c23": "詰經。信手開卷。見云。此病非地大。亦不離地大。乃",
    "X10n0253_012:0374c24": "歎曰。胡人之語。亦能爾耶。遂問有幾卷。曰有三卷。",
    "X10n0253_012:0375a01": "借歸看。其妻問曰。讀者何書。曰維摩詰經。向日熟",
    "X10n0253_012:0375a02": "讀此。可造無佛論否。無盡疎果其言。於是歸心佛",
    "X10n0253_012:0375a03": "乘。後參兜率悅。大有發明。此皆宿下緣種。今日契",
    "X10n0253_012:0375a04": "悟。起信云。復有五門。能成信心。一施門。二戒門。三",
    "X10n0253_012:0375a05": "忍門。四進門。五止觀門。彼文稍廣。今錄止觀門。止",
    "X10n0253_012:0375a06": "者。謂止一切境界。息諸外塵。念以圓覺寂照。照諸",
    "X10n0253_012:0375a07": "塵勞。息諸攀緣。故云止。今之隨順奢摩他。體真止",
    "X10n0253_012:0375a08": "也。觀者。謂分別因緣。生滅相隨順。毗婆舍那此云",
    "X10n0253_012:0375a09": "觀。昏即觀之。以此二義。漸漸脩習。不相捨離。又云。",
    "X10n0253_012:0375a10": "若脩止者。端坐正意。不依氣息。不依形色。不依空。",
    "X10n0253_012:0375a11": "不依地水火風。乃至見聞覺知。一切諸想隨念皆",
    "X10n0253_012:0375a12": "除。亦遣除想。以一切法本來無想。念念不生。念念",
    "X10n0253_012:0375a13": "不滅。亦不得隨心外念境界。後以心除心。心若馳",
    "X10n0253_012:0375a14": "散。即當攝來。住於正念。是正念者。當知惟心無外",
    "X10n0253_012:0375a15": "境界。即復此心亦自無相。念念不可得。若四威儀",
    "X10n0253_012:0375a16": "中。有所施作。於一切時。常念方便。隨順觀察。久習",
    "X10n0253_012:0375a17": "淳熟。其心得住。如此脩行。聞經之人。非於一佛二",
    "X10n0253_012:0375a18": "佛下種。乃至恒河沙佛。所以是無種。不植此經。又",
    "X10n0253_012:0375a19": "安得不聞。",
    "X10n0253_012:0375a20": "汝善男子。當護末世是脩行者。",
    "X10n0253_012:0375a21": "佛令菩薩。衛護將來如是信心脩行之人。",
    "X10n0253_012:0375a22": "無令惡魔。及諸外道。惱其身心。令生退屈。",
    "X10n0253_012:0375a23": "障礙覺性之事。皆為惡魔。非其同志之人。皆為外",
    "X10n0253_012:0375a24": "道。今菩薩。護持此脩行者。不可令此二害惱彼身",
    "X10n0253_012:0375b01": "心。使之退轉。",
    "X10n0253_012:0375b02": "西蜀復菴暉禪師曰。前問云何護持。今答云。但莫",
    "X10n0253_012:0375b03": "令惡魔外道。惱其身心者。即是護持也。近有人撰",
    "X10n0253_012:0375b04": "其偈詞。添入經中。蓋不知此是流通分。故閱者幸",
    "X10n0253_012:0375b05": "勿疑焉。",
    "X10n0253_012:0375b06": "四明聰講師曰。起信云。莫令此心墮於邪網。若眾",
    "X10n0253_012:0375b07": "生無善根力。則為諸魔外道鬼神之所惑亂。若於",
    "X10n0253_012:0375b08": "坐中。現形恐怖。或現端正男女等相。當念惟心。境",
    "X10n0253_012:0375b09": "界則滅。終不為惱。龍樹云。除諸法實相外。餘皆魔",
    "X10n0253_012:0375b10": "事。逢此境界。當勤正念。不取不著。則能遠是諸業",
    "X10n0253_012:0375b11": "障。應知外道所有三昧。皆不離見愛我慢之心。貪",
    "X10n0253_012:0375b12": "著世間名聞利養。正脩行人。善為分別。此吾佛最",
    "X10n0253_012:0375b13": "後教誨。至此流通意竟。",
    "X10n0253_012:0375b14": "爾時世尊。欲重宣此義。而說偈言。",
    "X10n0253_012:0375b15": "　賢善首當知　　是經諸佛說　　如來等護持",
    "X10n0253_012:0375b16": "　十二部眼目　　名為大方廣　　圓覺陀羅尼",
    "X10n0253_012:0375b17": "　增進至佛地　　如海納百川　　飲者皆充滿",
    "X10n0253_012:0375b18": "　假使施七寶　　積滿三千界　　不如聞此經",
    "X10n0253_012:0375b19": "　若化河沙眾　　皆得阿羅漢　　不如聞半偈",
    "X10n0253_012:0375b20": "　汝等於來世　　護是宣持者　　無令生退屈",
    "X10n0253_012:0375b21": "唐圭峯定慧禪師宗密頌賢善首菩薩章曰。",
    "X10n0253_012:0375b22": "　善首流通正法門　　五名於是為區分",
    "X10n0253_012:0375b23": "　十二部經真了義　　百千諸佛共談論",
    "X10n0253_012:0375b24": "　佛境佛地已開演　　頓教頓機令得聞",
    "X10n0253_012:0375c01": "　儻解百川歸大海　　何妨一法備多根",
    "X10n0253_012:0375c02": "爾時會中。有火首金剛。摧碎金剛。尼藍婆金剛等八",
    "X10n0253_012:0375c03": "萬金剛。并其眷屬。即從座起。頂禮佛足。右繞三匝。而",
    "X10n0253_012:0375c04": "白佛言。世尊。若後末世一切眾生。有能持此決定大",
    "X10n0253_012:0375c05": "乘。我當守護。如護眼目。",
    "X10n0253_012:0375c06": "此諸金剛。欲守護受持此經之人也。決定大乘者。",
    "X10n0253_012:0375c07": "謂此大乘經教。乃決定成佛之義。",
    "X10n0253_012:0375c08": "乃至道場所修行處。我等金剛自領徒眾。晨夕守護。",
    "X10n0253_012:0375c09": "令不退轉。",
    "X10n0253_012:0375c10": "金剛。又欲守護道場內修行此等大乘法處。令修",
    "X10n0253_012:0375c11": "行者。無退轉心。",
    "X10n0253_012:0375c12": "其家乃至永無災障。疫病銷滅。",
    "X10n0253_012:0375c13": "金剛。又欲守護其家。令無災害。",
    "X10n0253_012:0375c14": "財寶豐足。常不乏少。",
    "X10n0253_012:0375c15": "辦道資糧。常令不闕。",
    "X10n0253_012:0375c16": "西蜀復菴暉禪師曰。此下稟命加衛外護流通也。",
    "X10n0253_012:0375c17": "火首者。此神頭有火焰。手中執金剛杵也。",
    "X10n0253_012:0375c18": "四明聰講師曰。金剛梵語跋闍羅波膩。此云金剛",
    "X10n0253_012:0375c19": "手。(波膩翻手)謂手執金杵。以立名。正法念經云。昔有國",
    "X10n0253_012:0375c20": "王。有二夫人。一生千子。欲試千子。當來成佛次第",
    "X10n0253_012:0375c21": "故。俱留孫探得第一籌。釋迦第四籌。乃至樓至第",
    "X10n0253_012:0375c22": "千籌。第二夫人生二子。一願為梵王。請千兄。轉法",
    "X10n0253_012:0375c23": "輪。次願為密跡金剛神。護千兄教法。依經僧寺三",
    "X10n0253_012:0375c24": "門。只合一身金剛一身梵王。今為對故。塑二金剛",
    "X10n0253_012:0376a01": "非也。楞嚴云。十恒河沙金剛密跡。此八萬亦未為",
    "X10n0253_012:0376a02": "多。火首摧碎等。未詳所譯。",
    "X10n0253_012:0376a03": "爾時大梵王。",
    "X10n0253_012:0376a04": "圓覺疏曰。即初禪天王也。",
    "X10n0253_012:0376a05": "二十八天王。",
    "X10n0253_012:0376a06": "欲界色界無色界。共有二十八天。每天各有一王。",
    "X10n0253_012:0376a07": "其號曰四大天王。忉利天王。夜摩天王。兜率天王。",
    "X10n0253_012:0376a08": "化樂天王。他化自在天王。梵眾天王。梵輔天王。大",
    "X10n0253_012:0376a09": "梵天王。少光天王。無量光天王。光音天王。少淨天",
    "X10n0253_012:0376a10": "王。無量淨天王。徧淨天王。福生天王。福受天王。廣",
    "X10n0253_012:0376a11": "果天王。無想天王。無煩天王。無熱天王。善見天王。",
    "X10n0253_012:0376a12": "善現天王。色究竟天王。無邊空處天王。無邊識處",
    "X10n0253_012:0376a13": "天王。無所有處天王。非非想處天王。",
    "X10n0253_012:0376a14": "并須彌山王。護國天王等。即從座起。頂禮佛足。右繞",
    "X10n0253_012:0376a15": "三匝。而白佛言。世尊。我亦守護是持經者。常令安隱",
    "X10n0253_012:0376a16": "心不退轉。",
    "X10n0253_012:0376a17": "大梵王等。皆欲守護受持此經之人。",
    "X10n0253_012:0376a18": "西蜀復菴暉禪師曰。大梵王者。即初禪天王也。二",
    "X10n0253_012:0376a19": "十八天王者。即三界主也。須彌山王者。即帝釋也。",
    "X10n0253_012:0376a20": "護國天王者。即別指四天王也。",
    "X10n0253_012:0376a21": "四明聰講師曰。梵語迦夷。此言淨身。居色界禪天。",
    "X10n0253_012:0376a22": "梵是西語。此云離欲。因中脩梵行。不行婬穢也。今",
    "X10n0253_012:0376a23": "為天主。統娑婆三千大千世界皆屬號令。有言語",
    "X10n0253_012:0376a24": "覺觀世間。雖脩梵行者。多唯加脩四無量心(慈悲喜捨)",
    "X10n0253_012:0376b01": "故得為天主也。二十八天王者。欲界六天。色界十",
    "X10n0253_012:0376b02": "八天。無色界四天。總二十八天也。護國天王等。即",
    "X10n0253_012:0376b03": "護世四天王。光明云。護國四鎮。即帝釋天神。將常",
    "X10n0253_012:0376b04": "領八部鬼神。護弘持人心不退轉。",
    "X10n0253_012:0376b05": "爾時。有大力鬼王。名吉槃荼。",
    "X10n0253_012:0376b06": "圓覺疏曰。吉槃荼者。亦云鳩槃荼。食人之精血。其",
    "X10n0253_012:0376b07": "疾如風。變化稍多。住於林野。",
    "X10n0253_012:0376b08": "與十萬鬼王。即從座起。頂禮佛足。右繞三匝。而白佛",
    "X10n0253_012:0376b09": "言。世尊。我亦守護是持經人。朝夕侍衛令不退屈。",
    "X10n0253_012:0376b10": "諸鬼王等。亦欲守護受持此經之人。",
    "X10n0253_012:0376b11": "其人所居。一由旬內。",
    "X10n0253_012:0376b12": "藏經曰。一由旬者。四十里也。",
    "X10n0253_012:0376b13": "若有鬼神。侵其境界。我當使其碎如微塵。",
    "X10n0253_012:0376b14": "為護法故。盡其威力。",
    "X10n0253_012:0376b15": "西蜀復菴暉禪師曰。吉槃荼者。亦鳴槃荼。此鬼食",
    "X10n0253_012:0376b16": "人精氣。其疾如風。管林野諸鬼眾。一由旬者。即四",
    "X10n0253_012:0376b17": "十里也。",
    "X10n0253_012:0376b18": "四明聰講師曰。鄭玄云。聖人精氣謂之神。賢人精",
    "X10n0253_012:0376b19": "氣謂之鬼。又有云。天神曰靈。坤神曰祇。人神曰鬼。",
    "X10n0253_012:0376b20": "鬼者畏也。虗祛多畏。又有威能令人畏。或云。希求",
    "X10n0253_012:0376b21": "名餓鬼。從人求食。以活性命。光明疏云。神者能也。",
    "X10n0253_012:0376b22": "大力者能移山填海。劣者能隱顯變化。肇云。神受",
    "X10n0253_012:0376b23": "善惡雜報現。形勝人劣於天。其身輕微難見。鬼類",
    "X10n0253_012:0376b24": "眾多。不能盡釋。今言吉槃荼。亦名鳩槃荼。亦名俱",
    "X10n0253_012:0376c01": "槃荼。此翻甕形。舊云冬瓜。此神陰如冬瓜。行至肩",
    "X10n0253_012:0376c02": "上坐便踞之。即厭魅鬼也。(梵語烏蘇慢此云厭)厭眠內不祥",
    "X10n0253_012:0376c03": "(本只作厭字後人厭下加鬼)圭峯云。食人精血。其疾如風。變化",
    "X10n0253_012:0376c04": "稍多。住林野間。管諸鬼眾。是號為王。故云大力鬼",
    "X10n0253_012:0376c05": "王。與十萬鬼王。護持經人。不令鬼神侵惱。",
    "X10n0253_012:0376c06": "佛說此經已。一切菩薩。天龍鬼神。八部眷屬。",
    "X10n0253_012:0376c07": "八部者。一天神。二龍神。三夜叉。四乾闥婆。五阿脩",
    "X10n0253_012:0376c08": "羅。六迦樓羅。七緊那羅。八摩睺羅。",
    "X10n0253_012:0376c09": "及諸天王梵王等。一切大眾。聞佛所說。皆大歡喜。信",
    "X10n0253_012:0376c10": "受奉行。",
    "X10n0253_012:0376c11": "西蜀復菴暉禪師曰。疏云。良由文殊所問經說。有",
    "X10n0253_012:0376c12": "三種義。歡喜奉行。一能說者清淨。不取著名利。所",
    "X10n0253_012:0376c13": "染故。二所說法清淨。以如實知法體故。三得果清",
    "X10n0253_012:0376c14": "淨。即說益也。問。經首信成就。與此信是同是別耶。",
    "X10n0253_012:0376c15": "答。前信淺。此信深。何以知之。大智論云。如是我聞",
    "X10n0253_012:0376c16": "生信也。信受奉行生智也。信為能入。智為能度。又",
    "X10n0253_012:0376c17": "云。信為入法之初機。智為究竟之至要。雖深淺之",
    "X10n0253_012:0376c18": "不同在。智信一貫則無別也。",
    "X10n0253_012:0376c19": "四明聰講師曰。佛說經。通該凡聖。既聞圓覺妙心",
    "X10n0253_012:0376c20": "實相常住。解圓即徧。同服醍醐。咸霑妙益。是故歡",
    "X10n0253_012:0376c21": "喜奉行也。此經後有加重說偈者非也。圭峯不著。",
    "X10n0253_012:0376c22": "諸家不留。況世尊說經。當機之人。故有重頌。今法",
    "X10n0253_012:0376c23": "會將散。唯是天龍鬼神。各言護持流通。不須重說。",
    "X10n0253_012:0376c24": "又重頌被晚來未至者。至此時安有晚來也。",
    "X10n0253_012:0377a01": "大方廣圓覺修多羅了義經夾頌集解講義(終)"
}