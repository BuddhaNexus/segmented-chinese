{
    "X62n1173_003:0113c01": "西歸直指卷之三",
    "X62n1173_003:0113c02": "玉峰　懷西居士周夢顏安士氏彚輯",
    "X62n1173_003:0113c03": "婁東　勝蓮居士羅萬忠允枚氏梓勸",
    "X62n1173_003:0113c04": "啟信雜說",
    "X62n1173_003:0113c05": "以淨土之說勸大智慧人。化導甚易。因其宿福深",
    "X62n1173_003:0113c06": "厚。根器不凡也。以淨土之說勸愚夫愚婦。化導亦",
    "X62n1173_003:0113c07": "易。因其胸無成見。如甘之可以受和。白之可以受",
    "X62n1173_003:0113c08": "采也。獨是以其說告之吾輩讀書人。却甚不易。由",
    "X62n1173_003:0113c09": "其先有一番膚淺套語。牢結於胸。故雖有至道而",
    "X62n1173_003:0113c10": "不欲聞。雖有良言而不欲聽也。爰集指迷歸信之",
    "X62n1173_003:0113c11": "言。可與淨土相發明者。摘錄數條。以當法喜。名為",
    "X62n1173_003:0113c12": "啟信雜說。",
    "X62n1173_003:0113c13": "如如居士顏丙勸修行文",
    "X62n1173_003:0113c14": "人人愛此色身。誰信身為苦本。刻刻貪圖快樂。不知",
    "X62n1173_003:0113c15": "樂是苦因。浮生易度。豈是久居。幻質匪堅。總歸磨滅。",
    "X62n1173_003:0113c16": "長年者偶至八九十而亡。短命者不過二三旬而夭。",
    "X62n1173_003:0113c17": "更有今日不知來日事。又有上牀忽別下牀鞋。幾多",
    "X62n1173_003:0113c18": "一息不來。便是千秋永別。歎此身無有是處。柰誰人",
    "X62n1173_003:0113c19": "不被他瞞。筋纏七尺骨頭。皮裹一包肉塊。髮毛爪齒。",
    "X62n1173_003:0113c20": "聚若堆塵。涕淚痰涎。汙如行廁。冬寒夏熱。年年向瘧",
    "X62n1173_003:0113c21": "疾裏偷生。蝨齩蚊鑽。歲歲從蛆蟲邊混過。此身無可",
    "X62n1173_003:0113c22": "愛樂。諸人當願出離。如何迷昧者。尚逞風流。懞懂漢。",
    "X62n1173_003:0113c23": "猶生顛倒。或有骷髏頭上簪花簪草。或有臭皮袋邊",
    "X62n1173_003:0113c24": "帶麝帶香。羅衣徧罩膿血囊。錦被悉遮屎尿桶。用盡",
    "X62n1173_003:0114a01": "奸心百計。將謂住世萬年。不知頭痛眼昏。閻羅王接",
    "X62n1173_003:0114a02": "人來到。加以鬢班齒落。無常鬼寄信相尋。箇箇戀色",
    "X62n1173_003:0114a03": "貪財。盡是失人身之捷徑。日日耽酒嗜肉。無非種地",
    "X62n1173_003:0114a04": "獄之深根。眼前圖快活一時。身後受苦辛萬劫。一旦",
    "X62n1173_003:0114a05": "命根絕處。四大風刀割時。外則脚手牽抽。內則肝腸",
    "X62n1173_003:0114a06": "痛裂。縱使妻孥相惜。無計留君。假饒骨肉滿前。有誰",
    "X62n1173_003:0114a07": "替汝。生者枉自悲啼痛切。死者但覺神識奔馳。前途",
    "X62n1173_003:0114a08": "不見光明。舉目全無伴侶。過柰河岸。見之無不悲傷。",
    "X62n1173_003:0114a09": "入鬼門關。到者自然悽慘。棄世方經七日。投冥漸歷",
    "X62n1173_003:0114a10": "諸司。曹官抱案沒人情。獄卒持叉無笑面。平生為善",
    "X62n1173_003:0114a11": "者。送歸天道仙道人道。在日造惡者。押入湯塗火塗",
    "X62n1173_003:0114a12": "刀塗。當初盡道因果荒唐。此際方知語言不謬。孽鏡",
    "X62n1173_003:0114a13": "裏。件件分明。夜臺中。般般苦楚。刀山劍樹。喫不盡萬",
    "X62n1173_003:0114a14": "種煎熬。戴角披毛。填不了多生業債。任汝心雄膽潑。",
    "X62n1173_003:0114a15": "免不得向鬼卒而低頭。憑他謗道毀僧。挨不過對閻",
    "X62n1173_003:0114a16": "君而屈膝。魂魄雖歸陰界。身屍猶臥棺中。或隔三朝",
    "X62n1173_003:0114a17": "五朝。或當六月七月。腐爛。則出蟲出血。臭穢。則熏地",
    "X62n1173_003:0114a18": "熏天。無錢財者。付之一堆野火。有體面者。埋諸萬里",
    "X62n1173_003:0114a19": "荒山。昔時俏麗紅顏。翻成灰燼。今日荒涼白骨。變作",
    "X62n1173_003:0114a20": "塵埃。從前恩愛。到此成空。自昔英雄。而今何在。青草",
    "X62n1173_003:0114a21": "邊。漫留碑石。綠楊內。空挂紙錢。想到梢頭結局。誰人",
    "X62n1173_003:0114a22": "難免如斯。若欲跳出輪迴。須是歸心正覺。休向鬼窟",
    "X62n1173_003:0114a23": "裏作活計。要知肉團上有真人。是男是女總堪修。若",
    "X62n1173_003:0114a24": "俗若僧皆有分。急求活路。當思身後之身。切莫依回。",
    "X62n1173_003:0114b01": "原做夢中之夢。若明日更待明日。看看誤盡青春。使",
    "X62n1173_003:0114b02": "後人復哀後人。纍纍增高白骨。彌陀好念。勿虗彼國",
    "X62n1173_003:0114b03": "之金臺。閻老無情。莫惹他家之鐵棒。捨惡從善。改往",
    "X62n1173_003:0114b04": "修來。對眾為大眾宣揚。歸家為一家解說。使在在齊",
    "X62n1173_003:0114b05": "知覺悟。教人人共免沈淪。佛言不信。何言可信。人道",
    "X62n1173_003:0114b06": "不修。他道難修。各請直下承當。莫使此生空過。",
    "X62n1173_003:0114b07": "理障更甚於欲",
    "X62n1173_003:0114b08": "生而盲者不識象。有一國王。集羣瞽而問之曰。汝等",
    "X62n1173_003:0114b09": "欲知象之形否。皆曰願知。乃命象夫牽象於庭。喚羣",
    "X62n1173_003:0114b10": "瞽以手摸之。摸訖。問曰。汝等已知象形否。皆曰已知。",
    "X62n1173_003:0114b11": "乃各自揣度。摸其鼻者。曰象形如琴。摸其足者。曰象",
    "X62n1173_003:0114b12": "形如柱。摸其脊者。曰象形如屋。摸其脇者。曰象形如",
    "X62n1173_003:0114b13": "壁。摸其耳者。曰象形如箕。摸其尾者。曰象形如帚。各",
    "X62n1173_003:0114b14": "執一說。爭論不已。繼以毆擊。王笑曰。汝等皆未知象。",
    "X62n1173_003:0114b15": "琴者其鼻也。柱者其足也。屋者其脊也。壁者其脇也。",
    "X62n1173_003:0114b16": "箕者其耳也。帚者其尾也。由是羣瞽默不敢言。然意",
    "X62n1173_003:0114b17": "中猶謂所摸之不謬。而大恨羣說之皆非。於是瞽人",
    "X62n1173_003:0114b18": "終身不識象矣。向使不教以手摸。則象之形狀。數語",
    "X62n1173_003:0114b19": "便知夫何至於爭執也。惟其有此一摸。彼遂謂親驗",
    "X62n1173_003:0114b20": "之於手。斷無疑惑。是以牢固於中而不可拔也。不讀",
    "X62n1173_003:0114b21": "書人。教以修淨土。縱未能皆信。然必不至於誹謗。若",
    "X62n1173_003:0114b22": "一讀舉業之書。便自以為是。空腹高心。以為此不過",
    "X62n1173_003:0114b23": "佛氏之教。而誠實之語。反為荒唐。甘露之投。視為鴆",
    "X62n1173_003:0114b24": "毒矣。故曰理之為障。更甚於欲。",
    "X62n1173_003:0114c01": "先要知三世之說",
    "X62n1173_003:0114c02": "讀書人有不信前世後世。因而不信淨土者。不知前",
    "X62n1173_003:0114c03": "世後世。即是昨日來朝。合下便有。並非佛家造出。譬",
    "X62n1173_003:0114c04": "如五臟六腑。原在病人自己腹中。柰何因其出諸醫",
    "X62n1173_003:0114c05": "人之口。遂視為藥籠中物乎。文昌帝君勸士子文。開",
    "X62n1173_003:0114c06": "口便謂吾一十七世為士大夫身。是顯然有三世矣。",
    "X62n1173_003:0114c07": "士子科名。皆經其掌管。豈其言不足信乎。",
    "X62n1173_003:0114c08": "又要明因果之理",
    "X62n1173_003:0114c09": "儒者之不信因果。非不信佛也。乃不信儒也。易曰。積",
    "X62n1173_003:0114c10": "善之家。必有餘慶。積不善之家。必有餘殃。書曰。作善",
    "X62n1173_003:0114c11": "降之百祥。作不善降之百殃。夫作善作不善。因也。降",
    "X62n1173_003:0114c12": "祥降殃。則果矣。譬之日與太陽。同是一物。故曰欲知",
    "X62n1173_003:0114c13": "前世因。今生受者是。人若信乎其說。自然不敢為惡。",
    "X62n1173_003:0114c14": "倘以報應為荒唐。是落得欺人詐人。無所忌憚矣。且",
    "X62n1173_003:0114c15": "如一邑之內。一人信之而作一善。萬人即增萬善。一",
    "X62n1173_003:0114c16": "人不信而造一惡。萬人即增萬惡。故曰人人信因果。",
    "X62n1173_003:0114c17": "大治之道也。人人不信因果。大亂之道也。",
    "X62n1173_003:0114c18": "三世之理孔子必定說過",
    "X62n1173_003:0114c19": "三世之說。考之書史。所載甚多。即今世俗見聞。事亦",
    "X62n1173_003:0114c20": "不一。儒者止因孔子未嘗言及。所以不敢出諸口。然",
    "X62n1173_003:0114c21": "而孔子豈有不言者乎。若云孔子不知三世。亦不得",
    "X62n1173_003:0114c22": "為聖人矣。一部論語中。孔子所言者。不過八千五百",
    "X62n1173_003:0114c23": "零三字。則言之不傳於後者必多。若必待見之經書",
    "X62n1173_003:0114c24": "而後信。則四書五經中。孔子未嘗自言其父母。儒者",
    "X62n1173_003:0115a01": "亦當隱諱其所生。未嘗自言其昆弟。儒者不當道及",
    "X62n1173_003:0115a02": "其手足。未嘗自言其室廬田疇。儒者不應居宮室而",
    "X62n1173_003:0115a03": "業恒產。不寧唯是文房四寶。經書中未之及也。子之",
    "X62n1173_003:0115a04": "習字差矣。夏葛冬裘之外。未嘗說及小衣。得毋今之",
    "X62n1173_003:0115a05": "穿袴者非乎。江南金錫。儒者不當為用。西蜀丹青。儒",
    "X62n1173_003:0115a06": "者不當作彩。何也。以孔子未嘗出諸口也。獨是經書",
    "X62n1173_003:0115a07": "所傳。孔子教人孝友。儒者却不肯孝友。教人忠恕。儒",
    "X62n1173_003:0115a08": "者却不肯忠恕。並未嘗勸人賭博。儒者偏好賭博。並",
    "X62n1173_003:0115a09": "未嘗教人做某事某事。偏要去做某事某事。則又何",
    "X62n1173_003:0115a10": "也。一言以蔽之。曰弗思耳。",
    "X62n1173_003:0115a11": "智者勿以短命自待",
    "X62n1173_003:0115a12": "人身初未嘗有死。死之名。乃從肉軀得之。蓋肉軀雖",
    "X62n1173_003:0115a13": "有變更。吾性本無變更。譬諸遠行之人。或乘舟坐轎。",
    "X62n1173_003:0115a14": "或馳馬驅車。舟車轎馬。肉軀也。乘舟車轎馬者。真性",
    "X62n1173_003:0115a15": "也。就肉軀論。長者不滿百年。若言吾之本來面目。豈",
    "X62n1173_003:0115a16": "止天長地久。靜言思之。何等快樂。今之不信後世者。",
    "X62n1173_003:0115a17": "知有肉軀而不知有真性也。是明明以短命自待也。",
    "X62n1173_003:0115a18": "亦見之謬矣。",
    "X62n1173_003:0115a19": "有智者不可隘其見聞",
    "X62n1173_003:0115a20": "農夫心眼中。不知富翁境界。富翁心眼中。不知帝王",
    "X62n1173_003:0115a21": "境界。同在人類中。而大小懸殊矣。況其由人而天。復",
    "X62n1173_003:0115a22": "由天而至於佛國乎。人謂讀書之人。見聞必廣。豈知",
    "X62n1173_003:0115a23": "越是讀書人。見聞越小。由其執著先入之言。牢固不",
    "X62n1173_003:0115a24": "拔耳。蓋彼所見聞者。不過此間一國土。而不知世界",
    "X62n1173_003:0115b01": "之多。不可窮盡。日月之多。亦不可窮盡。但知厥初生",
    "X62n1173_003:0115b02": "民。始於盤古。不知劫初自大平等王開創後。目下已",
    "X62n1173_003:0115b03": "經第九小劫。但知此處號為中華。不知就閻浮一洲",
    "X62n1173_003:0115b04": "中。其自號為中華者。已有十六大國。五百中國。十萬",
    "X62n1173_003:0115b05": "小國。但知人生七十。便號古稀。不知劫初之人。皆從",
    "X62n1173_003:0115b06": "八萬四千歲而始。但知此方衣食之源。必由耕織。不",
    "X62n1173_003:0115b07": "知天宮佛土。皆念衣衣來。想食食至。但知金銀財寶。",
    "X62n1173_003:0115b08": "此方得之甚難。不知十方佛土。大地皆七寶所成。但",
    "X62n1173_003:0115b09": "見此方文字。止有蒼頡所造六書。不知自開闢後。書",
    "X62n1173_003:0115b10": "法已有六十四種。但知左國史漢。些微典籍。便稱藝",
    "X62n1173_003:0115b11": "苑之宗。不知普光明殿上祕笈琅函。同於山積。但知",
    "X62n1173_003:0115b12": "人類肉軀。必從男女精血而成。不知質托蓮胎。生於",
    "X62n1173_003:0115b13": "上妙香潔之處。可以不由女人之腹。但知娶得一位",
    "X62n1173_003:0115b14": "黃瘦婦女。便愛之惜之。珍之玩之。唯其言之是聽。豈",
    "X62n1173_003:0115b15": "知轉輪王臨御時。除玉女外。尚有二萬妙麗夫人。至",
    "X62n1173_003:0115b16": "於忉利天王。其玉女之多。動以萬億計。每一玉女之",
    "X62n1173_003:0115b17": "旁。化一天王以受娛樂。但知人為萬物之靈。謂可贊",
    "X62n1173_003:0115b18": "化育。參天地。不知人類不過六道中之一道。四生中",
    "X62n1173_003:0115b19": "之一生。十法界中之一法界。但知奉得一位兩位聖",
    "X62n1173_003:0115b20": "人。便謂其尊無對。其餘一應天神地祗人鬼。皆不足",
    "X62n1173_003:0115b21": "信。一應未曾目擊之事。皆謂荒唐。豈知每一國土。即",
    "X62n1173_003:0115b22": "有幾位聖人。主持教化。人類之多。閻浮提中。共有六",
    "X62n1173_003:0115b23": "千四百種。不獨此間一處有聖人。嗟乎此種境界。豈",
    "X62n1173_003:0115b24": "聲色貨利之徒。所能窺其毫末哉。譬如蚯蚓。但知尺",
    "X62n1173_003:0115c01": "土中食泥之樂。不知蒼龍躍於大海。突浪衝波。譬如",
    "X62n1173_003:0115c02": "蜣蜋。但知糞壤內轉丸之樂。不知大鵬扶搖九萬里。",
    "X62n1173_003:0115c03": "風斯在下。是故學佛人當須大著眼。",
    "X62n1173_003:0115c04": "藏經不可不讀",
    "X62n1173_003:0115c05": "雞犬牛羊。能鳴而不能語。較諸能言之人。人之能言",
    "X62n1173_003:0115c06": "者貴矣。一字不識之人。但能以口言語。不能以手言",
    "X62n1173_003:0115c07": "語。而略識幾字者。能以筆通信於千里之遠。則略識",
    "X62n1173_003:0115c08": "幾字者貴矣。略識幾字者。雖能以手代口。終不能化",
    "X62n1173_003:0115c09": "一手為百千手。并不能留其手以至百千年。若能博",
    "X62n1173_003:0115c10": "通古今。著書垂後。則能一書刷印百千書。一書留至",
    "X62n1173_003:0115c11": "百千年矣。其人不更貴乎。雖然。此猶世間之書也。若",
    "X62n1173_003:0115c12": "於儒書外。更能博覧佛藏。則一應天上天下。前劫後",
    "X62n1173_003:0115c13": "劫。以及龍宮海藏。皆可略知其槩。見聞不更廣乎。雖",
    "X62n1173_003:0115c14": "然。見聞固廣。若不得捷徑之方。超出三界。則於菩提",
    "X62n1173_003:0115c15": "種子。猶無分也。倘能博通三藏。復遇淨土法門。能篤",
    "X62n1173_003:0115c16": "信而奉行之。斯其福德智慧所由來。非三世五世之",
    "X62n1173_003:0115c17": "事矣　或曰。龍宮海藏之文。雖係如來誠實之語。其",
    "X62n1173_003:0115c18": "如儒者之不信何。曰堯舜禹湯文武之事。若以告之",
    "X62n1173_003:0115c19": "不識字人。彼亦以為荒唐也。是故佛書誠不可不讀",
    "X62n1173_003:0115c20": "也。",
    "X62n1173_003:0115c21": "奘師善於啟發",
    "X62n1173_003:0115c22": "世俗或以僧無戒行。故輕之而不信淨土。謬也。是以",
    "X62n1173_003:0115c23": "道士不肖而輕老子。士人不肖而輕孔子也。智者尚",
    "X62n1173_003:0115c24": "不以人廢言。況可以其徒而輕其教乎。昔唐太宗謂",
    "X62n1173_003:0116a01": "玄奘法師曰。朕欲齋僧。但聞僧多無行。奈何。奘法師",
    "X62n1173_003:0116a02": "曰。崑山有玉。混雜泥沙。麗水生金。寧無瓦礫。土木雕",
    "X62n1173_003:0116a03": "成羅漢。敬之則福生。銅鐵鑄就金容。毀之而有罪。泥",
    "X62n1173_003:0116a04": "龍雖不能行雨。祈雨須禱泥龍。凡僧雖不能降福。修",
    "X62n1173_003:0116a05": "福須敬凡僧。太宗恍然曰。朕自今以後。雖見小沙彌。",
    "X62n1173_003:0116a06": "猶如敬佛。嗟乎。太宗固自有宿福。一撥便醒。奘師亦",
    "X62n1173_003:0116a07": "可謂善於啟發矣。",
    "X62n1173_003:0116a08": "當於肉軀生厭離心",
    "X62n1173_003:0116a09": "人生在世。八苦交煎。而人不自知苦。反以為樂。宜乎",
    "X62n1173_003:0116a10": "以苦入苦。永無出期也。且以生苦言之。人在母胎。住",
    "X62n1173_003:0116a11": "肝膈之下。大腸之上。由膜而皰。漸漸成形。胞胎裹住。",
    "X62n1173_003:0116a12": "不得自由。母噉熱食。如灌鑊湯。母飲冷水。若臥寒冰。",
    "X62n1173_003:0116a13": "所居乃不潔之處。所食皆不淨之血。其住胎也。不滿",
    "X62n1173_003:0116a14": "三百日。其受苦也。同於數十年。迨至彌月。便倒懸其",
    "X62n1173_003:0116a15": "體。頭向產門。形質漸大。欲出無由。自斃之道。在此一",
    "X62n1173_003:0116a16": "刻。殺母機關。亦在此一刻。此時蓐母牽之。痛如車裂。",
    "X62n1173_003:0116a17": "所以一出胞胎。無不放聲大哭。出胎之後。屎溺狼籍。",
    "X62n1173_003:0116a18": "不知羞愧。所謂大富大貴者亦如此。所謂大聖大賢",
    "X62n1173_003:0116a19": "者亦如此。人惟習為固然。所以不知不覺。若能清夜",
    "X62n1173_003:0116a20": "一思。豈不可哀可恥。如來大聖憐憫世間。教人求生",
    "X62n1173_003:0116a21": "淨土。蓮華化生。免此患難。奈何耽染沈迷。不生厭離",
    "X62n1173_003:0116a22": "之想。",
    "X62n1173_003:0116a23": "大孝人不願入胎",
    "X62n1173_003:0116a24": "神識投胎。不獨自己受苦。即為母者亦大受其苦。無",
    "X62n1173_003:0116b01": "論在胎十月。度日如年。到出胎之際。為母者痛苦萬",
    "X62n1173_003:0116b02": "狀。慚懼難言。刻刻與鬼為隣。念念求生不得。幸而難",
    "X62n1173_003:0116b03": "過重生。便愛嬰兒若寶。由是推燥就濕。顧復提攜。一",
    "X62n1173_003:0116b04": "生精血。暗裏消磨者多矣。昔有七歲沙彌。出家得道。",
    "X62n1173_003:0116b05": "自識宿命。因歎曰。吾之一身。累五母悲惱。為第一世",
    "X62n1173_003:0116b06": "母子時。隣家亦生。吾獨短命。母見隣子長成。即生悲",
    "X62n1173_003:0116b07": "惱。為第二母子時。吾復早夭。母若見人乳兒。即生悲",
    "X62n1173_003:0116b08": "惱。為第三母子時。十歲即亡。母見他兒飲食類我。即",
    "X62n1173_003:0116b09": "生悲惱。為第四母子時。未娶而死。母見同輩娶婦。即",
    "X62n1173_003:0116b10": "生悲惱。今當第五世七歲出家。吾母憶念。復生悲惱。",
    "X62n1173_003:0116b11": "吾念生死輪迴。累親如此。所以精進修道。今街上摩",
    "X62n1173_003:0116b12": "肩接踵。往來不絕之人。大抵遺累於親者多。能報親",
    "X62n1173_003:0116b13": "恩者。曾有幾人。夫托胎一世。即累一父母。則托胎百",
    "X62n1173_003:0116b14": "千萬世。即遺累百千萬世父母矣。若能超然出世。蓮",
    "X62n1173_003:0116b15": "華化生。永遠不累父母。豈非大孝之大孝乎。乃今之",
    "X62n1173_003:0116b16": "謗佛者。反謂出家不孝。是甘心常住胎中。而累及其",
    "X62n1173_003:0116b17": "親者也。",
    "X62n1173_003:0116b18": "大貴人須知自慚",
    "X62n1173_003:0116b19": "所謂貴人者。非爵尊位顯。學富五車之謂也。謂其能",
    "X62n1173_003:0116b20": "去乎賤態也。謂其能去同乎禽獸之賤態也。賤何在。",
    "X62n1173_003:0116b21": "曰貪。曰淫。曰殺。曰盜。是也。此禽獸所同有也。其外尚",
    "X62n1173_003:0116b22": "有可羞可恨者。莫如腹中化糞一事。無論珍羞百味。",
    "X62n1173_003:0116b23": "一入咽喉。便同津唾腦涎。隨之而下。胃中即有黃色",
    "X62n1173_003:0116b24": "長蟲。屈伸宛轉於其內。經一晝夜。鑽囓消化。流注大",
    "X62n1173_003:0116c01": "腸。臭不可近。積之既多。遂從大小便。分道涌出。醜惡",
    "X62n1173_003:0116c02": "之狀。同與犬豕。此種賤態。偶一為之。已是可羞。何堪",
    "X62n1173_003:0116c03": "日日如此。若有此賤態。不自覺知。不求厭離。便與禽",
    "X62n1173_003:0116c04": "獸無異。故必自怨自艾。刻刻欲去此賤態。方是大貴",
    "X62n1173_003:0116c05": "之人。六天之中。雖食天須陀味。然皆香潔輕清。無纖",
    "X62n1173_003:0116c06": "塵渣滓。身上香雲。涌現自在。百千萬國。倐忽去來。無",
    "X62n1173_003:0116c07": "有涕淚痰涎。大小便利之穢。故天人一爪甲。價值閻",
    "X62n1173_003:0116c08": "浮提地。然不可稱為大貴人者。以猶不免於輪迴也。",
    "X62n1173_003:0116c09": "是必超然出世。蓮華化生。而後可永絕此賤態也。此",
    "X62n1173_003:0116c10": "非孔孟之力。所能救吾也。",
    "X62n1173_003:0116c11": "蠶繭喻",
    "X62n1173_003:0116c12": "蠶之作繭也。亦既左之右之。上之下之。盡吐腹中之",
    "X62n1173_003:0116c13": "所有以成之。方謂常住其中。可安然無恙。豈知所以",
    "X62n1173_003:0116c14": "自經自營者。適所以自纏自縛乎。豈知彼方恃其所",
    "X62n1173_003:0116c15": "吐以衛身。人即利其所吐以殺身乎。萬萬千千癡蟲。",
    "X62n1173_003:0116c16": "誰得免於沸湯者。然彼方子復傳子。孫復傳孫。以入",
    "X62n1173_003:0116c17": "沸湯也。則慘莫慘於此也。世間兩片大門內之家繭。",
    "X62n1173_003:0116c18": "亦復如是。竭畢世之經營。剛剛為妻子謀衣食。設機",
    "X62n1173_003:0116c19": "械。結冤讐。無所不至。迨家業麤成。而此身已束縛其",
    "X62n1173_003:0116c20": "中矣。萬萬千千癡人。誰得免於償報者。然彼方將子",
    "X62n1173_003:0116c21": "復傳子。孫復傳孫。以償報也。則奇莫奇於此也。所以",
    "X62n1173_003:0116c22": "四十二章經云。人繫於妻子舍宅。甚於牢獄。牢獄有",
    "X62n1173_003:0116c23": "散釋之期。妻子無遠離之念。",
    "X62n1173_003:0116c24": "籪籃喻",
    "X62n1173_003:0117a01": "漁人設籪中流。使魚不得越過。其傍浮以水草。示以",
    "X62n1173_003:0117a02": "可藏匿狀。而密埋能進不能出之籃於草下。於是魚",
    "X62n1173_003:0117a03": "爭投之。以為可以棲托。而不知已在籃中矣。愛河中",
    "X62n1173_003:0117a04": "之籪簾亦復如是。人但知無病無患時。家舍可安。妻",
    "X62n1173_003:0117a05": "子可托。悠悠忽過。不覺不知。一旦閻老之籃忽起。而",
    "X62n1173_003:0117a06": "平日最愛之父子夫妻。一一被其登簿勾取。思之豈",
    "X62n1173_003:0117a07": "不可恨。徒恨無益。唯有使其不敢勾取。乃為高著。",
    "X62n1173_003:0117a08": "馬喻",
    "X62n1173_003:0117a09": "馬有四種。其最上良馬。見鞭影而馳。不待驅策。次則",
    "X62n1173_003:0117a10": "一鞭即走。又次之。鞭輕不走。鞭重方走。其最下駑馬。",
    "X62n1173_003:0117a11": "鞭重亦不走。必錐入於膚。痛極而始走。人亦如是。有",
    "X62n1173_003:0117a12": "智慧者易於醒覺。百里內聞人死。即當駭曰。百里內",
    "X62n1173_003:0117a13": "有人死矣。吾亦人也。死必及我。作速修行。以求解脫。",
    "X62n1173_003:0117a14": "此見鞭影而馳者也。其次則見親戚死而覺悟。又其",
    "X62n1173_003:0117a15": "次見逼隣人死。而後覺悟。若待自己年老。或自己有",
    "X62n1173_003:0117a16": "病。而後覺悟。已是錐入膚而後走者。倘或年老猶不",
    "X62n1173_003:0117a17": "覺悟。或已病猶不覺悟。豈非并此而不若者乎。",
    "X62n1173_003:0117a18": "野狐喻",
    "X62n1173_003:0117a19": "野狐黑夜入廚房。飽食睡去。天明不能逃竄。乃佯死",
    "X62n1173_003:0117a20": "而待人棄去。未幾。果有欲棄之者。一人曰。狐尾甚佳。",
    "X62n1173_003:0117a21": "待我割之而後棄。狐聞而懼。忍痛而聽其割。俄有童",
    "X62n1173_003:0117a22": "子來。欲取其兩耳。狐聞益懼。然思兩耳猶無關於性",
    "X62n1173_003:0117a23": "命。仍復忍之。俄復有人曰。皮可補裘。狐大駭曰。若取",
    "X62n1173_003:0117a24": "我皮。必至斷頭剖腹。其可忍乎。於是奮然跳起。向外",
    "X62n1173_003:0117b01": "狂奔。而此狐竟走脫矣。人在三界牢獄。無異廚房。業",
    "X62n1173_003:0117b02": "已托胎為人。已難逃於一死。只有念佛往生。乃可死",
    "X62n1173_003:0117b03": "裏逃過。錯過強壯之時。狐尾已經割去。若到桑榆遲",
    "X62n1173_003:0117b04": "暮。已將斷頭剖腹矣。苟非立弘誓願奮不顧身。其能",
    "X62n1173_003:0117b05": "跳出迷途。蒙佛接引乎。",
    "X62n1173_003:0117b06": "歸咎冥王",
    "X62n1173_003:0117b07": "一人死見冥王。據孽受罪。其人曰。早知如此。大王何",
    "X62n1173_003:0117b08": "不先通一信。冥王曰。通過信矣。汝髮漸黃。是第一信。",
    "X62n1173_003:0117b09": "汝齒漸搖。是第二信。汝力漸衰。是第三信。汝之耳目",
    "X62n1173_003:0117b10": "漸昏瞶。是第四第五信。信之通也屢矣。有少年者泣",
    "X62n1173_003:0117b11": "曰。彼信通矣。我猶未也。冥王曰。通於爾亦多矣。爾猶",
    "X62n1173_003:0117b12": "憶某少年有病死疫亡者乎。某少年有刀傷縊死者",
    "X62n1173_003:0117b13": "乎。某少年有水溺火焚狼吞蛇螫者乎。皆汝信也。豈",
    "X62n1173_003:0117b14": "必呼名而告也。任汝有山拔葢世之勇。掀天揭地之",
    "X62n1173_003:0117b15": "才。其能免於此間之對簿乎。獨有超然事外。不唯免",
    "X62n1173_003:0117b16": "於此間之對簿。并能使冥王敬而禮之者。則唯念佛",
    "X62n1173_003:0117b17": "往生之人。",
    "X62n1173_003:0117b18": "撲燈蛾",
    "X62n1173_003:0117b19": "燈蛾之死於油火也。非死於油火也。死於見也。人方",
    "X62n1173_003:0117b20": "憐而驅之。彼必乘隙而投之。以為我之所見者。必不",
    "X62n1173_003:0117b21": "謬。是以一往無前。死而後已也。人之嗜聲色。嗜貨利。",
    "X62n1173_003:0117b22": "嗜賭博者。亦因彼之所見者。止在於此。是以一往無",
    "X62n1173_003:0117b23": "前。直至死而後已也。何不借鑒於蛾也。",
    "X62n1173_003:0117b24": "窗內蠅",
    "X62n1173_003:0117c01": "癡蠅之在窗也。有盤旋往復。竟日不能出者。由其拘",
    "X62n1173_003:0117c02": "於所見。不能作一退步耳。若能翻然作一退步。處處",
    "X62n1173_003:0117c03": "海闊天空矣。娑婆世界是一箇大窗槅。自古及今。不",
    "X62n1173_003:0117c04": "知關閉多少癡蠅於內。吾今幸。而忽作退步。向西飛",
    "X62n1173_003:0117c05": "去也。向西飛去也。快哉。",
    "X62n1173_003:0117c06": "調馬四法",
    "X62n1173_003:0117c07": "佛世有調御良馬者。佛問其用幾法。答言用四法。一",
    "X62n1173_003:0117c08": "恩。二威。三先威後恩。四先恩後威。佛言四法不調。將",
    "X62n1173_003:0117c09": "如之何。馬師曰。便當殺之。世尊教化眾生。當用何法。",
    "X62n1173_003:0117c10": "佛言亦用四法。其一用恩者。謂善信之人。教以修行",
    "X62n1173_003:0117c11": "學道。其二用威者。謂造惡之人。示以三途輪轉。三則",
    "X62n1173_003:0117c12": "先教以修行學道。四則先示以三途輪轉。馬師曰。四",
    "X62n1173_003:0117c13": "法不化。將如之何。佛言。我亦殺之。馬師曰。如來大慈。",
    "X62n1173_003:0117c14": "何以行殺。佛言四法不化。教亦無益。遂不與言。不與",
    "X62n1173_003:0117c15": "之言。即殺之矣。",
    "X62n1173_003:0117c16": "眼藥",
    "X62n1173_003:0117c17": "世尊之將入涅槃也。摩耶夫人(淨飯王之后)在忉利天宮。",
    "X62n1173_003:0117c18": "得數種惡夢。內一夢云。夢下界日輪忽沒。舉世黑暗。",
    "X62n1173_003:0117c19": "有無數羅剎。手執利刀。挑去世人之眼。摩耶歎曰。此",
    "X62n1173_003:0117c20": "必吾子釋迦如來入涅槃之兆也。俄而阿那律尊者。",
    "X62n1173_003:0117c21": "果然昇天來報矣。世間毀謗三寶之書。皆挑去人之",
    "X62n1173_003:0117c22": "眼目者也。末劫之人。福力愈淺。則此種書籍愈多。智",
    "X62n1173_003:0117c23": "慧愈微。則奉此種書籍者愈眾。故有福之人。必須早",
    "X62n1173_003:0117c24": "自覺悟。不被其挑。固為上也。倘或已經挑傷。宜速以",
    "X62n1173_003:0118a01": "妙藥塗之。藥何在。此書亦其一也。",
    "X62n1173_003:0118a02": "有願必遂",
    "X62n1173_003:0118a03": "宋呂文正公蒙正。字聖功。太宗時。舉進士第一。封許",
    "X62n1173_003:0118a04": "國公。每晨興禮佛時。必祝云。不信佛者。勿生吾家。願",
    "X62n1173_003:0118a05": "吾子孫。世食天祿。護持三寶。後從子夷簡。封申國公。",
    "X62n1173_003:0118a06": "每遇元日拜家廟後。即叩禮廣慧禪師。申公之子公",
    "X62n1173_003:0118a07": "著。亦封申國公。於天衣禪師亦如之。左丞好問。於圓",
    "X62n1173_003:0118a08": "照禪師亦如之。左丞之子用中。於佛照禪師亦如之。",
    "X62n1173_003:0118a09": "世世貴顯奉佛。果符公願。夫文正所期。不過世願。猶",
    "X62n1173_003:0118a10": "能成就。何況發菩提心。願生安養。而不遂其所求乎。",
    "X62n1173_003:0118a11": "為僧者不可不修淨土",
    "X62n1173_003:0118a12": "宋青草堂禪師。素有戒行。年九十餘。曾氏常供養之。",
    "X62n1173_003:0118a13": "屢施衣物。僧感其德。許以托生其家。後曾氏婦人生",
    "X62n1173_003:0118a14": "子。使人看草堂。已坐化矣。所生子。即曾魯公也。以前",
    "X62n1173_003:0118a15": "世曾修福慧。故少年登高科。後作賢宰相。又如明末",
    "X62n1173_003:0118a16": "浙江僧大成。為寺中收盞飯供眾。道經飯店史家。其",
    "X62n1173_003:0118a17": "家奉佛。僧來化齋者必留。大成收飯回寺。史見其日",
    "X62n1173_003:0118a18": "飯少。輒以其飯湊滿。史家素無子。後其妻忽有孕。分",
    "X62n1173_003:0118a19": "娩時。親見大成走入臥房。急追問之。不得。而分娩者",
    "X62n1173_003:0118a20": "竟產一男。是日。大成僧不見來取飯。造寺問之。乃知",
    "X62n1173_003:0118a21": "即於是日謝世。於是即以大成名之。其子幼年。聰慧",
    "X62n1173_003:0118a22": "孝友。茹胎齋。終身不破戒。以順治乙未。大魁天下。自",
    "X62n1173_003:0118a23": "世俗觀之。此兩公者。皆富貴而享大名。若修行人觀",
    "X62n1173_003:0118a24": "之。兩僧之自誤者多矣。向使兩師知有西方法門。以",
    "X62n1173_003:0118b01": "其所修者。回向淨土。縱或不能上品。猶或可以中品。",
    "X62n1173_003:0118b02": "何至僅以狀元宰相竟其局哉。",
    "X62n1173_003:0118b03": "高僧亦宜修淨土",
    "X62n1173_003:0118b04": "隋相州釋玄景。宗教俱通。道風遐播。大業二年六月。",
    "X62n1173_003:0118b05": "將欲示寂。沐浴端坐。兩目上視。忽自言曰。吾欲生兜",
    "X62n1173_003:0118b06": "率內院。見彌勒菩薩。云何乃作夜摩天王。眾問之。曰",
    "X62n1173_003:0118b07": "非爾所知也。頃之。又云。天上甚忙。賓客甚多。遂坐而",
    "X62n1173_003:0118b08": "逝。嗟乎。師修行時。固發心見彌勒。到此不能見彌勒。",
    "X62n1173_003:0118b09": "而轉作天王者也。自世俗觀之。其位已在上帝之上",
    "X62n1173_003:0118b10": "矣。然較之生於西方。則遠不逮也。是知高僧亦不可",
    "X62n1173_003:0118b11": "不修淨土也。",
    "X62n1173_003:0118b12": "不可甘心作鬼",
    "X62n1173_003:0118b13": "大千世界一切人類。不問貴賤智愚。老幼男女。臨終",
    "X62n1173_003:0118b14": "之後。若不出世。未有不為鬼者。勸人念佛。求生淨土。",
    "X62n1173_003:0118b15": "是勸世人不去為鬼也。小儒不信佛法。反從而謗之。",
    "X62n1173_003:0118b16": "不唯自己甘心為鬼。并欲勸一切世人為鬼矣。其現",
    "X62n1173_003:0118b17": "在不為鬼者。特暫耳。目下林林總總一切人。即轉盼",
    "X62n1173_003:0118b18": "後林林總總一切鬼也。人惟不知甚暫。所以疲形勞",
    "X62n1173_003:0118b19": "神以求富貴。無論不得富貴。縱使極富極貴。當臨去",
    "X62n1173_003:0118b20": "之候。手內不能齎分文。一鬼呼之而輒去。安在其為",
    "X62n1173_003:0118b21": "富貴耶。獨有念佛之人。到此無疾無災。安然脫化。身",
    "X62n1173_003:0118b22": "無一切病苦厄難。心無一切貪戀迷惑。惡鬼覩影潛",
    "X62n1173_003:0118b23": "踪。閻老聞名頂禮。豈非超然出世之大丈夫乎。人惟",
    "X62n1173_003:0118b24": "如是。而後始能不作鬼也。則夫不作鬼者誠非易也。",
    "X62n1173_003:0118c01": "九類皆當往生",
    "X62n1173_003:0118c02": "九類者。所謂胎生。卵生。濕生。化生。有色。無色。有想。無",
    "X62n1173_003:0118c03": "想。非有想非無想也。九類。則盡乎貴賤幽明。及天上",
    "X62n1173_003:0118c04": "天下之數矣。九類之中。最苦者。三惡道。最樂者。三界",
    "X62n1173_003:0118c05": "二十八天。止因未出生死。所以輪迴六道。是苦者固",
    "X62n1173_003:0118c06": "苦。樂者亦苦也。縱使長壽諸天。現享無涯之樂。然而",
    "X62n1173_003:0118c07": "天福報盡。仍墮三途。豈若極樂國土之永脫輪迴。長",
    "X62n1173_003:0118c08": "辭六趣乎。余嘗於文昌。關帝。東嶽。廟中進香。禮拜之",
    "X62n1173_003:0118c09": "後。必祝云。願帝君尊信三寶。發菩提心。往生西方。行",
    "X62n1173_003:0118c10": "菩薩道。又嘗頂禮斗母尊天。及昊天上帝。雖誠惶誠",
    "X62n1173_003:0118c11": "恐。稽首頓首之後。亦願至尊念佛往生。行菩薩道。廣",
    "X62n1173_003:0118c12": "度一切。何以故。祇因有智慧人。看得世間極高明事。",
    "X62n1173_003:0118c13": "無如念佛。最有福事。莫若往生。念佛往生。非一切福",
    "X62n1173_003:0118c14": "德所可比儗者也。斗母尊天。即經中摩利支天菩薩。",
    "X62n1173_003:0118c15": "昊天上帝。即經中所稱忉利天王。世尊每說法時。忉",
    "X62n1173_003:0118c16": "利天王。無不恭敬禮拜。侍立左右。今日聞此默祝。必",
    "X62n1173_003:0118c17": "然歡喜。斷無反開罪戾之事。吾輩幸而遇此法門。不",
    "X62n1173_003:0118c18": "思勇猛精進。回向菩提。豈非如來所稱最可憐憫者",
    "X62n1173_003:0118c19": "乎。",
    "X62n1173_003:0118c20": "念佛無枉用之力",
    "X62n1173_003:0118c21": "世俗之事。謀而不成。則前功盡棄。獨有念佛。縱有始",
    "X62n1173_003:0118c22": "無終。而從前所念。亦決不枉費。昔有樵夫。遇虎登樹。",
    "X62n1173_003:0118c23": "一稱南無佛。多生多劫後。猶賴之以出家。漸至成佛",
    "X62n1173_003:0118c24": "者。何況精誠一世乎。即或現世不能往生。來世必出",
    "X62n1173_003:0119a01": "生死。非如世俗之讀書不就。枉費精神。經營不就。反",
    "X62n1173_003:0119a02": "虧貲本也。",
    "X62n1173_003:0119a03": "人間勝事無如念佛",
    "X62n1173_003:0119a04": "譬喻經云。昔有夫妻二人。禱天求子。婦即懷娠。生四",
    "X62n1173_003:0119a05": "種物。一栴檀米斗。二甘露蜜瓶。三珍寶錦囊。四七節",
    "X62n1173_003:0119a06": "神杖。其人歎曰。吾本求子。何用此種物。天神問曰。汝",
    "X62n1173_003:0119a07": "欲得子何為。其人曰。吾欲得子。將來望其養育耳。神",
    "X62n1173_003:0119a08": "曰。斗中之米。取之復盈。甘露瓶中。能消百病。珍寶之",
    "X62n1173_003:0119a09": "囊。用之不竭。七節神杖。以備凶暴。人間孝子豈能如",
    "X62n1173_003:0119a10": "是。其人大喜。遂致殷富。其後他國聞之。遣兵往奪。其",
    "X62n1173_003:0119a11": "人擎杖。飛行擊退。保之終身。世人孜孜汲汲。無暇修",
    "X62n1173_003:0119a12": "行者。不過為一妻子耳。然妻子縱極趨奉。安能若此",
    "X62n1173_003:0119a13": "四物哉。至於往生西方。則超出生死。萬福莊嚴。所求",
    "X62n1173_003:0119a14": "如意。又豈四物之所可較量哉。故天上人間。第一勝",
    "X62n1173_003:0119a15": "事。無如念佛。",
    "X62n1173_003:0119a17": "西歸直指卷之三"
}