{
    "T47n1967_003:0141b02": "念佛三昧寶王論卷下",
    "T47n1967_003:0141b04": "唐、紫閣山草堂寺沙門飛錫撰",
    "T47n1967_003:0141b05": "念過去佛因果相同門第十四",
    "T47n1967_003:0141b06": "問曰：「念現在佛，專注一境，已聞奧義。所念",
    "T47n1967_003:0141b07": "之佛，窮玄極聖，尊號如來可矣，而能念佛人，",
    "T47n1967_003:0141b08": "俯窺真門，尚在凡位，安得叨竊，言同正覺哉？」",
    "T47n1967_003:0141b09": "對曰：「《三昧海經》云：『所念之佛，如出胎師子",
    "T47n1967_003:0141b10": "王，喻佛果也；能念佛人，如在胎師子王，喻佛",
    "T47n1967_003:0141b11": "子也。』因果雖殊，威神相繼，論其佛也，更何",
    "T47n1967_003:0141b12": "異焉？欲令在胎師子便能哮吼、飛落走伏者，",
    "T47n1967_003:0141b13": "未之有也！出胎之後，可翹足而待，曾何闕",
    "T47n1967_003:0141b14": "矣？而因果相同，其義一也。又《法鼓經》云：『如波",
    "T47n1967_003:0141b15": "斯匿王與敵國戰，有中毒箭，苦不可堪。聞有",
    "T47n1967_003:0141b16": "良藥名消毒，王以藥塗鼓，以桴擊之，能令毒",
    "T47n1967_003:0141b17": "箭聲下跳出，平復如故。若聞釋迦牟尼佛名，",
    "T47n1967_003:0141b18": "及聞信方廣比丘名，能令身中三毒之箭聲",
    "T47n1967_003:0141b19": "下跳出。是故此經，名大法鼓。』釋迦即過去佛，",
    "T47n1967_003:0141b20": "果也；比丘即方廣人，因也。滅罪相同，其義二",
    "T47n1967_003:0141b21": "也。斯兩經雖未階極聖，聞名獲益，與佛不異，",
    "T47n1967_003:0141b22": "故《法華三昧師資傳》五卷中說：『隋朝南嶽思",
    "T47n1967_003:0141b23": "大禪師，有弟子大善禪師，得慈悲三昧時，衡",
    "T47n1967_003:0141b24": "陽內史鄭僧果，素非深信，甞會出獵圍鹿數",
    "T47n1967_003:0141b25": "十頭，謂縣令陳正葉曰：「公常稱大善禪師，有",
    "T47n1967_003:0141b26": "慈悲之力，其如此鹿何？」正葉即率左右數人，",
    "T47n1967_003:0141b27": "齊稱曰：「南無大善禪師！」一聲，于時群鹿飛空",
    "T47n1967_003:0141b28": "而出。』則以觀音神力，復何異哉？大善與智者",
    "T47n1967_003:0141b29": "齊名於時矣。若不侮聖人之言，則念佛三昧",
    "T47n1967_003:0141c01": "殄魔息災，猶金之在冶矣！豈得推移曛曉而",
    "T47n1967_003:0141c02": "不習哉？」",
    "T47n1967_003:0141c03": "無心念佛理事雙修門第十五",
    "T47n1967_003:0141c04": "問曰：「圓念三世，或專面一方，謹聞幽義也。",
    "T47n1967_003:0141c05": "皆有念、有思，有生、有滅，安得與《勝天王所問",
    "T47n1967_003:0141c06": "經》以無所念心而修念佛之旨同焉？」對曰：",
    "T47n1967_003:0141c07": "「無念之說，人多泣岐，不細精研，猶恐迷徑，今",
    "T47n1967_003:0141c08": "以理事門辯之。言理門者，真無念也。釋曰：『有",
    "T47n1967_003:0141c09": "之與無，即此念而本無矣！何者？佛從念生，心",
    "T47n1967_003:0141c10": "即是佛，如刀不自割，指不自觸，佛不自佛，心",
    "T47n1967_003:0141c11": "不自心。安得佛外立心，心外立佛？佛既不有，",
    "T47n1967_003:0141c12": "心豈有哉？無心念佛，其義明矣！』故世人謂念",
    "T47n1967_003:0141c13": "佛有念也，吾則謂念佛無念也。更何惑焉？又",
    "T47n1967_003:0141c14": "念即是空，焉得有念？非念滅空，焉得無念？念",
    "T47n1967_003:0141c15": "性自空，焉得生滅？又無所念心者，以無所住",
    "T47n1967_003:0141c16": "也，而修念佛者，而生其心也。無所念心者，從",
    "T47n1967_003:0141c17": "無住本也，而修念佛者，立一切法也。無所念",
    "T47n1967_003:0141c18": "心者，念即是空也，而修念佛者，空即是念也。",
    "T47n1967_003:0141c19": "不異之有，此明中道矣！雙寂曰止也，雙照曰",
    "T47n1967_003:0141c20": "觀也，定慧不均，非正受也。豈得三昧之名",
    "T47n1967_003:0141c21": "歟？今則照而常寂，無所念心矣；寂而常照，而",
    "T47n1967_003:0141c22": "修念佛焉。如來證寂照三摩地，念佛三昧究",
    "T47n1967_003:0141c23": "竟之位也。故此三昧，能生首楞嚴王、師子吼",
    "T47n1967_003:0141c24": "定，明矣！如《菩薩念佛三昧經》破相偈曰：",
    "T47n1967_003:0141c25": "「『念佛真金色，　　安住無著心，",
    "T47n1967_003:0141c26": "　　觀法何名佛，　　攝心恒相續，",
    "T47n1967_003:0141c27": "　　金色非如來，　　四陰亦如是，",
    "T47n1967_003:0141c28": "　　離色非如來，　　想識應當知。",
    "T47n1967_003:0141c29": "　　此是佛世尊，　　最勝寂靜處，",
    "T47n1967_003:0142a01": "　　善能滅一切，　　外道諸邪見，",
    "T47n1967_003:0142a02": "　　如龍王降雨，　　澤及於一切。』",
    "T47n1967_003:0142a03": "「此經明六度萬行，未有一法不是念佛三昧",
    "T47n1967_003:0142a04": "者也。」問曰：「理門已竟，願示事門，令其學者得",
    "T47n1967_003:0142a05": "真無念，協般若波羅蜜，開無相大乘甚深禪",
    "T47n1967_003:0142a06": "定，不亦博哉？」對曰：「夫理之與事，相去若何？",
    "T47n1967_003:0142a07": "前明即事之理，今明即理之事。《大品經》云：『佛",
    "T47n1967_003:0142a08": "為鈍根人，說諸法空寂，以其動生執見也；為",
    "T47n1967_003:0142a09": "利根人，說諸佛相好，如其蓮不染塵也。』則須",
    "T47n1967_003:0142a10": "菩提，小乘解空第一，無名無相，及夫得記，當",
    "T47n1967_003:0142a11": "來成佛，號曰名相如來。苟非大乘，常恐聲、香、",
    "T47n1967_003:0142a12": "味、觸得其便耳，逃遁未暇，安敢盤遊名相之",
    "T47n1967_003:0142a13": "園苑歟？既達名相，故獲佛記也。言事門者，夫",
    "T47n1967_003:0142a14": "佛生於心，般舟無念而已，至境出於我，法華",
    "T47n1967_003:0142a15": "不速而自來。無所念心者，絕諸亂想也，而修",
    "T47n1967_003:0142a16": "念佛者，善想一佛也。則《文殊所說摩訶般若",
    "T47n1967_003:0142a17": "經》云：『若人學射，久習則巧，後雖無心，箭發皆",
    "T47n1967_003:0142a18": "中。若人欲入一行三昧，隨佛方所，專稱名",
    "T47n1967_003:0142a19": "字，念念相續，即於念中，見三世佛。如彼習",
    "T47n1967_003:0142a20": "射，既孰之後，無心皆中。』非無念也，何耶？是以",
    "T47n1967_003:0142a21": "《方等》曰：『矻矻念，勿休息，佛當現也。』《瓔珞經》云：",
    "T47n1967_003:0142a22": "『道名一心，多想非道。』《坐禪三昧經》云：『菩薩坐",
    "T47n1967_003:0142a23": "禪，不念一切，唯念一佛，如清冷海中金須彌",
    "T47n1967_003:0142a24": "山王，乃至功德法身，亦如是念。』」問曰：「若言無",
    "T47n1967_003:0142a25": "念是三昧者，直超無念，更何迂迴，而用於念",
    "T47n1967_003:0142a26": "哉？」對曰：「《楞伽經》云：『用楔出楔』；俗諺云：『使賊",
    "T47n1967_003:0142a27": "捉賊』。今則以念止念，有何不可？況念之熟也，",
    "T47n1967_003:0142a28": "不謀而自成，不用力矣！如劍容舞劍，忽揮之",
    "T47n1967_003:0142a29": "青雲，以鞘背承，未甞或失；庖丁解牛，投刃皆",
    "T47n1967_003:0142b01": "虛，音合桑林之舞。此念之熟也，不亦明焉？故",
    "T47n1967_003:0142b02": "《起信論》云：『若知雖說無有能說可說，雖念亦",
    "T47n1967_003:0142b03": "無能念可念，名為隨順；若離於念，名為得",
    "T47n1967_003:0142b04": "入。』得入者，真如三昧也！況乎無念之位，在於",
    "T47n1967_003:0142b05": "妙覺，蓋以了心初生之相也。而言知初相者，",
    "T47n1967_003:0142b06": "所謂無念，非菩薩十地所知。而今之人，尚未",
    "T47n1967_003:0142b07": "階十信，即不依馬鳴大士，從說入於無說，從",
    "T47n1967_003:0142b08": "念入於無念，實恐慕崇臺而輕累土，倒裳索",
    "T47n1967_003:0142b09": "領，其可得哉？《大佛頂諸菩薩萬行首楞嚴經》",
    "T47n1967_003:0142b10": "云：『大勢至法王子，與其同倫五十二菩薩，即",
    "T47n1967_003:0142b11": "從座起，頂禮佛足，而白佛言：「我憶往昔恒河",
    "T47n1967_003:0142b12": "沙劫，有佛出世，名無量光，十二如來相繼一",
    "T47n1967_003:0142b13": "劫，其最後佛，名超日月光，彼佛教我念佛三",
    "T47n1967_003:0142b14": "昧。譬如有人，一專為憶，一人專念，如是二",
    "T47n1967_003:0142b15": "人，若逢不逢，或見非見。二人相憶，二憶念深，",
    "T47n1967_003:0142b16": "如是乃至從生至生，同於形影，不相乖異。十",
    "T47n1967_003:0142b17": "方如來，憐念眾生，如母憶子。若子逃逝，雖憶",
    "T47n1967_003:0142b18": "何為？子若憶母，如母憶時，母子歷生，不相違",
    "T47n1967_003:0142b19": "遠。若眾生心，憶佛念佛，現前當來，必定見",
    "T47n1967_003:0142b20": "佛！去佛不遠，不假方便，自得心開，如染香",
    "T47n1967_003:0142b21": "人身有香氣，此則名曰香光莊嚴。我本因地，",
    "T47n1967_003:0142b22": "以念佛心，入無生忍，今於此界，攝念佛人，歸",
    "T47n1967_003:0142b23": "於淨土。佛問圓通，我無選擇，都攝六根，淨念",
    "T47n1967_003:0142b24": "相繼，得三摩提，斯為第一。」』」",
    "T47n1967_003:0142b25": "了心境界妄想不生門第十六",
    "T47n1967_003:0142b26": "問曰：「不了心及緣，即起二妄想，今存所念之",
    "T47n1967_003:0142b27": "佛、能念之心，豈非二妄想耶？」對曰：「《楞伽經》",
    "T47n1967_003:0142b28": "云：『了心及境界，妄想即不生。』不生心者，即",
    "T47n1967_003:0142b29": "種種遠離能相、所相。吾今念千輪、萬字、紺目、",
    "T47n1967_003:0142c01": "白毫種種之相，皆吾自心，無佛可得，緣既不",
    "T47n1967_003:0142c02": "有，心豈有哉？則能相之念，所相之佛，自遠離",
    "T47n1967_003:0142c03": "矣！安得住於二妄想耶？前聖所知，轉相傳",
    "T47n1967_003:0142c04": "授，妄想無性，於茲悟矣！又如觀佛實相，觀身",
    "T47n1967_003:0142c05": "亦然，遇境皆真，無心不佛，中道之理，遍於一",
    "T47n1967_003:0142c06": "切，豈存於所緣之佛歟？又解云：『如鼻有墨點，",
    "T47n1967_003:0142c07": "對之明鏡，人惡其墨，但揩于鏡，其可得耶？好",
    "T47n1967_003:0142c08": "惡、是非，對之前境，不了自心，但尤于境，其可",
    "T47n1967_003:0142c09": "得耶？』未若洗分別之鼻墨，則一鏡圓淨矣！萬",
    "T47n1967_003:0142c10": "境咸真矣！執石成寶矣！眾生即佛矣！故《續高",
    "T47n1967_003:0142c11": "僧傳》云：『齊朝有向居士，致書通好於惠可禪",
    "T47n1967_003:0142c12": "師曰：「影由形起，響逐聲來，弄影勞形，不知形",
    "T47n1967_003:0142c13": "是影本；揚聲止響，不識聲是響根。除煩惱而",
    "T47n1967_003:0142c14": "求涅槃者，喻避形而覓影，離眾生而求佛性",
    "T47n1967_003:0142c15": "者，喻默聲而尋響。故知，迷悟一塗，愚智非",
    "T47n1967_003:0142c16": "別，無名作名，因其名，是非生矣；無理作理，因",
    "T47n1967_003:0142c17": "其理，諍論起矣。幻化非真，誰是？誰非？虛妄無",
    "T47n1967_003:0142c18": "實，何空？何有？將知得無所得，失無所失矣。未",
    "T47n1967_003:0142c19": "及造談，聊申此意，想為答之。」慧可禪師，命筆",
    "T47n1967_003:0142c20": "迷意，答居士曰：「說此真法，皆如實契真幽",
    "T47n1967_003:0142c21": "理，竟不殊本，迷，摩尼謂瓦礫，豁然自覺是真",
    "T47n1967_003:0142c22": "殊，無明、智慧等無異。當知，萬法即皆如，破此",
    "T47n1967_003:0142c23": "二見之徒輩，申辭措意，作斯書，觀身與佛無",
    "T47n1967_003:0142c24": "差別，何須更覓彼無餘？」』此二上士，依達磨大",
    "T47n1967_003:0142c25": "師稱法之行，理觀用心，皆是念中道第一義",
    "T47n1967_003:0142c26": "諦、法身佛也。必不離念存於無念，離生立於",
    "T47n1967_003:0142c27": "無生。若謂離之而別立者，斯不了煩惱即涅",
    "T47n1967_003:0142c28": "槃，眾生即諸佛，安得悟彼瓦礫如真珠哉？既",
    "T47n1967_003:0142c29": "離之不可，即念佛而真無念也，即往生而真",
    "T47n1967_003:0143a01": "無生也。夫如是則其義煥然，若秋天澄霽，明",
    "T47n1967_003:0143a02": "月出雲矣。豈同愚人觀指而不觀月哉？」",
    "T47n1967_003:0143a03": "諸佛解脫心行中求門第十七",
    "T47n1967_003:0143a04": "問曰：「念佛名真無念，往生名真無生，信矣。《維",
    "T47n1967_003:0143a05": "摩經》云：『諸佛解脫，當於何求？當於一切眾生",
    "T47n1967_003:0143a06": "心行中求。』既曰『一切心行中求』，何不求於自",
    "T47n1967_003:0143a07": "心，而乃求於外佛耶？」對曰：「子謂念佛三昧無",
    "T47n1967_003:0143a08": "上妙禪，非心行中求者。不然也！為子明之。夫",
    "T47n1967_003:0143a09": "心之為行者，行於三境也：一、行善境，即念佛",
    "T47n1967_003:0143a10": "三昧，善中之善，天中之天；二、行不善境，謂",
    "T47n1967_003:0143a11": "貪、瞋、癡等諸惡境界；三、行無記境，謂其心不",
    "T47n1967_003:0143a12": "住，善、惡不緣。若論夫理性，理遍前三，語其順",
    "T47n1967_003:0143a13": "理，唯留善境，經云：『所謂取我是垢，不取我",
    "T47n1967_003:0143a14": "是淨』者，謂不了法性體無慳貪，違於法性而",
    "T47n1967_003:0143a15": "不行施，縱施住施，不能捨施，非垢如何？若能",
    "T47n1967_003:0143a16": "了知隨順法性，行檀波羅蜜，無慳施相，善順",
    "T47n1967_003:0143a17": "於理，非淨如何？不善、無記，乖於法性，不可與",
    "T47n1967_003:0143a18": "善聯鍍也。故勝天王問佛：『云何菩薩，通達禪",
    "T47n1967_003:0143a19": "波羅蜜？』佛告大王：『菩薩摩訶薩學般若波羅",
    "T47n1967_003:0143a20": "蜜，行禪波羅蜜，當觀此心行於何境，若善、不",
    "T47n1967_003:0143a21": "善、無記境界。若行善境則勤修習，譬如蓮華",
    "T47n1967_003:0143a22": "不停水滴，一不善海不得暫住。』據斯金口，豈",
    "T47n1967_003:0143a23": "有不善、無記而不擯之哉？是則順理，善心行",
    "T47n1967_003:0143a24": "於善境，熾然念佛解脫在心行中。若謂念佛",
    "T47n1967_003:0143a25": "心行，而非解脫者，不善、無記二種心行，豈得",
    "T47n1967_003:0143a26": "有哉？如斯解脫，迷之則滯於浩劫，悟之則證",
    "T47n1967_003:0143a27": "如反掌，習禪明鏡，允茲、在茲。如來世雄，考彼",
    "T47n1967_003:0143a28": "群定，以念佛三昧為禪中王；諸餘三昧，有待",
    "T47n1967_003:0143a29": "有對者，皆匹夫之定耳。然寶王三昧，不住尊",
    "T47n1967_003:0143b01": "相，不住卑相，邪相、正相，生死相、涅槃相，煩惱",
    "T47n1967_003:0143b02": "相、菩提相，靜相、亂相，成正覺相、度眾生相、坐",
    "T47n1967_003:0143b03": "道場相，無所得相，如是等相皆悉不住，猶如",
    "T47n1967_003:0143b04": "夢覺，廓無來去。故《大品》云：『無去、無來是佛。』夫",
    "T47n1967_003:0143b05": "如是則尚遣乎中道，豈住於邊徼哉？如《諸海",
    "T47n1967_003:0143b06": "無行經》偈云：",
    "T47n1967_003:0143b07": "「『譬如人，　　於夢中，　　得佛道，　　度眾生，",
    "T47n1967_003:0143b08": "　　此無道，　　無眾生，　　佛法性，　　亦復然。",
    "T47n1967_003:0143b09": "　　坐道場，　　無所得，　　若不得，　　則不有，",
    "T47n1967_003:0143b10": "　　明無明，　　同一相，　　知如是，　　為世尊。",
    "T47n1967_003:0143b11": "　　眾生性，　　即菩提，　　菩提性，　　即眾生，",
    "T47n1967_003:0143b12": "　　菩薩眾，　　亦不二，　　知如是，　　為世尊。』」",
    "T47n1967_003:0143b13": "三業供養真實表敬門第十八",
    "T47n1967_003:0143b14": "問曰：「三昧觀門已聞奇唱，三業供養，佛在滅",
    "T47n1967_003:0143b15": "後，獻福何多？」對曰：「夫論供養法界海者，萬行",
    "T47n1967_003:0143b16": "之中，能淨三業，皆名供養也，況浪思真境，而",
    "T47n1967_003:0143b17": "非供養哉？《理趣》曰：『觀一切法，若常、若無常，皆",
    "T47n1967_003:0143b18": "不可得。』於諸如來，廣設供養，不亦明焉？又如",
    "T47n1967_003:0143b19": "來在世，嚴薦表誠，皆言華雲香海，遍微塵剎，",
    "T47n1967_003:0143b20": "猶恨其少。大士所以入觀用想，須彌為燈炷，",
    "T47n1967_003:0143b21": "大海為油盞，未展殷敬，故焚金色之僻，獻淨",
    "T47n1967_003:0143b22": "明之塔，金身火焰洞照十方，則喜見菩薩其",
    "T47n1967_003:0143b23": "例矣。而今之人，但推於自心，或遙指華樹，乖",
    "T47n1967_003:0143b24": "奉獻之儀，何慢之深也？子問：『佛在、滅後，獻福",
    "T47n1967_003:0143b25": "何多？』者，試為明之。且丁蘭刻木於堂，溫清如",
    "T47n1967_003:0143b26": "在，名光青史，人到于今，稱之為真孝子也。若",
    "T47n1967_003:0143b27": "如來在世，金山晃耀，嚴相赫然，誰有覩之，不",
    "T47n1967_003:0143b28": "發道意？獻華伸懇，不亦易哉？洎世雄晦迹，月",
    "T47n1967_003:0143b29": "隱重山，不奉真儀，但傳貝葉。對之形像，發無",
    "T47n1967_003:0143c01": "上意，能獻一華，此志、此心，足可嘉尚！有如是",
    "T47n1967_003:0143c02": "者，不亦難哉？《涅槃》云：『乃至獻一華，則生不動",
    "T47n1967_003:0143c03": "國。』是則一香、一華、一燈、一樂，及以飲食，盡心",
    "T47n1967_003:0143c04": "樂得奉薦三世諸佛者，淨土妙因，成聖元始，",
    "T47n1967_003:0143c05": "安得輕易其事而不遵之哉？若離於此行，而",
    "T47n1967_003:0143c06": "聽無稽之言，獻心華、點心燈，焚心香、禮心佛，",
    "T47n1967_003:0143c07": "而欲求於正覺者，亦何異騁猿猴之巧、守梅",
    "T47n1967_003:0143c08": "林之望歟？及令彼衣心衣、飯心飯，則困拒不",
    "T47n1967_003:0143c09": "已，至於六度萬行，何乃排於空見之心哉？指",
    "T47n1967_003:0143c10": "心、指空之言，其過若此，不可不慎也！真言門",
    "T47n1967_003:0143c11": "中瑜伽觀行，亦約事門表相，不一向推心，常",
    "T47n1967_003:0143c12": "嚴薦香華六時無廢也。」",
    "T47n1967_003:0143c13": "無相獻華信毀交報門第十九",
    "T47n1967_003:0143c14": "問曰：「華者事也，理在何焉？信之與毀，交報",
    "T47n1967_003:0143c15": "在何？」對曰：「華即理也，色即空也。信之報者，",
    "T47n1967_003:0143c16": "《悲華經》云：『昔有王子，名無所畏，手持蓮華，",
    "T47n1967_003:0143c17": "上寶藏佛。佛言：「汝以蓮華，印於虛空，今與汝",
    "T47n1967_003:0143c18": "號，名虛空印，當來成佛，世界名蓮華，佛號蓮",
    "T47n1967_003:0143c19": "華尊，汝是也。」』國土及佛，皆約昔日所獻蓮華",
    "T47n1967_003:0143c20": "而為號者，欲令明識行因感果之義也。何乃",
    "T47n1967_003:0143c21": "沮檀度之獻華，而欲別遵之無相哉？毀之報",
    "T47n1967_003:0143c22": "者，《大方廣總持經》說：『昔有一比丘名淨命，住",
    "T47n1967_003:0143c23": "於正見，持華供養；又一比丘名法行，住於邪",
    "T47n1967_003:0143c24": "見，坐得四禪，常說空宗般若最勝，謗淨命法",
    "T47n1967_003:0143c25": "師云：「淨命所受諸華，不持供養，而自受用。」坐",
    "T47n1967_003:0143c26": "此一言，於六萬世，常無舌根，乃至成佛，猶居",
    "T47n1967_003:0143c27": "五濁。彼何人耶？即釋迦是也。佛言：「少聞之",
    "T47n1967_003:0143c28": "人，於我法中，作二說者，命終之後，隨於地獄，",
    "T47n1967_003:0143c29": "多百千劫。若以惡眼，視發菩提心人，得無眼",
    "T47n1967_003:0144a01": "報；以惡口，謗發菩提心人，得無舌報。」』若唯修",
    "T47n1967_003:0144a02": "一般若波羅蜜得菩薩者，往昔迦尸迦王行",
    "T47n1967_003:0144a03": "菩薩行，時捨所愛身頭、目、髓、腦。爾時此王豈",
    "T47n1967_003:0144a04": "無智慧哉？則知六波羅蜜應具足修，執一非",
    "T47n1967_003:0144a05": "餘，是為魔業。安得棄獻華之檀波羅蜜，而以",
    "T47n1967_003:0144a06": "惡取空，僭易於般若真無相哉？無舌之報，自",
    "T47n1967_003:0144a07": "貽伊咎。如來所以自引昔非，欲令眾生不覆",
    "T47n1967_003:0144a08": "車於前轍耳。一華若此，一切土、木形像，竹、帛諸",
    "T47n1967_003:0144a09": "經，剃髮僧、尼，住持三寶，戒定慧學，無論福田",
    "T47n1967_003:0144a10": "及非福田，悉可敬之，一切皆入真實三業供",
    "T47n1967_003:0144a11": "法界海中，有何不可？而欲略之哉！《法華偈》云：",
    "T47n1967_003:0144a12": "「『若人於塔廟，　　寶像及畫像，",
    "T47n1967_003:0144a13": "　　以華香幡蓋，　　敬心而供養，",
    "T47n1967_003:0144a14": "　　乃至一小音，　　皆已成佛道。』」",
    "T47n1967_003:0144a15": "萬善同歸皆成三昧門第二十",
    "T47n1967_003:0144a16": "問曰：「夫施燈長明，生日月宮，華香、幡蓋與",
    "T47n1967_003:0144a17": "燈未異，盡生天之福也。而云『皆已成佛道』者，",
    "T47n1967_003:0144a18": "何酬報之深哉？」對曰：「如帝王行幸，萬乘千官，",
    "T47n1967_003:0144a19": "步卒已來，皆帶御字，犯之天仗，死在斯須。",
    "T47n1967_003:0144a20": "若鑾輅還宮，步卒放散，歸乎村墅，苟稱於御",
    "T47n1967_003:0144a21": "字，亦死在斯須。且步卒是同，而生、死有異，",
    "T47n1967_003:0144a22": "蓋為緣起之殊，有茲寵辱也。向若華、蓋、香、燈，",
    "T47n1967_003:0144a23": "不遇《法華經》王命之天仗，實亦報在天宮。今",
    "T47n1967_003:0144a24": "逢三昧寶王，猶當扈從，乃至獻一華，皆已成",
    "T47n1967_003:0144a25": "佛道。斯則佛種從緣起，理教然耳！亦猶鳥向",
    "T47n1967_003:0144a26": "須彌，皆同一色；水朝巨海，無復異名。故《大寶",
    "T47n1967_003:0144a27": "積經．文殊普門會》，會天龍八部，地獄、畜生，色、",
    "T47n1967_003:0144a28": "聲、香等，一切萬法皆三昧者，亦猶毛容巨海，",
    "T47n1967_003:0144a29": "芥納須彌，豈毛芥之神乎？蓋神者神之耳。則",
    "T47n1967_003:0144b01": "知，解猶於目，行類於足，解正即行正，解邪即",
    "T47n1967_003:0144b02": "行邪，魔、佛淺深，俱憑於解。故《涅槃》曰：『於戒緩",
    "T47n1967_003:0144b03": "者，不名為緩；於乘緩者，乃名為緩。』乘者即慧",
    "T47n1967_003:0144b04": "解之稱也，一行既爾，萬行皆然。法華三昧者，",
    "T47n1967_003:0144b05": "即念佛三昧也。是以如來名此勝定，為三昧寶",
    "T47n1967_003:0144b06": "王、為光明藏、為除罪珠，為邪見燈、迷衢者",
    "T47n1967_003:0144b07": "導、王子金印、貧夫寶藏，空三昧、聖三昧，陀羅",
    "T47n1967_003:0144b08": "尼真思惟，最勝觀如意珠，佛性、法性、僧性，無",
    "T47n1967_003:0144b09": "盡藏勝方便，大慧光明，消惡觀法三昧等。故",
    "T47n1967_003:0144b10": "知，教、理、行、果，八萬四千波羅蜜門，皆是念佛三",
    "T47n1967_003:0144b11": "昧之異名也。夫如是則獻一華，遍奉於三世",
    "T47n1967_003:0144b12": "塵剎，念一佛體，通於未來世雄，如大地而為",
    "T47n1967_003:0144b13": "射的，豈有箭發而不中者哉？不然，則違《思益",
    "T47n1967_003:0144b14": "經》畏空、捨空，行空、索空之誚耳。」客曰：「醫去留",
    "T47n1967_003:0144b15": "藥，商行寄金，前賢所藏，非其人不可。弟子",
    "T47n1967_003:0144b16": "昧道懵學，輒窺三昧之門，尚期無生，每希一",
    "T47n1967_003:0144b17": "實之唱。如上奧旨，法之寶印，動寂雙照，理事",
    "T47n1967_003:0144b18": "圓融，舉心咸真，觸類而長，稱於南無，皆成於",
    "T47n1967_003:0144b19": "佛道，散華彈指，盡超於菩提，經王所在而自",
    "T47n1967_003:0144b20": "尊，目翳金錍而抉膜，二十門義未甞聞諸。欣",
    "T47n1967_003:0144b21": "澡雪輕眾生之愆，得優游寶莊嚴之土，何斯",
    "T47n1967_003:0144b22": "幸也！願不易此身，獲醍醐之妙記，悟當來諸",
    "T47n1967_003:0144b23": "佛即眾生是焉。遂稽首多寶塔，對之蓮華僧，",
    "T47n1967_003:0144b24": "與吾普觀十方尊，圓念三世佛。長跪叉手，而",
    "T47n1967_003:0144b25": "說頌曰：",
    "T47n1967_003:0144b26": "「『一心憶念過去佛，　　亦憶未來諸世尊，",
    "T47n1967_003:0144b27": "　　現在一切人中雄，　　亦學於其所說法，",
    "T47n1967_003:0144b28": "　　無有一佛在過去，　　亦無現在及當來，",
    "T47n1967_003:0144b29": "　　唯此清淨微妙禪，　　彼不可言證能說。』」",
    "T47n1967_003:0144c01": "念佛三昧寶王論卷下終"
}