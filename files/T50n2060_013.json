{
    "T50n2060_013:0521c17": "續高僧傳卷第十三",
    "T50n2060_013:0521c19": "大唐西明寺沙門釋道宣撰",
    "T50n2060_013:0521c20": "義解篇九　本傳十七　附見七",
    "T50n2060_013:0521c21": "唐京師大莊嚴寺釋慧因傳一",
    "T50n2060_013:0521c22": "唐安州方等寺釋慧暠傳二",
    "T50n2060_013:0521c23": "唐同州大興國寺釋法祥傳三",
    "T50n2060_013:0521c24": "唐終南山玉泉寺釋靜藏傳四(道刪)",
    "T50n2060_013:0521c25": "唐新羅國皇隆寺釋圓光傳五(圓安)",
    "T50n2060_013:0521c26": "唐蒲州仁壽寺釋海順傳六(行友)",
    "T50n2060_013:0521c27": "唐京師普光寺釋曇藏傳七",
    "T50n2060_013:0521c28": "唐京師大莊嚴寺釋神逈傳八(玄究)",
    "T50n2060_013:0521c29": "唐京師定水寺釋僧鳳傳九(法位)",
    "T50n2060_013:0522a01": "唐京師普光寺釋道岳傳十(明曠　明略)",
    "T50n2060_013:0522a02": "唐汴州慧福寺釋功逈傳十一",
    "T50n2060_013:0522a03": "唐汴州安業寺釋神照傳十二",
    "T50n2060_013:0522a04": "唐蒲州栖巖寺釋道傑傳十三",
    "T50n2060_013:0522a05": "唐蒲州栖巖寺釋神素傳十四",
    "T50n2060_013:0522a06": "唐東都天宮寺釋法護傳十五",
    "T50n2060_013:0522a07": "唐蜀都寺釋玄續傳十六",
    "T50n2060_013:0522a08": "唐蘇州法流水寺釋慧壁傳十七",
    "T50n2060_013:0522a09": "釋慧因。俗姓于氏。吳郡海鹽人也。晉太常寶",
    "T50n2060_013:0522a10": "之後胤。祖朴梁散騎常侍。父元顯梁中書舍",
    "T50n2060_013:0522a11": "人。並碩學英才世濟其美。因稟靈溫裕清鑒",
    "T50n2060_013:0522a12": "儉通。徽音深靡緇素欽屬。十二出家。事開",
    "T50n2060_013:0522a13": "善寺慧熙法師。志學之年。聽建初瓊法師成",
    "T50n2060_013:0522a14": "實。曾未具戒便齊入室。慧聲廣被道眾相",
    "T50n2060_013:0522a15": "推。而欣味靜心未指章句。乃詣鍾山慧曉",
    "T50n2060_013:0522a16": "智瓘二禪師。請授調心觀法。定水既清道",
    "T50n2060_013:0522a17": "思逾肅。師襲宏略曲盡幽微。而悟言神解",
    "T50n2060_013:0522a18": "獨酌標致。又造長干辯法師。稟學三論。窮",
    "T50n2060_013:0522a19": "實相之微言。弘滿字之幽旨。寫水一器。青",
    "T50n2060_013:0522a20": "更逾藍。辯後歸靜山林。便以學徒相委。",
    "T50n2060_013:0522a21": "受業弟子五百餘人。踵武傳燈將三十載。",
    "T50n2060_013:0522a22": "陳太建八年。安居之始忽感幽使。云王請法",
    "T50n2060_013:0522a23": "師。部從相諠絲竹交響。當即氣同捨壽。體",
    "T50n2060_013:0522a24": "如平日。時經七夕若起深定。學徒請問乃",
    "T50n2060_013:0522a25": "云。試看箱內見有何物。尋檢有絹兩束。因",
    "T50n2060_013:0522a26": "曰。此為嚫遺耳。重問其故。曰妄想顛倒知",
    "T50n2060_013:0522a27": "何不為。吾被閻羅王召。夏坐講大品般若。",
    "T50n2060_013:0522a28": "於冥道中謂經三月。又見地獄眾相五苦",
    "T50n2060_013:0522a29": "次第。非夫慈該幽顯行極感通。豈能赴彼",
    "T50n2060_013:0522b01": "冥祈神遊異域。陳僕射徐陵。高才通學。尚",
    "T50n2060_013:0522b02": "書毛喜。探幽洞微。時號知仁。咸歸導首。隋",
    "T50n2060_013:0522b03": "仁壽三年起禪定寺。搜揚宇內遠招名德。",
    "T50n2060_013:0522b04": "因是法門龍象乃應斯會。既德隆物議大",
    "T50n2060_013:0522b05": "眾宗歸。遂奉為知事上座。訓肅禪學柔順",
    "T50n2060_013:0522b06": "誘附。清穆僧倫事等威權。同思啟旦。又寺",
    "T50n2060_013:0522b07": "初勝集四海一期。名德相亞通濟斯美。因又",
    "T50n2060_013:0522b08": "寔兼之矣。頻講三論並製文疏。要約標控",
    "T50n2060_013:0522b09": "學者高奉。大唐弘運重興佛日。舉十大德",
    "T50n2060_013:0522b10": "當其一焉。以身御法不令而行。讓以得之",
    "T50n2060_013:0522b11": "屈己成務。故京寺宿望心敬遵承。咸崇菩",
    "T50n2060_013:0522b12": "薩戒師。後進具戒者。無不依而羯磨。左僕",
    "T50n2060_013:0522b13": "射蕭瑀。器局貞亮玄風凝遠。刑部尚書沈叔",
    "T50n2060_013:0522b14": "安。溫彝弘雅達信通神。並崇仰欽承于茲",
    "T50n2060_013:0522b15": "二紀。因定慧兩明空有兼照。弘法四代常",
    "T50n2060_013:0522b16": "顯一乘。而莫競物情喜怒無色。故遊其",
    "T50n2060_013:0522b17": "道者莫測其位。以貞觀元年二月十二日",
    "T50n2060_013:0522b18": "卒于大莊嚴寺。春秋八十有九。未終初夜",
    "T50n2060_013:0522b19": "告弟子法仁曰。各如法住。善修三業無",
    "T50n2060_013:0522b20": "令一生空過。當順佛語勿變服揚哀。隨",
    "T50n2060_013:0522b21": "吾喪後事不可矣。乃整容如常。潛思入定",
    "T50n2060_013:0522b22": "於後夜分正坐而終。咸聞異香滿室。遂遷",
    "T50n2060_013:0522b23": "坐于南山至相寺。于時攀轅扶轂。道俗千",
    "T50n2060_013:0522b24": "餘送至城南。又聞天樂鳴空。弟子等為建",
    "T50n2060_013:0522b25": "支提塼塔。勒銘封樹。蘭陵蕭鈞掣文。仁是",
    "T50n2060_013:0522b26": "鄉人少所供奉。清淨身心修行念定。卑弱",
    "T50n2060_013:0522b27": "著性有名門學。",
    "T50n2060_013:0522b28": "釋慧暠。安陸人。幼入道門。即懷遠量收覽",
    "T50n2060_013:0522b29": "經義弘導居心。初跨染玄綱希崇大品。博",
    "T50n2060_013:0522c01": "聞略究而情阻未申。承苞山明法師興皇",
    "T50n2060_013:0522c02": "遺屬世稱郢匠通國瞻仰。因往從之。諮奉",
    "T50n2060_013:0522c03": "無倦。備清遐道遂得廣流。部帙恢裕興",
    "T50n2060_013:0522c04": "焉。年方登立即昇法座。談撝一指眾侶諠",
    "T50n2060_013:0522c05": "譁。受業傳燈分風徙化。然以法流楚服",
    "T50n2060_013:0522c06": "成濟已聞。岷絡三巴尚昏時網。便以法弘",
    "T50n2060_013:0522c07": "導遠化未聞。隋大業年泝流江硤。雖遭風",
    "T50n2060_013:0522c08": "浪厲志無前。既達成都大弘法務。或就綿",
    "T50n2060_013:0522c09": "梓隨方開訓。自玉壘僧侶因此開明。衝",
    "T50n2060_013:0522c10": "煙總萃傾味正法而成惠卹焉。無憚遊",
    "T50n2060_013:0522c11": "涉故使來晚去思詠歌滿路。又以眾斯殷",
    "T50n2060_013:0522c12": "雜枯折由生。暠據法徵治情無猜隱。時或",
    "T50n2060_013:0522c13": "不可其懷者。計奏及之云。結徒日盛道俗",
    "T50n2060_013:0522c14": "屯擁。非是異術何能動世。武德初年下勅",
    "T50n2060_013:0522c15": "窮討。事本不實。誣者罪之。暠惟道在人弘。",
    "T50n2060_013:0522c16": "義須知返。乃旋途南指道出荊門。隨學之",
    "T50n2060_013:0522c17": "賓又倍於前。既達故鄉亟仍前業重張",
    "T50n2060_013:0522c18": "領牒更敘關鍵。神望彌高眾聚彌結。弊其",
    "T50n2060_013:0522c19": "諠競。避地西山之陰。屏退尋閑陶練中觀。",
    "T50n2060_013:0522c20": "經逾五載四眾思之。又造山迎接處邑傳",
    "T50n2060_013:0522c21": "化。暠隨宜利益意引行藏。還返安州方等",
    "T50n2060_013:0522c22": "寺講說相續。以貞觀七年卒于所住。春秋",
    "T50n2060_013:0522c23": "八十有七。自暠一位僧伍。精勵在先日止",
    "T50n2060_013:0522c24": "一餐。七十餘載隨得便噉無待營求。不",
    "T50n2060_013:0522c25": "限朝中趣得便止。所以蜀部豐都芬羞兼",
    "T50n2060_013:0522c26": "列。每旦填供常充寺門。暠並命入僧。自無",
    "T50n2060_013:0522c27": "一受。旦講若下食惟一椀。自餘餅菜還送入",
    "T50n2060_013:0522c28": "僧。有學士導勤。見其羸弱恐法事稽留。",
    "T50n2060_013:0522c29": "為告外眾。令辦厚供。暠怪異常。推問食",
    "T50n2060_013:0523a01": "所由。即令勤出眾。永不相襲。告曰。邪命",
    "T50n2060_013:0523a02": "之食不可御也。汝聞吾言而不解教意。其",
    "T50n2060_013:0523a03": "守節稟法也如此。",
    "T50n2060_013:0523a04": "釋法祥。同州人。童稚出家。清貧寡慾。周勤",
    "T50n2060_013:0523a05": "訪道。栖止無定。冠具已後遵奉憲章。刻意",
    "T50n2060_013:0523a06": "鞭後潛心玄賾。二教周廢便從俗吏。而抱",
    "T50n2060_013:0523a07": "德懷經禮誦無輟。僚佐班列同共嘉尚。將",
    "T50n2060_013:0523a08": "欲進位貢入臺府。而正性慕道不思榮問。",
    "T50n2060_013:0523a09": "乃恣其習業霑員而已。隨興法現即預",
    "T50n2060_013:0523a10": "出家。住大興國寺。志操俊爽言必簡衷。立",
    "T50n2060_013:0523a11": "身凝肅不居幽屏。常處大房開通前後。三",
    "T50n2060_013:0523a12": "十餘年當風而住。虛廓其慮門未曾掩。坐",
    "T50n2060_013:0523a13": "臥一床讀經為業。道俗問訊者。自非讀盡。",
    "T50n2060_013:0523a14": "復卷中無涉言。故知其客節卷未收者。咸",
    "T50n2060_013:0523a15": "私覿已後而奉對。祥潛思玄籍博綜多持。",
    "T50n2060_013:0523a16": "開蒙引喻言不加飾。因染傷寒。有勸藥",
    "T50n2060_013:0523a17": "療者。皆無所受。但苦邀心隨務量擬。或患",
    "T50n2060_013:0523a18": "痢病。有加藥者。乃曰痢者水也。不進自",
    "T50n2060_013:0523a19": "除。便噉乾飯。數日便差。其執節堅固率皆",
    "T50n2060_013:0523a20": "類此。兼又持信標儀不交華薄。申令眾",
    "T50n2060_013:0523a21": "範出言歸敬。故眾有諸罰。祥必先致其詞。",
    "T50n2060_013:0523a22": "聞過伏引更不怨及。其德耀人神為若",
    "T50n2060_013:0523a23": "此矣。以武德七年。沈痾累月素氣綿弱。侍",
    "T50n2060_013:0523a24": "者參立。乃微言佛像佛像。聲既沈隱。初聞",
    "T50n2060_013:0523a25": "未了後思乃悟。迴顧看之。瞥見尊儀峙然",
    "T50n2060_013:0523a26": "西壁。光相宛具須臾漸隱。又聞香樂競至。",
    "T50n2060_013:0523a27": "愔欝盈房。道俗驚嗟。又見一群白鶴從西",
    "T50n2060_013:0523a28": "方。來遶房三匝翔傳還復來處而去。於",
    "T50n2060_013:0523a29": "後少時而卒。乃葬于城之東隅。傾邑充衢",
    "T50n2060_013:0523b01": "幢蓋綿亘。哀慟之聲流聞遠近。",
    "T50n2060_013:0523b02": "釋靜藏。俗姓張。澤州高都人。九歲出家。投",
    "T50n2060_013:0523b03": "清化寺詮禪師而為師主。訓誨之至極附大",
    "T50n2060_013:0523b04": "猷。進戒已後樂思定業。通微盡相宗徒有",
    "T50n2060_013:0523b05": "歸。年二十三發弘誓曰。丈夫出俗。紹釋為",
    "T50n2060_013:0523b06": "氏。豈不欲義流天下名貫玄班者乎。承",
    "T50n2060_013:0523b07": "鄉壤大德遠法師勅召在京弘化為務。便往",
    "T50n2060_013:0523b08": "從之。未至值遷。果非本遂。乃遍諸法席",
    "T50n2060_013:0523b09": "聽採經論。攝論十地是所偏求。還住淨影",
    "T50n2060_013:0523b10": "弘揚所習。大業九年召入鴻臚教授東蕃。",
    "T50n2060_013:0523b11": "三國僧義。九夷狼戾。初染規猷賴藉乘機。",
    "T50n2060_013:0523b12": "接誘並從法訓。武德初歲。太僕卿宇文明達。",
    "T50n2060_013:0523b13": "宿昔承奉禁戒是投。合門請業用比昭穆。",
    "T50n2060_013:0523b14": "勅使達為河之南北執節招撫。綸言既出將",
    "T50n2060_013:0523b15": "事首塗。藏送曰。世界無常佛有誠誥。別易",
    "T50n2060_013:0523b16": "會難。先民遺語。願常存此。奉信在心。達以",
    "T50n2060_013:0523b17": "藏夙有預聞曾經事驗。拜辭曰。弟子銜命",
    "T50n2060_013:0523b18": "於不返。願師冥道照助。及至相州果為賊",
    "T50n2060_013:0523b19": "王德仁所害。其子世壽奏曰。臣父奉勅。安",
    "T50n2060_013:0523b20": "撫竭誠奉國。為賊所害。思報皇恩。藍田",
    "T50n2060_013:0523b21": "散谷見有故寺。望得為父修立。并度僧二",
    "T50n2060_013:0523b22": "十人。帝問欲作何寺。壽以事諮藏。曰此",
    "T50n2060_013:0523b23": "山上有閏玉下有流泉。可名玉泉耶。壽",
    "T50n2060_013:0523b24": "具奏聞。帝依所請仍延藏往住。堂宇廊廟",
    "T50n2060_013:0523b25": "並指撝焉。遠近道俗造山修覲。皆遺之法",
    "T50n2060_013:0523b26": "藥。安時處順。遂復其性。以武德九年十二",
    "T50n2060_013:0523b27": "月因事入京。遇染時患限終京室。春秋",
    "T50n2060_013:0523b28": "五十有六。弟子道刪祖習風範。地持一部敷",
    "T50n2060_013:0523b29": "化在心。今住終南至相。有名於世。",
    "T50n2060_013:0523c01": "釋圓光。俗姓朴。本住三韓。卞韓馬韓辰",
    "T50n2060_013:0523c02": "韓。光即辰韓新羅人也。家世海東祖習綿遠。",
    "T50n2060_013:0523c03": "而神器恢廓愛染篇章。挍獵玄儒討讎子",
    "T50n2060_013:0523c04": "史。文華騰翥於韓服。博贍猶愧於中原。遂",
    "T50n2060_013:0523c05": "割略親朋發憤溟渤。年二十五。乘舶造于金",
    "T50n2060_013:0523c06": "陵。有陳之世號稱文國。故得諮考先疑詢",
    "T50n2060_013:0523c07": "猷了義。初聽莊嚴旻公弟子講。素霑世典謂",
    "T50n2060_013:0523c08": "理窮神。及聞釋宗反同腐芥。虛尋名教",
    "T50n2060_013:0523c09": "實懼生涯。乃上啟陳主請歸道法。有勅許",
    "T50n2060_013:0523c10": "焉。既爰初落采即稟具戒。遊歷講肆具盡",
    "T50n2060_013:0523c11": "嘉謀。領牒微言不謝光景。故得成實涅槃",
    "T50n2060_013:0523c12": "薀括心府。三藏數論偏所披尋。末又投吳",
    "T50n2060_013:0523c13": "之虎丘山。念定相沿無忘覺觀。息心之眾",
    "T50n2060_013:0523c14": "雲結林泉。並以綜涉四含功流八定明善",
    "T50n2060_013:0523c15": "易擬筒直難虧。深副夙心遂有終焉之慮。",
    "T50n2060_013:0523c16": "於即頓絕人事盤遊聖蹤。攝想青霄緬謝",
    "T50n2060_013:0523c17": "終古。時有信士宅居山下。請光出講固辭",
    "T50n2060_013:0523c18": "不許。苦事邀延。遂從其志。創通成論末",
    "T50n2060_013:0523c19": "講般若。皆思解俊徹嘉問飛移。兼糅以絢",
    "T50n2060_013:0523c20": "采織綜詞義。聽者欣欣會其心府。從此",
    "T50n2060_013:0523c21": "因循舊章開化成任。每法輪一動。輒傾注",
    "T50n2060_013:0523c22": "江湖。雖是異域通傳。而沐道頓除嫌郄。故",
    "T50n2060_013:0523c23": "名望橫流播于嶺表。披榛負橐而至者相接",
    "T50n2060_013:0523c24": "如鱗。會隋后御宇威加南國。曆窮其數",
    "T50n2060_013:0523c25": "軍入楊都。遂被亂兵將加刑戮。有大主",
    "T50n2060_013:0523c26": "將望見寺塔火燒。走赴救之了無火狀。但",
    "T50n2060_013:0523c27": "見光在塔前被縛將殺。既怪其異即解而",
    "T50n2060_013:0523c28": "放之。斯臨危達感如此也。光學通吳越。便",
    "T50n2060_013:0523c29": "欲觀化周秦。開皇九年來遊帝宇。值佛法",
    "T50n2060_013:0524a01": "初會攝論肇興。奉佩文言振績徽緒。又馳",
    "T50n2060_013:0524a02": "慧解宣譽京臯。勣業既成道東須繼。本國",
    "T50n2060_013:0524a03": "遠聞上啟頻請。有勅厚加勞問放歸桑梓。",
    "T50n2060_013:0524a04": "光往還累紀老幼相欣。新羅王金氏。面申虔",
    "T50n2060_013:0524a05": "敬仰若聖人。光性在虛閑。情多汎愛。言常",
    "T50n2060_013:0524a06": "含笑慍結不形。而牋表啟書往還國命。並出",
    "T50n2060_013:0524a07": "自胸襟。一隅傾奉皆委以治方。詢之道",
    "T50n2060_013:0524a08": "化。事異錦衣請同觀國。乘機敷訓垂範",
    "T50n2060_013:0524a09": "于今。年齒既高乘輿入內。衣服藥食並王",
    "T50n2060_013:0524a10": "手自營不許佐助。用希專福。其感敬為",
    "T50n2060_013:0524a11": "此類也。將終之前。王親執慰。囑累遺法。兼",
    "T50n2060_013:0524a12": "濟民斯為說。徵祥被于海曲。以彼建福五",
    "T50n2060_013:0524a13": "十八年。少覺不悆。經于七日。遺誡清切。端",
    "T50n2060_013:0524a14": "坐終于所住皇隆寺中。春秋九十有九。即唐",
    "T50n2060_013:0524a15": "貞觀四年也。當終之時。寺東北虛中音樂滿",
    "T50n2060_013:0524a16": "空異香充院。道俗悲慶知其靈感。遂葬于",
    "T50n2060_013:0524a17": "郊外。國給羽儀。葬具同於王禮。後有俗人",
    "T50n2060_013:0524a18": "兒胎死者。彼土諺云。當於有福人墓埋之。",
    "T50n2060_013:0524a19": "種胤不絕。乃私瘞於墳側。當日震此胎屍",
    "T50n2060_013:0524a20": "擲于塋外由此不懷。敬者率崇仰焉。有",
    "T50n2060_013:0524a21": "弟子圓安。神志機頴性希歷覽。慕仰幽求",
    "T50n2060_013:0524a22": "遂北趣九都。東觀不耐又西燕魏。後展帝",
    "T50n2060_013:0524a23": "京備通方俗。尋諸經論跨轢大綱。洞清",
    "T50n2060_013:0524a24": "纖旨晚歸心學。高軌光塵。初住京寺。以道",
    "T50n2060_013:0524a25": "素有聞。特進蕭瑀。奏請住於藍田所造津",
    "T50n2060_013:0524a26": "梁寺。四事供給無替六時矣。安甞敘光云。",
    "T50n2060_013:0524a27": "本國王染患。醫治不損。請光入宮。別省安",
    "T50n2060_013:0524a28": "置。夜別二時為說深法。受戒懺悔。王大信",
    "T50n2060_013:0524a29": "奉。一時初夜王見光首。金色晃然有象日",
    "T50n2060_013:0524b01": "輪隨身而至。王后宮女同共覩之。由是重",
    "T50n2060_013:0524b02": "發勝心。克留疾所。不久遂差。光於卞韓",
    "T50n2060_013:0524b03": "馬韓之間。盛通正法。每歲再講匠成後學。",
    "T50n2060_013:0524b04": "嚫施之資並充營寺。餘惟衣缽而已。",
    "T50n2060_013:0524b05": "釋海順。姓任氏。河東蒲坂人。容貌方偉音韶",
    "T50n2060_013:0524b06": "圓亮。長面目少髭髯。儀服不群於眾有",
    "T50n2060_013:0524b07": "異。少處寒素生於田野。早喪慈父與母",
    "T50n2060_013:0524b08": "孤居。孝愛之情靡由師傅。廉直之性獨拔",
    "T50n2060_013:0524b09": "懷抱。每恨家貧無資受業。故年在志學尚",
    "T50n2060_013:0524b10": "未有聞。乃慷慨辭親。脫落求道出家。依于",
    "T50n2060_013:0524b11": "沙門道遜。道光玄胄名扇儒宗。具見後",
    "T50n2060_013:0524b12": "傳。順躬事學禮晝夜誦經。初無暫替。文不",
    "T50n2060_013:0524b13": "再覽日殆三千。歲登具受履操逾遠志業尤",
    "T50n2060_013:0524b14": "勇。念守所持誓無點累。仍以威儀麁著身",
    "T50n2060_013:0524b15": "過可防。語笑易為口非難護。乃因他患緘",
    "T50n2060_013:0524b16": "默不言。却掃蓬扉事心而已。方以學行之",
    "T50n2060_013:0524b17": "始慧解為先。遂閱討眾經伏膺玄宰。方等",
    "T50n2060_013:0524b18": "諸部咸稟厥師。皆探賾研幾貴言領意。",
    "T50n2060_013:0524b19": "有栖巖寺沙門神素者。性好幽栖尤專二",
    "T50n2060_013:0524b20": "論。順遠承寄調思扣沖關。乃荷帙登峯",
    "T50n2060_013:0524b21": "諮參講肆。徒屬既眾鑽仰殊多。有所詢求",
    "T50n2060_013:0524b22": "但舉綱要。順頻時屬請微以為繁。雖慍色",
    "T50n2060_013:0524b23": "不形。而勞心可驗。順逡巡退席曰。昔陳亢",
    "T50n2060_013:0524b24": "問一得三。今者請一蒙二。亦何遽乎。曰何",
    "T50n2060_013:0524b25": "謂耶。答曰。一則見忤。一則聞義。素既悟其",
    "T50n2060_013:0524b26": "所述。因斯自革。於是無疑不斷。有滯必",
    "T50n2060_013:0524b27": "申。至於雜心隱括備在婆沙。研精專一始",
    "T50n2060_013:0524b28": "終該統。或下山分衛。而執卷披文。或企足",
    "T50n2060_013:0524b29": "接明假照尋讀。莫不洞開樞要妙鑒幽",
    "T50n2060_013:0524c01": "原。順嘗以餘席言於素曰。海順曠劫深尤",
    "T50n2060_013:0524c02": "不逢賢聖。周旋五趣莫能自免。致生茲",
    "T50n2060_013:0524c03": "穢土對此凡緣。未能出有欲河登無為",
    "T50n2060_013:0524c04": "岸。將不由心駒失轡而晦沈坑塪者乎。因",
    "T50n2060_013:0524c05": "涕泣濡襟。歔欷哽塞。又曰。每念二輪交轍。",
    "T50n2060_013:0524c06": "息駕何門。六道長驅。思歸無路。言及斯",
    "T50n2060_013:0524c07": "事載懷惶悚。且生得為人。啟期亡憂於貧",
    "T50n2060_013:0524c08": "賤。出家弘道。僧度不易於公侯。順今兼之。",
    "T50n2060_013:0524c09": "一何可慶。又以。大冥之室仰屬傳燈。雖不",
    "T50n2060_013:0524c10": "面奉如來。而幸遇法師耳。不量短綆輒揆",
    "T50n2060_013:0524c11": "深源。願得賜以明珠投之渾浪。如此則一",
    "T50n2060_013:0524c12": "生有獲。千載無恨也。遂即言笑如常容儀",
    "T50n2060_013:0524c13": "自若。素曰。敢聞君子志矣。恐不副雅懷。素",
    "T50n2060_013:0524c14": "後累居僧任。果停講席。順以法輪罕遇。遂",
    "T50n2060_013:0524c15": "欣禪味。有沙門道傑者。頴秀定慧。希慕風",
    "T50n2060_013:0524c16": "景。乃致書曰。敢稽首大師門下。每欲理靜",
    "T50n2060_013:0524c17": "攝心山泉畢志。但以無明大夜非慧炬不",
    "T50n2060_013:0524c18": "輝故。栖寄法筵聽覽玄旨。至於人物聚集。",
    "T50n2060_013:0524c19": "頗勞低仰。況乃大限百年小期一念。儻從風",
    "T50n2060_013:0524c20": "燭前路奚憑。所以策駑駘之疲。想千里之",
    "T50n2060_013:0524c21": "遠。定門玄妙輒希輒入。逆其不逮益用盤",
    "T50n2060_013:0524c22": "桓。伏願開含養之懷。退人以禮。傑得書美",
    "T50n2060_013:0524c23": "其銳情玄暢也。乃報曰。促路非騏驥之逸",
    "T50n2060_013:0524c24": "轡。灌木豈是鸞鳳之栖息。故當引水而沐",
    "T50n2060_013:0524c25": "枯魚。戢翼而朋寡鶴耳。脫其不爾。幸無",
    "T50n2060_013:0524c26": "略光陰。順得書會疾。遂不果行。而為人",
    "T50n2060_013:0524c27": "高簡雅素。自歸清眾絕交氓俗。嘗有說種",
    "T50n2060_013:0524c28": "性高尚祖禰榮貴者。以誇於順。順莞爾而",
    "T50n2060_013:0524c29": "笑曰。我釋種餘暉。法王之子。尚須謙讓自下",
    "T50n2060_013:0525a01": "不敢傲誕欺人。豈期庸庸之徒翻欲恃鬼",
    "T50n2060_013:0525a02": "陵物。遂振手而去。故趨時之士。皆不及",
    "T50n2060_013:0525a03": "其門。反俗之賓頗入其室。而道行純潔性",
    "T50n2060_013:0525a04": "好追蹤。曾刺血洒塵供養舍利。兼以血和",
    "T50n2060_013:0525a05": "墨書七佛戒經。剋己研心類皆如此。嘗尋",
    "T50n2060_013:0525a06": "付法藏傳說。如來涅槃法付承繼。迄於師子",
    "T50n2060_013:0525a07": "罽賓囑累。斯書詞事既顯若親面焉。因斯",
    "T50n2060_013:0525a08": "悽感涕零如雨。曰恨不及彼聖人拔茲沈",
    "T50n2060_013:0525a09": "俗也。又常於宵分歸命三尊。同住隣居",
    "T50n2060_013:0525a10": "無得聞者。或解納覆彼寒夫。或減食而充",
    "T50n2060_013:0525a11": "餧者。志好活愉無求知足。有贈衣帛者。",
    "T50n2060_013:0525a12": "終不以介意。曾縱容曰。自任則樂。而未曾",
    "T50n2060_013:0525a13": "制物從我。隨物則苦。而未曾以我違物。",
    "T50n2060_013:0525a14": "且鳥不栖淵魚不巢樹。未必解隨和讓",
    "T50n2060_013:0525a15": "之道。而各得其所宜者。亦猶我不奪物榮",
    "T50n2060_013:0525a16": "物不妨我辱矣。又作三不為篇。其一曰。我",
    "T50n2060_013:0525a17": "欲偃文修武身死名存。研石通道祈井流",
    "T50n2060_013:0525a18": "泉。君旴在內我身處邊。荊軻拔劍毛遂捧",
    "T50n2060_013:0525a19": "盤。不為則已為則不然。將恐兩虎共鬪勢",
    "T50n2060_013:0525a20": "不俱全。永存今好長縱來怨。是以反跡",
    "T50n2060_013:0525a21": "荒逕息景柴門。其二曰。我欲刺股銼刀",
    "T50n2060_013:0525a22": "懸頭屋梁。書臨雪采牒映螢光。一朝鵬",
    "T50n2060_013:0525a23": "舉萬里鸞翔。縱任才辯遊說君王。高車反",
    "T50n2060_013:0525a24": "邑衣錦還鄉。將恐鳥殘以羽。蘭折由芳。籠",
    "T50n2060_013:0525a25": "餐詎貴。鈎餌難嘗。是以高巢林藪深穴池",
    "T50n2060_013:0525a26": "塘。其三曰。我欲衒才鬻德入市趨朝。四眾",
    "T50n2060_013:0525a27": "瞻仰三槐附交。標形引勢身達名超。箱盈",
    "T50n2060_013:0525a28": "綺服廁富甘肴。飄揚弦管詠美歌謠。將",
    "T50n2060_013:0525a29": "恐塵栖弱草露宿危條。無過日旦靡越",
    "T50n2060_013:0525b01": "風朝。是以還傷樂淺非惟苦遙。順神晤駭",
    "T50n2060_013:0525b02": "群出言成錄。著集數卷。于時真法陵遲俗",
    "T50n2060_013:0525b03": "尚諛諂。訥言敏行者為愚。巧詞令色者為",
    "T50n2060_013:0525b04": "智。廉潔正性眾或致譏。故順履貞直之心。",
    "T50n2060_013:0525b05": "居危不亂涅而不緇。可謂懷素風焉。有",
    "T50n2060_013:0525b06": "沙門行友者。志行嚴正才慧英悟。與順素交。",
    "T50n2060_013:0525b07": "因疾參候。順曰。先民有言。曰古之學者為",
    "T50n2060_013:0525b08": "己。今之學者為人。三覆斯言一何可信。世",
    "T50n2060_013:0525b09": "人強求知解。而不欲修行。每思此言良用",
    "T50n2060_013:0525b10": "悽咽。吾謂夷煩殄惑。豈直專在說經。以法",
    "T50n2060_013:0525b11": "度人。何必要登高座。授非其器。則虛失其",
    "T50n2060_013:0525b12": "功。學不當機。則坐生自惱。友遂製息心論",
    "T50n2060_013:0525b13": "以對之。文甚宏冠。順曰。觀弟此作。理如未",
    "T50n2060_013:0525b14": "盡。友曰。息心之論應有數篇。謂顯觀述宗",
    "T50n2060_013:0525b15": "釋疑成義。但以理玄詞密非當世之所聞",
    "T50n2060_013:0525b16": "故。容與於靈津。戢鱗而未進。慨時哉之不",
    "T50n2060_013:0525b17": "遇。始絕絃於此耳。順乃重說遺教。悲歎無",
    "T50n2060_013:0525b18": "已。先有沙門慧本者。逸亮高世僧也。思與",
    "T50n2060_013:0525b19": "順結山林之操。會順方學問未暇允之。本",
    "T50n2060_013:0525b20": "獨謝時世。罔測所往。後每思之。言輒凄泫",
    "T50n2060_013:0525b21": "曰。本公若乘龍之遊濯足雲表。吾雖攀戀",
    "T50n2060_013:0525b22": "自恨縈身囂俗。昇沈相異徒為悲矣。且忘懷",
    "T50n2060_013:0525b23": "去來者。朝市亦江湖。眷情生死者。幽栖猶",
    "T50n2060_013:0525b24": "桎梏。苟其性之不失。不無居而不安。其得",
    "T50n2060_013:0525b25": "志慕情為如此也。于時臥病連稔。自知",
    "T50n2060_013:0525b26": "不痊。遺文累紙呈諸師友。而形同骨立",
    "T50n2060_013:0525b27": "精爽逾健。旁問後事。順曰。患身為穢器。",
    "T50n2060_013:0525b28": "暫捨欣然。魚鳥無偏水陸何簡。然顧惟老母",
    "T50n2060_013:0525b29": "宿緣業重。今想不得親別矣。若棄骸餘處。",
    "T50n2060_013:0525c01": "儻來無所見。有致煎惱。但死不傷生。古",
    "T50n2060_013:0525c02": "言可錄。順雖不孝。豈敢以身害母耶。既報",
    "T50n2060_013:0525c03": "不自由。可側柩相待。遂令遜法師說法。領",
    "T50n2060_013:0525c04": "悟欣然。須臾卒於住寺。春秋三十。即唐武德",
    "T50n2060_013:0525c05": "元年八月十五日也。沙門行友著己知沙門",
    "T50n2060_013:0525c06": "傳。致序其事。友今被召弘福。充翻譯之",
    "T50n2060_013:0525c07": "選。建名時俗云。",
    "T50n2060_013:0525c08": "釋曇藏。姓楊氏。弘農華陰人。家世望門。清心",
    "T50n2060_013:0525c09": "自遠。年十五。占者謂為壽短。二親哀之即",
    "T50n2060_013:0525c10": "為姻媾。既本非情。慮有推逼。遂逃亡山",
    "T50n2060_013:0525c11": "澤。惟念誰度行至外野。少非遊踐莫知",
    "T50n2060_013:0525c12": "投告。但念觀音。久值一人貌黑而驅二",
    "T50n2060_013:0525c13": "牛。因問所從可得宿不。便告藏曰。西行有",
    "T50n2060_013:0525c14": "寺不遠當至。尋聞鍾聲。忽見僧寺。因求",
    "T50n2060_013:0525c15": "剃落便遂本心。即遣出門可行百步。迴望",
    "T50n2060_013:0525c16": "不見久乃天明。西奔隴上求法為務。晚還",
    "T50n2060_013:0525c17": "京邑。於旌善寺行道受戒。聽諸經律意有",
    "T50n2060_013:0525c18": "所昧。又往山東。彼岸諸師競留對講。地持",
    "T50n2060_013:0525c19": "十地名稱普聞。故東漸海濱南窮淮服。聽",
    "T50n2060_013:0525c20": "涉之最無與為儔。及返京師住光明寺。",
    "T50n2060_013:0525c21": "詮發新異擅聲日下。獻后既崩召入禪定。",
    "T50n2060_013:0525c22": "性度弘裕風範肅成。故使道俗推崇。綱維領",
    "T50n2060_013:0525c23": "袖。恒為接對之役也。賓客席上之美。談敘",
    "T50n2060_013:0525c24": "曠世之能。見之今矣。大唐御世。造寺會昌。",
    "T50n2060_013:0525c25": "又召以為上座。撫接長幼殊有奇功。貞觀",
    "T50n2060_013:0525c26": "譯經又召為證義。時以藏威烈氣遠容止",
    "T50n2060_013:0525c27": "清肅。可為興善寺主。藏深懷禮讓用開賢",
    "T50n2060_013:0525c28": "路。乃薦藍田化感寺閏法師焉。即依其言",
    "T50n2060_013:0525c29": "舉稱斯目。及皇儲失御。便召入宮。受菩薩",
    "T50n2060_013:0526a01": "戒翌日便瘳。勅賜絹數百段。衣對亦爾。度",
    "T50n2060_013:0526a02": "人三千。并造普光寺焉。尋又下勅。得遙受",
    "T50n2060_013:0526a03": "戒不。藏曰。地持論云。若無戒師。發弘誓願。",
    "T50n2060_013:0526a04": "得菩薩戒。因進論文。勅乃以懺詞令藏披",
    "T50n2060_013:0526a05": "讀。至皇后示疾。又請入宮。素患腰脚。勅",
    "T50n2060_013:0526a06": "令輿至寢殿受戒。施物極多並充功德。至",
    "T50n2060_013:0526a07": "貞觀九年三月十八日終於會昌寺。春秋",
    "T50n2060_013:0526a08": "六十有九。哀動兩宮吊贈相次。詔葬郊",
    "T50n2060_013:0526a09": "西嚴村。起塔圖形。東宮詹事黎陽公于志寧",
    "T50n2060_013:0526a10": "為碑文。見于塔所。",
    "T50n2060_013:0526a11": "釋神逈。姓田氏。馮翊臨晉人。弱齡挺悟。辭恩",
    "T50n2060_013:0526a12": "出俗。遠懷匠碩備歷艱虞。問道海西包",
    "T50n2060_013:0526a13": "括幽奧。博采三藏研尋百氏。年未及冠",
    "T50n2060_013:0526a14": "欝為鴻彩。雖廣融經論。而以大衍著名。",
    "T50n2060_013:0526a15": "至於所撰序引注解群經篇章銘論合四十",
    "T50n2060_013:0526a16": "餘卷。每於春初三月放浪巖阿。迄於夏",
    "T50n2060_013:0526a17": "首方還京邑。漁獵子史諷味名篇逸調橫",
    "T50n2060_013:0526a18": "馳。頗以此而懷簡傲也。兼以嘲謔豪傑辯",
    "T50n2060_013:0526a19": "調中外。陵轢倫右誇尚矜莊。京邑所推侯",
    "T50n2060_013:0526a20": "王揖仰。又以旬暇餘隙遊歷省臺。預是文",
    "T50n2060_013:0526a21": "雄。通名謁對。或談敘儒史。或開悟玄宗。優",
    "T50n2060_013:0526a22": "遊自任。亦季世縱達之高僧也。故華壤英俊",
    "T50n2060_013:0526a23": "謂之諺曰。大論主釋迦逈法界多羅一時領。",
    "T50n2060_013:0526a24": "以其竪論之時必令五三人別難後乃總領",
    "T50n2060_013:0526a25": "通之故。懷斯目矣。大業十年召入禪定。尋",
    "T50n2060_013:0526a26": "又應詔請入鴻臚。為敷大論。訓開三韓諸",
    "T50n2060_013:0526a27": "方士也。貞觀三年。以正道所歸通務為則。",
    "T50n2060_013:0526a28": "遂擁錫庸蜀流化岷峨。道俗虔虔靡若風",
    "T50n2060_013:0526a29": "草。法流亹亹所至汪濊。以四年七日一日",
    "T50n2060_013:0526b01": "遷神於法聚寺。春秋六十五矣。四眾哀慟。",
    "T50n2060_013:0526b02": "悲其為法來儀未幾而終素懷莫展。益州",
    "T50n2060_013:0526b03": "官庶士俗。及以同舟列道。爭趨奔于葬",
    "T50n2060_013:0526b04": "所。素幢竟野香烟蔽空。萬計哀號聲動天",
    "T50n2060_013:0526b05": "地。於昇遷橋南焚之。遵遺令也。弟子玄詧",
    "T50n2060_013:0526b06": "收其餘柩。以約秦中與同學玄究等。於終",
    "T50n2060_013:0526b07": "南山仙遊寺北。而繕塔焉。究為其文銘于",
    "T50n2060_013:0526b08": "塔所。空情貞抱。素志樂林泉。頗工篇什。時",
    "T50n2060_013:0526b09": "會精越學文。驚其藻銳也。未立而終。哀",
    "T50n2060_013:0526b10": "傷才府。",
    "T50n2060_013:0526b11": "釋僧鳳。姓蕭氏。梁高其族祖也。曾祖懿梁侍",
    "T50n2060_013:0526b12": "中宣武王。大父軌梁明威將軍番禺侯。顯考",
    "T50n2060_013:0526b13": "長陳招遠將軍新昌守。鳳以族胄菁華風望",
    "T50n2060_013:0526b14": "高遠。置情恢廓立履標峻。昔在志學聰慧夙",
    "T50n2060_013:0526b15": "成。文翰曾映聲辯超挺。所製雜文百有餘",
    "T50n2060_013:0526b16": "首。冠出儒林識者咸誦。固得早登延譽",
    "T50n2060_013:0526b17": "令逸京臯。開皇之始僧粲法師。名重五都",
    "T50n2060_013:0526b18": "學周八藏。乃委心請道歸宗師傳。粲鑒其",
    "T50n2060_013:0526b19": "精爽美其器略。授以真乘。開十等之差。導",
    "T50n2060_013:0526b20": "以玄辯。疎八勢之位。鳳雅有幽度領覽無",
    "T50n2060_013:0526b21": "遺。勝氣邁於比肩。賦命懷於前達。時倫相",
    "T50n2060_013:0526b22": "顧曰。師逸功倍。聞之昔人。氷涼清厚。驗之",
    "T50n2060_013:0526b23": "今日。會隋煬負圖。歷試黃道。大業中歲駐",
    "T50n2060_013:0526b24": "蹕南郊。文物一盛千年罕及。欲以軍威帝",
    "T50n2060_013:0526b25": "業激動鬼神。乃高飾黃麾盛陳白羽。霜戈",
    "T50n2060_013:0526b26": "曜日武帳彌川。皂素列於朝堂。下勅曰。軍",
    "T50n2060_013:0526b27": "國有容華夷不革。尊主崇上遠存名體。資",
    "T50n2060_013:0526b28": "生通運理數有儀。三大懸於老宗。兩教",
    "T50n2060_013:0526b29": "立於釋府。條格久頒。如何抗禮。黃老士女",
    "T50n2060_013:0526c01": "承聲下拜。惟佛一宗相顧峙立。沙門明贍。",
    "T50n2060_013:0526c02": "率先答詔。具如別傳。然勅頻催。何為不",
    "T50n2060_013:0526c03": "禮。鳳為崇敬寺主。依例被追。乃擺撥直",
    "T50n2060_013:0526c04": "進。援引經論明不敬之理。僉詳贍鳳抗",
    "T50n2060_013:0526c05": "詔之儀。可謂蘭菊各擅其英華。竹栢互陳",
    "T50n2060_013:0526c06": "其貞節。不可削也。獻后云崩禪定斯構。下",
    "T50n2060_013:0526c07": "詔辟召。來萃道場相從講解。迄於暮齒。善",
    "T50n2060_013:0526c08": "綜引安機要。難問失緒顯論攸歸。貞觀中",
    "T50n2060_013:0526c09": "年釋門重闡。青田有穢白首斯興。非夫領",
    "T50n2060_013:0526c10": "括無由弘護。中書舍人杜正倫。下勅監掌",
    "T50n2060_013:0526c11": "統詳管轄奏召。以為普集寺任。尋更右遷",
    "T50n2060_013:0526c12": "定水上座。綏[糸*耳]二寺無越六和。妙達眾心",
    "T50n2060_013:0526c13": "欣其仰止。年及從心更新誠致。縶維塵",
    "T50n2060_013:0526c14": "境放曠山林。言晤相諠終事畢矣。有岐州",
    "T50n2060_013:0526c15": "西山龍宮寺。遠來請講深幸素心。承彼北",
    "T50n2060_013:0526c16": "背曾巖南臨清渭石鏡耀日松蘿冒空",
    "T50n2060_013:0526c17": "暢悅幽情。即而依赴。大開法觀導引慧蹤。",
    "T50n2060_013:0526c18": "遂使道俗來蘇聞所未有。既而厚夜悽感。",
    "T50n2060_013:0526c19": "常志前言。悲谷增慨彌隆遐想。以其年",
    "T50n2060_013:0526c20": "暮月二十三日。因疾終於彼寺。春秋七十有",
    "T50n2060_013:0526c21": "七。初以疾極委臥。猶存弘法。精爽不移。",
    "T50n2060_013:0526c22": "乃力疾而起曰。妙法華經。最後言別。終須",
    "T50n2060_013:0526c23": "一釋用通累念。遂對眾開之。下坐怗然。奄",
    "T50n2060_013:0526c24": "爾神逝於岐州陳倉縣之龍宮寺。士俗官庶",
    "T50n2060_013:0526c25": "痛心疾首。喪我所天。悲夫陳迹昭穆安",
    "T50n2060_013:0526c26": "覩。乃遷靈於縣郭之北原。鑿窟處之。仍施",
    "T50n2060_013:0526c27": "白塔。苕然望表。遠近瞻屬無不涕零。有",
    "T50n2060_013:0526c28": "弟子法位。學聲早被。言晤清遠。以終天難",
    "T50n2060_013:0526c29": "補英聲易塵。匪假陳揚於何取則。乃於",
    "T50n2060_013:0527a01": "定水寺為建一碑程器萬古。其文左僕射",
    "T50n2060_013:0527a02": "燕公為製。惟鳳立性矜莊氣厲群伯。吐言",
    "T50n2060_013:0527a03": "爽朗晤涉奔隨。以般若為心田。以涅槃",
    "T50n2060_013:0527a04": "為意得。講法華經百有餘遍。製疏命的亦",
    "T50n2060_013:0527a05": "是一家。餘諸經論待時而舉。初鳳之往西",
    "T50n2060_013:0527a06": "山。便留遺疏述其遠度。累以餘緣。恰達彼",
    "T50n2060_013:0527a07": "寺因而不返。樂天知命何以加之。故其遺",
    "T50n2060_013:0527a08": "文後偈云。",
    "T50n2060_013:0527a09": "　苦哉黑闇女　　樂矣功德天",
    "T50n2060_013:0527a10": "　智者俱不受　　愚夫納二邊",
    "T50n2060_013:0527a11": "　我奉能仁教　　歸依彌勒前",
    "T50n2060_013:0527a12": "　願闡摩訶衍　　成就那羅延",
    "T50n2060_013:0527a13": "釋道岳。姓孟氏。河南洛陽人也。家世儒學專",
    "T50n2060_013:0527a14": "門守業。九歲讀詩易孝經。聰敏強識卓異",
    "T50n2060_013:0527a15": "倫伍。父暠仕隋為臨淄令。治聲遠肅。有隱",
    "T50n2060_013:0527a16": "士西門義者。博物疎通肥遁巖谷。前後令",
    "T50n2060_013:0527a17": "召莫能致之。至是步自山阿來儀府舍。",
    "T50n2060_013:0527a18": "謂鈴下吏曰。西門義故謁。遽為吾白。即",
    "T50n2060_013:0527a19": "以事聞。令素仰高風。駭其萃止。延席曰。先",
    "T50n2060_013:0527a20": "生道扇三古德重四民。何能輕舉。義曰。吾",
    "T50n2060_013:0527a21": "自弱歲隱淪。于茲暮齒。誠不欲干遊人世。",
    "T50n2060_013:0527a22": "抱誠棄智。頃者吠聲既靜。則良政字民。五",
    "T50n2060_013:0527a23": "袴興謠兩岐成詠。有欣美化。故不以韜隱",
    "T50n2060_013:0527a24": "自私。敢敘斯事。令述其不逮。問其治術。對",
    "T50n2060_013:0527a25": "答若神。情兼明舉。乃命諸子紹續績曠岳略",
    "T50n2060_013:0527a26": "等。列於義前。令其顧指。義曰。府君六子。誠",
    "T50n2060_013:0527a27": "偉器也。自長而三。州縣之職。保家自若也。",
    "T50n2060_013:0527a28": "已下之三。其志遠其德高。業心神道求解言",
    "T50n2060_013:0527a29": "外。固非世局之所常談也。曠年十七遂得",
    "T50n2060_013:0527b01": "出家。操行貞固志懷明約。善大論及僧祇。深",
    "T50n2060_013:0527b02": "鏡空有。學徒百數。禪觀著績物務所高。即",
    "T50n2060_013:0527b03": "洛陽淨土明曠法師是也。岳十五出家。依",
    "T50n2060_013:0527b04": "僧粲法師為弟子。少樂學問經論是欣。及",
    "T50n2060_013:0527b05": "具篇禁更宗律部。指途持犯性不議非。",
    "T50n2060_013:0527b06": "而體貌魁美風操高厲。容止儼然不妄交於",
    "T50n2060_013:0527b07": "道俗。後習成論雜心於志念智通二師。備窮",
    "T50n2060_013:0527b08": "根葉辭義斯盡。有九江道尼者。創弘攝論",
    "T50n2060_013:0527b09": "海內知名。以開皇十年至自楊都來化",
    "T50n2060_013:0527b10": "京輦。親承真諦業寄傳芳。岳因從受法。日",
    "T50n2060_013:0527b11": "登深解。以眾聚事擁。惟其廢習。將欲栖形",
    "T50n2060_013:0527b12": "太白服業倫貫。時太白寺慧安者。倜儻多知",
    "T50n2060_013:0527b13": "世數闊達。方丈一字方寸千文。醫術有工經",
    "T50n2060_013:0527b14": "道偏練。日行四百相同夸父。世俗所謂長足",
    "T50n2060_013:0527b15": "安是也。岳友而親之。便往投造告所懷曰。",
    "T50n2060_013:0527b16": "毘曇成實學知非好。攝大乘論誠乃清微。而",
    "T50n2060_013:0527b17": "傳自尼公。聽受又尠。今從物化精益無從。",
    "T50n2060_013:0527b18": "中路徘徊伊何取適。昔天親菩薩作俱舍論。",
    "T50n2060_013:0527b19": "真諦譯之。初傳此土。情寄於此耳。安曰。願",
    "T50n2060_013:0527b20": "聞其志。岳曰。余前學群部。悉是古德所傳。",
    "T50n2060_013:0527b21": "流味廣周未盡於後。惟以俱舍無解。遂豈",
    "T50n2060_013:0527b22": "結於當來耶。安曰。志之不奪。斯業成矣。後",
    "T50n2060_013:0527b23": "住京師明覺寺。閉門靜故尋檢論文。自",
    "T50n2060_013:0527b24": "讀其詞仍洞其義。一習五載不出住房。",
    "T50n2060_013:0527b25": "惟除食息初無閑暇。遂得釋然開發了通",
    "T50n2060_013:0527b26": "弘旨。至於外義伏文。非疏莫了。承三藏本",
    "T50n2060_013:0527b27": "義並錄在南方。思見其言。載勞夢寢。乃",
    "T50n2060_013:0527b28": "重賂遺南道商旅。既憑顧是重。所在追求。果",
    "T50n2060_013:0527b29": "於廣州顯明寺。獲俱舍疏本并十八部記。",
    "T50n2060_013:0527c01": "并是凱師筆迹。親承真諦口傳。顯明即凱",
    "T50n2060_013:0527c02": "公所住寺也。得此疏本欣戴仰懷。諷讀沈",
    "T50n2060_013:0527c03": "思忘於寢食。乃重就太白卒其先志。於即",
    "T50n2060_013:0527c04": "慶吊絕緒尋繹追功。口腹之累惟安供給。時",
    "T50n2060_013:0527c05": "穀食不豐菜色相顧。安庶事經營令無匱",
    "T50n2060_013:0527c06": "乏。綿歷歲序厥志彌隆。內慚諸己。乃謝安",
    "T50n2060_013:0527c07": "曰。岳今至愚為累獨學成譏。輒不量力欲",
    "T50n2060_013:0527c08": "悕非分。一不可也。食為民本名作實賓。苟",
    "T50n2060_013:0527c09": "求虛譽遂勞同志。二不可也。斯過弘矣。誠",
    "T50n2060_013:0527c10": "可退迹浮浮。更勞重累。則不可也。安曰。功",
    "T50n2060_013:0527c11": "業將成幸無異志。嘉會難再無思別慮。復",
    "T50n2060_013:0527c12": "延兩載方始出山。乃以己所尋知。將開慧",
    "T50n2060_013:0527c13": "業。遊諸講肆清論莫窮。大業八年被召住",
    "T50n2060_013:0527c14": "大禪定道場。今所謂大總持寺是也。時年三",
    "T50n2060_013:0527c15": "十有四。少齒登器莫匪先之。此時僧眾三",
    "T50n2060_013:0527c16": "百餘人。令聽風規互相推謝。岳以後至名",
    "T50n2060_013:0527c17": "重學不從師。雖欲播揚未之有許。時有",
    "T50n2060_013:0527c18": "同德沙門法常智首僧辯慧明等。並名稱普",
    "T50n2060_013:0527c19": "聞眾所知識。相為引重創為請主。岳撝謙藏",
    "T50n2060_013:0527c20": "器退辭師授。徒累清言終慚疎略。慧明等",
    "T50n2060_013:0527c21": "越席揚言曰。法師何辭耶。吾等情均水乳",
    "T50n2060_013:0527c22": "義結相成。掩德移機恐爽靈鑒。又人世飄",
    "T50n2060_013:0527c23": "寄時不再來幸不相累。岳顧諸意。正乃首",
    "T50n2060_013:0527c24": "登焉。遂以三藏本疏判通俱舍。先學後進",
    "T50n2060_013:0527c25": "潛心異論。皆曰。斯文詞旨宏密學爽師資。",
    "T50n2060_013:0527c26": "縱達一朝誠自誣耳。當伺其談敘得喪斯",
    "T50n2060_013:0527c27": "及矣。岳自顧請主虛宗初無怯憚。舉綱",
    "T50n2060_013:0527c28": "頓網大義斯通。雖諍論鋒臨而響應隨遣。",
    "T50n2060_013:0527c29": "眾咸不識其戶牖。故無理頓聯辭。由是名",
    "T50n2060_013:0528a01": "振學宗法筵繼席。歲舉賢良推師有寄。武",
    "T50n2060_013:0528a02": "德初年。從業藍谷化感寺側。巖垂乳水。岳",
    "T50n2060_013:0528a03": "往承之可得二升懸渧便絕。乃曰。吾無感",
    "T50n2060_013:0528a04": "也。故水輟流。遂以殘水寫渧下瀅中。一",
    "T50n2060_013:0528a05": "心念誦。日取一升經六十日。患損方復。又",
    "T50n2060_013:0528a06": "至二年。以三藏本疏文句繁多學人研究難",
    "T50n2060_013:0528a07": "用詳覽。遂以真諦為本。餘則錯綜成篇。十",
    "T50n2060_013:0528a08": "有餘年方勒成部。合二十二卷。減於本疏三",
    "T50n2060_013:0528a09": "分之二。並使周統文旨字去意留。兼著十",
    "T50n2060_013:0528a10": "八部論疏。通行於世。以為口實。又初平鄭",
    "T50n2060_013:0528a11": "國。有宗法師者。神辯英出時所異之。皇上",
    "T50n2060_013:0528a12": "延入內宮立三宗義。岳問以八正通局聖",
    "T50n2060_013:0528a13": "賢。後責纔施無言以對。坐見其屈。乃告曰。",
    "T50n2060_013:0528a14": "京室學士談衒寔希。三宗之大於何自指。",
    "T50n2060_013:0528a15": "及高祖之世。欲使李道東移被于鳥服。度",
    "T50n2060_013:0528a16": "人授法盛演老宗。會貞觀中廣延兩教。時",
    "T50n2060_013:0528a17": "黃巾劉進喜創開老子。通諸論道。岳乃問",
    "T50n2060_013:0528a18": "以道生一二。徵據前後。遂杜默焉。岳曰。先",
    "T50n2060_013:0528a19": "生高視前彥。豈謂目擊取通乎。坐眾大笑",
    "T50n2060_013:0528a20": "而退。故岳之深解法相。傳譽京國矣。至六",
    "T50n2060_013:0528a21": "年秋八月。岳兄曠公從化。悲痛纏懷。徒屬慰",
    "T50n2060_013:0528a22": "曰。人皆有死。惟自裁抑。岳捫淚曰。同居",
    "T50n2060_013:0528a23": "火宅共溺愛流。生死未斷何得不悲。聞者",
    "T50n2060_013:0528a24": "議之。以為善居道俗之間也。貞觀初年。",
    "T50n2060_013:0528a25": "有梵僧波頗。在京傳譯。岳為眾舉。預其同",
    "T50n2060_013:0528a26": "例。頗聞善於俱舍。未始重之。謂人曰。此",
    "T50n2060_013:0528a27": "論本國學者之英華浮情。不敢措意。今言",
    "T50n2060_013:0528a28": "善者不有謬耶。因問以大義并諸異論。岳",
    "T50n2060_013:0528a29": "隨其慧解應答如流。頗曰。智慧人智慧人。",
    "T50n2060_013:0528b01": "不言此慧吾與爾矣。自爾情敦道術。厚密",
    "T50n2060_013:0528b02": "加恒。八年秋。皇太子召諸碩德集弘文",
    "T50n2060_013:0528b03": "館講義。岳廣開衢術。延對諸賓。酬接覆却",
    "T50n2060_013:0528b04": "神旨標被。太子顧曰。何法師。若此之辯也。",
    "T50n2060_013:0528b05": "左庶子杜正倫曰。大總持寺道岳法師也。法",
    "T50n2060_013:0528b06": "門軌躅學觀所宗。太子曰。皇帝為寡人造",
    "T50n2060_013:0528b07": "寺廣召名德。而此上人猶未受請何耶。倫",
    "T50n2060_013:0528b08": "曰。虞舜存許由之節。夏禹順伯成之志。彼",
    "T50n2060_013:0528b09": "乃俗流。猶從矯逸。況方外之士。棄名之人。",
    "T50n2060_013:0528b10": "臣輒從其所好耳。乃下令曰。今可屈知寺",
    "T50n2060_013:0528b11": "任。允副虛襟。岳動容辭曰。皇帝深惟固本。",
    "T50n2060_013:0528b12": "歸誠種覺。所以考茲福地建此仁祠。廣召",
    "T50n2060_013:0528b13": "無諍之僧。用樹無疆之業。貧道識量未弘德",
    "T50n2060_013:0528b14": "行無紀。今蒙知寺任誠所不安。願垂含",
    "T50n2060_013:0528b15": "恕。敢違恩旨。屢辭不免。遂住普光。以貞觀",
    "T50n2060_013:0528b16": "十年春二月搆疾彌留。諸治無効。春坊中",
    "T50n2060_013:0528b17": "使相望於路。遂卒于住寺。春秋六十九。皇",
    "T50n2060_013:0528b18": "太子令曰。普光寺上座。喪事所資取給家",
    "T50n2060_013:0528b19": "令。庶使豐厚無致匱約。仍贈帛及時服",
    "T50n2060_013:0528b20": "衣等。俄而有勅。復公給葬儀。送於郊南",
    "T50n2060_013:0528b21": "杜城之西隅。岳弟明略。身長七尺三寸。十九",
    "T50n2060_013:0528b22": "出家。志懷遠悟容儀清肅。特善涅槃。學人從",
    "T50n2060_013:0528b23": "集有聲京洛。住東洛天宮寺。貞觀九入年",
    "T50n2060_013:0528b24": "朝奉慰。時四海令達總集帝京。惟岳及略。",
    "T50n2060_013:0528b25": "連支比曜。時共美之。及事緣將了。言歸",
    "T50n2060_013:0528b26": "東夏。岳惘然曰。吾同氣四人。並先即世。唯余",
    "T50n2060_013:0528b27": "與爾相顧猶影。自曠師沒後。心常怏怏。恐",
    "T50n2060_013:0528b28": "藤鼠交侵欻然長逝。異生難會可不思耶。",
    "T50n2060_013:0528b29": "吾行年耄矣。其能久乎。集會又難。爾其且",
    "T50n2060_013:0528c01": "止。因斯便住。恰至明春岳便辭世。略之銜",
    "T50n2060_013:0528c02": "疚。痛鍾纏結帶疾還寺。以十二年卒于",
    "T50n2060_013:0528c03": "所住。春秋六十七矣。",
    "T50n2060_013:0528c04": "釋功逈。姓邊。汴州浚儀人。年六歲便思出",
    "T50n2060_013:0528c05": "家。慈親口授觀音經。累月而度。自此專訓",
    "T50n2060_013:0528c06": "經法。九歲而送在寺。年十六捨俗服志願",
    "T50n2060_013:0528c07": "山居。因入泰岳苦心忘倦。年二十五。便事",
    "T50n2060_013:0528c08": "弘法師。私自惟曰。拱默山林。乃是一途獨",
    "T50n2060_013:0528c09": "善。至於道達蒙瞽維持餘寄。非化誘不",
    "T50n2060_013:0528c10": "弘。住汴州惠福寺。昔在山中。十地勝鬘已",
    "T50n2060_013:0528c11": "曾講解。及遊城邑人有知者勸而說之。遂",
    "T50n2060_013:0528c12": "因闡揚。諸經論等亦備敷說。晚以法華特",
    "T50n2060_013:0528c13": "為時要。便撰疏五卷。鎮常弘演。前後五十",
    "T50n2060_013:0528c14": "餘遍。每至藥草品天必降雨。故其幽誠徵",
    "T50n2060_013:0528c15": "感為若此也。其佛地般若制疏并講。津濟",
    "T50n2060_013:0528c16": "後學。聲滿東川。又撰無性攝論疏。厥功始",
    "T50n2060_013:0528c17": "成。奄然長往本寺。年六十六。餘聞之行人。",
    "T50n2060_013:0528c18": "曰。其人少欲自節。衣布坐茅。所獲利祿隨",
    "T50n2060_013:0528c19": "時散盡。房無櫃篋四壁廓然。未終之前。",
    "T50n2060_013:0528c20": "異香靈光至所住室二夜四至。自覩嘉相。",
    "T50n2060_013:0528c21": "門人同美。逈曰。願乘此瑞往生樂土。因不",
    "T50n2060_013:0528c22": "食二十日而終。所飲井水終旦泉竭。殯經數",
    "T50n2060_013:0528c23": "日水方復舊。道俗悲涼。通感若此。",
    "T50n2060_013:0528c24": "釋神照。姓淳于。汴州中牟人。年九歲。隋亂眷",
    "T50n2060_013:0528c25": "屬凋亡。惟母及身。萍流無託。未幾母崩。投",
    "T50n2060_013:0528c26": "造無詣。朝求木實夕宿屍所。行往見之",
    "T50n2060_013:0528c27": "莫不下泣。年十二。投尉氏明智律師而出",
    "T50n2060_013:0528c28": "家焉。于時載揚律藏。學徒雲集。宇內初定",
    "T50n2060_013:0528c29": "糇粒未充。照巡村邑負糧周給。年經六祀",
    "T50n2060_013:0529a01": "勞而無倦。供眾之暇。夜講法華勝鬘經。",
    "T50n2060_013:0529a02": "雖久人無知者。受其聽律每發奇思。前",
    "T50n2060_013:0529a03": "學之流驚其逈悟。又往鄴下休法師聽攝",
    "T50n2060_013:0529a04": "大乘論。一遍無遺。講散辭還。休送出寺。學",
    "T50n2060_013:0529a05": "門怪異。休顧曰。斯是河南一遍照也。後生領",
    "T50n2060_013:0529a06": "袖。爾其知之。又往許州空法師所聽雜心",
    "T50n2060_013:0529a07": "論。纔始八卷。為師疾而返。後因遂講之。初",
    "T50n2060_013:0529a08": "後通冠。時人語曰。河南一遍照。英聲不徒",
    "T50n2060_013:0529a09": "召。爾後涅槃華嚴成實雜心。隨機便講曾不",
    "T50n2060_013:0529a10": "辭退。又造像數百鋪。寫經數千卷。任緣便",
    "T50n2060_013:0529a11": "給不為藏蓄。新譯能斷金剛般若初至。披讀",
    "T50n2060_013:0529a12": "尋括。詞義似少一行。遂以情測注。及後",
    "T50n2060_013:0529a13": "其本果與符同。時咸訝其思力也。貞觀中",
    "T50n2060_013:0529a14": "遘疾逾久。而戒行無玷。卒於安業本寺。春",
    "T50n2060_013:0529a15": "秋五十有九。初平素日。一狗將養所住恒",
    "T50n2060_013:0529a16": "隨。及隣大漸長號哀厲。通宵向本出家寺。",
    "T50n2060_013:0529a17": "往返二百餘里。遶寺號呼以告。彼眾素不知",
    "T50n2060_013:0529a18": "也。凶問後至方委狗徵。及曙還返安業。揜",
    "T50n2060_013:0529a19": "坎之後長眠流淚不食而殂。",
    "T50n2060_013:0529a20": "釋道傑。姓楊。其先弘農。漢太尉震之後也。苗",
    "T50n2060_013:0529a21": "裔復居河東安邑之鳴條焉。天懷穎發廓然",
    "T50n2060_013:0529a22": "物表。年纔小學便就外傅。教以書計典籍。",
    "T50n2060_013:0529a23": "粗知大略。然以宿植德本。情厭俗塵。父母",
    "T50n2060_013:0529a24": "留戀抑奪不許。開皇十一年。歲將冠肇。垂",
    "T50n2060_013:0529a25": "翼東飛。投聞喜橫水窟。真瑩法師。瑩鑒其",
    "T50n2060_013:0529a26": "高拔即而剃落。尋與受具令學涅槃等經。",
    "T50n2060_013:0529a27": "性淨修明聞持鏡曉。後往峴頭山誦法華",
    "T50n2060_013:0529a28": "經月便度深。自惟曰。經不云乎。寧願少聞",
    "T50n2060_013:0529a29": "多解義味。欲得通要必俟博遊。開皇十四",
    "T50n2060_013:0529b01": "年。往青州何記論師所。聽採成實。纔涉二",
    "T50n2060_013:0529b02": "年功高四載。記顧曰。吾子形貌傀偉請對",
    "T50n2060_013:0529b03": "有方。學淺而思遠。吾論其興矣。儻子存",
    "T50n2060_013:0529b04": "於始卒。吾當誨而不倦。無幾而記遷化。遂",
    "T50n2060_013:0529b05": "爾周流齊土。時有奘寂安藝。並號哲人。從",
    "T50n2060_013:0529b06": "之受道多識前令。又往倉冀魏念二論師",
    "T50n2060_013:0529b07": "所。聽毘曇論。又於清河道向汲郡洪該",
    "T50n2060_013:0529b08": "所。俱聽成實。始末四載。傾窮五聚。乃上下",
    "T50n2060_013:0529b09": "搜求。以問法主。每令該公延頸長息。嘗",
    "T50n2060_013:0529b10": "定該義曰。論云。惟一苦受而有三差。此",
    "T50n2060_013:0529b11": "文非謂以一行苦名為苦受而隨情說三",
    "T50n2060_013:0529b12": "受。正以於一苦受而隨情說三受。此是經",
    "T50n2060_013:0529b13": "部師計。而拔摩述以為宗。可不爾耶。該曰",
    "T50n2060_013:0529b14": "然。傑曰。若使果起酬因說苦受為樂受。亦",
    "T50n2060_013:0529b15": "可因成感果說惡業為善業。若言善業感",
    "T50n2060_013:0529b16": "樂果善業非惡業。亦可樂受酬善因樂受",
    "T50n2060_013:0529b17": "非苦受。若言樂受酬善因而體即苦受。亦",
    "T50n2060_013:0529b18": "可善業感樂果而體即惡業。若言惟是一",
    "T50n2060_013:0529b19": "苦受隨情說妄樂。亦可惟是一惡業隨情",
    "T50n2060_013:0529b20": "說妄善。此中多句。終是一妨。遠取伏意。覆",
    "T50n2060_013:0529b21": "却例決。該于時茫然曰。此中須解聽。後私",
    "T50n2060_013:0529b22": "室便曰。子有拔群之亮。難與言也。吾老",
    "T50n2060_013:0529b23": "矣。弘興論道其在子乎。由是門人胥伏。開",
    "T50n2060_013:0529b24": "皇十九年。自衛適鄴。聽休法師攝論。又於",
    "T50n2060_013:0529b25": "洪律師所聽四分。略知戶牖。意在小論。將",
    "T50n2060_013:0529b26": "事東行。屬隨漢王召滄州志念河間法楞",
    "T50n2060_013:0529b27": "長弘并部。忽遇斯際即往從之。聽仰迦延",
    "T50n2060_013:0529b28": "讀婆沙論。首尾三載頗極窮通。曾難念論",
    "T50n2060_013:0529b29": "師曰。若觸空非觸入處者。亦應識空非識",
    "T50n2060_013:0529c01": "住處。若以識非分是識住處者。亦應觸非",
    "T50n2060_013:0529c02": "分是觸入處。于時念公但含笑直視竟不通",
    "T50n2060_013:0529c03": "之。其論道迅猛皆此類也。然以先功小學。",
    "T50n2060_013:0529c04": "意為弘顯大乘。仁壽二年。又依楞法師聽",
    "T50n2060_013:0529c05": "十地等論。爾時法門大敞。宗師雲結。智景大",
    "T50n2060_013:0529c06": "論。十力攝乘。兩達涅槃。舜龕律部一期總",
    "T50n2060_013:0529c07": "萃。并晉中興。乃歷遊講肆觀略同異。凡經",
    "T50n2060_013:0529c08": "六載咸陳難擊。故并州語曰。大頭傑難人",
    "T50n2060_013:0529c09": "殺。然其例並雖少。而一徵一責能令流汗。",
    "T50n2060_013:0529c10": "文帝崩晉陽逆節。便還故里講阿毘曇心。",
    "T50n2060_013:0529c11": "又講地持各五六遍。自惟曰。徒事言說心",
    "T50n2060_013:0529c12": "路蒼范。至於起慧非定不發。遂停講往麻",
    "T50n2060_013:0529c13": "谷。依真慧禪師學坐。思擇念慧深入緣",
    "T50n2060_013:0529c14": "起。慧歎曰。常為法師等一從名教難偃亂",
    "T50n2060_013:0529c15": "流。如何始習便能住想。豈非宿習所致耶。",
    "T50n2060_013:0529c16": "後依成實安般念處。兩夕專想觀解大明。便",
    "T50n2060_013:0529c17": "謂神素法師曰。昨試依論文安般念觀。境",
    "T50n2060_013:0529c18": "界極明而氣逼上心。坐不安席。欲除此患",
    "T50n2060_013:0529c19": "終須教遣。請撰諸經安般同異。編為次第。",
    "T50n2060_013:0529c20": "將依遣滯。素乃取婆沙成實龍樹蘭若諸部。",
    "T50n2060_013:0529c21": "明十六特勝六種安般之相。以示之。即依",
    "T50n2060_013:0529c22": "修習。更逾明淨。又往麻谷以呈所證。慧曰。",
    "T50n2060_013:0529c23": "善哉大利根者。淋落泉中諸學坐者未至",
    "T50n2060_013:0529c24": "此處。武德元年請弘十地。傑笑曰。息駕修",
    "T50n2060_013:0529c25": "禪。但名自利凡法。講揚法化誠為利他。",
    "T50n2060_013:0529c26": "至於俱利事須商度。今當晝語夜默。庶得",
    "T50n2060_013:0529c27": "小大通洽。不亦可乎。遂即長弘三十餘遍。",
    "T50n2060_013:0529c28": "常隨門學百有餘人。堪外化者數盈二十。",
    "T50n2060_013:0529c29": "斯人也剛決中恕少欲希言。擇交選士。",
    "T50n2060_013:0530a01": "踈財薄食。苦樂不言喜慍無撓。栖巖一眾",
    "T50n2060_013:0530a02": "舉為僧主。辭不獲免。若浮雲焉。以貞觀",
    "T50n2060_013:0530a03": "元年七月二十八日因疾卒山。春秋五十",
    "T50n2060_013:0530a04": "五。三十六夏。初有桑泉樊綽者。前周廢教僧",
    "T50n2060_013:0530a05": "也。雖為白衣常參法宇。傑以國士遇之。",
    "T50n2060_013:0530a06": "綽已前亡。二女同夢。其父乘虛而至。曰吾",
    "T50n2060_013:0530a07": "生西方極樂土矣。知傑師將逝故來迎接。",
    "T50n2060_013:0530a08": "因往栖巖。其日傑患停講。乃至壽終。常見",
    "T50n2060_013:0530a09": "樊綽在傍。合眾又聞空中伎樂異香。故其去",
    "T50n2060_013:0530a10": "處雖遠。不負弘導之功焉。門人依西域",
    "T50n2060_013:0530a11": "闍維起塔供養。",
    "T50n2060_013:0530a12": "釋神素。姓王。字紹則。其先太原。遠祖勇從",
    "T50n2060_013:0530a13": "宦虞州遂徙居安邑鳴條之野焉。氏族英望",
    "T50n2060_013:0530a14": "無煩述作。少與道傑結張范之好。相携問",
    "T50n2060_013:0530a15": "道。儒學之富禮易是長。至於篇什繼美英",
    "T50n2060_013:0530a16": "采。故其遊學講肆周流國境。必與相隨。若",
    "T50n2060_013:0530a17": "比人矣。所習詞義博覽俊悟。則難兄難弟",
    "T50n2060_013:0530a18": "也。至於誦經學定當席索隱。則後於傑。文",
    "T50n2060_013:0530a19": "理會通。素則先之。為傑出安般念觀。令其",
    "T50n2060_013:0530a20": "徙滯如彼傳述。大業四年傑公停講。學門",
    "T50n2060_013:0530a21": "清素接軫相尋。遂從命專講毘曇四十餘",
    "T50n2060_013:0530a22": "遍。續講成實將二十遍。自餘小部不足述",
    "T50n2060_013:0530a23": "之。其為講也片言契理少語釋多。學者玄悟",
    "T50n2060_013:0530a24": "聽覽不倦。則傑高於素。若多陳同異廣定",
    "T50n2060_013:0530a25": "是非。鄭重校角開生覺意。則素賢於傑。所",
    "T50n2060_013:0530a26": "匠成者。則蓋裕隆深英泰之徒是也。故晉川",
    "T50n2060_013:0530a27": "稱謂素傑二公秋菊春蘭各擅其美。然素溫",
    "T50n2060_013:0530a28": "恭退讓慈愛矜恕。侍士慕賢不伐諸己。貞",
    "T50n2060_013:0530a29": "觀二年。栖巖大眾請知寺任。辭以法事相",
    "T50n2060_013:0530b01": "繼有阻僧網。眾又固請。依傑師故事乃",
    "T50n2060_013:0530b02": "許之。性寬厚善物性。故得上下和睦。風塵",
    "T50n2060_013:0530b03": "攸靜。以貞觀十七年二月二十三日卒於",
    "T50n2060_013:0530b04": "栖巖。春秋七十二。自一生行業屬想西方。",
    "T50n2060_013:0530b05": "於臨終日普召門人大眾爰逮家臣。與之",
    "T50n2060_013:0530b06": "別已。自加結坐正威容已令讀觀經兩",
    "T50n2060_013:0530b07": "遍。一心靜聽。自稱南無阿彌陀佛。如是五",
    "T50n2060_013:0530b08": "六。又令一人唱餘人和。迄於中夜端坐儼然",
    "T50n2060_013:0530b09": "不覺久逝。依即坐殯。肌肉雖盡骨坐如初。",
    "T50n2060_013:0530b10": "又感祥瑞。略故不述。初終之夕。仁壽寺志",
    "T50n2060_013:0530b11": "寬法師夜坐如悶。夢素來過同床止息勤勤",
    "T50n2060_013:0530b12": "告別曰。如來大悲為諸眾生。曠劫苦行勤",
    "T50n2060_013:0530b13": "求大法。流布人天欲使不絕。我等雖居",
    "T50n2060_013:0530b14": "下流。然佛遺寄末能發輝。道業遂有季",
    "T50n2060_013:0530b15": "位在前。素雖不肖深懷辜負。每欲推命",
    "T50n2060_013:0530b16": "竭愚上于天聽。今大運忽臨長思永別。好",
    "T50n2060_013:0530b17": "住努力。寬送目極忽然而覺。及明莫知凶",
    "T50n2060_013:0530b18": "問。須臾信至方知昨逝。寬致書述懷。與諸",
    "T50n2060_013:0530b19": "門人如彼。",
    "T50n2060_013:0530b20": "釋法護。姓趙。本趙郡人。祖康為濟陰大守。",
    "T50n2060_013:0530b21": "子孫遂家焉。隋初有趙恒者。與清河崔汪",
    "T50n2060_013:0530b22": "以秀才擢第。時號四聰。即其父也。家門清",
    "T50n2060_013:0530b23": "儉禮素自居。護時冲幼。戲則圍坐登講。採",
    "T50n2060_013:0530b24": "花列供。其父知為法器。十二遭父憂。未幾",
    "T50n2060_013:0530b25": "又丁母艱。哀慟氣絕者數四。服闋造河北",
    "T50n2060_013:0530b26": "衛部欲學儒術。忽逢勝緣提誘。誨以三界",
    "T50n2060_013:0530b27": "牢獄。不以四大毒蛇。如不早悟輪迴未",
    "T50n2060_013:0530b28": "已。便依而落髮。時年十五也。留誦淨名七",
    "T50n2060_013:0530b29": "日便度。自是廣訊經誥訪無遠近。遂往",
    "T50n2060_013:0530c01": "志念所聽毘曇。法彥所聽成實。縱橫累稔",
    "T50n2060_013:0530c02": "參預前蹤。又聽律部薄閑持犯。又往彭城",
    "T50n2060_013:0530c03": "嵩論師所。以是攝論命家海內標仰。伏膺請",
    "T50n2060_013:0530c04": "益無所辭焉。指授幽明曲盡玄致。大業三",
    "T50n2060_013:0530c05": "年。度僧化遠。護應此詔。名霑安陸。俄而有",
    "T50n2060_013:0530c06": "勅遠召藝能。住內道場。時年三十有二。既",
    "T50n2060_013:0530c07": "居慧日。高彥成群。常講中觀涅槃攝論。偽",
    "T50n2060_013:0530c08": "鄭既降太宗初入。別請名德五人。護居其",
    "T50n2060_013:0530c09": "列。自此校角攝論。去取兩端。或者多以新",
    "T50n2060_013:0530c10": "本确削未足依任。而護獨得於心。及唐論",
    "T50n2060_013:0530c11": "新出。奄然符會。以為默識之有人焉。貞觀",
    "T50n2060_013:0530c12": "十二年。勅召入龍潛宅天宮寺。仍知寺任。",
    "T50n2060_013:0530c13": "勉人以得眾穆如也。十七年七月二十一",
    "T50n2060_013:0530c14": "日。曛時不預。因卒于房。春秋六十有八。護",
    "T50n2060_013:0530c15": "善外書好道術。約己薄食解衣贍寒。結",
    "T50n2060_013:0530c16": "帶終歲不飾容貌。而貴勝所重通才咸",
    "T50n2060_013:0530c17": "萃。先服石散大發數日悶亂。門人之見欺",
    "T50n2060_013:0530c18": "當自責取。然陷師於非道是何理耶。遂不",
    "T50n2060_013:0530c19": "與言。其礭固例如此也。然好施忘倦。房無",
    "T50n2060_013:0530c20": "圭勺之儲。但一床一蹬而已。撰攝論指歸",
    "T50n2060_013:0530c21": "等二十餘篇。初亡嵩山沙門智大者。年九十",
    "T50n2060_013:0530c22": "餘。傲然恬素。不出三十餘年。聞哀杖策而",
    "T50n2060_013:0530c23": "至盡哀曰。經論之士精苦之倫。代有人矣。",
    "T50n2060_013:0530c24": "至於純直自然識量通雅者。斯人歿後因絕",
    "T50n2060_013:0530c25": "蹤矣。中書杜正倫來吊而銘。略之曰。伊昔承",
    "T50n2060_013:0530c26": "恩誨深提耳。及茲展覲慟興床几。頹泣可",
    "T50n2060_013:0530c27": "援沈差靡已。庶在遐齡永陪高軌。",
    "T50n2060_013:0530c28": "釋玄續。姓桑。蜀郡成都人。出家既久。經綸道",
    "T50n2060_013:0530c29": "業。涅槃成實所學之宗。常講法華導引蒙",
    "T50n2060_013:0531a01": "曉。然風彩高峻容止方複。言談之際機俊變",
    "T50n2060_013:0531a02": "通。達外書工草隷。時吐篇什繼美前修。",
    "T50n2060_013:0531a03": "又能折節下人。僮少道俗有才調者。命來",
    "T50n2060_013:0531a04": "與語愛而狎之。至於侯王雄伯名儒大德。便",
    "T50n2060_013:0531a05": "傲然特立。不以介意。而神爽更高辯給電",
    "T50n2060_013:0531a06": "疾。有梓州東曹掾蕭平仲者。梁高之孫也。博",
    "T50n2060_013:0531a07": "學機關當時絕偶。往參談敘文集相示。平仲",
    "T50n2060_013:0531a08": "尚之從容曰。仰承高懷蔑略諸貴等。今蒙",
    "T50n2060_013:0531a09": "禮顧深愧非人。續曰。諸貴驕蹇須以驕蹇",
    "T50n2060_013:0531a10": "對之。明公汎愛。故以汎愛相答。仲曰。法師",
    "T50n2060_013:0531a11": "從來不爾。今日忽然。疑是虛談恐非實錄。",
    "T50n2060_013:0531a12": "答曰。貧道待公之虛實。亦如公遇續之實",
    "T50n2060_013:0531a13": "虛耳。相與驩笑。嘗為寶園寺製碑銘。中有",
    "T50n2060_013:0531a14": "彈老莊曰。老稱聖者莊號哲人。持螢比",
    "T50n2060_013:0531a15": "日用岳方塵。屬有祭江道士憑善英。過寺",
    "T50n2060_013:0531a16": "禮拜見而惡之謂續曰。文章各談其美。苦",
    "T50n2060_013:0531a17": "相誹毀未識所懷。若不除改。我是勅使當",
    "T50n2060_013:0531a18": "即奏聞。續曰。文之體勢非爾所知。若稱勅",
    "T50n2060_013:0531a19": "使欲相威愶者。我寺內年別差人當莊。此",
    "T50n2060_013:0531a20": "是勅許。亦是勅使。卿欲奏我。我當莊人亦",
    "T50n2060_013:0531a21": "能奏卿。英雖大恨無如之何。寺僧五十。雖",
    "T50n2060_013:0531a22": "並遲暮。皆順伏之。嘗見人述莊子鵬鷃之",
    "T50n2060_013:0531a23": "喻。便歎曰。莊蒙以小大極於此矣。豈知",
    "T50n2060_013:0531a24": "須彌不容金翅。世界入於隣虛。井蛙之智",
    "T50n2060_013:0531a25": "穢人耳目。後疾甚召僧。集已罄捨都盡曰。",
    "T50n2060_013:0531a26": "生死常耳。願各早為津濟。其夜命終。貞觀",
    "T50n2060_013:0531a27": "中矣。",
    "T50n2060_013:0531a28": "釋慧壁。姓弘蘇州嘉興人。爰初胎孕。母絕",
    "T50n2060_013:0531a29": "辛鯹。及誕育後生嫌臭味。故始自孩嬰至",
    "T50n2060_013:0531b01": "于七歲。菜蔬飽腹諸絕希求。出家依法流",
    "T50n2060_013:0531b02": "水寺巖師明教。隨順修奉。冠肇已後。周遊",
    "T50n2060_013:0531b03": "訪道無擇夷險。四論三經諮詢賞要。學既",
    "T50n2060_013:0531b04": "明達還延舊居。四遠承風咸來請謁。門人",
    "T50n2060_013:0531b05": "來去常數百人。曉夕誨誘樂說無倦。背不著",
    "T50n2060_013:0531b06": "席四十餘年。老無久力時撫彎几。貞觀之",
    "T50n2060_013:0531b07": "末年。七十餘。伊人不遠詞狀罕傳。四遠稱",
    "T50n2060_013:0531b08": "揚但云不可思議大德也。至於登機對晤述",
    "T50n2060_013:0531b09": "作憲章。高軌莫聞。恐埋諸古。惜哉。",
    "T50n2060_013:0531b10": "續高僧傳卷第十三"
}