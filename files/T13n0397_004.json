{
    "T13n0397_004:0022b02": "大方等大集經卷第四",
    "T13n0397_004:0022b04": "北涼天竺三藏曇無讖於姑臧譯",
    "T13n0397_004:0022b05": "陀羅尼自在王菩薩品第二之四",
    "T13n0397_004:0022b06": "爾時，世尊舉身顧眄觀諸大眾，如象王迴而",
    "T13n0397_004:0022b07": "作是言：「諸善男子！誰能守護如是供具及此",
    "T13n0397_004:0022b08": "寶坊，令不毀壞滅沒損減，以待彌勒成正覺",
    "T13n0397_004:0022b09": "已，十六年後供養彼佛及賢劫中五百如來。」",
    "T13n0397_004:0022b10": "是時，會中有一菩薩名諸法神通自在王，即從",
    "T13n0397_004:0022b11": "坐起，[跍*月]跪合掌，而作是言：「世尊！我能守護",
    "T13n0397_004:0022b12": "如是供具及此寶坊，令不毀壞滅沒損減，以",
    "T13n0397_004:0022b13": "待彌勒成正覺已，十六年後供養彼佛及賢",
    "T13n0397_004:0022b14": "劫中五百如來。」爾時，眾中有一魔王名曰神",
    "T13n0397_004:0022b15": "通——其所住國名四天下——語諸法神通自在王",
    "T13n0397_004:0022b16": "菩薩言：「善男子！汝今安置如是供具并及寶",
    "T13n0397_004:0022b17": "坊，置何器中而守護之令不毀壞？」「善男子！",
    "T13n0397_004:0022b18": "凡言器者性是無常，而我此身常住無變。善",
    "T13n0397_004:0022b19": "男子！汝今應當諦觀我身。」爾時，魔王聞是語",
    "T13n0397_004:0022b20": "已，如教諦觀，見其臍中有一世界名水王",
    "T13n0397_004:0022b21": "光，有佛世尊號寶優鉢羅，其世界中有大寶",
    "T13n0397_004:0022b22": "山。如來處中結加趺坐，與諸菩薩宣說正",
    "T13n0397_004:0022b23": "法。爾時，魔王見是事已，心甚奇訝，即禮諸法",
    "T13n0397_004:0022b24": "神通自在王菩薩，讚言：「善哉，善哉！大士！我今",
    "T13n0397_004:0022b25": "始知汝有妙器，堪任護持如是供具及此寶坊",
    "T13n0397_004:0022b26": "令不毀滅。」爾時，魔王即白佛言：「世尊！我往未",
    "T13n0397_004:0022b27": "見如是菩薩、未聞如是微妙法時，欲學聲聞",
    "T13n0397_004:0022b28": "入於涅槃。我今既見諸法神通自在王菩薩",
    "T13n0397_004:0022b29": "威神之力，即發阿耨多羅三藐三菩提心。世",
    "T13n0397_004:0022c01": "尊！假使我身恒沙劫中受地獄苦，然後乃成",
    "T13n0397_004:0022c02": "無上道者，亦終不捨菩提之心。」佛言：「善哉，善",
    "T13n0397_004:0022c03": "哉！善男子！汝能善發阿耨多羅三藐三菩提",
    "T13n0397_004:0022c04": "心，汝亦當得如是無量神通之力。」是時，會中",
    "T13n0397_004:0022c05": "復有菩薩名師子幢，語陀羅尼自在王菩薩",
    "T13n0397_004:0022c06": "言：「善男子！菩薩摩訶薩獲得何等陀羅尼門，",
    "T13n0397_004:0022c07": "而能受持一切佛語，凡所演說字句及義無",
    "T13n0397_004:0022c08": "有窮盡。」陀羅尼自在王菩薩言：「善男子！有八",
    "T13n0397_004:0022c09": "陀羅尼，菩薩摩訶薩若有得者，則能受持一",
    "T13n0397_004:0022c10": "切佛語，凡所演說字句及義而無窮盡。何等",
    "T13n0397_004:0022c11": "為八？一者、淨聲光明陀羅尼；二者、無盡器陀",
    "T13n0397_004:0022c12": "羅尼；三者、無量際陀羅尼；四者、大海陀羅",
    "T13n0397_004:0022c13": "尼；五者、蓮華陀羅尼；六者、入無礙門陀羅尼；",
    "T13n0397_004:0022c14": "七者、四無礙智陀羅尼；八者、佛莊嚴瓔珞陀",
    "T13n0397_004:0022c15": "羅尼，是名為八。若有菩薩安住如是八陀羅",
    "T13n0397_004:0022c16": "尼，則能受持一切佛語，凡所演說字句及義",
    "T13n0397_004:0022c17": "而無窮盡。」師子幢菩薩言：「善哉！大士！唯願廣",
    "T13n0397_004:0022c18": "說，菩薩聞已，當得受持一切佛法。」陀羅尼自",
    "T13n0397_004:0022c19": "在王菩薩言：「善男子！諦聽！諦聽！當為汝說。淨",
    "T13n0397_004:0022c20": "聲光明陀羅尼者，菩薩摩訶薩若得住者，能",
    "T13n0397_004:0022c21": "於無量無邊佛所，具足成就無量功德、得淨",
    "T13n0397_004:0022c22": "四大，以是因緣其聲微妙。宣說法時，其音遍",
    "T13n0397_004:0022c23": "滿一佛世界、二佛世界、五佛世界、十佛世界、",
    "T13n0397_004:0022c24": "二十佛世界、三十佛世界、四十佛世界、五十",
    "T13n0397_004:0022c25": "佛世界、百佛世界、千佛世界、萬佛世界，乃至",
    "T13n0397_004:0022c26": "百千萬佛世界，不可稱不可數，隨所說法即",
    "T13n0397_004:0022c27": "得遍聞。「其說法時，所坐法座師子之床，或一",
    "T13n0397_004:0022c28": "由旬、或如須彌、或如梵處坐如是處，設有十",
    "T13n0397_004:0022c29": "方無量諸佛講宣道化，普得聞之受持不忘，",
    "T13n0397_004:0023a01": "善解字句及其義味。「自說法時，及聽佛說，於",
    "T13n0397_004:0023a02": "是二事各無妨礙。於一字中說一切法，一字",
    "T13n0397_004:0023a03": "者所謂為阿。阿者諸字之初，菩薩摩訶薩說",
    "T13n0397_004:0023a04": "阿字時，即能演說一切諸法。阿之言無，無",
    "T13n0397_004:0023a05": "者，諸法無根、諸法無生、諸法無初、諸法無邊、",
    "T13n0397_004:0023a06": "諸法無盡、諸法無作、諸法無來、諸法無去、諸",
    "T13n0397_004:0023a07": "法無住、諸法無性、諸法無出、諸法無行、諸法",
    "T13n0397_004:0023a08": "無增、諸法無高、諸法無減、諸法無主、諸法無",
    "T13n0397_004:0023a09": "用、諸法無願；諸法無戲論亦無覺觀，無說、無",
    "T13n0397_004:0023a10": "聽、無處、無入。諸法無我及無眾生、無淨、無命、",
    "T13n0397_004:0023a11": "無名、無主、無有士夫、無內、無外、無常、無相、無",
    "T13n0397_004:0023a12": "億、無量、無為、無跡、無句、無字、無礙、無共、無",
    "T13n0397_004:0023a13": "隨他、無隨己、無執、無放、無取、無捨、無數、無身、",
    "T13n0397_004:0023a14": "無淨、無穢、無轉、無變、無受、無聲、無相、無結、無",
    "T13n0397_004:0023a15": "污、無狂、無漏、無有、無覆、無濁、無對、無色、無受、",
    "T13n0397_004:0023a16": "無想、無行、無識、無因、無果、無陰入界、無因緣、",
    "T13n0397_004:0023a17": "無境界、無受、無欲、無色、無無色、無誘導、無黑、",
    "T13n0397_004:0023a18": "無白、無滓、無思惟、無時、無歸、無淨、無雜、無",
    "T13n0397_004:0023a19": "燒、無習、無屋、無支、無動、無住、無堅、無脆、無可",
    "T13n0397_004:0023a20": "見、無可觸、無光、無闇、無曲、無罪、無實、無虛、",
    "T13n0397_004:0023a21": "無癡、無觀、無見、無修、無見、無聞、無覺、無智、",
    "T13n0397_004:0023a22": "無觸、無識。「善男子！菩薩摩訶薩獲得如是",
    "T13n0397_004:0023a23": "淨聲光明陀羅尼時，於此一字說一切法。菩",
    "T13n0397_004:0023a24": "薩於此一字之中說無量義，無有錯謬，不壞",
    "T13n0397_004:0023a25": "法界、不失字義。菩薩得是陀羅尼已，身口意",
    "T13n0397_004:0023a26": "淨，舉動進止眾生樂見，是名身淨。凡所演說",
    "T13n0397_004:0023a27": "眾生樂聞，是名口淨。修集慈悲喜捨之心，",
    "T13n0397_004:0023a28": "是名意淨。「菩薩得是陀羅尼已，能淨二施，財",
    "T13n0397_004:0023a29": "施、法施；能淨於戒，見毀戒者不生惡心；能淨",
    "T13n0397_004:0023b01": "於忍，見害眾生不生瞋惱；能淨精進，修行善",
    "T13n0397_004:0023b02": "法無有休息；能淨禪定，壞憍慢故；能淨智慧，",
    "T13n0397_004:0023b03": "除無明故；能淨於業，壞惡因故；能淨於眼，得",
    "T13n0397_004:0023b04": "三眼故；能淨於耳，獲得天耳聞佛聲故；能淨",
    "T13n0397_004:0023b05": "於鼻，悉嗅諸佛淨戒香故；能淨於口，於甘露",
    "T13n0397_004:0023b06": "味不貪著故；能淨於身，得化身故；能淨於意，",
    "T13n0397_004:0023b07": "善思惟故；能淨於色，三十二相故；能淨於聲，",
    "T13n0397_004:0023b08": "說妙法故；能淨於香，戒聞施等得清淨故；能",
    "T13n0397_004:0023b09": "淨於味，得無上味故；能淨於觸，修集無上諸",
    "T13n0397_004:0023b10": "三昧故；能淨於法，觀諸法界無分別故；能淨",
    "T13n0397_004:0023b11": "於念，如所聞法不忘失故；能淨於意，永不繫",
    "T13n0397_004:0023b12": "屬諸魔黨故；能淨於行，觀察甚深諸法界故。",
    "T13n0397_004:0023b13": "「善男子！菩薩住是陀羅尼已，隨說音聲所至",
    "T13n0397_004:0023b14": "之處，身之光明亦如是照。善男子！是陀羅尼",
    "T13n0397_004:0023b15": "成就如是無量功德。「無盡器陀羅尼者，菩薩",
    "T13n0397_004:0023b16": "住是陀羅尼已，說色無常不可窮盡，說色是",
    "T13n0397_004:0023b17": "苦亦不可盡，說色無我、說色如沫如幻水月",
    "T13n0397_004:0023b18": "夢響影焰亦不可盡。說色無性亦不可盡，說",
    "T13n0397_004:0023b19": "色無相、空不可說、不可願求、不可造作、不生",
    "T13n0397_004:0023b20": "不滅，非是過去未來現在、非內、非外、非淨、非",
    "T13n0397_004:0023b21": "穢、非我我所、非去、非來、非對、非礙、非一、非二。",
    "T13n0397_004:0023b22": "非是眾生，亦非壽命，亦非丈夫、非貪瞋癡、非",
    "T13n0397_004:0023b23": "有、非無、非漏、非無漏、非有為、非無為、非盲、非",
    "T13n0397_004:0023b24": "聾、非跛、非躄、非狂、非亂、非草木石、非樹、非地、",
    "T13n0397_004:0023b25": "非水火風、非舍、非宅、非城、非郭、非大村落、非",
    "T13n0397_004:0023b26": "山、非圓、非方、非四大造、非作、非受、非聲、非聞、",
    "T13n0397_004:0023b27": "非是可說。十二因緣不可窮盡，非常、非斷、無",
    "T13n0397_004:0023b28": "業、無果、非陰入界、非住欲界色無色界、非",
    "T13n0397_004:0023b29": "同、非異，亦非煩惱、非淨、非污、非平、非曲，菩薩",
    "T13n0397_004:0023c01": "摩訶薩說色如是不可窮盡。善男子！是無盡",
    "T13n0397_004:0023c02": "器陀羅尼者，有無量無邊不可說分。分此一",
    "T13n0397_004:0023c03": "分以為千分，我於如是千分之中，唯說一分",
    "T13n0397_004:0023c04": "猶不能盡。「無量際陀羅尼者，際者所謂常",
    "T13n0397_004:0023c05": "見斷見，無量者謂十二因緣；際者所謂無明",
    "T13n0397_004:0023c06": "行識乃至老死眾苦聚集，又無量者所謂生",
    "T13n0397_004:0023c07": "死。又復際者謂無始終，又復際者謂無取",
    "T13n0397_004:0023c08": "捨，又復際者無出無滅，又復際者無污無",
    "T13n0397_004:0023c09": "淨其性淨故，又復際者所謂可見，又復際",
    "T13n0397_004:0023c10": "者所謂名色，又復際者有為無為。又復際",
    "T13n0397_004:0023c11": "者，所謂三世內外業果，無業無果，善及不善，",
    "T13n0397_004:0023c12": "有漏無漏業及煩惱，我以無我生死涅槃。「善",
    "T13n0397_004:0023c13": "男子！夫無量者所謂微塵，際者所謂地水",
    "T13n0397_004:0023c14": "火風，是名無量際陀羅尼。菩薩住是陀羅尼",
    "T13n0397_004:0023c15": "已，無量劫中為眾說法，而其所說字句義味",
    "T13n0397_004:0023c16": "不可窮盡，是陀羅尼成就如是無量功德。「大",
    "T13n0397_004:0023c17": "海陀羅尼者，善男子！猶如大海，四天下中",
    "T13n0397_004:0023c18": "所有諸色，眾生卉木藥樹穀子，日月星宿雲",
    "T13n0397_004:0023c19": "氣雷電，國邑聚落城郭殿堂園池山河，如是",
    "T13n0397_004:0023c20": "一切諸種種色悉於中現。菩薩住是陀羅尼",
    "T13n0397_004:0023c21": "已亦復如是，一切眾生身口意業，各各於是",
    "T13n0397_004:0023c22": "菩薩身中一一印現，十方世界所有眾生所",
    "T13n0397_004:0023c23": "有口業，悉於菩薩口中印現，是故菩薩有所",
    "T13n0397_004:0023c24": "言說皆悉真實。印者名無所有，謂諸法無",
    "T13n0397_004:0023c25": "有覺觀，無說無邊、無作無貪，是名第一真實",
    "T13n0397_004:0023c26": "之義。「復有遮印，遮之言眼，眼即無常可淨可",
    "T13n0397_004:0023c27": "見。復有那印，那之言名，一切諸法流布故名，",
    "T13n0397_004:0023c28": "真實無名。復有邏印，邏之言世，一切世間屬",
    "T13n0397_004:0023c29": "愛無明。復有陀印，陀之言十，佛具十力能",
    "T13n0397_004:0024a01": "化眾生。復有波印，波之言五，如來遠離除滅",
    "T13n0397_004:0024a02": "五欲，得阿耨多羅三藐三菩提。復有殺印，殺",
    "T13n0397_004:0024a03": "之言六，如來真實了知六入故，能調伏一切",
    "T13n0397_004:0024a04": "眾生。復有殺印，殺之言六，如來具足六念處",
    "T13n0397_004:0024a05": "故，得大自在。復有殺印，殺之言六，如來具",
    "T13n0397_004:0024a06": "足六神通故，能以神通教化眾生。復有婆印，",
    "T13n0397_004:0024a07": "婆之言左，如來世尊離左道故，得阿耨多羅",
    "T13n0397_004:0024a08": "三藐三菩提。復有多印，多之言實，如來善覺",
    "T13n0397_004:0024a09": "真實之性，故名正覺。復有耶印，耶之言彼，",
    "T13n0397_004:0024a10": "如來等知此彼平等。復有婆印，婆之言結，如",
    "T13n0397_004:0024a11": "來遠離諸煩惱故，名阿梨呵。復有闍印，闍言",
    "T13n0397_004:0024a12": "生老，如來已過生老之分，故名世尊。復有曇",
    "T13n0397_004:0024a13": "印，曇之言法，如來說法清淨無垢。復有奢印，",
    "T13n0397_004:0024a14": "奢之言奢摩他，如來成就修奢摩他。復有佉",
    "T13n0397_004:0024a15": "印，佉之言虛空，如來知見一切諸法同於虛",
    "T13n0397_004:0024a16": "空。復有迦印，迦言苦行，如來遠離一切苦",
    "T13n0397_004:0024a17": "行。復有婆印，婆之言實，如來所說四真諦者",
    "T13n0397_004:0024a18": "即是真實。復有摩印，摩之言道，如來能說八",
    "T13n0397_004:0024a19": "正之道。復有伽印，伽之言深，如來所說其義",
    "T13n0397_004:0024a20": "甚深。復有羼印，羼之言忍，如來具足忍波羅",
    "T13n0397_004:0024a21": "蜜。復有呼印，呼之言讚，如來常讚十方諸佛。",
    "T13n0397_004:0024a22": "復有若印，若之言遍知，是故如來名一切",
    "T13n0397_004:0024a23": "智。復有婆印，婆之言有，如來已解一切諸",
    "T13n0397_004:0024a24": "有。復有車印，車之言欲，如來欲於一切善法。",
    "T13n0397_004:0024a25": "復有波印，波之言前，如來常為一切眾生現",
    "T13n0397_004:0024a26": "前說法。復有頗印，頗之言果，如來常說四沙",
    "T13n0397_004:0024a27": "門果。「善男子！因如是字演說諸法，所有諸",
    "T13n0397_004:0024a28": "字悉於菩薩口業印現，是名大海陀羅尼也。",
    "T13n0397_004:0024a29": "「蓮花陀羅尼者，菩薩住是陀羅尼已，所說法",
    "T13n0397_004:0024b01": "處常出七寶淨妙蓮花以為法座，菩薩坐上",
    "T13n0397_004:0024b02": "宣說法化。又復多雨無量蓮花，是諸蓮花亦",
    "T13n0397_004:0024b03": "出種種清淨法音，其音深廣多諸方喻，十二",
    "T13n0397_004:0024b04": "部音、清淨之音、斷煩惱音。爾時，菩薩默然",
    "T13n0397_004:0024b05": "而住，是諸蓮花皆能演法，亦出種種無量光",
    "T13n0397_004:0024b06": "明，一切眾生皆見菩薩坐諸花臺施作佛事，",
    "T13n0397_004:0024b07": "是名蓮花陀羅尼也。「入無礙門陀羅尼者，菩",
    "T13n0397_004:0024b08": "薩摩訶薩說一法時無有罣礙，若說二法、三",
    "T13n0397_004:0024b09": "法、四法，乃至百千無量無邊恒沙等法，如四",
    "T13n0397_004:0024b10": "天下微塵等法，乃至三千大千世界微塵等",
    "T13n0397_004:0024b11": "法，乃至恒河沙等諸佛世界微塵等法，於字",
    "T13n0397_004:0024b12": "句義亦無罣礙，是名入無礙門陀羅尼也。「四",
    "T13n0397_004:0024b13": "無礙智陀羅尼者，所謂法無礙智、義無礙智、",
    "T13n0397_004:0024b14": "辭無礙智、樂說無礙智。東方無量世界眾生",
    "T13n0397_004:0024b15": "有問法者，菩薩隨以法無礙答；南方無量世",
    "T13n0397_004:0024b16": "界眾生有問義者，菩薩隨以義無礙答；西方",
    "T13n0397_004:0024b17": "無量世界眾生有問辭者，菩薩隨以辭無",
    "T13n0397_004:0024b18": "礙答；北方無量世界眾生問樂說者，菩薩隨",
    "T13n0397_004:0024b19": "以樂說智答；是名四無礙智陀羅尼也。「佛瓔",
    "T13n0397_004:0024b20": "珞莊嚴陀羅尼者，若有菩薩獲得如是七陀羅",
    "T13n0397_004:0024b21": "尼，其頂髻上有佛像現，其色真金有大光明，",
    "T13n0397_004:0024b22": "三十二相、八十種好。爾時，菩薩身口意等悉",
    "T13n0397_004:0024b23": "作佛業，其所思念如佛所念。菩薩具足如是",
    "T13n0397_004:0024b24": "佛業，能知大眾種種之心，知已隨意而為說",
    "T13n0397_004:0024b25": "法。若一日，若二日，乃至無量百千萬歲，不能",
    "T13n0397_004:0024b26": "盡其所知法門文字句義。「又復具足四種智",
    "T13n0397_004:0024b27": "慧。何等為四？一者、知眾生心；二者、知諸字",
    "T13n0397_004:0024b28": "句；三者、知所說無盡；四者、知於真實。菩薩具",
    "T13n0397_004:0024b29": "足如是四智，能調眾生為阿耨多羅三藐三",
    "T13n0397_004:0024c01": "菩提。善男子！是名佛瓔珞莊嚴陀羅尼也。",
    "T13n0397_004:0024c02": "「善男子！是八陀羅尼其分無量，於是分中",
    "T13n0397_004:0024c03": "分其一分以為千分，於是分中唯說一分猶",
    "T13n0397_004:0024c04": "不能盡，是陀羅尼成就如是無量功德。」爾時，",
    "T13n0397_004:0024c05": "陀羅尼自在王菩薩即說頌曰：",
    "T13n0397_004:0024c06": "「如來說八陀羅尼，　　若有菩薩具得者，",
    "T13n0397_004:0024c07": "　能解諸經種種義，　　其辭句義不可盡，",
    "T13n0397_004:0024c08": "　具足善業得妙聲，　　能令無量世間聞，",
    "T13n0397_004:0024c09": "　眾生聞已修善法，　　修已獲得於解脫。",
    "T13n0397_004:0024c10": "　無量劫中說無法，　　因一法根說無盡，",
    "T13n0397_004:0024c11": "　亦因一字解多義，　　是名如來說際持。",
    "T13n0397_004:0024c12": "　人中牛王斷二際，　　說中道義無有邊，",
    "T13n0397_004:0024c13": "　具足智慧平等觀，　　雖成是持無得者。",
    "T13n0397_004:0024c14": "　四方色等現大海，　　一切字印印菩薩，",
    "T13n0397_004:0024c15": "　說法之時無障礙，　　成就大海陀羅尼。",
    "T13n0397_004:0024c16": "　坐寶蓮花演說法，　　亦雨蓮花散大眾，",
    "T13n0397_004:0024c17": "　蓮花亦說無量法，　　是名寂靜蓮花持。",
    "T13n0397_004:0024c18": "　說於一字無障礙，　　無量字中亦如是，",
    "T13n0397_004:0024c19": "　說無量義無有滯，　　具足如是無礙持。",
    "T13n0397_004:0024c20": "　說法深義無有盡，　　辭及樂說無有邊，",
    "T13n0397_004:0024c21": "　能破眾生疑網心，　　獲得無上智總持。",
    "T13n0397_004:0024c22": "　頂髻常出如來像，　　身口意業佛無異。",
    "T13n0397_004:0024c23": "　若具如是八持者，　　窮劫讚歎不可盡，",
    "T13n0397_004:0024c24": "　具足是八陀羅尼，　　處世不污如蓮花。",
    "T13n0397_004:0024c25": "　在世最高如須彌，　　不可稱計亦如是，",
    "T13n0397_004:0024c26": "　世邪不動亦復然。　　是人具足如是持，",
    "T13n0397_004:0024c27": "　能壞世道諸邪見，　　猶如師子獸中吼。",
    "T13n0397_004:0024c28": "　若得無上陀羅尼，　　能達世間清淨行，",
    "T13n0397_004:0024c29": "　能增無量諸善法，　　亦能教化多眾生。",
    "T13n0397_004:0025a01": "　具足如是陀羅尼，　　能壞眾生無明闇，",
    "T13n0397_004:0025a02": "　作大光明如朝日，　　亦能除破諸黑闇。",
    "T13n0397_004:0025a03": "　說法無礙如虛空，　　為眾生行如猛風，",
    "T13n0397_004:0025a04": "　施於法藥壞煩惱，　　如世良醫救病者。",
    "T13n0397_004:0025a05": "　若得具足無上持，　　有讚功德不能盡，",
    "T13n0397_004:0025a06": "　能作清涼如秋月，　　增長善法亦如是。",
    "T13n0397_004:0025a07": "　菩薩成就如是持，　　能化無量諸眾生，",
    "T13n0397_004:0025a08": "　若具如是陀羅尼，　　獲得自在如大王。",
    "T13n0397_004:0025a09": "　能化眾生於大乘，　　能施法財破貧窮，",
    "T13n0397_004:0025a10": "　能降法雨如龍王，　　摧滅煩惱如惡雹。",
    "T13n0397_004:0025a11": "　若得如是陀羅尼，　　能化眾生於菩提，",
    "T13n0397_004:0025a12": "　不能說過如帝釋，　　字義不盡如虛空。",
    "T13n0397_004:0025a13": "　若得成就陀羅尼，　　一切大眾樂見聞，",
    "T13n0397_004:0025a14": "　其意不散常在定，　　修集無量慈悲心，",
    "T13n0397_004:0025a15": "　清淨梵行遊神通，　　是四皆如大梵天。",
    "T13n0397_004:0025a16": "　若得成就陀羅尼，　　即能供養十方佛，",
    "T13n0397_004:0025a17": "　了了觀見十方界，　　於其世界化眾生。",
    "T13n0397_004:0025a18": "　若具如是陀羅尼，　　即得具足佛功德，",
    "T13n0397_004:0025a19": "　常為十方佛所念，　　亦如父母念一子。",
    "T13n0397_004:0025a20": "　若有菩薩得是持，　　能讚功德無量鬘，",
    "T13n0397_004:0025a21": "　具足成就戒念慧，　　能解眾生心所行。",
    "T13n0397_004:0025a22": "　若得成就陀羅尼，　　無有憍慢及慳貪，",
    "T13n0397_004:0025a23": "　善知方便調眾生，　　修集慈悲壞煩惱。",
    "T13n0397_004:0025a24": "　若得成就陀羅尼，　　煩惱不污如虛空，",
    "T13n0397_004:0025a25": "　善解眾生隨意語，　　亦能隨意演說法。",
    "T13n0397_004:0025a26": "　若具如是陀羅尼，　　悉能了知眾生根，",
    "T13n0397_004:0025a27": "　能解眾生種種解，　　隨其所解而說法，",
    "T13n0397_004:0025a28": "　隨對治門為說法，　　三十七品調眾生。",
    "T13n0397_004:0025a29": "　若得如是陀羅尼，　　修奢摩他無有邊。",
    "T13n0397_004:0025b01": "　若得如是陀羅尼，　　具足六度如諸佛，",
    "T13n0397_004:0025b02": "　了知一切煩惱界，　　通達寂靜而壞之，",
    "T13n0397_004:0025b03": "　身口意業悉寂靜，　　行住坐臥亦如是。",
    "T13n0397_004:0025b04": "　若得成就如是持，　　無復煩惱諸習氣，",
    "T13n0397_004:0025b05": "　得淨法身無有邊，　　非生所生常化生，",
    "T13n0397_004:0025b06": "　身口意業隨智行，　　所有定念亦如是。",
    "T13n0397_004:0025b07": "　若得成就如是持，　　有讚歎者不能盡。」",
    "T13n0397_004:0025b08": "爾時，世尊讚陀羅尼自在王菩薩：「善哉，善哉！",
    "T13n0397_004:0025b09": "善男子！汝已久得是陀羅尼，是故能善分別",
    "T13n0397_004:0025b10": "解說所有無量功德之義。不但今日，已於過",
    "T13n0397_004:0025b11": "去無量佛所，亦作如是分別解說。「善男子！過",
    "T13n0397_004:0025b12": "去無量阿僧祇劫。爾時，有佛號淨光明，世界",
    "T13n0397_004:0025b13": "名淨，劫亦名淨。純淨琉璃以為世界猶如明",
    "T13n0397_004:0025b14": "鏡，地平如掌，所有林樹七寶所成，妙寶蓮",
    "T13n0397_004:0025b15": "花大如車輪，清淨鮮潔人所樂見。其土人民",
    "T13n0397_004:0025b16": "悉處七寶樓殿堂閣如天無異，貪欲恚癡漸",
    "T13n0397_004:0025b17": "已輕微。土無日月唯有佛光，青蓮花開則知",
    "T13n0397_004:0025b18": "是夜，赤蓮花敷則知是晝。「時彼佛有六萬百",
    "T13n0397_004:0025b19": "億大菩薩僧，出家之人不可稱計，皆悉志",
    "T13n0397_004:0025b20": "樂無上大乘，世界乃至無二乘名，一切皆是",
    "T13n0397_004:0025b21": "不退菩薩。其佛壽命具足半劫，人之與天無",
    "T13n0397_004:0025b22": "有差別，在地為人、處空為天，無有王者除佛",
    "T13n0397_004:0025b23": "法王。其土人民無有宗事諸天邪神及歸依",
    "T13n0397_004:0025b24": "者，亦無女身、毀戒之名。具足三戒。何等為",
    "T13n0397_004:0025b25": "三？一、從戒戒；二、從心戒；三、從慧戒。發菩提心",
    "T13n0397_004:0025b26": "厭悔生死名從戒戒；修三昧慧名從心戒；修",
    "T13n0397_004:0025b27": "集智慧得大智慧名從慧戒。「爾時，眾中有一",
    "T13n0397_004:0025b28": "菩薩，名曰光頂，從坐而起頭面禮足，右遶恭",
    "T13n0397_004:0025b29": "敬長跪合掌，而白佛言：『世尊！所言陀羅尼",
    "T13n0397_004:0025c01": "者，云何名為陀羅尼也？菩薩住何陀羅尼",
    "T13n0397_004:0025c02": "中，能持一切諸佛名號，為諸眾生分別解說？』",
    "T13n0397_004:0025c03": "佛言：『善男子！有陀羅尼名曰寶炬，菩薩住",
    "T13n0397_004:0025c04": "是陀羅尼中，能持一切諸佛名號，為諸眾生",
    "T13n0397_004:0025c05": "分別解說，隨諸眾生種種語言。』光頂菩薩復",
    "T13n0397_004:0025c06": "白佛言：『唯願世尊分別廣說，我等聞已當得",
    "T13n0397_004:0025c07": "修持。』佛言：『善哉，善哉！善男子！至心諦聽，吾",
    "T13n0397_004:0025c08": "當為汝分別解說。』「爾時世尊即說偈言：",
    "T13n0397_004:0025c09": "「『遠離一切諸煩惱，　　清淨無垢猶真實，",
    "T13n0397_004:0025c10": "　　其心能作大光明，　　是名寶炬陀羅尼。",
    "T13n0397_004:0025c11": "　　身口意業悉寂靜，　　猶如秋月之明淨，",
    "T13n0397_004:0025c12": "　　修集大慈心平等，　　是名寶炬陀羅尼。",
    "T13n0397_004:0025c13": "　　其心無有諸覺觀，　　悉得遠離於二見，",
    "T13n0397_004:0025c14": "　　亦非有想非無想，　　是名寶炬陀羅尼。",
    "T13n0397_004:0025c15": "　　具足成就念意慧，　　能入無上大法門，",
    "T13n0397_004:0025c16": "　　清淨無垢如虛空，　　是名寶炬陀羅尼。",
    "T13n0397_004:0025c17": "　　遠離三種塵勞垢，　　成就三種清淨慧，",
    "T13n0397_004:0025c18": "　　已於三有得解脫，　　是名寶炬陀羅尼。",
    "T13n0397_004:0025c19": "　　能悉破壞貪恚癡，　　亦得遠離煩惱濁，",
    "T13n0397_004:0025c20": "　　除滅無明諸邪闇，　　是名寶炬陀羅尼。",
    "T13n0397_004:0025c21": "　　眾生音聲上中下，　　一切悉能了了知，",
    "T13n0397_004:0025c22": "　　能隨眾生意說法，　　是名寶炬陀羅尼。",
    "T13n0397_004:0025c23": "　　具足甚深無量義，　　亦復具足諸字句，",
    "T13n0397_004:0025c24": "　　遠離於我及我所，　　是名寶炬陀羅尼。",
    "T13n0397_004:0025c25": "　　具足成就四依法，　　亦復具四無礙智，",
    "T13n0397_004:0025c26": "　　其心常在於四禪，　　是名寶炬陀羅尼。",
    "T13n0397_004:0025c27": "　　能廣分別第一義，　　具足而得四梵行，",
    "T13n0397_004:0025c28": "　　修集具足五神通，　　是名寶炬陀羅尼。",
    "T13n0397_004:0025c29": "　　受持專憶四念處，　　精進獲得四正勤，",
    "T13n0397_004:0026a01": "　　莊嚴成就四如意，　　是名寶炬陀羅尼。",
    "T13n0397_004:0026a02": "　　成就五根及五力，　　一切邪風不能動，",
    "T13n0397_004:0026a03": "　　修集無上七覺分，　　是名寶炬陀羅尼。",
    "T13n0397_004:0026a04": "　　成就定慧二翅翼，　　遊翔平坦八正路，",
    "T13n0397_004:0026a05": "　　趣向無上智解脫，　　是名寶炬陀羅尼。",
    "T13n0397_004:0026a06": "　　能踐菩薩之道地，　　及住無上真解脫，",
    "T13n0397_004:0026a07": "　　永斷一切煩惱習，　　是名寶炬陀羅尼。",
    "T13n0397_004:0026a08": "　　能作無量大光明，　　猶如世間之日月，",
    "T13n0397_004:0026a09": "　　能淨三種清淨眼，　　是名寶炬陀羅尼。",
    "T13n0397_004:0026a10": "　　能淨一切諸煩惱，　　亦得遠離諸魔業，",
    "T13n0397_004:0026a11": "　　觀察五陰味過咎，　　是名寶炬陀羅尼。",
    "T13n0397_004:0026a12": "　　善知調伏諸眾生，　　永離六根之因緣，",
    "T13n0397_004:0026a13": "　　為眾說法令得念，　　是名寶炬陀羅尼。",
    "T13n0397_004:0026a14": "　　住於如是陀羅尼，　　能到十方佛世界，",
    "T13n0397_004:0026a15": "　　見佛至心聽受法，　　亦能廣說如是法；",
    "T13n0397_004:0026a16": "　　既聞法已至心持，　　能為眾生說字義，",
    "T13n0397_004:0026a17": "　　以大念力因緣故，　　能解諸佛微妙語；",
    "T13n0397_004:0026a18": "　　能說無常苦無我，　　諸法悉從緣得果，",
    "T13n0397_004:0026a19": "　　了了觀察諸法界，　　是名寶炬陀羅尼。",
    "T13n0397_004:0026a20": "　　成就樂說無礙智，　　三明三慧亦如是，",
    "T13n0397_004:0026a21": "　　若有住是總持者，　　乃能得八解脫義。",
    "T13n0397_004:0026a22": "　　佛說無量陀羅尼，　　悉來攝在此持中，",
    "T13n0397_004:0026a23": "　　若得如是陀羅尼，　　是名成就無量持。",
    "T13n0397_004:0026a24": "　　若入無量諸禪定，　　及得無量諸神通，",
    "T13n0397_004:0026a25": "　　皆由如是總持力，　　是故名為持中王。",
    "T13n0397_004:0026a26": "　　如四大海無障礙，　　一切河泉皆投之，",
    "T13n0397_004:0026a27": "　　諸法眾流亦如是，　　皆悉歸趣是持海。",
    "T13n0397_004:0026a28": "　　得身無邊意無盡，　　能廣分別說法界，",
    "T13n0397_004:0026a29": "　　成就無量功德者，　　乃能獲是陀羅尼。",
    "T13n0397_004:0026b01": "　　若得如是微妙持，　　即得三十二相好，",
    "T13n0397_004:0026b02": "　　其色殊勝上種性，　　多饒財寶得自在，",
    "T13n0397_004:0026b03": "　　於諸有中得無生，　　能廣分別諸法義，",
    "T13n0397_004:0026b04": "　　安住不動不退地，　　皆由得是陀羅尼。",
    "T13n0397_004:0026b05": "　　菩薩若欲修菩提，　　當修如是陀羅尼，",
    "T13n0397_004:0026b06": "　　得是持已修道易，　　能演說法調眾生，",
    "T13n0397_004:0026b07": "　　於無量劫說法時，　　字義二法不可盡，",
    "T13n0397_004:0026b08": "　　能淨眾生諸煩惱，　　以得如是陀羅尼。",
    "T13n0397_004:0026b09": "　　能轉無上正法輪，　　能令眾生脫眾苦，",
    "T13n0397_004:0026b10": "　　能進眾生無上道，　　以得如是陀羅尼。",
    "T13n0397_004:0026b11": "　　若有眾生千萬口，　　一口而有千萬舌，",
    "T13n0397_004:0026b12": "　　不能宣說成持者，　　所得無量之功德。』",
    "T13n0397_004:0026b13": "「善男子！爾時淨光明佛說是法時，光頂菩薩",
    "T13n0397_004:0026b14": "及與三萬二千菩薩悉皆獲得是陀羅尼。善男",
    "T13n0397_004:0026b15": "子！汝知爾時光頂菩薩，豈異人乎？即汝身是。",
    "T13n0397_004:0026b16": "是故汝今能廣分別是陀羅尼，是大眾中得",
    "T13n0397_004:0026b17": "是持者汝最第一。」爾時，會中有一菩薩名曰",
    "T13n0397_004:0026b18": "慧聚，白佛言：「世尊！云何菩薩得寶炬陀羅",
    "T13n0397_004:0026b19": "尼，得已不失，能以此法調伏眾生？」「善男子！",
    "T13n0397_004:0026b20": "若有菩薩安住慧根造作慧業，如是菩薩能",
    "T13n0397_004:0026b21": "得是持，得已不失，能以此法調伏眾生。」慧聚",
    "T13n0397_004:0026b22": "菩薩復作是言：「善哉！世尊！唯願演說。云何慧",
    "T13n0397_004:0026b23": "根？云何慧業？」佛言：「善哉，善哉！善男子！至心諦",
    "T13n0397_004:0026b24": "聽，吾當為汝分別解說。善男子！若有善男子、",
    "T13n0397_004:0026b25": "善女人未聞智慧而得聞之是名為根，聞已",
    "T13n0397_004:0026b26": "廣說名之為業。始觀諸法名之為根，觀已廣",
    "T13n0397_004:0026b27": "說名之為業。初觀善根名之為根，轉以化人",
    "T13n0397_004:0026b28": "名之為業。觀不放逸名之為根，轉以化人名",
    "T13n0397_004:0026b29": "之為業。調伏自心名之為根，調伏他心名之",
    "T13n0397_004:0026c01": "為業。住於寂靜名之為根，淨身口意名之為",
    "T13n0397_004:0026c02": "業。知於一乘名之為根，為眾生說名之為業。",
    "T13n0397_004:0026c03": "「修奢摩他名之為根，具三種慧名之為業。修",
    "T13n0397_004:0026c04": "三解脫名之為根，證得三慧名之為業。修四",
    "T13n0397_004:0026c05": "念處名之為根，不念於念名之為業。修四正",
    "T13n0397_004:0026c06": "勤名之為根，離煩惱性名之為業。修四如意",
    "T13n0397_004:0026c07": "名之為根，知無如意名之為業。修集信心名",
    "T13n0397_004:0026c08": "之為根，放捨一切名之為業。修無所畏名之",
    "T13n0397_004:0026c09": "為根，能廣說之名之為業。修集三昧名之為",
    "T13n0397_004:0026c10": "根，知定次第名之為業。修集智慧名之為根，",
    "T13n0397_004:0026c11": "知一切法名之為業。「莊嚴菩提名之為根，得",
    "T13n0397_004:0026c12": "菩提時名之為業。證苦習道名之為根，證盡",
    "T13n0397_004:0026c13": "滅時名之為業。不依不了義名之為根，依了",
    "T13n0397_004:0026c14": "義經名之為業。初聽受法名之為根，依止其",
    "T13n0397_004:0026c15": "義名之為業。不依於人名之為根，依止於法",
    "T13n0397_004:0026c16": "名之為業。見法無常名之為根，法無生滅名",
    "T13n0397_004:0026c17": "之為業。知諸法苦名之為根，知法無作名之",
    "T13n0397_004:0026c18": "為業。知法無我名之為根，知法性淨名之",
    "T13n0397_004:0026c19": "為業。知涅槃淨名之為根，知法本淨名之為",
    "T13n0397_004:0026c20": "業。聞義不畏名之為根，依止於義名之為業。",
    "T13n0397_004:0026c21": "聞真不怖名之為根，依止真法是名為業。知",
    "T13n0397_004:0026c22": "字不畏名之為根，知已樂說名之為業。「聞說",
    "T13n0397_004:0026c23": "如來無礙智力，不生怖畏名之為根，依止如",
    "T13n0397_004:0026c24": "來無礙智力名之為業。生法二緣名之為根，",
    "T13n0397_004:0026c25": "無緣之慈名之為業。憐愍眾生名之為根，能",
    "T13n0397_004:0026c26": "為壞苦名之為業。思善得喜名之為根，心不",
    "T13n0397_004:0026c27": "著法名之為業。無愛恚捨名之為根，無一無",
    "T13n0397_004:0026c28": "二名之為業。念佛名根，念於法身名之為業。",
    "T13n0397_004:0026c29": "念法名根，知法性淨名之為業。念僧名根，",
    "T13n0397_004:0027a01": "知僧無為名之為業。念戒名根，知無持者名",
    "T13n0397_004:0027a02": "之為業。念施名根，能捨煩惱名之為業。念",
    "T13n0397_004:0027a03": "天名根，獲得淨天名之為業。聞已思惟名之",
    "T13n0397_004:0027a04": "為根，不著世間名之為業。知本無今作名之",
    "T13n0397_004:0027a05": "為根，無作無受名之為業。知於涅槃名之為",
    "T13n0397_004:0027a06": "根，得大解脫名之為業。自利名根，自利利他",
    "T13n0397_004:0027a07": "名之為業。「受持八萬四千法聚名之為根，通",
    "T13n0397_004:0027a08": "達其義名之為業。能演說法名之為根，解無",
    "T13n0397_004:0027a09": "明等名之為業。勸諸眾生於菩提道名之為",
    "T13n0397_004:0027a10": "根，勸修智慧方便不退名之為業。不畏諸有",
    "T13n0397_004:0027a11": "名之為根，願生諸有名之為業。從聞得忍名",
    "T13n0397_004:0027a12": "之為根，思惟得者名之為業。隨意得忍名之",
    "T13n0397_004:0027a13": "為根，因不生得名之為業。餘一生在名之為",
    "T13n0397_004:0027a14": "根，最後邊身名之為業。坐菩提樹名之為根，",
    "T13n0397_004:0027a15": "了知諸法名之為業。」說是慧根、慧業之時，一",
    "T13n0397_004:0027a16": "切十方諸佛世界，及此寶坊六種震動。爾時，",
    "T13n0397_004:0027a17": "慧聚菩薩摩訶薩白佛言：「世尊！何因緣故，十",
    "T13n0397_004:0027a18": "方世界及此虛空七寶坊庭如是震動？」「善男",
    "T13n0397_004:0027a19": "子！是慧根、慧業，亦是過去諸佛所說，是故此",
    "T13n0397_004:0027a20": "地為大震動。」爾時，具足四無礙智菩薩白佛",
    "T13n0397_004:0027a21": "言：「世尊！何因緣故，慧聚菩薩名之為聚？」佛言：",
    "T13n0397_004:0027a22": "「善男子！過去無量阿僧祇劫有佛出世，號功",
    "T13n0397_004:0027a23": "德藏如來、應、正遍知、明行足、善逝、世間解、無上",
    "T13n0397_004:0027a24": "士、調御丈夫、天人師、佛、世尊。土名善生，劫名",
    "T13n0397_004:0027a25": "無垢，其土眾生一切純善。爾時，佛有三萬二",
    "T13n0397_004:0027a26": "千大菩薩眾，八萬四千聲聞大眾。爾時，世尊",
    "T13n0397_004:0027a27": "欲試菩薩，以百億事問諸菩薩：『諸善男子！於",
    "T13n0397_004:0027a28": "是眾中誰能解說如是等義？』其中有言：『我當",
    "T13n0397_004:0027a29": "思惟，經一月日乃能解之。』或復有言：『我過半",
    "T13n0397_004:0027b01": "月。』復有言曰：『我過七日。』或言：『我過一日、一夜",
    "T13n0397_004:0027b02": "乃能解之。』爾時，眾中有一菩薩名曰念意，白",
    "T13n0397_004:0027b03": "佛言：『世尊！我今不起此坐能解是義。』爾時，",
    "T13n0397_004:0027b04": "菩薩於大眾中師子吼已，其地即時六種震",
    "T13n0397_004:0027b05": "動放大光明，勸諸地神乃至阿迦尼吒諸天，",
    "T13n0397_004:0027b06": "一切悉來詣如來所。爾時大眾所坐之處，縱",
    "T13n0397_004:0027b07": "廣滿足百萬由旬，念意菩薩見諸大眾悉",
    "T13n0397_004:0027b08": "以集會，以神通力、智慧念力、陀羅尼力、四無",
    "T13n0397_004:0027b09": "礙力、無所畏力、佛神力故，於是百億一一事",
    "T13n0397_004:0027b10": "中解百億義，不豫思惟無有停滯。說是義已，",
    "T13n0397_004:0027b11": "是大眾中六萬眾生發阿耨多羅三藐三菩提",
    "T13n0397_004:0027b12": "心，四萬眾生得無生忍，從地神諸天乃至阿",
    "T13n0397_004:0027b13": "迦尼吒天，一切悉聞說法之聲。「善男子！汝",
    "T13n0397_004:0027b14": "知爾時念意菩薩豈異人乎？即慧聚是。以是",
    "T13n0397_004:0027b15": "因緣名為慧聚。」爾時，世尊即說頌曰：",
    "T13n0397_004:0027b16": "「聞說法故名為根，　　演說法故名為業；",
    "T13n0397_004:0027b17": "　思惟諸善名為根，　　解說深義名為業；",
    "T13n0397_004:0027b18": "　如法而住名為根，　　隨意說法名為業；",
    "T13n0397_004:0027b19": "　修奢摩他名為根，　　具三種慧名為業；",
    "T13n0397_004:0027b20": "　四種念處名為根，　　四正勤法名為業；",
    "T13n0397_004:0027b21": "　信等五根名為根，　　信等五力名為業；",
    "T13n0397_004:0027b22": "　七菩提分名為根，　　八正道分名為業；",
    "T13n0397_004:0027b23": "　不依止字名為根，　　依止於義名為業；",
    "T13n0397_004:0027b24": "　不依於人名為根，　　依止於法名為業；",
    "T13n0397_004:0027b25": "　不依不了名為根，　　依止了義名為業；",
    "T13n0397_004:0027b26": "　不依於識名為根，　　依於智慧名為業；",
    "T13n0397_004:0027b27": "　了知無作名為根，　　通達無生名為業；",
    "T13n0397_004:0027b28": "　生法二慈名為根，　　無緣之慈名為業；",
    "T13n0397_004:0027b29": "　無所畏懼名為根，　　能宣正法名為業；",
    "T13n0397_004:0027c01": "　六思念處名為根，　　六念之義名為業；",
    "T13n0397_004:0027c02": "　能自利益名為根，　　自利利他名為業；",
    "T13n0397_004:0027c03": "　受持正法名為根，　　能為人說名為業；",
    "T13n0397_004:0027c04": "　餘一生在名為根，　　最後邊身名為業；",
    "T13n0397_004:0027c05": "　若菩薩心得不退，　　即解了知慧根業；",
    "T13n0397_004:0027c06": "　能得無生之上忍，　　能開無上菩提門。」",
    "T13n0397_004:0027c07": "爾時，陀羅尼自在王菩薩白佛言：「世尊！佛所",
    "T13n0397_004:0027c08": "說法不可思議，無上菩提亦不可思議。何以",
    "T13n0397_004:0027c09": "故？非字說故、非字攝故、如來所說無量無邊",
    "T13n0397_004:0027c10": "故、入無量無邊法門故、十二因緣深難解故、",
    "T13n0397_004:0027c11": "著二法者不能知故、利智之人漸漸知故、非",
    "T13n0397_004:0027c12": "是六情所知見故、亦非二乘智境界故。「世尊！",
    "T13n0397_004:0027c13": "如是菩提悉是一切諸法之印，不可造作猶如",
    "T13n0397_004:0027c14": "虛空，非是屋宅離屋宅故。知一切行一切眾",
    "T13n0397_004:0027c15": "生所有因果，一切智慧廣大無邊，莊嚴一切",
    "T13n0397_004:0027c16": "無量善法，能為善法而作應器，能以神通顯",
    "T13n0397_004:0027c17": "示於人。住二道者示以無二，示一切佛平等",
    "T13n0397_004:0027c18": "無差，無字無義，不可宣說不可聽聞，能示眾",
    "T13n0397_004:0027c19": "生三寶正聚，及三脫門解脫三界，示三種慧",
    "T13n0397_004:0027c20": "金剛定因。住於一切諸佛正法，悉聞一切諸",
    "T13n0397_004:0027c21": "佛智慧，利一切眾亦能宣說一切諸佛。「世尊！",
    "T13n0397_004:0027c22": "若有善男子、善女人，能作如是讚歎菩提所",
    "T13n0397_004:0027c23": "有功德，得聞如是方等經典，受持讀誦書寫",
    "T13n0397_004:0027c24": "演說，是名能報諸佛之恩。」佛言：「如是，如是。善",
    "T13n0397_004:0027c25": "男子！如汝所說得無量功德。善男子！一切十",
    "T13n0397_004:0027c26": "方諸佛世界滿中七寶以獻如來。若有人能",
    "T13n0397_004:0027c27": "受持是經，書寫讀誦解說其義，所得福德無",
    "T13n0397_004:0027c28": "有差別。」爾時，世尊告諸菩薩：「善男子！於此眾",
    "T13n0397_004:0027c29": "中誰能於我滅度之後，護持如是無上菩提，",
    "T13n0397_004:0028a01": "廣說是義令法久住？」爾時，眾中有諸菩薩及",
    "T13n0397_004:0028a02": "諸天人各六萬億，同聲而言：「我等能於如來",
    "T13n0397_004:0028a03": "滅後，護持如是無上菩提，廣說是經令法久",
    "T13n0397_004:0028a04": "住，唯願如來加之願力。」爾時，世尊即說偈言：",
    "T13n0397_004:0028a05": "「若我實同十方佛，　　永渡生死大苦海，",
    "T13n0397_004:0028a06": "　如是功德無上法，　　應當久住無毀滅。",
    "T13n0397_004:0028a07": "　若我無量世修慈，　　真實為於諸眾生，",
    "T13n0397_004:0028a08": "　觀眾平等無有二，　　是故正法得久住。",
    "T13n0397_004:0028a09": "　若我具足二莊嚴，　　無量世中利眾生，",
    "T13n0397_004:0028a10": "　以是二法化眾生，　　是故正法得久住。",
    "T13n0397_004:0028a11": "　若能破壞煩惱結，　　并及除滅諸邪見，",
    "T13n0397_004:0028a12": "　具足一切諸善法，　　故能善發是願力。",
    "T13n0397_004:0028a13": "「善男子！不獨汝等一切人天、一切魔梵，於我",
    "T13n0397_004:0028a14": "滅後悉能護持如是正法。善男子！虛空可作",
    "T13n0397_004:0028a15": "色，色可同虛空，我願神通力不可得令異。」爾",
    "T13n0397_004:0028a16": "時，四天王作如是言：「若有人能於佛滅後，受",
    "T13n0397_004:0028a17": "持是經、讀誦書寫、解說其義，我等常當隨逐",
    "T13n0397_004:0028a18": "守護。」諸梵天言：「我等當捨禪定妙樂，守護是",
    "T13n0397_004:0028a19": "人。」兜率天言：「我等亦當守護如是持經弟子。」",
    "T13n0397_004:0028a20": "時，魔波旬復作是言：「世尊！若有人能受持是",
    "T13n0397_004:0028a21": "經，我於其人終不造作魔業魔事。」功德藏天",
    "T13n0397_004:0028a22": "子言：「世尊！一切諸佛所得菩提悉在是經。若",
    "T13n0397_004:0028a23": "有人能受持讀誦、書寫解說，當知是人即得",
    "T13n0397_004:0028a24": "菩提。」彌勒菩薩言：「世尊！我當於彼兜術天",
    "T13n0397_004:0028a25": "上，廣宣如是無上經典。」大德迦葉復作是言：",
    "T13n0397_004:0028a26": "「世尊！我聲聞人智慧雖微，應當任力受持讀",
    "T13n0397_004:0028a27": "誦宣說其義。」阿難復言：「世尊！我於此經真",
    "T13n0397_004:0028a28": "實受持，乃至不失一字一句，如佛口出無有",
    "T13n0397_004:0028a29": "異也。若有眾生發菩提心，我亦能為是人廣",
    "T13n0397_004:0028b01": "說。」佛言：「善哉，善哉！善男子！汝等悉能於我滅",
    "T13n0397_004:0028b02": "後，護持正法不令毀滅。善男子！若有眾生",
    "T13n0397_004:0028b03": "求於大乘，未得法忍受持是經，當知是人不",
    "T13n0397_004:0028b04": "過七佛便得授記。若聲聞人有受持者，彌勒",
    "T13n0397_004:0028b05": "成佛在初會中。若緣覺人有受持者，於我",
    "T13n0397_004:0028b06": "滅後得成道證。」說是法時，無量眾生發阿耨",
    "T13n0397_004:0028b07": "多羅三藐三菩提心，無量眾生成就忍辱，無",
    "T13n0397_004:0028b08": "量眾生得不退心，無量世界六種震動。十方",
    "T13n0397_004:0028b09": "世界諸來菩薩，以好香花伎樂幡蓋供養於",
    "T13n0397_004:0028b10": "佛，咸作是言：「我等來此七寶坊中得大善利。",
    "T13n0397_004:0028b11": "若我脫有少福德力，願以此力令釋迦如來",
    "T13n0397_004:0028b12": "久住於世，如是正典流布遍滿十方世界無",
    "T13n0397_004:0028b13": "有毀滅。若有優婆塞、優婆夷等持是經者，令",
    "T13n0397_004:0028b14": "離一切憂愁怖畏無諸病苦。」爾時，陀羅尼自",
    "T13n0397_004:0028b15": "在王菩薩言：「世尊！今所說法無量無邊不可",
    "T13n0397_004:0028b16": "思議，一切邪法不能傾動，乃是一切善法之",
    "T13n0397_004:0028b17": "本三乘根栽，復是一切諸法初門。若有眾生",
    "T13n0397_004:0028b18": "來問我言：『是法何名？云何受持？』當云何答？唯",
    "T13n0397_004:0028b19": "願說之。」佛言：「善男子！是名『大悲說大悲法』，名",
    "T13n0397_004:0028b20": "『如來業受菩薩記』，當如是持。」說是經已，人、",
    "T13n0397_004:0028b21": "天、大眾歡喜頂戴，信受奉行。◎",
    "T13n0397_004:0028b22": "大方等大集經卷第四"
}