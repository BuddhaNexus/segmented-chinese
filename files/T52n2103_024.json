{
    "T52n2103_024:0272a19": "廣弘明集卷第二十四",
    "T52n2103_024:0272a21": "大唐西明寺沙門釋道宣撰",
    "T52n2103_024:0272a22": "僧行篇第五之二",
    "T52n2103_024:0272a23": "沙汰僧徒詔(宋武帝)褒揚僧德詔(七首)",
    "T52n2103_024:0272a24": "(元魏孝文帝)述僧中食論(南齊沈休文)述",
    "T52n2103_024:0272a25": "僧設會論(沈休文) 議沙汰僧詔(并答 北齊",
    "T52n2103_024:0272a26": "文宣帝)吊道澄法師亡書(梁簡文)與",
    "T52n2103_024:0272a27": "東陽盛法師書(梁王筠)與汝南周顒書",
    "T52n2103_024:0272a28": "(梁釋智林)與舉法師書(梁劉峻一名孝標)",
    "T52n2103_024:0272a29": "與&#x6648;法師書(并答 梁王曼穎)吊震法師",
    "T52n2103_024:0272b01": "亡書(梁劉之遴)與震兄李敬朏書(同上作)",
    "T52n2103_024:0272b02": "吊僧正京法師亡書(同上作)東陽金華",
    "T52n2103_024:0272b03": "山栖志(梁劉孝標)與徐僕射述役僧書",
    "T52n2103_024:0272b04": "(陳釋真觀)諫仁山深法師罷道書(陳徐陵)",
    "T52n2103_024:0272b05": "諫周祖沙汰僧表(周釋曇積)戴逵貽書",
    "T52n2103_024:0272b06": "(仙城命禪師)幽林沙門惠命詶書(北齊戴先生)",
    "T52n2103_024:0272b07": "吊延法師亡書(隋薛道衡)",
    "T52n2103_024:0272b08": "沙汰僧徒詔宋武帝",
    "T52n2103_024:0272b09": "[0272b09] 門下。佛法訛替沙門混雜。未足扶濟鴻教。而",
    "T52n2103_024:0272b10": "專成逋藪。加項姦心頻發凶狀屢聞。敗道亂",
    "T52n2103_024:0272b11": "俗人神交忿。可符所在與寺耆長精加沙汰。",
    "T52n2103_024:0272b12": "後有違犯嚴其誅坐。主者詳為條格。速施行。",
    "T52n2103_024:0272b13": "褒揚僧德詔(七首)元魏孝文帝",
    "T52n2103_024:0272b14": "帝以僧顯為沙門都統詔",
    "T52n2103_024:0272b15": "[0272b15] 門下。近得錄公等表。知欲早定沙門都統。比",
    "T52n2103_024:0272b16": "考德選賢寤寐勤心。繼佛之任莫知誰寄。或",
    "T52n2103_024:0272b17": "有道高年尊。理無縈紆。或有器玄識邈。高",
    "T52n2103_024:0272b18": "挹塵務。今以思遠寺主法師僧顯。仁雅欽韶",
    "T52n2103_024:0272b19": "澄風澡鏡。深敏潛明道心清亮。固堪茲任。",
    "T52n2103_024:0272b20": "式和妙眾。近已口白。可&#x52C5;令為沙門都統。又",
    "T52n2103_024:0272b21": "副儀貳事緇素攸同。頃因輝統獨濟遂廢茲",
    "T52n2103_024:0272b22": "任。今欲毘德贊善固須其人。皇舅寺法師僧",
    "T52n2103_024:0272b23": "義。行恭神暢溫聰謹正。業懋道優用膺副",
    "T52n2103_024:0272b24": "翼。可都維那以光賢徒。",
    "T52n2103_024:0272b25": "帝立僧尼制詔",
    "T52n2103_024:0272b26": "[0272b26] 門下。凝覺澄沖事超俗外。淵模崇賾理寄忘",
    "T52n2103_024:0272b27": "言。然非言何以釋教。非世何能表真。是以三",
    "T52n2103_024:0272b28": "藏舒風必資誡典。六度摛化固憑尺波。自象",
    "T52n2103_024:0272b29": "教東流千齡已半。秦漢俗華制禁彌密。故前",
    "T52n2103_024:0272c01": "世英人隨宜興例。世輕世重以裨玄奧。先朝",
    "T52n2103_024:0272c02": "之世&#x751E;為僧禁。小有未詳宜其修立。近見沙",
    "T52n2103_024:0272c03": "門統僧顯等白云。欲更一刊定。朕聊以淺識",
    "T52n2103_024:0272c04": "共詳至典。事起&#x6031;&#x6031;觸未詳究。且可設法一",
    "T52n2103_024:0272c05": "時粗救世。殿須立白一同更釐厥衷。",
    "T52n2103_024:0272c06": "帝聽諸法師一月三入殿詔",
    "T52n2103_024:0272c07": "[0272c07] 門下。崇因贊業莫若宗玄。&#x7986;神染志誰先英",
    "T52n2103_024:0272c08": "哲。故周旦著其朋之誥。釋迦唱善知之文。",
    "T52n2103_024:0272c09": "然則位尊者以納賢為貴。德優者以親仁為",
    "T52n2103_024:0272c10": "尚。朕雖寡昧能無庶幾也。先朝之世。經營六",
    "T52n2103_024:0272c11": "合。未遑內範。遂令皇庭闕高邈之容。紫闥簡",
    "T52n2103_024:0272c12": "超俗之儀。於欽善之理福田之資。良為未足。",
    "T52n2103_024:0272c13": "將欲令懿德法師時來相見。進可&#x98E1;稟道味",
    "T52n2103_024:0272c14": "退可飾光朝廷。其&#x52C5;殿中聽一月三入。人數",
    "T52n2103_024:0272c15": "法諱別當牒付。",
    "T52n2103_024:0272c16": "帝令諸州眾僧安居講說詔",
    "T52n2103_024:0272c17": "[0272c17] 門下。憑玄歸妙固資真風。&#x98E1;慧習慈實鍾果",
    "T52n2103_024:0272c18": "智。故三炎檢攝道之恒規。九夏溫詮法之嘉",
    "T52n2103_024:0272c19": "猷。可&#x52C5;諸州令此夏安居清眾。大州三百人。",
    "T52n2103_024:0272c20": "中州二百人。小州一百人。任其數處講說。皆",
    "T52n2103_024:0272c21": "僧祇粟供備。若粟&#x5C20;徒寡不充此數者。可令",
    "T52n2103_024:0272c22": "昭玄量減還聞。其各欽旌賢匠。良推叡德。勿",
    "T52n2103_024:0272c23": "致濫濁惰茲後進。",
    "T52n2103_024:0272c24": "贈徐州僧統并設齋詔",
    "T52n2103_024:0272c25": "[0272c25] 門下。徐州道人統僧逞。風識淹通器尚倫雅。",
    "T52n2103_024:0272c26": "道業明博理味淵澄。清聲懋譽。早彰於徐沛。",
    "T52n2103_024:0272c27": "英懷玄致。風流于譙宋。比唱法北京德芬道",
    "T52n2103_024:0272c28": "俗。應供皇筵美敷辰宇。仁叡之良朕所嘉",
    "T52n2103_024:0272c29": "重。依因既終致茲異世。近忽知問悲怛于",
    "T52n2103_024:0273a01": "懷。今路次兗濮青泗豈遙。愴然念德又增厥",
    "T52n2103_024:0273a02": "心。可下徐州施帛三百匹以供追福。又可為",
    "T52n2103_024:0273a03": "設齋五千人。",
    "T52n2103_024:0273a04": "歲施道人應統帛詔",
    "T52n2103_024:0273a05": "[0273a05] 門下。應統仰紹前哲。繼軌道門。徽綜玄範",
    "T52n2103_024:0273a06": "沖猷是託。今既讓俗名。理宜別供。可取八",
    "T52n2103_024:0273a07": "解之義。歲施帛八百匹。准四輩之況。隨",
    "T52n2103_024:0273a08": "四時而給。又修善之本寔依力命。施食之因",
    "T52n2103_024:0273a09": "內典所美。可依朝官上秩當月而施。所以遠",
    "T52n2103_024:0273a10": "譬深理者。匪獨開崇俗心。抑亦獎厲道意",
    "T52n2103_024:0273a11": "耳。",
    "T52n2103_024:0273a12": "帝為慧紀法師亡施帛設齋詔",
    "T52n2103_024:0273a13": "[0273a13] 門下。徐州法師慧紀。凝量貞遠道識淳虛。英",
    "T52n2103_024:0273a14": "素之操超然世外。綜涉之功斯焉罕倫。光法",
    "T52n2103_024:0273a15": "彭方聲懋華裔。研論宋壤宗德遠邇。爰於往",
    "T52n2103_024:0273a16": "辰唱諦鹿苑。作匠京緇延賞賢叢。倏矣死魔",
    "T52n2103_024:0273a17": "忽殲良器。聞之悲哽傷慟于懷。可&#x52C5;徐州施",
    "T52n2103_024:0273a18": "帛三百匹。并設五百人齋。以崇追益。",
    "T52n2103_024:0273a19": "述僧中食論南齊沈休文",
    "T52n2103_024:0273a20": "[0273a20] 人所以不得道者。由於心神昏惑。心神所以",
    "T52n2103_024:0273a21": "昏惑。由於外物擾之。擾之大者其事有三。一則",
    "T52n2103_024:0273a22": "勢利榮名。二則妖妍靡曼。三則甘旨肥濃。榮",
    "T52n2103_024:0273a23": "名雖日用於心。要無晷刻之累。妖妍靡曼方",
    "T52n2103_024:0273a24": "之已深。甘旨肥濃為累甚切。萬事云云。皆三",
    "T52n2103_024:0273a25": "者之枝葉耳。聖人知不斷此三事求道無從可",
    "T52n2103_024:0273a26": "得。不得不為之立法使簡而易從也。若直云三",
    "T52n2103_024:0273a27": "事惑本。並宜禁絕。而此三事是人情所甚惑。",
    "T52n2103_024:0273a28": "念慮所難遣。雖有禁止之旨。事難卒從。譬",
    "T52n2103_024:0273a29": "於方舟濟河。豈不欲直至彼岸。河流既急。會",
    "T52n2103_024:0273b01": "無直濟之理。不得不從流邪靡久而獲至。非",
    "T52n2103_024:0273b02": "不願速事難故也。禁此三事宜有其端。何則",
    "T52n2103_024:0273b03": "食之於人不可頓息。其於情性三累莫甚。故",
    "T52n2103_024:0273b04": "推此晚食併置中前。自中之後清虛無事。因",
    "T52n2103_024:0273b05": "此無事念慮得簡。在始未專。在久自習。於是",
    "T52n2103_024:0273b06": "束以八支。紆以禁戒。靡曼之欲無由得前。榮",
    "T52n2103_024:0273b07": "名眾累稍隨事遣。故云往古諸佛過中不&#x98E1;。",
    "T52n2103_024:0273b08": "此蓋是遣累之筌蹄。適道之捷徑。而或咸謂",
    "T52n2103_024:0273b09": "止於不食。此乃迷於向方。不知厥路者也。",
    "T52n2103_024:0273b10": "述僧設會論沈休文",
    "T52n2103_024:0273b11": "[0273b11] 夫修營法事必有其理。今世召請眾僧止設",
    "T52n2103_024:0273b12": "一會。當由佛在世時常受人請。以此擬像故",
    "T52n2103_024:0273b13": "也。而佛昔在世。佛與眾僧。僧伽藍內本不",
    "T52n2103_024:0273b14": "自營其食具也。至時持&#x9262;往福眾生。今之僧",
    "T52n2103_024:0273b15": "眾非惟持中者少。乃有腆恣甘腴&#x53A8;膳豐豪",
    "T52n2103_024:0273b16": "者。今有加請召。並不得已而後來。以滋腴之",
    "T52n2103_024:0273b17": "口。進蔬[卄/敕]之具。延頸蹙頞固不能甘。既非",
    "T52n2103_024:0273b18": "樂受不容設福。非若在昔不得自營。非資四",
    "T52n2103_024:0273b19": "輩身口無託者也。此以求福不其反乎。篤而",
    "T52n2103_024:0273b20": "論之其義不爾。何者出家之人本資行乞。誡",
    "T52n2103_024:0273b21": "律昺然。無許自立&#x53A8;帳并畜淨人者也。今既",
    "T52n2103_024:0273b22": "取足寺內行乞事斷。或有持&#x9262;到門。便呼為",
    "T52n2103_024:0273b23": "僧徒鄙事下劣。既是眾所鄙恥。莫復行乞。悠",
    "T52n2103_024:0273b24": "悠後進求理者寡。便謂乞食之業不可復行。",
    "T52n2103_024:0273b25": "白淨王子轉輪之貴。持&#x9262;行詣以福施者。豈",
    "T52n2103_024:0273b26": "不及千載之外凡庸沙門躬命僕&#x7AEA;自營口腹",
    "T52n2103_024:0273b27": "者乎。今之請僧一會。既可髣像行之。乞丐",
    "T52n2103_024:0273b28": "受請二事不殊。若以今不復行乞。又復不",
    "T52n2103_024:0273b29": "請召。則行乞之法於此永寘。此法既寘則",
    "T52n2103_024:0273c01": "僧非佛種。佛種既離則三寶墜于地矣。今之",
    "T52n2103_024:0273c02": "為會者。宜追想在昔。四十九年佛率比丘入",
    "T52n2103_024:0273c03": "城乞食。威儀舉止動自應心。以此求道道其",
    "T52n2103_024:0273c04": "焉適。若以此運心。則為會可矣。",
    "T52n2103_024:0273c05": "議沙汰釋李詔并啟北齊文宣帝",
    "T52n2103_024:0273c06": "[0273c06] 問朕聞專精九液。鶴竦玄州之境。苦心六歲",
    "T52n2103_024:0273c07": "釋擔煩惱之津。或注神鬼之術。明尸解之方。",
    "T52n2103_024:0273c08": "或說因緣之要。見泥洹之道。是以太一闡法",
    "T52n2103_024:0273c09": "竟於輕舉。如來證理環於寂滅。自祖龍寢&#x8FF9;",
    "T52n2103_024:0273c10": "劉莊感夢。從此以歸紛然遂廣。至有委親遺",
    "T52n2103_024:0273c11": "累棄國忘家。館舍盈於山藪。伽藍遍於州郡。",
    "T52n2103_024:0273c12": "若黃金可化。淮南不應就戮。神威自在。央掘",
    "T52n2103_024:0273c13": "豈得為鯨若以御龍非實。荊山有攀髯之戀。",
    "T52n2103_024:0273c14": "控象為虛。瀍洛寤夜光之詭。是非之契朕實",
    "T52n2103_024:0273c15": "惑焉。乃有緇衣之眾。參半於平俗。黃服之徒。",
    "T52n2103_024:0273c16": "數過於正戶。所以國給為此不充。王用因茲",
    "T52n2103_024:0273c17": "取乏。欲擇其正道蠲其左術。一則有潤邦家。",
    "T52n2103_024:0273c18": "二則無惑群品。且積競繇來行之已久。頓於",
    "T52n2103_024:0273c19": "中路沙汰實難。至如兩家升降二途脩短。可",
    "T52n2103_024:0273c20": "指言優劣。無鼠首其辭。",
    "T52n2103_024:0273c21": "臣樊孝謙謹奉詔",
    "T52n2103_024:0273c22": "[0273c22] 對曰。臣聞天道性命聖人所不言。蓋以理絕",
    "T52n2103_024:0273c23": "涉求難為稱謂。伯陽道德之論。莊周逍遙之",
    "T52n2103_024:0273c24": "旨。遺言取意猶有可尋。至若玉簡金書神經",
    "T52n2103_024:0273c25": "祕錄。三尸九轉之奇。絳雪玄霜之異。淮南成",
    "T52n2103_024:0273c26": "道犬吠雲中。王喬得仙劍飛天上。皆是憑虛",
    "T52n2103_024:0273c27": "之說。海棗之談。求之如繫風。學之如捕影。而",
    "T52n2103_024:0273c28": "燕君齊后秦皇漢帝。信彼方士冀遇其真。徐",
    "T52n2103_024:0273c29": "福去而不歸。欒大往而無獲。猶謂升霞倒影",
    "T52n2103_024:0274a01": "抵掌可期。祭鬼求神庶或不死。江璧既反。",
    "T52n2103_024:0274a02": "還入驪山之墓。龍媒已至。終下茂陵之墳。方",
    "T52n2103_024:0274a03": "知劉向之信洪寶。歿有餘責王充之非黃帝。",
    "T52n2103_024:0274a04": "此為不朽。又末葉已來大存佛教。寫經西土",
    "T52n2103_024:0274a05": "畫像南宮。昆池地墨。以為劫燒之灰。春秋夜",
    "T52n2103_024:0274a06": "明。謂是降神之日。汝王自在變化無窮。置世",
    "T52n2103_024:0274a07": "界於微塵。納須彌於黍米。蓋理本虛無示諸",
    "T52n2103_024:0274a08": "方便。而妖妄之輩苟求出家。藥王燔軀波崙",
    "T52n2103_024:0274a09": "灑血。假未能然猶當剋念。寧有改形易貌有",
    "T52n2103_024:0274a10": "異世人。恣意放情還同俗物。龍宮餘論鹿野",
    "T52n2103_024:0274a11": "前言。此而得容道風將墜。伏惟陛下受天明",
    "T52n2103_024:0274a12": "命屈己濟民。山鬼&#x52B9;靈海神率職湘中石燕",
    "T52n2103_024:0274a13": "沐時雨而群飛。臺上銅烏傃和風而獨轉。",
    "T52n2103_024:0274a14": "但周都洛邑治在鎬京。漢宅咸陽魂歸豐沛。",
    "T52n2103_024:0274a15": "汾晉之地王&#x8FF9;惟始。既疲遊幸且勞經略。猶",
    "T52n2103_024:0274a16": "復降情文苑斟酌百家。想執玉於瑤池。念求",
    "T52n2103_024:0274a17": "珠於赤水。竊以王母獻環由感舜德。上天賜",
    "T52n2103_024:0274a18": "珮實報禹功。兩馬記言二班書事。不見三世",
    "T52n2103_024:0274a19": "之辭。無聞一乘之旨。帝樂王禮尚有時而沿",
    "T52n2103_024:0274a20": "革。左道怪民亦何疑於沙汰。臣某謹對。",
    "T52n2103_024:0274a21": "弔道澄法師亡書梁簡文",
    "T52n2103_024:0274a22": "[0274a22] 省啟。承尊師昨夜涅槃。甚深悲怛。法師志業",
    "T52n2103_024:0274a23": "淹明道風淳素。戒珠瑩淨福翼該圓。加以識",
    "T52n2103_024:0274a24": "見冥通心解遠察。記落雨而必然。稱黑牛而",
    "T52n2103_024:0274a25": "匪謬。服膺者無遠近。蒙益者兼道俗。弟子自",
    "T52n2103_024:0274a26": "言。旋京輦便申結緣。豈謂一息不追奄至乎",
    "T52n2103_024:0274a27": "此。然勝業本深智力久利。必應遊神寶地騰",
    "T52n2103_024:0274a28": "跡淨天。但語其乳池啟殯香棺。入室不了",
    "T52n2103_024:0274a29": "空。心于何不慟。但如來降生之&#x8FF9;。因此而入",
    "T52n2103_024:0274b01": "泥洹。正當其生住滅靡有定相。先聖後賢何",
    "T52n2103_024:0274b02": "其形響。推校因緣未始有例。上人等並在二",
    "T52n2103_024:0274b03": "歲。積始終稟道。宜應共相策勉弘遵舊業。使",
    "T52n2103_024:0274b04": "道場無斷利益不墜。所襚物輒如法供養。奈",
    "T52n2103_024:0274b05": "何奈何。",
    "T52n2103_024:0274b06": "與東陽盛法師書梁王筠",
    "T52n2103_024:0274b07": "[0274b07] 菩薩戒弟子王筠。法名慧炬。稽首和南。問訊",
    "T52n2103_024:0274b08": "東陽盛法師。弟子昔因多幸早蒙覲接。歲月",
    "T52n2103_024:0274b09": "推流踰三十載。欽慕風德獨盈懷抱。間以山",
    "T52n2103_024:0274b10": "川無由禮敬。司馬參軍仰述存眷曲垂訪憶。",
    "T52n2103_024:0274b11": "既荷錄舊之情。兼佩殷勤之旨。歡欣頂戴難",
    "T52n2103_024:0274b12": "為譬說。仰承乘和履福享年九十有四。蚩",
    "T52n2103_024:0274b13": "絳人之未高。同殷宗之遐壽。且耳長真已過",
    "T52n2103_024:0274b14": "項。齒剛曾不先落。延華駐釆怡神輔性。自",
    "T52n2103_024:0274b15": "非宿植善因。何以招斯勝果。尊年尚齒之",
    "T52n2103_024:0274b16": "誠。懷德敦舊之款。依風慕道之深。欣羨景仰",
    "T52n2103_024:0274b17": "之至。興居在念寤寐載懷。弟子限此樊籠。迫",
    "T52n2103_024:0274b18": "茲纓瑣。無由問道。撫躬如失。庶心期冥會",
    "T52n2103_024:0274b19": "咫尺江山。道術相忘棄置形&#x8FF9;。唯願敬勗保",
    "T52n2103_024:0274b20": "此期頤。赤松朱髮復何足貴。飛錫騰軀真在",
    "T52n2103_024:0274b21": "旦夕。指陳丹款殊未申暢。儻惠一言豈不幸",
    "T52n2103_024:0274b22": "甚。弟子筠稽首和南。",
    "T52n2103_024:0274b23": "與汝南周顒書梁釋智林",
    "T52n2103_024:0274b24": "[0274b24] 近聞。檀越敘二諦之新意。陳三宗之取捨。聲",
    "T52n2103_024:0274b25": "殊洹律。雖進物不速。作論已成。隨喜充遍物",
    "T52n2103_024:0274b26": "非常重。又承檀越恐立異當時干犯學眾。制",
    "T52n2103_024:0274b27": "論雖成定不必出。聞之懼然不覺興悲。此義",
    "T52n2103_024:0274b28": "旨趣似非初聞。妙音中絕六十七載。理高常",
    "T52n2103_024:0274b29": "韻莫有能傳。貧道年二十時。便參傳此義。",
    "T52n2103_024:0274c01": "常謂藉此微悟可以得道。竊每歡喜。無與共",
    "T52n2103_024:0274c02": "之年少。見長安耆老。多云關中高勝迺舊有",
    "T52n2103_024:0274c03": "此義。常法集盛時。能深得斯趣者本無多人。",
    "T52n2103_024:0274c04": "既犯越常情後進聽受。便自甚寡傳通略",
    "T52n2103_024:0274c05": "無其人。貧道捉麈尾以來。四十餘年東西講",
    "T52n2103_024:0274c06": "說。謬至一時。其餘義統頗見宗錄。唯有此",
    "T52n2103_024:0274c07": "途百里無人得者。貧道積年迺為之發病。既",
    "T52n2103_024:0274c08": "衰痾未愈。加復旦夕西旋。顧惟此道從今永",
    "T52n2103_024:0274c09": "絕。不言檀越機發無緒獨創方外。非意此音",
    "T52n2103_024:0274c10": "猥來入耳。且欣且慰實無以況。建明斯義使",
    "T52n2103_024:0274c11": "法燈有種。始是真實行道第一功德。雖復國",
    "T52n2103_024:0274c12": "城妻子施佛及僧。其為福利無以相過。既幸",
    "T52n2103_024:0274c13": "已詮述想。便宜廣宣使賞音者見也。論明法",
    "T52n2103_024:0274c14": "理當仁不讓。豈得顧惜眾心以失奇趣邪。若",
    "T52n2103_024:0274c15": "此論已成。遂復中寢。恐檀越方來。或以此",
    "T52n2103_024:0274c16": "為法障往意理。然非戲論矣。想便寫一本為",
    "T52n2103_024:0274c17": "惠。貧道齎以還西。使處處弘通也。比小可牽",
    "T52n2103_024:0274c18": "曳。故入山取敘深企付之。",
    "T52n2103_024:0274c19": "與舉法師書梁劉峻一名孝標",
    "T52n2103_024:0274c20": "[0274c20] 聞諸行李。高談徽德。逖聽風聲心飛魂竦。無",
    "T52n2103_024:0274c21": "異蘄仙之望石髓。太陰之思龍燭。倉星昏昊",
    "T52n2103_024:0274c22": "涼雲送秋。道勝則肥固應頤攝。衣裳虹蜺帷",
    "T52n2103_024:0274c23": "幕霄露。餌黃菊之落&#x8602;。酌清澗之毖流。旦候",
    "T52n2103_024:0274c24": "歸雁。晨鳧暮聽。&#x898A;雌獨鵠。神彯彯爾。蓋象",
    "T52n2103_024:0274c25": "蕭史之騎鳴鳳。列子之御長風。雖荊卿傍若",
    "T52n2103_024:0274c26": "無人。孝然堅臥&#x6C37;雪。沈沈隱隱何以尚之哉。",
    "T52n2103_024:0274c27": "至於馳騖經囿翱翔書圃。極龍宮之妙典。殫",
    "T52n2103_024:0274c28": "石室之鴻記。道生伏其天真。曼蒨謝其辨",
    "T52n2103_024:0274c29": "物。若乃習是。童子厝志雕蟲。藻思內流英華",
    "T52n2103_024:0275a01": "外發。葳&#x26F06;秋竹照曜春松。爵頌息明珠之譽。",
    "T52n2103_024:0275a02": "長門濫黃金之賞。盛矣美矣。煥其麗乎。昔旅",
    "T52n2103_024:0275a03": "浙河嘗觀組繢。不覺紙爇筆焚魂魄斯盡。自",
    "T52n2103_024:0275a04": "茲厥後兩絕珪璧。意睠睠於菁華。腸迴迴於",
    "T52n2103_024:0275a05": "九折。夫日御停照不踰隙穴。海若濆涌莫限",
    "T52n2103_024:0275a06": "隈嵎。以玉抵鵲幸傳餘寶。冀閱清徽用瘳眩",
    "T52n2103_024:0275a07": "疾。然越民非鬻冠之所。齊國豈奏韶之地。望",
    "T52n2103_024:0275a08": "與其進無貽責焉。",
    "T52n2103_024:0275a09": "與皎法師書并答梁王曼&#x9834;",
    "T52n2103_024:0275a10": "[0275a10] 弟子孤子曼&#x9834;頓首和南。一日蒙示所撰高",
    "T52n2103_024:0275a11": "僧傳并使其掎摭。力尋始竟但見偉才。紙弊",
    "T52n2103_024:0275a12": "墨渝迄未能罷。若乃至法既被名德已興。年",
    "T52n2103_024:0275a13": "幾五百時經六代。自摩騰法蘭發軫西域。安",
    "T52n2103_024:0275a14": "侯支讖荷錫東都。雖跡標出沒行實深淺。咸",
    "T52n2103_024:0275a15": "作舟梁大為利益。固宜油素傳美。鉛斬定",
    "T52n2103_024:0275a16": "辭昭示後昆揄揚往秀。而道安羅什間表秦",
    "T52n2103_024:0275a17": "書。佛澄道進雜聞趙冊。晉史見拾復恨局當",
    "T52n2103_024:0275a18": "時。宋典所好頗因其會。兼且抗出君台之記。",
    "T52n2103_024:0275a19": "糅在元亮之說。感應或所商攉幽明不無梗",
    "T52n2103_024:0275a20": "概。汎顯傍文未足光闡。間有諸傳又非隱",
    "T52n2103_024:0275a21": "括。景興偶採居山之人。僧寶偏綴遊方之士。",
    "T52n2103_024:0275a22": "法濟唯張高逸之例。法安止命志節之科。康",
    "T52n2103_024:0275a23": "泓專紀單開。王季但稱高座。僧瑜卓爾獨載。",
    "T52n2103_024:0275a24": "玄暢超然孤錄。唯釋法進所造王巾有著。意",
    "T52n2103_024:0275a25": "存該綜可擅一家。然進名博而未廣。巾體立",
    "T52n2103_024:0275a26": "而不就。梁來作者亦有病諸。僧祐成簡。既同",
    "T52n2103_024:0275a27": "法濟之責。王季染毫。復獲景興之誚。其唱",
    "T52n2103_024:0275a28": "公纂集最實近之。求其鄙意梗概頗見法師",
    "T52n2103_024:0275a29": "此製始所謂不刊之鴻筆。綿&#x4E98;古今包括內",
    "T52n2103_024:0275b01": "外。屬辭比事不文不質。謂繁難省云約豈加。",
    "T52n2103_024:0275b02": "以高為名。既使弗逮者恥。開例成廣。足使有",
    "T52n2103_024:0275b03": "善者勸向之。二三諸子前後撰述。豈得約長",
    "T52n2103_024:0275b04": "量短同年共日而語之哉。信文徒竟無一言",
    "T52n2103_024:0275b05": "可豫。市肆空設千金之賞。方入簉龍函上登",
    "T52n2103_024:0275b06": "麟閣。出內瓊笈卷舒玉笥。弟子雖實不敏。少",
    "T52n2103_024:0275b07": "嘗好學。頃日&#x5C2B;餘觸途多昧。且獲披來帙斯",
    "T52n2103_024:0275b08": "文在斯。鑽仰弗暇討論。何所誠非。子通見",
    "T52n2103_024:0275b09": "元則之論良愧。處道知休奕之書徒深。謝安",
    "T52n2103_024:0275b10": "慕竺曠風流。殷皓憚支遁才俊耳。不見旬日",
    "T52n2103_024:0275b11": "窮情已勞。扶力此白以代訴盡。弟子孤子王",
    "T52n2103_024:0275b12": "曼&#x9834;頓首和南。",
    "T52n2103_024:0275b13": "&#x6648;法師答",
    "T52n2103_024:0275b14": "[0275b14] 君白一日以所撰高僧傳相簡。意存箴艾而",
    "T52n2103_024:0275b15": "來告。累紙更加拂拭。顧惟道藉人弘。理由教",
    "T52n2103_024:0275b16": "顯。而弘道釋教莫尚高僧。故漸染以來昭",
    "T52n2103_024:0275b17": "明遺法。殊功異績列代而興敦厲後生。理宜",
    "T52n2103_024:0275b18": "綜綴。貧道少乏懷書抱篋。自課之勤長慕鉛",
    "T52n2103_024:0275b19": "墨。塗青揚善之美。故於聽覽餘間厝心傳",
    "T52n2103_024:0275b20": "錄。每見一分可稱。輒有懷再省。但歷尋眾",
    "T52n2103_024:0275b21": "記。繁約不同。或編列參差。或行事出沒。已詳",
    "T52n2103_024:0275b22": "別序兼具來告。所以不量寸管。輒樹十科商",
    "T52n2103_024:0275b23": "搉條流。意言略舉。而筆路蒼茫辭誤陋拙。本",
    "T52n2103_024:0275b24": "以自備&#x758E;遺。豈宜濫入高聽。檀越既學兼孔",
    "T52n2103_024:0275b25": "釋解貫玄儒。抽文綴藻內外淹劭。披覽餘暇",
    "T52n2103_024:0275b26": "脫助詳閱。故忘鄙俚用簡龍門。然事高辭野。",
    "T52n2103_024:0275b27": "久懷多愧。來告吹噓。更增[怡-台+典][怡-台+墨]。今以所著",
    "T52n2103_024:0275b28": "贊論十科。重以相簡。如有紕謬。請備斟酌。",
    "T52n2103_024:0275b29": "釋君白。",
    "T52n2103_024:0275c01": "弔震法師亡書梁劉之遴",
    "T52n2103_024:0275c02": "[0275c02] 弟子劉之遴頓首和南。泡電倏忽三相不停。",
    "T52n2103_024:0275c03": "苦空無我五陰寧住。尊師僧正。捨壽閻浮遷",
    "T52n2103_024:0275c04": "神妙樂。雖乘此宿植必登善地。人情怛化",
    "T52n2103_024:0275c05": "銜疚悲摧。念在三之重追慕哀慟。纏綿永往",
    "T52n2103_024:0275c06": "理不可任。奈何奈何。僧正精理特拔經論洽",
    "T52n2103_024:0275c07": "通。蔬菲終身有為略盡。枯槁當年儀形二眾。",
    "T52n2103_024:0275c08": "豈直息心標領。亦為人倫之傑。弟子少長游",
    "T52n2103_024:0275c09": "遇數紀。迄茲平生敬仰。善友斯寄哀疾待盡。",
    "T52n2103_024:0275c10": "不獲臨泄。鯁慟之懷二三增楚。扶力修喭迷",
    "T52n2103_024:0275c11": "猥不次。弟子劉之遴頓首和南。",
    "T52n2103_024:0275c12": "與震兄李敬朏書同上作",
    "T52n2103_024:0275c13": "[0275c13] 生滅無常。賢弟震法師。奄同力士生處道識。",
    "T52n2103_024:0275c14": "長往法言永絕惋怛。抽摧不能已己年事。未",
    "T52n2103_024:0275c15": "高德業方播疾恙。甫爾謂無過憂。遂至遷化",
    "T52n2103_024:0275c16": "道俗驚愕。念孔懷之切。天倫至慟永往之情",
    "T52n2103_024:0275c17": "不可居處。奈何奈何。法師義味該洽領袖黑",
    "T52n2103_024:0275c18": "衣。識度愷悌籍甚當世。昔在京師聖上眄接。",
    "T52n2103_024:0275c19": "自還鄉國歷政禮重。且講說利益既實弘多。",
    "T52n2103_024:0275c20": "經始寺廟實廣福業。衿抱豁然與物無迕。所",
    "T52n2103_024:0275c21": "與遊款皆是時賢。白黑歸美近遠欽敬。豈止",
    "T52n2103_024:0275c22": "息心殄悴。實亦人倫喪寶。追懷歎愴何可弭",
    "T52n2103_024:0275c23": "歇。并辱遺書及別物。對增哽欷。殿下自為作",
    "T52n2103_024:0275c24": "銘。又教鮑記室為誌序。恐鮑想悉未能究盡",
    "T52n2103_024:0275c25": "己得面為鮑說諸事行及徽猷。計必勒不朽",
    "T52n2103_024:0275c26": "事。如今白誌石為廌。并呼師修之。鐫刻亦",
    "T52n2103_024:0275c27": "當不久可就。言增泫然投筆悽懣。劉之遴頓",
    "T52n2103_024:0275c28": "首頓首。",
    "T52n2103_024:0275c29": "弔僧正京法師亡書同上作",
    "T52n2103_024:0276a01": "[0276a01] 八月二十日之遴和南。法界空虛山木頹壞。",
    "T52n2103_024:0276a02": "尊師大正遷神淨土。凡夫淺累嬰滯哀樂。承",
    "T52n2103_024:0276a03": "此凶訃。五內抽摧哀慟深至。不能自已。念追",
    "T52n2103_024:0276a04": "慕永往纏綿斷絕情在難居。奈何奈何。大正",
    "T52n2103_024:0276a05": "德冠一時道蔭四部。訓導學徒紹隆像法。年",
    "T52n2103_024:0276a06": "居僧首行為人師。公私瞻敬遐邇宗仰。若乃",
    "T52n2103_024:0276a07": "五時九部流通解說。匹之前輩聯類往賢。雖",
    "T52n2103_024:0276a08": "什肇融恒林安生遠。豈能相尚。頓悟雖出自",
    "T52n2103_024:0276a09": "生公。弘宣後代微言不絕。實賴夫子。重以愛",
    "T52n2103_024:0276a10": "語利益。窮四攝之弘致。檀忍智慧。備六度之",
    "T52n2103_024:0276a11": "該明。白黑歸依含識知庇。舟航愚冥棟梁寺",
    "T52n2103_024:0276a12": "塔。日用不知至德潛運。何道長而世短。功被",
    "T52n2103_024:0276a13": "而身沒。映乎大海永墜須彌。照彼高山長收",
    "T52n2103_024:0276a14": "朗日。往矣奈何。當復奈何。法師幼而北面生",
    "T52n2103_024:0276a15": "小服膺。迄乎耆邁恒在左右。在三之重一旦",
    "T52n2103_024:0276a16": "傾捐。哀慟之至當何可處。弟子紈綺遊接五",
    "T52n2103_024:0276a17": "十餘年。未隆知顧相期法侶。至乎菩提不敢",
    "T52n2103_024:0276a18": "生慢。未來難知現在長隔。眷言生平永同萬",
    "T52n2103_024:0276a19": "古。尋思惋愴倍不自勝。未由喭執申世哀",
    "T52n2103_024:0276a20": "歎。謹裁白書投筆哽猥。弟子劉之遴頓首和",
    "T52n2103_024:0276a21": "南。",
    "T52n2103_024:0276a22": "東陽金華山栖志劉孝標",
    "T52n2103_024:0276a23": "[0276a23] 夫鳥居山上層巢木末。魚潛淵下窟穴&#x57FF;",
    "T52n2103_024:0276a24": "沙。豈好異哉。蓋性其然也。故有忽白璧而",
    "T52n2103_024:0276a25": "樂垂綸。負玉鼎而要卿相。行藏紛&#x7CFA;顯晦踳",
    "T52n2103_024:0276a26": "駁。無異火炎水流圓動方息。斯則廟堂之與",
    "T52n2103_024:0276a27": "江海。蓬戶之與金閨。並然其所然。悅其所悅。",
    "T52n2103_024:0276a28": "焉足毛衣瘡痏在其間哉。予生自原野。善",
    "T52n2103_024:0276a29": "畏難狎。心駭雲臺朱屋。望絕高蓋青組。且霑",
    "T52n2103_024:0276b01": "濡霧露彌願閑逸。每思濯清瀨息椒丘。寤寐",
    "T52n2103_024:0276b02": "永懷其來尚矣。蚓專噬壤民欲天從。爰洎二",
    "T52n2103_024:0276b03": "毛得居巖穴。所居東陽郡金華山。東陽實會",
    "T52n2103_024:0276b04": "稽西部。是生竹箭。山川秀麗&#x7690;澤坱&#x6B1D;。若其",
    "T52n2103_024:0276b05": "群&#x5CEF;疊起則接漢連霞。喬林布濩則春青冬",
    "T52n2103_024:0276b06": "綠。迴溪泱流則十仞洞底。膚寸雲合必千里",
    "T52n2103_024:0276b07": "雨散。信卓犖爽塏。神居奧宅。是以帝鴻遊斯",
    "T52n2103_024:0276b08": "鑄鼎。雨師寄此乘煙。故澗勒赤松之名。山貽",
    "T52n2103_024:0276b09": "縉雲之號。近代江治中奮迅&#x57FF;滓王徵士。",
    "T52n2103_024:0276b10": "高拔風塵。龍盤鳳栖。咸萃茲地。良由碧湍素",
    "T52n2103_024:0276b11": "石可致幽人者哉。金華山古馬鞍山也。蘊靈",
    "T52n2103_024:0276b12": "藏聖列名仙諜。左元放稱此山云。可免洪",
    "T52n2103_024:0276b13": "水五兵。可合神丹九轉。金華之首有紫巖",
    "T52n2103_024:0276b14": "山。山色紅紫因以為稱。靡迤坡陀下屬深",
    "T52n2103_024:0276b15": "渚。巑岏隱嶙上虧日月。登自山麓漸高漸",
    "T52n2103_024:0276b16": "峻。路&#x9008;隘險魚貫而昇。路側有絕澗閤閜",
    "T52n2103_024:0276b17": "哮豁。俯窺木杪。焦原石邑匪獨危懸。至山",
    "T52n2103_024:0276b18": "將半便有廣澤大川。&#x7690;陸隱脤。予之葺宇實",
    "T52n2103_024:0276b19": "在斯焉。所居三面迴山。周遶有象郛。郭前",
    "T52n2103_024:0276b20": "則平野蕭條。目極通望東。西帶二澗四時飛",
    "T52n2103_024:0276b21": "流泉。清瀾微&#x9714;滴瀝生響。白波跳沫&#x6C79;涌成",
    "T52n2103_024:0276b22": "音。漕瀆引流交渠綺錯。懸溜瀉於軒甍。",
    "T52n2103_024:0276b23": "激湍迴於階砌供帳無綆汲。盥漱息瓶匜。",
    "T52n2103_024:0276b24": "楓[木*虛]椅櫪之樹。梓柏桂樟之木。分形異色",
    "T52n2103_024:0276b25": "千族萬種。結朱實包綠&#x83D3;。杌白蔕抽紫莖。",
    "T52n2103_024:0276b26": "橚樉苯[卄/尊]捎。風鳴籟垂條&#x6AE9;戶布葉。房櫳",
    "T52n2103_024:0276b27": "中谷澗濱。花&#x8602;攢列至於青春受謝。萍生",
    "T52n2103_024:0276b28": "泉動則有都梁含馥。壞香送芬。長樂負霜。",
    "T52n2103_024:0276b29": "宜男贙露。芙蕖紅華照水。&#x7690;蘇縹葉從風。",
    "T52n2103_024:0276c01": "憑軒永眺蠲憂忘疾。丘阿陵曲眾藥灌叢。地",
    "T52n2103_024:0276c02": "髓抗莖山筋抽節。金鹽重於素璧。五豉貴",
    "T52n2103_024:0276c03": "於明珠。可以養性銷痾還年駐色。不藉崔",
    "T52n2103_024:0276c04": "文黃散。勿用負局紫丸。翾翾翔鳥風胎雨",
    "T52n2103_024:0276c05": "鷇。綠翼紅毛素羽翠鬣。肅肅切羽關關好",
    "T52n2103_024:0276c06": "音。馴狎園池旅食&#x9DC4;鶩。若迺[云*鳥]日伺辰響",
    "T52n2103_024:0276c07": "類鍾鼓。鳴蚿候曙聲象琴瑟。玄&#x7328;薄霧清",
    "T52n2103_024:0276c08": "囀。飛[狂-王+吾]乘煙永吟。嘈囋[颱-台+劉]喨悅心娛耳。諒",
    "T52n2103_024:0276c09": "所以跨躡管籥韜軼笙簧。宅東起招提寺。背",
    "T52n2103_024:0276c10": "巖面壑層軒引景。邃宇臨空博敝閑虛。納",
    "T52n2103_024:0276c11": "祥生白左睠右睇。仁智所居。故碩德名僧振",
    "T52n2103_024:0276c12": "錫雲萃。調心七覺詆訶五塵。郁烈戒香浴滋",
    "T52n2103_024:0276c13": "定水。至於熏鑪夜爇法鼓旦聞。予跕屣摳",
    "T52n2103_024:0276c14": "衣。躬行頂禮。詢道哲人飲和至教。每聞此河",
    "T52n2103_024:0276c15": "紛梗彼岸永寂。熙熙然若登春臺而出宇宙。",
    "T52n2103_024:0276c16": "唯善是樂。豈伊徒言。寺東南有道觀亭。亭崖",
    "T52n2103_024:0276c17": "側下望雲雨。蕙樓蘭榭隱曖林篁。飛觀烈",
    "T52n2103_024:0276c18": "錢玲瓏煙霧。日止&#x5374;粒之氓。歲次祈仙之",
    "T52n2103_024:0276c19": "客。餌星髓吸流霞。將乃雲衣霓裳乘龍馭鶴。",
    "T52n2103_024:0276c20": "觀下有石井。聳跱中澗。彫&#x787A;刻削頗類人",
    "T52n2103_024:0276c21": "工。躍流潀瀉渀涌泱咽。電擊雷吼駭目驚",
    "T52n2103_024:0276c22": "魂。寺觀前皆植脩竹。檀欒蕭飋被陵緣",
    "T52n2103_024:0276c23": "阜。竹外則有良田。區畛通接山泉膏液。&#x6B1D;潤",
    "T52n2103_024:0276c24": "肥腴。鄭白決漳莫之能擬。致紅粟流溢鳧雁",
    "T52n2103_024:0277a01": "充厭。春鱉旨檀碧&#x9DC4;。冬蕈味珍霜鵽。縠",
    "T52n2103_024:0277a02": "巾取於丘嶺。短褐出自中園。莞蔣逼側池",
    "T52n2103_024:0277a03": "湖。菅蒯駢填原隰養給之資生生所用。無不",
    "T52n2103_024:0277a04": "阜實蕃籬充牣崖巘。歲始年季農隙時。閑",
    "T52n2103_024:0277a05": "濁醪初醞清觴新。熟則田家有野老。提壺",
    "T52n2103_024:0277a06": "共至。班荊林下陳鐏置爵。酒酣耳熱屢舞",
    "T52n2103_024:0277a07": "讙呶。晟論箱庾高談穀稼。嗢噱謳歌舉杯相",
    "T52n2103_024:0277a08": "挹。人生樂耳。此歡豈訾。若夫蠶而衣耕而",
    "T52n2103_024:0277a09": "食。日出而作日入而息。晚食當肉無事為貴。",
    "T52n2103_024:0277a10": "不求於世不忤於物。莫辨榮辱匪知毀譽。浩",
    "T52n2103_024:0277a11": "&#x862F;天地之間。心無怵惕之警。豈與嵇生齒劍",
    "T52n2103_024:0277a12": "楊子墜閣較其優劣者哉。",
    "T52n2103_024:0277a13": "與徐僕射領軍述役僧書",
    "T52n2103_024:0277a14": "陳釋真觀",
    "T52n2103_024:0277a15": "[0277a15] 泉亭光顯寺釋真觀。致書領軍檀越。竊聞。",
    "T52n2103_024:0277a16": "四依開士。匡正法於將頹。十地高人。秉玄文",
    "T52n2103_024:0277a17": "於已絕。能使崛山遺跡無虧宴坐之風。祇樹",
    "T52n2103_024:0277a18": "餘苗得肆經行之道。伏見今者皇華奉宣嚴憲",
    "T52n2103_024:0277a19": "凡是僧尼之類。不書名籍之者。並令捐茲法",
    "T52n2103_024:0277a20": "戒就此黎民。去彼伽藍歸其里閈。既普天之",
    "T52n2103_024:0277a21": "下莫匪王臣。正當僶俛恭承鞠躬祇奉。但愚",
    "T52n2103_024:0277a22": "情所謂竊或疑焉。自佛法肇興千有餘載。流",
    "T52n2103_024:0277a23": "轉此地數百年間。濟濟僧徒一何為盛。雖復",
    "T52n2103_024:0277a24": "市朝亟改風化頻移。慧炬常明戒香恒馥。其",
    "T52n2103_024:0277a25": "為福利難可勝言。所現靈祥聞諸史傳。至如",
    "T52n2103_024:0277a26": "浮圖和上曜彩鄴中。高座法師流芳鞏雒。或",
    "T52n2103_024:0277a27": "復昆明池內識劫燒之餘灰。長沙寺裏感碎",
    "T52n2103_024:0277a28": "身之遺蔭道開入境仙人之星乃出。法成去",
    "T52n2103_024:0277a29": "世紺馬之瑞爰浮。乃有青目赤髭黃眸白足。",
    "T52n2103_024:0277b01": "連眉表稱大耳傳名。莫不定水淵澄義峰山",
    "T52n2103_024:0277b02": "&#x7AEA;。汪汪道望。類迦葉之高蹤。肅肅威儀。似頞",
    "T52n2103_024:0277b03": "鞞之清行。頃年訛替乃日澆漓。而正法洪基",
    "T52n2103_024:0277b04": "猶應未殄。忽復違其本志奪彼前心。莫不仰",
    "T52n2103_024:0277b05": "高殿而酸傷辭舊房而悽楚。依依法座重反",
    "T52n2103_024:0277b06": "何期。戀戀禪門再還無日。乃非岐路。而有分",
    "T52n2103_024:0277b07": "袂之悲。雖異河梁。遂結言離之痛。若以不繼",
    "T52n2103_024:0277b08": "名籍為其深罪。延茲咎累亦可哀矜。夫出俗",
    "T52n2103_024:0277b09": "之人務應修道。許其方外之禮。不拘域中之",
    "T52n2103_024:0277b10": "節。或有不貫名籍無關簿領。並皆遊方採",
    "T52n2103_024:0277b11": "聽。隨處利安望剎為居臨中告飯。或頭陀林",
    "T52n2103_024:0277b12": "下。或蘭若巖阿。如此之流寧容繼屬。若勝業",
    "T52n2103_024:0277b13": "不全清禁多毀。宜應休道此事誠然。而持犯",
    "T52n2103_024:0277b14": "難知聖凡相濫。譬菴羅之果生熟難分。雪山",
    "T52n2103_024:0277b15": "之藥真偽難辯。忽使崑峰之上玉石同焚。大",
    "T52n2103_024:0277b16": "澤之中龍蛇等斃。何期惜也。吁可傷哉。又其",
    "T52n2103_024:0277b17": "割愛辭親披緇剪髮。既無僕使永絕妻拏。或",
    "T52n2103_024:0277b18": "老病之年。單貧之士。皆憑子弟還相養衛。如",
    "T52n2103_024:0277b19": "其一朝雨散。便溘死溝渠。遂有赴浚壑而",
    "T52n2103_024:0277b20": "投身。縊長繩而殞。命雖復汨羅之痛匹此猶",
    "T52n2103_024:0277b21": "輕。荒谷之悲方斯未重。且復奇才絕學並寄",
    "T52n2103_024:0277b22": "後生。聽講誦經咸資晚秀。所以須陀得戒猶",
    "T52n2103_024:0277b23": "是幼童身子揚名差非耆老。如斯之類若並",
    "T52n2103_024:0277b24": "翻緇。恐此法門便無紹繼。梵輪絕矣。精舍空",
    "T52n2103_024:0277b25": "焉。若八陣未休四郊多壘。前驅所寄後殿斯",
    "T52n2103_024:0277b26": "憑。愚謂此人殆成無用。若必有拔拒投石",
    "T52n2103_024:0277b27": "之能。索鐵申鉤之力。則並從軍募久預長",
    "T52n2103_024:0277b28": "驅。儻復尚服緇衣猶居寺宇。則是習勇心薄",
    "T52n2103_024:0277b29": "樂道情深。若非衛玠之清羸。便同孟昶之浮",
    "T52n2103_024:0277c01": "怯。既不便弓馬徒勞行陣。雖復身披甲冑還",
    "T52n2103_024:0277c02": "想法衣。手執干戈猶疑錫杖。必當遙聞戰鼓",
    "T52n2103_024:0277c03": "色變心驚。遠望軍麾魂飛氣懾。將恐有沮都",
    "T52n2103_024:0277c04": "護之威。無益二師之勇。若謂不輸王課靡助",
    "T52n2103_024:0277c05": "國儲。所以普使收其賦斂。但浮遊之屬萍迸",
    "T52n2103_024:0277c06": "蓬飛。散誕之流且貧終窶。鄉里既無田宅。京",
    "T52n2103_024:0277c07": "師又闕主人。納屨則兩踵併穿。斂衿則雙",
    "T52n2103_024:0277c08": "肘皆現。觀董生之百結尚覺輕華。見顏子之",
    "T52n2103_024:0277c09": "一簞更疑豐飽。求朽壤以為藥。寧識紫丸服",
    "T52n2103_024:0277c10": "糞掃而為衣。豈逢黃絹貨財之禮。此則無從",
    "T52n2103_024:0277c11": "懷璧之愆。信哉應免。若令其在道。猶可分衛",
    "T52n2103_024:0277c12": "自資。遂使還民便是&#x7CC7;糧莫寄。伏惟皇朝御",
    "T52n2103_024:0277c13": "曆齊聖欽明。繼踵軒羲比肩炎昊。握鏡之風",
    "T52n2103_024:0277c14": "彌遠。垂衣之化方深。兼復梁棟三寶敷弘十",
    "T52n2103_024:0277c15": "善。昔漢明靈感止夢金人。晉武覆修纔招",
    "T52n2103_024:0277c16": "玉像。用今方古彼有慚焉。或深經是護等仙",
    "T52n2103_024:0277c17": "預大王。&#x73E4;塔斯成類無憂國主。明揚仄陋。",
    "T52n2103_024:0277c18": "信巢父之清虛。徵聘漁畋。許嚴生之高尚。",
    "T52n2103_024:0277c19": "愚謂絓預今者免首僧尼。若已離法衣無",
    "T52n2103_024:0277c20": "遵道業。或常居邸肆恒處田園。並依民例宜",
    "T52n2103_024:0277c21": "從策使。如其禪誦知解蔬素清虛。或宣唱有",
    "T52n2103_024:0277c22": "功梵聲可錄。或繕修塔廟建造經書。救濟在",
    "T52n2103_024:0277c23": "心聽習為務。乃至羸老之屬。貧病之流。幸於",
    "T52n2103_024:0277c24": "編戶無所堪用。並許停寺仍上僧籍。必望十",
    "T52n2103_024:0277c25": "城之&#x73E4;或出荊山。百步之中時逢芳草。於是",
    "T52n2103_024:0277c26": "寺斷流俗之僧。眾無餔酒之客。六時翹請。",
    "T52n2103_024:0277c27": "常以國界為心。三業精修。必用君王為本。豈",
    "T52n2103_024:0277c28": "不幽明踴躍人鬼忻歡。冥力護持善緣扶助。",
    "T52n2103_024:0277c29": "然後二儀交泰六氣調和。征馬息鞍軍旗卷",
    "T52n2103_024:0278a01": "&#x65BE;。邊荒入附。無待丹水之師。玉帛來朝還",
    "T52n2103_024:0278a02": "想稽山之集。何期樂矣。實可忻哉。儻復彊場",
    "T52n2103_024:0278a03": "不虞軍資有闕。薄須費計伏聽徵求。仰唯",
    "T52n2103_024:0278a04": "領軍檀越。外則探賾典墳。內則鉤深經論。才",
    "T52n2103_024:0278a05": "高帷幄寄重鹽梅。必願降意芻蕘留心正法。",
    "T52n2103_024:0278a06": "微惠研詳薄垂觀覽。如其一毫可採深悕。曲",
    "T52n2103_024:0278a07": "為矜論。無使蘭艾同鋤薰蕕俱氣。庶得仙人",
    "T52n2103_024:0278a08": "范裏更轉法輪。長者園中還鋪講席。則匡維",
    "T52n2103_024:0278a09": "之德。比恒岱而齊高。擁護之功。似滄溟而",
    "T52n2103_024:0278a10": "共廣。橫此&#x5FD3;煩彌增悚惕。",
    "T52n2103_024:0278a11": "諫仁山深法師罷道書陳徐陵",
    "T52n2103_024:0278a12": "[0278a12] 竊聞。出家閑曠猶若虛空。在俗籠樊比於牢",
    "T52n2103_024:0278a13": "獄。非但經有明文。亦自世間共見。瞥聞法師",
    "T52n2103_024:0278a14": "覆彼舟航。趣返緇衣之務。此為目下之英奇。",
    "T52n2103_024:0278a15": "非久長之深計。何以知然。從苦入樂。未知樂",
    "T52n2103_024:0278a16": "中之樂。從樂入苦。方知苦中之苦。弟子素以",
    "T52n2103_024:0278a17": "法師雖無曩舊。相知已來亦復不&#x758E;。夫良藥",
    "T52n2103_024:0278a18": "必自無甘。忠諫者決乎逆耳。倚見其僻是以",
    "T52n2103_024:0278a19": "不忍不言。且三十年中造莫大之業如何一",
    "T52n2103_024:0278a20": "旦捨已成之功孰為可惜。敬度高懷。未解深",
    "T52n2103_024:0278a21": "意。將非帷幄之策。欲集留侯。形類臥龍",
    "T52n2103_024:0278a22": "遠求葛氏。黃石兵法寧可再逢。三顧茅廬",
    "T52n2103_024:0278a23": "無由兩遇。封爵五等唯見不逢。中閤外門難",
    "T52n2103_024:0278a24": "朱易白。鳴笳鳳管非有或聞。舞女歌姬空勞",
    "T52n2103_024:0278a25": "反翫。覓之者等若牛毛。得之者譬猶牛角。以",
    "T52n2103_024:0278a26": "此之外何所窺窬。法師今若退轉。未必有一",
    "T52n2103_024:0278a27": "稱心。交失現前十種大利。何者。佛法不簡細",
    "T52n2103_024:0278a28": "流。入者則尊歸依則貴。上不朝天子。下不讓",
    "T52n2103_024:0278a29": "諸侯。獨翫世間無為自在。其利一也。身無執",
    "T52n2103_024:0278b01": "作之勞。口&#x98E1;香積之飯。心不妻妾之務。身飾",
    "T52n2103_024:0278b02": "芻摩之衣。朝無踐境之憂。夕不千里之苦。俯",
    "T52n2103_024:0278b03": "仰優遊寧不樂哉。其利二也。躬無任重居必",
    "T52n2103_024:0278b04": "方城。白壁朱門理然致敬。夜琴晝瑟是自娛",
    "T52n2103_024:0278b05": "懷。曉筆暮詩論情頓足。其利三也。假使棘生",
    "T52n2103_024:0278b06": "王路橋化長溝。巷吏門兒何因仰喚。寸絹不",
    "T52n2103_024:0278b07": "輸官庫斗米。不進公倉庫部倉司。豈須求及",
    "T52n2103_024:0278b08": "其利四也。門前擾擾我且安眠。巷裏云云余",
    "T52n2103_024:0278b09": "無驚色。家休小大之調。門停強弱之丁。入出",
    "T52n2103_024:0278b10": "隨心往還自在。其利五也。出家無當之僧。猶",
    "T52n2103_024:0278b11": "勝在俗之士。假使心存殺戮。手無斷命之愆。",
    "T52n2103_024:0278b12": "密裏通情決勝酌然。嬌俗如斯煩垢萬倍",
    "T52n2103_024:0278b13": "勝於白衣。一入愛河永沈無出。其利六也。聽",
    "T52n2103_024:0278b14": "鍾聲而致敬。尋香馥以生心。朝&#x89A9;尊儀暮披",
    "T52n2103_024:0278b15": "寶軸。剎那之善逐此而生。水渧微功漸盈大",
    "T52n2103_024:0278b16": "器。未知因緣果報。善惡皎然。就此而言。其利",
    "T52n2103_024:0278b17": "難陳矣。假使達相白衣。猶有埃塵之務。縱令",
    "T52n2103_024:0278b18": "遙寄彈指遠近低頭。形去心留身移意往。閡",
    "T52n2103_024:0278b19": "有者得如此。貧苦者永無因。近在目前不言",
    "T52n2103_024:0278b20": "可見。其利七也。山間樹下故自難期。枕石漱",
    "T52n2103_024:0278b21": "流實為希有。猶斯之類不可思議。如此者難",
    "T52n2103_024:0278b22": "逢。一心人希遇。法師未能不學。交習聰勝",
    "T52n2103_024:0278b23": "之因。一旦退心於理邈矣。其利八也。開織成",
    "T52n2103_024:0278b24": "之帙。見過去之因。摛琉璃之卷。驗當來之果。",
    "T52n2103_024:0278b25": "識因識業不以為愆。知福知報何由作罪。",
    "T52n2103_024:0278b26": "上無舟&#x6A9D;。交見沒溺之悲。下失浮囊。則有沈",
    "T52n2103_024:0278b27": "身之患。其利九也。曠濟群品為天人之師。水",
    "T52n2103_024:0278b28": "陸空行皆所尊貴。言必闍梨和上。書輒致",
    "T52n2103_024:0278b29": "敬和南。遠近嗟詠貴賤顒仰。法師今必退轉。",
    "T52n2103_024:0278c01": "立成可驗。纔脫袈裟。逢人輒稱汝我。始解",
    "T52n2103_024:0278c02": "偏袒姓名便亦可呼。平交故自不論。下劣者",
    "T52n2103_024:0278c03": "亦恐不讓。薄言稱已榻席懸異從來。小得自",
    "T52n2103_024:0278c04": "在便以君為題封。若不屈膝斂眉自達無因。",
    "T52n2103_024:0278c05": "俯仰承迎未閑合度。如此專專何由可與。其",
    "T52n2103_024:0278c06": "利十也。略言十事空失此機。其間深道寧容",
    "T52n2103_024:0278c07": "具述。仰度仁者。心居魔境為魔所迷。意附邪",
    "T52n2103_024:0278c08": "途受邪易性。假使眉如細柳何足關懷。頰似",
    "T52n2103_024:0278c09": "紅桃詎能長久。同衾分枕。猶有長信之悲。坐",
    "T52n2103_024:0278c10": "臥忘時。不免秋胡之怨。洛川神女尚復不惑",
    "T52n2103_024:0278c11": "東阿。世上斑姬何關君事。夫心者面焉。若",
    "T52n2103_024:0278c12": "論繾綣則共氣共心。一過纏綿則連宵厭起。",
    "T52n2103_024:0278c13": "法師未通返照安悟賣花。未得他心那知彼",
    "T52n2103_024:0278c14": "意。嗚呼桂樹遂為巨火所焚。可惜明珠乃受",
    "T52n2103_024:0278c15": "淤&#x57FF;埋沒。弟子今日橫諮。必為法師所哂。",
    "T52n2103_024:0278c16": "世上白衣何訾何限。且一人退道而不安危。",
    "T52n2103_024:0278c17": "推此而言實成難解。譬如瓦礫盈路人所不",
    "T52n2103_024:0278c18": "驚。片子黃金萬夫息步。正言法師入道之功",
    "T52n2103_024:0278c19": "已備。染俗之法未加。何異金博赤銅銀換",
    "T52n2103_024:0278c20": "鉛錫。可悲可惜猶可優量能忍難忍。方知其",
    "T52n2103_024:0278c21": "最願棄俗事務息塵勞。正念相應行志兩全。",
    "T52n2103_024:0278c22": "薄加詳慮更可思惟。悔之在前無勞後恨。如",
    "T52n2103_024:0278c23": "弟子算遠即十數年。中決知惻愴。近即三五",
    "T52n2103_024:0278c24": "歲內空唱如何。萬恨萬悲寧知遠及。自誤自",
    "T52n2103_024:0278c25": "惜永棄一生。乃知斷絃可續情去難留。或若",
    "T52n2103_024:0278c26": "火裏生花可稱希有。迷人知返去道不遙。幸",
    "T52n2103_024:0278c27": "速推排急登正路。法師非是無知。遂為愚者",
    "T52n2103_024:0278c28": "所迷。類似阿難便為魔之所嬈。猶須承三寶",
    "T52n2103_024:0278c29": "之力制彼群凶。&#x7AEA;波若之幢天魔自&#x6B35;。若此",
    "T52n2103_024:0279a01": "言旨當即便寄棄芻蕘。若不會高懷幸停",
    "T52n2103_024:0279a02": "深怪耳。",
    "T52n2103_024:0279a03": "諫周祖沙汰僧表釋曇積",
    "T52n2103_024:0279a04": "[0279a04] 僧曇積白。皇帝大檀越。德握乾坤心懸白",
    "T52n2103_024:0279a05": "日。照燭無私之道。卷舒不測之化。能威臨皂",
    "T52n2103_024:0279a06": "白悲及僧尼。控引玄綱示之出路。欲使清昇",
    "T52n2103_024:0279a07": "練行顯&#x8FF9;於明時。寡德沙門恥還於素俗。爰",
    "T52n2103_024:0279a08": "降明詔責其試藝。頒下諸州問其課業。竊惟",
    "T52n2103_024:0279a09": "入道多端諒非一揆。依相驗人有五理不足。",
    "T52n2103_024:0279a10": "何者。或有僧尼生年在寺節儉自居。願行要",
    "T52n2103_024:0279a11": "心不犯諸禁。燒香旋塔頂禮慇勤。合掌低頭",
    "T52n2103_024:0279a12": "忘寢以食。但受性愚鈍於讀誦無緣。習學至",
    "T52n2103_024:0279a13": "苦而不得一字。今量所告意須文誦聰者為",
    "T52n2103_024:0279a14": "是。重審試僧不退。實行為是。正意偏望取其",
    "T52n2103_024:0279a15": "明決。且實而不聰。行之本也。聰而不實。智",
    "T52n2103_024:0279a16": "之相也。若用為有業。是不求備於一人。若實",
    "T52n2103_024:0279a17": "為非僧。便責知於滿足。大覺智慧不可思議。",
    "T52n2103_024:0279a18": "諸所為法天人頂受。況在凡夫輒思改易。群",
    "T52n2103_024:0279a19": "聖自言種種神變。於斯大法不能加減。大人",
    "T52n2103_024:0279a20": "出世識本知機。巧妙多方化人以漸。眾生根",
    "T52n2103_024:0279a21": "行各各不同。令聖說經互差不一。內外相通",
    "T52n2103_024:0279a22": "亦無乖異。又如孔子領徒三千達者七十有",
    "T52n2103_024:0279a23": "二。昇堂入室莫過數人。自餘已外豈容斥逐。",
    "T52n2103_024:0279a24": "今州郡縣各有學生。德及顏淵詎幾人也。",
    "T52n2103_024:0279a25": "可以不及顏淵廢郡不立。可以無德頑僧並",
    "T52n2103_024:0279a26": "令還俗。不及顏淵者猶勝於野人。無德頑僧",
    "T52n2103_024:0279a27": "者猶勝於外道。伏此二途。不足一也。或有專",
    "T52n2103_024:0279a28": "歸樹下擎錫持盂。望中而&#x98E1;正命自活。名聞",
    "T52n2103_024:0279a29": "頓捨利養無心。理觀除煩遂闕文誦。論其人",
    "T52n2103_024:0279b01": "入道則內業有餘。究其文解則相功不足。何",
    "T52n2103_024:0279b02": "必聚眾京華悉是德僧。孤拔林野咸非行士。",
    "T52n2103_024:0279b03": "故果有生熟。不可以色相而噉。人有出沒。不",
    "T52n2103_024:0279b04": "可以形名而取。敢自三思。不足二也。或有營",
    "T52n2103_024:0279b05": "經造像厲力積年。修補伽藍憂勤累歲。捨身",
    "T52n2103_024:0279b06": "濟物不以寒苦經心。施樂與人不以飢貧易",
    "T52n2103_024:0279b07": "志。但無聰力日誦不過一言。旦夕栖栖日讀",
    "T52n2103_024:0279b08": "不盈數紙。准其迴向則善不空施。徵其發趣",
    "T52n2103_024:0279b09": "則佛之真子。今無辜退俗。是枉濫行人直性",
    "T52n2103_024:0279b10": "頓非。不足三也。佛說僧是福田理難損抑。雖",
    "T52n2103_024:0279b11": "可年未形凡。而法服尊重。豈容朝施暮奪自",
    "T52n2103_024:0279b12": "加廌毀。愛惡無常。豈責其得失於一人之",
    "T52n2103_024:0279b13": "上。置不恒之式於十二&#x51B2;典。恐不合聖心甚",
    "T52n2103_024:0279b14": "乖大趣。上損慈悲下虧正化。唯畏後世相傳",
    "T52n2103_024:0279b15": "受誣僧之謗。不足四也。今大周大國。僧尼未",
    "T52n2103_024:0279b16": "幾。寺舍烈然有盈萬數。只應招延二部溢滿",
    "T52n2103_024:0279b17": "其間。動梵鳴鍾為國行道。方便窮其長短。曲",
    "T52n2103_024:0279b18": "覓愆非黜放還民。使棟梁空曠。若他方異國",
    "T52n2103_024:0279b19": "遠近聞知。疑謂求兵於僧眾之間。取地於塔",
    "T52n2103_024:0279b20": "廟之下。深誠可怪。但頑僧任役未足加兵。寺",
    "T52n2103_024:0279b21": "地給民豈能富國。染不頓除性由漸顯。一切",
    "T52n2103_024:0279b22": "眾生具諸煩惱。若頓遣圓修是滅佛法。匪直",
    "T52n2103_024:0279b23": "損身魔必得便。何者。一向純善精加供養。一",
    "T52n2103_024:0279b24": "向純惡退令還俗。此言所見深滅三寶。若&#x9E81;",
    "T52n2103_024:0279b25": "細等看魔難得便。何者純善退還成&#x9E81;。眾",
    "T52n2103_024:0279b26": "&#x9E81;之人猶生物善。經文道理莫問&#x9E81;細之行。",
    "T52n2103_024:0279b27": "唯不還俗終成佛子。進退三思。不足五也。貧",
    "T52n2103_024:0279b28": "道餘年賤質寄命關右。欽化承恩得存道業。",
    "T52n2103_024:0279b29": "是以呻吟策杖送此丹誠。&#x5FD3;&#x609E;之愆伏增戰",
    "T52n2103_024:0279c01": "越。敬白。",
    "T52n2103_024:0279c02": "菩薩戒弟子戴逵貽書與仙城禪師命禪",
    "T52n2103_024:0279c03": "師座下",
    "T52n2103_024:0279c04": "[0279c04] 竊以。渭清涇濁。共混潮宗之源。松長箭短。同",
    "T52n2103_024:0279c05": "秉堅貞之質。幸賴含靈五常。理宜範圍三教。",
    "T52n2103_024:0279c06": "是以闕里儒童。闡禮經於洙濟。苦縣迦葉。遷",
    "T52n2103_024:0279c07": "妙道於流沙。雖牢籠二儀。蓋限茲一世。豈如",
    "T52n2103_024:0279c08": "興正法於鹿苑。蕩妄想於鷲山。半滿既陳權",
    "T52n2103_024:0279c09": "實斯顯。誠教有淺深人無內外。禪師德聲遠",
    "T52n2103_024:0279c10": "振行高物表。攝受四依。因牧羊而成誦。負",
    "T52n2103_024:0279c11": "笈千里。歷龍宮而苞括。故能內貫九部。總",
    "T52n2103_024:0279c12": "雪山之祕藏。外該七略。備壁水之典墳。支",
    "T52n2103_024:0279c13": "遁天台之銘。竺真羅浮之記。曇賦七嶺汰詠",
    "T52n2103_024:0279c14": "三河。寶師妙折莊生璩公著論袁集。若吞雲",
    "T52n2103_024:0279c15": "夢如指諸掌。加以妙持淨戒如護明珠。善執",
    "T52n2103_024:0279c16": "律儀似臨懸鏡。稟羅云之密行。種賓頭之",
    "T52n2103_024:0279c17": "福田。撫挹定水便登覺觀。高蔭禪枝將逾喜",
    "T52n2103_024:0279c18": "捨。是以不遠瀟湘來儀&#x6C94;陸。植杖龍泉仍為",
    "T52n2103_024:0279c19": "精舍。迴車馬谷即創伽藍。鑿嶺安龕詎假聚",
    "T52n2103_024:0279c20": "沙。成塔因山構苑無勞。布金買地開士雲會。",
    "T52n2103_024:0279c21": "袂似華陰法侶朋衝。眾齊稷下。禪室晨興時",
    "T52n2103_024:0279c22": "芳杜若。支提暮啟暫入桃源。香山梵響。將阮",
    "T52n2103_024:0279c23": "嘯而相發。日殿妙音。與孫琴而齊韻。紫蓋貞",
    "T52n2103_024:0279c24": "松仍麾上辯。洪崖神井即瑩高心。故以才堪",
    "T52n2103_024:0279c25": "買山德邁同輦。崇峰景行牆仞懸絕。弟子業",
    "T52n2103_024:0279c26": "風鼓慮欲海沈形。洎渚宮淪覆將歷二紀。晝",
    "T52n2103_024:0279c27": "倦坐馳夜悲愕夢。未能忘懷彼我歸軫一乘",
    "T52n2103_024:0279c28": "遣蕩胸衿朗開三達。既念鼠&#x8645;彌傷鳥繫。",
    "T52n2103_024:0279c29": "昔在志學家傳賜書。五禮優柔三玄饜飫。頗",
    "T52n2103_024:0280a01": "絕韋編構述餘緒。爰登弱冠捃摭百家。及乎",
    "T52n2103_024:0280a02": "從仕留連文翰。雖未能採龍門而梯會稽。",
    "T52n2103_024:0280a03": "賦鷦鷯而&#x548F;鸚鵡。若求其一介。亦髣&#x9AF4;古人。",
    "T52n2103_024:0280a04": "但深悟聚泡情悲交臂。常欲蟬蛻俗解貪味",
    "T52n2103_024:0280a05": "真如。一日鄖城訊修隗館。屈膝情欣係襪遇",
    "T52n2103_024:0280a06": "同。進履未盡開襟遽嗟。飄忽尋望。拂衣世網",
    "T52n2103_024:0280a07": "脫屣牽絲。滄浪濯纓漢陰抱甕。行&#x98E1;九轉用",
    "T52n2103_024:0280a08": "遣幽憂。漸寤三空將登苦忍。仙梁視玉不",
    "T52n2103_024:0280a09": "廢從師。深澗折桃無妨請益。所希彌天勝氣",
    "T52n2103_024:0280a10": "乍詶鑿齒。雁門高論時答嘉賓。冬暖如春願",
    "T52n2103_024:0280a11": "珍清軌。室邇人遐彌軫禁帶。餘辭殘簡念",
    "T52n2103_024:0280a12": "無金玉。",
    "T52n2103_024:0280a13": "幽林沙門釋惠命詶書濟北戴先生",
    "T52n2103_024:0280a14": "[0280a14] 夫一真常湛。徼妙於是同玄。萬聖乘機。違順",
    "T52n2103_024:0280a15": "以之殊&#x8FF9;。是以西關明道東野談仁。雕朴改",
    "T52n2103_024:0280a16": "工有無異軫。今若括此二門原茲兩教。豈不",
    "T52n2103_024:0280a17": "歸宗三轉會入五乘。藉淺之深資權顯實。斯",
    "T52n2103_024:0280a18": "若池分四水始則殊名。海控八河終無別味。",
    "T52n2103_024:0280a19": "檀越幼挺奇才夙懷茂緒。華辭卓世雅致參",
    "T52n2103_024:0280a20": "玄。智涉五明學兼三教。益矣能忘。蹈顏生",
    "T52n2103_024:0280a21": "之逸軌。損之為道。慕李氏之玄蹤。雖復六經",
    "T52n2103_024:0280a22": "該廣百家繁富。聖賢異准儒墨分流。或事曠",
    "T52n2103_024:0280a23": "而文殷。或言高而義遠。莫不納如瓶受說似",
    "T52n2103_024:0280a24": "河傾。明鏡匪疲洪鍾任扣。子建挹以奇文。",
    "T52n2103_024:0280a25": "長卿恧其高趣。故雖秦楚分。",
    "T52n2103_024:0280a26": "[0280a26] 墟周梁改俗。白眉青眼。龜玉之價弗踰。栖",
    "T52n2103_024:0280a27": "鳳臥龍。魚水之交莫異。加以識瑩苦空志排",
    "T52n2103_024:0280a28": "塵俗。形雖廊廟器乃江湖。是以屬歎牽絲興",
    "T52n2103_024:0280a29": "言世網。辭同應陸調合張嚴。嗟朱火之遽傳。",
    "T52n2103_024:0280b01": "愍清波之速逝。方應濯足從道洗耳辭榮。九",
    "T52n2103_024:0280b02": "轉充虛四扉排疾。然後尋八正以味一真。解",
    "T52n2103_024:0280b03": "十纏而遣三患。斯之德也寧不至哉。貧道識",
    "T52n2103_024:0280b04": "鏡難清心塵易壅。定慚華水戒非草繫。才侔",
    "T52n2103_024:0280b05": "撤燭學謝傳燈。內有愧於德充。外無狎於人",
    "T52n2103_024:0280b06": "世。是以淹滯一丘寓形蓬柳。端居千仞託志",
    "T52n2103_024:0280b07": "筠松。測四序於風霜。候三旬於眺魄。至迺夜",
    "T52n2103_024:0280b08": "聞山鳥仍代九成。晝視遊魚聊追二子。蓽戶",
    "T52n2103_024:0280b09": "弊衿既在原非病朱門結駟亦於我如雲。",
    "T52n2103_024:0280b10": "所歎藤鼠易侵樹&#x7328;難靜。勞想鷲頭倦思&#x9DC4;",
    "T52n2103_024:0280b11": "足。至於林凋秋葉。曾無獨覺之明。谷響春鶯。",
    "T52n2103_024:0280b12": "終切寡聞之歎。忽承來問曲見光譽。幽氣若",
    "T52n2103_024:0280b13": "蘭清音如玉。誠復溢目致歡。而實撫膺多愧。",
    "T52n2103_024:0280b14": "雖識謝天池未辯北溟之說。而事同泥井慚",
    "T52n2103_024:0280b15": "聞東海之談。所冀伊人於焉好我。黃石匪遙",
    "T52n2103_024:0280b16": "結期明旦。白駒可縶用永終朝。善敬清猷",
    "T52n2103_024:0280b17": "時因素札。言不洗意報此何申。",
    "T52n2103_024:0280b18": "弔延法師亡書隋薛道衡",
    "T52n2103_024:0280b19": "[0280b19] 八月二十三日名和南。俗界無常。延法師遷",
    "T52n2103_024:0280b20": "化。情深悲怛不能已已。唯哀慕摧割當不可",
    "T52n2103_024:0280b21": "任。法師弱齡捨俗高蹈塵表。志度恢弘理識",
    "T52n2103_024:0280b22": "精悟。靈臺神宇可仰而不可窺。智海法源可",
    "T52n2103_024:0280b23": "涉而不可測。同夫明鏡屢照不疲。譬彼洪鍾",
    "T52n2103_024:0280b24": "有來斯應。往逢道喪玄維落紐。栖志幽巖確",
    "T52n2103_024:0280b25": "乎不拔。高位厚禮不能迴其慮。嚴威峻法未",
    "T52n2103_024:0280b26": "足懼其心。經行宴坐夷險莫二。戒德律儀始",
    "T52n2103_024:0280b27": "終如一。聖皇啟運像法重興。卓謂緇林&#x6B1D;為",
    "T52n2103_024:0280b28": "稱首。屈宸極之重。申師資之義。三寶由其弘",
    "T52n2103_024:0280b29": "護。二諦藉以宣揚。信足以追蹤澄什超邁安",
    "T52n2103_024:0280c01": "遠。而法柱忽傾仁舟遽沒。匪直悲纏四部。固",
    "T52n2103_024:0280c02": "亦酸感一人。師杖錫挈瓶夙承訓導。升堂入",
    "T52n2103_024:0280c03": "室具體而微。在三之情。理百恒慟。往矣奈何。",
    "T52n2103_024:0280c04": "無常奈何。疾礙不獲展慰。但深悲結。謹遣",
    "T52n2103_024:0280c05": "白書。慘愴不次。弟子薛道衡和南。"
}