{
    "T47n1960_006:0063a26": "釋淨土群疑論卷第六",
    "T47n1960_006:0063a28": "西都千福寺大德懷感撰",
    "T47n1960_006:0063a29": "問曰。為一切眾生求生淨土悉得生耶。為亦",
    "T47n1960_006:0063b01": "有不得生耶。若悉得生眾生界無窮。何因極",
    "T47n1960_006:0063b02": "樂國土有終盡日。阿彌陀佛有涅槃時。又花",
    "T47n1960_006:0063b03": "聚菩薩及山海慧菩薩不應發願。若有一眾",
    "T47n1960_006:0063b04": "生生阿彌陀佛國未盡。若我先生者我終不",
    "T47n1960_006:0063b05": "取正覺。亦不得言眾生生盡我最後生也。若",
    "T47n1960_006:0063b06": "有不令生者。何因五逆十惡誹謗正法罪之",
    "T47n1960_006:0063b07": "極重而得往生。何有罪人更過此者不得生",
    "T47n1960_006:0063b08": "也。又經言亦令一切眾生得生淨土。不得生",
    "T47n1960_006:0063b09": "者。應非眾生。又大悲世尊慈心普遍。何因獨",
    "T47n1960_006:0063b10": "隔一數。而不令其生耶。無限大悲有不平等",
    "T47n1960_006:0063b11": "過也。",
    "T47n1960_006:0063b12": "釋曰。此有二釋。一釋。一切眾生悉令得生。以",
    "T47n1960_006:0063b13": "佛大悲心無限量。等起慈心咸與利益。弘誓",
    "T47n1960_006:0063b14": "大願不簡怨親。故一切有情無不生也。若爾",
    "T47n1960_006:0063b15": "前所設難復云何通。答。雖盡令生而眾生志",
    "T47n1960_006:0063b16": "願種種差別。或不信正法。或樂著小乘。或愛",
    "T47n1960_006:0063b17": "處穢方。或大悲拔苦住茲穢土。拯救含生。或",
    "T47n1960_006:0063b18": "樂往生佗餘佛國修行供養。如是種種異行",
    "T47n1960_006:0063b19": "異心。不可並令俱生極樂。雖並得生無盡生",
    "T47n1960_006:0063b20": "者。譬如一切眾生皆有佛性。雖當成佛未必",
    "T47n1960_006:0063b21": "盡成。如也盡成眾生界盡。此亦如是。前義不",
    "T47n1960_006:0063b22": "妨。且觀一類樂生西方機緣略盡。菩薩發願",
    "T47n1960_006:0063b23": "如來滅度也。二釋。亦有不令生西方者。如經",
    "T47n1960_006:0063b24": "說言。應度者皆已度訖。又言。化緣既盡遷",
    "T47n1960_006:0063b25": "神涅槃。以此准知。約有緣說。不據一切眾生",
    "T47n1960_006:0063b26": "總論。雖佛廣大心盡眾生界。然其受化唯度",
    "T47n1960_006:0063b27": "有緣。故往生有終盡之機。如來有滅度之日。",
    "T47n1960_006:0063b28": "菩薩致最後往。觀音成補處之位也。故此往",
    "T47n1960_006:0063b29": "生之徒。非遍一切者也。",
    "T47n1960_006:0063c01": "問曰。既言淨土無女人。如何鼓音聲王陀羅",
    "T47n1960_006:0063c02": "尼經。說阿彌陀佛其國號曰清泰。聖王所住",
    "T47n1960_006:0063c03": "其城縱廣十千由旬。於中充滿剎利之種。父",
    "T47n1960_006:0063c04": "名月上轉輪聖王。其母名曰殊勝妙顏。子名",
    "T47n1960_006:0063c05": "月明。奉事弟子名無垢稱。智慧弟子名曰攬",
    "T47n1960_006:0063c06": "光。神足精勤名曰大化。魔王名曰無勝。提婆",
    "T47n1960_006:0063c07": "達多名曰寂意。若無女人如何有母耶。",
    "T47n1960_006:0063c08": "釋曰。今為三釋。一釋云。佛有受用身變化身。",
    "T47n1960_006:0063c09": "觀經說者。是受用身。鼓音聲王經說者。是變",
    "T47n1960_006:0063c10": "化身也。又受用身中化分段生死諸位菩薩。",
    "T47n1960_006:0063c11": "現胎生身有父母等。化變易位現化生身便",
    "T47n1960_006:0063c12": "無父母。二釋云。此父母城邑等並是諸功德",
    "T47n1960_006:0063c13": "法。如維摩經說。智度菩薩母。方便以為父等。",
    "T47n1960_006:0063c14": "亦以諸功德作種種人名。說種種法。如文殊",
    "T47n1960_006:0063c15": "師利於覺城東遇善財童子。此覺城東還是",
    "T47n1960_006:0063c16": "功德名也。此亦如是。以諸功德為父母等名",
    "T47n1960_006:0063c17": "也。言國清泰者。此顯如來最清淨法界也。性",
    "T47n1960_006:0063c18": "淨曰清。體寬稱泰。萬德依止故言國也。其",
    "T47n1960_006:0063c19": "城縱廣十千由旬者。此顯如來大圓鏡智也。",
    "T47n1960_006:0063c20": "其智具含十智。能有十力。因十度成故名十",
    "T47n1960_006:0063c21": "千由旬也。於中充滿剎利種者。剎利種王",
    "T47n1960_006:0063c22": "種也。鏡智之中有於法王恒沙功德諸法種",
    "T47n1960_006:0063c23": "子。故言充滿剎利種也。父名月上者。此金",
    "T47n1960_006:0063c24": "剛三昧也。夫月以破闇為能。三昧除惑為用",
    "T47n1960_006:0063c25": "也。轉輪聖王者。夫金輪王尊諸粟散。金剛喻",
    "T47n1960_006:0063c26": "定勝餘三昧也。殊勝妙顏者。夫一身之中顏",
    "T47n1960_006:0063c27": "面第一。六度之內般若稱尊。般若殊勝為大",
    "T47n1960_006:0063c28": "師之母也。子名月明者。佛喻於日。光明第一",
    "T47n1960_006:0063c29": "菩薩功德名之曰子。次稱月明也。奉事弟子",
    "T47n1960_006:0064a01": "名無垢稱者。此顯如來平等性智。常觀鏡智",
    "T47n1960_006:0064a02": "名為奉事。不與惑俱號無垢稱。智慧弟子名",
    "T47n1960_006:0064a03": "攬光者。此顯如來妙觀察智。一切諸法無不",
    "T47n1960_006:0064a04": "明了。故曰攬光。神足弟子名大化者。此顯如",
    "T47n1960_006:0064a05": "來成所作智。起身語意種種變現。故名神足。",
    "T47n1960_006:0064a06": "此三智也居鏡智之後名弟。從鏡智而生曰",
    "T47n1960_006:0064a07": "子也。魔王名無勝者。此顯如來大悲功德也。",
    "T47n1960_006:0064a08": "佛以大悲憐愍含識。常在生死拔苦有情。魔",
    "T47n1960_006:0064a09": "樂生死。故曰魔王。此大悲超二乘之悲上。故",
    "T47n1960_006:0064a10": "名無勝也。提婆達多名曰寂意者。煩惱喧動",
    "T47n1960_006:0064a11": "惱亂行人喻於調達。如來觀諸煩惱即是涅",
    "T47n1960_006:0064a12": "槃。故提婆達多名為寂也。此乃約諸功德。以",
    "T47n1960_006:0064a13": "立父母等名。非是淨土之中阿彌陀佛別有",
    "T47n1960_006:0064a14": "胎生父母也。三釋云。如悲華經等說。諸佛成",
    "T47n1960_006:0064a15": "道於淨穢土。所現成道種種不同。或有菩薩。",
    "T47n1960_006:0064a16": "於彼國生修菩薩行。即於彼國成等正覺。世",
    "T47n1960_006:0064a17": "界不變。名號與劫亦無有異。或有菩薩。於彼",
    "T47n1960_006:0064a18": "國土生。即於彼國成等正覺。世界不變。名號",
    "T47n1960_006:0064a19": "與劫更別立稱。或有菩薩。於彼國生修菩薩",
    "T47n1960_006:0064a20": "行。即於彼國成等正覺。當成佛時世界即變",
    "T47n1960_006:0064a21": "勝前世界。名號與劫悉皆改轉。如觀音授記",
    "T47n1960_006:0064a22": "經中具說。或有菩薩。於此世界生已。往他世",
    "T47n1960_006:0064a23": "界成等正覺。具如悲華經說。此並菩薩因中",
    "T47n1960_006:0064a24": "發願不同。故有如是差別。又如諸經中。或有",
    "T47n1960_006:0064a25": "菩薩。童子出家成等正覺。或有菩薩。納妻生",
    "T47n1960_006:0064a26": "子。棄捨五欲成等正覺。或有此世界生於中",
    "T47n1960_006:0064a27": "成道。有他世界生他世界成道。如法華經說。",
    "T47n1960_006:0064a28": "如龍女。於此娑婆世界畜生道生。後往南方",
    "T47n1960_006:0064a29": "無垢世界。捨彼女身即成男子。成等正覺。又",
    "T47n1960_006:0064b01": "花光如來是於胎生。於淨土中成等正覺。故",
    "T47n1960_006:0064b02": "經言。佛為王子時棄國捨世榮。於最末後身",
    "T47n1960_006:0064b03": "出家成佛道。以此准知。花光佛於他世界受",
    "T47n1960_006:0064b04": "於胎生。於淨土中成等正覺。若非胎生。寧為",
    "T47n1960_006:0064b05": "王子。棄國捨世榮也。今阿彌陀佛亦爾。於清",
    "T47n1960_006:0064b06": "泰國受彼胎生。於極樂國成等正覺也。",
    "T47n1960_006:0064b07": "問曰。如舍利弗大目連等。所得五通不越三",
    "T47n1960_006:0064b08": "千大千世界。如何生彼凡夫。即能下至見聞",
    "T47n1960_006:0064b09": "神通等。超過百千萬億諸佛世界。以此准知。",
    "T47n1960_006:0064b10": "往生淨土者。皆是大根大行菩薩往生。非是",
    "T47n1960_006:0064b11": "凡夫所能生也。",
    "T47n1960_006:0064b12": "釋曰。此義不定。不可以穢土聖人所得五通",
    "T47n1960_006:0064b13": "勝於淨土凡夫類也。只如北欝單越定報千",
    "T47n1960_006:0064b14": "年。何妨非想非非想天壽命八萬劫得有中",
    "T47n1960_006:0064b15": "夭之者。豈以天業報長。不許有中夭之壽。淨",
    "T47n1960_006:0064b16": "土亦爾。雖是凡夫。以受生業勝。或淨土報強",
    "T47n1960_006:0064b17": "乘佛本願。或託聖威靈。或資生緣好。或獲大",
    "T47n1960_006:0064b18": "乘妙定。緣此得通。勝此方聖。何所怪也。又五",
    "T47n1960_006:0064b19": "趣中陰將求受生。所得業通超二乘修得神",
    "T47n1960_006:0064b20": "通。何妨淨土眾生得通勝於此聖也。故經說",
    "T47n1960_006:0064b21": "言。聲聞獨覺無漏善根。不如初心始業菩薩",
    "T47n1960_006:0064b22": "有漏善根。",
    "T47n1960_006:0064b23": "問曰。未知往生西方眾生。為是分段生死。為",
    "T47n1960_006:0064b24": "是變易生死。",
    "T47n1960_006:0064b25": "釋曰。彼土菩薩八地已上一向是於變易生",
    "T47n1960_006:0064b26": "死。七地已還初果已上。或是分段。或是變易。",
    "T47n1960_006:0064b27": "直往三賢及十信等。皆唯分段。然壽命無量",
    "T47n1960_006:0064b28": "無邊阿僧祇劫。三十二相。真金色身虛無之",
    "T47n1960_006:0064b29": "身無極之體。五通自在微妙難思也。",
    "T47n1960_006:0064c01": "問曰。淨土之中既言無苦。未知三苦八苦之",
    "T47n1960_006:0064c02": "中。無何苦也。",
    "T47n1960_006:0064c03": "釋曰。若依小乘婆娑等說。佛身猶有三苦具",
    "T47n1960_006:0064c04": "足。八苦之中猶有五苦。謂生苦．老苦．病苦．",
    "T47n1960_006:0064c05": "死苦．五取蘊苦。唯無三苦。謂愛別離苦．怨憎",
    "T47n1960_006:0064c06": "會苦．求不得苦。以如來身十五界是有漏。謂",
    "T47n1960_006:0064c07": "五根．五塵．五識。三界通有漏及無漏。謂意",
    "T47n1960_006:0064c08": "界．法界．意識界。以是有漏身故。有生等五",
    "T47n1960_006:0064c09": "苦。然斷貪瞋癡等諸煩惱結。無三苦也。以愛",
    "T47n1960_006:0064c10": "別離苦是愛結。怨憎會苦是恚結。求不得苦",
    "T47n1960_006:0064c11": "是貪結。佛雖愍諸釋種為瑠璃王所誅。而非",
    "T47n1960_006:0064c12": "愛別離苦。調達出血。栴遮繫盂。火坑毒飯",
    "T47n1960_006:0064c13": "眾怨來集。非怨憎會苦也。聚落乞食空鉢而",
    "T47n1960_006:0064c14": "歸。遇飢饉世乞求不得。雖屬此事。非求不得",
    "T47n1960_006:0064c15": "苦也。大乘之中。以佛世尊五蘊十二處十八",
    "T47n1960_006:0064c16": "界皆是無漏故。涅槃經云。諸佛所師所謂法",
    "T47n1960_006:0064c17": "也。以法常故諸佛亦常。又言。捨無常色獲得",
    "T47n1960_006:0064c18": "常色。受想行識亦復如是。維摩經言。佛身無",
    "T47n1960_006:0064c19": "漏。諸漏已盡。如是等諸大乘經減言。佛身",
    "T47n1960_006:0064c20": "唯是無漏。三苦八苦唯是有漏。故諸佛身無",
    "T47n1960_006:0064c21": "諸苦也。十地已還凡夫已上有二釋。一釋云。",
    "T47n1960_006:0064c22": "三苦之中有行苦壞苦。八苦之中有一苦。謂",
    "T47n1960_006:0064c23": "五取蘊苦。以十地已還由受有漏變易分段",
    "T47n1960_006:0064c24": "諸報身故。又於行苦。有漏遷流是行苦也。諸",
    "T47n1960_006:0064c25": "有漏樂生時樂。住時樂壞時苦。故有壞苦也。",
    "T47n1960_006:0064c26": "彼無逼迫身心憂苦。唯無苦苦也。初受彼身。",
    "T47n1960_006:0064c27": "雖名為生。非眾苦所依。又無胎藏逼迫。無生",
    "T47n1960_006:0064c28": "苦。命極長遠無量無邊阿僧祇劫。縱令凡夫",
    "T47n1960_006:0064c29": "還入變易生死。究竟成佛無死苦。捨彼命願",
    "T47n1960_006:0065a01": "生穢土。救苦眾生。雖死非苦也。以心忻樂願",
    "T47n1960_006:0065a02": "捨報修慈悲故。此五蘊報從惑所生體是有",
    "T47n1960_006:0065a03": "漏。即五取蘊苦也。淨佛國土四大安穩無病",
    "T47n1960_006:0065a04": "苦。形無衰損。無老苦。勝友恒集無愛別離苦。",
    "T47n1960_006:0065a05": "惡人不生。無怨憎會苦。資緣無乏。無求不得",
    "T47n1960_006:0065a06": "苦。二釋云。極樂世界八苦同前。三苦之中唯",
    "T47n1960_006:0065a07": "有行苦。由受分段變易報故。雖有樂受以唯",
    "T47n1960_006:0065a08": "清淨。常恒相續無有間斷。究竟永證寂滅之",
    "T47n1960_006:0065a09": "樂。雖有少息而不生苦。非壞苦也。故彼淨土",
    "T47n1960_006:0065a10": "言無苦也。無苦苦壞苦也。",
    "T47n1960_006:0065a11": "問曰。既彼淨土雖無苦苦等。而猶有彼行苦",
    "T47n1960_006:0065a12": "等。如何得名為極樂也。",
    "T47n1960_006:0065a13": "釋曰。三苦之中唯有一苦。八苦之內亦唯有",
    "T47n1960_006:0065a14": "一苦。既三中無二。八中闕七。唯雖有餘一不",
    "T47n1960_006:0065a15": "名有苦。如涅槃經言。如河少水亦名無水。如",
    "T47n1960_006:0065a16": "食少鹽亦名無鹽。又如毘曇言。大海一渧須",
    "T47n1960_006:0065a17": "彌一塵。不可說言有山海也。今此亦爾。縱有",
    "T47n1960_006:0065a18": "少苦。不妨得名為極樂也。又逼迫不安。在身",
    "T47n1960_006:0065a19": "在心名為憂苦。彼土俱無名為極樂也。",
    "T47n1960_006:0065a20": "問曰。觀經言。分身化阿彌陀佛化觀世音大",
    "T47n1960_006:0065a21": "勢至。集極樂世界度苦眾生。彼土既云極樂。",
    "T47n1960_006:0065a22": "即應無苦眾生。何因乃言集極樂國度苦眾",
    "T47n1960_006:0065a23": "生耶。釋曰。今言度苦眾生者。為度自土苦",
    "T47n1960_006:0065a24": "眾生。為度他土苦眾生耶。",
    "T47n1960_006:0065a25": "答。通度自他土苦眾生。",
    "T47n1960_006:0065a26": "問曰。自土既無苦眾生。云何度自土苦眾生。",
    "T47n1960_006:0065a27": "他土雖有苦眾生。應須往彼度苦。何因乃集",
    "T47n1960_006:0065a28": "極樂。遠度他方苦耶。",
    "T47n1960_006:0065a29": "答。自國眾生雖無苦。然有二種生死分段變",
    "T47n1960_006:0065b01": "易有漏有為行苦之苦。如來同集為說妙法。",
    "T47n1960_006:0065b02": "令速出離二種生死成就法身。故名度苦。他",
    "T47n1960_006:0065b03": "國眾生或宜身往親自救拔。故分身佛遍滿",
    "T47n1960_006:0065b04": "十方。如此土眾生淨土業成臨命終化佛來",
    "T47n1960_006:0065b05": "迎往彼。或宜歸還遠為利益。故集本國遙拯",
    "T47n1960_006:0065b06": "沈淪。或言度苦眾生。化佛集自土中化諸菩",
    "T47n1960_006:0065b07": "薩。令興大悲心。捨自土樂。遣生他方行大悲",
    "T47n1960_006:0065b08": "行教化十方有緣眾生。故言集極樂國度苦",
    "T47n1960_006:0065b09": "眾生。如經論言。八地菩薩由多寂證真如理。",
    "T47n1960_006:0065b10": "不肯出定教化眾生。諸佛摩頂。勸令出定教",
    "T47n1960_006:0065b11": "化眾生。即其義也。故維摩經言。此土菩薩於",
    "T47n1960_006:0065b12": "諸眾生大悲堅固。又言。是人乃能捨清淨土。",
    "T47n1960_006:0065b13": "而來樂此多怨害處。",
    "T47n1960_006:0065b14": "問曰。阿彌陀經言。其國眾生無有眾苦。但受",
    "T47n1960_006:0065b15": "諸樂。未知八識之中幾有識種。而與樂受相",
    "T47n1960_006:0065b16": "應乎。",
    "T47n1960_006:0065b17": "釋曰。八識之中。七八兩識一類相續。緣境微",
    "T47n1960_006:0065b18": "細難可了知。縱處阿鼻地獄極苦之處。縱生",
    "T47n1960_006:0065b19": "三禪極樂之處。而此兩識唯與捨受相應。乃",
    "T47n1960_006:0065b20": "至佛果大圓鏡智平等性智相應淨識。亦唯",
    "T47n1960_006:0065b21": "恒與捨受相應。以此准知。極樂世界此七八",
    "T47n1960_006:0065b22": "識恒與捨受相應也。餘六轉識與三受相應。",
    "T47n1960_006:0065b23": "謂喜樂捨。在意與喜樂受相應。在五識與樂",
    "T47n1960_006:0065b24": "受相應。捨受通與一切相應。以稱讚淨土經",
    "T47n1960_006:0065b25": "言無有一切身心憂苦。唯有無量清淨喜樂。",
    "T47n1960_006:0065b26": "是故名為極樂世界。以此准知。淨土六識之",
    "T47n1960_006:0065b27": "中但無憂苦無妨有捨。以諸喜樂心後。至歇",
    "T47n1960_006:0065b28": "減位多皆與彼捨受相應。又彼捨受體非逼",
    "T47n1960_006:0065b29": "迫。善業所感。故得與彼捨受相應。又彼眾生",
    "T47n1960_006:0065c01": "起未至定及與中間禪第四靜慮已上諸定。",
    "T47n1960_006:0065c02": "如何不許與捨受相應。以此准知。雖名極樂",
    "T47n1960_006:0065c03": "亦得與其捨受相應也。若謂不然。彼亦不得",
    "T47n1960_006:0065c04": "與喜相應。以彼土名極樂界故。雖土名極樂",
    "T47n1960_006:0065c05": "而得與喜相應。何妨名極樂亦與捨受相應",
    "T47n1960_006:0065c06": "也。",
    "T47n1960_006:0065c07": "問曰。分段生死大智度論文等。言受蟲身肉",
    "T47n1960_006:0065c08": "身。大品經言。阿鞞跋致菩薩身中無八萬戶",
    "T47n1960_006:0065c09": "蟲。彼既有分段生死。故須有蟲身也。若有者。",
    "T47n1960_006:0065c10": "阿彌陀經言彼佛國土無三惡趣。復云何有",
    "T47n1960_006:0065c11": "八萬戶蟲。進退相違。如何解釋。",
    "T47n1960_006:0065c12": "釋曰。淨土眾生雖受分段。而無有彼八萬戶",
    "T47n1960_006:0065c13": "蟲。大智度論及大品經。說是蟲身據穢土說。",
    "T47n1960_006:0065c14": "且就穢土。色界諸天雖是凡夫。身中尚無八",
    "T47n1960_006:0065c15": "萬戶蟲。及三災起壞劫時末先壞三惡趣。爾",
    "T47n1960_006:0065c16": "時人中所受。於身猶自無有八萬戶蟲。以三",
    "T47n1960_006:0065c17": "惡趣先已壞盡。何況淨土清淨妙色身。雖是",
    "T47n1960_006:0065c18": "分段。而無有是諸蟲身也。",
    "T47n1960_006:0065c19": "問曰。何故稱讚淨土經說。西方去此世界過",
    "T47n1960_006:0065c20": "百千俱胝那庾多佛土。此即四遠之中。是於",
    "T47n1960_006:0065c21": "處遠。觀經乃言阿彌陀佛去此不遠。二文相",
    "T47n1960_006:0065c22": "違。請辨其義。",
    "T47n1960_006:0065c23": "釋曰。案極樂之邦去此世界百千俱胝那庾",
    "T47n1960_006:0065c24": "多佛土。誠為處遠。今言不遠。自有別義聊陳",
    "T47n1960_006:0065c25": "十釋以會斯文。一佛力不遠。二方便不遠。三",
    "T47n1960_006:0065c26": "應現不遠。四自心不遠。五守護不遠。六有緣",
    "T47n1960_006:0065c27": "不遠。七本願不遠。八來迎不遠。九往生不遠。",
    "T47n1960_006:0065c28": "十不放逸不遠。一佛力者。經言。以佛力故當",
    "T47n1960_006:0065c29": "得見彼。二方便者。經言。有異方便令汝得見。",
    "T47n1960_006:0066a01": "三應現者。經言。阿彌陀佛住立空中。四自心",
    "T47n1960_006:0066a02": "者。經言。是心作佛是心是佛。五守護者。經",
    "T47n1960_006:0066a03": "言。常來至彼行人之所。六有緣者。經言。有緣",
    "T47n1960_006:0066a04": "眾生皆悉得見。七本願者。經言。宿願力故。有",
    "T47n1960_006:0066a05": "憶想者必得成就。八來迎者。經言。與諸化佛",
    "T47n1960_006:0066a06": "來迎行人。九往生者。經言。如彈指頃即生彼",
    "T47n1960_006:0066a07": "國。十不放逸者。如涅槃經第三十卷云。夫放",
    "T47n1960_006:0066a08": "逸者。雖得近佛及佛弟子。猶名為遠。今但能",
    "T47n1960_006:0066a09": "專心不行放逸。即名近佛。不名遠也。以具斯",
    "T47n1960_006:0066a10": "十義名不遠也。",
    "T47n1960_006:0066a11": "問曰。觀經言。是心作佛。是心是佛。諸佛正遍",
    "T47n1960_006:0066a12": "知海從心想生。云何是心即能作佛也。",
    "T47n1960_006:0066a13": "釋曰。案唯識之理。心外無別法。萬法萬相皆",
    "T47n1960_006:0066a14": "是自心。故起信論言。心生諸法生。心滅諸法",
    "T47n1960_006:0066a15": "滅。維摩經言。隨其心淨即佛土淨。又言。心垢",
    "T47n1960_006:0066a16": "故眾生垢。心淨故眾生淨。故知萬法皆心變",
    "T47n1960_006:0066a17": "現。當用此心觀彼佛時。阿彌陀佛為本性相。",
    "T47n1960_006:0066a18": "眾生觀心緣彼如來。不能心外見佛真相。當",
    "T47n1960_006:0066a19": "觀心變作影像相。是影像相名曰相分。能觀",
    "T47n1960_006:0066a20": "之心是於見分。見相兩分皆不離於自證分。",
    "T47n1960_006:0066a21": "見分之力能現相分。故名是心作佛也。此相",
    "T47n1960_006:0066a22": "分即是自證分心。無別有體。故名是心是佛。",
    "T47n1960_006:0066a23": "欲觀如來一切功德。皆用自心所變影像。故",
    "T47n1960_006:0066a24": "名諸佛正遍知海從心想生也。或由心想修",
    "T47n1960_006:0066a25": "種種行。為萬德因名正遍知海從心想生。故",
    "T47n1960_006:0066a26": "賢護經第二初言。菩薩亦爾。一心善思見諸",
    "T47n1960_006:0066a27": "如來。見已即住。住已問義。解釋歡喜即能思",
    "T47n1960_006:0066a28": "惟。今此佛者從何所來。而我是身復從何出。",
    "T47n1960_006:0066a29": "觀彼如來竟無來處及以去處。我身亦爾。本",
    "T47n1960_006:0066b01": "無出處。豈有轉還。彼復應作如是思惟。今",
    "T47n1960_006:0066b02": "此三界唯心。是心有佛。何以故。隨彼心念還",
    "T47n1960_006:0066b03": "自見心。今我從心見佛。我心作佛。我心是佛。",
    "T47n1960_006:0066b04": "我心是如來。我心是我身。我心見佛。心不知",
    "T47n1960_006:0066b05": "心。心不見心。華嚴亦言。心如工畫師。畫種種",
    "T47n1960_006:0066b06": "五陰。一切世間中無法而不造。如心佛亦爾。",
    "T47n1960_006:0066b07": "如佛眾生然。心佛及眾生此三無差別。心有",
    "T47n1960_006:0066b08": "垢位名曰眾生。心純淨時名曰為佛。即其義",
    "T47n1960_006:0066b09": "也。",
    "T47n1960_006:0066b10": "問曰。觀經言。若見眉間白毫者。八萬四千相",
    "T47n1960_006:0066b11": "自然當見。云何得見無見頂相。",
    "T47n1960_006:0066b12": "釋曰。有釋者言。此無見頂相既名無見頂。實",
    "T47n1960_006:0066b13": "不可見。然言見八萬四千相者。此實除無見",
    "T47n1960_006:0066b14": "頂相。但見餘八萬三千九百九十九相。以少",
    "T47n1960_006:0066b15": "從多。總名為見。其實不見斯一相也。不爾名",
    "T47n1960_006:0066b16": "義遂即相違。如須彌被焚唯一塵在。大海將",
    "T47n1960_006:0066b17": "竭唯一渧在。不可說言有山海在。此亦如是",
    "T47n1960_006:0066b18": "總觀諸相。皆悉周遍。唯此一相不可觀見。不",
    "T47n1960_006:0066b19": "可說言不觀諸相。有釋言。此相雖復不同諸",
    "T47n1960_006:0066b20": "相。多分不見。名無見頂相。佛威神力加被眾",
    "T47n1960_006:0066b21": "生。於觀行中還復得見。然他受用身變化身",
    "T47n1960_006:0066b22": "等。從首至足皆為物現。令得瞻仰利益有情。",
    "T47n1960_006:0066b23": "他既不見。即無利益。何得名為他受用身。即",
    "T47n1960_006:0066b24": "應此之一相非他受用。為顯此相殊勝第一",
    "T47n1960_006:0066b25": "令物尊重。多不得見故。名無見頂相。復為眾",
    "T47n1960_006:0066b26": "生現斯眾相。令他受用尊重修者。何妨得見。",
    "T47n1960_006:0066b27": "如釋迦佛為剃除髮上令見頂。彼佛亦然。不",
    "T47n1960_006:0066b28": "可執文以取其義。即令一切眾生觀見此",
    "T47n1960_006:0066b29": "相。",
    "T47n1960_006:0066c01": "問曰。如觀經第九觀中。本欲觀阿彌陀佛身",
    "T47n1960_006:0066c02": "相光明。計作觀成。只合觀見阿彌陀佛。何因",
    "T47n1960_006:0066c03": "見阿彌陀佛。乃更得見十方諸佛耶。",
    "T47n1960_006:0066c04": "釋曰。此有三義。得見十方諸佛。一由諸佛功",
    "T47n1960_006:0066c05": "德悉皆同等。皆有自利利他化益平等。故觀",
    "T47n1960_006:0066c06": "一佛即見十方諸佛。故文殊般若說一行三",
    "T47n1960_006:0066c07": "昧云。能於一佛念念相續。即是念中能見過",
    "T47n1960_006:0066c08": "去未來現在諸佛。何以故。念一佛功德無量",
    "T47n1960_006:0066c09": "無邊。亦與無量諸佛功德無二。不思議佛法",
    "T47n1960_006:0066c10": "等無分別。皆乘一如成最正覺。悉具無量功",
    "T47n1960_006:0066c11": "德辯才。二釋。以見一佛得念佛三昧除障滅",
    "T47n1960_006:0066c12": "罪故。能通見十方佛也。三釋。阿彌陀佛光明",
    "T47n1960_006:0066c13": "遍照十方世界。因光得見十方佛也。般舟三",
    "T47n1960_006:0066c14": "昧經說。跋陀和菩薩請釋迦牟尼佛言。未來",
    "T47n1960_006:0066c15": "眾生云何得見十方諸佛。佛教令念阿彌陀",
    "T47n1960_006:0066c16": "佛。即見十方一切諸佛。以此佛特與娑婆眾",
    "T47n1960_006:0066c17": "生有緣。先於此佛專心稱念。三昧易成。除障",
    "T47n1960_006:0066c18": "滅罪。光明遍照見十方佛也。",
    "T47n1960_006:0066c19": "問曰。觀經言。作此觀者生諸佛前。何因觀阿",
    "T47n1960_006:0066c20": "彌陀佛願生西方。只應言生阿彌陀佛前。而",
    "T47n1960_006:0066c21": "乃說言生諸佛前也。",
    "T47n1960_006:0066c22": "釋曰。此有四釋。一釋言。作此第九真身觀",
    "T47n1960_006:0066c23": "時。非直見阿彌陀佛。亦見十方一切諸佛。是",
    "T47n1960_006:0066c24": "故非直生極樂國。亦得隨願通生諸佛國。故",
    "T47n1960_006:0066c25": "言生諸佛前。二釋云。雖見十方諸佛。然作此",
    "T47n1960_006:0066c26": "觀。本擬往生西方。如何通生諸佛國也。而言",
    "T47n1960_006:0066c27": "諸佛前者。以此觀勝。行者得生西方之時。非",
    "T47n1960_006:0066c28": "直見阿彌陀佛。即見十方一切諸佛。故言生",
    "T47n1960_006:0066c29": "諸佛前。三釋言。此阿彌陀佛雖是一身。國中",
    "T47n1960_006:0067a01": "化佛其數無量。行者初生之時化佛雲集。皆",
    "T47n1960_006:0067a02": "來摩頂。為其說法。化佛非一。故言生諸佛前。",
    "T47n1960_006:0067a03": "四釋言。阿彌陀佛雖現一身。而此一身多佛",
    "T47n1960_006:0067a04": "同變。相雖是一。其體實多。以多諸佛於一眾",
    "T47n1960_006:0067a05": "生皆悉有緣。並悉共變。阿彌陀佛同在一處。",
    "T47n1960_006:0067a06": "猶如多盞燈光光各別不相障礙似同一光。",
    "T47n1960_006:0067a07": "佛身亦爾。諸一一佛各變一身。雖似一身其",
    "T47n1960_006:0067a08": "實多身。雖生一佛前即名生諸佛前也。",
    "T47n1960_006:0067a09": "問曰。法華經言。假使滿世間皆如舍利弗。盡",
    "T47n1960_006:0067a10": "思共度量。不能測佛智。斯即凡夫二乘無能",
    "T47n1960_006:0067a11": "測佛之智。又論文說。地度人度根度諸他心",
    "T47n1960_006:0067a12": "智不得相緣。如何觀經言。若見佛身即見佛",
    "T47n1960_006:0067a13": "心。佛心者慈悲心是。有經言。獼猴獻蜜亦知",
    "T47n1960_006:0067a14": "佛心。又有經言。大目犍連以他心智觀佛心。",
    "T47n1960_006:0067a15": "念阿難為侍者。猶如日出東方照於西壁。前",
    "T47n1960_006:0067a16": "經言不能測佛智。後經說能觀佛心。二經既",
    "T47n1960_006:0067a17": "殊。若為通釋也。",
    "T47n1960_006:0067a18": "釋曰。薩婆多部釋此義言。佛有二種心。一曾",
    "T47n1960_006:0067a19": "得心。二未曾得心。佛若起未曾得心。舍利弗",
    "T47n1960_006:0067a20": "等盡思度量不能得知。若起曾得心。乃至獼",
    "T47n1960_006:0067a21": "猴等亦知佛心。解深密經佛自釋言。佛見分",
    "T47n1960_006:0067a22": "心十地菩薩等所不能知。起相分心一切凡",
    "T47n1960_006:0067a23": "夫悉皆知也。今言亦見佛心者。是見相分心",
    "T47n1960_006:0067a24": "也。經言佛心者大慈悲是也。然佛有緣理內",
    "T47n1960_006:0067a25": "證智心。有緣事外觀眾生心。如緣理內證智",
    "T47n1960_006:0067a26": "心。是自證分心。佛佛相知。十地不測。緣事",
    "T47n1960_006:0067a27": "外觀眾生見分心。亦佛佛相知十地不測。緣",
    "T47n1960_006:0067a28": "理及事外觀眾生相分心。如來加被。乃至獼",
    "T47n1960_006:0067a29": "猴亦知佛心也。",
    "T47n1960_006:0067b01": "問曰。九品生人依何位地。以分九品。",
    "T47n1960_006:0067b02": "釋曰。麁分九品有於二家。細分九品乃有多",
    "T47n1960_006:0067b03": "說。言二家者。一釋。此之九品並是十信菩薩。",
    "T47n1960_006:0067b04": "約住約退。造善造惡。昇降不同分成九品。初",
    "T47n1960_006:0067b05": "三品人是十信不退住本位人。行有淺深。成",
    "T47n1960_006:0067b06": "上三品。中三品人退大乘心發小乘意。退大",
    "T47n1960_006:0067b07": "乘行修小乘業。行有淺深成中三品。下三品",
    "T47n1960_006:0067b08": "人退大乘心起生死心。退大乘行造生死罪。",
    "T47n1960_006:0067b09": "罪有重輕成下三品。二釋言。發大菩提心修",
    "T47n1960_006:0067b10": "行菩薩行。行有淺深成上三品。發小菩提心",
    "T47n1960_006:0067b11": "修行聲聞行。行有淺深成中三品。不發大小",
    "T47n1960_006:0067b12": "二乘心。不修大小二乘行。唯起生死心。唯造",
    "T47n1960_006:0067b13": "生死罪。造罪有重輕。成下三品。此即麁分九",
    "T47n1960_006:0067b14": "品也。細分九品者。且上品三人諸師取捨有",
    "T47n1960_006:0067b15": "多同異。一師言。上品上生四五六地菩薩。上",
    "T47n1960_006:0067b16": "品中生初二三地菩薩。上品下生地前三十",
    "T47n1960_006:0067b17": "心菩薩。一師言。上品上生十迴向。上品中生",
    "T47n1960_006:0067b18": "十行。上品下生十住。一師言。上品上生地前",
    "T47n1960_006:0067b19": "三十心。上品中生十住末心。上品下生十信",
    "T47n1960_006:0067b20": "初心。一師云。上品上生十行十迴向。上品中",
    "T47n1960_006:0067b21": "生十住。上品下生十信。一師云。上品上生十",
    "T47n1960_006:0067b22": "住初心。上品中生十信後位。上品下生十信",
    "T47n1960_006:0067b23": "初位。一師云。上品上生取十信及十信前能",
    "T47n1960_006:0067b24": "發三心能修三行。悉名上品上生。上品中生。",
    "T47n1960_006:0067b25": "上品下生。唯取十信已前發菩提心修善凡",
    "T47n1960_006:0067b26": "夫。起行淺深以分二品。所以諸師判此三品",
    "T47n1960_006:0067b27": "高下不同者。以無生法忍經論判位或下或",
    "T47n1960_006:0067b28": "上。仁王般若說。無生法忍在七八九地。諸論",
    "T47n1960_006:0067b29": "之中說。無生法忍在於初地。或在忍位。菩薩",
    "T47n1960_006:0067c01": "本業瓔珞經說。無生法忍在十住位。華嚴經",
    "T47n1960_006:0067c02": "說無生法忍在十信位。占察經說。無生法忍",
    "T47n1960_006:0067c03": "在十信前凡夫位。故諸師各據一位得無生",
    "T47n1960_006:0067c04": "法忍。分上三品高下不同也。中三品中一師",
    "T47n1960_006:0067c05": "云。中品上生是三果人。中品中生是七方便",
    "T47n1960_006:0067c06": "人。中品下生人是種解脫分善根人。一師云。",
    "T47n1960_006:0067c07": "中品上生忍位人。中品中生頂位人。中品下",
    "T47n1960_006:0067c08": "生暖位人。一師云。中品上生暖頂忍位人。中",
    "T47n1960_006:0067c09": "品中生前三解脫分善根人。中品下生曾種",
    "T47n1960_006:0067c10": "解脫分善根人。一師云。中三品人並是種解",
    "T47n1960_006:0067c11": "脫分善根人。只由持戒得有淺深及不持戒",
    "T47n1960_006:0067c12": "人但行世善。以分三品。不約位地上下分成",
    "T47n1960_006:0067c13": "三品也。下三品人只由遇緣造罪多少輕重",
    "T47n1960_006:0067c14": "不同。分成下三品。無別位地也。無生忍有六",
    "T47n1960_006:0067c15": "位。一聞慧。在十信前。二生勝解。在十信後。",
    "T47n1960_006:0067c16": "三思慧。在十住後。四修慧。在暖後。五證得。",
    "T47n1960_006:0067c17": "在初地。六相續。在八地。此在因中佛果圓",
    "T47n1960_006:0067c18": "滿。",
    "T47n1960_006:0067c19": "問曰。未知往生皆得不退。何故上品中生言。",
    "T47n1960_006:0067c20": "經七日應時即於阿耨多羅三藐三菩提得不",
    "T47n1960_006:0067c21": "退轉。",
    "T47n1960_006:0067c22": "釋曰。此上品中生人。十信五心已前人。十信",
    "T47n1960_006:0067c23": "第六心名不退心。生經七日得彼第六不退",
    "T47n1960_006:0067c24": "之心。故名於菩提得不退轉。初往生時即名",
    "T47n1960_006:0067c25": "不退者。此約處不退說。此兩經文各據一義。",
    "T47n1960_006:0067c26": "不相違也。",
    "T47n1960_006:0067c27": "問曰。何因九品往生皆於阿彌陀佛乘其本",
    "T47n1960_006:0067c28": "願。來迎行人生佛國土。唯中品下生不言聖",
    "T47n1960_006:0067c29": "眾來迎。有何意也。",
    "T47n1960_006:0068a01": "釋曰。准依四十八大誓願。若不來迎不取正",
    "T47n1960_006:0068a02": "覺。又下品三生猶得聖來。准上准下。必應聖",
    "T47n1960_006:0068a03": "迎。然不述者或是翻譯者脫。或是略而不述。",
    "T47n1960_006:0068a04": "有釋。中品三人佛以大慈大悲。臨終之時而",
    "T47n1960_006:0068a05": "來迎接。非是本願故。中品下生者。佛不來迎。",
    "T47n1960_006:0068a06": "非是經文脫也。以四十八弘誓願中說。設我",
    "T47n1960_006:0068a07": "得作佛。十方眾生發菩提心。修諸功德。至",
    "T47n1960_006:0068a08": "心發願。欲生我國。臨命終時假令不與大眾",
    "T47n1960_006:0068a09": "現其人前者。不取正覺。此願中既言。發菩提",
    "T47n1960_006:0068a10": "心修諸功德。不與大眾現其人前者。不取正",
    "T47n1960_006:0068a11": "覺。此發菩提心言。是發無上大菩提心。此中",
    "T47n1960_006:0068a12": "品等三人猶未發無上菩提心。但是修諸功德",
    "T47n1960_006:0068a13": "願欲生者。雖得往生佛不來迎。不違本願。以",
    "T47n1960_006:0068a14": "不發菩提心。非是當於大誓願也。藥師經中。",
    "T47n1960_006:0068a15": "說八菩薩示其道路令生西方。此即佛不來",
    "T47n1960_006:0068a16": "迎。佛若來迎佛自引去得去西方。何須藥師",
    "T47n1960_006:0068a17": "瑠璃光佛遣八菩薩示其道路也。故知無佛",
    "T47n1960_006:0068a18": "所以佛不來迎者。亦是不違本誓願。以彼人",
    "T47n1960_006:0068a19": "先雖修道。以非專心決定故。不是至心發願",
    "T47n1960_006:0068a20": "欲生彼國故。藥師經言而未定者。若是至心",
    "T47n1960_006:0068a21": "發願。即非不定之人也。又彼經所明之行。當",
    "T47n1960_006:0068a22": "此中品三人。非當本願也。又菩薩處胎經說。",
    "T47n1960_006:0068a23": "眾生作西方業。多分不得生於西方。生於懈",
    "T47n1960_006:0068a24": "慢國中者。此非是專修西方之業至心發願",
    "T47n1960_006:0068a25": "之人。以行業不專發願不至。不當本願。故不",
    "T47n1960_006:0068a26": "來迎。佛若來迎即是西方淨土業成。豈容佛",
    "T47n1960_006:0068a27": "迎而生懈慢國也。為無量壽經說。三輩人皆",
    "T47n1960_006:0068a28": "發無上菩提之心悉得佛迎。縱令不見猶當",
    "T47n1960_006:0068b01": "夢見而得往生也。",
    "T47n1960_006:0068b02": "問曰。何故觀經說下品上生。至心稱佛。滅五",
    "T47n1960_006:0068b03": "十億劫生死之罪。下品中生聞佛功德。下品",
    "T47n1960_006:0068b04": "下生稱彼佛名。俱滅八十億劫生死之罪。何",
    "T47n1960_006:0068b05": "為同念一佛。功德不殊。滅彼罪愆少多有異",
    "T47n1960_006:0068b06": "也。",
    "T47n1960_006:0068b07": "釋曰。此有二意。一釋言。一念佛功德齊理應",
    "T47n1960_006:0068b08": "滅罪無別。但以三品罪人惡業有其多少。下",
    "T47n1960_006:0068b09": "品上生罪少。唯有五十億劫之罪。障生西方。",
    "T47n1960_006:0068b10": "下二品人罪漸多。故有八十億劫等罪。為彼",
    "T47n1960_006:0068b11": "罪有階降。說滅多少不同。非是念佛功德殊",
    "T47n1960_006:0068b12": "令其滅罪差別。譬如壯士有力能負八斗之",
    "T47n1960_006:0068b13": "米。有人唯有五斗。遣彼壯士持行。非壯者不",
    "T47n1960_006:0068b14": "能多擎。只是米元五斗。此義亦爾。下品上生",
    "T47n1960_006:0068b15": "唯有五十億劫之罪。佛隨彼罪多少。言滅五",
    "T47n1960_006:0068b16": "十億劫。下品中生罪重前品。三十億劫隨其",
    "T47n1960_006:0068b17": "罪障。言滅八十億劫。下品下生其罪最重。故",
    "T47n1960_006:0068b18": "令具足十念稱阿彌陀佛。於念念中滅八十",
    "T47n1960_006:0068b19": "億劫生死之罪。故此三品說滅罪殊。非是念",
    "T47n1960_006:0068b20": "佛功德有差別也。二釋言。念佛名號雖復不",
    "T47n1960_006:0068b21": "殊。由念佛心至誠差別。故令滅罪多少不同。",
    "T47n1960_006:0068b22": "下品上生罪業輕薄。死無惡相。怖心不極。雖",
    "T47n1960_006:0068b23": "至誠念佛但能滅彼五十億劫生死之罪。下",
    "T47n1960_006:0068b24": "品中生地獄猛火一時俱至。罪人忙怖念佛",
    "T47n1960_006:0068b25": "至誠。由心徹到滅除八十億劫重罪。問。若然",
    "T47n1960_006:0068b26": "者下品下生忙怖最重。應言念佛更滅多億。",
    "T47n1960_006:0068b27": "何故同前八十億劫。答。行者命終時其氣力",
    "T47n1960_006:0068b28": "虛。微盡力至誠。只至於此力有分齊。豈能多",
    "T47n1960_006:0068b29": "耶。以罪既多障生淨土。令具十念。滅罪方",
    "T47n1960_006:0068c01": "同始得往生清淨佛土。譬如神劍能斬大木。",
    "T47n1960_006:0068c02": "如其多用力入木即深。如不多用力斬木便",
    "T47n1960_006:0068c03": "淺。非劍有利鈍。蓋人力之強弱不同。此亦如",
    "T47n1960_006:0068c04": "是。佛之功德雖復無差別。然其念者至誠有",
    "T47n1960_006:0068c05": "異。故令滅罪多少不同也。",
    "T47n1960_006:0068c06": "問曰。何因聞十二部經首題名字。只滅千劫",
    "T47n1960_006:0068c07": "重罪。念佛一聲乃滅五十億劫重罪。般若云。",
    "T47n1960_006:0068c08": "聞經不逆。勝供養八百四千萬億那由他諸",
    "T47n1960_006:0068c09": "佛也。",
    "T47n1960_006:0068c10": "釋曰。彼經供養佛是好時。然供養佛是有相",
    "T47n1960_006:0068c11": "心。供養功德少。持經是惡時。作無相心。持經",
    "T47n1960_006:0068c12": "功德多也。今此聞經念佛同是惡時。悉但有",
    "T47n1960_006:0068c13": "相。然與阿彌陀佛宿舊緣熟。惡世稱佛生",
    "T47n1960_006:0068c14": "信極難。佛能弘經。是以稱佛滅罪多彼聞經",
    "T47n1960_006:0068c15": "也。",
    "T47n1960_006:0068c16": "問曰。下品下生人罪雖多下品中生。五逆謗",
    "T47n1960_006:0068c17": "法何因。下品中生但聞佛功德。即得往生。下",
    "T47n1960_006:0068c18": "品下生乃須具足十念。稱阿彌陀佛方生淨",
    "T47n1960_006:0068c19": "土耶。",
    "T47n1960_006:0068c20": "釋曰。有二釋。一言。計五逆等愆。只合六劫受",
    "T47n1960_006:0068c21": "罪。然有九八十億劫罪者。以此人造茲重罪。",
    "T47n1960_006:0068c22": "長養過去諸餘業。皆令有力。能招九八十億",
    "T47n1960_006:0068c23": "劫生死之報。如一念瞋心現前。能燒一切善",
    "T47n1960_006:0068c24": "法。能障百千法門也。此亦如是。造此重罪。能",
    "T47n1960_006:0068c25": "增過去惡業。皆有力勢。能感惡報。障生淨土",
    "T47n1960_006:0068c26": "也。二釋。此五逆罪唯感五劫受苦。然謗法罪",
    "T47n1960_006:0068c27": "經說受苦劫數長遠。如大品經及佛藏經說。",
    "T47n1960_006:0068c28": "謗法人墮此阿鼻地獄。此間劫壞更生他方",
    "T47n1960_006:0068c29": "地獄中。如是展轉經無數劫。故須十聲稱佛",
    "T47n1960_006:0069a01": "滅八十億劫重罪得生淨土也。",
    "T47n1960_006:0069a02": "問曰。何意往生法門非唯一法。垂終之日偏",
    "T47n1960_006:0069a03": "令念佛。不教餘善。有何義耶。",
    "T47n1960_006:0069a04": "釋曰。命終之人偏教念佛。以此七義勝。不教",
    "T47n1960_006:0069a05": "餘法。七義者何。一勝。二少。三易。四滅。五緣。",
    "T47n1960_006:0069a06": "六迎。七生。一言勝者。一切凡聖若人若法。無",
    "T47n1960_006:0069a07": "過於佛。最尊勝。二障斷盡。萬德周圓。自覺",
    "T47n1960_006:0069a08": "覺他覺行窮滿。悲愍眾生。過踰一子。是諸有",
    "T47n1960_006:0069a09": "情大歸依處。為洲為渚。是救是歸。故須至誠",
    "T47n1960_006:0069a10": "稱念佛。二少者。諸修善中唯此念佛言辭最",
    "T47n1960_006:0069a11": "少。餘諸法門悉皆多也。臨終之日命在斯頃",
    "T47n1960_006:0069a12": "豈能更修餘多法也。三易者。於諸修行法門",
    "T47n1960_006:0069a13": "之中。唯此念佛最易修習。將終之際百苦纏",
    "T47n1960_006:0069a14": "身。氣力衰微。萬事俱捨。勸令念佛猶恐不成。",
    "T47n1960_006:0069a15": "更說餘門。誠難習學。簡斯易法。教彼令修也。",
    "T47n1960_006:0069a16": "四滅者。此專念佛言約易修。一念至誠即能",
    "T47n1960_006:0069a17": "滅八十億劫生死重愆。永絕娑婆三途苦報",
    "T47n1960_006:0069a18": "也。五緣者。阿彌陀佛曠遠劫已來。共眾生結",
    "T47n1960_006:0069a19": "緣極重。有於供養見聞隨喜同行等緣。乘此",
    "T47n1960_006:0069a20": "宿因一心稱念。尋聲則救永絕五燒也。六迎",
    "T47n1960_006:0069a21": "者。以念佛罪垢滅除。阿彌陀佛乘本誓願。與",
    "T47n1960_006:0069a22": "諸聖眾親自來迎。餘法不然。故須念佛也。七",
    "T47n1960_006:0069a23": "生者。如彼願言乃至十念若不生者不取正",
    "T47n1960_006:0069a24": "覺也。以斯七義勝諸法門。故勸眾生。終時念",
    "T47n1960_006:0069a25": "佛也。",
    "T47n1960_006:0069a26": "問曰。一念十念阿彌陀佛得生西方。為是唯",
    "T47n1960_006:0069a27": "用此念佛而得往生。為更藉餘法門方得生",
    "T47n1960_006:0069a28": "耶。若唯取此念者。未解此念。經雖說言即",
    "T47n1960_006:0069a29": "是具足無上功德。如何一念即成無上功德",
    "T47n1960_006:0069b01": "也。",
    "T47n1960_006:0069b02": "釋曰。功德無量。豈要須藉長時多修方成無",
    "T47n1960_006:0069b03": "量也。自有長時多修而是少福。自有少時少",
    "T47n1960_006:0069b04": "修而是多福。其義如何。如金剛般若言。初日",
    "T47n1960_006:0069b05": "分中日分後日分。各各以恒河沙等身命布",
    "T47n1960_006:0069b06": "施。如是無量百千萬億劫以身布施。若復有",
    "T47n1960_006:0069b07": "人聞此經典。信心不逆其福勝彼等。無量百",
    "T47n1960_006:0069b08": "千萬億劫時長也。捨恒河沙等身修多也。一一",
    "T47n1960_006:0069b09": "皆害其命苦多也。雖復具有三多。而其福少。",
    "T47n1960_006:0069b10": "若復有人身少也。聞此經典時少也。信心不",
    "T47n1960_006:0069b11": "逆行少也。而得功德過逾前福。此是上聖校",
    "T47n1960_006:0069b12": "量。非是下凡測度。豈不信也。今此一念念佛",
    "T47n1960_006:0069b13": "即是具無上功德。亦是大師真語。何得懷疑",
    "T47n1960_006:0069b14": "也。又以一念念佛即過百千萬億劫修道故。",
    "T47n1960_006:0069b15": "成功德多也。如法華經說。若復有人。受持六",
    "T47n1960_006:0069b16": "十二億恒河沙菩薩名字。復盡形供養飲食衣",
    "T47n1960_006:0069b17": "服臥具醫藥。於意云何是善男子善女人功",
    "T47n1960_006:0069b18": "德多不無盡意言。甚多。世尊佛言。若有人受",
    "T47n1960_006:0069b19": "持觀世音菩薩名號。乃至一時禮拜供養。是",
    "T47n1960_006:0069b20": "二人福正等無異。若受持六十二億恒河沙菩",
    "T47n1960_006:0069b21": "薩名號。復供養四事。計用時即已經百千萬",
    "T47n1960_006:0069b22": "億劫。始爾暫時稱觀世音菩薩名號。供養一",
    "T47n1960_006:0069b23": "種。此多時功德同於少時之福。十輪經說。若",
    "T47n1960_006:0069b24": "人於百大劫。至心念觀世音菩薩等。不如一",
    "T47n1960_006:0069b25": "食頃念地藏菩薩。若百大劫念觀世音菩薩。",
    "T47n1960_006:0069b26": "況前校量。即當過百千萬億不可說恒河沙",
    "T47n1960_006:0069b27": "菩薩名號供養也。若多劫中念地藏菩薩。不",
    "T47n1960_006:0069b28": "如一聲至心念阿彌陀佛。功德無量無邊也。",
    "T47n1960_006:0069b29": "如是將佛比地藏菩薩。將地藏菩薩比觀世",
    "T47n1960_006:0069c01": "音菩薩。將觀世音菩薩比餘菩薩六十二億",
    "T47n1960_006:0069c02": "恒河沙等挍量。即當念佛一聲功德勝無量",
    "T47n1960_006:0069c03": "阿僧祇恒河沙數菩薩名號供養四事。此即",
    "T47n1960_006:0069c04": "一念念佛即過念餘菩薩。一阿僧祇二阿僧",
    "T47n1960_006:0069c05": "祇劫修道。如何念佛而功德少耶。可須以此",
    "T47n1960_006:0069c06": "校量知多功德也。",
    "T47n1960_006:0069c07": "問曰。若以此校量實成無量功德。深合仰信。",
    "T47n1960_006:0069c08": "歡喜稱念定得往生。而法華經言。若人散亂",
    "T47n1960_006:0069c09": "心入於塔廟中。一稱南無佛皆已成佛道。若",
    "T47n1960_006:0069c10": "一聲稱佛。即得往生西方。亦一聲念佛即得",
    "T47n1960_006:0069c11": "成於佛道。若得成者。即應十方世界無一凡",
    "T47n1960_006:0069c12": "夫。悉能稱佛皆成佛也。若一聲稱佛未得成",
    "T47n1960_006:0069c13": "佛。但是成佛遠因。更須漸漸積功德具足大",
    "T47n1960_006:0069c14": "悲心。萬行周圓三祇劫滿方成佛果者。此臨",
    "T47n1960_006:0069c15": "終一念十念何必即得往生。亦須漸漸熏修",
    "T47n1960_006:0069c16": "具足諸波羅蜜方得往生淨土。",
    "T47n1960_006:0069c17": "釋曰。此不成例。佛無九品差殊。悉須萬德齊",
    "T47n1960_006:0069c18": "備。必假長時長劫方始道成正覺。法華經為",
    "T47n1960_006:0069c19": "對聲聞之人。作如此說。但能發無上菩提之",
    "T47n1960_006:0069c20": "心。乃至散亂念佛。終是佛果之因。後能廣修",
    "T47n1960_006:0069c21": "諸度。即得成等正覺。聲聞縱多修道。不趣無",
    "T47n1960_006:0069c22": "上菩提。為此不能成無上果也。彼經為對聲",
    "T47n1960_006:0069c23": "聞會二歸一。故作是說。不例觀經等往生義",
    "T47n1960_006:0069c24": "也。一聲十聲念佛功德。雖得往生淨土。還是",
    "T47n1960_006:0069c25": "凡夫。眾生往生九品不同。許其行有多少。還",
    "T47n1960_006:0069c26": "是凡夫所攝。何妨一念即生佛土。若無九品",
    "T47n1960_006:0069c27": "差別。為因皆須一種。必須具修萬行方成十",
    "T47n1960_006:0069c28": "方世雄。故不可為例也。",
    "T47n1960_006:0069c29": "釋淨土群疑論卷第六"
}