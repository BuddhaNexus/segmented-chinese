{
    "T24n1451_005:0224a18": "根本說一切有部毘奈耶雜事",
    "T24n1451_005:0224a19": "卷第五",
    "T24n1451_005:0224a21": "三藏法師義淨奉　制譯",
    "T24n1451_005:0224a22": "第一門第六子攝頌之餘",
    "T24n1451_005:0224a23": "緣在室羅伐城。時有苾芻多得氈褥，便作是",
    "T24n1451_005:0224a24": "念：「如世尊說：『應持割截衣。』」即持褥并刀，向一",
    "T24n1451_005:0224a25": "樹下欲為割截。世尊因至其所問曰：「汝何所",
    "T24n1451_005:0224a26": "作？」即白佛言：「如世尊說：『苾芻應著割截三衣。』",
    "T24n1451_005:0224a27": "我既多有氈褥，今欲裁割將作三衣。」爾時世",
    "T24n1451_005:0224a28": "尊讚歎持戒、毀破戒者，告諸苾芻：「有五種物",
    "T24n1451_005:0224a29": "不應割截：一切被帔、及長毛緂、短毛緂、并",
    "T24n1451_005:0224b01": "諸氈褥、破碎之物。若割截者得越法罪。」",
    "T24n1451_005:0224b02": "緣處同前。有客苾芻緣須暫出，不持坐具",
    "T24n1451_005:0224b03": "來入寺中。日將欲暮，其知事人告言：「具壽！可",
    "T24n1451_005:0224b04": "取臥具。」彼便答曰：「我無坐具，以何替褥？」「若",
    "T24n1451_005:0224b05": "如是者可取單床。」遂取其床。時屬寒夜徹明",
    "T24n1451_005:0224b06": "被凍，因斯病發。苾芻以緣白佛，佛言：「苾芻不",
    "T24n1451_005:0224b07": "應無坐具輒出外行，違者得越法罪。」如佛所",
    "T24n1451_005:0224b08": "言：「苾芻不應無尼師但那而出。」者，時諸苾芻",
    "T24n1451_005:0224b09": "欲暫往同城村坊之所，或詣餘寺或出經行，",
    "T24n1451_005:0224b10": "當日擬來亦持坐具。又諸苾芻老病身羸，去",
    "T24n1451_005:0224b11": "時無力能持敷具，疲苦勞心，作如是語告",
    "T24n1451_005:0224b12": "諸苾芻：「我有緣出即擬還來，不將敷具大師",
    "T24n1451_005:0224b13": "不許，事欲如何？」苾芻以緣白佛，佛言：「苾芻",
    "T24n1451_005:0224b14": "若向晝日遊處，或暫向餘寺、或寺內經行，若",
    "T24n1451_005:0224b15": "詣隨近村坊即擬還者，此皆不須將尼師但",
    "T24n1451_005:0224b16": "那去。」又復苾芻有緣暫出尋擬還來，不將坐",
    "T24n1451_005:0224b17": "具。既至彼已，遇有他緣遂便日暮，以無坐",
    "T24n1451_005:0224b18": "具侵夜方歸，遂被蟲狼及盜賊等之所傷害。",
    "T24n1451_005:0224b19": "苾芻以緣白佛，佛言：「若其本意即擬還來，遇",
    "T24n1451_005:0224b20": "有他緣不及歸者，當於彼宿不應夜行，可於",
    "T24n1451_005:0224b21": "同梵行者借替充事。若得者善；如其無者，取",
    "T24n1451_005:0224b22": "七條衣疊為四重將替席褥，少睡多覺以至",
    "T24n1451_005:0224b23": "天明。」又有苾芻從他借物，以襯臥具有不",
    "T24n1451_005:0224b24": "淨污，便將此服還彼苾芻，彼不肯取。苾芻以",
    "T24n1451_005:0224b25": "緣白佛，佛言：「淨洗方還。」苾芻洗還，彼仍不",
    "T24n1451_005:0224b26": "受，白佛，佛言：「准價應還，或作謝言，勿令嫌恨。」",
    "T24n1451_005:0224b27": "(應知文言坐具者，即是量長於身。元擬將為襯臥之具，不令敷地禮拜，敷地禮拜深乖本儀。)如佛",
    "T24n1451_005:0224b28": "所言：「苾芻不應離三衣而去。」者，時諸苾芻欲",
    "T24n1451_005:0224b29": "暫往同城村坊之所，或詣餘寺內、或出經行，",
    "T24n1451_005:0224c01": "當日擬至皆持三衣。又諸苾芻老病羸瘦，去",
    "T24n1451_005:0224c02": "時無力能持三衣，困苦勞心作如是語：「有緣",
    "T24n1451_005:0224c03": "暫出即擬還來，不將三衣大師不許。」苾芻以",
    "T24n1451_005:0224c04": "緣白佛，佛言：「苾芻若向晝日遊處、或暫向餘",
    "T24n1451_005:0224c05": "寺、或寺內經行、或詣隨近村坊，即擬還者，任",
    "T24n1451_005:0224c06": "不將去。」復有苾芻暫出擬還不持衣去，至彼",
    "T24n1451_005:0224c07": "日暮，恐離衣宿即侵夜歸，被蟲賊所害。苾芻",
    "T24n1451_005:0224c08": "以緣白佛，佛言：「若其本意即擬還來，有緣不",
    "T24n1451_005:0224c09": "及歸者，當於彼宿不應夜行，可於同梵行邊",
    "T24n1451_005:0224c10": "借餘三衣，守持充事。」苾芻不解云何當持？佛",
    "T24n1451_005:0224c11": "言：「先守持衣，應心念捨後守持新。然諸苾芻",
    "T24n1451_005:0224c12": "應知有六心念之法：一者長淨、二者隨意、三",
    "T24n1451_005:0224c13": "者持衣、四者捨三衣、五者分別長衣、六者捨",
    "T24n1451_005:0224c14": "別請。」苾芻得衣無暇割截浣染，佛言：「若縫刺",
    "T24n1451_005:0224c15": "浣染緣未具者，直爾白疊及生絹布，計財量",
    "T24n1451_005:0224c16": "足持作三衣，乃至俗人衣物從彼借用，守持",
    "T24n1451_005:0224c17": "無犯，勿致疑惑。」有諸苾芻不將尼師但那，向",
    "T24n1451_005:0224c18": "餘處宿，謂犯離衣。苾芻以緣白佛，佛言：「我制",
    "T24n1451_005:0224c19": "苾芻不應輒離三衣而宿，非尼師但那。然諸",
    "T24n1451_005:0224c20": "苾芻不應故心而不持去，忘念者無犯。」",
    "T24n1451_005:0224c21": "第一門第七子攝頌曰：",
    "T24n1451_005:0224c22": "　水羅有五種、　　器共一處食、",
    "T24n1451_005:0224c23": "　露形噉飲食、　　洗浴事應知。",
    "T24n1451_005:0224c24": "緣在室羅伐城。于時南方有二苾芻，欲往室",
    "T24n1451_005:0224c25": "羅伐城禮世尊足，俱無水羅，於其中路無水",
    "T24n1451_005:0224c26": "可得。熱渴逼身到一池所，一人報言：「具壽！可",
    "T24n1451_005:0224c27": "疾觀水，欲飲除渴。」即便鑒察，見水有蟲，如是",
    "T24n1451_005:0224c28": "再三隨處皆有。二人議曰：「水既有蟲飲便害",
    "T24n1451_005:0224c29": "命，今遭渴逼事欲如何？」時小苾芻即說頌曰：",
    "T24n1451_005:0225a01": "「百千俱胝劫，　　世尊難可遇；",
    "T24n1451_005:0225a02": "　我今宜飲水，　　冀禮大師足。」",
    "T24n1451_005:0225a03": "時大苾芻亦說頌曰：",
    "T24n1451_005:0225a04": "「如來大悲愍含識，　　三有愛染皆除棄；",
    "T24n1451_005:0225a05": "　於此教中受禁戒，　　我寧捨命不傷生。」",
    "T24n1451_005:0225a06": "爾時小者不能忍渴，即飲蟲水隨路而去。大",
    "T24n1451_005:0225a07": "者護蟲要心不飲，即自策勵詣一樹陰端身",
    "T24n1451_005:0225a08": "而坐，乃至氣力未衰以來計心善事，及其",
    "T24n1451_005:0225a09": "力盡遂致命終。由此福力得生三十三天勝",
    "T24n1451_005:0225a10": "妙之處。凡生天者，若男、若女即起三念：「我於",
    "T24n1451_005:0225a11": "何處死？今於何處生？由作何業？」便憶前身於",
    "T24n1451_005:0225a12": "人趣死，今生三十三天，由於佛教極生尊重。",
    "T24n1451_005:0225a13": "時彼天子便作是念：「我若不往禮世尊者，是",
    "T24n1451_005:0225a14": "不恭敬、是所非宜。」于時天子作是念已，即莊",
    "T24n1451_005:0225a15": "嚴身著天瓔珞光明殊勝，便以衣襟盛諸妙",
    "T24n1451_005:0225a16": "花：嗢鉢羅花、鉢頭摩花、拘物頭花、分陀利",
    "T24n1451_005:0225a17": "迦花、曼陀羅花，過初夜分來詣佛所。便布",
    "T24n1451_005:0225a18": "天花申供養已，禮佛雙足在一面坐，聽受妙",
    "T24n1451_005:0225a19": "法。彼天光明甚大赫奕，周遍照耀逝多園林。",
    "T24n1451_005:0225a20": "爾時世尊隨彼天子意樂根性，為其說法，令",
    "T24n1451_005:0225a21": "彼得悟四聖諦理。是時天子以金剛智杵，破",
    "T24n1451_005:0225a22": "二十種薩迦耶見山，得預流果。既見諦已三",
    "T24n1451_005:0225a23": "白佛言：「大德！由佛世尊令我證得解脫之果，",
    "T24n1451_005:0225a24": "此非父母、人王、天眾、沙門、婆羅門親友眷屬之",
    "T24n1451_005:0225a25": "所能作。我遇世尊善知識故，於地獄、傍生、餓",
    "T24n1451_005:0225a26": "鬼趣中，拔濟令出。安置人天勝妙之處，當盡",
    "T24n1451_005:0225a27": "生死而得涅槃，超越骨山乾竭血海，無始積",
    "T24n1451_005:0225a28": "集薩迦耶見，以金剛智杵而摧碎之，得預流",
    "T24n1451_005:0225a29": "果。我今歸依佛法僧寶受五學處，始從今日",
    "T24n1451_005:0225b01": "乃至命終，不殺生乃至不飲酒。唯願世尊證",
    "T24n1451_005:0225b02": "知我是鄔波索迦。」即於佛前合掌恭敬而說",
    "T24n1451_005:0225b03": "頌曰：",
    "T24n1451_005:0225b04": "「我由佛力故，　　永閉三惡道；",
    "T24n1451_005:0225b05": "　得生勝妙天，　　長歸涅槃界。",
    "T24n1451_005:0225b06": "　我依世尊故，　　今得清淨眼；",
    "T24n1451_005:0225b07": "　證見真諦理，　　當盡苦海際。",
    "T24n1451_005:0225b08": "　佛超於人天，　　離生老死患；",
    "T24n1451_005:0225b09": "　有海中難遇，　　我逢今得果。",
    "T24n1451_005:0225b10": "　我以莊嚴身，　　淨心禮佛足；",
    "T24n1451_005:0225b11": "　右繞除怨者，　　今往赴天宮。」",
    "T24n1451_005:0225b12": "時彼天子既稱所願，猶如商主多獲財利，亦",
    "T24n1451_005:0225b13": "如農夫廣收田實，如勇健者降伏彼怨，如重",
    "T24n1451_005:0225b14": "病人除去眾疾，時彼天子辭佛而去，便往天",
    "T24n1451_005:0225b15": "宮。時小苾芻漸次行至室羅伐城，入逝多林",
    "T24n1451_005:0225b16": "置衣鉢洗足已，詣世尊所禮佛雙足在一面",
    "T24n1451_005:0225b17": "住。世尊常法，若見客苾芻來，即便安慰問言：",
    "T24n1451_005:0225b18": "「善來苾芻從何處來？今夏安居在何城國？」爾",
    "T24n1451_005:0225b19": "時世尊問彼苾芻曰：「汝從何處來？」白言：「世尊！",
    "T24n1451_005:0225b20": "我從南方來。」又問：「今夏何處安居？」答言：「亦在",
    "T24n1451_005:0225b21": "南方。」佛言：「汝尋遠路曾有伴不？」白言：「有。」佛言：",
    "T24n1451_005:0225b22": "「彼何處去？」即具說其事。爾時世尊說伽他",
    "T24n1451_005:0225b23": "曰：",
    "T24n1451_005:0225b24": "「若輕慢我戒，　　亦何勞見我？",
    "T24n1451_005:0225b25": "　假令見我者，　　非見非供養。",
    "T24n1451_005:0225b26": "　彼苾芻見我，　　由能持淨戒；",
    "T24n1451_005:0225b27": "　汝無智愚人，　　不能真見我。」",
    "T24n1451_005:0225b28": "爾時世尊便開上衣露胸令見，復說伽他",
    "T24n1451_005:0225b29": "曰：",
    "T24n1451_005:0225c01": "「汝可觀我身，　　父母所生體；",
    "T24n1451_005:0225c02": "　譬如真金色，　　由先業力故。",
    "T24n1451_005:0225c03": "　若不敬法身，　　彼不見諸佛；",
    "T24n1451_005:0225c04": "　若了法身者，　　得見大牟尼。",
    "T24n1451_005:0225c05": "　第一我法身，　　第二是色體；",
    "T24n1451_005:0225c06": "　智者能知見，　　當善護尸羅。",
    "T24n1451_005:0225c07": "　迦攝波佛時，　　苾芻犯學處；",
    "T24n1451_005:0225c08": "　由損伊羅葉，　　現墮於龍中。」",
    "T24n1451_005:0225c09": "爾時世尊便作是念：「由諸苾芻不持水羅有",
    "T24n1451_005:0225c10": "如是過。」告諸苾芻：「應畜水羅。」如世尊說令",
    "T24n1451_005:0225c11": "畜水羅者，苾芻不知羅有幾種？佛言：「羅有五",
    "T24n1451_005:0225c12": "種：一者方羅(若是常用，須絹三尺或二尺、一尺。僧家用者，或以兩幅，隨時大小。其作羅者皆絹，",
    "T24n1451_005:0225c13": "細密蟲不過者方得，若是疎薄元不堪用。有人用惡絹及疎紗紵布之流，本無護蟲意也)；二者法",
    "T24n1451_005:0225c14": "瓶(陰陽瓶是)；三者君持(以絹繫口，細繩繫項，沈放水中擡口出半，若全沈口水則不入，待滿引出",
    "T24n1451_005:0225c15": "仍須察蟲。非直君持，但是綽口瓶瓨，無問大小以絹縵口，將細繩急繫隨時取水，極是省事，更不須放生器，",
    "T24n1451_005:0225c16": "深為要也)；四酌水羅(斯之樣式，東夏元無，述如餘處，即小團羅子，雖意況大同，然非本式)；",
    "T24n1451_005:0225c17": "五衣角羅(取密絹方一搩許，或繫瓶口汲水充用，或置椀口濾濟時須。非是袈裟角也，此密而且膩，",
    "T24n1451_005:0225c18": "寧堪濾用？但為迷方日久，誰當指南？然此等諸羅皆是西",
    "T24n1451_005:0225c19": "方見用。大師悲愍為濟含生，食肉尚斷，大慈殺生豈當",
    "T24n1451_005:0225c20": "成佛？假令暫出寺外，即可持羅并將細繩及放生器。若",
    "T24n1451_005:0225c21": "不將者，非直見輕佛教，亦何以獎訓門徒？行者思之，特宜",
    "T24n1451_005:0225c22": "存護為自他益)。」",
    "T24n1451_005:0225c23": "緣在室羅伐城。有二苾芻先有嫌隙，共為伴",
    "T24n1451_005:0225c24": "侶人間遊行：一有水羅，一無水羅。其有羅者",
    "T24n1451_005:0225c25": "濾水而飲，其無羅者便告彼言：「具壽！可借",
    "T24n1451_005:0225c26": "我羅。」彼便不與，事有廢闕。苾芻以緣白佛，佛",
    "T24n1451_005:0225c27": "言：「有嫌隙者，不應為伴人間遊行。設遇斯緣，",
    "T24n1451_005:0225c28": "應相愧謝方可同行。」",
    "T24n1451_005:0225c29": "緣在室羅伐城。有二苾芻人間遊行，一有水",
    "T24n1451_005:0226a01": "羅、一無水羅。無者問彼：「具壽！有水羅不？」彼答",
    "T24n1451_005:0226a02": "言：「有。」更不問言：「相借用不？」彼有羅者濾水而",
    "T24n1451_005:0226a03": "飲，其無羅者從彼借用，彼便不與，因此生嫌，",
    "T24n1451_005:0226a04": "告言：「汝問有無，不言借用。今云借羅，不敬",
    "T24n1451_005:0226a05": "之甚，故我不與。」彼便闕事。苾芻以緣白佛，佛",
    "T24n1451_005:0226a06": "言：「若諸苾芻凡欲行時，自無水羅應問同伴：",
    "T24n1451_005:0226a07": "『汝有羅不？』若言：『有。』者，應更問言：『共我用不？』",
    "T24n1451_005:0226a08": "若言：『共用。』即可同行。云：『不與。』者即不應去。」",
    "T24n1451_005:0226a09": "緣在室羅伐城。有二苾芻人間遊行，一有水",
    "T24n1451_005:0226a10": "羅、一無水羅。無者問言：「汝有羅不？」答言：「我有。」",
    "T24n1451_005:0226a11": "「與我用不？」答曰：「共用。」遂即同行。於其路中",
    "T24n1451_005:0226a12": "遇逢商旅，彼有羅者緣須覆歸。無者告曰：「汝",
    "T24n1451_005:0226a13": "先許羅，今可相與。」報言：「許共濾水，不擬全",
    "T24n1451_005:0226a14": "留。」住者無羅，遂便闕事。苾芻以緣白佛，佛",
    "T24n1451_005:0226a15": "言：「苾芻無羅，問彼有者：『汝有羅不？』若言：『我有。』",
    "T24n1451_005:0226a16": "應可覆問：『汝若迴還，與我羅不？』若言：『與。』者善，",
    "T24n1451_005:0226a17": "若不與者即不應行。」",
    "T24n1451_005:0226a18": "具壽鄔波離請世尊曰：「大德！若無水羅，得向",
    "T24n1451_005:0226a19": "餘村及餘寺不？」佛言：「不合。若知彼處有羅可",
    "T24n1451_005:0226a20": "求，事無闕者無犯。」「大德！二人一羅，得遊行",
    "T24n1451_005:0226a21": "不？」「若事無闕者，得。」「大德！若多人一羅，及以僧",
    "T24n1451_005:0226a22": "眾得遊行不？」「無闕者，得。」「大德！若無水羅，於河",
    "T24n1451_005:0226a23": "岸邊得行去不？」「鄔波離！若水流急，無別河入",
    "T24n1451_005:0226a24": "者，五里一觀。若有別水入者，隨用隨觀。若",
    "T24n1451_005:0226a25": "河不急流，亦隨處觀察。」「大德！隨觀水時，齊幾",
    "T24n1451_005:0226a26": "應用？」佛言：「圓齊一尋。」「大德！若水不觀不濾，頗",
    "T24n1451_005:0226a27": "得用不？」佛言：「不得，用便獲罪。」「大德！若水濾",
    "T24n1451_005:0226a28": "訖，不觀得用不？」佛言：「不得。」「大德！若水不濾，觀",
    "T24n1451_005:0226a29": "得用不？」佛言：「觀察無蟲，隨意當用。」「大德！若",
    "T24n1451_005:0226b01": "水濾觀，便得用不？」佛言：「無蟲任用。」佛告鄔",
    "T24n1451_005:0226b02": "波離：「有五種淨水：一者僧伽淨；二者別人",
    "T24n1451_005:0226b03": "淨；三者濾羅淨；四者涌泉淨；五者井水淨。",
    "T24n1451_005:0226b04": "此中僧伽淨者，謂是大眾差一苾芻令觀濾",
    "T24n1451_005:0226b05": "水，彼便如法觀察。若餘苾芻來，以眾淨故",
    "T24n1451_005:0226b06": "飲用無犯。別人淨者，知彼苾芻戒見儀命皆",
    "T24n1451_005:0226b07": "清淨者，彼所有水用之無犯。濾羅淨者，每用",
    "T24n1451_005:0226b08": "此羅曾無蟲過，不觀無犯。涌泉淨者，初出",
    "T24n1451_005:0226b09": "無蟲者是。井水淨者，旦取水觀清淨無蟲，",
    "T24n1451_005:0226b10": "至明相出來皆隨意用。」苾芻觀水目察多時，",
    "T24n1451_005:0226b11": "遂令眼光覩物昏亂，佛言：「不應久觀，應如六",
    "T24n1451_005:0226b12": "牛竹車迴頃；又齊心淨已來觀察無犯。」",
    "T24n1451_005:0226b13": "緣在室羅伐城。時有淨信居士婆羅門等，以",
    "T24n1451_005:0226b14": "諸食器奉施苾芻。時諸苾芻皆不為受，彼皆",
    "T24n1451_005:0226b15": "白言：「聖者！若佛世尊未出於世，我以外道為",
    "T24n1451_005:0226b16": "勝福田。佛出世間我以仁等為上，所有奉施",
    "T24n1451_005:0226b17": "仁不為受，豈令我等不持資糧而往後世。」苾",
    "T24n1451_005:0226b18": "芻以緣白佛，佛言：「為大眾故器物應受。」佛言：",
    "T24n1451_005:0226b19": "「為眾受器物者，苾芻受已置於庫中，每至食",
    "T24n1451_005:0226b20": "時用鉢而食。」時彼施主見而問曰：「我將器物",
    "T24n1451_005:0226b21": "以奉聖者，因何不見？」答言：「賢首！置在庫中。」",
    "T24n1451_005:0226b22": "報言：「聖者！豈我家內無庫藏耶？本意施時冀",
    "T24n1451_005:0226b23": "令受用，欲令我等獲受用福。仁等得已置在",
    "T24n1451_005:0226b24": "庫中，遂令我等但獲施福，無受用福。」苾芻以",
    "T24n1451_005:0226b25": "緣白佛，佛言：「他所施物應為受用。」依佛教已",
    "T24n1451_005:0226b26": "即便受用。後於異時有別施主，心愛廣博以",
    "T24n1451_005:0226b27": "大銅盤施。有老苾芻分得此盤，躬自摩拭遂",
    "T24n1451_005:0226b28": "生勞苦，佛言：「應差掌盤器人監知洗拭。」苾芻",
    "T24n1451_005:0226b29": "即便不為簡擇差知器人，致令損壞，佛言：「不",
    "T24n1451_005:0226c01": "具五法者，未差不應差、已差不令作。云何為",
    "T24n1451_005:0226c02": "五？謂是有愛、有恚、有怖、有癡、行與未行不能",
    "T24n1451_005:0226c03": "記憶。若具五法，未差應差、已差令作。云何",
    "T24n1451_005:0226c04": "為五？謂是無愛、無恚、無怖、無癡、行與未行善",
    "T24n1451_005:0226c05": "能記憶，如是應差。敷座席、鳴楗稚，言白復",
    "T24n1451_005:0226c06": "周、眾皆同集，應先問言：『汝某甲能與僧伽",
    "T24n1451_005:0226c07": "行槃器不？』自知能者，答言：『我能。』次一苾芻作",
    "T24n1451_005:0226c08": "白羯磨：『大德僧伽聽！此苾芻某甲樂與僧伽",
    "T24n1451_005:0226c09": "行其器物。若僧伽時至聽者，僧伽應許僧伽",
    "T24n1451_005:0226c10": "今差苾芻某甲作行器物人，當為僧伽行其",
    "T24n1451_005:0226c11": "器物。白如是。』」(羯磨准白應作)時諸苾芻受得器物，",
    "T24n1451_005:0226c12": "既食噉已，持不淨器付行器人，佛言：「不淨之",
    "T24n1451_005:0226c13": "器，應與弟子門人令其洗拭。」時有苾芻更無",
    "T24n1451_005:0226c14": "弟子，便自洗拭，佛言：「此人以器付行器人，任",
    "T24n1451_005:0226c15": "其洗拭。若弟子門人不解洗者，此亦應可付",
    "T24n1451_005:0226c16": "行器人。」",
    "T24n1451_005:0226c17": "緣在室羅伐城。是時六眾於一鉢中六人共",
    "T24n1451_005:0226c18": "食，同時內手舉手之時鉢便隨上，共相謂",
    "T24n1451_005:0226c19": "曰：「觀此黑鉢能現神通。」六皆歛手鉢便墮",
    "T24n1451_005:0226c20": "破，一時大笑。苾芻見已報言：「具壽！共作如是",
    "T24n1451_005:0226c21": "醜惡之事，應合羞恥翻為大笑。」答曰：「我作何",
    "T24n1451_005:0226c22": "事？為當飲酒？為噉葱蒜？」苾芻報曰：「此事不久，",
    "T24n1451_005:0226c23": "亦當見作。」六眾曰：「我雖鉢破，豈陶師亦亡、泥",
    "T24n1451_005:0226c24": "土皆盡？我當更作，有何過耶？」時諸苾芻恥而",
    "T24n1451_005:0226c25": "無對，以緣白佛。佛便念曰：「由諸苾芻一處噉",
    "T24n1451_005:0226c26": "食有如是過，作是事者得越法罪。」如世尊說",
    "T24n1451_005:0226c27": "苾芻不應同一器食，時諸苾芻隨商旅行，于",
    "T24n1451_005:0226c28": "時商人在一處食，苾芻亦食。然少器物不敢",
    "T24n1451_005:0226c29": "同處，待竟方食致延時節，不及伴徒在後而",
    "T24n1451_005:0227a01": "行，便被賊奪。苾芻以緣白佛，佛言：「若在道",
    "T24n1451_005:0227a02": "路無器可求，雖復多人一器應食，一舉手時",
    "T24n1451_005:0227a03": "次一應下，不得同時上下。」佛許同食，有諸求",
    "T24n1451_005:0227a04": "寂不敢共苾芻同食，生過如上，佛言：「苾芻",
    "T24n1451_005:0227a05": "應先受取，以手執器，共一處食。」共淨人行，事",
    "T24n1451_005:0227a06": "同求寂，佛言：「把飯作團擲與而食。」時有苾芻",
    "T24n1451_005:0227a07": "至生緣處，諸親命曰：「久別索居，今得聚會，可",
    "T24n1451_005:0227a08": "來同處一盤而食。」答言：「汝是俗人，我出家者，",
    "T24n1451_005:0227a09": "共盤而食是所不應。」彼遂懷憂泣淚而住。苾",
    "T24n1451_005:0227a10": "芻以緣白佛，佛言：「知彼慇懃喚同食者，當於",
    "T24n1451_005:0227a11": "屏處勿招譏議。先受其食以手執盤，同食無",
    "T24n1451_005:0227a12": "過。」",
    "T24n1451_005:0227a13": "緣在室羅伐城。六眾苾芻但著一裙而食，俗",
    "T24n1451_005:0227a14": "人見已共相謂曰：「食者何人？」一人答曰：「此是",
    "T24n1451_005:0227a15": "沙門釋子。」彼皆嫌恥作如是語：「彼之教主極",
    "T24n1451_005:0227a16": "懷愧恥，因何弟子作此無慚？」苾芻以緣白",
    "T24n1451_005:0227a17": "佛，佛作是念：「一裙而食，有如是過。苾芻不得",
    "T24n1451_005:0227a18": "一裙而食，作者得越法罪。」佛言：「不應一裙食。」",
    "T24n1451_005:0227a19": "者，時有老病羸瘦無力，不能更披餘衣而食，",
    "T24n1451_005:0227a20": "佛言：「應著軟滑僧脚崎衣，食時無犯。」復有病",
    "T24n1451_005:0227a21": "者，此僧脚崎衣亦不能著，佛言：「若病重者，應",
    "T24n1451_005:0227a22": "在屏處勿外人見，但著一裙隨意當食。」",
    "T24n1451_005:0227a23": "緣在室羅伐城。六眾苾芻在阿侍羅河露形",
    "T24n1451_005:0227a24": "而浴，俗旅見時問言：「此是何人？」有人報曰：「是",
    "T24n1451_005:0227a25": "露形外道，河中洗浴。」復有說言：「是釋迦子。」彼",
    "T24n1451_005:0227a26": "皆嫌賤作如是說：「彼之教主極懷愧恥，因何",
    "T24n1451_005:0227a27": "弟子若此無慚？」乃至佛生是念：「諸苾芻露形",
    "T24n1451_005:0227a28": "洗浴有如是過。故諸苾芻不露形浴，作者得",
    "T24n1451_005:0227a29": "越法罪。然諸苾芻應畜洗浴裙。」佛言聽畜",
    "T24n1451_005:0227b01": "洗浴衣者，苾芻即便兩重而作，佛言：「恐有",
    "T24n1451_005:0227b02": "蟲入此不應持，若唯有複無單裙者，應觀其",
    "T24n1451_005:0227b03": "水無蟲。」方浴時有但三衣者，恐成違法不著",
    "T24n1451_005:0227b04": "此衣，佛言：「守持應畜。」復有餘人貧無此物，佛",
    "T24n1451_005:0227b05": "言：「必若無者，以繩繫葉前後遮障，於隱屏處",
    "T24n1451_005:0227b06": "不令他見，浴時無犯。」苾芻浴訖恐衣有蟲，",
    "T24n1451_005:0227b07": "不捩去水，佛言：「一重之衣必無蟲著，然出",
    "T24n1451_005:0227b08": "水時方便擡舉，勿令蟲住。」",
    "T24n1451_005:0227b09": "第一門第八子攝頌曰：",
    "T24n1451_005:0227b10": "　豆生不淨地、　　吐食指授索、",
    "T24n1451_005:0227b11": "　銅器不應為、　　盛鹽等隨畜。",
    "T24n1451_005:0227b12": "緣在室羅伐城。時有具壽頡離跋底苾芻，隨",
    "T24n1451_005:0227b13": "於何處多生疑惑，是故時人喚為多疑頡離",
    "T24n1451_005:0227b14": "跋底。彼於異時曾於廁中見豆生葉，便起",
    "T24n1451_005:0227b15": "斯念：「我損生種。」後於異時，僧家多作菉豆餻",
    "T24n1451_005:0227b16": "餅，彼不敢食。弟子報言：「鄔波馱耶！僧家多",
    "T24n1451_005:0227b17": "有菉豆餻餅，因何不食？」報言：「我今豈可損",
    "T24n1451_005:0227b18": "生種耶？」弟子曰：「此事云何？」彼如所見以事",
    "T24n1451_005:0227b19": "告之，弟子于時亦不敢食。其餘知識亦復問",
    "T24n1451_005:0227b20": "言：「汝何不食？」彼即如師所陳盡皆向說。時頡",
    "T24n1451_005:0227b21": "離跋底多有門徒，展轉傳言，乃至大眾盡皆",
    "T24n1451_005:0227b22": "不食。苾芻以緣白佛，佛言：「於諸豆中有不",
    "T24n1451_005:0227b23": "熟種，縱多時煮食已還生，此既被煮食時無",
    "T24n1451_005:0227b24": "過。」",
    "T24n1451_005:0227b25": "緣在室羅伐城。具壽鄔波離請世尊曰：「於不",
    "T24n1451_005:0227b26": "淨地有果樹生，果落不淨地，為得食不？」佛言：",
    "T24n1451_005:0227b27": "「不應食。」「若不淨地有果樹生，果落淨地，為可",
    "T24n1451_005:0227b28": "食不？」佛言：「應食。」「若於淨地有果樹生，果落不",
    "T24n1451_005:0227b29": "淨地，為得食不？」佛言：「若不經夜應食。」「大德！淨",
    "T24n1451_005:0227c01": "地樹生果落淨地，應可食不？」佛言：「應食。」",
    "T24n1451_005:0227c02": "緣在室羅伐城。有婆羅門是教導之首，獲一",
    "T24n1451_005:0227c03": "特牛，後得牸牛，復得特牛，如是展轉牛遂成",
    "T24n1451_005:0227c04": "群。時婆羅門於初特牛以為祥瑞，即便放捨",
    "T24n1451_005:0227c05": "作長生牛，更不拘繫。後於異時老朽無力，既",
    "T24n1451_005:0227c06": "被渴逼就河飲水，遂遭泥陷不能自出。時",
    "T24n1451_005:0227c07": "舍利子在傍而過，見彼沈溺，遂便觀察有善",
    "T24n1451_005:0227c08": "根不？乃見其牛有繫屬己緣，即便舉出除去",
    "T24n1451_005:0227c09": "其泥，以水淨洗飲飼水草，說三句法，告言：",
    "T24n1451_005:0227c10": "「賢首！諸行無常、諸法無我、寂滅為樂，當於我",
    "T24n1451_005:0227c11": "所發起淨信，於傍生趣深起厭心。」說是語已",
    "T24n1451_005:0227c12": "捨之而去。於此夜中被野干所食，牛作是念：",
    "T24n1451_005:0227c13": "「若阿遮利耶在我邊者，必定不遭如是等苦。」",
    "T24n1451_005:0227c14": "於舍利子所繫心尊重，尋即命過生大婆羅",
    "T24n1451_005:0227c15": "門家。舍利子便作是念：「我今暫往看彼老牛。」",
    "T24n1451_005:0227c16": "作意觀察知其命過。何處受生？見往婆羅門",
    "T24n1451_005:0227c17": "家。時舍利子為化緣故便往婆羅門家，頻頻",
    "T24n1451_005:0227c18": "到彼，夫婦皆來請受三歸五戒。後於異時尊",
    "T24n1451_005:0227c19": "者獨行至彼家內，長者問曰：「尊者何故獨無",
    "T24n1451_005:0227c20": "侍者？」廣如上說，經八九月誕一男子，面相",
    "T24n1451_005:0227c21": "似牛。滿月之時宗親聚會，抱持兒子請共立",
    "T24n1451_005:0227c22": "名，眾人議曰：「此兒相貌有似牛王，應與作名",
    "T24n1451_005:0227c23": "號為牛主。」廣說同彼善和因緣，出家近圓獲",
    "T24n1451_005:0227c24": "阿羅漢果。由先業力咽有二喉：一乃吐生、二",
    "T24n1451_005:0227c25": "便咽熟。若佛未制非時食噉，便於屏處吐而",
    "T24n1451_005:0227c26": "復食。制戒之後吐而外棄，既無食力身形羸",
    "T24n1451_005:0227c27": "損。世尊見已知而故問具壽阿難陀曰：「何故",
    "T24n1451_005:0227c28": "苾芻牛主，身形羸瘦顦顇異常？」時阿難陀以",
    "T24n1451_005:0227c29": "緣具白，佛言：「若宿業報生二喉者，食出之",
    "T24n1451_005:0228a01": "時應可再三棄之於外，次淨嗽口隨意咽之，",
    "T24n1451_005:0228a02": "此成無犯。」有諸苾芻既飽食已，喉中却出便",
    "T24n1451_005:0228a03": "生疑念：「我將不犯非時食耶？」佛言：「若有斯",
    "T24n1451_005:0228a04": "類應淨嗽口，此成無犯。」時牛主苾芻既出家",
    "T24n1451_005:0228a05": "已，多諸俗旅共生嫌賤，作如是語：「沙門釋子",
    "T24n1451_005:0228a06": "共行非法，令牛主等可惡形相而為出家。」時",
    "T24n1451_005:0228a07": "諸苾芻以緣白佛，佛作是念：「我之聖弟子德",
    "T24n1451_005:0228a08": "若妙高山，遂令眾人共生嫌賤。由是緣故牛",
    "T24n1451_005:0228a09": "主苾芻，不於中國而為安處。」",
    "T24n1451_005:0228a10": "爾時世尊告牛主曰：「汝從今已往勿住中國。",
    "T24n1451_005:0228a11": "應在邊方。」聞佛勅已白佛言：「如是。世尊！」即出",
    "T24n1451_005:0228a12": "逝多林，便往世利沙宮安隱而住。佛告諸",
    "T24n1451_005:0228a13": "苾芻：「我弟子中住邊方者，牛主為最。」",
    "T24n1451_005:0228a14": "時諸苾芻咸皆有疑，請世尊曰：「具壽牛主曾",
    "T24n1451_005:0228a15": "作何業，由彼業力，雖處人中作牛形狀，於佛",
    "T24n1451_005:0228a16": "法中出家修行得阿羅漢果？」佛告諸苾芻：「牛",
    "T24n1451_005:0228a17": "主苾芻，先所作業增長成熟，還須自受廣如",
    "T24n1451_005:0228a18": "上說。汝等應聽：乃往古昔，此賢劫中人壽二",
    "T24n1451_005:0228a19": "萬歲時，有迦攝波佛出現於世，十號具足。",
    "T24n1451_005:0228a20": "牛主曾於彼佛法中出家修道，其親教師是",
    "T24n1451_005:0228a21": "阿羅漢為眾上首，年既朽老其形羸瘠不能",
    "T24n1451_005:0228a22": "自食。于時牛主常與其師，收歛鉢器。既淨",
    "T24n1451_005:0228a23": "洗已，共餘苾芻一處習誦。後於異時，由師",
    "T24n1451_005:0228a24": "食緩洗鉢稍遲，彼同誦人問言：『何故今來",
    "T24n1451_005:0228a25": "傷晚？』答言：『具壽！我鄔波馱耶久方食了。』更",
    "T24n1451_005:0228a26": "於他日弟子食了，自洗器訖至本師處，見食",
    "T24n1451_005:0228a27": "未了便起瞋心，告其師曰：『何故遲食猶如老",
    "T24n1451_005:0228a28": "牛？』師作是念：『此既盛瞋，我若言者，更令忿",
    "T24n1451_005:0228a29": "發，候其瞋定，方可告知。』彼瞋息已告言：『具",
    "T24n1451_005:0228b01": "壽！汝作何語？』答曰：『我道師食遲緩猶若老牛。』",
    "T24n1451_005:0228b02": "報言：『具壽！汝頗知我是何人耶？』答曰：『我知",
    "T24n1451_005:0228b03": "師是迦攝波佛教法之中而為出家，我亦於",
    "T24n1451_005:0228b04": "此而作出家。』告言：『聖子！此事是實，然出家",
    "T24n1451_005:0228b05": "人中所為之事我已作訖、我離諸纏，汝便具",
    "T24n1451_005:0228b06": "縛。汝於我所出麁惡言，應可慇懃至心悔罪，",
    "T24n1451_005:0228b07": "如是惡業方得滅除。』時彼聞已至心悔責。汝",
    "T24n1451_005:0228b08": "等知不？由彼往時於阿羅漢生麁惡言所造",
    "T24n1451_005:0228b09": "之業，於五百世常受牛身，乃至今日殘業未",
    "T24n1451_005:0228b10": "盡，尚作牛形。由彼勤作習誦之事，於我法中",
    "T24n1451_005:0228b11": "出家修行，斷諸煩惑證阿羅漢。」時諸苾芻復",
    "T24n1451_005:0228b12": "請佛言：「牛主苾芻復作何業，今蒙世尊令住",
    "T24n1451_005:0228b13": "邊方稱為第一？」佛言：「由發願力。曾作何願？即",
    "T24n1451_005:0228b14": "於彼佛出家修業至盡形壽，於勝妙門竟無",
    "T24n1451_005:0228b15": "所獲。然其師主迦攝波佛，於弟子中住在邊",
    "T24n1451_005:0228b16": "方，受用衣食稱為第一。彼見此已發如是願：",
    "T24n1451_005:0228b17": "『我於佛所出家修道，至盡形壽，於勝妙門竟",
    "T24n1451_005:0228b18": "無所獲。願我以此勤修之業，佛所授記摩納",
    "T24n1451_005:0228b19": "婆汝於未來世人壽百歲，有釋迦牟尼佛出",
    "T24n1451_005:0228b20": "現於世，我於彼教當得出家，斷諸煩惑證阿",
    "T24n1451_005:0228b21": "羅漢。如我本師佛弟子中住在邊方，受用衣",
    "T24n1451_005:0228b22": "食說為第一。我於彼佛弟子之中，受邊方衣",
    "T24n1451_005:0228b23": "食亦復如是。』由彼願力今受斯報。汝等當知",
    "T24n1451_005:0228b24": "由純黑業等，廣說如上。」",
    "T24n1451_005:0228b25": "緣在室羅伐城。六眾苾芻指授索食，與我此",
    "T24n1451_005:0228b26": "物、與我彼物，令行食人失其次緒。苾芻以緣",
    "T24n1451_005:0228b27": "白佛，佛言：「苾芻不應指授索食，若故作者得",
    "T24n1451_005:0228b28": "越法罪。若無火力索熟物非犯。若火力強者",
    "T24n1451_005:0228b29": "取生無過。」",
    "T24n1451_005:0228c01": "緣處同前。具壽鄔波難陀往銅作家，問言：「賢",
    "T24n1451_005:0228c02": "首！頗能為作銅鉢不？」答言：「此是我業何不能",
    "T24n1451_005:0228c03": "為？未知其鉢所須大小。」答言：「大作。」問言：「聖",
    "T24n1451_005:0228c04": "者！如斯大鉢仁何所用？」答言：「癡人！汝豈不取",
    "T24n1451_005:0228c05": "價直與我作耶？」彼作是念：「隨其大作於我",
    "T24n1451_005:0228c06": "何傷？」即造大鉢，彼見鉢已報言：「更作小者置",
    "T24n1451_005:0228c07": "大鉢中。」如是重重乃至於七，既作得已，即使",
    "T24n1451_005:0228c08": "弟子俱洗令淨，以五色線結為鉢絡，次第重",
    "T24n1451_005:0228c09": "疊置鉢絡中，即令求寂頂戴而去。但有請處",
    "T24n1451_005:0228c10": "每即前行，到施主家，坐已開張當前布列。時",
    "T24n1451_005:0228c11": "有居士婆羅門等，見而問曰：「仁豈今者開銅",
    "T24n1451_005:0228c12": "器鋪耶？」報言：「癡人？汝何所識？一、將盛飯，二、擬",
    "T24n1451_005:0228c13": "貯[麩夫+少]，三、用安餅，四、著美團，五、受羹菜，六、置乳",
    "T24n1451_005:0228c14": "酪，七、請助味。」俗人告曰：「若如是者更須多畜，",
    "T24n1451_005:0228c15": "或容飲食倍多於此。」聞是譏已默爾無對。苾",
    "T24n1451_005:0228c16": "芻以緣白佛，佛作是念：「由諸苾芻畜銅器故，",
    "T24n1451_005:0228c17": "有如是過。」告諸苾芻：「勿畜銅器，畜者得越法",
    "T24n1451_005:0228c18": "罪。若畜銅匙、盛鹽盤子、飲水銅椀，並皆無犯。",
    "T24n1451_005:0228c19": "若是他物用亦非過。」",
    "T24n1451_005:0228c20": "根本說一切有部毘奈耶雜事卷第五"
}