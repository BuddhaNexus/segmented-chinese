{
    "T11n0313_001:0751b23": "阿閦佛國經卷上",
    "T11n0313_001:0751b25": "後漢月支國三藏支婁迦讖譯",
    "T11n0313_001:0751b26": "發意受慧品第一",
    "T11n0313_001:0751b27": "聞如是：一時佛在羅閱祇耆闍崛山中，與大",
    "T11n0313_001:0751b28": "比丘眾比丘千二百五十人俱，皆阿羅漢也——",
    "T11n0313_001:0751b29": "生死已斷，無復有結，悉壞牢獄，已得自在意、",
    "T11n0313_001:0751c01": "已善解智慧，為度諸天、龍王皆為之伏，所作",
    "T11n0313_001:0751c02": "已辦，諸當為者已脫重擔，便得所有，用正慧",
    "T11n0313_001:0751c03": "解，意得自在，所度無極——獨阿難未也。爾時，",
    "T11n0313_001:0751c04": "賢者舍利弗起，長跪叉手而白佛言：「善哉，",
    "T11n0313_001:0751c05": "天中天！昔者諸菩薩求無上正真道者行德",
    "T11n0313_001:0751c06": "號發意便得至號。是諸菩薩以儀哀念安隱",
    "T11n0313_001:0751c07": "諸天及世間人，為作安諦、多所安隱，於眾人",
    "T11n0313_001:0751c08": "民以儀故哀念安定，以大身於世間無蓋",
    "T11n0313_001:0751c09": "哀傷諸天及人。今現在及過去諸菩薩摩訶",
    "T11n0313_001:0751c10": "薩為現光明乃至法之明為作照明，令至佛",
    "T11n0313_001:0751c11": "光明而無有名。若有求菩薩道者，當如昔",
    "T11n0313_001:0751c12": "者諸菩薩摩訶薩所願及行明照并僧那令",
    "T11n0313_001:0751c13": "入德號，以聞者當如是學奉行之。學如是",
    "T11n0313_001:0751c14": "者，即為成阿惟越致及無上正真道也。」佛言：",
    "T11n0313_001:0751c15": "「善哉，賢者舍利弗！所問甚善。汝乃問過去諸",
    "T11n0313_001:0751c16": "菩薩摩訶薩所願及行照明并僧那令至所",
    "T11n0313_001:0751c17": "號，念諸當來菩薩令受取之。諦聽是，舍利弗！",
    "T11n0313_001:0751c18": "善思念之，為汝解說過去諸菩薩摩訶薩所",
    "T11n0313_001:0751c19": "施行。」舍利弗言：「唯然，世尊！願樂欲聞。」",
    "T11n0313_001:0751c20": "佛告舍利弗：「有世界名阿比羅提，其佛名大",
    "T11n0313_001:0751c21": "目，於彼為諸菩薩摩訶薩說法及六度無極",
    "T11n0313_001:0751c22": "之行。」爾時，賢者舍利弗心念言：「我欲問如來、",
    "T11n0313_001:0751c23": "天中天：何所是阿比羅提世界及大目如來、",
    "T11n0313_001:0751c24": "無所著、等正覺為諸菩薩摩訶薩說法及六",
    "T11n0313_001:0751c25": "度無極之行者乎？」時佛即知賢者舍利弗心",
    "T11n0313_001:0751c26": "所念，告舍利弗言：「東方去是千佛剎，有世界",
    "T11n0313_001:0751c27": "名阿比羅提，其佛名大目如來、無所著、等正",
    "T11n0313_001:0751c28": "覺，為諸菩薩說法及六度無極之行者乎。「時",
    "T11n0313_001:0751c29": "有比丘從坐起，正衣服，右膝著地，向大目如",
    "T11n0313_001:0752a01": "來叉手，白大目如來言：『唯，天中天！我欲如菩",
    "T11n0313_001:0752a02": "薩結願，學所當學者。』「如是，舍利弗！其大目如",
    "T11n0313_001:0752a03": "來告其比丘言：『如結願學諸菩薩道者甚亦",
    "T11n0313_001:0752a04": "難。所以者何？菩薩於一切人民及蜎飛、蠕動",
    "T11n0313_001:0752a05": "之類不得有瞋恚。』「如是，舍利弗！其比丘白大",
    "T11n0313_001:0752a06": "目如來言：『天中天！我從今以往發無上正",
    "T11n0313_001:0752a07": "真道意，以意勸助而不離之，用願無上正真",
    "T11n0313_001:0752a08": "道也，當令無諛諂，所語至誠、所言無異。「『唯，天",
    "T11n0313_001:0752a09": "中天！我發是薩芸若意，審如是願為無上正",
    "T11n0313_001:0752a10": "真道者，若於一切人民、蜎飛、蠕動之類起是",
    "T11n0313_001:0752a11": "瞋恚，第一意若發弟子緣一覺意、第二唯意",
    "T11n0313_001:0752a12": "念婬欲、第三若發意念睡眠念眾想由譽、第",
    "T11n0313_001:0752a13": "四發意念狐疑、第五乃至成最正覺，我為欺",
    "T11n0313_001:0752a14": "是諸佛、世尊——諸不可計無央數、不可思議無",
    "T11n0313_001:0752a15": "量世界中諸佛、天中天今現在說法者。「『唯，天",
    "T11n0313_001:0752a16": "中天！我發是薩芸若意，審如是願為無上正",
    "T11n0313_001:0752a17": "真道者，若我發意念殺生者，第一若發意念",
    "T11n0313_001:0752a18": "盜取他人財物、第二若發意念非梵行者、第",
    "T11n0313_001:0752a19": "三若發意念妄言、第四若發意念悔恨、第五",
    "T11n0313_001:0752a20": "乃至成最正覺，我為欺是諸佛、世尊——諸不可",
    "T11n0313_001:0752a21": "計無央數、不可思議無量世界中諸佛、天中",
    "T11n0313_001:0752a22": "天今現在說法者。「『唯，天中天！我發是薩芸若",
    "T11n0313_001:0752a23": "意，審如是願為無上正真道者，若我發意念",
    "T11n0313_001:0752a24": "罵詈，第一若發意念惡口、第二愚癡、第三若",
    "T11n0313_001:0752a25": "發意念綺語、第四若發意念邪見、第五乃至",
    "T11n0313_001:0752a26": "成最正覺，我為欺是諸佛、世尊——諸不可計無",
    "T11n0313_001:0752a27": "央數、不可思議無量世界中諸佛、天中天今",
    "T11n0313_001:0752a28": "現在說法者。』」",
    "T11n0313_001:0752a29": "佛語舍利弗：「其比丘如是為，以被是大僧",
    "T11n0313_001:0752b01": "那僧涅——菩薩摩訶薩初發是意，乃於一切人",
    "T11n0313_001:0752b02": "民、蜎飛、蠕動之類意無瞋怒、亦無恚恨也。「舍",
    "T11n0313_001:0752b03": "利弗！爾時，其菩薩摩訶薩用無瞋恚故名之",
    "T11n0313_001:0752b04": "為阿閦，用無瞋恚故住阿閦地。其大目如來、",
    "T11n0313_001:0752b05": "無所著、等正覺亦歡樂作是名、四天王亦歡",
    "T11n0313_001:0752b06": "樂為是名、天帝釋及梵三鉢亦歡樂作是名。」",
    "T11n0313_001:0752b07": "佛語舍利弗：「其阿閦菩薩摩訶薩白大目如",
    "T11n0313_001:0752b08": "來、無所著、等正覺言：『唯，天中天！我發是薩芸",
    "T11n0313_001:0752b09": "若意，審如是不離願、為無上正真道者，不奉",
    "T11n0313_001:0752b10": "行如今所語、常不捨得律行迹、不發薩芸若",
    "T11n0313_001:0752b11": "意而欲念成佛者，世世不常作沙門、世世不",
    "T11n0313_001:0752b12": "常著補納之衣、世世作沙門以三法衣不具，",
    "T11n0313_001:0752b13": "乃至成最正覺，我為欺是諸佛、世尊——諸不可",
    "T11n0313_001:0752b14": "計無央數、不可思議無量世界中諸佛、天中",
    "T11n0313_001:0752b15": "天今現在說法者。「『唯，天中天！我發薩芸若意，",
    "T11n0313_001:0752b16": "審如是願為無上正真道者，世世不常為人",
    "T11n0313_001:0752b17": "說法、世世不常作法師、世世所說事不有無",
    "T11n0313_001:0752b18": "所罣礙高明之行、世世不有無量高明之智、",
    "T11n0313_001:0752b19": "世世作沙門不常行分衛，乃至成最正覺，我",
    "T11n0313_001:0752b20": "為欺是諸佛、世尊——諸不可計無央數、不可思",
    "T11n0313_001:0752b21": "議無量世界中諸佛、天中天今現在說法者。",
    "T11n0313_001:0752b22": "「『唯，天中天！我發是薩芸若意，審如是願為無",
    "T11n0313_001:0752b23": "上正真道者，世世作沙門已不常在樹下坐、",
    "T11n0313_001:0752b24": "世世不常精進行三事。何等三？一者、經行，二",
    "T11n0313_001:0752b25": "者、坐，三者、住。世世若發意念罪本、妄語欺人、",
    "T11n0313_001:0752b26": "誹謗讒言、世世為女人說法及食飲因緣、",
    "T11n0313_001:0752b27": "若起想著笑為說法者，乃至成最正覺，我為",
    "T11n0313_001:0752b28": "欺是諸佛、世尊——諸不可計無央數、不可思議",
    "T11n0313_001:0752b29": "無量世界中諸佛、天中天今現在說法者。「『唯，",
    "T11n0313_001:0752c01": "天中天！我發是薩芸若意，審如是願為無上",
    "T11n0313_001:0752c02": "正真道者，世世若舉手說法、世世見餘菩薩",
    "T11n0313_001:0752c03": "不發佛心、世世若發意念供養外異道人、捨",
    "T11n0313_001:0752c04": "諸如來、世世若在坐上聽法，乃至成最正覺，",
    "T11n0313_001:0752c05": "我為欺是諸佛、世尊——諸不可計無央數、不可思",
    "T11n0313_001:0752c06": "議無量世界中諸佛、天中天今現在說法者。",
    "T11n0313_001:0752c07": "「『唯，天中天！我發是薩芸若意，審如是願為無",
    "T11n0313_001:0752c08": "上正真道者，世世若發意念：「我當布施與某、",
    "T11n0313_001:0752c09": "不布施與某。」世世若發意念：「我當於某處立",
    "T11n0313_001:0752c10": "福施、於某處不立福施。」世世若發意念：「我常",
    "T11n0313_001:0752c11": "持法施與某、不持法施與某。」世世見孤窮",
    "T11n0313_001:0752c12": "用其人故不分身命，乃至成最正覺，我為",
    "T11n0313_001:0752c13": "欺是諸佛、世尊——諸不可計無央數、不可思議無",
    "T11n0313_001:0752c14": "量世界中諸佛、天中天今現在說法者。「『唯，天",
    "T11n0313_001:0752c15": "中天！我發是薩芸若意，審如是願為無上正",
    "T11n0313_001:0752c16": "真道者，我世世於諸菩薩所意無有異，至無",
    "T11n0313_001:0752c17": "上正真最正覺也。』」",
    "T11n0313_001:0752c18": "佛語舍利弗：「爾時，其比丘如是，如來、無所著、",
    "T11n0313_001:0752c19": "等正覺為作保任。若如來為作保任者，諸天、",
    "T11n0313_001:0752c20": "阿須倫、世間人民亦為作保任。爾時，大目如",
    "T11n0313_001:0752c21": "來為作保任，時諸天、阿須倫、世間人民亦為",
    "T11n0313_001:0752c22": "作保任。」佛言：「若復有比丘菩薩摩訶薩以是",
    "T11n0313_001:0752c23": "色像僧那求無上正真道者，皆當成無上正",
    "T11n0313_001:0752c24": "真道最正覺也。」佛語舍利弗：「其阿閦菩薩",
    "T11n0313_001:0752c25": "白大目如來、無所著等正覺：『唯，天中天！我發",
    "T11n0313_001:0752c26": "是薩芸若意，審如是願為無上正真道者，",
    "T11n0313_001:0752c27": "令我成最正覺時，其剎所有比丘、比丘尼、優",
    "T11n0313_001:0752c28": "婆塞、優婆夷若有罪惡者及讒罪惡者，我為",
    "T11n0313_001:0752c29": "欺是諸佛、世尊——諸不可計無央數、不可思議無",
    "T11n0313_001:0753a01": "量世界中諸佛、天中天今現在說法者。「『復次，",
    "T11n0313_001:0753a02": "天中天！我當修行乃至成無上正真道最正",
    "T11n0313_001:0753a03": "覺，令我佛剎諸弟子一切皆無有罪惡者，我",
    "T11n0313_001:0753a04": "當修佛道至令佛剎嚴淨。「『唯，天中天！我發是",
    "T11n0313_001:0753a05": "薩芸若意，審如是願為無上正真道者，我若",
    "T11n0313_001:0753a06": "於夢中失精，乃至成最正覺，我為欺是諸",
    "T11n0313_001:0753a07": "佛、世尊——諸不可計無央數、不可思議無量世",
    "T11n0313_001:0753a08": "界中諸佛、天中天今現在說法者。「『復次，天中",
    "T11n0313_001:0753a09": "天！我當修行乃至成無上正真道最正覺，令",
    "T11n0313_001:0753a10": "我佛剎中諸菩薩出家為道者於夢中不失",
    "T11n0313_001:0753a11": "精。「『唯，天中天！我發是薩芸若意，審如是願為",
    "T11n0313_001:0753a12": "無上正真道者，世間母人有諸惡露，我成最",
    "T11n0313_001:0753a13": "正覺時我佛剎中母人有諸惡露者，我為欺",
    "T11n0313_001:0753a14": "是諸佛、世尊——諸不可計無央數、不可思議無量",
    "T11n0313_001:0753a15": "世界中諸佛、天中天今現在說法者。』「是為菩",
    "T11n0313_001:0753a16": "薩法事如意所念行，佛亦為如應說法。」佛語",
    "T11n0313_001:0753a17": "舍利弗：「爾時，有一比丘謂阿閦菩薩摩訶薩",
    "T11n0313_001:0753a18": "乃作是結願：『若使不退轉者，當以右指案地",
    "T11n0313_001:0753a19": "令大震動。』「爾時，阿閦菩薩應時承佛威神、自",
    "T11n0313_001:0753a20": "蒙高明力乃令地六反震動。阿閦菩薩摩訶",
    "T11n0313_001:0753a21": "薩所感動，如語無有異也。」佛語舍利弗：「若有",
    "T11n0313_001:0753a22": "菩薩欲成無上正真道最正覺者，當學阿閦",
    "T11n0313_001:0753a23": "菩薩摩訶薩行。菩薩摩訶薩以學阿閦菩薩",
    "T11n0313_001:0753a24": "行者，不久亦當即取佛剎土，當復成無上正",
    "T11n0313_001:0753a25": "真道最正覺也。」",
    "T11n0313_001:0753a26": "爾時，賢者舍利弗問佛言：「天中天！阿閦菩薩",
    "T11n0313_001:0753a27": "摩訶薩初發意時，有幾何天在會中？」佛告舍",
    "T11n0313_001:0753a28": "利弗：「阿閦菩薩初發意學時，三千大千世界",
    "T11n0313_001:0753a29": "中四天王天、帝釋及憋魔、梵三鉢一切皆向",
    "T11n0313_001:0753b01": "阿閦菩薩叉手說是語：『昔所不聞是僧那。』「諸",
    "T11n0313_001:0753b02": "天聞以便說言：『阿閦菩薩成無上正真道，若",
    "T11n0313_001:0753b03": "有人生其佛剎者，是人福德不小也。』」賢者舍",
    "T11n0313_001:0753b04": "利弗白佛言：「未曾聞餘菩薩摩訶薩以是色",
    "T11n0313_001:0753b05": "像學僧那，我亦不見亦不聞如阿閦菩薩摩",
    "T11n0313_001:0753b06": "訶薩及天中天為作如是之名。」佛言：「如是也。",
    "T11n0313_001:0753b07": "舍利弗！少有菩薩摩訶薩以是色像學僧那",
    "T11n0313_001:0753b08": "及無上正真道如阿閦菩薩摩訶薩。於是，舍",
    "T11n0313_001:0753b09": "利弗！陂陀劫中，諸菩薩摩訶薩其德不及阿",
    "T11n0313_001:0753b10": "閦菩薩摩訶薩之功德也。」佛語舍利弗：「爾時，",
    "T11n0313_001:0753b11": "其大目如來、無所著、等正覺授阿閦菩薩無",
    "T11n0313_001:0753b12": "上正真道決：『汝為當來佛，號阿閦如來、無",
    "T11n0313_001:0753b13": "所著、等正覺，成慧之行而為師父，安定世間",
    "T11n0313_001:0753b14": "無上大人，為法之御，天上天下尊，佛、天中天。",
    "T11n0313_001:0753b15": "亦如提洹竭佛授我決。』」時佛語舍利弗：「大目",
    "T11n0313_001:0753b16": "如來授阿閦菩薩摩訶薩無上正真道決時，",
    "T11n0313_001:0753b17": "其三千大千世界皆為大明；譬我亦如是，授",
    "T11n0313_001:0753b18": "無上正真道決時，其三千大千世界皆為大",
    "T11n0313_001:0753b19": "明。「復次，舍利弗！其阿閦菩薩摩訶薩成無上",
    "T11n0313_001:0753b20": "正真道最正覺、得薩芸若慧時，其三千大千",
    "T11n0313_001:0753b21": "世界六反震動；譬我亦如是，成無上正真道、",
    "T11n0313_001:0753b22": "得薩芸慧時，三千大千世界為六反震",
    "T11n0313_001:0753b23": "動。「復次，舍利弗！阿閦菩薩摩訶薩授無上正",
    "T11n0313_001:0753b24": "真道決時，是三千大千世界中諸藥、樹木一",
    "T11n0313_001:0753b25": "切皆自曲低向阿閦菩薩作禮；譬我亦如",
    "T11n0313_001:0753b26": "是，成無上正真道最正覺、得薩芸若慧時，是",
    "T11n0313_001:0753b27": "三千大千世界諸藥、樹木一切皆自曲低向",
    "T11n0313_001:0753b28": "我作禮。「復次，舍利弗！其大目如來、無所著、等",
    "T11n0313_001:0753b29": "正覺授阿閦菩薩摩訶薩無上正真道決時，",
    "T11n0313_001:0753c01": "其三千大千世界中諸天、龍、鬼神、揵沓惒、阿",
    "T11n0313_001:0753c02": "須倫、迦留羅、真陀羅、摩休勒一切皆向阿閦",
    "T11n0313_001:0753c03": "菩薩叉手而作禮；譬我亦如是，成無上正真",
    "T11n0313_001:0753c04": "道最正覺、得薩芸若慧時，三千大千世界諸",
    "T11n0313_001:0753c05": "天、龍、鬼神、揵陀羅、阿須倫、迦留羅、真陀羅、摩",
    "T11n0313_001:0753c06": "睺勒皆向我叉手作禮。",
    "T11n0313_001:0753c07": "「復次，舍利弗！其大目如來、無所著、等正覺授",
    "T11n0313_001:0753c08": "阿閦菩薩摩訶薩無上正真道決時，遍三千",
    "T11n0313_001:0753c09": "大千世界諸妊身女人皆安隱產、盲者得視、",
    "T11n0313_001:0753c10": "聾者得聽；譬我亦如是，成無上正真道最正",
    "T11n0313_001:0753c11": "覺、得薩芸若慧時，是三千大千世界諸妊身",
    "T11n0313_001:0753c12": "女人皆安隱產、盲者得視、聾者得聽。「復次，舍",
    "T11n0313_001:0753c13": "利弗！大目如來、無所著、等正覺授阿閦菩薩",
    "T11n0313_001:0753c14": "摩訶薩無上正真道決時，遍三千大千世界",
    "T11n0313_001:0753c15": "中人非人皆燒香；譬我亦如是，成無上正真",
    "T11n0313_001:0753c16": "道最正覺、得薩芸若慧時，遍三千大千世界",
    "T11n0313_001:0753c17": "中人非人皆燒香。」賢者舍利弗白佛言：「阿閦",
    "T11n0313_001:0753c18": "菩薩摩訶薩乃有是無極之德。」佛告舍利弗：",
    "T11n0313_001:0753c19": "「阿閦菩薩摩訶薩不但有功德，不獨大目如",
    "T11n0313_001:0753c20": "來授其決，如是不可稱說無央數功德得度",
    "T11n0313_001:0753c21": "無極。「復次，舍利弗！大目如來授阿閦菩薩摩",
    "T11n0313_001:0753c22": "訶薩無上正真道決時，諸天、阿須倫、世間人",
    "T11n0313_001:0753c23": "其意皆安隱，悉得其時；譬我亦如是，成無上",
    "T11n0313_001:0753c24": "正真道最正覺、得薩芸若慧時，諸天、阿脩羅、",
    "T11n0313_001:0753c25": "世間人意皆得安隱，悉得其時。「復次，舍利弗！",
    "T11n0313_001:0753c26": "其大目如來授阿閦菩薩摩訶薩無上正真",
    "T11n0313_001:0753c27": "道決時，和夷羅、鬼神常隨後護之：譬我亦如",
    "T11n0313_001:0753c28": "是，成無上正真道最正覺、得薩芸若慧時，和",
    "T11n0313_001:0753c29": "夷羅、鬼神常隨我後行。「復次，舍利弗！大目如",
    "T11n0313_001:0754a01": "來授阿閦菩薩摩訶薩無上正真道最正覺、",
    "T11n0313_001:0754a02": "得薩芸若慧時，諸天、阿脩羅、世間人，以天華、",
    "T11n0313_001:0754a03": "天香供養之；譬我亦如是，成無上正真道最",
    "T11n0313_001:0754a04": "正覺、得薩芸若慧時，諸天、阿脩羅、世間人，",
    "T11n0313_001:0754a05": "以天華、天香來供養。「復次，舍利弗！大目如來",
    "T11n0313_001:0754a06": "授阿閦菩薩摩訶薩無上正真道決時，二十",
    "T11n0313_001:0754a07": "億人及三十億諸天發無上正真道意，大目",
    "T11n0313_001:0754a08": "如來、無所著等正覺皆授其決。「復次，舍利弗！",
    "T11n0313_001:0754a09": "大目如來、無所著、等正覺授阿閦菩薩摩訶",
    "T11n0313_001:0754a10": "薩無上正真道決時，其地大動，自然生優鉢",
    "T11n0313_001:0754a11": "華、蓮華、拘文華、分陀利華布其地；譬我亦如",
    "T11n0313_001:0754a12": "是，成無上正真道最正覺、得薩芸若慧時，",
    "T11n0313_001:0754a13": "大地自然生優鉢華、蓮華、拘文華、分陀利華",
    "T11n0313_001:0754a14": "布其地。「復次，舍利弗！大目如來、無所著、等正",
    "T11n0313_001:0754a15": "覺授阿閦菩薩摩訶薩無上正真道決時，若",
    "T11n0313_001:0754a16": "干百天人、若干千天人、若干百千諸天人住",
    "T11n0313_001:0754a17": "於虛空，以天衣用散阿閦菩薩上，即說是",
    "T11n0313_001:0754a18": "言：『菩薩摩訶薩當度，成無上正真道最正覺",
    "T11n0313_001:0754a19": "也。』「復次，舍利弗！大目如來授阿閦菩薩摩訶",
    "T11n0313_001:0754a20": "薩無上正真道決，爾時諸天、阿須羅、世間人",
    "T11n0313_001:0754a21": "民相愛劇父母哀其子；譬我亦如是，成無上",
    "T11n0313_001:0754a22": "正真道最正覺時，諸天、阿脩羅、世間人民相",
    "T11n0313_001:0754a23": "愛劇父母哀其子也。",
    "T11n0313_001:0754a24": "「復次，舍利弗！大目如來授阿閦菩薩摩訶薩",
    "T11n0313_001:0754a25": "無上正真道決時，其三千大千世界中諸天",
    "T11n0313_001:0754a26": "及人民，承佛威神皆聞授阿閦菩薩決。「如是，",
    "T11n0313_001:0754a27": "舍利弗！昔授菩薩決時，其此國中人民一",
    "T11n0313_001:0754a28": "心布施，為福德快飲食，若有求索者已所喜",
    "T11n0313_001:0754a29": "而施與。譬我亦如是，成無上正真道最正覺",
    "T11n0313_001:0754b01": "時，是三千大千世界中諸天及人民皆承佛",
    "T11n0313_001:0754b02": "威神聞授決時。如是，舍利弗！昔此國中人",
    "T11n0313_001:0754b03": "民一心布施，為福德快飲食，若有求索者已",
    "T11n0313_001:0754b04": "所喜而施與。「復次，舍利弗！其大目如來授阿",
    "T11n0313_001:0754b05": "閦菩薩摩訶薩無上正覺道決時，諸欲界",
    "T11n0313_001:0754b06": "天悉鼓天伎樂供養。「舍利弗！是阿閦菩薩",
    "T11n0313_001:0754b07": "摩訶薩授決時之功德行。」賢者舍利弗白佛",
    "T11n0313_001:0754b08": "言：「難及，天中天！如來、無所著、正覺誠諦說",
    "T11n0313_001:0754b09": "之——不可思議諸佛佛之境界、不可思議諸神",
    "T11n0313_001:0754b10": "神之境界、不可思議諸龍龍之境界。不可",
    "T11n0313_001:0754b11": "思議諸龍之境界——乃從阿閦菩薩摩訶薩初發",
    "T11n0313_001:0754b12": "意學受得此功德。天中天！是阿閦菩薩摩訶",
    "T11n0313_001:0754b13": "薩授決時亦不可思議。」是時賢者阿難謂",
    "T11n0313_001:0754b14": "賢者舍利弗：「阿閦菩薩摩訶薩初發意學僧",
    "T11n0313_001:0754b15": "那及得號如是也？」舍利弗謂阿難言：「是皆有",
    "T11n0313_001:0754b16": "因緣所致，阿閦菩薩摩訶薩初發意學僧那",
    "T11n0313_001:0754b17": "及德號，今佛當廣解說之。」時佛告舍利弗言：",
    "T11n0313_001:0754b18": "「阿閦菩薩初發是意時可令虛空有異，我所",
    "T11n0313_001:0754b19": "結願不可使有異，被僧那僧涅乃如是。」佛語",
    "T11n0313_001:0754b20": "舍利弗：「如阿閦菩薩摩訶薩所被僧那僧涅，",
    "T11n0313_001:0754b21": "寶英菩薩摩訶薩亦從阿閦菩薩學行。舍利",
    "T11n0313_001:0754b22": "弗！無央數菩薩不能及知阿閦菩薩所被僧",
    "T11n0313_001:0754b23": "那僧涅甚堅積累德行乃如是。「舍利弗！其阿",
    "T11n0313_001:0754b24": "閦菩薩以成無上正真道也，最正覺，今現在",
    "T11n0313_001:0754b25": "阿比羅提世界。「阿閦如來、無所著、等正覺行",
    "T11n0313_001:0754b26": "菩薩道時，世世人求手足、及頭、目、肌肉，終不",
    "T11n0313_001:0754b27": "逆人意也。「舍利弗！阿閦如來從初發意至成",
    "T11n0313_001:0754b28": "無上正真道最正覺，不中有頭痛，亦無風氣、",
    "T11n0313_001:0754b29": "上隔之病。舍利弗！是阿閦如來、無所著、等",
    "T11n0313_001:0754c01": "正覺昔行菩薩道時甚難及、未曾有之法。「阿",
    "T11n0313_001:0754c02": "閦如來昔行菩薩道時，世世見如來，一切常",
    "T11n0313_001:0754c03": "奉梵行，世世亦作，是名阿閦菩薩從一佛剎",
    "T11n0313_001:0754c04": "復遊一佛剎，所至到處目常見諸天中天生",
    "T11n0313_001:0754c05": "於彼。」佛言：「舍利弗！譬如轉輪王得天下，所從",
    "T11n0313_001:0754c06": "一觀復至一觀足未曾蹈地，所至常以五樂",
    "T11n0313_001:0754c07": "自娛，得自在至盡壽。如是，舍利弗！阿閦如來",
    "T11n0313_001:0754c08": "行菩薩道行，世世常自見如來、無所著、等正",
    "T11n0313_001:0754c09": "覺、常修梵行，於彼所說法時一切皆行度無",
    "T11n0313_001:0754c10": "極，少有行弟子道。彼所行度無極為說法——有",
    "T11n0313_001:0754c11": "立於佛道者便勸助為現正，令歡喜踊躍，皆",
    "T11n0313_001:0754c12": "令修無上正真道——便發是大尊意：『彼說法時，",
    "T11n0313_001:0754c13": "諸所德本以願持作無上正真道。我持是德",
    "T11n0313_001:0754c14": "本願無上正真道成最正覺時說法，令我佛",
    "T11n0313_001:0754c15": "剎中諸菩薩摩訶薩，佛說法時承佛威神皆受、",
    "T11n0313_001:0754c16": "諷誦、持之。諷誦已，是諸菩薩摩訶薩從一佛",
    "T11n0313_001:0754c17": "剎復遊一佛剎，意常樂諸佛、天中天，至成無",
    "T11n0313_001:0754c18": "上正真道最正覺。我亦如是，從一佛剎復遊",
    "T11n0313_001:0754c19": "一佛剎，即住於兜術天得一生補處之法。』」佛",
    "T11n0313_001:0754c20": "復語舍利弗：「如是，諸菩薩摩訶薩從兜術天",
    "T11n0313_001:0754c21": "自以神力下入母腹中，從右脇生。菩薩生墮",
    "T11n0313_001:0754c22": "地時，地為大動，以修行有是應。菩薩在母腹",
    "T11n0313_001:0754c23": "中時都無有臭處、亦無惡露、亦無不可意。」時",
    "T11n0313_001:0754c24": "佛語舍利弗：「譬如神通比丘若入絞露精",
    "T11n0313_001:0754c25": "舍，於虛空中遊行周匝，虛空中行於絞露精",
    "T11n0313_001:0754c26": "舍無所觸礙。如是，舍利弗！菩薩入母腹中時，",
    "T11n0313_001:0754c27": "如在虛空中遊觀周匝，無所觸礙、亦無臭處。",
    "T11n0313_001:0754c28": "其阿閦如來昔行菩薩道時如是；我亦如是，",
    "T11n0313_001:0754c29": "行無上正真道時一切皆破壞魔事，我如是",
    "T11n0313_001:0755a01": "成無上正真道最正覺。「阿閦佛剎求菩薩道",
    "T11n0313_001:0755a02": "及弟子道者皆破壞諸惡、降伏眾魔，一切",
    "T11n0313_001:0755a03": "皆盡，其佛剎人民不復作魔事：『我當修是佛",
    "T11n0313_001:0755a04": "道至得出家學道。』」佛語舍利弗：「阿閦如來、",
    "T11n0313_001:0755a05": "無所著、等正覺昔行菩薩道聽說法時，其身",
    "T11n0313_001:0755a06": "不生疲極、意亦不念疲極。舍利弗！阿閦如來",
    "T11n0313_001:0755a07": "昔求菩薩道，聽說法時：『如是好法，令我佛剎",
    "T11n0313_001:0755a08": "中諸菩薩摩訶薩好法如是。』」",
    "T11n0313_001:0755a09": "阿閦佛剎善快品第二",
    "T11n0313_001:0755a10": "賢者舍利弗白佛言：「天中天！是阿閦如來、無",
    "T11n0313_001:0755a11": "所著、等正覺昔行德號時以成號阿閦如來。",
    "T11n0313_001:0755a12": "甚善。天中天！願佛當復廣說其佛剎之善快。",
    "T11n0313_001:0755a13": "所以者何？若有求菩薩道者，聞知彼佛剎之",
    "T11n0313_001:0755a14": "善快及阿閦如來所現行教授；若復有求弟",
    "T11n0313_001:0755a15": "子道未得度者，聞彼佛剎之善快及阿閦如",
    "T11n0313_001:0755a16": "來所現教授恭敬清淨之行。」佛言：「善哉，善哉。",
    "T11n0313_001:0755a17": "舍利弗！所問甚善，汝問佛義快乃如是念",
    "T11n0313_001:0755a18": "阿閦佛剎之善快。「阿閦如來成無上正真道",
    "T11n0313_001:0755a19": "最正覺、得薩芸若慧時，其三千大千世界皆",
    "T11n0313_001:0755a20": "為大明，地六反震動。「阿閦如來成最正覺時，",
    "T11n0313_001:0755a21": "其三千大千世界中諸人民，七日不食飲、亦",
    "T11n0313_001:0755a22": "不妄食飲、亦不妄諛諂、身亦無疲極之想。如",
    "T11n0313_001:0755a23": "是也，俱想念安隱好，喜相愛敬，歡喜意以",
    "T11n0313_001:0755a24": "得時念。爾時，諸人民、諸欲天皆棄穢濁思想。",
    "T11n0313_001:0755a25": "所以者何？用阿閦如來昔時願所致得是德",
    "T11n0313_001:0755a26": "號，其三千大千世界一切人民叉手向阿閦",
    "T11n0313_001:0755a27": "如來。其佛剎如是，無央數佛剎不及是阿閦",
    "T11n0313_001:0755a28": "佛剎之善快。「舍利弗！是為阿閦如來昔行菩",
    "T11n0313_001:0755a29": "薩道之所願而有持。諸菩薩摩訶薩所願有",
    "T11n0313_001:0755b01": "持者，佛佛剎便善快。」",
    "T11n0313_001:0755b02": "佛語舍利弗：「我昔行菩薩道時，如所願今自",
    "T11n0313_001:0755b03": "然得之。阿閦如來成無上正真道最正覺時，",
    "T11n0313_001:0755b04": "其三千大千世界諸人民得天眼者、未得天",
    "T11n0313_001:0755b05": "眼者皆見其光明。舍利弗！是為阿閦如來昔",
    "T11n0313_001:0755b06": "行菩薩道時所願而有持。」佛復語舍利弗：「阿",
    "T11n0313_001:0755b07": "閦如來成無上正真道最正覺往詣佛樹時，",
    "T11n0313_001:0755b08": "諸憋魔不能發念，何況當復能往嬈薩芸若",
    "T11n0313_001:0755b09": "慧？舍利弗！是為阿閦如來昔行菩薩道時所",
    "T11n0313_001:0755b10": "願而有持。「復次，舍利弗！阿閦如來成無上正",
    "T11n0313_001:0755b11": "真道最正覺、得薩芸若慧時，無央數那術億",
    "T11n0313_001:0755b12": "百千諸天人於虛空住，以天華、天栴檀、雜香、",
    "T11n0313_001:0755b13": "天搗香、伎樂供養，散阿閦佛上。供養已，其",
    "T11n0313_001:0755b14": "天華、天香、天搗香、天栴檀香、天雜香悉於虛",
    "T11n0313_001:0755b15": "空中合住，化成圓華蓋。舍利弗！是為阿閦如",
    "T11n0313_001:0755b16": "來昔行菩薩道時所願而有持。「阿閦如來光",
    "T11n0313_001:0755b17": "明皆照明三千大千世界常明，阿閦如來光",
    "T11n0313_001:0755b18": "明悉蔽日、月之光明，及一切諸天光明皆令",
    "T11n0313_001:0755b19": "滅，使人民不復見日、月之明。舍利弗！是為阿",
    "T11n0313_001:0755b20": "閦如來昔行菩薩道時所願而有持。」",
    "T11n0313_001:0755b21": "賢者舍利弗白佛言：「天中天！阿閦如來、無所",
    "T11n0313_001:0755b22": "著、等正覺昔行菩薩道時，以被是大僧那僧",
    "T11n0313_001:0755b23": "涅乃作是願？」佛言：「昔行菩薩道時，若干百千",
    "T11n0313_001:0755b24": "人、不可復計無央數人積累德本，於無上正",
    "T11n0313_001:0755b25": "真道持是積累德本，願作佛道及淨其佛剎，",
    "T11n0313_001:0755b26": "如所願欲嚴其佛剎即亦具足其願。「復次，舍",
    "T11n0313_001:0755b27": "利弗！阿閦佛樹以七寶作之，高四十里，周匝",
    "T11n0313_001:0755b28": "二十里，其枝葉旁行四十里，其枝下垂，其",
    "T11n0313_001:0755b29": "欄楯繞樹，周匝五百六十里，阿閦如來於",
    "T11n0313_001:0755c01": "其樹下得薩芸若慧。」佛語舍利弗：「如世間巧",
    "T11n0313_001:0755c02": "人鼓百種音樂，其聲不如阿閦佛剎中梯陛",
    "T11n0313_001:0755c03": "樹木之音聲——風適起吹梯陛，樹木相叩作",
    "T11n0313_001:0755c04": "悲聲。」佛語舍利弗：「聽說阿閦如來、無所著、等",
    "T11n0313_001:0755c05": "正覺剎中之淨快，諦聽，善思念之，今當為汝",
    "T11n0313_001:0755c06": "說之。」賢者舍利弗言：「唯然，世尊！願樂欲聞。」",
    "T11n0313_001:0755c07": "佛言：「阿閦如來剎中無有三惡道。何等為三？",
    "T11n0313_001:0755c08": "一者、泥犁，二者、禽獸，三者、薜荔。一切人皆行",
    "T11n0313_001:0755c09": "善事。「其地平正，生樹木無有高下，無有山陵",
    "T11n0313_001:0755c10": "嵠谷、亦無有礫石崩山。其地，行足蹈其上即",
    "T11n0313_001:0755c11": "減，這舉足便還復如故。譬如綩綖枕頭，枕其",
    "T11n0313_001:0755c12": "上即為減，這舉頭便還復如故；其地如是。",
    "T11n0313_001:0755c13": "「其佛剎無有三病。何等為三？一者、風，二者、寒，",
    "T11n0313_001:0755c14": "三者、氣。「其佛剎人一切皆無有惡色者、亦無",
    "T11n0313_001:0755c15": "有醜者，其婬、怒、癡薄，其佛剎人民皆悉無有",
    "T11n0313_001:0755c16": "牢獄拘閉之事，一切皆無有眾邪異道。「其剎",
    "T11n0313_001:0755c17": "中樹木常有花實，人民皆從樹取五色衣被，",
    "T11n0313_001:0755c18": "眾共用著之，其衣被甚姝好，無敗色者。」",
    "T11n0313_001:0755c19": "佛語舍利弗：「人民所著衣香譬如天華之",
    "T11n0313_001:0755c20": "香，其飯食香美如天樹香，無有絕時。「諸人",
    "T11n0313_001:0755c21": "民著無央數種種衣被，其佛剎人民隨所念",
    "T11n0313_001:0755c22": "食即自然在前。譬如，舍利弗！忉利天人隨所",
    "T11n0313_001:0755c23": "念食即自然在前。如是，其剎人民隨所念欲",
    "T11n0313_001:0755c24": "得何食即自然在前，人民無有貪於飲食者。",
    "T11n0313_001:0755c25": "「復次，舍利弗！其佛剎人民所臥起處以七寶",
    "T11n0313_001:0755c26": "為交露精舍，滿無有空缺處。「其浴池中有八",
    "T11n0313_001:0755c27": "味水，人民眾共用之，其水轉相灌注，諸人民",
    "T11n0313_001:0755c28": "終不失善法行。「譬如，舍利弗！玉女寶過踰凡",
    "T11n0313_001:0755c29": "女人不及，其德如天女。如是，舍利弗！其佛剎",
    "T11n0313_001:0756a01": "女人德欲比玉女寶者，玉女寶不及其佛剎",
    "T11n0313_001:0756a02": "女人百倍、千倍、萬倍、億倍、巨億萬倍不與等。",
    "T11n0313_001:0756a03": "「人民以七寶為床，上布好綩綖，悉福德致自",
    "T11n0313_001:0756a04": "然為生。「舍利弗！是阿閦如來、無所著、等正",
    "T11n0313_001:0756a05": "覺昔行菩薩道時所願而有持，阿閦佛以福",
    "T11n0313_001:0756a06": "德所致成佛剎如是比。」佛復語舍利弗言：「其",
    "T11n0313_001:0756a07": "剎中人民飯食勝於天人飯食，其食色、香、味",
    "T11n0313_001:0756a08": "亦勝天人所食。「其剎中無有王，但有法王——佛、",
    "T11n0313_001:0756a09": "天中天。」佛言：「舍利弗！譬如欝單越天下人民",
    "T11n0313_001:0756a10": "無有王治；如是，舍利弗！阿閦如來、無所著、等",
    "T11n0313_001:0756a11": "正覺佛剎無有王，但有阿閦如來、天中天——法",
    "T11n0313_001:0756a12": "王。「譬如忉利天帝釋於坐這發念，諸天便",
    "T11n0313_001:0756a13": "來受其教。舍利弗！是為阿閦如來佛剎之善",
    "T11n0313_001:0756a14": "快。「其剎人民不從婬欲之事。所以者何？用是",
    "T11n0313_001:0756a15": "阿閦如來真人法御天中天所致。「舍利弗！是",
    "T11n0313_001:0756a16": "為阿閦如來昔行菩薩道時願所致令佛剎",
    "T11n0313_001:0756a17": "善快。」",
    "T11n0313_001:0756a18": "爾時，有異比丘聞說彼佛剎之功德，即於中",
    "T11n0313_001:0756a19": "起婬欲意，前白佛言：「天中天！我願欲往生彼",
    "T11n0313_001:0756a20": "佛剎。」佛便告其比丘言：「癡人！汝不得生彼佛",
    "T11n0313_001:0756a21": "剎。所以者何？不以立婬欲亂意者得生彼",
    "T11n0313_001:0756a22": "佛剎，用餘善行、法清淨行得生彼佛剎。」佛語",
    "T11n0313_001:0756a23": "舍利弗：「阿閦如來佛剎有八味水，是諸人民",
    "T11n0313_001:0756a24": "所為悉共用之，人民意念欲令自然浴池有",
    "T11n0313_001:0756a25": "八味水滿其中，用人民故即自然有浴池有",
    "T11n0313_001:0756a26": "八味水滿其中；意念欲令水轉流行便轉流",
    "T11n0313_001:0756a27": "行、意欲令滅不現即滅不現。「其佛剎亦不大",
    "T11n0313_001:0756a28": "寒、亦不大熱，風徐起甚香快。是風用諸天、龍、",
    "T11n0313_001:0756a29": "人民故，隨所念風便起——若一人念欲令風起",
    "T11n0313_001:0756b01": "自吹，風即獨吹之；意念不欲令風起，風便不",
    "T11n0313_001:0756b02": "起——風起時不動人身，風隨人所念起。舍利弗！",
    "T11n0313_001:0756b03": "是為阿閦如來佛剎之善快如昔時所願。」佛",
    "T11n0313_001:0756b04": "語舍利弗：「阿閦如來佛剎，女人意欲得珠璣、",
    "T11n0313_001:0756b05": "瓔珞者便於樹上取著之，欲得衣被者亦從",
    "T11n0313_001:0756b06": "樹上取衣之。舍利弗！其佛剎女人無有女人",
    "T11n0313_001:0756b07": "之態，如我剎中女人之態也。舍利弗！我剎女",
    "T11n0313_001:0756b08": "人態云何？我剎女人惡色醜、惡舌、嫉妬於法、",
    "T11n0313_001:0756b09": "意著邪事。我剎女人有是諸態，彼佛剎女人",
    "T11n0313_001:0756b10": "無有是態。所以者何？用阿閦如來昔時願",
    "T11n0313_001:0756b11": "所致。」佛復語舍利弗：「阿閦佛剎，女人妊身產",
    "T11n0313_001:0756b12": "時，身不疲極、意不念疲極，但念安隱，亦無有",
    "T11n0313_001:0756b13": "苦。其女人一切亦無有諸苦，亦無有臭處惡",
    "T11n0313_001:0756b14": "露。舍利弗！是為阿閦如來昔時願所致得是",
    "T11n0313_001:0756b15": "善法，其佛剎無有能及者。「舍利弗！阿閦佛剎",
    "T11n0313_001:0756b16": "人民無有治生者、亦無有販賣往來者，人民",
    "T11n0313_001:0756b17": "但共同快樂，安定寂行。其佛剎人不著愛欲、",
    "T11n0313_001:0756b18": "婬妷，以因緣自然愛樂。其剎風起吹梯陛",
    "T11n0313_001:0756b19": "樹便作悲音聲。舍利弗！極好五音聲不及阿",
    "T11n0313_001:0756b20": "閦佛剎風吹梯陛樹木之音聲也。舍利弗！是",
    "T11n0313_001:0756b21": "為阿閦如來昔行佛道時所願而有持。」佛語",
    "T11n0313_001:0756b22": "舍利弗：「若有菩薩摩訶薩欲取嚴淨佛剎者，",
    "T11n0313_001:0756b23": "當如阿閦佛昔行菩薩道時所願嚴淨取其",
    "T11n0313_001:0756b24": "剎。」佛復語舍利弗：「阿閦佛剎無有日、月光明",
    "T11n0313_001:0756b25": "所照，亦無有窈冥之處、亦無有罣礙。所以",
    "T11n0313_001:0756b26": "者何？用阿閦如來、無所著、等正覺光明皆照",
    "T11n0313_001:0756b27": "三千大千世界常明。譬如絞露精舍堅閉門，",
    "T11n0313_001:0756b28": "風不得入，好細塗以白堊之，持摩尼寶著其",
    "T11n0313_001:0756b29": "中，其珠便以光明照，其中諸人民晝夜承其",
    "T11n0313_001:0756c01": "光明。如是，舍利弗！其阿閦如來、無所著、等正",
    "T11n0313_001:0756c02": "覺光明常照三千大千世界。舍利弗！絞露",
    "T11n0313_001:0756c03": "精舍者，謂是阿比羅提世界也；摩尼寶者，謂",
    "T11n0313_001:0756c04": "是阿閦如來也；摩尼寶光明者，謂是阿閦如",
    "T11n0313_001:0756c05": "來之光明也；精舍中人者，謂是阿閦佛剎中",
    "T11n0313_001:0756c06": "人民安樂者也。」",
    "T11n0313_001:0756c07": "佛語舍利弗：「阿閦如來行所至處，於足迹下",
    "T11n0313_001:0756c08": "地自然生千葉金色蓮華。舍利弗！是為阿閦",
    "T11n0313_001:0756c09": "如來昔行菩薩道時所願而有待。」賢者舍利",
    "T11n0313_001:0756c10": "弗問佛言：「阿閦如來、無所著、等正覺入殿舍",
    "T11n0313_001:0756c11": "時，自然生千葉金色蓮華耶？為在所至處自",
    "T11n0313_001:0756c12": "然生乎？」佛告賢者舍利弗：「阿閦如來若入郡",
    "T11n0313_001:0756c13": "國、縣邑，所至到處亦等如入殿舍時也，亦自",
    "T11n0313_001:0756c14": "然生千葉金色蓮華。若善男子、善女人意念",
    "T11n0313_001:0756c15": "欲令入殿舍足下自然生蓮華者，皆使蓮華",
    "T11n0313_001:0756c16": "合聚一處便合聚；意欲令上在虛空中，承佛",
    "T11n0313_001:0756c17": "威神，其蓮華用人民故，便上在虛空中而羅",
    "T11n0313_001:0756c18": "列成行。」佛復語舍利弗：「其三千大千世界乃",
    "T11n0313_001:0756c19": "如是，阿閦如來、無所著、等正覺若遣化人到",
    "T11n0313_001:0756c20": "他方異世界，彼亦自然生——以佛威神所致，",
    "T11n0313_001:0756c21": "其三千大千世界以七寶金色蓮華而莊嚴",
    "T11n0313_001:0756c22": "之。」◎",
    "T11n0313_001:0756c23": "阿閦佛國經◎弟子學成品第三",
    "T11n0313_001:0756c24": "佛復語舍利弗：「阿閦如來說法時，於一一說",
    "T11n0313_001:0756c25": "法之中，不可計無央數人隨律之行，至有作",
    "T11n0313_001:0756c26": "阿羅漢道證者，如是比無央數諸弟子聚會",
    "T11n0313_001:0756c27": "及復得八惟務禪者，阿閦如來佛剎諸弟子",
    "T11n0313_001:0756c28": "眾不可復計。」佛語舍利弗：「我都不見持計者",
    "T11n0313_001:0756c29": "與挍計巨能計數其眾會者也。以脫重擔，",
    "T11n0313_001:0757a01": "離於牢獄，遠於波頭犁、阿羅羅犁、阿比舍犁、",
    "T11n0313_001:0757a02": "阿優陀犁，如是，舍利弗！眾會不可計數諸善",
    "T11n0313_001:0757a03": "男子，是弟子智慧無央數不可計眾，在須陀",
    "T11n0313_001:0757a04": "洹、斯陀含、阿那含、阿羅漢道也。若懈怠者，得",
    "T11n0313_001:0757a05": "須陀洹為七生、七死；於是說法時，其人為不",
    "T11n0313_001:0757a06": "得上持為七生、七死。「阿閦如來說法時，第一",
    "T11n0313_001:0757a07": "說法作須陀洹道證、第二說法作斯陀含道",
    "T11n0313_001:0757a08": "證、第三說法作阿那含道證、第四說法作阿",
    "T11n0313_001:0757a09": "羅漢道證者。其佛剎謂是善男子為懈怠，用",
    "T11n0313_001:0757a10": "不一坐聽法作阿羅漢道證故。「其剎須陀洹",
    "T11n0313_001:0757a11": "不復七上下生死，便於人間坐禪得三昧；須",
    "T11n0313_001:0757a12": "陀洹即於彼自以威神力作阿羅漢道證；其",
    "T11n0313_001:0757a13": "剎斯陀含不復往還世間，以棄眾苦便於彼",
    "T11n0313_001:0757a14": "得三昧，斯陀含便於其剎自以威神力作阿",
    "T11n0313_001:0757a15": "羅漢道證；其剎阿那含不復上生波羅尼蜜",
    "T11n0313_001:0757a16": "和耶越天，便於彼自以威神力作阿羅漢道",
    "T11n0313_001:0757a17": "證；其剎阿羅漢不上下，便於彼至無餘泥洹",
    "T11n0313_001:0757a18": "界般泥洹。其剎說沙門四道，如是至令得道",
    "T11n0313_001:0757a19": "住。」佛言：「舍利弗！若善男子、善女人於法自",
    "T11n0313_001:0757a20": "在者不復失學住、亦不失學餘事，如是於不",
    "T11n0313_001:0757a21": "學地便般泥洹也——無所學地謂是阿羅漢地。",
    "T11n0313_001:0757a22": "舍利弗！是為阿閦如來、無所著、等正覺剎諸",
    "T11n0313_001:0757a23": "弟子學成，無有麁立在上好要處者，謂是阿",
    "T11n0313_001:0757a24": "閦如來剎弟子眾阿羅漢也——生死已斷，所作",
    "T11n0313_001:0757a25": "而辦，所當為者以脫重擔，便得所有，盡壞勤",
    "T11n0313_001:0757a26": "苦牢獄之事，以中正解，復知八維無禪。阿羅",
    "T11n0313_001:0757a27": "漢行八維無禪，舍利弗！是為阿閦如來剎弟",
    "T11n0313_001:0757a28": "子之善行，是為阿羅漢之功德所為福行。「其",
    "T11n0313_001:0757a29": "剎以三寶為梯陛——一者、金，二者、銀，三者、琉璃——",
    "T11n0313_001:0757b01": "從忉利天下至閻浮利地。其忉利天欲至阿",
    "T11n0313_001:0757b02": "閦如來所時從是梯陛下，忉利天人樂供養",
    "T11n0313_001:0757b03": "於天下人民，言：『如我天上所有欲比天下人",
    "T11n0313_001:0757b04": "民者，天上所有大不如天下，及復有阿閦如",
    "T11n0313_001:0757b05": "來、無所著、等正覺也。』」",
    "T11n0313_001:0757b06": "佛語舍利弗：「忉利天人樂供養天下人民，天",
    "T11n0313_001:0757b07": "下人若上至忉利天者便不樂供養忉利天",
    "T11n0313_001:0757b08": "人。所以者何？我天下佛說經，如我天下所有，",
    "T11n0313_001:0757b09": "於是天上無也，不如我天下所有，我天下樂",
    "T11n0313_001:0757b10": "供養有佛。「忉利天見天下人民，天下人遙見",
    "T11n0313_001:0757b11": "忉利天宮殿，譬如此剎天下人遙見日、月、星",
    "T11n0313_001:0757b12": "辰殿舍。如是，舍利弗！其佛剎天下人遙見諸",
    "T11n0313_001:0757b13": "天宮殿如是及欲行天，承佛威神所致，是為",
    "T11n0313_001:0757b14": "阿閦如來佛剎所有善快。」佛復語舍利弗：「阿",
    "T11n0313_001:0757b15": "閦如來佛剎三千大千世界皆說法，四輩弟",
    "T11n0313_001:0757b16": "子滿三千大千世界無空缺。阿閦佛剎弟子",
    "T11n0313_001:0757b17": "意不念：『今日當於何食？今日誰當與我食？』亦",
    "T11n0313_001:0757b18": "不行家家乞。時到，飯食便辦，滿鉢自然在前，",
    "T11n0313_001:0757b19": "即取食。食已，鉢便自然去，其剎飯食如是。諸",
    "T11n0313_001:0757b20": "弟子不復行求衣鉢也，亦不裁衣、亦不縫衣、",
    "T11n0313_001:0757b21": "亦不浣衣、亦不染衣、亦不作衣、亦不教人作，",
    "T11n0313_001:0757b22": "以佛威神所致，同共安樂自然生。「阿閦如來",
    "T11n0313_001:0757b23": "不為諸弟子說罪事——如我為諸弟子說十四",
    "T11n0313_001:0757b24": "句法——阿閦如來不為諸弟子說如是之法。所",
    "T11n0313_001:0757b25": "以者何？其剎無有行惡者。「阿閦佛不復授諸",
    "T11n0313_001:0757b26": "弟子戒。所以者何？其佛剎人無有短命者、亦",
    "T11n0313_001:0757b27": "無蔽惡人、無有穢濁劫、亦無有諸結、無有",
    "T11n0313_001:0757b28": "穢濁，見其剎以除諸惡、穢濁。」",
    "T11n0313_001:0757b29": "佛復語舍利弗：「阿閦佛說法時，諸弟子便度",
    "T11n0313_001:0757c01": "於習欲。所以者何？已棄於惡道故，其剎眾",
    "T11n0313_001:0757c02": "弟子終無有貢高、憍慢。不如此剎諸弟子於",
    "T11n0313_001:0757c03": "精舍行律，其剎弟子無有作是行者也。所以",
    "T11n0313_001:0757c04": "者何？舍利弗！用其人民善本具故，所說法、",
    "T11n0313_001:0757c05": "悔過各得其所。其剎不說五逆之事，一切皆",
    "T11n0313_001:0757c06": "斷諸逆已。諸弟子不貪飲食、亦不貪衣鉢、",
    "T11n0313_001:0757c07": "亦不貪眾欲、亦不貪著也，為說善事。所以",
    "T11n0313_001:0757c08": "者何？用少欲知止足故。「舍利弗！阿閦佛不",
    "T11n0313_001:0757c09": "復授諸弟子戒——如我於此授諸弟子戒。所以",
    "T11n0313_001:0757c10": "者何？其剎無有惡者，是諸弟子但以苦、空、非",
    "T11n0313_001:0757c11": "常、非身，以是為戒。其剎亦無有受戒事，譬如",
    "T11n0313_001:0757c12": "是剎正士於我法中剃除鬚髮、少欲而受我",
    "T11n0313_001:0757c13": "戒。所以者何？其阿閦佛剎諸弟子得自在聚",
    "T11n0313_001:0757c14": "會，無有怨仇。「舍利弗！阿閦佛剎諸弟子不共",
    "T11n0313_001:0757c15": "作行便獨行道，不樂共行，但行諸善。其剎無",
    "T11n0313_001:0757c16": "有過精進者，亦不可見懈怠者。舍利弗！是為",
    "T11n0313_001:0757c17": "阿閦如來佛剎出家諸弟子之德行。」",
    "T11n0313_001:0757c18": "佛語舍利弗：「阿閦如來為諸弟子說法時，弟",
    "T11n0313_001:0757c19": "子不左右顧視，一心聽經——中有住聽經者，身",
    "T11n0313_001:0757c20": "不知罷極；中有坐聽經者，身亦不知罷極、",
    "T11n0313_001:0757c21": "意亦不念罷極也。「阿閦如來於虛空中說",
    "T11n0313_001:0757c22": "法時，諸弟子悉聽之，是時得神足比丘、未得",
    "T11n0313_001:0757c23": "神足比丘——承佛威神——皆於虛空中行而聽",
    "T11n0313_001:0757c24": "法。是諸弟子於虛空中以三品作行。何等",
    "T11n0313_001:0757c25": "三？一者、住，二者、經，三者、坐。「中有坐般泥洹",
    "T11n0313_001:0757c26": "波藍坐居而般泥洹者，諸弟子皆般泥洹，時",
    "T11n0313_001:0757c27": "地即為大動，般泥洹已，諸天、人民共供養之；",
    "T11n0313_001:0757c28": "中有阿羅漢身中自出火還燒身而般泥洹；",
    "T11n0313_001:0757c29": "中有阿羅漢般泥洹時，自以功德行如疾風；",
    "T11n0313_001:0758a01": "中有譬如五色雲氣於空中行便不復知處；",
    "T11n0313_001:0758a02": "中有弟子自以功德便沒去，不復知處，般",
    "T11n0313_001:0758a03": "泥洹如是；中有般泥洹時於虛空身中放水，",
    "T11n0313_001:0758a04": "其水不墮地便滅不現。其剎如是清淨，令",
    "T11n0313_001:0758a05": "身滅不現；其剎如是清淨，令身滅不現而般",
    "T11n0313_001:0758a06": "泥洹。諸弟子般泥洹如是也，舍利弗！是為阿",
    "T11n0313_001:0758a07": "閦如來、無所著、等正覺昔行菩薩道時所願",
    "T11n0313_001:0758a08": "而有持成無上正真道，諸弟子以是三品般",
    "T11n0313_001:0758a09": "泥洹。「復次，舍利弗！阿閦如來佛剎諸弟子——無",
    "T11n0313_001:0758a10": "央數不可計諸弟子——少有不具足四解之事",
    "T11n0313_001:0758a11": "者，多有得四解事具足者；諸弟子少有不得",
    "T11n0313_001:0758a12": "四神足安隱行者，多有得四禪足安隱行者。",
    "T11n0313_001:0758a13": "舍利弗！是為阿閦如來佛剎諸弟子所成德",
    "T11n0313_001:0758a14": "行。」賢者舍利弗白佛言：「阿閦如來、無所著、等",
    "T11n0313_001:0758a15": "正覺佛剎，諸弟子所行皆無極也。」◎",
    "T11n0313_001:0758a16": "阿閦佛國經卷上"
}