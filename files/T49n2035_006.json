{
    "T49n2035_006:0177c04": "佛祖統紀卷第六",
    "T49n2035_006:0177c06": "宋景定四明東湖沙門志磐撰",
    "T49n2035_006:0177c07": "東土九祖第三之一",
    "T49n2035_006:0177c08": "[0177c08] 高祖無畏論主龍樹尊者一相大禪師",
    "T49n2035_006:0177c09": "[0177c09] 二祖建立中觀北齊尊者圓悟大禪師",
    "T49n2035_006:0177c10": "[0177c10] 三祖圓證法華南岳尊者止觀大禪師",
    "T49n2035_006:0177c11": "[0177c11] 四祖天台智者法空寶覺靈慧大禪師",
    "T49n2035_006:0177c12": "[0177c12] 五祖結集宗教章安尊者總持大禪師",
    "T49n2035_006:0177c13": "[0177c13] 六祖傳持教觀法華尊者圓達大禪師",
    "T49n2035_006:0177c14": "[0177c14] 七祖傳持教觀天宮尊者全真大禪師",
    "T49n2035_006:0177c15": "[0177c15] 八祖傳持教觀左溪尊者明覺大禪師",
    "T49n2035_006:0177c16": "[0177c16] 九祖天台記主荊溪尊者圓通大禪師",
    "T49n2035_006:0177c17": "[0177c17] 佛祖之道以心傳心。尚何俟於言說。至於",
    "T49n2035_006:0177c18": "當機印可。則必資授受以為傳道之儀。是",
    "T49n2035_006:0177c19": "以金口祖承二十四聖。皆親承口訣。用顯心",
    "T49n2035_006:0177c20": "傳之妙。然則通古今簡邪正。明境智辨宗",
    "T49n2035_006:0177c21": "用。其可有遺於言說者也。自夫經論東",
    "T49n2035_006:0177c22": "度教滿真丹。此土諸師。閔世之不能領。乃",
    "T49n2035_006:0177c23": "專業講說。用通此宗。而得其小者亡其大。",
    "T49n2035_006:0177c24": "執其偏者遺其圓。以故心傳之妙終未有",
    "T49n2035_006:0177c25": "以敷暢。道之將行篤生聖哲。北齊尊者。宿",
    "T49n2035_006:0177c26": "稟自然不俟親承。冥悟龍樹即空即假即中",
    "T49n2035_006:0177c27": "之旨。立為心觀以授南岳。南岳修之以淨",
    "T49n2035_006:0177c28": "六根。復以授諸智者。智者用之以悟法華。",
    "T49n2035_006:0177c29": "乃復開拓鴻業以名一家。嘗作而言曰。傳",
    "T49n2035_006:0178a01": "道在行亦在於說。於是約略五時。開張",
    "T49n2035_006:0178a02": "八教。總括群籍歸宗法華。貫五章以解首",
    "T49n2035_006:0178a03": "題。分四釋以消文句。教理之說既顯。觀行",
    "T49n2035_006:0178a04": "之旨須明。乃復述以止觀一論。說己心中",
    "T49n2035_006:0178a05": "所行。先之以六章開解。次之以依解立行。",
    "T49n2035_006:0178a06": "二十五法為方便。十乘觀法為正修。三千事",
    "T49n2035_006:0178a07": "理即具之談。抗折百家度越今古。遂為天",
    "T49n2035_006:0178a08": "下明教之本。時則有章安大禪師。夙擅多",
    "T49n2035_006:0178a09": "聞復由妙悟。因其講授執筆載言。集為論",
    "T49n2035_006:0178a10": "疏以淑惠於後學。而世之好為異論者。若",
    "T49n2035_006:0178a11": "五教三時。專門偏尚。雖發機之際各有所",
    "T49n2035_006:0178a12": "中。終未足以知一化之始終。詣法華之宗",
    "T49n2035_006:0178a13": "極。當知常住教卷滿閻浮提。方袍之徒多",
    "T49n2035_006:0178a14": "於竹[竺-二+韋]。使天台不生時教不行觀道不明。",
    "T49n2035_006:0178a15": "吾必謂之佛法已滅。章安即纘承大統。乃復",
    "T49n2035_006:0178a16": "傳之法華。法華之世講徒七百。而天宮實繼",
    "T49n2035_006:0178a17": "其業。天宮之門求道無數。而左溪獨嗣其",
    "T49n2035_006:0178a18": "後。左溪盛席學徒更繁。遠域&#x96A3;封填門擁",
    "T49n2035_006:0178a19": "室。自法華三世。皆繼體守文。專事講說",
    "T49n2035_006:0178a20": "而已。至荊溪之世。遭罹多艱。畔人竊發。則",
    "T49n2035_006:0178a21": "金錍義例。不得不為之致討。學者異言。則",
    "T49n2035_006:0178a22": "諸部記述。不得不為之指南。申明正宗以",
    "T49n2035_006:0178a23": "詒後世。弘贊之勳殆比隆於章安者矣。尊",
    "T49n2035_006:0178a24": "祖重道述德記功。撰東土九祖紀。",
    "T49n2035_006:0178a25": "[0178a25] 高祖龍樹尊者(本紀在西土第十三祖中)入楞伽經云。善逝涅",
    "T49n2035_006:0178a26": "槃後。未來世當有南天竺比丘。厥號為龍",
    "T49n2035_006:0178a27": "樹。能破有無宗。顯我大乘法。得初歡喜地。",
    "T49n2035_006:0178a28": "往生安養國。",
    "T49n2035_006:0178a29": "[0178a29] 贊曰。章安有言。智者觀心論云。歸命龍樹",
    "T49n2035_006:0178b01": "師。驗知龍樹是高祖師也。輔行釋之曰。智",
    "T49n2035_006:0178b02": "者應稱龍樹為曾祖師。若以尊上為",
    "T49n2035_006:0178b03": "高。則如漢齊諸君。並指始祖為高。所謂",
    "T49n2035_006:0178b04": "功德無上。諡為高耳。今家亦以龍樹為",
    "T49n2035_006:0178b05": "始祖。故智者指為高祖也。夫傳佛心宗",
    "T49n2035_006:0178b06": "紹隆道統。後人尊之通稱為祖。故金口",
    "T49n2035_006:0178b07": "祖承二十四聖。皆以祖為稱也。下至",
    "T49n2035_006:0178b08": "此土。九祖相繼亦此義焉。是知今言高者。",
    "T49n2035_006:0178b09": "誠如荊溪功德無上之義。非同俗間曾高",
    "T49n2035_006:0178b10": "之稱也。",
    "T49n2035_006:0178b11": "[0178b11] 二祖北齊尊者慧文。姓高氏。當北朝魏齊之",
    "T49n2035_006:0178b12": "際(東魏孝靜北齊文宣)行佛道者。第一明師。多用七方",
    "T49n2035_006:0178b13": "便(輔行云。恐是小乘七方便。自智者已前未曾有人立於圓家七方便)第二最師。融",
    "T49n2035_006:0178b14": "心性相諸法無礙。第三嵩師。用三世本無來",
    "T49n2035_006:0178b15": "去。第四就師。多用寂心。五鑿師。多用了心",
    "T49n2035_006:0178b16": "能觀一如。第六慧師。多用踏心內外中間",
    "T49n2035_006:0178b17": "心不可得。第七文師。用覺心重觀三昧。滅盡",
    "T49n2035_006:0178b18": "三昧。無間三昧。於一切法心無分別。第八",
    "T49n2035_006:0178b19": "思師。多用隨自意安樂行。第九顗師。用三",
    "T49n2035_006:0178b20": "種止觀。雖云相承而於法門改轉。文師既",
    "T49n2035_006:0178b21": "依大論。則知爾前非所承也(此依輔行所載。按高僧傳。南岳悟法",
    "T49n2035_006:0178b22": "華三昧。往鑒最師。述己所證。皆蒙隨喜。又云。智者受業思師。思師從道就師就師受法最師。今詳思師。本承文",
    "T49n2035_006:0178b23": "師。今又言從就師。是知諸師多同時互相咨稟。而法門改轉。後多勝前。非復可論相承也。至北齊已降。依論立觀。",
    "T49n2035_006:0178b24": "自此授受。始終不異。始可論師承耳)師夙稟圓乘。天真獨悟。因",
    "T49n2035_006:0178b25": "閱大智度論(第三十卷)引大品云。欲以道智具",
    "T49n2035_006:0178b26": "足道種智。當學般若。欲以道種智具足一",
    "T49n2035_006:0178b27": "切智。當學般若。欲以一切智具足一切種",
    "T49n2035_006:0178b28": "智。當學般若。欲以一切種智斷煩惱及習。",
    "T49n2035_006:0178c01": "當學般若。論自問曰。一心中得一切智道",
    "T49n2035_006:0178c02": "種智一切種智。斷一切煩惱及習。今云何言",
    "T49n2035_006:0178c03": "以一切智具足一切種智。以一切種智斷煩",
    "T49n2035_006:0178c04": "惱及習。答曰。實一切一時得。此中為令人",
    "T49n2035_006:0178c05": "信般若波羅密故。次第差別說。欲令眾生",
    "T49n2035_006:0178c06": "得清淨心。是故如是說。復次雖一心中得。",
    "T49n2035_006:0178c07": "亦有初中後次第。如一心有三相。生因緣",
    "T49n2035_006:0178c08": "住住因緣滅。又如心心數法不相應諸行及身",
    "T49n2035_006:0178c09": "業口業。以道智具足一切智。以一切智具",
    "T49n2035_006:0178c10": "足一切種智。以一切種智斷煩惱及習亦如",
    "T49n2035_006:0178c11": "是。師依此文以修心觀。論中三智實在一",
    "T49n2035_006:0178c12": "心中得。且果既一心而得。因豈前後而獲。故",
    "T49n2035_006:0178c13": "此觀成時證一心三智。雙亡雙照即入初住",
    "T49n2035_006:0178c14": "無生忍位。師又因讀中論(大智度論中觀一品)至四諦",
    "T49n2035_006:0178c15": "品偈云因緣所生法。我說即是空。亦名為假",
    "T49n2035_006:0178c16": "名。亦名中道義。恍然大悟。頓了諸法無非",
    "T49n2035_006:0178c17": "因緣所生。而此因緣有不定有。空不定空。",
    "T49n2035_006:0178c18": "空有不二。名為中道。師既一依釋論。是知",
    "T49n2035_006:0178c19": "遠承龍樹也。師在高齊之世(輔行謂是齊高祖。今詳高歡",
    "T49n2035_006:0178c20": "相東魏。封齊王。至子洋。方受魏禪。是為文宣。追諡歡為高祖。據此時尚稱東魏。文師道化行於北齊受禪之後。故",
    "T49n2035_006:0178c21": "云高齊。此以姓冠國。如蕭梁元魏也)聚徒千百專業大乘。獨步河",
    "T49n2035_006:0178c22": "淮時無競化。所入法門非世可知。學者仰",
    "T49n2035_006:0178c23": "之以為履地戴天莫知高厚。師以心觀口",
    "T49n2035_006:0178c24": "授南岳。岳盛弘南方。而師之門人在北者",
    "T49n2035_006:0178c25": "皆無聞焉(雜見止觀輔行宗元錄九祖略傳)。",
    "T49n2035_006:0178c26": "[0178c26] 贊曰。北齊以上哲之姿。獨悟中觀。而當",
    "T49n2035_006:0178c27": "時諸師無與競化。非明最嵩鑒所能知",
    "T49n2035_006:0178c28": "也。既以口訣授之南岳。而北地門徒曾",
    "T49n2035_006:0178c29": "無傳者。蓋當高氏政亂國蹙之日。宜此",
    "T49n2035_006:0179a01": "道之不能顯也。南山傳僧逸而不載。亦",
    "T49n2035_006:0179a02": "豈無所考耶。慈雲云。得龍樹一心三",
    "T49n2035_006:0179a03": "智之文。依論立觀。於茲自悟。豈曰無",
    "T49n2035_006:0179a04": "師。",
    "T49n2035_006:0179a05": "[0179a05] 三祖南岳尊者慧思。姓李氏。元魏南豫州武",
    "T49n2035_006:0179a06": "津人也(南岳願文。自敘云。歲在乙未十一月十一日。於魏國南豫州武津縣生。此當魏宣武延昌四",
    "T49n2035_006:0179a07": "年。梁武帝天監十四年乙未歲也)兒童時。夢梵僧勸令入道。或",
    "T49n2035_006:0179a08": "見朋類讀法華經。樂法情深。得借本於空",
    "T49n2035_006:0179a09": "&#x51A1;獨觀。無人教授日夜悲泣。復以&#x51A1;非人",
    "T49n2035_006:0179a10": "居。乃移託古城。鑿穴棲身。晝則乞食夜不",
    "T49n2035_006:0179a11": "事寢。對經流淚頂禮不休。久雨失蒸舉身",
    "T49n2035_006:0179a12": "浮腫。忍心向經忽爾消滅。又夢普賢乘白",
    "T49n2035_006:0179a13": "象王摩頂而去。昔未識文今自然解。所摩",
    "T49n2035_006:0179a14": "頂上隱起肉髻。年十五(魏莊帝永安二年)出家受具。謝",
    "T49n2035_006:0179a15": "絕人事專誦法華。日唯一食不受別請。所",
    "T49n2035_006:0179a16": "居菴宇為野人所焚。即嬰癘疾。來求悔",
    "T49n2035_006:0179a17": "過其疾即愈。乃再作草舍。誦經如初。又",
    "T49n2035_006:0179a18": "夢僧曰。汝先受戒作法非勝。安能開發正",
    "T49n2035_006:0179a19": "道。即見四十二僧。為加羯磨圓滿戒法",
    "T49n2035_006:0179a20": "(四十二僧。即四十二位。自初住訖妙覺也。此表南岳當獲六根清淨入圓十信。以故四十二位大士及妙覺直僧。",
    "T49n2035_006:0179a21": "為其加法以證之也)既寤益厲常業。又嘗夢阿彌陀彌勒",
    "T49n2035_006:0179a22": "佛與之說法。又隨彌勒同諸勝友俱會龍",
    "T49n2035_006:0179a23": "華。感歎非常倍加精進。年二十(東魏孝靜天平元年)因",
    "T49n2035_006:0179a24": "讀妙勝定經。見讚美禪定。乃遍親禪德學",
    "T49n2035_006:0179a25": "摩訶衍。常居林野經行修禪。後謁文師咨",
    "T49n2035_006:0179a26": "受口訣。授以觀心之法。晝則驅馳僧事。夜",
    "T49n2035_006:0179a27": "則坐禪達旦。始三七日初發少靜。觀見一",
    "T49n2035_006:0179a28": "生善惡業相。轉復勇猛禪障忽起。四肢緩",
    "T49n2035_006:0179a29": "弱身不隨心。即自觀察。我今病者皆從業",
    "T49n2035_006:0179b01": "生。業由心起本無外境。反見心源業非可",
    "T49n2035_006:0179b02": "得。遂動八觸發根本禪(重輕冷熱&#x6F81;滑軟粗。是為八觸)因",
    "T49n2035_006:0179b03": "見三生行道之&#x8FF9;。夏竟受歲將欲上堂。乃",
    "T49n2035_006:0179b04": "感歎曰。昔佛在世。九旬究滿證道者多。吾今",
    "T49n2035_006:0179b05": "虛受法歲內愧深矣。將放身倚壁。豁然大",
    "T49n2035_006:0179b06": "悟法華三昧。自是之後所未聞經不疑自",
    "T49n2035_006:0179b07": "解。東魏武定六年(年三十四)在河南兗州。與眾議",
    "T49n2035_006:0179b08": "論。為惡比丘所毒垂死復活。齊天保元年",
    "T49n2035_006:0179b09": "(年三十六)常在河南。習學大乘。親覲諸大禪師",
    "T49n2035_006:0179b10": "遊行諸郡。是歲刺史欲送歸鄴(齊文宣所都)師意",
    "T49n2035_006:0179b11": "欲南向。即舍眾渡淮。時&#x52C5;國內諸禪師入",
    "T49n2035_006:0179b12": "臺供養(南北朝常稱朝廷為內臺)師以方便辭避不就。四年",
    "T49n2035_006:0179b13": "至郢州。為刺史劉懷寶講摩訶衍義。諸惡",
    "T49n2035_006:0179b14": "論師以生金藥置毒食中。師命垂盡一心念",
    "T49n2035_006:0179b15": "般若波羅蜜毒即消散。五年至光州開岳寺。",
    "T49n2035_006:0179b16": "巴子立五百家。共刺史請講摩訶衍般若",
    "T49n2035_006:0179b17": "經。六年於光州大蘇山講摩訶衍(東坡集。光山縣南。",
    "T49n2035_006:0179b18": "四十里。大蘇山南小蘇山北。有寺名淨居。齊天保中。思禪師過此。見父老問其姓。曰蘇氏。又問二山名。歎曰。吾",
    "T49n2035_006:0179b19": "師告我。遇三蘇則住。遂留結菴。而父老竟無有。蓋山神也。其後顗禪師。來謁師遂得法)七年於",
    "T49n2035_006:0179b20": "城西觀邑寺講摩訶衍。有眾惡論師競欲",
    "T49n2035_006:0179b21": "加害。師誓造金字般若經。現無量身於十",
    "T49n2035_006:0179b22": "方國講說是經。令一切諸惡論師咸得信",
    "T49n2035_006:0179b23": "心住不退轉。八年至南定州。為刺史講摩",
    "T49n2035_006:0179b24": "訶衍。有眾惡論師競起惡心。斷諸檀越不",
    "T49n2035_006:0179b25": "令送食。經五十日。常遣弟子乞食濟命。",
    "T49n2035_006:0179b26": "於時復發願決定。誓造金字般若。為眾講說",
    "T49n2035_006:0179b27": "九年於大蘇山。唱告諸方須造經者。忽",
    "T49n2035_006:0179b28": "有比丘。名曰僧合。自言。我能造經。既得",
    "T49n2035_006:0179b29": "經首。即教化境內。得財買金。於光城縣齊",
    "T49n2035_006:0179c01": "光寺。造成大品般若及法華經二部。盛以寶",
    "T49n2035_006:0179c02": "函。復自述願文一篇。以記其事。願彌勒佛",
    "T49n2035_006:0179c03": "時身及此經。一時出現廣化一切。又云。世間",
    "T49n2035_006:0179c04": "道俗殷勤請講。或強勸令講者。皆惡知識。",
    "T49n2035_006:0179c05": "初似好心後即忿怒。所有學士如怨詐親。",
    "T49n2035_006:0179c06": "亦不可信。諸王剎利亦復如是。擇擇擇擇",
    "T49n2035_006:0179c07": "(法智慈雲。皆云朱陵四擇是也。道俗勸講者。強勸令講者。學士詐親者。諸王剎利者。如是四類。皆須擇之也。",
    "T49n2035_006:0179c08": "已上文並見南岳願文)師名行遠聞學徒日盛。眾雜精粗",
    "T49n2035_006:0179c09": "是非數起。乃顧徒屬曰。大聖在世不免流",
    "T49n2035_006:0179c10": "言。況吾無德豈&#x8FEF;此債。債是宿作時來須",
    "T49n2035_006:0179c11": "受。此私事也。齊祚將傾佛法暫晦(齊後為周所滅。周武廢",
    "T49n2035_006:0179c12": "釋道二教)當往何方以避此難。忽聞空聲曰。若",
    "T49n2035_006:0179c13": "欲修定當往武當南岳。師裴回光州。時往",
    "T49n2035_006:0179c14": "&#x96A3;郡。為眾講說凡十四年(天保五年至光州。陳光大二年入南岳。始",
    "T49n2035_006:0179c15": "終十四年)光州當陳齊為邊境。烽火數興眾不遑",
    "T49n2035_006:0179c16": "處。乃以陳光大二年入居南岳。謂其徒",
    "T49n2035_006:0179c17": "曰。吾寄此山正當十載。過此以後必事遠",
    "T49n2035_006:0179c18": "遊(師入南岳。至大建九年。果十年而終)先是有梁朝高僧海禪",
    "T49n2035_006:0179c19": "師居之。一見如舊識。即以是山俾師行",
    "T49n2035_006:0179c20": "道。師一日登祝融&#x5CEF;。岳神會棋。神揖師曰。",
    "T49n2035_006:0179c21": "師何來此。師曰。求檀越一坐具地。神曰諾。",
    "T49n2035_006:0179c22": "師即飛錫以定其處(今福嚴寺是)神曰。師已占",
    "T49n2035_006:0179c23": "福地。弟子當何所居。師即轉一石鼓。下逢",
    "T49n2035_006:0179c24": "平地而止(今岳君塑像猶坐石鼓上)岳神乞戒。師乃為說法",
    "T49n2035_006:0179c25": "要。一日師謂岳神曰。它日吾有難。檀越亦",
    "T49n2035_006:0179c26": "當有難。師指巖下曰。吾一生曾此坐禪。為",
    "T49n2035_006:0179c27": "賊斷首。尋獲枯骨一聚(今福嚴一生巖)至西南隅",
    "T49n2035_006:0179c28": "指大石曰。吾二生亦曾居此。即拾髑髏起",
    "T49n2035_006:0179c29": "塔以報宿修之恩(今二生塔)又至蒙密處曰。此",
    "T49n2035_006:0180a01": "古寺也。吾三生嘗託居此地。因指人掘之。",
    "T49n2035_006:0180a02": "果有僧用器皿及堂宇之基。即築臺為眾",
    "T49n2035_006:0180a03": "說般若經(今三生藏)眾患無水。師以杖卓崖。",
    "T49n2035_006:0180a04": "虎因跑地泉乃涌出(今虎跑泉是也)大建元年九仙觀",
    "T49n2035_006:0180a05": "道士。歐陽正則&#x89A9;山有勝氣。謀於眾曰。此",
    "T49n2035_006:0180a06": "氣主褐衣法王。彼盛則吾法衰矣。乃鑿斷岳",
    "T49n2035_006:0180a07": "心釘石為巫蠱事(注見誦塞志三卷注)埋兵器於山上。",
    "T49n2035_006:0180a08": "因詭奏曰。北僧受齊募而為之。宣帝遣使",
    "T49n2035_006:0180a09": "考驗。初度石橋。有兩虎號吼。使者驚退。次",
    "T49n2035_006:0180a10": "日復進。師曰。檀越前行。貧道當續至。越七日",
    "T49n2035_006:0180a11": "度。使者尚未至。始飛錫而往金陵。四門皆",
    "T49n2035_006:0180a12": "見師入。使者既至。遂同進謁。帝坐便殿。見",
    "T49n2035_006:0180a13": "師乘空而下梵相異常。驚悟其神一無所",
    "T49n2035_006:0180a14": "問。以道士誣告罔上令案治之。罪當棄",
    "T49n2035_006:0180a15": "市。師請曰。害人之命非貧道意。乞放還",
    "T49n2035_006:0180a16": "山。給侍僧眾亦足小懲。帝可之。&#x52C5;有司",
    "T49n2035_006:0180a17": "冶鐵為十四券。識道士十四名。周回其上。",
    "T49n2035_006:0180a18": "封以&#x52C5;印。令隨師還山。將行餞以殊禮。稱",
    "T49n2035_006:0180a19": "為大禪師。思大之名蓋得於此。初&#x52C5;寓栖玄",
    "T49n2035_006:0180a20": "寺。嘗往瓦官精舍。遇雨不濕履泥不污。僧",
    "T49n2035_006:0180a21": "正慧暠遇諸塗歎曰。此神異人何以至此。",
    "T49n2035_006:0180a22": "自是舉朝道俗傾心歸仰。大都督吳明徹。每",
    "T49n2035_006:0180a23": "親道論。欲奉以犀枕未敢言。師曰。欲與",
    "T49n2035_006:0180a24": "枕便可。明徹益大驚異。師既復歸山中說",
    "T49n2035_006:0180a25": "法如故。道眾以老病告。願奉田數頃充",
    "T49n2035_006:0180a26": "香積。用贖老身。師曰。欲留田當從汝願。",
    "T49n2035_006:0180a27": "因名留田莊(俗呼道士贖身莊)所賜鐵券悉收藏之。",
    "T49n2035_006:0180a28": "勒石記其事。名曰陳朝皇帝賜南岳思大",
    "T49n2035_006:0180a29": "禪師降伏道士鐵券記。時道眾私誓曰。今世",
    "T49n2035_006:0180b01": "神通官勢皆所不如。後五百年當生汝法",
    "T49n2035_006:0180b02": "中壞滅汝教。師亦預記曰。此諸道士害我",
    "T49n2035_006:0180b03": "無因。異日著我袈裟。入我伽藍壞遺體矣",
    "T49n2035_006:0180b04": "(皇宋太宗時有大臣。出鎮湖南。經臨此山。歷覽遺&#x8E2A;。謂主僧曰。異日道士得志必有報復。當埋碑石。易莊名。俾無",
    "T49n2035_006:0180b05": "&#x8E2A;跡可尋。因改名天竺莊。而以碑券。埋於三生藏院。大觀閒。道士林靈素。熒惑天聽。果移文物色此事。以無&#x8FF9;",
    "T49n2035_006:0180b06": "可考遂止。乾道初。有傑止菴。來主此山。謂眾曰。二生塔墮荒榛。瞻禮非便。當遷合於三生塔。蓋傑擬私其地。",
    "T49n2035_006:0180b07": "為己塔也。即與執事者十四人。備斧钁開石龕。見靈骨如黃金色。有石屏刻歐陽正則等名。轉報為今主首。知事",
    "T49n2035_006:0180b08": "行僕。比今名不少差。眾大驚駭。是夕岳廟一[卄/執/衣]而盡。州縣聞之逮捕甚急。傑輩皆&#x8FEF;散。寺眾復掩藏其骨。傑後",
    "T49n2035_006:0180b09": "住它山。每升座必對眾自悔責。求免後報○述曰。南岳至此七百年矣。而傑師果應私誓。師與岳神果符先記。異",
    "T49n2035_006:0180b10": "哉。然傑師雖因惡誓。終能歸釋由毀為緣。適足以彰南岳攝物之功也)師將順世。大",
    "T49n2035_006:0180b11": "集門學連日說法。苦切訶責聞者寒心。乃曰。",
    "T49n2035_006:0180b12": "若有十人不惜身命。常修法華念佛三昧",
    "T49n2035_006:0180b13": "方等懺悔常坐苦行者。隨有所須吾自供",
    "T49n2035_006:0180b14": "給。如無此人吾當遠去。竟無答者。即屏眾",
    "T49n2035_006:0180b15": "斂念將入寂。弟子靈辯不覺號哭。師訶之",
    "T49n2035_006:0180b16": "曰。惡魔出去。眾聖相迎方論受生處。何驚",
    "T49n2035_006:0180b17": "吾耶。即端坐唱佛來迎合掌而逝。顏色如",
    "T49n2035_006:0180b18": "生異香滿室。時大建九年六月二十二日。壽",
    "T49n2035_006:0180b19": "六十三。夏四十九。初在大蘇以法付顗師。",
    "T49n2035_006:0180b20": "後常代講般若。至一心具萬行忽有所疑。",
    "T49n2035_006:0180b21": "師曰。如汝之疑。乃大品次第意耳。未是法",
    "T49n2035_006:0180b22": "華圓頓旨也。吾昔於夏中一念頓證諸法現",
    "T49n2035_006:0180b23": "前。吾既身證不必有疑。顗師問所證是十地",
    "T49n2035_006:0180b24": "耶。曰吾一生望入銅輪(圓十住)以領徒太早。",
    "T49n2035_006:0180b25": "損己益他。但居鐵輪耳(師獲六根清淨。即圓十信。別三十心。華",
    "T49n2035_006:0180b26": "嚴梵行。瓔珞鐵輪位也)師身相挺持。耳有重輪。頂有肉",
    "T49n2035_006:0180b27": "髻。牛行象步不倚不斜。平昔禦寒唯一艾",
    "T49n2035_006:0180b28": "納(法華經。納衣在空閑。律文。謂之五納衣。謂納受五種舊弊。以為衣也。俗作衲字失義)繒纊之",
    "T49n2035_006:0180c01": "屬一切不受。所居之處靈瑞重沓。供物嚴備",
    "T49n2035_006:0180c02": "瓶水自滿。有諸天童以為侍衛。或現形大",
    "T49n2035_006:0180c03": "小。或寂爾藏身。異香奇&#x8FF9;不可勝紀。常示",
    "T49n2035_006:0180c04": "眾曰。道源不遠性海非遙。但向己求莫從",
    "T49n2035_006:0180c05": "他覓。覓即不得得亦非真。又偈曰。頓悟心",
    "T49n2035_006:0180c06": "源開寶藏。隱顯靈通見真相。獨行獨坐常巍",
    "T49n2035_006:0180c07": "巍。百億化身無數量。縱令逼塞滿虛空。看",
    "T49n2035_006:0180c08": "時不見微塵相。可笑物兮無比況。口吐明",
    "T49n2035_006:0180c09": "珠光晃晃。尋常見說不思議。一語標名言下",
    "T49n2035_006:0180c10": "當。又偈曰。天不能蓋。地不能載。無去無",
    "T49n2035_006:0180c11": "來無障礙。無長無短無青黃。不在中間",
    "T49n2035_006:0180c12": "及內外。超群出眾太虛玄。指物傳心人不",
    "T49n2035_006:0180c13": "會。所著述多口授。門人筆成章句。出四十",
    "T49n2035_006:0180c14": "二字門。無諍行門。大乘止觀各二卷。釋論玄",
    "T49n2035_006:0180c15": "隨自意。安樂行。次第禪要。三智觀門各一卷",
    "T49n2035_006:0180c16": "(雜出南岳願文鐵券記。南山續高僧傳○傳燈云。誌公令人謂思師曰。何不下山教化眾生。師報曰。三世諸佛被我",
    "T49n2035_006:0180c17": "一口吞卻。有何眾生可化。今考南岳願文。自序誕生之年。當梁武天監十四年。至陳光大二年。始至南岳。時年",
    "T49n2035_006:0180c18": "五十四。誌公已入滅。於梁武之世久矣。不當有此遣問。今恐別有一師。後人誤傳為誌公耳)。",
    "T49n2035_006:0180c19": "[0180c19] 贊曰。南岳以所承北齊一心三觀之道傳",
    "T49n2035_006:0180c20": "之天台。其為功業盛大無以尚矣。故章",
    "T49n2035_006:0180c21": "安有曰。思禪師。名高嵩嶺。行深伊洛",
    "T49n2035_006:0180c22": "(喻名行之高深)十年常誦。七載方等。九旬常坐。一時",
    "T49n2035_006:0180c23": "圓證(見天台別傳)師之自行。亦既勤矣。至於悟法",
    "T49n2035_006:0180c24": "華三昧開拓義門。則又北齊之所未知。",
    "T49n2035_006:0180c25": "故荊溪亦云。文禪師但列內觀視聽而已",
    "T49n2035_006:0180c26": "(見止觀大意)可不信哉。",
    "T49n2035_006:0180c27": "[0180c27] 四祖天台智者智顗字德安。姓陳氏。世為&#x9834;",
    "T49n2035_006:0180c28": "川人。晉朝避亂止於荊州之華容(今江陵府公安縣)父",
    "T49n2035_006:0181a01": "起祖。梁元帝時。為散騎常侍封益陽侯。母",
    "T49n2035_006:0181a02": "徐氏。夢香煙五采縈迴入懷。又嘗夢吞白鼠。",
    "T49n2035_006:0181a03": "因覺體重。卜者曰。白鼠者龍所化也。誕靈之",
    "T49n2035_006:0181a04": "夕神光發屋(梁武大同四年戊午)&#x96A3;人望之以為火。至則",
    "T49n2035_006:0181a05": "知其生子。眾咸驚異。內外胥說。欲陳鼎俎",
    "T49n2035_006:0181a06": "以為慶席。火滅湯冷為事不成。旦有二僧",
    "T49n2035_006:0181a07": "扣門曰。此兒道德所鍾必當出家。言訖而",
    "T49n2035_006:0181a08": "隱。師眉分八采(帝王世紀。堯十四月而生。眉有八采)目耀重童",
    "T49n2035_006:0181a09": "(漢書。項羽贊。舜重童子○童瞳同)有古帝者之相。父母每藏護",
    "T49n2035_006:0181a10": "之不令人見。在繈褓中臥即合掌。坐必面",
    "T49n2035_006:0181a11": "西。七歲喜往伽藍。蒙僧口授普門品。一遍",
    "T49n2035_006:0181a12": "成誦。年十七。值元帝江陵失守(元帝。初封湘東王武帝",
    "T49n2035_006:0181a13": "第七子。簡文帝為侯景所害。王遂即位。都江陵三年九月。為西魏所破。據歷推之。應年十七。別傳作十五者誤)",
    "T49n2035_006:0181a14": "親屬流徙。師於長沙佛像前。誓為沙門",
    "T49n2035_006:0181a15": "(晉孝武時。江陵城北。有五色光見。沙門曇翼。於其處得金佛一身光相。有梵書云。阿育王造。乃迎置長沙寺。",
    "T49n2035_006:0181a16": "即今言長沙佛像也。寺在江陵城北。舊以為潭州長沙者誤。天人感通傳云。長沙寺在荊州北岸。此言亦同)",
    "T49n2035_006:0181a17": "夜夢瑞像授金色手從&#x7A93;而入三摩其頂。",
    "T49n2035_006:0181a18": "由是深厭家獄思求出家。二親愛之不獲",
    "T49n2035_006:0181a19": "見許。乃刻檀寫像披藏尋經。當拜佛時",
    "T49n2035_006:0181a20": "恍焉如夢。見高山臨海山頂有僧舉手招",
    "T49n2035_006:0181a21": "之。須臾伸臂。至於山麓接入伽藍。見所",
    "T49n2035_006:0181a22": "造像在焉。即悲泣自陳願。學得三世佛法。",
    "T49n2035_006:0181a23": "對千部論師。說之無礙。用報四事恩惠。僧",
    "T49n2035_006:0181a24": "復指像謂曰。汝當居此。汝當終此。是年父",
    "T49n2035_006:0181a25": "母相繼傾喪(按荊州碑。師欲遊方。母曰。父母甘旨。當何供邪師運慈心。指其茅化為稻。水化",
    "T49n2035_006:0181a26": "為油。今茅穗村油河。尚存其名。據此兩文不同。當是前求出家。父母未許時事。今附見之)年十八。",
    "T49n2035_006:0181a27": "辭兄求去(梁敬帝紹泰元年也。兄即中兵參軍陳鍼)時王琳守湘",
    "T49n2035_006:0181a28": "(衡州)往從之。琳以陳侯故舊即資給法具。依",
    "T49n2035_006:0181b01": "本郡果願寺舅氏法緒出家(輔行云。投果願寺舅氏出家)二十",
    "T49n2035_006:0181b02": "進受具戒(梁太平二年也。是年九月。禪位於陳武帝)初從慧曠學",
    "T49n2035_006:0181b03": "律兼通方等。復詣大賢山(衡州南境)誦法華無",
    "T49n2035_006:0181b04": "量義普賢觀。歷涉二句。誦通三部進修方",
    "T49n2035_006:0181b05": "等。勝相現前。見道場廣博莊嚴。而諸經像縱",
    "T49n2035_006:0181b06": "橫紛雜(此表諸部雜亂)身在高座足躡繩床。口誦法",
    "T49n2035_006:0181b07": "華手正經像(此表以法華旨意區別淳雜使一歸於正)既精通律",
    "T49n2035_006:0181b08": "藏常樂禪悅。怏怏湘東(衡州)無足可問。陳文",
    "T49n2035_006:0181b09": "帝天嘉元年(輔行。作乾明者誤。時年二十三)時思禪師止光州",
    "T49n2035_006:0181b10": "大蘇山。即往頂拜。思師曰。昔日靈山同聽法",
    "T49n2035_006:0181b11": "華。宿緣所追今復來矣。即示普賢道場為",
    "T49n2035_006:0181b12": "說四安樂行(南岳著安樂行義。久亡其本。四明行皎遊方。至南岳得之古藏。歸以示",
    "T49n2035_006:0181b13": "圓辯其後北峰與曉石芝。始獲開板。流布於世)昏曉苦倒如教研心。",
    "T49n2035_006:0181b14": "切柏代香柏盡繼之以栗。卷簾進月。月沒",
    "T49n2035_006:0181b15": "燎之以松。經二七日誦經。至是真精進。",
    "T49n2035_006:0181b16": "是名真法供養如來。身心豁然寂而入定。持",
    "T49n2035_006:0181b17": "因靜發(妙樂云。圓門三昧陀羅尼。體同名異。三昧從定。陀羅尼從慧。靜者定也。即法華前方便也。",
    "T49n2035_006:0181b18": "持者空持。初旋陀羅尼也)照了法華。若高暉之臨幽谷",
    "T49n2035_006:0181b19": "(日正午也)達諸法相。如長風之遊太虛。將證白",
    "T49n2035_006:0181b20": "師。南岳更為開演。凡自心所悟及從師咨",
    "T49n2035_006:0181b21": "受。四夜加進功逾百年。南岳歎曰。非汝弗",
    "T49n2035_006:0181b22": "證。非我莫識。所入定者。法華三昧前方便",
    "T49n2035_006:0181b23": "也。所發持者。初旋陀羅尼也(凡登住為真修。十信為方便。今言前",
    "T49n2035_006:0181b24": "者。正指五品也。初旋陀羅尼者。旋假入空也。百千萬億陀羅尼者。旋空入假也。法音方便陀羅尼者。二觀為",
    "T49n2035_006:0181b25": "方便得入中道也。陀羅尼。翻為總持。今言初旋。即空持也。大師初入定者。是前方便。即五品觀行位。所發持者。",
    "T49n2035_006:0181b26": "旋陀羅尼。即十信相似位。依因此定得發空持。是為由五品之功轉入十信也。昔人以五品不應獲初旋為言者。蓋",
    "T49n2035_006:0181b27": "未思持因靜發耳。玄籤有云。故獲陀羅尼由三昧之力。正是此義。至於臨終自說秖是五品。蓋欲寄誡生徒以自",
    "T49n2035_006:0181c01": "行為急故。託謙辭示居觀行也。大師責弟子曰。汝等懶種善根問他功德。告實何益。蓋此意也。當知大師若本若",
    "T49n2035_006:0181c02": "&#x8FF9;。皆不可知。等覺與妙覺與。梁氏讚之若此。今復何論)縱令文字之師千群",
    "T49n2035_006:0181c03": "萬眾。尋汝之辯不可窮矣。當於說法人",
    "T49n2035_006:0181c04": "中最為第一。有慧邈禪師。謂門人曰。我",
    "T49n2035_006:0181c05": "所敷弘真師子吼。他人之說是野干鳴。師引",
    "T49n2035_006:0181c06": "經覈問。邈為之屈。夜夢三層樓閣。己坐上",
    "T49n2035_006:0181c07": "邈立下。一人怒目謂曰。何忽邈耶。何疑法",
    "T49n2035_006:0181c08": "耶。宜當問我。師設難數關。怒人結舌。師因",
    "T49n2035_006:0181c09": "誡之曰。除諸法實相餘皆魔事。南岳造金",
    "T49n2035_006:0181c10": "字般若。命師代講。唯三三昧及三觀智。用以",
    "T49n2035_006:0181c11": "咨審。餘悉自裁。南岳手持如意。臨席讚之",
    "T49n2035_006:0181c12": "曰。可謂法付法臣法王無事。復謂師曰。吾",
    "T49n2035_006:0181c13": "久羨南岳。恨法無所委。汝粗得其門。當",
    "T49n2035_006:0181c14": "傳燈化物。莫作最後斷種人也(最後謂末法也)師既",
    "T49n2035_006:0181c15": "奉訓。不獲從往南岳。以陳光大元年。同",
    "T49n2035_006:0181c16": "法喜等二十七人初至金陵(此陳廢帝時。師年三十。楚曰金陵。晉",
    "T49n2035_006:0181c17": "曰建康。今為建康府)有法濟者。自矜禪學倚臥而問",
    "T49n2035_006:0181c18": "曰。有人入定。聞攝山地動。知僧銓鍊無常",
    "T49n2035_006:0181c19": "此何禪也(攝山在建康七里。銓公止觀寺。練無常。文出禪祕要經。有三十六觀門。於地水火風入",
    "T49n2035_006:0181c20": "空觀察。次第當證四果)答曰。邊定不深邪乘闇入。若取若",
    "T49n2035_006:0181c21": "說定壞無礙。濟驚起謝曰。老僧嘗得此定。",
    "T49n2035_006:0181c22": "向靈曜則公說。因此永失。已而朝野聞風。",
    "T49n2035_006:0181c23": "咸來請益。大建元年(陳宣帝)儀同沈君理。請居",
    "T49n2035_006:0181c24": "瓦官(晉哀帝。以官瓦窯地。賜沙門慧力。建寺因名。在城西面江。號昇元寺)開法華經",
    "T49n2035_006:0181c25": "題。帝&#x52C5;停朝一日。令群臣往聽。時僕射徐",
    "T49n2035_006:0181c26": "陵。光祿王固。侍中孔煥。尚書毛喜。僕射周弘",
    "T49n2035_006:0181c27": "正等。俱稟戒法同聞妙旨。仍於一夏開釋",
    "T49n2035_006:0181c28": "大義。時白馬敬韶。定林法歲。禪眾智令。奉誠",
    "T49n2035_006:0181c29": "法安。皆金陵上匠。咸盡北面之敬。師自此",
    "T49n2035_006:0182a01": "常與眾講大智度論。說次第禪門(法慎私記三十卷。章安",
    "T49n2035_006:0182a02": "治定為十卷。即禪波羅蜜漸次止觀也)又為毛喜出六妙門(即不定止觀也)",
    "T49n2035_006:0182a03": "師止瓦官前後八載。七年謝遣門人曰。吾",
    "T49n2035_006:0182a04": "初年共坐者。四十人得法。次年百餘人。得法",
    "T49n2035_006:0182a05": "者不滿十人。其後徒眾轉多得法轉少。吾聞",
    "T49n2035_006:0182a06": "天台幽勝昔人見稱。將息緣茲嶺以展平",
    "T49n2035_006:0182a07": "生之志。夏四月宣帝&#x52C5;留訓物。徐陵泣勸勿",
    "T49n2035_006:0182a08": "往。師勉留度夏。秋九月遂入天台(輔行謂此年三十八",
    "T49n2035_006:0182a09": "歲)嘗宿石橋。見一老僧曰。禪師若欲造寺。",
    "T49n2035_006:0182a10": "山下有皇太子寺基。用以仰給。三國成一(三國。",
    "T49n2035_006:0182a11": "謂南朝陳。北朝周齊也。成一者隋也)當有大勢力造此寺(指太子晉王也)",
    "T49n2035_006:0182a12": "寺若成國即清。時三方鼎峙。雖聞此言何由",
    "T49n2035_006:0182a13": "成寺。既出谷見佛隴南&#x5CEF;(百錄序。遊山者。多見佛像。故得此名)",
    "T49n2035_006:0182a14": "即裴回留意此山。先是神僧定光菴居三十",
    "T49n2035_006:0182a15": "載。師至光謂之曰。頗憶招手相引時否。師即",
    "T49n2035_006:0182a16": "悟禮像之微。夜聞空中鍾磬之聲。光曰。此犍",
    "T49n2035_006:0182a17": "稚集僧得住之相(犍稚音虔地。此云竹木銅鐵聲)此處金地吾",
    "T49n2035_006:0182a18": "已居之。北山銀地汝宜居焉。乃於北&#x5CEF;創",
    "T49n2035_006:0182a19": "立伽藍。植松引流宛若昔夢。寺北別&#x5CEF;名",
    "T49n2035_006:0182a20": "華頂。獨往頭陀。忽於後夜大風雷震。魑魅",
    "T49n2035_006:0182a21": "千群狀極可畏。安心空寂自然退散。復作父",
    "T49n2035_006:0182a22": "母師僧之形。乍枕乍抱悲哽流涕。深念實相",
    "T49n2035_006:0182a23": "體達本無。尋復消殞。強軟二緣所不能動",
    "T49n2035_006:0182a24": "(此皆天子魔所為之狀。此土諸師修行。少有能降天子魔者)明星出時見一神",
    "T49n2035_006:0182a25": "僧。謂之曰。制敵勝怨乃可為勇(此二句出淨名經)復",
    "T49n2035_006:0182a26": "為說法。師問曰。大聖所說是何法門。當云",
    "T49n2035_006:0182a27": "何學。云何弘宣。答曰。此名一實諦。學之以",
    "T49n2035_006:0182a28": "般若。宣之以大悲。從今以後自行兼人吾",
    "T49n2035_006:0182a29": "皆影響。八年師安居佛隴。歲偶失稔。眾皆",
    "T49n2035_006:0182b01": "隨意去住。師與慧綽種苣拾象(苣者巨勝胡麻也。象即",
    "T49n2035_006:0182b02": "橡斗子。檡樹子也)安貧無戚。九年二月帝下詔曰。禪",
    "T49n2035_006:0182b03": "師佛法雄傑。時匠所宗。訓兼道俗。國之望",
    "T49n2035_006:0182b04": "也。宜割始豐縣調(天台在六朝時。名始豊。朝徒弔反。稅賦也)以充眾",
    "T49n2035_006:0182b05": "費。蠲兩戶民用給薪水。於是眾復來集。十",
    "T49n2035_006:0182b06": "年五月。左僕射徐陵。以禪師創寺啟於朝。",
    "T49n2035_006:0182b07": "賜號修禪(尚書毛喜題篆今名大慈)陳郡袁子雄。新野庾",
    "T49n2035_006:0182b08": "崇。二人登山。值講淨名。即專心齋戒連辰",
    "T49n2035_006:0182b09": "聽法。雄見堂前有山琉璃映徹。山陰曲澗",
    "T49n2035_006:0182b10": "跨以虹橋。梵僧數十皆手擎香鑪登橋入",
    "T49n2035_006:0182b11": "堂。雄以告崇。崇稱不見。雄因發心改造講",
    "T49n2035_006:0182b12": "堂。天台瀕海民業漁捕。師以身衣勸人贖",
    "T49n2035_006:0182b13": "[竺-二+(一/(尸@邑))]一所為放生之池。時臨海內史計詡。請",
    "T49n2035_006:0182b14": "講光明經。漁者聞法皆好生去殺。舍江溪",
    "T49n2035_006:0182b15": "[竺-二+(一/(尸@邑))]梁。六十三所。三百餘里俱成法池。詡後還",
    "T49n2035_006:0182b16": "都坐事被繫。臨當伏法。遙想禪師冀垂",
    "T49n2035_006:0182b17": "一救。夜夢群魚巨億吐沫相濡。明旦有詔特",
    "T49n2035_006:0182b18": "原詡罪(百錄放生碑。作計尚兒。恐是字)師講經竟。乘舟出",
    "T49n2035_006:0182b19": "海口。望芙蓉山。眾&#x5CEF;峭聳。橫石孤垂。師曰。",
    "T49n2035_006:0182b20": "昔夢遊海上正似於此。一日見瑞雲五采。",
    "T49n2035_006:0182b21": "狀如月暈。遙蓋寺上。群雀嘈囋飛集&#x6AE9;宇。",
    "T49n2035_006:0182b22": "師曰。江魚化為黃雀來謝恩耳。至德元年",
    "T49n2035_006:0182b23": "(陳少主)&#x52C5;國子祭酒徐孝克樹碑。為銘以贊",
    "T49n2035_006:0182b24": "功德(文載百錄)二年永陽王(伯智少主從弟)出鎮東陽(別傳作甌",
    "T49n2035_006:0182b25": "越者。一路之總稱耳)致書三請師遂往赴。躬行方等晝",
    "T49n2035_006:0182b26": "講夜禪。王與子諶家人咸稟淨戒。少主問",
    "T49n2035_006:0182b27": "群臣曰。今之釋門誰為名勝。徐陵對曰。瓦",
    "T49n2035_006:0182b28": "官禪師禪德高邁。永陽王親承北面。願陛下",
    "T49n2035_006:0182b29": "詔還京都宣弘大法。三年正月。前後三遣",
    "T49n2035_006:0182c01": "&#x52C5;使並辭以疾(三&#x52C5;具在百錄)三月更&#x52C5;州郡",
    "T49n2035_006:0182c02": "為之勸請(百錄有&#x52C5;東陽文。時大師尚留東陽)王勸師曰。主上",
    "T49n2035_006:0182c03": "虛己思敬。願師時往。若一言有益。則四生",
    "T49n2035_006:0182c04": "永賴。師不得已遂行。既屆金陵暫安靈曜。",
    "T49n2035_006:0182c05": "四月詔赴太極殿。開大智度論題。及仁王般",
    "T49n2035_006:0182c06": "若經題還寺就講。時百座居左(諸高座法師也)五等",
    "T49n2035_006:0182c07": "在右(五爵公侯伯子男也)慧&#x6685;(音&#x4E98;)慧曠。慧辯。皆奉&#x52C5;難問。",
    "T49n2035_006:0182c08": "天子臨筵聽法。百僚莫不盡敬。時僧尼類",
    "T49n2035_006:0182c09": "多無業。朝議欲令策經不通者皆休道。師",
    "T49n2035_006:0182c10": "諫之曰。調達日誦萬言未免淪墜(智論調達誦得六萬",
    "T49n2035_006:0182c11": "法聚。與闍王共造五逆生入地獄。此大權設化。而大師援此者。蓋方便護法之意也)槃特唯憶",
    "T49n2035_006:0182c12": "一偈乃獲四果(法句喻經。槃特暗塞佛授一偈。守口攝意身莫犯。如是行者得度",
    "T49n2035_006:0182c13": "世。豁然心開得阿羅漢)篤論為道豈關多誦。少主大說即",
    "T49n2035_006:0182c14": "停搜簡。師以靈曜偏隘。欲更求間靜。忽夢",
    "T49n2035_006:0182c15": "一人翌從嚴整。自稱冠達請住三橋。師曰。",
    "T49n2035_006:0182c16": "冠達乃梁武法名。三橋即光宅所在。少主聞",
    "T49n2035_006:0182c17": "之。即迎師居之。復下詔曰。國家舊講仁",
    "T49n2035_006:0182c18": "王。一年兩集。仰屈於太極殿再演此經。是",
    "T49n2035_006:0182c19": "月帝幸光宅寺舍身大施。聽講仁王躬禮",
    "T49n2035_006:0182c20": "三拜。皇后沈氏請立法名。師答以海慧。四",
    "T49n2035_006:0182c21": "年正月。皇太子請授菩薩戒。自太子已下",
    "T49n2035_006:0182c22": "咸奉戒法(南史名深。百錄請戒文。名淵恐因受戒。遂改此名)禎明元年。",
    "T49n2035_006:0182c23": "於光宅講法華經。時章安預聽次(文句題注。二",
    "T49n2035_006:0182c24": "十七歲。聽受金陵。六十九於丹丘添削)二年正月。隋伐陳國破江",
    "T49n2035_006:0182c25": "南皆歸於隋。師以時方喪亂。遂杖策荊湘",
    "T49n2035_006:0182c26": "(杖上聲扶也。去聲者所扶之杖。今扶義。策者竹杖也。漢鄧禹杖策追光武。荊州為湖北。湘州為湖南)路",
    "T49n2035_006:0182c27": "次盆城(今江州地名湓浦)。夢老僧謂曰。陶侃瑞像敬",
    "T49n2035_006:0182c28": "屈守護。及往憩廬山。見永遠二師圖像。方",
    "T49n2035_006:0183a01": "悟其靈。俄而潯陽反叛(即江州也)寺宇焚毀。唯",
    "T49n2035_006:0183a02": "此山免於見侵。益知護像之驗(晉陶侃刺廣州。海上得",
    "T49n2035_006:0183a03": "金像文殊。送武昌寒溪寺。侃還荊州欲載像行。船沒送還本寺。遠法師造東林。執鑪向方祈之。飄然飛空而至)。",
    "T49n2035_006:0183a04": "隋開皇十年正月(是年南北歸一方為正統)文帝下詔曰。皇",
    "T49n2035_006:0183a05": "帝敬問光宅禪師。朕於佛教敬信惟重。往",
    "T49n2035_006:0183a06": "者周武毀棄佛法。朕曾發心立願必許獲",
    "T49n2035_006:0183a07": "持。及受命於天。遂即興復。師已離世網。修",
    "T49n2035_006:0183a08": "己化人。必希獎進僧倫。用光大道(言光宅者存舊稱也)",
    "T49n2035_006:0183a09": "時秦孝王出鎮楊州(秦王揚俊。文帝子。晉王弟。李巡曰。江南之氣。輕揚據",
    "T49n2035_006:0183a10": "此義。字當從手)致書延屈。師謂使者曰。雖欲相見",
    "T49n2035_006:0183a11": "終恐緣差。既而屢旬大風。祅賊競發。水陸",
    "T49n2035_006:0183a12": "俱阻竟不成行。十一年。晉王代為總管",
    "T49n2035_006:0183a13": "(晉王楊廣代秦王為揚州總管)遣使奉迎。師曰。我與晉王深",
    "T49n2035_006:0183a14": "有緣契。即束衣順流不日而至。王製文請",
    "T49n2035_006:0183a15": "授菩薩戒。師三辭不免。乃立四願。一者雖",
    "T49n2035_006:0183a16": "好禪學行不稱法。願勿以禪法見欺。二",
    "T49n2035_006:0183a17": "者身闇庠序口拙暄涼。願不責其規矩。三",
    "T49n2035_006:0183a18": "者為法傳燈。願勿嫌其去就。四者若丘壑",
    "T49n2035_006:0183a19": "念起。願放飲啄以終餘年。許此四心乃赴",
    "T49n2035_006:0183a20": "優旨。時王方希淨戒。遂允其願。以是年十",
    "T49n2035_006:0183a21": "一月二十三日。於總管大聽事設千僧齋",
    "T49n2035_006:0183a22": "授菩薩戒法。師謂王曰。大王紆遵聖禁可",
    "T49n2035_006:0183a23": "名總持。王贊師曰。大師傳佛法燈宜稱",
    "T49n2035_006:0183a24": "智者(自受戒後。諸書往來。皆稱弟子總持)授戒既畢。出居城外禪",
    "T49n2035_006:0183a25": "眾寺。即欲西上。王固請留。師曰先有明約",
    "T49n2035_006:0183a26": "豈當相違。王乃遣柳顧言。致書請留。待來",
    "T49n2035_006:0183a27": "年二月。約至棲霞送別。十二年二月。師奉",
    "T49n2035_006:0183a28": "書於王。請為東林&#x5CEF;頂兩寺檀越。王復書許",
    "T49n2035_006:0183b01": "之。三月。師將啟行。王復致書。請就攝山",
    "T49n2035_006:0183b02": "安居度夏師不許。王命有司具裝發遣。師",
    "T49n2035_006:0183b03": "遂至止廬山。七月。王遣使往廬山參省。八",
    "T49n2035_006:0183b04": "月。師往衡山營建功德。酬師恩也。十一",
    "T49n2035_006:0183b05": "月。王遣書往潭州奉迎。十二月。師至荊州",
    "T49n2035_006:0183b06": "旋鄉答地。將建福庭。乃於當陽玉泉山",
    "T49n2035_006:0183b07": "(此地在隋通為荊州。朱梁時分。置荊門軍)創立精舍。及重修十住寺。",
    "T49n2035_006:0183b08": "道俗稟戒聽講者。至五千餘人。初至當陽",
    "T49n2035_006:0183b09": "望沮漳山色堆藍。欲卜清溪以為道場。",
    "T49n2035_006:0183b10": "意嫌迫隘遂上金龍。池北百餘步有一大",
    "T49n2035_006:0183b11": "木。婆娑偃蓋中虛如菴。乃於其處趺坐入",
    "T49n2035_006:0183b12": "定。一日天地晦冥風雨號怒。妖怪殊形倏忽",
    "T49n2035_006:0183b13": "千變。有巨蟒長十餘丈。張口內向。陰魔列",
    "T49n2035_006:0183b14": "陳砲矢如雨。經一七日了無懼色。師閔之",
    "T49n2035_006:0183b15": "曰。汝所為者生死眾業。貪著餘福不自悲",
    "T49n2035_006:0183b16": "悔。言訖象妖俱滅。其夕雲開月明。見二人",
    "T49n2035_006:0183b17": "威儀如王長者美髯而豐厚。少者冠帽而秀",
    "T49n2035_006:0183b18": "發。前致敬曰。予即關羽。漢末紛亂九州瓜裂。",
    "T49n2035_006:0183b19": "曹操不仁。孫權自保。予義臣蜀漢。期復帝",
    "T49n2035_006:0183b20": "室。時事相違有志不遂。死有餘烈故王此",
    "T49n2035_006:0183b21": "山。大德聖師何枉神足。師曰。欲於此地建",
    "T49n2035_006:0183b22": "立道場。以報生身之德耳。神曰。願哀閔我",
    "T49n2035_006:0183b23": "愚特垂攝受。此去一舍山如覆船。其土深",
    "T49n2035_006:0183b24": "厚。弟子當與子平(蜀先主拜羽前將軍。率眾攻曹仁不克。孫權已據江陵。羽因遁走",
    "T49n2035_006:0183b25": "吳馬忠獲羽及其子平。於章鄉斬之。唐書。羽生侍中興。其裔孫播相德宗)建寺化供護持",
    "T49n2035_006:0183b26": "佛法。願師安禪。七日以須其成。師既出定。",
    "T49n2035_006:0183b27": "見湫潭千丈化為平阯。棟宇煥麗巧奪人",
    "T49n2035_006:0183b28": "目。神運鬼工其速若是。師領眾入居。晝夜",
    "T49n2035_006:0183b29": "演法。一日神白師曰。弟子今日獲聞出世",
    "T49n2035_006:0183c01": "間法。願洗心易念求受戒永為菩提之本。",
    "T49n2035_006:0183c02": "師即秉鑪授以五戒。於是神之威德昭布千",
    "T49n2035_006:0183c03": "里。遠近瞻禱莫不肅敬(智者上玉泉圖。必應表聞神異。故晉王答書有",
    "T49n2035_006:0183c04": "云。當陽建寺。既事出神心。理生望表。即當具奏嘉號。章安撰別傳。略不及關王事。殊所未曉。若謂之無所聞知。",
    "T49n2035_006:0183c05": "則章安親在玉泉聽講矣。謂之不語神怪。則華頂安禪。強軟二魔。必言之矣。矧夫關氏事&#x8FF9;逮今神應。豈於當",
    "T49n2035_006:0183c06": "時有所遺逸邪。今據玉泉碑以補其闕。用彰吾祖之聖德若此。至若別傳敘事之際。尚多浮辭。今並刪略。務存",
    "T49n2035_006:0183c07": "簡實。至他所未錄者。今並收載。覽者宜知)十三年二月。晉王入朝",
    "T49n2035_006:0183c08": "行次陝州。遣書往荊州奉迎。夏四月。於玉",
    "T49n2035_006:0183c09": "泉說法華玄義(章安云。次在江陵。奉蒙玄義是也)五月。遣智",
    "T49n2035_006:0183c10": "邃奉書晉王。上玉泉伽藍圖。并求撰衡禪",
    "T49n2035_006:0183c11": "師碑。因獻萬春樹皮袈裟(梁武帝時外國所貢)王答曰。",
    "T49n2035_006:0183c12": "奉旨於當陽造寺。既事出神心。理生望表",
    "T49n2035_006:0183c13": "(詳此二句正言關王建寺之事)即當具奏嘉號。時自春徂夏。天",
    "T49n2035_006:0183c14": "旱不雨。百姓咸謂龍怒。師至水發之源。口",
    "T49n2035_006:0183c15": "&#x546A;手揮風雨交集。民眾大喜歌詠滿道。荊州",
    "T49n2035_006:0183c16": "總管王積入山致拜。戰汗不已。退謂人曰。",
    "T49n2035_006:0183c17": "吾屢經軍陳臨危更勇。未嘗如今日之怖",
    "T49n2035_006:0183c18": "懼(隋書王世積。後為涼州總管。謀反被誅)七月。王以創寺奏上。賜",
    "T49n2035_006:0183c19": "名玉泉。八月。荊州弟子陳子秀。致疏請講",
    "T49n2035_006:0183c20": "法華。十四年夏四月。於玉泉說摩訶止觀。",
    "T49n2035_006:0183c21": "一夏敷揚二時慈霑(此早晚兩講之明據)是年過岳州。刺",
    "T49n2035_006:0183c22": "史王宣武請授大乘戒法。學士曇捷請講金",
    "T49n2035_006:0183c23": "光明。其俗專業殺捕。及聞法感化。於是一",
    "T49n2035_006:0183c24": "郡五縣。一千餘所咸舍殺業。十五年春。晉王",
    "T49n2035_006:0183c25": "久留京師。將還鎮遣使奉迎。師乘流東下",
    "T49n2035_006:0183c26": "止揚州禪眾寺。六月。王奉書求學禪慧。其",
    "T49n2035_006:0183c27": "辭曰。戒為基阯昔年虔受。而定品禪枝屏",
    "T49n2035_006:0183c28": "散歸靜。未知可開化否。師復書以本懷。",
    "T49n2035_006:0184a01": "夙在天台。舊居禪定一門。懼乖深寄。更回",
    "T49n2035_006:0184a02": "神慮別俟勝賢。後三日王復書云。智者昔",
    "T49n2035_006:0184a03": "在陳朝瓦官大集。榮公先被折角。兩瓊纔",
    "T49n2035_006:0184a04": "獲交綏(小莊嚴寺慧榮。答難墮負。如折其角。漢書五鹿岳岳。朱雲折其角。兩瓊者。彭城寶瓊。",
    "T49n2035_006:0184a05": "建初寶瓊。並梁朝人。綏者馬頷下纓也。戰則兩馬相觸。今兩瓊與智者議論。纔交綏便怯走也。左傳交綏而退)。",
    "T49n2035_006:0184a06": "[0184a06] 前往荊州。舊學名僧莫不歸服。非禪不智",
    "T49n2035_006:0184a07": "驗乎金口(止觀引經云。非禪不智。非智不禪)弟子即日而不",
    "T49n2035_006:0184a08": "依請。如彼彌勒今當問誰(法華經。彌勒作是念。今者世尊現神",
    "T49n2035_006:0184a09": "變相。以何因緣而有此瑞。今當問誰誰能答者。云云)七月。以所著淨名義",
    "T49n2035_006:0184a10": "疏初卷奉王。是月。師以荊州立玉泉及所",
    "T49n2035_006:0184a11": "修十住寺。請王為檀越。王即貽書達荊州",
    "T49n2035_006:0184a12": "總管。嘗令檢校復致書。勸留棲霞。庶獲咨",
    "T49n2035_006:0184a13": "決行道。本貴安心。寧勞過遠天台之路。幸",
    "T49n2035_006:0184a14": "輟前懷。師復書曰。棲霞咫尺非關本誓。天",
    "T49n2035_006:0184a15": "台既是寄終之地。故每屬弟子。一旦無常。願",
    "T49n2035_006:0184a16": "歸骨於天台。昔願創伽藍。故欲遣修葺。方",
    "T49n2035_006:0184a17": "乞寺名。屈作檀越。王答皆許之。八月。蔣山",
    "T49n2035_006:0184a18": "棲霞寺沙門保恭。奉納本寺田園。請師來居",
    "T49n2035_006:0184a19": "不赴。九月。王迎師入城。既入謁懇辭東歸。",
    "T49n2035_006:0184a20": "王不敢留遂行。吳越之民掃巷以迎。沿道",
    "T49n2035_006:0184a21": "令牧幡華交侯。寺久荒蕪已十二載。人蹤斷",
    "T49n2035_006:0184a22": "絕竹木成林。將至半塗一僧雪頂。駐錫當",
    "T49n2035_006:0184a23": "路逡巡即沒。咸謂聖賢之見迎。師雅好林",
    "T49n2035_006:0184a24": "泉負杖吟詠。嘗遊行而歡曰。靜夜深山。澄",
    "T49n2035_006:0184a25": "神自照。豈不樂乎。十七年四月。立御眾制法",
    "T49n2035_006:0184a26": "十條。付知堂上座慧諫(見百錄)是月。王遣使入",
    "T49n2035_006:0184a27": "山參問。期以今秋迎覲江都。八月。會稽嘉",
    "T49n2035_006:0184a28": "祥寺沙門吉藏。百餘人奉疏請講法華不",
    "T49n2035_006:0184a29": "赴。嘗於一夜皎月映床。獨坐說法如人問",
    "T49n2035_006:0184b01": "難。侍者智晞明旦啟曰。未審夜來見何因緣。",
    "T49n2035_006:0184b02": "師曰。吾初夢大風忽起吹壞寶塔。次見梵僧",
    "T49n2035_006:0184b03": "謂我曰。機緣如薪照用如火。傍助如風三",
    "T49n2035_006:0184b04": "事備矣。化道乃行。華頂之夜。許相影響。機用",
    "T49n2035_006:0184b05": "將盡。傍助亦息。故相告耳。又見南岳共喜",
    "T49n2035_006:0184b06": "禪師令吾說法。即自念言。餘法名義。皆曉",
    "T49n2035_006:0184b07": "自裁。唯三觀三智。最初面受。說竟謂我曰。",
    "T49n2035_006:0184b08": "他力華整(應是國名永詳所在)相望甚久。緣必應往吾等",
    "T49n2035_006:0184b09": "相送。吾拜稱諾。此死相現也。吾憶少時之夢。",
    "T49n2035_006:0184b10": "當終此地。所以每欣歸山。今奉冥告勢必",
    "T49n2035_006:0184b11": "不久。吾終後當藏屍於西南&#x5CEF;石周龕植",
    "T49n2035_006:0184b12": "松覆坎。立二白塔。使見者發菩提心。又",
    "T49n2035_006:0184b13": "經少時語弟子曰。商行寄金醫去留藥。吾",
    "T49n2035_006:0184b14": "雖不敏狂子可悲。乃口授觀心論。隨語疏",
    "T49n2035_006:0184b15": "成。十月。王遣使入山奉迎。師即日散施什",
    "T49n2035_006:0184b16": "物以與貧乏。標杙山下以擬殿堂(杙音弋橛也)",
    "T49n2035_006:0184b17": "畫作圖形以為模式。誡其徒曰。後若造寺",
    "T49n2035_006:0184b18": "一用此法。或疑山澗險峙何能成寺。師曰。",
    "T49n2035_006:0184b19": "此非小緣乃是王家所辨(辨俗)眾不測其旨。",
    "T49n2035_006:0184b20": "次日隨使出山行次石城。乃稱有疾謂智",
    "T49n2035_006:0184b21": "越曰。大王欲使吾來。吾不負言。吾知命",
    "T49n2035_006:0184b22": "在此。故不須前進。石城是天台西門。大佛",
    "T49n2035_006:0184b23": "是當來靈像。處所既好。宜最後用心。衣&#x9262;道",
    "T49n2035_006:0184b24": "具。一分奉彌勒。一分充羯磨。語已右&#x8107;西",
    "T49n2035_006:0184b25": "向而臥。專念彌陀觀音及般若名。晉王聞師",
    "T49n2035_006:0184b26": "在疾。遣醫往治或請進藥。師曰。能遣病",
    "T49n2035_006:0184b27": "留殘年乎。病不與身合。藥何能遣。年不與",
    "T49n2035_006:0184b28": "心合。藥何所留。智晞往日復何所聞。觀心",
    "T49n2035_006:0184b29": "論中復何所道。又請進齋。師曰。非但步影",
    "T49n2035_006:0184c01": "為齋(日影不過午)能無緣無觀。即真齋也(無所緣無能觀。是為境",
    "T49n2035_006:0184c02": "觀俱亡)十一月二十一日。造發願文言。吳縣維",
    "T49n2035_006:0184c03": "衛迦葉二像。鄮縣阿育王塔寺。剡縣十丈彌",
    "T49n2035_006:0184c04": "勒。三處尊儀用表三世。頹毀剝壞願更莊嚴。",
    "T49n2035_006:0184c05": "付囑後人使經營修立。是日口授遣書。并",
    "T49n2035_006:0184c06": "手書四十六字(唯此四十六字親筆)其書略云。蓮華香鑪。",
    "T49n2035_006:0184c07": "犀角如意。是王所施。今以仰別。願德香遠",
    "T49n2035_006:0184c08": "聞。長保如意也。及以造寺圖式。并石像發",
    "T49n2035_006:0184c09": "願文。悉用仰囑書畢命淨掃室內。索三衣",
    "T49n2035_006:0184c10": "&#x9262;。令侍者唱二部經為最後聞思。聽法華",
    "T49n2035_006:0184c11": "竟。贊曰。法門父母。慧解由生。本&#x8FF9;曠大。微",
    "T49n2035_006:0184c12": "妙難測。四十餘年蘊之。知誰可與。唯獨自",
    "T49n2035_006:0184c13": "明了。餘人所不能見。輟片絕絃於今日",
    "T49n2035_006:0184c14": "矣(郢人輟斤。伯牙絕絃。並見莊子)聽無量壽竟。贊曰。四十八",
    "T49n2035_006:0184c15": "願。莊嚴淨土。華池寶樹。易往無人。火車相",
    "T49n2035_006:0184c16": "現能改悔者。尚得往生。況戒慧熏修。行道力",
    "T49n2035_006:0184c17": "故。實不唐捐。當唱經時。吳郡侍官張達等",
    "T49n2035_006:0184c18": "五人。見石佛倍大光明滿山。直入房內。唱",
    "T49n2035_006:0184c19": "經竟。索香湯漱口。說十如四不生十法界",
    "T49n2035_006:0184c20": "三觀四無量心四悉檀四諦十二因緣六波羅",
    "T49n2035_006:0184c21": "蜜。一一法門攝一切法。皆能通心到清涼",
    "T49n2035_006:0184c22": "池。若能於病患境達諸法門者。即二十五",
    "T49n2035_006:0184c23": "人。百金可寄(涅槃經商行寄金喻)今我最後策觀談玄",
    "T49n2035_006:0184c24": "(凡言策經策試策法。及今策觀。皆鞭策令進之義)最後善寂吾今當入",
    "T49n2035_006:0184c25": "(善入寂滅)智朗請曰。不審師入何位。沒此何生。",
    "T49n2035_006:0184c26": "誰可宗仰。師曰。汝等懶種善根問他功德。",
    "T49n2035_006:0184c27": "如盲問乳告實何益。吾今當為破除汝疑。",
    "T49n2035_006:0184c28": "吾不領眾必淨六根。為他損己秖五品耳。",
    "T49n2035_006:0184c29": "吾諸師友侍從觀音皆來迎我。波羅提木叉",
    "T49n2035_006:0185a01": "是汝之師。吾常說四種三昧是汝明導。我",
    "T49n2035_006:0185a02": "與汝等因法相遇以法為親。傳通佛燈是",
    "T49n2035_006:0185a03": "為眷屬。又誡維那曰。人命將終聞鐘磬",
    "T49n2035_006:0185a04": "聲。增其正念。惟長惟久氣盡為期。云何身",
    "T49n2035_006:0185a05": "冷方復聲磬。世間哭泣喪服皆不應為。言",
    "T49n2035_006:0185a06": "訖唱三寶名。如入三昧。實此月二十四日",
    "T49n2035_006:0185a07": "未時也春秋六十。僧夏四十。安坐在外經歷",
    "T49n2035_006:0185a08": "十日。道俗奔赴號泣遶拜。入龕之後流汗遍",
    "T49n2035_006:0185a09": "身。將舁歸佛隴連雨不休。弟子&#x546A;願乞",
    "T49n2035_006:0185a10": "加神力。纔舉禪龕應時開霽。乃於寺西南",
    "T49n2035_006:0185a11": "&#x5CEF;起墳奉藏。從先囑也。傳法弟子三十二",
    "T49n2035_006:0185a12": "人。得法自行者不可稱數(梁肅禪林寺碑。得門者千數。得深心者。三",
    "T49n2035_006:0185a13": "十二人)師造寺三十六所。嘗曰。予所造寺。棲",
    "T49n2035_006:0185a14": "霞靈巖。天台。玉泉。乃天下四絕也。又造大",
    "T49n2035_006:0185a15": "藏十五處。旃檀金銅畫像八十萬軀。親度",
    "T49n2035_006:0185a16": "僧一萬四千人。師於三十年唯著一納",
    "T49n2035_006:0185a17": "(衲非)冬夏未嘗釋體。有所受施。一果一縷悉",
    "T49n2035_006:0185a18": "以入眾。凡所弘通不畜章疏。安無礙辯",
    "T49n2035_006:0185a19": "契理符文。有大機感乃親著述。為晉王",
    "T49n2035_006:0185a20": "著淨名義疏二十八卷。為毛喜著六妙門。",
    "T49n2035_006:0185a21": "為兄陳鍼著小止觀。為學徒著覺意三昧。",
    "T49n2035_006:0185a22": "法華三昧行儀。各一卷。法界次第三卷(已上皆親",
    "T49n2035_006:0185a23": "製)常在高座云。若說次第禪門。一年一遍。",
    "T49n2035_006:0185a24": "若著章疏可五十卷(慎禪師私記為三十卷。章安治定為十五卷)若",
    "T49n2035_006:0185a25": "說法華玄義。圓頓止觀。半年各一遍。若著",
    "T49n2035_006:0185a26": "章疏各三十卷。此三法門常時講授。章安一",
    "T49n2035_006:0185a27": "聞述以為疏。十八年。智者弟子上首智越。",
    "T49n2035_006:0185a28": "遣僧使灌頂普明。奉遺書及淨名義疏三十",
    "T49n2035_006:0185a29": "一卷至楊州。王遣使答遺旨。以小獲親",
    "T49n2035_006:0185b01": "承義疏。為之悔恨。所囑造寺。今遣司馬王",
    "T49n2035_006:0185b02": "弘。一遵指畫。吳郡鄮境剡邑三處。像塔及智",
    "T49n2035_006:0185b03": "者臥疾處。亦當嚴飾。復遣使至佛隴。建千",
    "T49n2035_006:0185b04": "僧法會。王初覽遺書。對淨名疏而立願曰。",
    "T49n2035_006:0185b05": "昔親奉師顏未能咨決。今承遺旨何由可",
    "T49n2035_006:0185b06": "悟。若尋文生解願示神通。夜夢群僧集閣。",
    "T49n2035_006:0185b07": "王自說義。見智者飛空而至。寫七寶珊瑚",
    "T49n2035_006:0185b08": "於閣還復飛去。四月十六日。佛隴僧眾方就",
    "T49n2035_006:0185b09": "坐禪。上座道修。見智者常服按行堂內少",
    "T49n2035_006:0185b10": "時方出。上座驚起瞻拜眾共悲歎。十一月。王",
    "T49n2035_006:0185b11": "遣典籤吳景賢入山。以諱日設五百眾齋。",
    "T49n2035_006:0185b12": "二十年。立晉王為皇太子。仁壽元年正月。",
    "T49n2035_006:0185b13": "永嘉僧法曉生。聞智者勝德。特至龕所旋",
    "T49n2035_006:0185b14": "遶千拜。一夕龕戶自開。光照林木。一寺奔馳",
    "T49n2035_006:0185b15": "眾共瞻禮。十月。智者弟子上首智越。遣僧使",
    "T49n2035_006:0185b16": "灌頂智璪。奉啟入京稱賀。并謝造寺新成。",
    "T49n2035_006:0185b17": "王既鼎創藍宇。即登春宮。此皇太子寺基是",
    "T49n2035_006:0185b18": "也。王既寺為檀越。王弘實任經理。此王家",
    "T49n2035_006:0185b19": "造寺是也。陳齊俱滅。隋方代周。此三國成",
    "T49n2035_006:0185b20": "一是也。寺成乞名。即從先記。此呼為國清",
    "T49n2035_006:0185b21": "是也。神僧之言至此俱驗。十二月。皇太子遣",
    "T49n2035_006:0185b22": "散騎侍郎張乾威送灌頂還山。設千僧齋。",
    "T49n2035_006:0185b23": "及為文致敬。墳龕開視舍利。見靈體不動",
    "T49n2035_006:0185b24": "如在定中。四年七月。皇太子登位。十一月。",
    "T49n2035_006:0185b25": "寺遣僧使智璪。奉啟稱賀。煬帝大業元年九",
    "T49n2035_006:0185b26": "月。車駕巡幸至楊州。寺遣智璪詣行在所。",
    "T49n2035_006:0185b27": "十月。引對大牙殿賜坐。宣&#x52C5;云。師等並是行",
    "T49n2035_006:0185b28": "道之眾。勿容北僧及私度出家&#x5190;死相替",
    "T49n2035_006:0185b29": "璪對曰。天台一寺。即是天之所覆。寺有常",
    "T49n2035_006:0185c01": "制。不敢容外客及私度代死。又&#x52C5;云。師還",
    "T49n2035_006:0185c02": "寺可更開靈龕。必當大異。弟子欲為先",
    "T49n2035_006:0185c03": "師造碑。當有行狀。璪對曰。先師靈異非",
    "T49n2035_006:0185c04": "一。灌頂錄成一卷。當即貢上。帝&#x52C5;祕書監",
    "T49n2035_006:0185c05": "柳顧言曰。朕欲為智者製碑。非卿文不",
    "T49n2035_006:0185c06": "得朕心。碑成&#x52C5;於寺刻石。其要云。約仁",
    "T49n2035_006:0185c07": "王瓔珞龍樹馬鳴。立三觀四教述其本宗",
    "T49n2035_006:0185c08": "(云云)帝&#x52C5;楊州五十僧立天台寺名。一表",
    "T49n2035_006:0185c09": "為禪門。一表為五淨居。僧使智璪進曰。昔",
    "T49n2035_006:0185c10": "陳朝有定光禪師。遷神之後。智者夢其靈",
    "T49n2035_006:0185c11": "曰。今欲造寺未是其時。若三國為一。當",
    "T49n2035_006:0185c12": "有大力勢人為之造寺。寺若成國即清。必",
    "T49n2035_006:0185c13": "呼為國清寺。帝曰。此先師之靈瑞。即用為",
    "T49n2035_006:0185c14": "名。遂取大牙殿榜。以雌黃大篆書之。遣",
    "T49n2035_006:0185c15": "通事舍人盧正方。入山奉安寺額。以十一",
    "T49n2035_006:0185c16": "月二十四日忌辰。度四十九僧設千僧齋。",
    "T49n2035_006:0185c17": "有司案名滿足千數。臨齋受嚫則數溢一",
    "T49n2035_006:0185c18": "人。咸謂智者化身來受國供。是日午後使人",
    "T49n2035_006:0185c19": "同大眾開視靈龕。唯空床虛帳而已。使者",
    "T49n2035_006:0185c20": "反命。帝謂群臣曰。智者是朕戒師。先多靈",
    "T49n2035_006:0185c21": "異。朕於仁壽元年令張乾威往視龕室儼",
    "T49n2035_006:0185c22": "然。今盧正方往則靈體不可復見。既從變",
    "T49n2035_006:0185c23": "化得道非虛。天鄉寺沙門慧延。昔遊光宅。",
    "T49n2035_006:0185c24": "曾霑法潤。忽聞遷化感咽無已。欲知智者",
    "T49n2035_006:0185c25": "生處。因寫法華經以求冥示。潛思屢旬。忽",
    "T49n2035_006:0185c26": "夢智者從觀音西來。顧謂之曰。疑心遣否。",
    "T49n2035_006:0185c27": "邑人馬紹宗。刈稻百束以供寺眾。執役勞",
    "T49n2035_006:0185c28": "疾心念求護。夜夢智者趺坐床上。焚香如",
    "T49n2035_006:0185c29": "霧。尉紹宗曰。家貧能施何疑無福。時兄及",
    "T49n2035_006:0186a01": "妻母。同夕感夢。香氣屢日。又張造者。年邁",
    "T49n2035_006:0186a02": "足蹶。登龕拜祝曰。早蒙香火。願來世得度",
    "T49n2035_006:0186a03": "脫。忽聞龕中應聲及以彈指。造再請曰。願重",
    "T49n2035_006:0186a04": "賜神應。即聞如初。老婦俞氏。年九十。患一",
    "T49n2035_006:0186a05": "&#x811A;短凡十八年。專往龕所殷勤設齋。即覺",
    "T49n2035_006:0186a06": "短&#x811A;還申。步履平正。荊州玉泉弟子法偃。於",
    "T49n2035_006:0186a07": "江都造智者像。還至江津像身流汗。拭已",
    "T49n2035_006:0186a08": "更出。識者謂師色身不異於此也。錢忠懿",
    "T49n2035_006:0186a09": "王。時申請於朝。追諡法空寶覺尊者(當時周世",
    "T49n2035_006:0186a10": "宗朝)本朝寧宗慶元三年。以荊門請。加諡靈",
    "T49n2035_006:0186a11": "慧大禪師(雜出百錄。別傳。高僧傳。三部疏記。南北史。玉泉碑。國清碑諸文。及關王祠堂記)。",
    "T49n2035_006:0186a12": "[0186a12] 義神智曰。吾佛出世雖說諸經。而本懷得",
    "T49n2035_006:0186a13": "暢唯在法華。自阿難結習之後。天親作",
    "T49n2035_006:0186a14": "論。雖曰通經。然但約文申義。舉其大",
    "T49n2035_006:0186a15": "略而已。至於斯經大事教化始終。則晦而",
    "T49n2035_006:0186a16": "未明。暨羅什翻譯東傳此土。造疏消釋",
    "T49n2035_006:0186a17": "者。異論非一。唯我智者。靈山親承大蘇證",
    "T49n2035_006:0186a18": "悟發揮妙旨幽贊上乘。以五義釋經題。",
    "T49n2035_006:0186a19": "四釋消文句。而又能以十章宣演明淨",
    "T49n2035_006:0186a20": "法門。於是解行俱陳義觀兼舉。可謂行人",
    "T49n2035_006:0186a21": "之心鏡巨夜之明燈。雖天竺大論尚非其",
    "T49n2035_006:0186a22": "類。豈震旦人師所能跂及(云云)。又設問",
    "T49n2035_006:0186a23": "曰。輔行引九師相承。謂北齊已前非今",
    "T49n2035_006:0186a24": "所承。且北齊既用覺心重觀三昧。今此",
    "T49n2035_006:0186a25": "何故斥於覺覓但是一轍耳。將非智者",
    "T49n2035_006:0186a26": "斥於北齊耶。答妙玄開演法華十妙。尚",
    "T49n2035_006:0186a27": "云莫以中論相比。又云。天竺大論尚非",
    "T49n2035_006:0186a28": "其類。蓋智者用如來之意明法華之妙。",
    "T49n2035_006:0186a29": "故龍樹北齊亦所不及。若無生宗旨三觀",
    "T49n2035_006:0186b01": "行門。其實祖龍樹。宗北齊。稟南岳。師資",
    "T49n2035_006:0186b02": "相承宛如宿契(云云)。又曰。天台所談三諦",
    "T49n2035_006:0186b03": "三觀。出乎仁王及瓔珞經。三智三德本乎",
    "T49n2035_006:0186b04": "涅槃大品。所用義旨以法華為宗骨。以",
    "T49n2035_006:0186b05": "智論為指南(云云)。",
    "T49n2035_006:0186b06": "[0186b06] 贊曰。舍天台之學而欲識佛法意者。未",
    "T49n2035_006:0186b07": "足與議也。故自夫聖教東度。經論遍弘。",
    "T49n2035_006:0186b08": "唯任己心莫知正義。齊梁之際挺出諸",
    "T49n2035_006:0186b09": "賢。盛演法華立言判教。一音四相之說。",
    "T49n2035_006:0186b10": "四時六宗之談。眾制紛紜。相傾相奪。南",
    "T49n2035_006:0186b11": "三北七競化當時。猶夫粟散小王妄自尊",
    "T49n2035_006:0186b12": "大(補注。置粟盤中。各分位。以喻諸小王也)而不知金輪飛行統",
    "T49n2035_006:0186b13": "御四海威德之盛也。惟我智者大禪師。天",
    "T49n2035_006:0186b14": "縱之聖備諸功德。以為纘承祖父三觀之",
    "T49n2035_006:0186b15": "緒。未遂光大。於是約法華悟門。說止觀",
    "T49n2035_006:0186b16": "大道。立經陳紀為萬世法。至於盛破光",
    "T49n2035_006:0186b17": "宅則餘者望風。遍難四宗則他皆失據",
    "T49n2035_006:0186b18": "宣布至化坐致太平。非夫間生聖人。其",
    "T49n2035_006:0186b19": "孰能為此大業者哉。然則欲識佛法意",
    "T49n2035_006:0186b20": "者。其唯天台之學乎。"
}