{
    "X57n0951_001:0020c06": "天竺別集卷上",
    "X57n0951_001:0020c08": "天竺寺懺主慈雲大師　勅諡法寶大法師　述",
    "X57n0951_001:0020c09": "住持傳天台教觀五世法孫慈明大師(慧觀)重編",
    "X57n0951_001:0020c10": "金剛般若經序普賢觀經序",
    "X57n0951_001:0020c11": "救拔燄口經序阿彌陀經勸持序",
    "X57n0951_001:0020c12": "南嶽禪師止觀後序六妙門後序",
    "X57n0951_001:0020c13": "方等三昧行法序",
    "X57n0951_001:0020c14": "法華三昧儀勘定元本序天台教觀目錄(并序)",
    "X57n0951_001:0020c15": "天台教隨凾目錄(并序上黃供奉書附)",
    "X57n0951_001:0020c16": "指要鈔序武林山興聖院結界相序",
    "X57n0951_001:0020c17": "金剛般若經序",
    "X57n0951_001:0020c18": "敘曰金剛般若經者粹極無礙之理慧也厥致有三",
    "X57n0951_001:0020c19": "曰實相曰觀照曰文字三者異容而同體皆般若也",
    "X57n0951_001:0020c20": "非相由也非相含也不可離也不可合也苟不分而",
    "X57n0951_001:0020c21": "分則經曰不可思議智境實相也不可思議智光觀",
    "X57n0951_001:0020c22": "照也不可思議智炬文字也實相也者經之體也觀",
    "X57n0951_001:0020c23": "照也者經之宗也文字也者經之用也宗所以導萬",
    "X57n0951_001:0020c24": "善會無相臻乎極者也用所以盪萬惑豁神悟盡乎",
    "X57n0951_001:0021a01": "際者也體則不然中道自居安安無遷寂含眾妙廓",
    "X57n0951_001:0021a02": "周無邊故能為萬物資始也聖人即一而修三即三",
    "X57n0951_001:0021a03": "而達一成斯曰波羅蜜居斯曰祕密藏廣矣大矣不",
    "X57n0951_001:0021a04": "可得而思也但悲夫生生著有取空籠檻異繫莫知",
    "X57n0951_001:0021a05": "自出故眾聖合符七會鷲頭七會祇樹一會他化一",
    "X57n0951_001:0021a06": "會露地凡四處十六大會斯經預祇樹也為剛杵為",
    "X57n0951_001:0021a07": "利钁碎二死之邪山鑿無明之磐石極五眼而洞視",
    "X57n0951_001:0021a08": "徹三智之融照持四句勝三河之施導三檀等十方",
    "X57n0951_001:0021a09": "之空信根未深聞功狂亂信哉斯言也梁真諦引六",
    "X57n0951_001:0021a10": "種金剛以諭經旨猶為執筆者所譏今見首軸署八",
    "X57n0951_001:0021a11": "神四薩埵願文梵偈首尾安雜神呪引三十二段碎",
    "X57n0951_001:0021a12": "而割之雖欲贊揚翻為汙瀆今並削而去之。",
    "X57n0951_001:0021a13": "普賢觀經序",
    "X57n0951_001:0021a14": "序王曰茲經即法華醍醐之繼唱也古者法王知幾",
    "X57n0951_001:0021a15": "而作用無常道時而後言四十餘年大車未脂羊鹿",
    "X57n0951_001:0021a16": "殊軌謂權不可終用故受之以實於是光飛他土華",
    "X57n0951_001:0021a17": "紛上天暢久默之懷演一乘之道以無量義為前序",
    "X57n0951_001:0021a18": "彰既離而必合用今經為總括明妙契而須行由是",
    "X57n0951_001:0021a19": "能仁善逝指會實於鷲峯次補當來請入門於重閣",
    "X57n0951_001:0021a20": "俾今之有大根性樂思佛道者不遠而復焉信哉斯",
    "X57n0951_001:0021a21": "文實法華三昧之正軌也昔天台智者初受之於南",
    "X57n0951_001:0021a22": "嶽行之於大蘇勤之於道場證之於方便總持炳發",
    "X57n0951_001:0021a23": "樂說泉涌然後儀範帝庭黼黻像運統三利之業終",
    "X57n0951_001:0021a24": "二嚴之備實從是而立也夫由道而至者必踵於先",
    "X57n0951_001:0021b01": "達雖千里始於投足吾必知其至矣且無惑焉今東",
    "X57n0951_001:0021b02": "掖山本如法師庶幾先覺澡心三昧顧寂滅之道放",
    "X57n0951_001:0021b03": "聖賢而行謹信存誠九旬申盟講法華妙典修普賢",
    "X57n0951_001:0021b04": "妙懺佩說行之戒逃數寶之譏仍刻板印是經一萬",
    "X57n0951_001:0021b05": "卷有能終身日讀一卷者或多卷者跪以施之俾讀",
    "X57n0951_001:0021b06": "之然後知道知道然後知行知行然後知至知至然",
    "X57n0951_001:0021b07": "後教人自一人至千萬人自千萬人形于無盡矧今",
    "X57n0951_001:0021b08": "之首我萬計其所轉教又不知若干永永之下可得",
    "X57n0951_001:0021b09": "而思耶大哉讀持者是持佛身是持佛眼是持佛藏",
    "X57n0951_001:0021b10": "操佛法印印一切法成大涅槃是人具大沙門功德",
    "X57n0951_001:0021b11": "是人應受一切人天供養是為法塔應遙向禮者也",
    "X57n0951_001:0021b12": "時天聖二年龍集甲子春二月望日序。",
    "X57n0951_001:0021b13": "救拔燄口經序",
    "X57n0951_001:0021b14": "事有簡而易從者物有微而大濟者功有倍而召速",
    "X57n0951_001:0021b15": "者三者斯經備焉且陳一器之食呪之七返鳴指以",
    "X57n0951_001:0021b16": "施之呪亦不過數句此其易從也徹窮泉包九野塵",
    "X57n0951_001:0021b17": "沙莫數燄口之鬼皆甘嗜實腹此其大濟也夫報應",
    "X57n0951_001:0021b18": "之理統論三世其業廣而醇者謂之順現即感延齡",
    "X57n0951_001:0021b19": "此其召速也法王之制坦然明白可舉而行矣夫一",
    "X57n0951_001:0021b20": "摶之食一句之水有用無匱聞之者不能不惑苟推",
    "X57n0951_001:0021b21": "功神呪理歸不測又何惑焉夫龍一鱗蟲耳得一渧",
    "X57n0951_001:0021b22": "之水散之六虗以為洪流況至聖至良之神呪窮法",
    "X57n0951_001:0021b23": "界之至變者也焦腹矩口沉幽動劫仰天無訴非慈",
    "X57n0951_001:0021b24": "仁惻惻為心者展臂一惠雖一餐其可得乎大哉博",
    "X57n0951_001:0021c01": "施濟眾真斯謂也何必云堯舜病諸且能恕己之飢",
    "X57n0951_001:0021c02": "渴於彼之飢渴雖勞亦為況簡而易從也經曰如供",
    "X57n0951_001:0021c03": "百千俱胝佛者非直顯其功大抑亦戒令慎重而後",
    "X57n0951_001:0021c04": "施之必也重心則現招五果五果者一曰壽二曰色",
    "X57n0951_001:0021c05": "三曰力四曰辨五曰安昭然在文不復委引信夫一",
    "X57n0951_001:0021c06": "粒克於彼五福隆於此其猶影響焉詎有勤善聞斯",
    "X57n0951_001:0021c07": "而不遷者也一經凡兩譯此本八十三行一字合九",
    "X57n0951_001:0021c08": "百八言即三藏不空所翻也但加四如來及四真言",
    "X57n0951_001:0021c09": "為異用者存略任意官坊俗務不暇廣行直誦變食",
    "X57n0951_001:0021c10": "一呪於理已足實叉一本但一呪而已事備施食正",
    "X57n0951_001:0021c11": "名不復煩敘也。",
    "X57n0951_001:0021c12": "阿彌陀經勸持序",
    "X57n0951_001:0021c13": "此經文句雖約與大本意同上聖赴緣廣略異耳依",
    "X57n0951_001:0021c14": "正主伴於是備焉願行方軌有加諸說辭簡義博諷",
    "X57n0951_001:0021c15": "易功多良在茲矣初則廣贊依正引物忻求次則六",
    "X57n0951_001:0021c16": "方引同敦勉生信三則舉難況易使聞者知歸第一",
    "X57n0951_001:0021c17": "廣贊依正者初贊次勸修願行佛告長老下標立所",
    "X57n0951_001:0021c18": "贊彼土何故名為極樂下先贊依果即珠網麗天瓊",
    "X57n0951_001:0021c19": "林矗地(一)池流八德蓮吐四光(二)天樂韻於六時裓",
    "X57n0951_001:0021c20": "華散於億剎(三)化禽演於道品風樹傳於法音(四)舍",
    "X57n0951_001:0021c21": "利弗於汝意下廣贊正報先贊化主相好八萬舉光",
    "X57n0951_001:0021c22": "明以徧收功德喻沙言壽命以統括成佛十劫簡過",
    "X57n0951_001:0021c23": "未以釋疑(已上化主)又舍利弗下贊眷屬聲聞雖眾皆發",
    "X57n0951_001:0021c24": "大心菩薩云多率居補處生者咸歸於定聚趣塗即",
    "X57n0951_001:0022a01": "預於阿鞞(已上眷屬)次眾生聞者下勸修願行先願次不",
    "X57n0951_001:0022a02": "可以少善根下修行一日等者正在用心之厚薄不",
    "X57n0951_001:0022a03": "在責時之久近宜遵一心不亂其人臨命終下明得",
    "X57n0951_001:0022a04": "果我見是利下結勸次如我今者下第二六方引同",
    "X57n0951_001:0022a05": "敦勉生信先引同次於意下勸信亦是勸持如我今",
    "X57n0951_001:0022a06": "者下第三舉難況易五濁得道為難淨土修行則易",
    "X57n0951_001:0022a07": "並如文請先熟尋節段然後誦文則起盡有倫功不",
    "X57n0951_001:0022a08": "虗棄如或清晨靜夜收視聽以端居口誦心遊蕩神",
    "X57n0951_001:0022a09": "明於幽極氛累斯滌淨境弗迷廣舌勸持豈不然也。",
    "X57n0951_001:0022a10": "南嶽禪師止觀後序",
    "X57n0951_001:0022a11": "止觀用也本乎明靜明靜德也本乎一性性體本覺",
    "X57n0951_001:0022a12": "謂之明覺體本寂謂之靜明靜不二謂之體體無所",
    "X57n0951_001:0022a13": "分則明靜安寄體無不備則明靜斯在語體則非一",
    "X57n0951_001:0022a14": "而常一語德乃不二而常二秪分而不分秪一而不",
    "X57n0951_001:0022a15": "一耳體德無改強名為萬法之性體德無住強名為",
    "X57n0951_001:0022a16": "萬法之本萬法者復何謂也謂舉體明靜之所為也",
    "X57n0951_001:0022a17": "何其然乎良由無始本覺之明強照照生而自惑謂",
    "X57n0951_001:0022a18": "之昏無始無住之本隨緣緣起而自亂謂之動昏動",
    "X57n0951_001:0022a19": "既作萬法生焉捏目空華豈是他物故云不變隨緣",
    "X57n0951_001:0022a20": "名之為心隨緣不變名之為性心昏動也性明靜也",
    "X57n0951_001:0022a21": "若知無始即明而為昏故可了今即動而為靜於是",
    "X57n0951_001:0022a22": "聖人見其昏動可即也明靜可復也故因靜以訓止",
    "X57n0951_001:0022a23": "止其動也因明以教觀觀其昏也使其究一念即動",
    "X57n0951_001:0022a24": "而靜即昏而明昏動既息萬法自亡但存乎明靜之",
    "X57n0951_001:0022b01": "體矣是為圓頓是為無作是如來行是照性成修修",
    "X57n0951_001:0022b02": "成而用廢誰論止觀體顯而性泯亦無明靜豁然誰",
    "X57n0951_001:0022b03": "寄無所名焉為示物旨歸止成謂之解脫觀成謂之",
    "X57n0951_001:0022b04": "般若體顯謂之法身是三即一是一即三如伊三點",
    "X57n0951_001:0022b05": "如天三目非縱橫也非也異也是謂不思議三德是",
    "X57n0951_001:0022b06": "為大般涅槃也嗚呼此法自鶴林韜光授大迦葉迦",
    "X57n0951_001:0022b07": "葉授之阿難阿難而下燈燈相屬至第十一馬鳴鳴",
    "X57n0951_001:0022b08": "授龍樹樹以此法寄言于中觀論論度東夏獨淮河",
    "X57n0951_001:0022b09": "慧文禪師解之授南嶽大師南嶽從而照心即復于",
    "X57n0951_001:0022b10": "性獲六根清淨位鄰乎聖斯止觀之用驗矣我大師",
    "X57n0951_001:0022b11": "惜之無聞後代從大悲心出此數萬言目為大乘止",
    "X57n0951_001:0022b12": "觀亦名一乘亦名曲示心要分為二卷初卷開止觀",
    "X57n0951_001:0022b13": "之解次卷示止觀之行解行備矣猶目足焉俾我安",
    "X57n0951_001:0022b14": "安不遷而運到清涼池噫斯文也歲月遼遠因韜晦",
    "X57n0951_001:0022b15": "于海外道將復行也果咸平三祀日本國圓通大師",
    "X57n0951_001:0022b16": "寂照錫背扶桑杯汎諸夏既登鄮嶺解篋出卷天竺",
    "X57n0951_001:0022b17": "沙門遵式首而得之度支外即朱公(頔)冠首序出俸",
    "X57n0951_001:0022b18": "錢模板廣而行之大矣哉斯法也始自西傳猶月之",
    "X57n0951_001:0022b19": "生今復東返猶日之昇素影圓暉終環回於我土也",
    "X57n0951_001:0022b20": "因序大略以紀顯晦耳。",
    "X57n0951_001:0022b21": "六妙門後序",
    "X57n0951_001:0022b22": "天台智者稟受南嶽思禪師三種止觀一曰圓頓二",
    "X57n0951_001:0022b23": "曰漸次三曰不定此六妙門即不定止觀也謂隨其",
    "X57n0951_001:0022b24": "根性六門互修漸頓迭進取益為斷故以不定為目",
    "X57n0951_001:0022c01": "昔瓦官初說道俗[(歹*又)/食]稟蒙益者眾且略言事驗者隋",
    "X57n0951_001:0022c02": "大中大夫蔣添玫儀同公吳明徹皆習此息法脚氣",
    "X57n0951_001:0022c03": "獲除梁方茂身覺輕舉況大乘密益乎噫習禪法者",
    "X57n0951_001:0022c04": "斯為要道修證戶牖可舉而行也。",
    "X57n0951_001:0022c05": "方等三昧行法序",
    "X57n0951_001:0022c06": "山門教卷自唐季多流外國或尚存目錄而莫見其",
    "X57n0951_001:0022c07": "文學者思之渺隔滄海方等三昧行法者皇宋咸平",
    "X57n0951_001:0022c08": "六祀日本僧寂照等賷至雖東國重來若西乾新譯",
    "X57n0951_001:0022c09": "載披載沃適奉醍醐切念方等至尊禁法嚴密苟不",
    "X57n0951_001:0022c10": "克由聖範事出師心豈惟招無益之訶抑亦負餘殃",
    "X57n0951_001:0022c11": "之責南嶽師躬行七載理洞其微位淨六根言符先",
    "X57n0951_001:0022c12": "佛大師咨詢有在況發總持垂此典謨足可繩準今",
    "X57n0951_001:0022c13": "時或壇場延袤形像巍峩行法則半任臆裁律範則",
    "X57n0951_001:0022c14": "全用心匠縱謂七眾階節寧逾上首之科雖曰像多",
    "X57n0951_001:0022c15": "無妨要符表法之便將恐未除故業更貽新戚染衣",
    "X57n0951_001:0022c16": "增垢良用悲夫然此行法六篇後二不載者修行備",
    "X57n0951_001:0022c17": "在百錄止觀受戒具出本經存篇目者令知行法有",
    "X57n0951_001:0022c18": "始終也。",
    "X57n0951_001:0022c19": "法華三昧儀勘定元本序",
    "X57n0951_001:0022c20": "聖教浸遠文句舛錯由傳者浮昧若不校其同異明",
    "X57n0951_001:0022c21": "示得失日增月甚遐喪真味法華三昧儀者天台大",
    "X57n0951_001:0022c22": "師瓦官親筆蓋止觀第三三昧所指別行即其文也",
    "X57n0951_001:0022c23": "若夫啟迪後學為時所宗破障壞魔入佛境界與夫",
    "X57n0951_001:0022c24": "文殊普賢並驅寶輅游方至極者實惟斯漸矣患其",
    "X57n0951_001:0023a01": "稍易舊章或亡精要且十科行軌理觀為主儻一以",
    "X57n0951_001:0023a02": "誤九法徒施有於坐禪觀法加成五句者今列示之",
    "X57n0951_001:0023a03": "文云為因心故心為不因心故心為亦因心亦不因",
    "X57n0951_001:0023a04": "心故心為非因心非不因心故心(元文)為非非因心非",
    "X57n0951_001:0023a05": "非不因心故心(近加)且山家凡立句法用觀秖但至四",
    "X57n0951_001:0023a06": "未委五句出自何文又當推撿之際第五句下準何",
    "X57n0951_001:0023a07": "為境如何用觀輔行自云彼別行文但推四句故今",
    "X57n0951_001:0023a08": "文中廣修眾觀猶是歷事而正觀一門全今四句豈",
    "X57n0951_001:0023a09": "應疑誤彼之大體哉而復輙引經文繫乎卷末濫迴",
    "X57n0951_001:0023a10": "麤注錯其篇內細碎之失莫得而舉也故今直勘元",
    "X57n0951_001:0023a11": "本刻板印行庶幾先制而今而後求三昧者欲傳斯",
    "X57n0951_001:0023a12": "文請固存此序用以區別。",
    "X57n0951_001:0023a13": "天台教觀目錄(并序)",
    "X57n0951_001:0023a14": "皇祖有訓以天台命家總括群經誕敷八教引五時",
    "X57n0951_001:0023a15": "五味以次其說使頓漸有序施開成務原始要終實",
    "X57n0951_001:0023a16": "昭明乎大化然後說三種止觀教人安心牢籠萬行",
    "X57n0951_001:0023a17": "巧適物宜雖三不同同御大車到于涼池大哉自我",
    "X57n0951_001:0023a18": "丕教東漸于夏近二千載以大總持作師子吼妙盡",
    "X57n0951_001:0023a19": "佛意者始一人而已按別傳曰智者說法三十餘年",
    "X57n0951_001:0023a20": "不畜章疏安無礙辨契理符文挺生天智世間所伏",
    "X57n0951_001:0023a21": "有大機感乃為著文奉勑撰淨名疏暨覺意三昧六",
    "X57n0951_001:0023a22": "妙門禪法界次第小止觀法華三昧儀自餘皆高座",
    "X57n0951_001:0023a23": "口授而已甞曰說次第禪門一年一徧若形章疏可",
    "X57n0951_001:0023a24": "五十卷大莊嚴寺法慎私記初分得三十卷國清寺",
    "X57n0951_001:0023b01": "灌頂治定作十卷(慎本不存)說法華玄義圓頓止觀半年",
    "X57n0951_001:0023b02": "各一徧若著章疏各可三十卷灌頂私記此二初分",
    "X57n0951_001:0023b03": "各十卷改圓頓為摩訶止觀唯法華經疏頂二十七",
    "X57n0951_001:0023b04": "於金陵聽受六十九於丹丘添削十卷成文題為文",
    "X57n0951_001:0023b05": "句又智者停瓦官八載講大智度論而不云有記章",
    "X57n0951_001:0023b06": "疏省唐開元岑法師於智者墳前刻石柱云大智度",
    "X57n0951_001:0023b07": "論疏二十卷甞詢諸先達未見其文復於丹丘靈石",
    "X57n0951_001:0023b08": "寺演涅槃百句解脫為萬句不傳後世為灌頂歎息",
    "X57n0951_001:0023b09": "自餘諸雜疏論莫能悉舉皆備書於後除智者筆削",
    "X57n0951_001:0023b10": "及法慎禪門餘皆頂禪師於法輪之下其受若海其",
    "X57n0951_001:0023b11": "傳如缾凡教觀章句總一百五十九卷皆智者所說",
    "X57n0951_001:0023b12": "也又取灌頂禪師著述大涅槃疏等凡二十三卷湛",
    "X57n0951_001:0023b13": "然禪師等述釋籤等凡五十有七卷三師合凡二百",
    "X57n0951_001:0023b14": "三十有九卷盡取題目刻諸琬琰用存不朽自三師",
    "X57n0951_001:0023b15": "之外唐宋已還宗山家者述作頗眾既未辨其詳略",
    "X57n0951_001:0023b16": "不敢輙預及日本送到目錄非三師所述皆所不取",
    "X57n0951_001:0023b17": "時　皇宋天聖七年　七月五日刻石",
    "X57n0951_001:0023b18": "法華玄義十卷法華文句十卷",
    "X57n0951_001:0023b19": "摩訶止觀十卷禪波羅蜜十卷",
    "X57n0951_001:0023b20": "維摩玄義五卷金光明玄義一卷",
    "X57n0951_001:0023b21": "金光明文句三卷菩薩戒疏二卷",
    "X57n0951_001:0023b22": "法華次第三卷觀音品別行玄義二卷",
    "X57n0951_001:0023b23": "觀音品義疏二卷觀無量壽佛經疏一卷",
    "X57n0951_001:0023b24": "金剛經疏一卷請觀音經疏一卷",
    "X57n0951_001:0023c01": "四教義四卷小彌陀義記一卷",
    "X57n0951_001:0023c02": "法華三昧儀一卷四念處四卷",
    "X57n0951_001:0023c03": "觀心論一卷方等懺儀一卷",
    "X57n0951_001:0023c04": "覺意三昧一卷修禪六妙門一卷",
    "X57n0951_001:0023c05": "禪門口訣一卷(已上七十六卷智者說聖朝新編入大藏)。",
    "X57n0951_001:0023c06": "涅槃經玄義二卷涅槃經疏十卷(印本開十八卷)",
    "X57n0951_001:0023c07": "觀心論疏二卷國清百錄五卷",
    "X57n0951_001:0023c08": "智者別傳一卷(已上二十卷章安頂禪師撰同入大藏內)。",
    "X57n0951_001:0023c09": "法華玄義釋籤十卷法華文句記十卷",
    "X57n0951_001:0023c10": "止觀輔行傳弘訣十卷(印本開十五卷)",
    "X57n0951_001:0023c11": "維摩略疏十卷(略大本疏文)維摩廣疏記六卷",
    "X57n0951_001:0023c12": "止觀大意一卷金剛錍一卷",
    "X57n0951_001:0023c13": "止觀義例一卷",
    "X57n0951_001:0023c14": "(已上四十九卷然禪師撰同入大藏已上三師共計一百四十五卷入藏)。",
    "X57n0951_001:0023c15": "智度論疏二十卷仁王般若疏二卷(今在日本國)",
    "X57n0951_001:0023c16": "彌勒成佛經疏五卷彌勒上生經疏一卷",
    "X57n0951_001:0023c17": "釋一切經玄義一卷坐禪止觀一卷",
    "X57n0951_001:0023c18": "觀心釋一切經義一卷五方便門一卷",
    "X57n0951_001:0023c19": "七方便義一卷一二三四身義一卷",
    "X57n0951_001:0023c20": "七學人義一卷般舟證相行法一卷",
    "X57n0951_001:0023c21": "法門儀一卷禪門要略一卷",
    "X57n0951_001:0023c22": "禪門章一卷雜觀行一卷",
    "X57n0951_001:0023c23": "入道大旨一卷(已上四十一卷智者說今闕本)。",
    "X57n0951_001:0023c24": "三觀義二卷四悉檀二卷",
    "X57n0951_001:0024a01": "四種三昧義一卷釋二十五三昧一卷",
    "X57n0951_001:0024a02": "六即義一卷釋十如是義一卷",
    "X57n0951_001:0024a03": "如來壽量義一卷(已上九卷智者說今參入大部)。",
    "X57n0951_001:0024a04": "維摩玄疏二十八卷淨土十疑論一卷",
    "X57n0951_001:0024a05": "小止觀一卷觀心食法一卷",
    "X57n0951_001:0024a06": "觀心誦經法一卷觀心十二部經義一卷",
    "X57n0951_001:0024a07": "(已上三十三卷智者說其本現存但不入大藏)。",
    "X57n0951_001:0024a08": "八教大意一卷南嶽記一卷",
    "X57n0951_001:0024a09": "天竺寺真觀法師傳一卷(已上三卷頂禪師撰闕本)。",
    "X57n0951_001:0024a10": "始終心要一卷華嚴骨目一卷",
    "X57n0951_001:0024a11": "授菩薩戒文一卷涅槃後分疏一卷",
    "X57n0951_001:0024a12": "止觀文句一卷觀心誦經記一卷",
    "X57n0951_001:0024a13": "法華三昧補助義一卷方等懺補闕義一卷",
    "X57n0951_001:0024a14": "(已上八卷然禪師撰除補助儀始終心要止觀文句其本現存餘皆亡之)。",
    "X57n0951_001:0024a15": "天台祖承記(事出付法藏傳)",
    "X57n0951_001:0024a16": "傳續莫大焉存存乎道緜緜其化猶日月之嗣照故聖",
    "X57n0951_001:0024a17": "人順可久之道廣無方之益賢林將遊乃顧命飲光",
    "X57n0951_001:0024a18": "曰汝傳吾大法觀機設教無使墜焉飲光曰諾於是",
    "X57n0951_001:0024a19": "乎結集三藏行　皇覺之訓二十餘年最後法付阿",
    "X57n0951_001:0024a20": "難阿難付商那和修修付毱多多付提迦多多付彌",
    "X57n0951_001:0024a21": "遮迦迦付佛陀難提提付佛陀蜜多多付脇比丘脇",
    "X57n0951_001:0024a22": "付富那奢奢付馬鳴鳴付毗羅羅付龍樹樹付提婆",
    "X57n0951_001:0024a23": "婆付羅睺羅羅付僧佉難提提付僧佉耶奢奢付鳩",
    "X57n0951_001:0024a24": "摩羅馱馱付闍夜郍郍付盤馱馱付摩奴郍郍付鶴",
    "X57n0951_001:0024b01": "勒夜郍郍付師子比丘始迦葉終師子二十三人皆",
    "X57n0951_001:0024b02": "祖述三藏之教非別有傳也今天台所承自第十三",
    "X57n0951_001:0024b03": "龍樹為高祖由者龍樹造無畏部出中觀論高齊間",
    "X57n0951_001:0024b04": "慧文禪師依中觀得道口授南嶽思禪師南嶽傳天",
    "X57n0951_001:0024b05": "台智者智者兼用法華三昧旋陀羅尼開拓一家教",
    "X57n0951_001:0024b06": "觀戶牖不與他同法傳章安灌頂頂傳縉雲智威威",
    "X57n0951_001:0024b07": "傳東陽慧威威傳左谿(法諱同聖祖)左谿傳荊谿湛然自",
    "X57n0951_001:0024b08": "龍樹至荊谿凡九世夫德業內充猶鍾鼓于宮聲聞",
    "X57n0951_001:0024b09": "于外奇表異迹各煥乎本傳嗚呼荊谿既沒法網漸",
    "X57n0951_001:0024b10": "散嫡承遂息後人皆講訓而已或曰何涉西祖乎曰",
    "X57n0951_001:0024b11": "總二土者略有三意一為顯所傳自金口故二為示",
    "X57n0951_001:0024b12": "一家祖龍樹故三為懲後代妄樹名故俾其觀斯位",
    "X57n0951_001:0024b13": "尊任重列紹四依昏庸其可繼乎。",
    "X57n0951_001:0024b14": "天台教隨函目錄(并序)",
    "X57n0951_001:0024b15": "西域傳佛教者凡有二宗一曰法相二曰法性法性",
    "X57n0951_001:0024b16": "者遠承文殊龍樹近稟青目清辨依般若等經中觀",
    "X57n0951_001:0024b17": "等論而為祖述也法相者遠嗣彌勒無著近踵法護",
    "X57n0951_001:0024b18": "難陀依深密等經瑜伽等論以為憲章也所以經論",
    "X57n0951_001:0024b19": "翼張性相角立者由乎時機不同法藥有異耳儻因",
    "X57n0951_001:0024b20": "言以契理識月以忘指復何性相分其宗乎然而法",
    "X57n0951_001:0024b21": "性之義宏遠深詣非膚受速成者所能知也故西域",
    "X57n0951_001:0024b22": "記云唐三藏奘法師初遇龍樹宗師欲從其學彼令",
    "X57n0951_001:0024b23": "服藥求長生方能窮究奘念本欲求經恐仙術不成",
    "X57n0951_001:0024b24": "辜我宿願遂不學此宗乃學法相矣元魏高齊間有",
    "X57n0951_001:0024c01": "慧文禪師因探大藏得龍樹智論一心三智之文於",
    "X57n0951_001:0024c02": "是依論立觀口授南嶽慧思禪師思授天台智者智",
    "X57n0951_001:0024c03": "者因法華三昧發旋陀羅尼凡所說法初無章疏皆",
    "X57n0951_001:0024c04": "懸節經文直談佛旨柔音一震群聽咸服立五時八",
    "X57n0951_001:0024c05": "教判釋西來一切經籍罄無不盡大抵法華為極談",
    "X57n0951_001:0024c06": "諸經為兼暢又說三種止觀為依教起行之門修心",
    "X57n0951_001:0024c07": "復性之道有門人灌頂法慎者多聞強識隨講載筆",
    "X57n0951_001:0024c08": "記諸善言為一家之陳迹矣唯淨名經疏煬帝請撰",
    "X57n0951_001:0024c09": "殆入滅法付灌頂頂撰涅槃經疏觀心論疏等盛行",
    "X57n0951_001:0024c10": "於世法付縉雲智威威付東陽慧威威付左谿禪師",
    "X57n0951_001:0024c11": "(法諱同聖祖)左谿傳荊谿湛然當二威之時但以止觀緘",
    "X57n0951_001:0024c12": "授而已逮左谿權與說釋至於荊谿乃廣製章記輔",
    "X57n0951_001:0024c13": "翼教觀是則一家若以龍樹為高祖至荊谿則九世",
    "X57n0951_001:0024c14": "矣以智者為始祖至荊谿即六世矣遵式叨生台嶺",
    "X57n0951_001:0024c15": "濫預桑門刳心甞習於斯宗白首敢言於精業志願",
    "X57n0951_001:0024c16": "此教編入大藏俾率土咸益天禧三年會　相國太",
    "X57n0951_001:0024c17": "原王公(欽若)出鎮錢唐因以宿志聞于黃閤遂許陳",
    "X57n0951_001:0024c18": "奏事未果行翛焉薨逝至天聖紀號幹當玉宸殿高",
    "X57n0951_001:0024c19": "班黃(元吉)以茲法利上聞天聽　皇帝　皇太后體",
    "X57n0951_001:0024c20": "堯仁以覆物奉　佛囑以護法爰擇梵侶精校於真",
    "X57n0951_001:0024c21": "筌旋繫竺墳廣頒於秘藏切慮此教各有部帙相扶",
    "X57n0951_001:0024c22": "者有卷軸別伸者若編之非次則讀者難明今總而",
    "X57n0951_001:0024c23": "錄之各從其類仍於題目之下粗述其意俾發函展",
    "X57n0951_001:0024c24": "卷與記文對看如法華玄義須對釋籤他皆放此然",
    "X57n0951_001:0025a01": "此教文雖部逾於數十而卷不滿二百三世佛法一",
    "X57n0951_001:0025a02": "家義宗總括要舉亦已備矣覽之者適足以解疑釋",
    "X57n0951_001:0025a03": "結貫道達微又何俟服藥長生然後為學者哉。",
    "X57n0951_001:0025a04": "法華玄義十卷釋籤十卷",
    "X57n0951_001:0025a05": "法華文句十卷法華文句記十卷",
    "X57n0951_001:0025a06": "玄義者唯解首題統明五時廣辨八教出世大意蘊",
    "X57n0951_001:0025a07": "乎其中若曉斯義則七軸之文思過半矣至於經疏",
    "X57n0951_001:0025a08": "題云文句者蓋以疏句分節經文也故荊谿云以由",
    "X57n0951_001:0025a09": "釋題大義委悉故至經文但粗分章段題云文句良",
    "X57n0951_001:0025a10": "由於此隨部各有荊谿之記猶五經之有正義也。",
    "X57n0951_001:0025a11": "摩訶止觀十卷",
    "X57n0951_001:0025a12": "輔行傳弘訣十五卷(釋上本文)",
    "X57n0951_001:0025a13": "止觀大意止觀義例(示看讀者大節)",
    "X57n0951_001:0025a14": "止觀者乃定慧之異名即法華之行門也前玄義文",
    "X57n0951_001:0025a15": "句皆明佛世當機得益之事縱有託事附法觀心之",
    "X57n0951_001:0025a16": "文非部正意今止觀正是智者說己心中所行法道",
    "X57n0951_001:0025a17": "自行因果化他能所無不具焉荊谿以輔行釋之元",
    "X57n0951_001:0025a18": "本十卷後人開為十五卷耳荊谿又因員外李華欲",
    "X57n0951_001:0025a19": "知止觀綱要故述大意又為初學於大部難解及破",
    "X57n0951_001:0025a20": "邪師異談故作義例唐翰林學士梁肅甞師荊谿刪",
    "X57n0951_001:0025a21": "止觀為六卷文雖簡要而修習之相多有疎闕如覽",
    "X57n0951_001:0025a22": "者知之。",
    "X57n0951_001:0025a23": "禪波羅蜜十卷(亦名次第禪門)修禪六妙門一卷",
    "X57n0951_001:0025a24": "今家有三種止觀一曰漸次二曰不定三曰圓頓漸",
    "X57n0951_001:0025b01": "次則解頓行漸不定則解頓行或頓或漸圓頓則解",
    "X57n0951_001:0025b02": "行俱頓此三止觀對根不同行相雖殊俱依圓理而",
    "X57n0951_001:0025b03": "為宗本前摩訶止觀即圓頓也今禪波羅蜜即漸次",
    "X57n0951_001:0025b04": "也修禪六妙門即不定也據別傳云大莊嚴寺法慎",
    "X57n0951_001:0025b05": "私記禪門初分得三十卷尚未刪定而法慎終章安",
    "X57n0951_001:0025b06": "灌頂治定為十卷。",
    "X57n0951_001:0025b07": "維摩經玄義五卷維摩經略疏十卷",
    "X57n0951_001:0025b08": "維摩經廣疏記六卷四教義四卷",
    "X57n0951_001:0025b09": "準法華文句記云淨名前玄義總有十卷因為晉王",
    "X57n0951_001:0025b10": "著淨名疏別製略玄義(今五卷是)乃離前本為三部別立",
    "X57n0951_001:0025b11": "題目謂四教義六卷(今見行四卷恐後人合六為四)四悉檀兩卷三",
    "X57n0951_001:0025b12": "觀義兩卷(四悉三觀參入大部今無別行)維摩經疏先有廣本二十",
    "X57n0951_001:0025b13": "八卷後人患其文多故荊谿略為十卷言繁則剪帶",
    "X57n0951_001:0025b14": "義則存故廣本罕傳略本盛行矣疏記六卷猶對廣",
    "X57n0951_001:0025b15": "疏未暇治定然師云亡雖指文少殊亦釋義宛合。",
    "X57n0951_001:0025b16": "金光明玄義一卷金光明文句三卷",
    "X57n0951_001:0025b17": "金光明天王護國道場儀一卷",
    "X57n0951_001:0025b18": "玄義文句此釋北涼三藏曇無讖譯四卷經文藏中",
    "X57n0951_001:0025b19": "合部雖有此文由品目隔雜其四卷別行未曾入藏",
    "X57n0951_001:0025b20": "護國道場儀者即遵式纂集本經并國清百錄義淨",
    "X57n0951_001:0025b21": "新譯行用之法以備人王祈福之儀也事出聖教文",
    "X57n0951_001:0025b22": "非臆說故編附之。",
    "X57n0951_001:0025b23": "別行玄義二卷別行義疏二卷",
    "X57n0951_001:0025b24": "此釋法華普門一品昔曇無讖游化蔥嶺來至河西",
    "X57n0951_001:0025c01": "王沮渠蒙遜有疾以告於讖讖云觀音與此土有緣",
    "X57n0951_001:0025c02": "乃令誦持所患即愈於是此品別行部外智者特釋",
    "X57n0951_001:0025c03": "豈無意乎然法華文句雖亦已解之但彼為知章此",
    "X57n0951_001:0025c04": "為知微耳。",
    "X57n0951_001:0025c05": "涅槃玄義二卷涅槃經疏十八卷",
    "X57n0951_001:0025c06": "此釋北涼曇無讖譯宋本謝康樂將慧觀慧嚴二法",
    "X57n0951_001:0025c07": "師治定加品成三十六卷皇朝新入大藏章安頂師",
    "X57n0951_001:0025c08": "用智者義意釋此治本其疏文亦曾荊谿再治。",
    "X57n0951_001:0025c09": "觀心論一卷(亦名煎乳論)觀心論疏二卷",
    "X57n0951_001:0025c10": "智者造論凡有二意一者為諸學徒隨逐累載空無",
    "X57n0951_001:0025c11": "所獲者令絕言置文觀心入道二者為外諸四眾脫",
    "X57n0951_001:0025c12": "能信受亦可傳之論約觀自生心起三十六問而云",
    "X57n0951_001:0025c13": "若於觀心答此無滯者當知此人即是五品弟子中",
    "X57n0951_001:0025c14": "初隨喜品人疏文一一申釋以驗章安觀行明矣。",
    "X57n0951_001:0025c15": "菩薩戒疏二卷觀經疏一卷",
    "X57n0951_001:0025c16": "彌陀義記一卷請觀音經疏一卷",
    "X57n0951_001:0025c17": "四念處四卷法界次第三卷",
    "X57n0951_001:0025c18": "法華三昧儀一卷方等懺法一卷",
    "X57n0951_001:0025c19": "覺意三昧一卷禪門口訣一卷",
    "X57n0951_001:0025c20": "此皆智者所說其中法界次第及法華方等二懺儀",
    "X57n0951_001:0025c21": "覺意三昧親自撰集餘並章安所記既各可披究故",
    "X57n0951_001:0025c22": "茲總列。",
    "X57n0951_001:0025c23": "金剛錍一卷智者別傳一卷",
    "X57n0951_001:0025c24": "國清百錄五卷",
    "X57n0951_001:0026a01": "金剛錍者乃荊谿申涅槃佛性之義以救世人無情",
    "X57n0951_001:0026a02": "無性之弊也別傳之與百錄蓋是大師始終化迹故",
    "X57n0951_001:0026a03": "故章安集而紀之庶幾後昆知先祖之德善也據別",
    "X57n0951_001:0026a04": "傳云大師甞於金陵瓦官寺八年講大智度論又因",
    "X57n0951_001:0026a05": "陳少主請於太極殿講仁王般若此等並有記錄今",
    "X57n0951_001:0026a06": "皆亡之唐時有日本國僧最澄多取教卷往於彼國",
    "X57n0951_001:0026a07": "惜乎諸說今無得而聞焉。",
    "X57n0951_001:0026a08": "上玉宸供奉黃(元吉)進天台教部隨函目錄手狀",
    "X57n0951_001:0026a09": "沙門(遵式)祇肅致訊玉宸供奉(執事)近令小師(了淨",
    "X57n0951_001:0026a10": "可久)齋書上達不審邇日體候何似想符多福(遵式)",
    "X57n0951_001:0026a11": "以教門事多干尊抱卒言謝不及茲者撰得天台教",
    "X57n0951_001:0026a12": "部隨函目錄一卷此有二緣故須製此文一為教文",
    "X57n0951_001:0026a13": "入藏恐銓排失次疏記不相附近後人看讀不知其",
    "X57n0951_001:0026a14": "類二為後人看讀不循部類全成無益止如輔行一",
    "X57n0951_001:0026a15": "記全釋摩訶止觀若異處各看殊不知旨今若得此",
    "X57n0951_001:0026a16": "文發函啟卷文義相須如指諸掌如覧儒經正義安",
    "X57n0951_001:0026a17": "可異處他皆放此欲上告供奉聞　聖聽奏呈此文",
    "X57n0951_001:0026a18": "乞隨凾各著一卷如此則教文入藏不徒設也然遵",
    "X57n0951_001:0026a19": "式雖懷此意其如裁量進否一計供奉願利益天下",
    "X57n0951_001:0026a20": "遠及萬古遵式十有餘載經理天竺山寺只為傳持",
    "X57n0951_001:0026a21": "大教更無一念他圖其如外護檀越不可一日無之",
    "X57n0951_001:0026a22": "此際遭逢供奉如得父母之莫異也遵式年老能得",
    "X57n0951_001:0026a23": "幾何只為歲寒與後次傳教者作外護良圖意在正",
    "X57n0951_001:0026a24": "教宣行令佛種不斷故雪山童子為半偈捐軀宣揚",
    "X57n0951_001:0026b01": "利深信矣今供奉宿植善根身近至尊深信佛法焉",
    "X57n0951_001:0026b02": "知不是諸佛付囑而來耶又豈非宿發大願而來耶",
    "X57n0951_001:0026b03": "護法之功出大般涅槃經不可卒具此者(了淨可久)",
    "X57n0951_001:0026b04": "恐伊不熟庶事望供奉以骨肉見待每事指南不以",
    "X57n0951_001:0026b05": "形迹為礙幸甚也其如山門所求好事乞供奉深挂",
    "X57n0951_001:0026b06": "融抱棲依棲依遵式近采拾寺之左右古今靈迹各",
    "X57n0951_001:0026b07": "賦一詠以紀名目雖詞無可取謹此寫呈所貴供奉",
    "X57n0951_001:0026b08": "覽之熟於天竺景物如舊遊之莫異矣遵式為闕人",
    "X57n0951_001:0026b09": "寫公狀起居直染手削眼昏書字不謹伏惟仁慈寬",
    "X57n0951_001:0026b10": "恕為幸不宣天竺寺沙門遵式手狀上　玉宸供奉。",
    "X57n0951_001:0026b11": "指要鈔序",
    "X57n0951_001:0026b12": "大教隆夷存乎其人諸祖既往玄化幾息時不可以",
    "X57n0951_001:0026b13": "久替必有間世者出焉四明傳教導師禮公實教門",
    "X57n0951_001:0026b14": "之偉人也童子受經便能思義天機特發不曰生知",
    "X57n0951_001:0026b15": "之上性者乎及進具稟學於寶雲通師初預法席厥",
    "X57n0951_001:0026b16": "父夢其跪于師前師執瓶水注於口中其引若泉其",
    "X57n0951_001:0026b17": "受若谷於是乎天台大教圓頓之旨一受即了不俟",
    "X57n0951_001:0026b18": "再聞師謂之曰子於吾言無所不達非助我也逮師",
    "X57n0951_001:0026b19": "殆滅公復夢貫師之首擐于左臂而行嘻得非初表",
    "X57n0951_001:0026b20": "受習若阿難瀉水分缾之莫二也後表傳持操師種",
    "X57n0951_001:0026b21": "智之首而行化也淳化初郡之乾符寺請開講席諸",
    "X57n0951_001:0026b22": "子悅隨若眾流會海繇是堂舍側陋門徒漸繁未幾",
    "X57n0951_001:0026b23": "遂遷于保恩院焉法華止觀金光明諸部連環講貫",
    "X57n0951_001:0026b24": "歲無虗日甞勗其徒曰吾之或出或處或默或語未",
    "X57n0951_001:0026c01": "始不以教觀權實之旨為服味焉為杖几焉汝無怠",
    "X57n0951_001:0026c02": "也大哉若夫被寂忍之衣舉大慈之室循循善誘不",
    "X57n0951_001:0026c03": "可得而稱矣釋籤十不二門者今昔講流以為一難",
    "X57n0951_001:0026c04": "文也或多注釋各陳異端孰不自謂握靈虵之珠揮",
    "X57n0951_001:0026c05": "彌天之筆豈思夫一家教觀殊不知其啟發之所公",
    "X57n0951_001:0026c06": "覽之再歎豈但釋文未允奈何委亂大綱山隤角崩",
    "X57n0951_001:0026c07": "良用悲痛將欲正舉捨我而誰遂而正折斯文旁援",
    "X57n0951_001:0026c08": "顯據綽有餘刃兼整大途教門權實今時同昧者於",
    "X57n0951_001:0026c09": "茲判矣別理隨緣其類也觀道所託連代共迷者於",
    "X57n0951_001:0026c10": "茲見矣指要所以其立也至若法華止觀綱格之文",
    "X57n0951_001:0026c11": "隱括錯綜略無不在後之學者足以視近見遠染指",
    "X57n0951_001:0026c12": "知味易不云乎通天下之志定天下之業斷天下之",
    "X57n0951_001:0026c13": "疑實此一二萬言得矣式忝同學也觀者無謂吾之",
    "X57n0951_001:0026c14": "亦有黨乎取長其理無取長其情文理明白誰能隱",
    "X57n0951_001:0026c15": "乎云也。",
    "X57n0951_001:0026c16": "武林山興聖院結界相序",
    "X57n0951_001:0026c17": "佛法住世由乎戒律戒律住世由乎僧也夫壞色其",
    "X57n0951_001:0026c18": "衣應器其食表剎其居非戒律無以為釋氏之子也",
    "X57n0951_001:0026c19": "衣之有品制食之有正命居之有界相三法備矣始",
    "X57n0951_001:0026c20": "可防身口之患修定慧之道若乃飽食輭衣逸居而",
    "X57n0951_001:0026c21": "無教者先儒耻之況釋子乎興聖院者乃武林表剎",
    "X57n0951_001:0026c22": "之奇趣也鷲嶺聳於空界龍泓達於海際游之者無",
    "X57n0951_001:0026c23": "道俗無春秋翛然一來使其虗襟凝睇有忘歸之色",
    "X57n0951_001:0026c24": "沙門智倫公考槃是院多歷年所以智者教為談柄",
    "X57n0951_001:0027a01": "以彌陀觀為行門請業之徒亦已眾矣甞念所居之",
    "X57n0951_001:0027a02": "地未結界相凡說戒自恣等法無得而行焉天聖六",
    "X57n0951_001:0027a03": "年戊辰冬十一月三十日集明解毗尼者指垣墻定",
    "X57n0951_001:0027a04": "標杙竹法以結之既羯磨之有成信劫燒之不壞準",
    "X57n0951_001:0027a05": "南山云結界已當牓示顯處使後來者無有疑濫故",
    "X57n0951_001:0027a06": "大界之與淨地悉書其相懸諸紺宇或曰踞大乘者",
    "X57n0951_001:0027a07": "修寂滅行以大圓覺為伽藍詎假乎局此方隅結是",
    "X57n0951_001:0027a08": "體相以自繫屬乎今曰不然夫圓覺之說宅心之境",
    "X57n0951_001:0027a09": "也羯磨之設攝僧之戒也大士非捨僧戒唯取心境",
    "X57n0951_001:0027a10": "而已經不云乎菩薩示現安居過三期日隨往無礙",
    "X57n0951_001:0027a11": "奚甞以放蕩之迹為寂滅之行乎今之人厭小節而",
    "X57n0951_001:0027a12": "欣大用者吾以為何必方袍然後圓覺大集所謂無",
    "X57n0951_001:0027a13": "戒滿世傷如之何遵式忝居南鄰見託為序故直筆",
    "X57n0951_001:0027a14": "其梗槩云耳。",
    "X57n0951_001:0027a16": "天竺別集卷上"
}