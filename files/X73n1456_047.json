{
    "X73n1456_047:0786a03": "憨山老人夢遊集卷第四十七",
    "X73n1456_047:0786a05": "侍　者　　福　善　日錄",
    "X73n1456_047:0786a06": "門　人　　通　炯　編輯",
    "X73n1456_047:0786a07": "嶺南弟子　劉起相　重較",
    "X73n1456_047:0786a08": "夢遊詩集自序",
    "X73n1456_047:0786a09": "集稱夢遊。何取哉曰。三界夢宅。浮生如夢。逆順苦樂。",
    "X73n1456_047:0786a10": "榮枯得失。乃夢中事時。其言也。乃紀夢中遊歷之境。",
    "X73n1456_047:0786a11": "而詩又境之親切者。總之皆夢語也。或曰。佛戒綺語。",
    "X73n1456_047:0786a12": "若文言已甚。況詩又綺語之尤者。且詩本乎情。禪乃",
    "X73n1456_047:0786a13": "出情之法也。若然者。豈不墮於情想耶。予曰不然。佛",
    "X73n1456_047:0786a14": "說生死涅槃。猶如昨夢。故佛祖亦夢中人。一大藏經。",
    "X73n1456_047:0786a15": "千七百則。無非寱語。何獨於是。僧之為詩者。始於晉",
    "X73n1456_047:0786a16": "之支遠。至唐則有釋子三十餘人。我　明國初。有楚",
    "X73n1456_047:0786a17": "石。見心。季潭。一初。諸大老。後則無聞焉。嘉隆之際。予",
    "X73n1456_047:0786a18": "為童子時。知有錢塘玉芝一人。而詩無傳。江南則予",
    "X73n1456_047:0786a19": "與雪浪創起。雪浪刻意酷嗜。遍歷三吳諸名家。切磋",
    "X73n1456_047:0786a20": "討論無停晷。故聲動一時。予以躭枯禪。蚤謝筆硯。一",
    "X73n1456_047:0786a21": "鉢雲遊。及守寂空山。盡唾舊習。胸中不留一字。自五",
    "X73n1456_047:0786a22": "臺之東海。二十年中。時或習氣猛發。而稿亦隨棄。年",
    "X73n1456_047:0786a23": "五十矣。偶因弘法罹難　詔下獄。濵九死。既而蒙",
    "X73n1456_047:0786a24": "　恩放嶺海。予以是為夢墮險道也。故其說始存。因見",
    "X73n1456_047:0786b01": "古詩之佳者。多出於征戍覊旅。以其情真而境實也。",
    "X73n1456_047:0786b02": "且僧之從戍者。古今不多見。在唐末則谷泉。而宋則",
    "X73n1456_047:0786b03": "大慧。覺範。二人。在明則唯予一人而已。谷泉卒於軍",
    "X73n1456_047:0786b04": "中。所傳者。唯臨終一偈。曰。今朝六月六。谷泉受罪足。",
    "X73n1456_047:0786b05": "不是上天堂。便是入地獄。言訖而化。大慧徙梅陽。則",
    "X73n1456_047:0786b06": "發於禪語。有宗門武庫覺範貶珠厓。則有楞嚴頂論。",
    "X73n1456_047:0786b07": "其詩集載亦不多。顧予道愧先德。所遭過之。而時且",
    "X73n1456_047:0786b08": "久。所遇亦非昔比也。丙申春二月。初至戍所。癘飢三",
    "X73n1456_047:0786b09": "年。白骨蔽野。予即如坐屍陀林中。懼其死而無聞也。",
    "X73n1456_047:0786b10": "遂成楞伽筆記。執戟大將軍轅門。居壘壁間。思效大",
    "X73n1456_047:0786b11": "慧冠巾說法。搆丈室於穹廬。時與諸來弟子。作夢幻",
    "X73n1456_047:0786b12": "佛事。乃以金皷為鐘磬。以旗幟為幡幢。以刁斗為鉢",
    "X73n1456_047:0786b13": "盂。以長戈為錫杖。以三軍為法侶。以行伍為清規。以",
    "X73n1456_047:0786b14": "納喊為潮音。以參謁為禮誦。以諸魔為眷屬。居然一",
    "X73n1456_047:0786b15": "大道場也。故其所說。若法語偈讚。多出世法。而詩則",
    "X73n1456_047:0786b16": "專為隨俗說也。雖未陞法堂。踞華座。拈槌竪拂。而處",
    "X73n1456_047:0786b17": "塵勞。混俗諦。頓入不二法門。固不減毗耶。特少一散",
    "X73n1456_047:0786b18": "花天耳。其說不純。以對機不一。乃應病之藥。固無當",
    "X73n1456_047:0786b19": "於佛祖向上關。其實為上下千載法門。一段奇特夢",
    "X73n1456_047:0786b20": "幻因緣。及蒙賜還初服。之南嶽匡廬。又若夢遊天姥",
    "X73n1456_047:0786b21": "也。二十餘年。侍者福善。日積月累。門人通烱。從居五",
    "X73n1456_047:0786b22": "乳。編次成帙。向有求者。未敢拈出。恐點清淨界中。新",
    "X73n1456_047:0786b23": "安仰山門人海印。請先以詩次第梓之。予知醒眼觀",
    "X73n1456_047:0786b24": "之。如寒空鳥跡。秋水魚蹤。若以文字語言求之。則瞖",
    "X73n1456_047:0786c01": "目空華。終不免為夢中說夢也。天啟元年。歲在辛酉",
    "X73n1456_047:0786c02": "春王正月上元日。匡山逸叟。憨山老人。釋德清。書於",
    "X73n1456_047:0786c03": "枯木菴中。",
    "X73n1456_047:0786c04": "征途述懷十章章四句",
    "X73n1456_047:0786c05": "矯矯冥鴻。載飛且鳴。哀哀求侶。悲此遠征。(一)火雲若",
    "X73n1456_047:0786c06": "流。白日如矢。遐征不歸。誰其念只。(二)濯泉洗耳。采薇",
    "X73n1456_047:0786c07": "充飢。我豈無心。彼何人斯。(三)紫芝英英。白石燦燦。邈",
    "X73n1456_047:0786c08": "矣懷人。夜以達旦。(四)誰云滴水。可以穿石。孰云忘憂。",
    "X73n1456_047:0786c09": "我心如織。(五)曰亦可冷。風亦可繫。憂從中來。不知所",
    "X73n1456_047:0786c10": "自。(六)亭亭長松。猿鶴依只。悠悠白雲。我心逝矣。(七)載",
    "X73n1456_047:0786c11": "飢載渴。易飡易飲。嗟彼醉夫。難以獨醒。(八)有酒有旨。",
    "X73n1456_047:0786c12": "寔為友朋。惟玄惟漠。尊罍久空。(九)嗟彼行人。往來相",
    "X73n1456_047:0786c13": "顧。扣其所以。莫知其故(十)。",
    "X73n1456_047:0786c14": "感時詩十五章章四句(有序)",
    "X73n1456_047:0786c15": "頃聞四方。連年水旱。加以蝗災。民生惶惶。朝不待",
    "X73n1456_047:0786c16": "夕。有司請告　皇慈愍之。內外公府。齊發金穀出",
    "X73n1456_047:0786c17": "賑。百僚仰德。各捐俸一年以助。昔所未有。感之以",
    "X73n1456_047:0786c18": "詩。",
    "X73n1456_047:0786c19": "上天好生。胡為其愆。斯民逑安。曷為不然。(一)滔滔洪",
    "X73n1456_047:0786c20": "水。禹則治之。淫雨橫流。孰能禦之。(二)甘露瀼瀼。時雨",
    "X73n1456_047:0786c21": "如漿。片雲不興。我民惶惶。(三)雨澤愆期。民之瘁矣。矧",
    "X73n1456_047:0786c22": "此旱魃。為祟甚矣。(四)蝗飛蔽天。胡為而然。唼膏食脂。",
    "X73n1456_047:0786c23": "使民睊睊。(五)民之所親。食逾父母。易子而食。斯言良",
    "X73n1456_047:0786c24": "苦。(六)維皇之天。斯民是愛。斯民之命。皇天是賴。(七)皇",
    "X73n1456_047:0787a01": "仁浩浩。施金與穀。誰能噀水。使天雨粟。(八)以敬其天。",
    "X73n1456_047:0787a02": "雨暘時若。以哀其民。所施逾博。(九)報功之資。上天所",
    "X73n1456_047:0787a03": "司。匪曰同胞。孰能[田/廾]之。(十)邈矣上古。嘉禾自生。哀哉",
    "X73n1456_047:0787a04": "末運。播植不登。(十一)蠢蠢之生。予寔同之。皇皇上天。予",
    "X73n1456_047:0787a05": "共戴之。(十二)安得地肥。不勞民力。安在軒皇。任其食息。",
    "X73n1456_047:0787a06": "(十三)康衢之民。無時不有。陶唐之化。孰云匪久。(十四)時之",
    "X73n1456_047:0787a07": "往矣。不可挽也。民生苦矣。不可緩也(十五)。",
    "X73n1456_047:0787a08": "咏懷(園中作)",
    "X73n1456_047:0787a09": "大塊總微塵。滄溟一滴水。茫茫宇宙間。代謝無停止。",
    "X73n1456_047:0787a10": "達人縱大觀。上下千萬紀。歷覧在目前。賢愚可屈指。",
    "X73n1456_047:0787a11": "美惡不足稱。是非安可擬。仲尼重知命。老聃貴忘己。",
    "X73n1456_047:0787a12": "惟我大雄尊。超然出生死。世界等浮漚。身心類塵滓。",
    "X73n1456_047:0787a13": "幻化祇如斯。榮辱何憂喜。顛倒任空華。吾視此而已。",
    "X73n1456_047:0787a14": "廬陵淨土菴受王性海諸居士齋因懷汪使",
    "X73n1456_047:0787a15": "君",
    "X73n1456_047:0787a16": "廬陵一粒米。價重過須彌。須彌尚可碎。此粒無壞時。",
    "X73n1456_047:0787a17": "化為香積飯。轉作淨土資。拈來信口飡。一飽忘百飢。",
    "X73n1456_047:0787a18": "如食金剛屑。終竟透出皮。此土多蓮華。眾妙香芬披。",
    "X73n1456_047:0787a19": "一人坐一華。左右相追隨。光明暎日月。彈指超僧祇。",
    "X73n1456_047:0787a20": "華中少一人。悠悠勞我思。",
    "X73n1456_047:0787a21": "廬陵喜再逢王塘南翁(有引)",
    "X73n1456_047:0787a22": "余二十五歲。曾遊青原。晤翁時年五十。今復晤之。",
    "X73n1456_047:0787a23": "又過半矣。宛然在昔。以翁精心白業。色若嬰兒。感",
    "X73n1456_047:0787a24": "故念今。喜而賦贈。",
    "X73n1456_047:0787b01": "人生一百歲。四分二十五。初逢半之半。再會十之五。",
    "X73n1456_047:0787b02": "君已過三分。宛然似初覩。面如嬰兒色。骨似金剛股。",
    "X73n1456_047:0787b03": "心想入蓮華。音聲出天皷。端坐七寶臺。經行眾香樹。",
    "X73n1456_047:0787b04": "不離五蘊身。便是清淨土。打破頻伽瓶。即見華中主。",
    "X73n1456_047:0787b05": "與君雖別離。恰是相逢處。",
    "X73n1456_047:0787b06": "六詠詩",
    "X73n1456_047:0787b07": "心",
    "X73n1456_047:0787b08": "金翅鳥命終。骨肉盡消散。唯有心不化。圓明光燦爛。",
    "X73n1456_047:0787b09": "龍王取為珠。照破諸黑暗。轉輪得如意。能救一切難。",
    "X73n1456_047:0787b10": "如何在人中。日用而不見。",
    "X73n1456_047:0787b11": "無常",
    "X73n1456_047:0787b12": "法性本無常。亦不墮諸數。譬彼空中雲。當體即常住。",
    "X73n1456_047:0787b13": "聖凡皆過客。去來無二路。是生不是生。非新亦非故。",
    "X73n1456_047:0787b14": "智眼明見人。此外何所慕。",
    "X73n1456_047:0787b15": "苦",
    "X73n1456_047:0787b16": "夢入大火聚。怕怖多慞惶。正當苦惱時。滴水便清涼。",
    "X73n1456_047:0787b17": "水盡火復然。念慕何慨慷。及至醒眼觀。向者誰悲傷。",
    "X73n1456_047:0787b18": "空",
    "X73n1456_047:0787b19": "須彌橫太虗。大地浮香海。六塵蔽性天。四大遍法界。",
    "X73n1456_047:0787b20": "劫火洞然時。此箇壞不壞。何必待燒盡。然後無障碍。",
    "X73n1456_047:0787b21": "無我",
    "X73n1456_047:0787b22": "一水作眾味。酸醎苦辣具。以本淡然故。而能成眾事。",
    "X73n1456_047:0787b23": "若實不隨者。安肯隨他去。唯有不隨者。誰能識此趣。",
    "X73n1456_047:0787b24": "生死",
    "X73n1456_047:0787c01": "生死不流轉。流轉非生死。若實不流轉。生死無窮已。",
    "X73n1456_047:0787c02": "諦觀流轉性。流轉當下止。不見流轉心。是真出生死。",
    "X73n1456_047:0787c03": "苦熱行",
    "X73n1456_047:0787c04": "人世苦炎熱。余心何清涼。直以無可觸。故能安如常。",
    "X73n1456_047:0787c05": "譬若火浣布。得之愈增光。視彼區區者。錯然誰敢當。",
    "X73n1456_047:0787c06": "月夜過三峽",
    "X73n1456_047:0787c07": "扁舟載明月。隨流競奔頺。帆影似轉變。月光無去來。",
    "X73n1456_047:0787c08": "心境本寂滅。死生安在哉。所寓即常樂。此外俱塵埃。",
    "X73n1456_047:0787c09": "懷淨土詩四首",
    "X73n1456_047:0787c10": "嗟哉堪忍土。多慮而為人。憂來百念結。綢繆役其形。",
    "X73n1456_047:0787c11": "眾苦集微軀。臭腐搏青蠅。憒憒不自知。營營竟朝昏。",
    "X73n1456_047:0787c12": "明潔日以虧。汩沒疲精神。安能滌情垢。一旦返而真。",
    "X73n1456_047:0787c13": "長揖大火宅。從此謝囂塵。逍遙清淨土。其樂方無垠",
    "X73n1456_047:0787c14": "我聞至西極。有國名極樂。妙嚴飭宮殿。寶網珠絲絡。",
    "X73n1456_047:0787c15": "天人普集會。光明相暎奪。園林敷雜華。空中散天樂。",
    "X73n1456_047:0787c16": "蓮開八德池。香浮七寶閣。微風吹簷端。雲間響金鐸。",
    "X73n1456_047:0787c17": "眾鳥相和鳴。法音恣宣說。凡情一經耳。眾若當下脫",
    "X73n1456_047:0787c18": "極樂本非遙。駕言十萬億。但能一念淨。觸目現前是。",
    "X73n1456_047:0787c19": "蓮華生欲泥。清涼發焰熾。瓦礫等瓊瑤。寶林出荊刺。",
    "X73n1456_047:0787c20": "念結阻山河。想銷破幽滯。險道登坦途。情根證初地。",
    "X73n1456_047:0787c21": "誰知微密中。淨穢苦樂具。試觀空中華。起滅了無際",
    "X73n1456_047:0787c22": "苦因憎愛生。樂從清淨得。譬若夢中人。貴賤匪外覓。",
    "X73n1456_047:0787c23": "情想本無端。苦樂非預設。瞻彼晴空雲。倏忽多變滅。",
    "X73n1456_047:0787c24": "愚者執為真。逐境勞欣慼。達人貴朗照。了罔淨陳習。",
    "X73n1456_047:0788a01": "一悟永不迷。靈淵常湛寂。願乘白毫光。端居極樂國。",
    "X73n1456_047:0788a02": "采珠行",
    "X73n1456_047:0788a03": "灼灼明月珠。產向深淵底。從空撈摝之。魚龍盡驚起。",
    "X73n1456_047:0788a04": "鮫人相抱泣。洒淚忽成雨。腥風撲遠岸。鯨波奔萬里。",
    "X73n1456_047:0788a05": "密網垂天雲。輕帆展鵬翼。一擘川后愁。再擊海若徙。",
    "X73n1456_047:0788a06": "盡剖蚌蛤腹。不補蒼赤髓。安得如意珠。持歸報天子。",
    "X73n1456_047:0788a07": "神光發中夜。龍顏大欣喜。七寶隨所求。四時盡豐美。",
    "X73n1456_047:0788a08": "展轉濟孤貧。利樂無窮已。用賞戰勝功。傳為灌頂祉。",
    "X73n1456_047:0788a09": "罷此批鱗役。聊以釋附髀。滄海不揚波。溝瀆清塵滓。",
    "X73n1456_047:0788a10": "願祝吾皇壽。量同東海水。",
    "X73n1456_047:0788a11": "咏龍",
    "X73n1456_047:0788a12": "變化無端倪。噓吸作雲雨。膏澤潤蒼生。滂沱霑下土。",
    "X73n1456_047:0788a13": "倏忽遍九垓。頃刻被寰宇。豈若沙中蟲。與物同臭腐。",
    "X73n1456_047:0788a14": "咏虎",
    "X73n1456_047:0788a15": "長嘯發山空。悲風振林木。颯颯秋雨寒。凄凄夜鬼哭。",
    "X73n1456_047:0788a16": "腥膻徒自矜。皮毛甘可服。何如偃鼠安。飲河期滿腹。",
    "X73n1456_047:0788a17": "贈曹溪行脚僧(有引)",
    "X73n1456_047:0788a18": "南韶觀察祝公。下車之初。痛念祖庭荒廢。極意整",
    "X73n1456_047:0788a19": "頓且自號為曹溪行脚僧。感而賦贈。",
    "X73n1456_047:0788a20": "曹溪行脚來。元自曹溪去。久假而不歸。忽憶曹溪路。",
    "X73n1456_047:0788a21": "即墮宰官身。依然無所住。任運大化中。褦襶安能韄。",
    "X73n1456_047:0788a22": "猶記別時言。菩提本無樹。以是不迷人。觸目多感悟。",
    "X73n1456_047:0788a23": "隨緣到故鄉。萬山滿烟霧。未入曹溪門。此心已如故。",
    "X73n1456_047:0788a24": "況見昔時人。凄然瀝情素。提起屈眴衣。宛若初分付。",
    "X73n1456_047:0788b01": "椎碎墜腰石。打開寶藏庫。掇出如意珠。獨誇長者富。",
    "X73n1456_047:0788b02": "三車隨所施。諸子忽驚怖。一喝泣鬼神。片言逐狐兔。",
    "X73n1456_047:0788b03": "魍魎頓潛蹤。龍蛇喜交錯。經行寂滅場。往來憑杖屨。",
    "X73n1456_047:0788b04": "穿破磵底雲。踏乾草頭露。瓦礫盡生輝。靈源永不涸。",
    "X73n1456_047:0788b05": "誰知先後身。主賓自相顧。願執漚和鞭。長驅白牛步。",
    "X73n1456_047:0788b06": "酬董國愽崇相過訪曹溪",
    "X73n1456_047:0788b07": "君向曹溪來。直入曹溪路。溪上忽逢君。乍見已如故。",
    "X73n1456_047:0788b08": "一笑心眼開。主賓忘禮數。促膝坐更深。歷歷披情素。",
    "X73n1456_047:0788b09": "高懷皎氷雪。清言振金玉。俯視六合空。長軀千里步。",
    "X73n1456_047:0788b10": "歲暮事遠遊。理冥無去住。把手送君行。溪橋獨延伫。",
    "X73n1456_047:0788b11": "綠槐社諸子過訊予時掩關未面而去示之",
    "X73n1456_047:0788b12": "以此",
    "X73n1456_047:0788b13": "炎炎火宅中。一片清涼地。雖從長者施。實係　君王",
    "X73n1456_047:0788b14": "賜。法侶喜相過。高懷發幽秘。洞見未語心。直達無生",
    "X73n1456_047:0788b15": "意。何必問毗耶。此中真不二。",
    "X73n1456_047:0788b16": "董太史玄宰寫山圖贈予之雷陽賦答",
    "X73n1456_047:0788b17": "五臺三伏天。江南臘月樹。孤蹤空裏雲。餘生草頭露。",
    "X73n1456_047:0788b18": "寒熱本無端。南北任去住。隨地足清涼。此中何所慕。",
    "X73n1456_047:0788b19": "癸卯初度自五羊之曹溪舟中作",
    "X73n1456_047:0788b20": "今朝五十八。明日五十九。未來不可思。過去何所有。",
    "X73n1456_047:0788b21": "世相空裏花。毀譽鏡中醜。不推羊鹿車。喜隨牛馬走。",
    "X73n1456_047:0788b22": "自愧膝穿蘆。却怪肘生柳。髮散少冠束。面厚多塵垢。",
    "X73n1456_047:0788b23": "戰退生死軍。打碎無明臼。使盡老婆心。笑破虗空口。",
    "X73n1456_047:0788b24": "兩岸既不容。中流非所守。來往任風波。去住絕偕耦。",
    "X73n1456_047:0788c01": "天際望長安。寒空一回首。回首問時人。誰是儂家友。",
    "X73n1456_047:0788c02": "遊方廣寺",
    "X73n1456_047:0788c03": "朝披南嶽雲。暮宿方廣寺。岧嶤一徑深。千峰鎻幽秘。",
    "X73n1456_047:0788c04": "儼坐青蓮華。頓入清涼地。流泉和松聲。如對談不二。",
    "X73n1456_047:0788c05": "但絕世間心。莫問西來意。安能結枝棲。以滿居山志。",
    "X73n1456_047:0788c06": "休息芭蕉身。涕唾空華事。從此謝塵氛。永絕生人累。",
    "X73n1456_047:0788c07": "遊南嶽登祝融峰",
    "X73n1456_047:0788c08": "我懷南嶽山。夢想四十年。天際七十峰。居常在目前。",
    "X73n1456_047:0788c09": "自愧無羽翰。況為形纏牽。頃踐故人約。始得恣遊盤。",
    "X73n1456_047:0788c10": "攝衣登祝融。一望空楚天。湘流引疋練。星斗如腰纏。",
    "X73n1456_047:0788c11": "去天不盈尺。恍惚隨飛仙。睥睨萬象小。世界如彈丸。",
    "X73n1456_047:0788c12": "身已入空虗。足底浮雲烟。若御泠風去。從此超塵寰。",
    "X73n1456_047:0788c13": "回首思古人。三生竟何緣。曹溪一滴水。化為霖雨霑。",
    "X73n1456_047:0788c14": "焦枯發靈芽。法皷醒瞑顛。如何獅子窟。今令狐兔潛。",
    "X73n1456_047:0788c15": "梵宇空寥寥。慧燈昏不然。誰秉照天燭。一破長夜眠。",
    "X73n1456_047:0788c16": "徘徊轉悽惻。飲泣如流泉。安得巨神通。彈指變大千。",
    "X73n1456_047:0788c17": "頓成七寶土。遍地敷金蓮。一覩空中雲。普集諸聖賢。",
    "X73n1456_047:0788c18": "別南嶽山人鄺慕一",
    "X73n1456_047:0788c19": "我從曹溪來。擬向山中老。山靈不我欺。滿目雲霞好。",
    "X73n1456_047:0788c20": "歷覧古道場。金沙墮叢篠。嬾殘煨芋處。幽蹤莫可考。",
    "X73n1456_047:0788c21": "遙想磨磚師。成佛苦不早。獅子窟中王。誰能犯牙爪。",
    "X73n1456_047:0788c22": "法雨久不潤。靈苗竟枯槁。嗟我來何遲。臨風增懊惱。",
    "X73n1456_047:0788c23": "幸遇飡霞人。相期出世表。欲與坐深巖。玄言窮要眇。",
    "X73n1456_047:0788c24": "愛此高尚心。真能謝紛擾。蓮華社未開。又取東歸道。",
    "X73n1456_047:0789a01": "良以天屬情。日久縈懷抱。今暫辭雲山。此心終未了。",
    "X73n1456_047:0789a02": "我登江上舟。君隱山中豹。因思李鄴侯。君閒恐不保。",
    "X73n1456_047:0789a03": "但留窗前雲。待我歸來掃。",
    "X73n1456_047:0789a04": "從南嶽東遊江上留別方覺之",
    "X73n1456_047:0789a05": "與子江上逢。擬結山中好。相期臥白雲。可共終休老。",
    "X73n1456_047:0789a06": "山靈不我留。拽杖辭窈眇。子亦倦遊人。志在烟霞表。",
    "X73n1456_047:0789a07": "潛神眾妙門。久欲辭紛擾。衷情繫所天。未即恣懷抱。",
    "X73n1456_047:0789a08": "今我駕慈航。揚帆涉浩渺。與子雖別離。因緣猶未了。",
    "X73n1456_047:0789a09": "假我未窮年。重拈一莖草。遲爾婚嫁畢。歸來時尚早。",
    "X73n1456_047:0789a10": "別衡山解嘲",
    "X73n1456_047:0789a11": "空林臥不堅。復理東歸櫂。縹緲辭雲山。繾綣縈懷抱。",
    "X73n1456_047:0789a12": "衡嶽七十峰。久欲恣幽討。適來即便去。返遺山靈誚。",
    "X73n1456_047:0789a13": "歸來既已遲。言別亦何早。我本山中人。丘壑宿已飽。",
    "X73n1456_047:0789a14": "杖屨烟霞生。坐臥麋鹿遶。眼耳不容塵。心光離昏曉。",
    "X73n1456_047:0789a15": "四大如空谷。六根絕紛擾。到處即深山。何必戀枯槁。",
    "X73n1456_047:0789a16": "試問山中人。靜縛何時了。打破琉璃瓶。始識隨緣好。",
    "X73n1456_047:0789a17": "武昌逢石浪岷嶽二禪人還蜀省親因示",
    "X73n1456_047:0789a18": "我本行脚僧。忽逢行脚客。借問行脚事。相視無言說。",
    "X73n1456_047:0789a19": "匡廬一片雲。峨嵋千尺雪。箇是行脚心。去來水中月。",
    "X73n1456_047:0789a20": "因思母子情。念念不相隔。今歸承歡顏。恰似未曾別。",
    "X73n1456_047:0789a21": "奉旨不奉甘。問冷不問熱。劈破娘生面。乃見不生滅。",
    "X73n1456_047:0789a22": "方是行脚人。到家之時節。",
    "X73n1456_047:0789a23": "示聞子與病中",
    "X73n1456_047:0789a24": "病從有我生。我因煩惱集。煩惱癡愛滋。生死輪不息。",
    "X73n1456_047:0789b01": "情根如機梭。妄想相交織。織成幻妄身。眾苦皆叢積。",
    "X73n1456_047:0789b02": "求出苦方便。慧劍急揮斥。斬斷妄想絲。根境當下寂。",
    "X73n1456_047:0789b03": "一念了無生。四大各歸一。求我不可得。病從何處覓。",
    "X73n1456_047:0789b04": "歸匡山(有引)",
    "X73n1456_047:0789b05": "余少志遠遊。三十住山。倏二十年。忽被業風吹入",
    "X73n1456_047:0789b06": "幻海。二十餘年。而此一念。未離寒巖冰雪中也頃",
    "X73n1456_047:0789b07": "幸晚歸匡山。以遂投老。葢年七十二矣。嗟嗟浮世。",
    "X73n1456_047:0789b08": "人生幾何。視此餘生。如西山落日。浮光瞬息。乃為",
    "X73n1456_047:0789b09": "詩以紀之。",
    "X73n1456_047:0789b10": "浮世無百年。夢遊七十餘。幻海渺洪波。彼岸無方隅。",
    "X73n1456_047:0789b11": "一葦隨天風。飄飄任所如。歷覧周八荒。險阻非一途。",
    "X73n1456_047:0789b12": "神疲力已倦。削跡為遠圖。烟霞結夢想。巖穴心久辜。",
    "X73n1456_047:0789b13": "垂老方遂志。拂袖歸匡廬。一超濁世緣。眾念悉已枯。",
    "X73n1456_047:0789b14": "千峰抱幽壑。邈與人世殊。七賢列雲中。五老頻招呼。",
    "X73n1456_047:0789b15": "眉目時相對。嘯傲多歡娛。明月有時來。一鏡懸空虗。",
    "X73n1456_047:0789b16": "清光入蓬蓽。照我顏色舒。白髮對青山。形影如冰壺。",
    "X73n1456_047:0789b17": "頹然踞石牀。日夜雙跏趺。返觀未生前。本來一物無。",
    "X73n1456_047:0789b18": "了知幻化緣。胡為有生拘。從此脫紛糺。高登常樂都。",
    "X73n1456_047:0789b19": "寄錢太史受之",
    "X73n1456_047:0789b20": "匡廬列雲霄。江湖邈天際。地湧青蓮華。枝葉相鮮麗。",
    "X73n1456_047:0789b21": "睠彼華中人。超然隔塵世。夢想五十年。良緣圖未遂。",
    "X73n1456_047:0789b22": "偶乘空中雲。隨風至吳會。東南美山水。醒藉多佳士。",
    "X73n1456_047:0789b23": "一見素心人。精神恍如醉。未語肝膽傾。清言入微細。",
    "X73n1456_047:0789b24": "相對形骸忘。了然脫拘忌。精白出世心。太虗信可誓。",
    "X73n1456_047:0789c01": "苦海方洪波。願言駕津濟。把別向河梁。遂我歸山志。",
    "X73n1456_047:0789c02": "長揖返匡廬。藏蹤杳深邃。五老與七賢。日夜常瞻對。",
    "X73n1456_047:0789c03": "誅茅臥空山。烟霞為衣被。視此芭蕉身。一擲如棄涕。",
    "X73n1456_047:0789c04": "緬想未歸人。馳情勞夢寐。安得駕長虹。凌風倏然至。",
    "X73n1456_047:0789c05": "暫謝塵世緣。入我真三昧。",
    "X73n1456_047:0789c06": "歸宗登金輪峰禮舍利塔",
    "X73n1456_047:0789c07": "我登金輪峰。一覧乾坤窄。眾山如蟻奔。彭湖小如楪。",
    "X73n1456_047:0789c08": "萬壑吼長風。吹落天邊月。夜靜俯下方。燈火自明滅。",
    "X73n1456_047:0789c09": "身一入空虗。諸想頓消歇。遙念救世尊。法身遍一切。",
    "X73n1456_047:0789c10": "舍利自西來。至人布三業。峰頭立浮屠。莊嚴以金鐵。",
    "X73n1456_047:0789c11": "爰感大丈夫。建剎捨居宅。遂為光明幢。法緣從此結。",
    "X73n1456_047:0789c12": "上下千餘年。清涼解炎熱。嗟彼眾生界。四相轉成劫。",
    "X73n1456_047:0789c13": "禪宮委荊榛。金碧成瓦礫。叢林遭斧斤。孤松獨挺特。",
    "X73n1456_047:0789c14": "根株半剝斷。枝柯將夭折。何期至人來。呪願施膏澤。",
    "X73n1456_047:0789c15": "以此卜重興。法雷震前哲。皮骨日夜長。密茂返生色。",
    "X73n1456_047:0789c16": "果滿金剛心。荒蕪從此闢。法藏自天來。龍光照巖穴。",
    "X73n1456_047:0789c17": "梵宇如雲興。四眾增歡悅。始知淨穢土。轉變隨心別。",
    "X73n1456_047:0789c18": "東林懷古",
    "X73n1456_047:0789c19": "少躭遠遊志。夙慕東林師。青山開白社。高賢畢在斯。",
    "X73n1456_047:0789c20": "惜晷刻蓮漏。清修禮六時。淨念絕塵想。極樂為歸期。",
    "X73n1456_047:0789c21": "高風振千載。翹首結遐思。光容如在眼。夢寐相追隨。",
    "X73n1456_047:0789c22": "垂老始攀陟。撫景增餘悲。荒林翳頺垣。草莾重紛披。",
    "X73n1456_047:0789c23": "徘徊三笑處。莓苔露華滋。影堂列羣彥。彷彿見芳規。",
    "X73n1456_047:0789c24": "古砌鎻寒烟。白蓮開污池。香谷發清響。地籟天風吹。",
    "X73n1456_047:0790a01": "邱陵有遷變。至道無改移。師有未了願。重來亦何遲。",
    "X73n1456_047:0790a02": "開林儻如初。高蹤尚可追。山靈久呵護。神運常在茲。",
    "X73n1456_047:0790a03": "我已畢命待。濁世從此辭。",
    "X73n1456_047:0790a04": "感遇詩奉酬南康袁使君(有引)",
    "X73n1456_047:0790a05": "九漈袁使君。治郡南康。匡南湖山。盡歸化育。不唯",
    "X73n1456_047:0790a06": "斯民戴德。即巖穴之士。儼若端居白毫相中也。棲",
    "X73n1456_047:0790a07": "賢古剎。久墮荒榛。一旦舉而新之。又架籋雲橋。以",
    "X73n1456_047:0790a08": "濟險道。此名山不朽勝事。法雲開創。實感護法精",
    "X73n1456_047:0790a09": "心。承惠寺記。一言足垂千載。勒石告成。俚言致謝。",
    "X73n1456_047:0790a10": "匡廬高入雲。乾坤鍾秀氣。千峰列重霄。青蓮擁天際。",
    "X73n1456_047:0790a11": "往多飡霞人。藏形養幽秘。一自遠公來。開林結真契。",
    "X73n1456_047:0790a12": "高賢集如雲。清修期出世。山色暎湖光。人境兩相媚。",
    "X73n1456_047:0790a13": "憶昔龍象儔。法幢列如市。睠彼棲賢老。舌根如鼎沸。",
    "X73n1456_047:0790a14": "拈槌竪拂間。直指西來意。誰知千載下。造化潛更替。",
    "X73n1456_047:0790a15": "寶堦墮荒榛。諸天委荊刺。長者一莖草。雖拈未見諦。",
    "X73n1456_047:0790a16": "況復野干鳴。難同獅子戲。鐘磬寂無聲。山空神鬼泣。",
    "X73n1456_047:0790a17": "天假至人來。靈山親授記。示現宰官身。隨緣作佛事。",
    "X73n1456_047:0790a18": "法雨潤焦枯。甘霖澤羣卉。一片金剛心。廣布如大地。",
    "X73n1456_047:0790a19": "斯民若嬰兒。慈母相盼睇。吐哺不啜甘。調劑剔所忌。",
    "X73n1456_047:0790a20": "凡在指顧間。鮮不為生計。千里坐春風。荒村無犬吠。",
    "X73n1456_047:0790a21": "頓置含齒氓。儼在葛天氏。政暇多幽況。尋山探靈異。",
    "X73n1456_047:0790a22": "覩此祇陀林。慨發重興志。一舉運斤手。丹榱若雲翼。",
    "X73n1456_047:0790a23": "不日梵宮成。恍忽如天至。神力尚有餘。莊嚴若未備。",
    "X73n1456_047:0790a24": "絕壑架飛梁。長虹帶蒼翠。玉淵臥虬龍。形影如顧視。",
    "X73n1456_047:0790b01": "五老與七賢。鬚眉雲中墜。慈航設險道。往來無困躦。",
    "X73n1456_047:0790b02": "緬懷利濟恩。豈特居方內。每接欬唾餘。玉屑灑肝肺。",
    "X73n1456_047:0790b03": "琬琰勒佳章。片石鍾鼎寄。功德載名山。匡君應列祀。",
    "X73n1456_047:0790b04": "樵歌接梵音。誦祝千萬祀。空谷積雲霞。盡為供奉器。",
    "X73n1456_047:0790b05": "感此希世緣。短吟寫胸臆。願言保遐齡。永錫天人類。",
    "X73n1456_047:0790b06": "有所思",
    "X73n1456_047:0790b07": "與君一別數千里。思君不斷如流水。流水東馳去不",
    "X73n1456_047:0790b08": "還。我心如環之無端。舉首望長空。長空杳無涯。揮手",
    "X73n1456_047:0790b09": "邀明月。明月有來時。光影縱相顧。可望不可攀。安得",
    "X73n1456_047:0790b10": "君容如滿月。使我一見開心顏。",
    "X73n1456_047:0790b11": "觀侯生畵山水謌",
    "X73n1456_047:0790b12": "侯生貧壓夷門客。執轡何人過其宅。獨有丹青思入",
    "X73n1456_047:0790b13": "神。風流足可稱癡絕。一室懸罄冰雪清。烟雲時向毛",
    "X73n1456_047:0790b14": "孔生。空中麋鹿時時走。暗裏山靈夜夜驚。晝長閉戶",
    "X73n1456_047:0790b15": "門却掃。梁肉不足烟霞飽。含濡墨汁當醍醐。時人却",
    "X73n1456_047:0790b16": "怪形容好。頻年甲子六六支。居間一半常苦飢。尺布",
    "X73n1456_047:0790b17": "斗粟博美酒。清泉白石令人嗤。有時獨向街頭立。見",
    "X73n1456_047:0790b18": "人未語先羞澁。都言窮骨軟如泥。誰信剛腸勁似鐵。",
    "X73n1456_047:0790b19": "三江五湖波浩蕩。千巖萬壑爭奇狀。閒披絹素淡揮",
    "X73n1456_047:0790b20": "毫。一齊撮在眉尖上。入山尋討橛木株。松下一見歡",
    "X73n1456_047:0790b21": "相呼。喫茶只恨千鍾少。問法從來半字無。老失肚大",
    "X73n1456_047:0790b22": "舌頭長。吞吐萬里明月光。星辰散落無收拾。君堪與",
    "X73n1456_047:0790b23": "我為奚囊。留君且向山中臥。白雲片片青天幕。渴飲",
    "X73n1456_047:0790b24": "清流嚼紫芝。海枯石爛從他那。",
    "X73n1456_047:0790c01": "曇花精舍歌贍祇園逸史杜將軍韜英",
    "X73n1456_047:0790c02": "我昔遨遊妙嚴國。眼見曇花白似雪。花下林林大士",
    "X73n1456_047:0790c03": "身。容儀光照黃金色。此花不是等閒開。千年一度方",
    "X73n1456_047:0790c04": "苞胎。至人將現花先發。獨為因緣大事來。大事因緣",
    "X73n1456_047:0790c05": "非一類。千百億身皆度世。三乘八部應念周。十方法",
    "X73n1456_047:0790c06": "界隨心至。或現天大將軍身。威風八面如天神。萬里",
    "X73n1456_047:0790c07": "橫行略無敵。欃槍盡掃清烟塵。變化無端甚希有。亦",
    "X73n1456_047:0790c08": "似曇花開笑口。月下吹笙鳳鳥來。馬上揮戈獅子吼。",
    "X73n1456_047:0790c09": "一開便作人間瑞。人與花神兩無二。人效祇陀布地",
    "X73n1456_047:0790c10": "心。花作園林功德事。將軍用武不離禪。精舍小築祗",
    "X73n1456_047:0790c11": "園邊。對花心入無生國。閉戶身居極樂天。殺機盡是",
    "X73n1456_047:0790c12": "降魔智。色香妙露西來意。見色聞香法界空。當場戰",
    "X73n1456_047:0790c13": "入三摩地。氤氳造化花中主。文彩縱橫邁今古。陽春",
    "X73n1456_047:0790c14": "號令發雷霆。風雲變態驅龍虎。園林廣大花無恙。精",
    "X73n1456_047:0790c15": "舍剛剛方一丈。古今天地芥裏空。世界山河鏡中像。",
    "X73n1456_047:0790c16": "曇花入鏡倍精神。將軍亦是鏡中人。萬里懸空如對",
    "X73n1456_047:0790c17": "面。眼聽何如耳見真。我亦祇園花下史。時時灌溉禪",
    "X73n1456_047:0790c18": "那水。五蘊蔓草久芟除。四大幻身沒依止。拋向炎荒",
    "X73n1456_047:0790c19": "如露布。鑊湯爐炭無回互。忽見花間舊主人。寄聲莫",
    "X73n1456_047:0790c20": "忘來時路。",
    "X73n1456_047:0790c21": "木菴歌(有引)",
    "X73n1456_047:0790c22": "淨泰禪人。更字木菴。南皋居士有贈。因戲書之。",
    "X73n1456_047:0790c23": "枯木菴。枯木菴。象嶺巖前獅子龕。拳枝奇曲無可攀。",
    "X73n1456_047:0790c24": "霜葉雲披何藍毿。望之若杌不足取。就之枯槁如真",
    "X73n1456_047:0791a01": "參。雪老堂中如著此。文殊前後何三三。我已老朽識",
    "X73n1456_047:0791a02": "海乾。與爾同坐枯木菴。",
    "X73n1456_047:0791a03": "烏夜啼",
    "X73n1456_047:0791a04": "寒林積雪白日西。慈烏啞啞枝上啼鴟梟在巢未敢",
    "X73n1456_047:0791a05": "棲。飢不得食情慘悽。虞人網羅亦何密。飢烏之肉不",
    "X73n1456_047:0791a06": "足食。何事綢繆日夜求。返哺不遂情何極。母子分飛",
    "X73n1456_047:0791a07": "兩不全。況復母死歸黃泉。啼聲不絕如杜鵑。令子抱",
    "X73n1456_047:0791a08": "恨遺終天。啼烏啼烏真可憐。虞人忽死鴟梟殲。明明",
    "X73n1456_047:0791a09": "天道何昭然。",
    "X73n1456_047:0791a10": "遊浮山歌",
    "X73n1456_047:0791a11": "空中一島攢青霞。宛如香海浮蓮花。巖龕石寶簇花",
    "X73n1456_047:0791a12": "蕊。又如帝網珠交加。我來遙登華藏界。一開雙眼無",
    "X73n1456_047:0791a13": "遮礙。周圍行樹影重重。分明炳若瓶中芥。橫空殿閣",
    "X73n1456_047:0791a14": "雲中影。法身不動青山穩。飛來花氣暗香浮。習習侵",
    "X73n1456_047:0791a15": "人重衲冷。拽杖撥開巖中霧。怪石崢嶸若棋布。指點",
    "X73n1456_047:0791a16": "還如數列星。一噴青天洒飛唾。石門磴道一線通。側",
    "X73n1456_047:0791a17": "身半壁足不容。猿行鳥度亦不易。如何使我筋力窮。",
    "X73n1456_047:0791a18": "攀蘿直上妙高頂。眼底湖光霞布錦。足未離地身含",
    "X73n1456_047:0791a19": "空。回看一似冰壺影。小轉還過會聖巖。巖廊石室何",
    "X73n1456_047:0791a20": "奇哉。遠祖因棋善說法。黑白未兆令人猜。度溪西上",
    "X73n1456_047:0791a21": "蓮華石。朵朵金蓮從地出。徘徊不見華中人。但聽松",
    "X73n1456_047:0791a22": "風廣長舌。回禮金谷丈六身。虗明無地容纖塵。劫火",
    "X73n1456_047:0791a23": "洞然此不壞。始信蒼巖是本真。我欲誅茅依石室。餘",
    "X73n1456_047:0791a24": "生借此藏蹤跡。儻得安眠白日高。身心世界都拋擲。",
    "X73n1456_047:0791b01": "如何捨此從他去。一葉浮空都是寄。不若快便早歸",
    "X73n1456_047:0791b02": "來。休教猿鶴常相憶。華藏從來是故宅。行盡十方出",
    "X73n1456_047:0791b03": "不得。潛身頓入一微塵。何人於此知消息。",
    "X73n1456_047:0791b04": "擔板漢歌(有引)",
    "X73n1456_047:0791b05": "徑山法窟。自大慧中與臨濟之道。相續慧命。代不",
    "X73n1456_047:0791b06": "乏人。近來禪門寥落。絕響久矣。頃一時參究之士。",
    "X73n1456_047:0791b07": "坐滿山中。至有一念瞥地。當體現前。得大自在者。",
    "X73n1456_047:0791b08": "惜乎。坐在潔白地上。不肯放捨。以為奇特。不知返",
    "X73n1456_047:0791b09": "成法礙也。教中名為所知障。所以古云。直饒做到",
    "X73n1456_047:0791b10": "如寒潭皎月。靜夜鐘聲。隨叩擊以無虧。觸波瀾而",
    "X73n1456_047:0791b11": "不散。猶是生死岸頭事。所謂荊棘林中下脚易。夜",
    "X73n1456_047:0791b12": "明簾外轉身難。名抱守竿頭。靜沉死水。尚不許坐",
    "X73n1456_047:0791b13": "住。況有未到瞥地。偶得電光三昧。便以為得。弄識",
    "X73n1456_047:0791b14": "神影子者乎。此參禪得少為足。古今之通病也。恐",
    "X73n1456_047:0791b15": "落世諦流布。疑誤多人。因有請益者。乃笑為擔板",
    "X73n1456_047:0791b16": "漢歌。以示之。歌曰。",
    "X73n1456_047:0791b17": "擔板漢。擔板漢。如何被他苦相賺。只圖肩頭輕。不顧",
    "X73n1456_047:0791b18": "脚跟絆。縱饒擔到未生前。早已被他遮一半。者片板。",
    "X73n1456_047:0791b19": "項上枷。渾身骨肉都屬他。若不快便早拋却。百千萬",
    "X73n1456_047:0791b20": "劫真冤家。行也累。坐也累。明明障礙何不會。只為當",
    "X73n1456_047:0791b21": "初錯認真。清門淨戶生妖魅。開眼見。閉眼見。白日太",
    "X73n1456_047:0791b22": "虗生閃電。乾闥婆城影現空。癡兒認作天宮殿。要得",
    "X73n1456_047:0791b23": "輕。須放下。臭死蝦蟇爭甚價。烏豆將來換眼睛。魚目",
    "X73n1456_047:0791b24": "應須辨真假。有條路。最好行。坦坦蕩蕩如天平。但不",
    "X73n1456_047:0791c01": "留連傍花柳。管取他年入帝京。捨身命。如大地。牛馬",
    "X73n1456_047:0791c02": "駝驢不須避。果能一擲過須彌。劍樹刀山如兒戲。若",
    "X73n1456_047:0791c03": "愛他。被他害。累贅多因費管帶。一朝打破琉璃瓶。大",
    "X73n1456_047:0791c04": "地山河都粉碎。我勸君。不要擔。髑髏有汁當下乾。分",
    "X73n1456_047:0791c05": "身散影百千億。從今不入死生關。",
    "X73n1456_047:0791c06": "聞沈朗臞掩關姑蘇城中歌以寄之",
    "X73n1456_047:0791c07": "火宅炎炎夢未醒。塵中一片清涼境。但見燎空烈焰",
    "X73n1456_047:0791c08": "高。道人一念如冰井。市聲喧闐奔萬馬。日夜不休何",
    "X73n1456_047:0791c09": "為者。耳根寂滅心不生。看來盡是空中假。妻子對面",
    "X73n1456_047:0791c10": "如化人。返觀亦似鏡中身。終朝相見不相識。兩眼何",
    "X73n1456_047:0791c11": "處容纖塵。有時神遊華藏界。揮毫一灑胸中塊。(朗善丹青)。",
    "X73n1456_047:0791c12": "水光山色影重重。交羅攝入無障礙。有時坐入蓮華",
    "X73n1456_047:0791c13": "土。地平如掌金沙布。八德池中菡萏開。香風一觸心",
    "X73n1456_047:0791c14": "開悟。方丈一室無壁落。量含法界同寥廓。十方海會",
    "X73n1456_047:0791c15": "入其中。坐參更不勞行脚。匡廬萬丈懸太虗。與君恰",
    "X73n1456_047:0791c16": "似同室居。不出不入不來往。問君此際心何如。",
    "X73n1456_047:0791c17": "從軍詩(有引)",
    "X73n1456_047:0791c18": "余以弘法罹難。蒙　恩發遣雷陽。丙申春二月入",
    "X73n1456_047:0791c19": "五羊。三月十日抵戍所。時值其地饑且癘。已三歲",
    "X73n1456_047:0791c20": "矣。經年不雨。道殣相望。乓戈滿眼。疫氣橫發。死傷",
    "X73n1456_047:0791c21": "蔽野。悲慘之狀。甚不可言。余經行途中。觸目興懷。",
    "X73n1456_047:0791c22": "偶成五言律詩若干首。久躭枯寂。不親筆硯。其辭",
    "X73n1456_047:0791c23": "鄙俚。殊不成章。而情境逼真。諒非綺語。聊紀一時",
    "X73n1456_047:0791c24": "之事云。",
    "X73n1456_047:0792a01": "楚澤非炎徼。行吟愧獨醒。瘴烟千嶂黑。宿草四時青。",
    "X73n1456_047:0792a02": "颶觸秋濤怒。人靳厲鬼靈。從來皆浪跡。今日更飄萍。",
    "X73n1456_047:0792a03": "火宅誰堪避。清涼自可求。天低偏近日。樹老不知秋。",
    "X73n1456_047:0792a04": "海月心何寂。空雲思欲浮。却憐無住客。今復寄炎洲。",
    "X73n1456_047:0792a05": "舊說雷陽道。今過電白西。萬山嵐氣合。一錫瘴烟迷。",
    "X73n1456_047:0792a06": "末路隨蓬累。殘生信馬蹄。那堪深樹裏。處處鷓鴣啼。",
    "X73n1456_047:0792a07": "遠道經行地。孤雲獨可憑。有家俱是客。無累即為僧。",
    "X73n1456_047:0792a08": "毒霧熏心醉。炎風透骨蒸。翻思舊遊處。儼若履層冰。",
    "X73n1456_047:0792a09": "行脚原吾事。擔簦固所能。心懸萬里月。肩荷一枝藤。",
    "X73n1456_047:0792a10": "吃食愁蠻語。安禪喜俗僧。降魔空說劍。今日始先登。",
    "X73n1456_047:0792a11": "出世還行役。誰悲道路難。長戈聊當錫。短髮不勝冠。",
    "X73n1456_047:0792a12": "沆瀣餘三島。炎蒸厲百蠻。天南回首處。落日是長安。",
    "X73n1456_047:0792a13": "皇天無不覆。豈獨外遐荒。曲折吾生短。驅馳世路長。",
    "X73n1456_047:0792a14": "但知心似雪。忽覺鬢如霜。隨地堪埋骨。君恩詎可忘。",
    "X73n1456_047:0792a15": "昔住清涼界。今登熱惱天。燠寒風氣別。南北地形偏。",
    "X73n1456_047:0792a16": "萬里同明月。千山隔暝烟。塞鴻書縱寄。不過雁峰前。",
    "X73n1456_047:0792a17": "髫年從白業。垂老脫緇衣。豈是君恩薄。多應世道違。",
    "X73n1456_047:0792a18": "烟霞行李少。冰雪眼中稀。莫問前途事。家山到處歸。",
    "X73n1456_047:0792a19": "曉起占天候。星河曙色分。潮吞丹鳳日。山吐毒龍雲。",
    "X73n1456_047:0792a20": "飄泊還鷗侶。棲遲憶鹿羣。誰知逃世客。臨老學從軍。",
    "X73n1456_047:0792a21": "此日天涯道。艱虞祇自憐。海風腥釀雨。山氣毒含烟。",
    "X73n1456_047:0792a22": "畏路從人後。衝泥向馬前。始知行役苦。多在戍兒邊。",
    "X73n1456_047:0792a23": "旅宿悲寒食。兵戈老歲年。身經九死後。心是未生前。",
    "X73n1456_047:0792a24": "北伐思山甫。南征憶馬淵。梅花何處笛。聽徹不成眠。",
    "X73n1456_047:0792b01": "竄逐辭金地。窮荒到海涯。雲容飛赤鳥。星尾曳丹蛇。",
    "X73n1456_047:0792b02": "棄杖林成久。揮戈日未斜。天南并塞北。是處有胡笳。",
    "X73n1456_047:0792b03": "一鉢從師旅。孤征任轉蓬。形骸乘野馬。心事托冥鴻。",
    "X73n1456_047:0792b04": "雲出蒼梧白。霞蒸海日紅。吾生久已棄。不待此時空。",
    "X73n1456_047:0792b05": "浮世甘為客。勞生恨此身。舌存終是苦。道在豈稱貧。",
    "X73n1456_047:0792b06": "渴鹿爭趨燄。飢烏習近人。滄桑雖未變。何地不飛塵。",
    "X73n1456_047:0792b07": "一息餘生贅。千山去路長。問途逢牧馬。挾策耦亡羊。",
    "X73n1456_047:0792b08": "衷熱三秋日。心寒六月霜。所經如蹈鑊。安敢任踈狂。",
    "X73n1456_047:0792b09": "幻跡元無住。逢山即當歸。因看前路窄。轉見此生微。",
    "X73n1456_047:0792b10": "時抱桑間餓。常懷漂母飢。所欣無臘月。不望寄寒衣。",
    "X73n1456_047:0792b11": "獨坐",
    "X73n1456_047:0792b12": "浮世吾身外。勞生逆旅中。誰能一隻眼。豁盡十方空。",
    "X73n1456_047:0792b13": "碧海飛涼月。青林散曉風。胡牀箕踞坐。瀟洒意無窮。",
    "X73n1456_047:0792b14": "晚歸營門",
    "X73n1456_047:0792b15": "混俗希忘象。臨戎想牧羝。前驅[利禾+殳]忍草。左袒抝伽黎。",
    "X73n1456_047:0792b16": "落日江容醉。歸雲樹色迷。行藏同倦鳥。漸漸向人低。",
    "X73n1456_047:0792b17": "庚子歲即事四首",
    "X73n1456_047:0792b18": "豹虎中原遍。星軺日夜馳。詔無哀痛字。人有向隅悲。",
    "X73n1456_047:0792b19": "遠探驪龍窟。深批弱木枝。乾坤聊俯仰。愁絕一雙眉。",
    "X73n1456_047:0792b20": "清海初收捷。珠厓始罷征。劍門飛赤羽。閣道走羗兵。",
    "X73n1456_047:0792b21": "帝聽懷柔遠。王師耻戰爭。蠻夷應繫長。不見請長纓。",
    "X73n1456_047:0792b22": "滿目黃塵暗。披肩短髮垂。江湖歸路杳。鷗鷺傍人疑。",
    "X73n1456_047:0792b23": "康濟思今日。安危望此時。從來貂珥重。寧不愧恩私。",
    "X73n1456_047:0792b24": "生事人甘拙。干戈鼎沸騰。金珠欣積累。菅草畏追徵。",
    "X73n1456_047:0792c01": "國是誰堪定。天心未可憑。南熏何日奏。一為洗炎蒸。",
    "X73n1456_047:0792c02": "過三峽",
    "X73n1456_047:0792c03": "萬壑奔流下。千山紫翠連。帆飛三峽雨。人入九秋天。",
    "X73n1456_047:0792c04": "客路浮雲外。歸心落日前。吾生猶未已。江漢是餘年。",
    "X73n1456_047:0792c05": "宿清溪驛夢得草蟲鳴斷岸沙鳥宿寒汀之",
    "X73n1456_047:0792c06": "句因續成詩",
    "X73n1456_047:0792c07": "遡流遵遠渚。旅洎傍孤亭。月隱山容淡。魚潛水氣腥。",
    "X73n1456_047:0792c08": "草蟲鳴斷岸。沙鳥宿寒汀。最惜飄零者。浮生夢未醒。",
    "X73n1456_047:0792c09": "酬朱叔祥惠斑竹禪几",
    "X73n1456_047:0792c10": "半榻供禪寂。支頤臥白雲。虗心偏愛我。高節獨憐君。",
    "X73n1456_047:0792c11": "細拭含湘淚。精裁泣楚文。最宜調病骨。從此絕塵氛。",
    "X73n1456_047:0792c12": "林參軍從余入山",
    "X73n1456_047:0792c13": "戎馬身經老。風烟鬢已班。骨疲仇鐵甲。心冷愛青山。",
    "X73n1456_047:0792c14": "木札禪離味。茶香事儘閒。白雲欣共住。肯放出松關。",
    "X73n1456_047:0792c15": "重修曹溪採木入山",
    "X73n1456_047:0792c16": "一水縈紆入。羣峰夾岸迴。人疑秦代住。僧似竺乾來。",
    "X73n1456_047:0792c17": "竹樹連雲長。田疇逐地開。誰知五嶺曲。亦自有天台。",
    "X73n1456_047:0792c18": "伐木",
    "X73n1456_047:0792c19": "百尺由萌蘖。孤根出草萊。歷窮烟瘴苦。聽盡鶴聲哀。",
    "X73n1456_047:0792c20": "用大應非折。裁成豈是災。祇憐今夜月。空自照莓苔。",
    "X73n1456_047:0792c21": "小金山坐月",
    "X73n1456_047:0792c22": "藏海浮香剎。華幢湧梵宮。青螺呈寶髻。滿月現慈容。",
    "X73n1456_047:0792c23": "世界平如掌。江流淨似空。應憐驅逐者。俱墮法身中。",
    "X73n1456_047:0792c24": "腰沽道中",
    "X73n1456_047:0793a01": "荒途無遠近。曲折似兼程。地逐河流轉。人依鳥道行。",
    "X73n1456_047:0793a02": "雲間孤鶩沒。木末片帆輕。回首長安路。難聞塞雁聲。",
    "X73n1456_047:0793a03": "太平驛",
    "X73n1456_047:0793a04": "策馬望郵亭。長途舊所經。終朝嵐氣白。十月燒痕青。",
    "X73n1456_047:0793a05": "面熱檳榔醉。神昏海霧腥。孤城笳皷動。悲壯不堪聽。",
    "X73n1456_047:0793a06": "曉行",
    "X73n1456_047:0793a07": "殘月掛城頭。征笳慘客愁。北風吹短鬢。凉露溼重裘。",
    "X73n1456_047:0793a08": "野燒連營壘。邊烽暗戍樓。孤雲聊淡伫。瀟洒竟如浮。",
    "X73n1456_047:0793a09": "化州道中",
    "X73n1456_047:0793a10": "崗巒盤廣漠。曲折不知層。夾路疑函谷。居人似武陵。",
    "X73n1456_047:0793a11": "林深藏虎豹。天遠擊鸇鷹。何事風塵道。驅馳一老僧。",
    "X73n1456_047:0793a12": "化州",
    "X73n1456_047:0793a13": "孤征過萬里。道遠慨逾深。山色蚺蛇氣。人言鴂舌音。",
    "X73n1456_047:0793a14": "蘧廬今日事。冰雪一生心。縱有參天木。難同祇樹林。",
    "X73n1456_047:0793a15": "石城",
    "X73n1456_047:0793a16": "行穿窮谷口。樹杪見天涯。野曠留殘照。城荒帶落霞。",
    "X73n1456_047:0793a17": "飢驅忘力倦。欲速較途賒。薄暮投山館。安眠似到家。",
    "X73n1456_047:0793a18": "橫山堡",
    "X73n1456_047:0793a19": "羣山低赴壑。一水到迴村。平野開炎徼。邊陲列戍屯。",
    "X73n1456_047:0793a20": "民生空歲月。時序失寒溫。莫謂天涯遠。扶桑近日暾。",
    "X73n1456_047:0793a21": "至鮫宮",
    "X73n1456_047:0793a22": "修途煩足力。廣衍入平川。地勢南溟盡。珠光北斗連。",
    "X73n1456_047:0793a23": "遠山低並樹。大海立齊天。望若垂雲翼。帆開摝寶船。",
    "X73n1456_047:0793a24": "癸卯春日大廉即事",
    "X73n1456_047:0793b01": "炎方風物異。歲事總難期。臘盡蟲無蟄。春來鳥不知。",
    "X73n1456_047:0793b02": "荳花開舊莢。榕葉落新枝。因憶燕山雪。陽和似有私。",
    "X73n1456_047:0793b03": "春日偶成",
    "X73n1456_047:0793b04": "瓊海積春陰。炎蒸宿霧深。賽蘭香作瘴。勒竹苦成林。",
    "X73n1456_047:0793b05": "莫問勞生計。單看近死心。自嫌鬚髮累。日日愛抽簪。",
    "X73n1456_047:0793b06": "放船",
    "X73n1456_047:0793b07": "秋水芙蓉滿。扁舟一葉輕。安流猶故宅。飄泊是歸程。",
    "X73n1456_047:0793b08": "踈雨炎蒸退。清風縠浪生。往來隨所適。不信鷓鴣鳴。",
    "X73n1456_047:0793b09": "中流望飛來寺",
    "X73n1456_047:0793b10": "兩岸山垂影。千峰倒入空。雲間飛鷲嶺。水底現龍宮。",
    "X73n1456_047:0793b11": "細落天花雨。長鳴地籟風。急流將繫舫。小可不相容。",
    "X73n1456_047:0793b13": "憨山老人夢遊集卷第四十七"
}