{
    "T03n0159_008:0326c01": "大乘本生心地觀經卷第八",
    "T03n0159_008:0326c03": "大唐罽賓國三藏般若奉　詔譯",
    "T03n0159_008:0326c04": "觀心品第十",
    "T03n0159_008:0326c05": "爾時，文殊師利菩薩摩訶薩，即從座起整衣",
    "T03n0159_008:0326c06": "服，偏袒右肩右膝著地，曲躬合掌白佛言：",
    "T03n0159_008:0326c07": "「世尊！如佛所說告妙德等五百長者，我為",
    "T03n0159_008:0326c08": "汝等敷演心地微妙法門，而此道場無量",
    "T03n0159_008:0326c09": "無邊人天大眾皆生渴仰。我今為是啟問如",
    "T03n0159_008:0326c10": "來，云何為心？云何為地？唯願世尊！無緣大",
    "T03n0159_008:0326c11": "慈無礙大悲，為諸眾生分別演說，未離苦",
    "T03n0159_008:0326c12": "者令得離苦，未安樂者令得安樂，未發",
    "T03n0159_008:0326c13": "心者令得發心，未證果者令得證果，同",
    "T03n0159_008:0326c14": "於一道而得涅槃。」",
    "T03n0159_008:0326c15": "爾時，薄伽梵以無量劫中修諸福智所獲",
    "T03n0159_008:0326c16": "清淨決定勝法大妙智印，印文殊師利言：「善",
    "T03n0159_008:0326c17": "哉，善哉！汝今真是三世佛母，一切如來在",
    "T03n0159_008:0326c18": "修行地，皆曾引導，初發信心，以是因緣十",
    "T03n0159_008:0326c19": "方國土成正覺者，皆以文殊而為其母。然",
    "T03n0159_008:0326c20": "今汝身以本願力現菩薩相，請問如來不",
    "T03n0159_008:0326c21": "思議法。諦聽諦聽，善思念之，吾當普為分別",
    "T03n0159_008:0326c22": "解說。」「唯然世尊！我等樂聞。」",
    "T03n0159_008:0326c23": "爾時薄伽梵，妙善成就一切如來最勝住持",
    "T03n0159_008:0326c24": "平等性智種種希有微妙功德，已能善獲一",
    "T03n0159_008:0326c25": "切諸佛決定勝法大乘智印，已善圓證一切",
    "T03n0159_008:0326c26": "如來金剛祕密殊勝妙智，已能安住無礙大",
    "T03n0159_008:0326c27": "悲，自然救攝十方有情，已善圓滿妙觀察",
    "T03n0159_008:0326c28": "智，不觀而觀、不說而說。是薄伽梵，告諸佛",
    "T03n0159_008:0326c29": "母無垢大聖文殊師利菩薩摩訶薩言：「大善",
    "T03n0159_008:0327a01": "男子！此法名為十方如來最勝祕密心地法門，此",
    "T03n0159_008:0327a02": "法名為一切凡夫入如來地頓悟法門，此法",
    "T03n0159_008:0327a03": "名為一切菩薩趣大菩提真實正路，此法名",
    "T03n0159_008:0327a04": "為三世諸佛自受法樂微妙寶宮，此法名為",
    "T03n0159_008:0327a05": "一切饒益有情無盡寶藏。此法能引諸菩薩",
    "T03n0159_008:0327a06": "眾到色究竟自在智處，此法能引詣菩提",
    "T03n0159_008:0327a07": "樹後身菩薩真實導師，此法能雨世出世",
    "T03n0159_008:0327a08": "財，如摩尼寶滿眾生願。此法能生十方三",
    "T03n0159_008:0327a09": "世一切諸佛功德本源，此法能銷一切眾生",
    "T03n0159_008:0327a10": "諸惡業果。此法能與一切眾生所求願印，此",
    "T03n0159_008:0327a11": "法能度一切眾生生死險難，此法能息一切",
    "T03n0159_008:0327a12": "眾生苦海波浪，此法能救苦惱眾生而作急",
    "T03n0159_008:0327a13": "難，此法能竭一切眾生老病死海。此法善能",
    "T03n0159_008:0327a14": "出生諸佛因緣種子，此法能與生死長夜",
    "T03n0159_008:0327a15": "為大智炬，此法能破四魔兵眾而作甲冑。",
    "T03n0159_008:0327a16": "此法即是正勇猛軍戰勝旌旗，此法即是一",
    "T03n0159_008:0327a17": "切諸佛無上法輪，此法即是最勝法幢，此",
    "T03n0159_008:0327a18": "法即是擊大法鼓，此法即是吹大法螺，此",
    "T03n0159_008:0327a19": "法即是大師子王，此法即是大師子吼。此",
    "T03n0159_008:0327a20": "法猶如國大聖王善能正治，若順王化獲",
    "T03n0159_008:0327a21": "大安樂，若違王化尋被誅滅。「善男子！三",
    "T03n0159_008:0327a22": "界之中以心為主，能觀心者究竟解脫，不",
    "T03n0159_008:0327a23": "能觀者究竟沈淪。眾生之心猶如大地，五",
    "T03n0159_008:0327a24": "穀五果從大地生。如是心法，生世出世善",
    "T03n0159_008:0327a25": "惡五趣，有學無學、獨覺菩薩及於如來。以是",
    "T03n0159_008:0327a26": "因緣，三界唯心，心名為地。一切凡夫，親近",
    "T03n0159_008:0327a27": "善友聞心地法，如理觀察，如說修行，自作",
    "T03n0159_008:0327a28": "教佗讚勵慶慰，如是之人能斷三障速圓",
    "T03n0159_008:0327a29": "眾行，疾得阿耨多羅三藐三菩提。」",
    "T03n0159_008:0327b01": "爾時，大聖文殊師利菩薩白佛言：「世尊！如",
    "T03n0159_008:0327b02": "佛所說，唯將心法為三界主。心法本無，不",
    "T03n0159_008:0327b03": "染塵穢，云何心法染貪瞋癡？於三世法誰",
    "T03n0159_008:0327b04": "說為心？過去心已滅，未來心未至，現在",
    "T03n0159_008:0327b05": "心不住。諸法之內性不可得，諸法之外相",
    "T03n0159_008:0327b06": "不可得，諸法中間都不可得。心法本來無",
    "T03n0159_008:0327b07": "有形相，心法本來無有住處；一切如來尚",
    "T03n0159_008:0327b08": "不見心，何況餘人得見心法？一切諸法從",
    "T03n0159_008:0327b09": "妄想生，以是因緣，今者世尊，為大眾說三",
    "T03n0159_008:0327b10": "界唯心。願佛哀愍，如實解說。」爾時，佛告文",
    "T03n0159_008:0327b11": "殊師利菩薩言：「如是如是，善男子！如汝",
    "T03n0159_008:0327b12": "所問，心心所法本性空寂，我說眾喻以明",
    "T03n0159_008:0327b13": "其義。善男子！心如幻法，由遍計生，種種心",
    "T03n0159_008:0327b14": "想，受苦樂故。心如流水念念生滅，於前",
    "T03n0159_008:0327b15": "後世不暫住故。心如大風，一剎那間歷方",
    "T03n0159_008:0327b16": "所故。心如燈焰，眾緣和合而得生故。心如",
    "T03n0159_008:0327b17": "電光，須臾之頃不久住故。心如虛空，客塵",
    "T03n0159_008:0327b18": "煩惱所覆障故。心如猿猴，遊五欲樹不",
    "T03n0159_008:0327b19": "暫住故。心如畫師，能畫世間種種色故。心",
    "T03n0159_008:0327b20": "如僮僕，為諸煩惱所策役故。心如獨行，",
    "T03n0159_008:0327b21": "無第二故。心如國王，起種種事得自在",
    "T03n0159_008:0327b22": "故。心如怨家，能令自身受大苦故。心如",
    "T03n0159_008:0327b23": "埃塵，坌污自身生雜穢故。心如影像，於",
    "T03n0159_008:0327b24": "無常法執為常故。心如幻夢，於無我法",
    "T03n0159_008:0327b25": "執為我故。心如夜叉，能噉種種功德法故。",
    "T03n0159_008:0327b26": "心如青蠅，好穢惡故。心如殺者，能害身",
    "T03n0159_008:0327b27": "故。心如敵對，常伺過故。心如盜賊，竊功",
    "T03n0159_008:0327b28": "德故。心如大鼓，起鬪戰故。心如飛蛾，愛",
    "T03n0159_008:0327b29": "燈色故。心如野鹿，逐假聲故。心如群豬，",
    "T03n0159_008:0327c01": "樂雜穢故。心如眾蜂，集蜜味故。心如醉",
    "T03n0159_008:0327c02": "象，耽牝觸故。善男子！如是所說心心所",
    "T03n0159_008:0327c03": "法，無內無外亦無中間，於諸法中求不",
    "T03n0159_008:0327c04": "可得，去來現在亦不可得，超越三世非有",
    "T03n0159_008:0327c05": "非無，常懷染著從妄緣現，緣無自性心",
    "T03n0159_008:0327c06": "性空故。如是空性，不生不滅，無來無去，",
    "T03n0159_008:0327c07": "不一不異，非斷非常，本無生處，亦無滅",
    "T03n0159_008:0327c08": "處，亦非遠離非不遠離，如是心等不異",
    "T03n0159_008:0327c09": "無為，無為之體不異心等。心法之體本不",
    "T03n0159_008:0327c10": "可說，非心法者亦不可說。何以故？若無為",
    "T03n0159_008:0327c11": "是心即名斷見，若離心法即名常見。永離",
    "T03n0159_008:0327c12": "二相不著二邊，如是悟者名見真諦，悟",
    "T03n0159_008:0327c13": "真諦者名為賢聖。一切賢聖性本空寂，無",
    "T03n0159_008:0327c14": "為法中戒無持犯，亦無大小，無有心王及",
    "T03n0159_008:0327c15": "心所法，無苦無樂。如是法界自性無垢，無",
    "T03n0159_008:0327c16": "上中下差別之相。何以故？是無為法性平等",
    "T03n0159_008:0327c17": "故。如眾河水流入海中，盡同一味無別相",
    "T03n0159_008:0327c18": "故。此無垢性，是無等等，遠離於我及離我",
    "T03n0159_008:0327c19": "所。此無垢性非實非虛，此無垢性是第一",
    "T03n0159_008:0327c20": "義，無盡滅相體本不生。此無垢性常住不變",
    "T03n0159_008:0327c21": "最勝涅槃，我樂淨故。此無垢性遠離一切",
    "T03n0159_008:0327c22": "平不平等，體無異故。若有善男子、善女人，",
    "T03n0159_008:0327c23": "欲求阿耨多羅三藐三菩提者，應當一心",
    "T03n0159_008:0327c24": "修習如是心地觀法。」爾時，世尊欲重宣此",
    "T03n0159_008:0327c25": "義，而說偈言：",
    "T03n0159_008:0327c26": "「三世覺母妙吉祥，　　請問如來心地法，",
    "T03n0159_008:0327c27": "　我今於此大會眾，　　開演成佛觀行門。",
    "T03n0159_008:0327c28": "　此法難遇過優曇，　　一切世間應渴仰，",
    "T03n0159_008:0327c29": "　十方諸佛證大覺，　　無不從此法修成。",
    "T03n0159_008:0328a01": "　我是無上調御師，　　轉正法輪周世界，",
    "T03n0159_008:0328a02": "　化度無量諸眾生，　　當知由悟心地觀。",
    "T03n0159_008:0328a03": "　一切有情聞此法，　　欣趣菩提得授記，",
    "T03n0159_008:0328a04": "　一切有緣得記人，　　修此觀門當作佛。",
    "T03n0159_008:0328a05": "　諸佛自受大法樂，　　住心地觀妙寶宮，",
    "T03n0159_008:0328a06": "　受職菩薩悟無生，　　觀心地門遍法界，",
    "T03n0159_008:0328a07": "　後身菩薩坐覺樹，　　入此觀行證菩提，",
    "T03n0159_008:0328a08": "　此法能雨七聖財，　　滿眾生願摩尼寶。",
    "T03n0159_008:0328a09": "　此法名為佛本母，　　出生三世三佛身；",
    "T03n0159_008:0328a10": "　此法名為金剛甲，　　能敵四眾諸魔軍；",
    "T03n0159_008:0328a11": "　此法能作大舟航，　　令渡中流至寶所；",
    "T03n0159_008:0328a12": "　此法最勝大法鼓；　　此法高顯大法幢；",
    "T03n0159_008:0328a13": "　此法金剛大法螺；　　此法照世大法炬；",
    "T03n0159_008:0328a14": "　此法猶如大聖主，　　賞功罰過順人心；",
    "T03n0159_008:0328a15": "　此法猶如沃潤田，　　生成長養依時候。",
    "T03n0159_008:0328a16": "　我以眾喻明空義，　　是知三界唯一心，",
    "T03n0159_008:0328a17": "　心有大力世界生，　　自在能為變化主。",
    "T03n0159_008:0328a18": "　惡想善心更造集，　　過現未來生死因，",
    "T03n0159_008:0328a19": "　依止妄業有世間，　　愛非愛果恒相續。",
    "T03n0159_008:0328a20": "　心如流水不暫住，　　心如飄風過國土，",
    "T03n0159_008:0328a21": "　亦如猿猴依樹戲，　　亦如幻事依幻成，",
    "T03n0159_008:0328a22": "　如空飛鳥無所礙，　　如空聚落人奔走。",
    "T03n0159_008:0328a23": "　如是心法本非有，　　凡夫執迷謂非無，",
    "T03n0159_008:0328a24": "　若能觀心體性空，　　惑障不生便解脫。」",
    "T03n0159_008:0328a25": "爾時，如來於諸眾生起大悲心，猶如父母",
    "T03n0159_008:0328a26": "愛念一子，為滅世間大力邪見，利益安樂",
    "T03n0159_008:0328a27": "一切有情，宣說觀心陀羅尼曰：",
    "T03n0159_008:0328a28": "「唵(一)　室佗(二)　波羅(二合)底(丁以反)(三)　吠憚(四)　迦盧弭(五)」",
    "T03n0159_008:0328a29": "爾時，如來說真言已，告文殊師利菩薩摩訶",
    "T03n0159_008:0328b01": "薩：「如是神呪具大威力，若有善男子、善女",
    "T03n0159_008:0328b02": "人，持此呪時，舉清淨手，左右十指更互相",
    "T03n0159_008:0328b03": "叉，以右押左，更相堅握，如縛著形，名金",
    "T03n0159_008:0328b04": "剛縛印。成此印已習前真言，盈滿一遍，勝",
    "T03n0159_008:0328b05": "於讀習十二部經，所獲功德無有限量，乃",
    "T03n0159_008:0328b06": "至菩提不復退轉。」",
    "T03n0159_008:0328b07": "大乘本生心地觀經發菩提心品第十一",
    "T03n0159_008:0328b08": "爾時薄伽梵，已能善獲一切如來灌頂寶冠",
    "T03n0159_008:0328b09": "超過三界，已得圓滿陀羅尼自在，已善圓",
    "T03n0159_008:0328b10": "證三摩地自在，妙善成就一切智智、一切",
    "T03n0159_008:0328b11": "種智，能作有情種種差別。時，薄伽梵為諸",
    "T03n0159_008:0328b12": "眾生宣說觀心妙法門已，告文殊師利菩",
    "T03n0159_008:0328b13": "薩摩訶薩言：「大善男子！我為眾生已說心",
    "T03n0159_008:0328b14": "地，亦復當說發菩提心大陀羅尼，令諸有",
    "T03n0159_008:0328b15": "情發阿耨多羅三藐三菩提心速圓妙果。」",
    "T03n0159_008:0328b16": "爾時，文殊師利菩薩白佛言：「世尊！如佛所",
    "T03n0159_008:0328b17": "說，過去已滅，未來未至，現在不住，三世所",
    "T03n0159_008:0328b18": "有一切心法，本性皆空，彼菩提心，說何名",
    "T03n0159_008:0328b19": "發？善哉世尊！願為解說斷諸疑網，令趣菩",
    "T03n0159_008:0328b20": "提。」",
    "T03n0159_008:0328b21": "佛告文殊師利：「善男子！諸心法中起眾邪",
    "T03n0159_008:0328b22": "見，為欲除斷六十二見種種見故，心心所",
    "T03n0159_008:0328b23": "法我說為空，如是諸見無依止故。譬如叢",
    "T03n0159_008:0328b24": "林蒙密茂盛，師子白象、虎狼惡獸潛住其中，",
    "T03n0159_008:0328b25": "毒發害人，逈絕行跡。時有智者以火燒林，",
    "T03n0159_008:0328b26": "因林空故諸大惡獸無復遺餘。心空見滅，",
    "T03n0159_008:0328b27": "亦復如是。又，善男子！以何因緣立空義",
    "T03n0159_008:0328b28": "邪？為滅煩惱從妄心生，而說是空。善男",
    "T03n0159_008:0328b29": "子！若執空理為究竟者，空性亦空，執空",
    "T03n0159_008:0328c01": "作病亦應除遣。何以故？若執空義為究竟",
    "T03n0159_008:0328c02": "者，諸法皆空無因無果，路伽邪陀有何",
    "T03n0159_008:0328c03": "差別？善男子！如阿伽陀藥能療諸病，若有",
    "T03n0159_008:0328c04": "病者服之必差，其病既愈藥隨病除，無病",
    "T03n0159_008:0328c05": "服藥藥還成病。善男子！本設空藥為除有",
    "T03n0159_008:0328c06": "病，執有成病執空亦然，誰有智者服藥取",
    "T03n0159_008:0328c07": "病？善男子！若起有見勝起空見，空治有",
    "T03n0159_008:0328c08": "病，無藥治空。善男子！以是因緣，服於空",
    "T03n0159_008:0328c09": "藥除邪見已，自覺悟心能發菩提，此覺悟",
    "T03n0159_008:0328c10": "心即菩提心，無有二相。善男子！自覺悟心",
    "T03n0159_008:0328c11": "有四種義。云何為四？謂諸凡夫有二種心，",
    "T03n0159_008:0328c12": "諸佛菩薩有二種心。善男子！凡夫二心其相",
    "T03n0159_008:0328c13": "云何？一者眼識乃至意識，同緣自境名自",
    "T03n0159_008:0328c14": "悟心。二者離於五根心心所法，和合緣境名",
    "T03n0159_008:0328c15": "自悟心。善男子！如是二心能發菩提。善男",
    "T03n0159_008:0328c16": "子！賢聖二心其相云何？一者觀真實理智。",
    "T03n0159_008:0328c17": "二者觀一切境智。善男子！如是四種名自",
    "T03n0159_008:0328c18": "悟心。」",
    "T03n0159_008:0328c19": "爾時，文殊師利菩薩白佛言：「世尊！心無形",
    "T03n0159_008:0328c20": "相亦無住處，凡夫行者最初發心，依何等",
    "T03n0159_008:0328c21": "處？觀何等相？」佛言：「善男子！凡夫所觀菩提",
    "T03n0159_008:0328c22": "心相，猶如清淨圓滿月輪，於胸臆上明朗",
    "T03n0159_008:0328c23": "而住。若欲速得不退轉者，在阿蘭若及空",
    "T03n0159_008:0328c24": "寂室，端身正念結前如來金剛縛印，冥目觀",
    "T03n0159_008:0328c25": "察臆中明月，作是思惟：是滿月輪五十由旬",
    "T03n0159_008:0328c26": "無垢明淨，內外澄澈最極清涼，月即是心，",
    "T03n0159_008:0328c27": "心即是月。塵翳無染妄想不生，能令眾生",
    "T03n0159_008:0328c28": "身心清淨，大菩提心堅固不退。結此手印",
    "T03n0159_008:0328c29": "持念觀察。大菩提心微妙章句，一切菩薩最",
    "T03n0159_008:0329a01": "初發心清淨真言：",
    "T03n0159_008:0329a02": "「唵(一)　菩地(二)　室多(三)　牟致波(二合)(四)　陀邪(五)　弭",
    "T03n0159_008:0329a03": "(六)」",
    "T03n0159_008:0329a04": "「此陀羅尼具大威德，能令行者不復退轉，",
    "T03n0159_008:0329a05": "去來現在一切菩薩，在於因地初發心時，悉",
    "T03n0159_008:0329a06": "皆專念持此真言，入不退地速圓正覺。善",
    "T03n0159_008:0329a07": "男子！時彼行者，端身正念，都不動搖，繫",
    "T03n0159_008:0329a08": "心月輪成熟觀察，是名菩薩觀菩提心成佛",
    "T03n0159_008:0329a09": "三昧。若有凡夫修此觀者，所起五逆、四重、",
    "T03n0159_008:0329a10": "十惡及一闡提，如是等罪盡皆消滅，即獲",
    "T03n0159_008:0329a11": "五種三摩地門。云何為五？一者剎那三昧、二",
    "T03n0159_008:0329a12": "者微塵三昧、三者白縷三昧、四者起伏三",
    "T03n0159_008:0329a13": "昧、五者安住三昧。云何名為剎那三昧？謂",
    "T03n0159_008:0329a14": "暫想念滿月而住。譬如獼猴身有所繫，遠",
    "T03n0159_008:0329a15": "不得去、近不得停，唯困飢渴須臾住止。",
    "T03n0159_008:0329a16": "凡夫觀心亦復如是，暫得三昧名為剎那。",
    "T03n0159_008:0329a17": "云何名為微塵三昧？謂於三昧少分相應。",
    "T03n0159_008:0329a18": "譬如有人常自食苦未曾食甜，於一時中",
    "T03n0159_008:0329a19": "得一塵蜜到於舌根，增勝歡喜倍生踊躍",
    "T03n0159_008:0329a20": "更求多蜜。如是行者，經於長劫食眾苦味，",
    "T03n0159_008:0329a21": "而今得與甘甜三昧少分相應，名為微塵。",
    "T03n0159_008:0329a22": "云何名為白縷三昧？謂凡夫人，自無始時",
    "T03n0159_008:0329a23": "盡未來際，今得此定。譬如染皂多黑色中",
    "T03n0159_008:0329a24": "見一白縷，如是行者，於多生死黑闇夜中，",
    "T03n0159_008:0329a25": "而今方得白淨三昧，名之為縷。云何名",
    "T03n0159_008:0329a26": "為起伏三昧？所謂行者觀心未熟，或善成立、",
    "T03n0159_008:0329a27": "未善成立，如是三昧猶稱低昂，名為起伏。",
    "T03n0159_008:0329a28": "云何名為安住三昧？修前四定心得安住，",
    "T03n0159_008:0329a29": "善能守護不染諸塵。如人夏中遠涉沙磧",
    "T03n0159_008:0329b01": "備受炎毒，其心渴乏殆無所堪，忽得雪山",
    "T03n0159_008:0329b02": "甘美之水、天酥陀等，頓除熱惱身意泰然，是",
    "T03n0159_008:0329b03": "故三昧名為安住。入此定已遠離惑障，發",
    "T03n0159_008:0329b04": "生無上菩提之芽，速登菩薩功德十地。」",
    "T03n0159_008:0329b05": "爾時，會中無量人天，聞此甚深諸菩薩母不",
    "T03n0159_008:0329b06": "可思議大陀羅尼已，九萬八千諸菩薩等",
    "T03n0159_008:0329b07": "證歡喜地；無量眾生發阿耨多羅三藐三菩",
    "T03n0159_008:0329b08": "提心。",
    "T03n0159_008:0329b09": "大乘本生心地觀經成佛品第十二",
    "T03n0159_008:0329b10": "爾時薄伽梵，能善安住清淨法界，三世平",
    "T03n0159_008:0329b11": "等無始無終，不動凝然常無斷盡，大智光明",
    "T03n0159_008:0329b12": "普照世界，善巧方便變現神通，化十方土",
    "T03n0159_008:0329b13": "靡不周遍，是薄伽梵，告文殊師利菩薩摩",
    "T03n0159_008:0329b14": "訶薩言：「瑜伽行者觀月輪已，應觀三種",
    "T03n0159_008:0329b15": "大祕密法。云何為三？一者心祕密，二者語祕",
    "T03n0159_008:0329b16": "密，三者身祕密。云何名為心祕密法？瑜伽行",
    "T03n0159_008:0329b17": "者，觀滿月中出生金色五鈷金剛，光明煥",
    "T03n0159_008:0329b18": "然猶如鎔金，放於無數大白光明，以是觀",
    "T03n0159_008:0329b19": "察名心祕密。云何名為語言祕密？",
    "T03n0159_008:0329b20": "「唵(一)　地室多(二合)(二)　婆爾羅(二合)(三)",
    "T03n0159_008:0329b21": "「此陀羅尼具大威力，一切菩薩成佛真跡，",
    "T03n0159_008:0329b22": "是故名為語言祕密。云何名為身祕密法？",
    "T03n0159_008:0329b23": "於道場中端身正念，手結引導無上菩提最",
    "T03n0159_008:0329b24": "第一印，安置胸臆心月輪中。善男子！我當",
    "T03n0159_008:0329b25": "為汝說其印相，先以左右二大拇指，各入",
    "T03n0159_008:0329b26": "左右手掌之內，各以左右頭指中指及第四",
    "T03n0159_008:0329b27": "指，堅握拇指作於手拳，即是堅牢金剛拳",
    "T03n0159_008:0329b28": "印。次不改拳舒左頭指，直竪虛空，以其",
    "T03n0159_008:0329b29": "左拳著於心上，右拳小指堅握左拳頭指",
    "T03n0159_008:0329c01": "一節。次以右拳頭指之頭，即指右拳拇指",
    "T03n0159_008:0329c02": "一節，亦著心前，是名引導無上菩提第一智",
    "T03n0159_008:0329c03": "印，亦名能滅無明黑闇大光明印。以結此",
    "T03n0159_008:0329c04": "印加持力故，十方諸佛摩行者頂，受大菩",
    "T03n0159_008:0329c05": "提勝決定記，是大毘盧遮那如來無量福聚",
    "T03n0159_008:0329c06": "大妙智印。",
    "T03n0159_008:0329c07": "「爾時，行者結此印已，即作此觀：『一切有情",
    "T03n0159_008:0329c08": "共結此印，持念真言，十方世界無三惡道、八",
    "T03n0159_008:0329c09": "難苦果，同受第一清淨法樂。我今首上有大",
    "T03n0159_008:0329c10": "寶冠，其天冠中五佛如來結跏趺坐，我是毘",
    "T03n0159_008:0329c11": "盧遮那如來，圓滿具足三十二相、八十種好，",
    "T03n0159_008:0329c12": "放大光明照十方界，利益安樂一切眾生。』",
    "T03n0159_008:0329c13": "如是觀察，名入毘盧遮那如來最勝三昧。譬",
    "T03n0159_008:0329c14": "如有人悟迦盧羅微妙觀門，自作是觀：我",
    "T03n0159_008:0329c15": "身即是金翅鳥王，心意語言亦復如是。以此",
    "T03n0159_008:0329c16": "觀力能消毒藥，一切惡毒不能為害。凡夫",
    "T03n0159_008:0329c17": "行者亦復如是，作降伏坐身不動搖，手結",
    "T03n0159_008:0329c18": "智印，密念真言，入此觀時能滅三毒，消",
    "T03n0159_008:0329c19": "除業障增長福智，世出世願速得圓滿，八",
    "T03n0159_008:0329c20": "萬四千諸煩惱障不能現起，恒河沙等所知",
    "T03n0159_008:0329c21": "重障漸漸消滅，無漏大智能斷金剛般若波",
    "T03n0159_008:0329c22": "羅蜜現前圓滿，速得阿耨多羅三藐三菩提。」",
    "T03n0159_008:0329c23": "爾時，文殊師利菩薩白佛言：「希有世尊！希有",
    "T03n0159_008:0329c24": "善逝！如來出世過優曇華，假使出世說是",
    "T03n0159_008:0329c25": "法難，如是心地三種祕密無上法輪，實能",
    "T03n0159_008:0329c26": "利樂一切眾生，入如來地及菩薩地真實正",
    "T03n0159_008:0329c27": "路，若有眾生不惜身命修行此法，速證",
    "T03n0159_008:0329c28": "菩提。」",
    "T03n0159_008:0329c29": "爾時，佛告文殊師利菩薩言：「若有善男子、善",
    "T03n0159_008:0330a01": "女人，欲得修習三種祕密成佛妙門，早獲",
    "T03n0159_008:0330a02": "如來功德身者，當著菩薩三十二種大金剛",
    "T03n0159_008:0330a03": "甲，修此妙觀，必證如來清淨法身。云何名",
    "T03n0159_008:0330a04": "為三十二甲？一者於無量劫為眾生故不",
    "T03n0159_008:0330a05": "厭生死受苦大甲。二者誓度無量有情乃",
    "T03n0159_008:0330a06": "至螻蟻不捨大甲。三者覺悟眾生生死長夢",
    "T03n0159_008:0330a07": "安置三種祕密大甲。四者擁護佛法於一",
    "T03n0159_008:0330a08": "切時猶如響應護法大甲。五者永滅能起",
    "T03n0159_008:0330a09": "有無二見一切煩惱金剛大甲。六者頭目髓",
    "T03n0159_008:0330a10": "腦妻子珍寶有來求者能捨大甲。七者家中",
    "T03n0159_008:0330a11": "所受一切樂具永不貪著能施大甲。八者能",
    "T03n0159_008:0330a12": "持菩薩三聚淨戒終不捨離頭陀大甲。九",
    "T03n0159_008:0330a13": "者著忍辱衣遇諸違緣毀罵鞭打不報大",
    "T03n0159_008:0330a14": "甲。十者教化所有一切緣覺聲聞令趣一",
    "T03n0159_008:0330a15": "乘迴心大甲。十一者譬如大風晝夜不歇",
    "T03n0159_008:0330a16": "度諸有情精進大甲。十二者身心寂靜口無",
    "T03n0159_008:0330a17": "過犯修行解脫三昧大甲。十三者生死涅槃",
    "T03n0159_008:0330a18": "無有二見饒益眾生平等大甲。十四者無",
    "T03n0159_008:0330a19": "緣大慈利益群品恒無厭捨與樂大甲。十",
    "T03n0159_008:0330a20": "五者無礙大悲救攝一切無有限量拔苦",
    "T03n0159_008:0330a21": "大甲。十六者於諸眾生無有怨結恒作饒",
    "T03n0159_008:0330a22": "益大喜大甲。十七者雖行苦行不憚劬",
    "T03n0159_008:0330a23": "勞恒無退轉大捨大甲。十八者有苦眾生",
    "T03n0159_008:0330a24": "來菩薩所代彼受苦不厭大甲。十九者如",
    "T03n0159_008:0330a25": "觀掌中阿摩勒果如是能見解脫大甲。二十",
    "T03n0159_008:0330a26": "者見五蘊身如旃陀羅損害善事無著大",
    "T03n0159_008:0330a27": "甲。二十一者見十二入如空聚落常懷恐",
    "T03n0159_008:0330a28": "怖厭捨大甲。二十二者見十八界猶如幻",
    "T03n0159_008:0330a29": "化無有真實大智大甲。二十三者見一切",
    "T03n0159_008:0330b01": "法同於法界不見眾相證真大甲。二十四",
    "T03n0159_008:0330b02": "者掩佗人惡不藏己過厭離三界出世大",
    "T03n0159_008:0330b03": "甲。二十五者如大醫王應病與藥菩薩隨",
    "T03n0159_008:0330b04": "宜演化大甲。二十六者見彼三乘體本不",
    "T03n0159_008:0330b05": "異究竟迴心歸一大甲。二十七者紹三寶",
    "T03n0159_008:0330b06": "種使不斷絕轉妙法輪度人大甲。二十八",
    "T03n0159_008:0330b07": "者佛於眾生有大恩德為報佛恩修道大",
    "T03n0159_008:0330b08": "甲。二十九者觀一切法本性空寂不生不",
    "T03n0159_008:0330b09": "滅無垢大甲。三十者悟無生忍得陀羅尼",
    "T03n0159_008:0330b10": "樂說辯才無礙大甲。三十一者廣化有情",
    "T03n0159_008:0330b11": "坐菩提樹令證佛果一味大甲。三十二者",
    "T03n0159_008:0330b12": "一剎那心般若相應悟三世法無餘大甲，是",
    "T03n0159_008:0330b13": "名菩薩摩訶薩三十二種金剛大甲。",
    "T03n0159_008:0330b14": "「文殊師利菩薩！若有善男子、善女人身被",
    "T03n0159_008:0330b15": "如是金剛甲冑，當勤修習三種祕密，於現",
    "T03n0159_008:0330b16": "世中具大福智，速證無上正等菩提。」",
    "T03n0159_008:0330b17": "爾時，大聖文殊師利菩薩摩訶薩及諸大眾，",
    "T03n0159_008:0330b18": "聞佛所說三種祕密心地妙法，及三十二金",
    "T03n0159_008:0330b19": "剛甲冑一切菩薩所應學處，各脫無價瓔珞",
    "T03n0159_008:0330b20": "寶衣，供養毘盧遮那如來及十方尊，而讚佛",
    "T03n0159_008:0330b21": "言：「善哉，善哉！佛、薄伽梵，演說無邊菩薩行",
    "T03n0159_008:0330b22": "願，利益安樂一切眾生，捨凡夫身使入佛",
    "T03n0159_008:0330b23": "地。今者我等海會大眾，為報佛恩不惜身",
    "T03n0159_008:0330b24": "命，為諸眾生遍諸佛土，分別演說此微妙",
    "T03n0159_008:0330b25": "法，受持讀誦書寫流布令不斷絕。唯願如",
    "T03n0159_008:0330b26": "來！遙垂護念。」",
    "T03n0159_008:0330b27": "爾時，大會聞此妙法得大饒益，不可稱計無",
    "T03n0159_008:0330b28": "數菩薩，各得證悟不退轉位；一切人天皆",
    "T03n0159_008:0330b29": "獲勝利，乃至五趣一切有情，斷諸重障得",
    "T03n0159_008:0330c01": "無量樂，悉皆當得阿耨多羅三藐三菩提。",
    "T03n0159_008:0330c02": "大乘本生心地觀經囑累品第十三",
    "T03n0159_008:0330c03": "爾時，釋迦牟尼如來告文殊師利菩薩等阿",
    "T03n0159_008:0330c04": "僧祇海會大眾言：「我於無量那庾多百千大",
    "T03n0159_008:0330c05": "劫，不惜身命頭目手足血肉骨髓、妻子國城",
    "T03n0159_008:0330c06": "一切珍寶，有來求者悉用布施，修習百千",
    "T03n0159_008:0330c07": "難行苦行，獲證大乘心地觀門。今以此法",
    "T03n0159_008:0330c08": "付囑汝等，汝等當知，此甚深經，十方三世",
    "T03n0159_008:0330c09": "無上十力之所宣說。",
    "T03n0159_008:0330c10": "「如是經寶最極微妙，能為有情一切利樂。",
    "T03n0159_008:0330c11": "於此三千大千世界十方諸佛國土之中，所",
    "T03n0159_008:0330c12": "有無邊諸有情類，傍生、餓鬼、地獄眾生，由此",
    "T03n0159_008:0330c13": "《大乘心地觀經》殊勝功德威神之力，令離諸",
    "T03n0159_008:0330c14": "苦得受安樂。如是經力福德難思，能令所",
    "T03n0159_008:0330c15": "在國土豐樂無諸怨敵。",
    "T03n0159_008:0330c16": "「譬如有人得如意珠置於家中，能生一切",
    "T03n0159_008:0330c17": "殊妙樂具；此妙經寶亦復如是，能與國界無",
    "T03n0159_008:0330c18": "盡安樂。亦如三十三天末尼天鼓能出種種",
    "T03n0159_008:0330c19": "百千音聲，令彼天眾受諸快樂；",
    "T03n0159_008:0330c20": "此經法鼓亦復如是，能令國界最勝安樂。",
    "T03n0159_008:0330c21": "「以是因緣，汝等大眾住大忍力，流通此經。」",
    "T03n0159_008:0330c22": "爾時，文殊師利菩薩白佛言：「世尊！希有如來！",
    "T03n0159_008:0330c23": "希有善逝！乃說甚深大乘微妙心地觀經，",
    "T03n0159_008:0330c24": "能廣利益大乘行者。唯然世尊！實為深妙，",
    "T03n0159_008:0330c25": "若有善男子善女人，能持此經乃至一四句",
    "T03n0159_008:0330c26": "偈，如是之人得幾所福？」",
    "T03n0159_008:0330c27": "爾時，薄伽梵告文殊師利菩薩言：「若有善男",
    "T03n0159_008:0330c28": "子、善女人，於恒河沙三千大千世界，滿中七",
    "T03n0159_008:0330c29": "寶以用供養十方諸佛，為一一佛造立精",
    "T03n0159_008:0331a01": "舍七寶莊嚴，安置供養佛及菩薩滿恒沙",
    "T03n0159_008:0331a02": "劫，彼諸如來所有無量聲聞弟子，亦以供",
    "T03n0159_008:0331a03": "養一切所須，如供養佛等無差別。如是諸",
    "T03n0159_008:0331a04": "佛及聲聞等般涅槃後，起大寶塔供養舍",
    "T03n0159_008:0331a05": "利。若善男子、善女人，暫聞信解此心地經一",
    "T03n0159_008:0331a06": "四句偈發菩提心，受持讀念解說書寫，乃至",
    "T03n0159_008:0331a07": "極少為一人說。以彼種種供養功德，比此",
    "T03n0159_008:0331a08": "說經所獲功德，十六分中不及其一，乃至",
    "T03n0159_008:0331a09": "算數譬喻所不能及；況能具足受持讀習廣",
    "T03n0159_008:0331a10": "為人說，所得福利不可限量。若有女人",
    "T03n0159_008:0331a11": "發菩提心，受持讀習書寫解說此心地經，",
    "T03n0159_008:0331a12": "如是女人為最後身更不復受，不墮惡道",
    "T03n0159_008:0331a13": "八難之處，於現身中感得十種勝利之福：",
    "T03n0159_008:0331a14": "一者增益壽命，二者除眾病惱，三者能滅",
    "T03n0159_008:0331a15": "業障，四者福智皆增，五者不乏資財，六者",
    "T03n0159_008:0331a16": "皮膚潤澤，七者為人愛敬，八者得孝養子，",
    "T03n0159_008:0331a17": "九者眷屬和睦，十者善心堅牢。「文殊師利！",
    "T03n0159_008:0331a18": "在在處處，若讀若諷，若解說若書寫，若經卷",
    "T03n0159_008:0331a19": "所住之處，即是佛塔，一切天龍人非人等，應",
    "T03n0159_008:0331a20": "以人中天上上妙珍寶而供養之。所以者",
    "T03n0159_008:0331a21": "何？若此經典所在之處，即為有佛及諸菩薩、",
    "T03n0159_008:0331a22": "緣覺、聲聞。何以故？一切如來修行此經，捨",
    "T03n0159_008:0331a23": "凡夫已得阿耨多羅三藐三菩提，一切賢聖",
    "T03n0159_008:0331a24": "皆從此經得解脫故。文殊師利！我涅槃後",
    "T03n0159_008:0331a25": "後五百歲法欲滅時，若有法師受持讀習",
    "T03n0159_008:0331a26": "解說書寫此心地經眾經中王，如是法師",
    "T03n0159_008:0331a27": "與我無異。若有善男子、善女人，供養尊重",
    "T03n0159_008:0331a28": "此法師者，即為供養十方三世一切諸佛，",
    "T03n0159_008:0331a29": "所得福德平等無二，是名真法供養如來，",
    "T03n0159_008:0331b01": "如是名為正行供養。所以者何？是大法師",
    "T03n0159_008:0331b02": "在無佛時，為濁惡世邪見有情，演說甚深",
    "T03n0159_008:0331b03": "心地經王，使離惡見趣菩提道，廣宣流布",
    "T03n0159_008:0331b04": "令法久住，如是名為無相好佛，一切人天",
    "T03n0159_008:0331b05": "所應供養。若有善男子、善女人，合掌恭",
    "T03n0159_008:0331b06": "敬此法師者，我授無上大菩提記，是人當",
    "T03n0159_008:0331b07": "得阿耨多羅三藐三菩提。若人得聞此心地",
    "T03n0159_008:0331b08": "經，為報四恩發菩提心，若自書若使人",
    "T03n0159_008:0331b09": "書，若讀念通利，如是人等所獲福德，以佛",
    "T03n0159_008:0331b10": "智力籌量多少不得其邊，是人名為諸佛",
    "T03n0159_008:0331b11": "真子。一切諸天梵王、帝釋、四大天王、訶利",
    "T03n0159_008:0331b12": "底母五百眷屬、儞羅跋多大鬼神王、龍神",
    "T03n0159_008:0331b13": "八部一切聽法，諸鬼神等晝夜不離，常當",
    "T03n0159_008:0331b14": "擁護如是佛子，增長念慧與無礙辯，教化",
    "T03n0159_008:0331b15": "眾生令種佛因。「文殊師利！如是善男子、善",
    "T03n0159_008:0331b16": "女人臨命終時，現前得見十方諸佛，三業",
    "T03n0159_008:0331b17": "不亂，初獲十種身業清淨。云何為十？一者",
    "T03n0159_008:0331b18": "身不受苦，二者目睛不露，三者手不掉動，",
    "T03n0159_008:0331b19": "四者足無伸縮，五者便溺不遺，六者體不",
    "T03n0159_008:0331b20": "汗流，七者不外捫摸，八者手拳舒展，九者",
    "T03n0159_008:0331b21": "顏容不故，十者轉側自如；由經力故有",
    "T03n0159_008:0331b22": "如是相。次獲十種語業清淨。云何為十？",
    "T03n0159_008:0331b23": "一者出微妙語，二者出柔軟語，三者出吉",
    "T03n0159_008:0331b24": "祥語，四者出樂聞語，五者出隨順語，六者",
    "T03n0159_008:0331b25": "出利益語，七者出威德語，八者不背眷屬，",
    "T03n0159_008:0331b26": "九者人天敬愛，十者讚佛所說；如是善語皆",
    "T03n0159_008:0331b27": "由此經。次獲十種意業清淨。云何為十？一",
    "T03n0159_008:0331b28": "者不生瞋恚，二者不懷結恨，三者不生慳",
    "T03n0159_008:0331b29": "心，四者不生妬心，五者不說過惡，六者不",
    "T03n0159_008:0331c01": "生怨心，七者無顛倒心，八者不貪眾物，九",
    "T03n0159_008:0331c02": "者遠離七慢，十者樂欲證得一切佛法",
    "T03n0159_008:0331c03": "圓滿三昧。文殊師利！如是功德，皆由受持",
    "T03n0159_008:0331c04": "讀習通利解說書寫深妙經典難思議力。此",
    "T03n0159_008:0331c05": "心地經，於無量處，於無量時，不可得聞，",
    "T03n0159_008:0331c06": "何況得見具足修習？汝等大會一心奉持，速",
    "T03n0159_008:0331c07": "捨凡夫當成佛道。」爾時，文殊師利法王子",
    "T03n0159_008:0331c08": "等無量大菩薩，智光菩薩等新發意菩薩，阿",
    "T03n0159_008:0331c09": "若憍陳如等諸大聲聞，天龍八部人非人眾，",
    "T03n0159_008:0331c10": "各各一心受持佛語，皆大歡喜，信受奉行。",
    "T03n0159_008:0331c11": "大乘本生心地觀經卷第八"
}