{
    "T12n0346_001:0166a03": "佛說大方廣善巧方便經卷第一",
    "T12n0346_001:0166a05": "西天譯經三藏朝奉大夫試光祿卿",
    "T12n0346_001:0166a06": "傳法大師賜紫臣施護奉　詔譯",
    "T12n0346_001:0166a07": "如是我聞：一時佛在舍衛國祇樹給孤獨園，",
    "T12n0346_001:0166a08": "與大苾芻眾八千人、菩薩一萬六千人俱——是",
    "T12n0346_001:0166a09": "諸菩薩智慧、方便、神通具足，辯才無礙，得大",
    "T12n0346_001:0166a10": "總持。",
    "T12n0346_001:0166a11": "爾時，世尊處大法座，與如是等無數百千大",
    "T12n0346_001:0166a12": "眾恭敬圍繞，聽受說法。彼時會中有一菩薩",
    "T12n0346_001:0166a13": "摩訶薩名曰智上，從座而起，偏袒右肩，右膝",
    "T12n0346_001:0166a14": "著地，禮佛雙足。禮已合掌，前白佛言：「世尊！我",
    "T12n0346_001:0166a15": "有少法欲伸請問如來、應供、正等正覺，悲愍",
    "T12n0346_001:0166a16": "我故，願賜聽許。」佛告智上菩薩摩訶薩言：「善",
    "T12n0346_001:0166a17": "男子！恣汝所問，今正是時。諸佛如來隨有問",
    "T12n0346_001:0166a18": "者，各各為其如應演說，令彼聞已心生歡喜。」",
    "T12n0346_001:0166a19": "時智上菩薩摩訶薩即白佛言：「世尊！云何是",
    "T12n0346_001:0166a20": "菩薩摩訶薩善巧方便？願佛世尊廣分別說。」",
    "T12n0346_001:0166a21": "佛告智上菩薩摩訶薩言：「善男子！汝今當知，",
    "T12n0346_001:0166a22": "具善巧方便菩薩摩訶薩以一方便普令一",
    "T12n0346_001:0166a23": "切眾生如理修行。何以故？具善巧方便菩薩",
    "T12n0346_001:0166a24": "摩訶薩乃至於彼傍生異類、諸惡趣中，菩薩",
    "T12n0346_001:0166a25": "亦以平等一切智心施其方便，即以如是善",
    "T12n0346_001:0166a26": "根迴向一切眾生，令諸眾生修行二法。何等",
    "T12n0346_001:0166a27": "為二？所謂：一切智心、迴向心。善男子！如是，名",
    "T12n0346_001:0166a28": "為菩薩摩訶薩善巧方便。",
    "T12n0346_001:0166a29": "「復次，善男子！具善巧方便菩薩摩訶薩於諸",
    "T12n0346_001:0166b01": "眾生所有善根不念破壞、常所愛樂，生隨喜",
    "T12n0346_001:0166b02": "心，即以如是隨喜善根迴向一切眾生。復以",
    "T12n0346_001:0166b03": "一切智心廣施一切眾生，雖起施心，悉無所",
    "T12n0346_001:0166b04": "取亦無所得。善男子！如是，名為菩薩摩訶薩",
    "T12n0346_001:0166b05": "善巧方便。",
    "T12n0346_001:0166b06": "「復次，善男子！具善巧方便菩薩摩訶薩若時",
    "T12n0346_001:0166b07": "往彼十方世界、乃至一切方處，或見一切微",
    "T12n0346_001:0166b08": "妙可愛香樹、華樹。菩薩見已，不生一念希取",
    "T12n0346_001:0166b09": "之心，作是思惟：『此香樹、華樹非我所取，當獻",
    "T12n0346_001:0166b10": "十方一切諸佛。』即以如是善根迴向一切智。",
    "T12n0346_001:0166b11": "善男子！如是，名為菩薩摩訶薩善巧方便。",
    "T12n0346_001:0166b12": "「復次，善男子！具善巧方便菩薩摩訶薩隨所",
    "T12n0346_001:0166b13": "向處或見一切眾生受諸快樂，菩薩爾時生",
    "T12n0346_001:0166b14": "隨喜心，即以如是隨喜善根迴向一切智。又，",
    "T12n0346_001:0166b15": "若菩薩隨所向處或見一切眾生受諸苦惱，",
    "T12n0346_001:0166b16": "菩薩爾時起悲愍心，被精進鎧，即作是言：『一",
    "T12n0346_001:0166b17": "切眾生所有苦惱我當代受，普願眾生得安",
    "T12n0346_001:0166b18": "隱樂。』即以如是善根迴向無上菩提。善男子！",
    "T12n0346_001:0166b19": "如是，名為菩薩摩訶薩善巧方便。",
    "T12n0346_001:0166b20": "「復次，善男子！具善巧方便菩薩摩訶薩隨諸",
    "T12n0346_001:0166b21": "方處若禮一佛如來，即同禮彼諸佛如來。何",
    "T12n0346_001:0166b22": "以故？諸佛如來同一法性，同一戒品、定品、慧",
    "T12n0346_001:0166b23": "品、解脫品、解脫知見品，亦復同一最上心意。",
    "T12n0346_001:0166b24": "菩薩如是了知已，乃至恭敬供養一佛如來，",
    "T12n0346_001:0166b25": "即同恭敬供養諸佛如來，菩薩以廣大心普",
    "T12n0346_001:0166b26": "攝一切。善男子！如是，名為菩薩摩訶薩善巧",
    "T12n0346_001:0166b27": "方便。",
    "T12n0346_001:0166b28": "「復次，善男子！具善巧方便菩薩摩訶薩或時",
    "T12n0346_001:0166b29": "見有修大乘者於大乘法生退沒心，菩薩爾",
    "T12n0346_001:0166c01": "時知彼心已，即作是念：『我應為彼稱讚一四",
    "T12n0346_001:0166c02": "句偈，令彼如是如理修學，使不退沒。』念已，即",
    "T12n0346_001:0166c03": "言：『諸有修大乘者，若能於此一四句偈解了",
    "T12n0346_001:0166c04": "其義，即能於彼一切語言通達義趣，如所解",
    "T12n0346_001:0166c05": "了不生退沒。又復我此所說一四句偈，若有",
    "T12n0346_001:0166c06": "能聽受者，是人即得諸佛辯才。我當以是善",
    "T12n0346_001:0166c07": "根普施一切眾生，悉願得彼多聞具足諸佛",
    "T12n0346_001:0166c08": "無礙辯才所攝。』善男子！如是，名為菩薩摩訶",
    "T12n0346_001:0166c09": "薩善巧方便。",
    "T12n0346_001:0166c10": "「復次，善男子！具善巧方便菩薩摩訶薩或時",
    "T12n0346_001:0166c11": "往彼貧窮乞匃人所，菩薩爾時心生悲愍，即",
    "T12n0346_001:0166c12": "自念言：『他業所作受決定報，我今於此歡喜",
    "T12n0346_001:0166c13": "和合，隨其所欲而悉施與。如佛所說，於一施",
    "T12n0346_001:0166c14": "中有四行相，所謂：施大、心大等。今我此中所",
    "T12n0346_001:0166c15": "施雖少，一切智心而復無量。若我以是一切",
    "T12n0346_001:0166c16": "智心施此乞人，即以如是善根力故，當以寶",
    "T12n0346_001:0166c17": "手常出珍寶普施一切眾生。如是，布施此乞",
    "T12n0346_001:0166c18": "匃人，乃能與彼現在佛世尊所布施、持戒、修",
    "T12n0346_001:0166c19": "禪定者所作福行等無有異。』善男子！如是，名",
    "T12n0346_001:0166c20": "為菩薩摩訶薩善巧方便。",
    "T12n0346_001:0166c21": "「復次，善男子！具善巧方便菩薩摩訶薩若時",
    "T12n0346_001:0166c22": "與彼聲聞、緣覺同所居止，菩薩爾時於彼二",
    "T12n0346_001:0166c23": "乘但生恭敬。若彼聲聞、緣覺或以二事而生",
    "T12n0346_001:0166c24": "我相，何等為二？一者、菩薩出生諸佛世尊，二",
    "T12n0346_001:0166c25": "者、諸佛出生聲聞、緣覺。彼以是事而自念言：",
    "T12n0346_001:0166c26": "『我於此中是為最上，何能於彼生恭敬心？』而",
    "T12n0346_001:0166c27": "此菩薩雖聞是說，以方便故心無異想。善男",
    "T12n0346_001:0166c28": "子！如是，名為菩薩摩訶薩善巧方便。",
    "T12n0346_001:0166c29": "「復次，善男子！具善巧方便菩薩摩訶薩能於",
    "T12n0346_001:0167a01": "一施行中成就六波羅蜜多。是相云何？所謂：",
    "T12n0346_001:0167a02": "菩薩隨諸方處見來求者，菩薩爾時攝伏慳",
    "T12n0346_001:0167a03": "心，隨其所欲而悉施與，此即名為菩薩成就",
    "T12n0346_001:0167a04": "布施波羅蜜多。如是施時，菩薩自持戒行，復",
    "T12n0346_001:0167a05": "能攝彼諸破戒者，普令安住清淨戒地，此即",
    "T12n0346_001:0167a06": "名為菩薩成就持戒波羅蜜多。如是施時，菩",
    "T12n0346_001:0167a07": "薩以其慈心為首，復起不破壞心、救護心、等",
    "T12n0346_001:0167a08": "住心。起是心時，此即名為菩薩成就忍辱波",
    "T12n0346_001:0167a09": "羅蜜多。如是施時——若飲、若食、及諸所欲——隨其",
    "T12n0346_001:0167a10": "所施，菩薩來、去、住、止於身、語、心位不生懈倦，",
    "T12n0346_001:0167a11": "此即名為菩薩成就精進波羅蜜多。如是施",
    "T12n0346_001:0167a12": "時，隨所施處，菩薩心住一境不起散亂，此即",
    "T12n0346_001:0167a13": "名為菩薩成就禪定波羅蜜多。如是施時，菩",
    "T12n0346_001:0167a14": "薩悉知如是施者、如是受者、得何果報。如是",
    "T12n0346_001:0167a15": "知已，稱量、較計皆悉平等，是中無有少法可",
    "T12n0346_001:0167a16": "得，此即名為菩薩成就智慧波羅蜜多。善男",
    "T12n0346_001:0167a17": "子！如是，名為善巧方便菩薩摩訶薩於一施",
    "T12n0346_001:0167a18": "行中成就六波羅蜜多。」",
    "T12n0346_001:0167a19": "爾時，智上菩薩摩訶薩復白佛言：「希有，世尊！",
    "T12n0346_001:0167a20": "菩薩摩訶薩布施行中乃有如是善巧方便，",
    "T12n0346_001:0167a21": "以是方便而能解脫一切眾生輪迴苦惱、普",
    "T12n0346_001:0167a22": "攝一切諸佛法藏。」佛言：「智上！如汝所說，如是",
    "T12n0346_001:0167a23": "如是。諸菩薩摩訶薩具善巧方便故，而能於",
    "T12n0346_001:0167a24": "其一施行中成就無量利益勝行。」爾時，世尊",
    "T12n0346_001:0167a25": "復告智上菩薩摩訶薩言：「善男子！汝今當知，",
    "T12n0346_001:0167a26": "具善巧方便菩薩摩訶薩設於異時有極重",
    "T12n0346_001:0167a27": "罪，而彼菩薩亦不壞善根。云何不壞？所謂：菩",
    "T12n0346_001:0167a28": "薩或時值遇彼惡知識勸令退失無上道意、",
    "T12n0346_001:0167a29": "得極重罪，菩薩爾時即自思惟：『我今若或即",
    "T12n0346_001:0167b01": "於此身取證涅盤、斷後邊際，不復堪任被精",
    "T12n0346_001:0167b02": "進鎧，何能度脫一切眾生輪迴苦惱？我今不",
    "T12n0346_001:0167b03": "應以此因緣自壞其心。何以故？我欲於輪迴",
    "T12n0346_001:0167b04": "中度脫一切眾生，設有極重罪亦不斷善根。』",
    "T12n0346_001:0167b05": "善男子！如是，名為菩薩摩訶薩善巧方便。又，",
    "T12n0346_001:0167b06": "善男子！若出家菩薩有分別心生別異作意，",
    "T12n0346_001:0167b07": "彼所得罪過四根本。是菩薩若具善巧方便",
    "T12n0346_001:0167b08": "者隨起即悔，善男子！我說彼菩薩為無罪者。」",
    "T12n0346_001:0167b09": "爾時，智上菩薩摩訶薩白佛言：「世尊！云何菩",
    "T12n0346_001:0167b10": "薩亦有罪耶？」佛告智上菩薩摩訶薩言：「善男",
    "T12n0346_001:0167b11": "子！若言菩薩無有罪者，云何菩薩於百千劫",
    "T12n0346_001:0167b12": "中學波羅提木叉戒有破根本果者？善男",
    "T12n0346_001:0167b13": "子！汝今當知，是等菩薩雖於一切眾生善言、",
    "T12n0346_001:0167b14": "惡言皆悉能忍，但為於彼聲聞、緣覺法中相",
    "T12n0346_001:0167b15": "應作意，是故我說彼所得罪過四根本。如彼",
    "T12n0346_001:0167b16": "聲聞乘人犯根本罪已，無所堪任取證涅盤；",
    "T12n0346_001:0167b17": "出家菩薩亦復如是，起是罪已不即悔捨聲",
    "T12n0346_001:0167b18": "聞、緣覺相應作意，亦復無所堪任、不能趣證",
    "T12n0346_001:0167b19": "大涅盤界。」",
    "T12n0346_001:0167b20": "爾時，尊者阿難在大會中，前白佛言：「世尊！舍",
    "T12n0346_001:0167b21": "衛大城有一菩薩名光聚王。我於一時入城",
    "T12n0346_001:0167b22": "乞食，於其城中不見彼菩薩。是時光聚王菩",
    "T12n0346_001:0167b23": "薩別在一聚落中與一女人同坐一處，說非",
    "T12n0346_001:0167b24": "法語。我往見已，彼不覆藏，而復別說彼梵行",
    "T12n0346_001:0167b25": "法。世尊！我佛如來是一切眾生大師，無所不",
    "T12n0346_001:0167b26": "知、無所不見、無不解了。我見是相其事云何？",
    "T12n0346_001:0167b27": "願佛開示。」尊者阿難發是言時，而此佛會地",
    "T12n0346_001:0167b28": "大震動。",
    "T12n0346_001:0167b29": "爾時，光聚王菩薩現身虛空高一多羅樹，即",
    "T12n0346_001:0167c01": "於空中問阿難言：「尊者阿難！於汝意云何？犯",
    "T12n0346_001:0167c02": "非法者豈能如是住虛空耶？」是時尊者阿難",
    "T12n0346_001:0167c03": "對如來前向空問言：「光聚王菩薩！如我向者所",
    "T12n0346_001:0167c04": "見事相，云何菩薩有此非法耶？」尊者阿難作",
    "T12n0346_001:0167c05": "是言時，世尊即為垂足按地。是時他方世界",
    "T12n0346_001:0167c06": "有佛世尊現虛空中，發是聲言：「菩薩已離非",
    "T12n0346_001:0167c07": "法，我知是事、我證是事。」彼佛言已，隱空不現。",
    "T12n0346_001:0167c08": "爾時，世尊告阿難言：「汝不應於住大乘者、菩",
    "T12n0346_001:0167c09": "薩正士生過失想。阿難！譬如聲聞乘中初二",
    "T12n0346_001:0167c10": "果人求無漏道不以為難；具善巧方便菩薩",
    "T12n0346_001:0167c11": "摩訶薩亦復如是，求一切智不以為難。何以",
    "T12n0346_001:0167c12": "故？菩薩已離眷屬纏縛故，已能安住佛、法、僧",
    "T12n0346_001:0167c13": "寶，不壞淨信、不退轉於阿耨多羅三藐三菩",
    "T12n0346_001:0167c14": "提。阿難當知，若有住菩薩乘者，不離一切智",
    "T12n0346_001:0167c15": "心，設於五欲法嬉戲而行亦無過失。所有諸",
    "T12n0346_001:0167c16": "佛如來得五根具足，其義如是。「阿難！如汝所",
    "T12n0346_001:0167c17": "見光聚王菩薩其事因緣，我今為汝如實宣",
    "T12n0346_001:0167c18": "說。阿難！汝今當知，光聚王菩薩向於聚落同",
    "T12n0346_001:0167c19": "處坐者，而彼女人於過去世二百生前與此",
    "T12n0346_001:0167c20": "菩薩曾為夫婦。是故，今時而此女人見光聚",
    "T12n0346_001:0167c21": "王菩薩吉祥威光、戒、力具足。女人見已，由宿",
    "T12n0346_001:0167c22": "習故生麁重想，以善根力復作是念：『我若得",
    "T12n0346_001:0167c23": "此光聚王菩薩來我舍中共坐一處，彼能令",
    "T12n0346_001:0167c24": "我發生阿耨多羅三藐三菩提心。』阿難！時光",
    "T12n0346_001:0167c25": "聚王菩薩知彼女人心所念已，即於夜分往",
    "T12n0346_001:0167c26": "詣彼舍，與其女人共坐一處，廣為宣說無數",
    "T12n0346_001:0167c27": "法門。時女人舍內外平正，廣博嚴淨。時光聚",
    "T12n0346_001:0167c28": "王菩薩既同坐已，即復執彼女人右手說伽",
    "T12n0346_001:0167c29": "陀曰：",
    "T12n0346_001:0168a01": "「『佛不稱讚染欲法，　　愚癡迷著而所行。",
    "T12n0346_001:0168a02": "　　若能斷除欲愛心，　　佛說斯人為最上。』",
    "T12n0346_001:0168a03": "「阿難！時彼女人聞是伽陀已心大歡喜，即從",
    "T12n0346_001:0168a04": "座起，合掌恭敬禮彼光聚王菩薩足，說伽陀",
    "T12n0346_001:0168a05": "曰：",
    "T12n0346_001:0168a06": "「『我本無心實求欲，　　我知欲法佛不讚，",
    "T12n0346_001:0168a07": "　　若能斷除欲愛心，　　佛說斯人為最上。』",
    "T12n0346_001:0168a08": "「說是伽陀已，復說伽陀曰：",
    "T12n0346_001:0168a09": "「『當知如我心所思，　　所說真實而無異，",
    "T12n0346_001:0168a10": "　　若人樂求佛菩提，　　一切眾生獲利樂。』",
    "T12n0346_001:0168a11": "「阿難！時彼女人得光聚王菩薩善巧方便為",
    "T12n0346_001:0168a12": "開導故，即時女人發阿耨多羅三藐三菩提",
    "T12n0346_001:0168a13": "心。時彼菩薩即從座起，出離彼舍。「阿難！汝今",
    "T12n0346_001:0168a14": "當知，我觀彼女人深心清淨，勇猛最勝，我今",
    "T12n0346_001:0168a15": "為彼授菩提記。阿難！彼女人從此命終已，當",
    "T12n0346_001:0168a16": "轉女身，得成男子；從是已後，過九十九百千",
    "T12n0346_001:0168a17": "阿僧祇劫當得成佛，號曰近事如來、應供、正",
    "T12n0346_001:0168a18": "等正覺，出現世間。阿難！以是緣故，當知菩",
    "T12n0346_001:0168a19": "薩摩訶薩已離眷屬恩愛纏縛，一切非法永",
    "T12n0346_001:0168a20": "不復生。」",
    "T12n0346_001:0168a21": "爾時，光聚王菩薩摩訶薩聞佛世尊如是說",
    "T12n0346_001:0168a22": "已，從空中下，頭面著地，禮世尊足。禮已合掌，",
    "T12n0346_001:0168a23": "前白佛言：「世尊！具善巧方便菩薩摩訶薩住",
    "T12n0346_001:0168a24": "大悲行，常所利益。世尊！我今亦得是行。又",
    "T12n0346_001:0168a25": "復，世尊！若有菩薩能為一眾生發一善根者，",
    "T12n0346_001:0168a26": "於諸色愛不起罪心。若如所起罪垢心者，當",
    "T12n0346_001:0168a27": "於百千劫中受地獄苦。世尊！若彼菩薩起是",
    "T12n0346_001:0168a28": "罪心、受斯地獄苦者，當知是菩薩即捨離眾",
    "T12n0346_001:0168a29": "生所發善根，令彼善根不能成就。」",
    "T12n0346_001:0168b01": "爾時，世尊讚光聚王菩薩言：「善哉，善哉。菩薩",
    "T12n0346_001:0168b02": "正士如汝所說，如是如是。若住大悲心者，能",
    "T12n0346_001:0168b03": "為一切眾生斷除一切罪垢。善男子！我念過",
    "T12n0346_001:0168b04": "去阿僧祇劫前，有一摩拏嚩迦名曰光明，於",
    "T12n0346_001:0168b05": "四萬二千歲中修持梵行，離諸過失。過是四",
    "T12n0346_001:0168b06": "萬二千歲已，而於一時以因緣故入一王城——",
    "T12n0346_001:0168b07": "其名神通——於彼城中見一女人名曰伽吒。時",
    "T12n0346_001:0168b08": "彼女人見是摩拏嚩迦色相端正，女人見已",
    "T12n0346_001:0168b09": "生欲愛心，來詣其前作禮而住。光聚王！爾時，",
    "T12n0346_001:0168b10": "摩拏嚩迦即問彼女人言：『今汝女人有何所",
    "T12n0346_001:0168b11": "求？』女人答言：『我今求汝摩拏嚩迦共為夫婦。』",
    "T12n0346_001:0168b12": "摩拏嚩迦言：『我不於女人而生欲想。』女人又",
    "T12n0346_001:0168b13": "言：『我於今時若不得汝為夫婦者，我當不久",
    "T12n0346_001:0168b14": "而趣命終。』爾時，摩拏嚩迦作是思惟：『我於四",
    "T12n0346_001:0168b15": "萬二千歲中修持梵行、不犯禁戒，我於今時",
    "T12n0346_001:0168b16": "不應受是染愛非法，而此女人我宜遠離。』作",
    "T12n0346_001:0168b17": "是念已，離彼女人而行七步。過七步已還復",
    "T12n0346_001:0168b18": "小住，為其女人起大悲心，作是念言：『我於",
    "T12n0346_001:0168b19": "今時發勇悍心，設犯禁戒，寧當忍受地獄苦",
    "T12n0346_001:0168b20": "報，不應遠離令彼失命。』爾時，女人聞是言已",
    "T12n0346_001:0168b21": "心生快樂，適本所願不至命終。光聚王！時彼",
    "T12n0346_001:0168b22": "光明摩拏嚩迦即執彼伽吒女人手作如是",
    "T12n0346_001:0168b23": "言：『如汝所欲，今我與汝隨所應作。』如是，光明",
    "T12n0346_001:0168b24": "摩拏嚩迦與伽吒女人於十二年中共為夫",
    "T12n0346_001:0168b25": "婦。彼摩拏嚩迦過是十二年已，又復精進修",
    "T12n0346_001:0168b26": "持梵行，從是歿已生梵天界。「光聚王！汝今當",
    "T12n0346_001:0168b27": "知，彼時光明摩拏嚩迦者，勿起異見，今我身",
    "T12n0346_001:0168b28": "是；彼時伽吒女人者，今耶輸陀羅是。所以者",
    "T12n0346_001:0168b29": "何？我於爾時但能一念起大悲心，又復還修",
    "T12n0346_001:0168c01": "梵行，得生梵界。如是，我於十千劫中受輪迴",
    "T12n0346_001:0168c02": "身，雖受是身不生厭倦。光聚王！諸有眾生不",
    "T12n0346_001:0168c03": "具善巧方便者，於輪迴中受地獄苦；菩薩以",
    "T12n0346_001:0168c04": "能具足善巧方便，是故得生於梵天界。「光聚",
    "T12n0346_001:0168c05": "王！假使舍利子、目乾連大阿羅漢，雖復神",
    "T12n0346_001:0168c06": "通、智慧於聲聞中而為第一，亦未能具善巧",
    "T12n0346_001:0168c07": "方便。光聚王！今我法中有一苾芻——名俱迦梨",
    "T12n0346_001:0168c08": "俱——墮地獄中，其事云何？光聚王！我念過去拘",
    "T12n0346_001:0168c09": "留孫佛法中有一苾芻名曰無垢。時彼苾芻",
    "T12n0346_001:0168c10": "修阿蘭那行，獨止一巖。其巖不遠有五通仙人",
    "T12n0346_001:0168c11": "別止一處。忽於一時布大黑雲，降霔大雨。時",
    "T12n0346_001:0168c12": "彼近住五通仙人往詣無垢苾芻巖所欲生",
    "T12n0346_001:0168c13": "惱害、破彼梵行。是時，仙人正入，苾芻方出。仙",
    "T12n0346_001:0168c14": "人見已，起過失心、妄生輕謗，作是思惟：『此無",
    "T12n0346_001:0168c15": "垢苾芻退失梵行，欲造非法。』爾時，苾芻知彼",
    "T12n0346_001:0168c16": "仙人心所念已，即踊身虛空高七多羅樹。仙",
    "T12n0346_001:0168c17": "人見是苾芻住在空中，仙人告言：『我持利刀",
    "T12n0346_001:0168c18": "來此巖中破汝梵行，汝今何復住空中耶？』",
    "T12n0346_001:0168c19": "仙人言已，苾芻即時從空而下，禮彼仙人，不",
    "T12n0346_001:0168c20": "復踊身。是時，仙人於須臾間全身墮彼大",
    "T12n0346_001:0168c21": "地獄中。「光聚王！於汝意云何？彼時無垢苾",
    "T12n0346_001:0168c22": "芻者，勿起異見，即今慈氏菩薩是；彼五通",
    "T12n0346_001:0168c23": "仙人者，即俱迦梨俱苾芻是。光聚王！此因",
    "T12n0346_001:0168c24": "緣者，當知非彼聲聞、緣覺境界，皆是菩薩摩",
    "T12n0346_001:0168c25": "訶薩善巧方便智慧所行。「光聚王！又如世",
    "T12n0346_001:0168c26": "間有誐尼迦人，六十四種藝能具足。是人",
    "T12n0346_001:0168c27": "愛樂財寶，隨所向處以藝能故，一切所用",
    "T12n0346_001:0168c28": "皆悉能得。於彼彼人所得財利已，後復忘",
    "T12n0346_001:0168c29": "恩，心生棄捨。具善巧方便菩薩亦復如是，",
    "T12n0346_001:0169a01": "於一切處設諸方便救度眾生，彼彼所向於",
    "T12n0346_001:0169a02": "諸眾生無所希取。見彼眾生所有善根勸令",
    "T12n0346_001:0169a03": "增進，由彼所作善根力故，普令眾生出生勝",
    "T12n0346_001:0169a04": "行，菩薩亦復無所取著；乃至戲樂等事，雖復",
    "T12n0346_001:0169a05": "順行而已捨離，不復於心有所繫縛。「光聚王！",
    "T12n0346_001:0169a06": "又如世間傍生異類，或見妙華色香具足，時",
    "T12n0346_001:0169a07": "彼傍生不能生起一念愛樂。具善巧方便菩",
    "T12n0346_001:0169a08": "薩亦復如是，雖受一切戲樂等事，未甞暫起",
    "T12n0346_001:0169a09": "一念愛樂，無自作、無他作，一切無著。「光聚王！",
    "T12n0346_001:0169a10": "又如世間肥壞地中植諸種子，決定得生芽、",
    "T12n0346_001:0169a11": "莖、菓實。具善巧方便菩薩亦復如是，修空、無",
    "T12n0346_001:0169a12": "相、無願解脫法門，決定已能離諸染法，雖受",
    "T12n0346_001:0169a13": "一切戲樂等事，而亦不壞修行佛所稱讚功",
    "T12n0346_001:0169a14": "德成就。「光聚王！又如世間漁捕之人於大池",
    "T12n0346_001:0169a15": "中張以大網捕取其魚，隨彼所欲皆悉能取，",
    "T12n0346_001:0169a16": "不墜水中。具善巧方便菩薩摩訶薩亦復如",
    "T12n0346_001:0169a17": "是，修空、無相、無願解脫法門，一切智心堅固",
    "T12n0346_001:0169a18": "所護，畢竟不墮生死泥中，隨彼彼處滅此身",
    "T12n0346_001:0169a19": "已生梵天界。",
    "T12n0346_001:0169a20": "佛說大方廣善巧方便經卷第一"
}