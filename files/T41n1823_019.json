{
    "T41n1823_019:0923a11": "俱舍論頌疏論本第十九",
    "T41n1823_019:0923a13": "釋曰。貪等煩惱。名曰隨眠。隨逐有情。增昏",
    "T41n1823_019:0923a14": "滯故。故名隨眠。此品廣明。故名分別。就此",
    "T41n1823_019:0923a15": "品中分二。一明惑體。二明惑滅。就明惑",
    "T41n1823_019:0923a16": "體中分三。一明根本惑。二諸門分別。三雜",
    "T41n1823_019:0923a17": "明諸煩惱。就明根本惑中分五。一明增",
    "T41n1823_019:0923a18": "數。二明見修斷。三明五見。四明四倒。五明",
    "T41n1823_019:0923a19": "七九慢。就第一明增數中分四。一明六隨",
    "T41n1823_019:0923a20": "眠。二明七隨眠。三明十隨眠。四明九十八",
    "T41n1823_019:0923a21": "隨眠。且初第一明六隨眠者。論云。前言世",
    "T41n1823_019:0923a22": "間差別。皆由業生。業由隨眠。方得生長。離",
    "T41n1823_019:0923a23": "隨眠業。無感有能(標宗)。所以者何(徵也)。隨眠",
    "T41n1823_019:0923a24": "有幾(問數)。頌曰。",
    "T41n1823_019:0923a25": "　隨眠諸有本　　此差別有六",
    "T41n1823_019:0923a26": "　謂貪瞋亦慢　　無明見及疑",
    "T41n1823_019:0923a27": "釋曰。隨眠諸有本者。由此隨眠是諸有本",
    "T41n1823_019:0923a28": "故。業離此無感有能。諸有者。三有也　此",
    "T41n1823_019:0923a29": "略應知。差別有六。一貪。二貪瞋。三慢。四無",
    "T41n1823_019:0923b01": "明。五見。六疑。頌說亦言。非直瞋名貪瞋。意",
    "T41n1823_019:0923b02": "顯慢等亦由貪力。於境隨眠增。以一切惑",
    "T41n1823_019:0923b03": "生皆因貪力故。是故應言貪瞋貪慢乃至",
    "T41n1823_019:0923b04": "貪疑也。及聲顯六體各不同。",
    "T41n1823_019:0923b05": "從此第二。明七隨眠。論云。若諸隨眠。體唯",
    "T41n1823_019:0923b06": "有六。何緣經說有七隨眠。頌曰。",
    "T41n1823_019:0923b07": "　六由貪異七　　有貪上二界",
    "T41n1823_019:0923b08": "　於內門轉故　　為遮解脫想",
    "T41n1823_019:0923b09": "釋曰。六由貪異七有貪上二界者。前六隨眠。",
    "T41n1823_019:0923b10": "由貪異故。分成七種也。一欲貪。二有貪。故",
    "T41n1823_019:0923b11": "名貪異。謂欲界貪。名為欲貪。上二界貪。名",
    "T41n1823_019:0923b12": "為有貪。於內門轉故者。釋有貪名也。上二",
    "T41n1823_019:0923b13": "界貪。多分託內門轉。少分緣外門轉故。立",
    "T41n1823_019:0923b14": "有貪名內門者定也。貪緣定起。以內為門。",
    "T41n1823_019:0923b15": "名內門轉。謂上二界。多起定貪故也。少分",
    "T41n1823_019:0923b16": "緣外門轉者。謂彼亦緣色聲味觸法外境",
    "T41n1823_019:0923b17": "界也。為遮解脫想者。又由外道於上二界。",
    "T41n1823_019:0923b18": "起解脫想。佛為遮彼。立有貪名。顯彼所緣",
    "T41n1823_019:0923b19": "非真解脫。此中自體立以有名。自體者。謂",
    "T41n1823_019:0923b20": "定及所依身也。謂彼有情。多貪等至(定也)及所",
    "T41n1823_019:0923b21": "依身。定之與身。名之為有。緣有起故。名",
    "T41n1823_019:0923b22": "為有貪。有之貪故。依主釋也。義准欲界貪。",
    "T41n1823_019:0923b23": "名欲貪。貪著五欲外境界故。欲之貪故。亦",
    "T41n1823_019:0923b24": "依主釋也。",
    "T41n1823_019:0923b25": "從此第三。明十隨眠。論云。即上所說六種",
    "T41n1823_019:0923b26": "隨眠。於本論中。復分為十。如何成十。頌曰。",
    "T41n1823_019:0923b27": "　六由見異十　　異謂有身見",
    "T41n1823_019:0923b28": "　邊執見邪見　　見取戒禁取",
    "T41n1823_019:0923b29": "釋曰。前六隨眠。由見異故。分成十種。五是",
    "T41n1823_019:0923c01": "見性。一有身見。二邊執見。三邪見。四見取。",
    "T41n1823_019:0923c02": "五戒禁取餘貪等五。非是見性。",
    "T41n1823_019:0923c03": "從此第四。明九十八。論云。又即前所說六",
    "T41n1823_019:0923c04": "種隨眠。於本論中。說九十八。依何義說九",
    "T41n1823_019:0923c05": "十八耶。頌曰。",
    "T41n1823_019:0923c06": "　六行部界異　　故成九十八",
    "T41n1823_019:0923c07": "　欲見苦等斷　　十七七八四",
    "T41n1823_019:0923c08": "　謂如次具離　　三二見見疑",
    "T41n1823_019:0923c09": "　色無色除瞋　　餘等如欲說",
    "T41n1823_019:0923c10": "釋曰。初六句明欲界。後兩句明上二界。六",
    "T41n1823_019:0923c11": "行部界異者。標也。行謂見行。謂六隨眠。由",
    "T41n1823_019:0923c12": "見行異(行謂行解)。分別為十。即此十種部界不",
    "T41n1823_019:0923c13": "同。成九十八。部謂五部。謂見苦。見集。見",
    "T41n1823_019:0923c14": "滅。見道。修所斷部。界謂欲色。無色。三界。欲",
    "T41n1823_019:0923c15": "見苦等斷十七七八四者。此明欲界有三十",
    "T41n1823_019:0923c16": "六也。苦等等取餘四部也。十謂見苦。有十",
    "T41n1823_019:0923c17": "隨眠。七七謂見集。見滅。各七隨眠。八謂道",
    "T41n1823_019:0923c18": "諦。有八隨眠。四謂修道。有四隨眠。謂如次",
    "T41n1823_019:0923c19": "具離三二見見疑者。釋上數也。具者見苦",
    "T41n1823_019:0923c20": "具十也。離三見者。謂集滅各七。離身見。邊",
    "T41n1823_019:0923c21": "見。戒禁取三也。離二見者。謂道諦有八。除",
    "T41n1823_019:0923c22": "身邊二見也。離見疑者。謂修道四。除五見",
    "T41n1823_019:0923c23": "及疑也。故頌上見字。兩度言之。一離三見。",
    "T41n1823_019:0923c24": "二離二見也。如是合成三十六種(苦下具十。集",
    "T41n1823_019:0923c25": "滅各七。二七十四。足前成二十四。并道八成三十二。加修道四故。成三十六也)。前三十二。",
    "T41n1823_019:0923c26": "名見所斷。纔見諦時。彼則斷故　後修道",
    "T41n1823_019:0923c27": "四。名修所斷。見四諦已後後時中。數數習",
    "T41n1823_019:0923c28": "道。時彼方斷故　論云。此中何相見苦所斷。",
    "T41n1823_019:0923c29": "乃至何相是修所斷(問也。此中者。光法師解云。此十隨眠中也。寶法師云。",
    "T41n1823_019:0924a01": "此論前文。將五見疑。配四諦竟。後言餘貪等。四各通五部則有此問。故知此中。此貪等四中。寶解為善",
    "T41n1823_019:0924a02": "之也)。若緣見此所斷為境。名見此所斷餘名",
    "T41n1823_019:0924a03": "修所斷(解云。答也。光法師云。此有二意。一緣見此。為境。此者。此四諦也。謂五見疑。",
    "T41n1823_019:0924a04": "親迷四諦。名緣見此也。二緣見此所斷。為境所斷是五見疑也。謂貪等四。非親迷諦。但緣五見疑上起故。",
    "T41n1823_019:0924a05": "名緣見此所斷也　此中意者。若五見疑。緣苦諦起。名見苦所斷。乃至緣道諦起。名見道斷。若貪等四。",
    "T41n1823_019:0924a06": "緣見苦所斷五見疑為境。名見苦所斷。乃至緣見道諦所斷。三見疑為境。名見道諦斷。不緣見此為境。及",
    "T41n1823_019:0924a07": "見此所斷為境。名修所斷。若依寶法師。解云。此貪等四。若緣見此所斷為境。名見所斷。不緣見此所",
    "T41n1823_019:0924a08": "斷。為境名修所斷也)。如是三十六中。見分十二。謂苦下",
    "T41n1823_019:0924a09": "五見。集滅各二見　道諦有三見。故成十",
    "T41n1823_019:0924a10": "二也。疑分為四。四諦各一也。餘四各五。",
    "T41n1823_019:0924a11": "餘貪等四。各通五部。四五二十也。兼前十",
    "T41n1823_019:0924a12": "二見及四疑故。欲界中有三十六。色無色。",
    "T41n1823_019:0924a13": "除瞋餘等如欲說者。色無色界。於五部下。各",
    "T41n1823_019:0924a14": "除瞋恚。餘與欲同。故色無色各三十一。兩",
    "T41n1823_019:0924a15": "界合論成六十二。通前三十六。總計成九",
    "T41n1823_019:0924a16": "十八使。更加十纏。名一百八煩惱。",
    "T41n1823_019:0924a17": "從此第二。明見修斷。論云。於此所斷九十",
    "T41n1823_019:0924a18": "八中。前八十八。名見所斷。忍所害故　後十",
    "T41n1823_019:0924a19": "隨眠。名修所斷。智所害故(總標)如是所說見",
    "T41n1823_019:0924a20": "修所斷。為決定不(問也)。不爾(答也)。云何(徵也)。頌曰。",
    "T41n1823_019:0924a21": "　忍所害隨眠　　有頂唯見斷",
    "T41n1823_019:0924a22": "　餘通見修斷　　智所害唯修",
    "T41n1823_019:0924a23": "釋曰。前三句明忍所害隨眠。第四句明智所",
    "T41n1823_019:0924a24": "害隨眠。忍所害隨眠有頂唯見斷者。忍謂見",
    "T41n1823_019:0924a25": "道中。法類智忍也。前八十八。名忍所害隨",
    "T41n1823_019:0924a26": "眠。於中有頂地攝。唯見所斷。以有頂惑唯",
    "T41n1823_019:0924a27": "類智忍方能斷故　餘通見修斷者。餘八地",
    "T41n1823_019:0924a28": "中。忍所害隨眠。通見修斷。謂聖者斷。唯見",
    "T41n1823_019:0924b01": "非修。法類智忍。如應斷故(上七地。類忍斷。欲界一地。法忍斷也)。",
    "T41n1823_019:0924b02": "若異生斷。唯修非見。數習世俗。智所斷故",
    "T41n1823_019:0924b03": "　智所害唯修者。後十隨眠。名智所害。唯修所",
    "T41n1823_019:0924b04": "斷。以諸聖者。通用無漏世俗二智斷故。若",
    "T41n1823_019:0924b05": "諸異生。唯世俗智。方能斷故。",
    "T41n1823_019:0924b06": "從此第三。明五見。就中分二。一正明五",
    "T41n1823_019:0924b07": "見。二別釋戒禁取。且正明五見者。論云。由",
    "T41n1823_019:0924b08": "行有殊。分見為五。名先已列。自體如何。頌",
    "T41n1823_019:0924b09": "曰。",
    "T41n1823_019:0924b10": "　我我所斷常　　撥無劣謂勝",
    "T41n1823_019:0924b11": "　非因道妄謂　　是五見自體",
    "T41n1823_019:0924b12": "釋曰。前三句出體。第四句結成。我我所者。",
    "T41n1823_019:0924b13": "執我我所。名有身見也身即是有。故名有",
    "T41n1823_019:0924b14": "身。以五取蘊為體。緣於有身。執我我所。",
    "T41n1823_019:0924b15": "執即是見。見緣有身。名有身見。有身之見。",
    "T41n1823_019:0924b16": "依主釋也。西國名薩迦耶見。此云壞身見。",
    "T41n1823_019:0924b17": "或名有身見。故論云。壞故名薩。聚謂迦耶。",
    "T41n1823_019:0924b18": "即是非常。和合蘊義(非常是壞義。和合是聚義)。迦耶即薩。",
    "T41n1823_019:0924b19": "名薩迦耶。即五取蘊(迦耶體也)。為遮常一想。故",
    "T41n1823_019:0924b20": "立此名。要此想為先。方執我故(解云。此上是經部釋。",
    "T41n1823_019:0924b21": "為遮外道計於常想。立其薩名。遮計一想。立迦耶名。是則壞身之見。名壞身見也)。毘婆沙",
    "T41n1823_019:0924b22": "師。作如是釋。有故名薩。身義如前。勿無",
    "T41n1823_019:0924b23": "所緣計我我所。故說此見緣於自身。緣薩",
    "T41n1823_019:0924b24": "迦耶。而起此見故。標此見名薩迦耶(已上論文。",
    "T41n1823_019:0924b25": "釋有身之見也)　斷常者。於我我所。執斷常。名邊執",
    "T41n1823_019:0924b26": "見。斷常名邊。執即是見。依邊起執。邊之執",
    "T41n1823_019:0924b27": "故。依主釋也。邊執即見。持業釋也　撥無者。",
    "T41n1823_019:0924b28": "撥無因果。名為邪見。邪即是見。名為邪見。",
    "T41n1823_019:0924b29": "持業釋也　劣謂勝者。於劣謂勝。名為見",
    "T41n1823_019:0924c01": "取。見謂身見。邊見。邪見。執此三見。以為勝",
    "T41n1823_019:0924c02": "故。名為見取。見之取故。是依主釋也。除三",
    "T41n1823_019:0924c03": "見外。執餘有漏。以為勝者。亦名見取。理",
    "T41n1823_019:0924c04": "實應立見等取名。略去等言。但名見取",
    "T41n1823_019:0924c05": "　非因道妄謂者。非因謂因。非道謂道。名戒",
    "T41n1823_019:0924c06": "禁取。戒謂佛法中。五戒等也。禁謂外道。狗牛",
    "T41n1823_019:0924c07": "等禁也。執此禁戒以為因道。名戒禁取。",
    "T41n1823_019:0924c08": "戒禁之取。依主釋也　論云。如大自在生主。",
    "T41n1823_019:0924c09": "或餘非世間因(執我等。生世間也)。妄起因執。投水",
    "T41n1823_019:0924c10": "火等。種種邪行。非生天因。妄起因執(已上非因",
    "T41n1823_019:0924c11": "執因也)　受持戒禁。數相應智非解脫道妄",
    "T41n1823_019:0924c12": "起道執(外道計算數智。得涅槃也)。理實應立戒禁等",
    "T41n1823_019:0924c13": "取名則。略去等言。但名戒禁取(已上論文。等取執非戒",
    "T41n1823_019:0924c14": "禁餘法也)。",
    "T41n1823_019:0924c15": "從此第二。別明戒禁取者。論云。若於非因。",
    "T41n1823_019:0924c16": "起是因見。此見何故。非見集斷(解云。既迷因起。應見",
    "T41n1823_019:0924c17": "集斷也)。頌曰。",
    "T41n1823_019:0924c18": "　於大自在等　　非因妄執因",
    "T41n1823_019:0924c19": "　從常我倒生　　故唯見苦斷",
    "T41n1823_019:0924c20": "釋曰。執自在等生世間者。必先計度彼體",
    "T41n1823_019:0924c21": "是常。起常倒也。執為一我。起我倒也。執",
    "T41n1823_019:0924c22": "常我已。方起因執。故非因執。從常我生。",
    "T41n1823_019:0924c23": "常我二倒。唯見苦斷。故彼非因執因。亦見",
    "T41n1823_019:0924c24": "苦斷。以常我倒身邊見攝迷麁果故。故見",
    "T41n1823_019:0924c25": "苦斷　然戒禁取。總有二類。一非因執因。",
    "T41n1823_019:0924c26": "二非道計道　非因。執因。復有二類。一迷",
    "T41n1823_019:0924c27": "執我常法起。二迷宿作苦行等起(計狗等生天因)。",
    "T41n1823_019:0924c28": "此二迷苦果。故皆見苦斷　非道執道。亦",
    "T41n1823_019:0924c29": "有二類。一執有漏戒等。為解脫道。此迷",
    "T41n1823_019:0925a01": "麁果故。亦唯見苦斷。二執謗道邪見。及",
    "T41n1823_019:0925a02": "疑。為清淨道。此戒禁取。違道諦強。見道諦",
    "T41n1823_019:0925a03": "斷。",
    "T41n1823_019:0925a04": "從此第四。明四倒。論云。如前所說常我倒",
    "T41n1823_019:0925a05": "生。為但有斯二種顛倒(問也)。應知顛倒。總有",
    "T41n1823_019:0925a06": "四種。謂一於非常。執常顛倒。二於諸苦。執",
    "T41n1823_019:0925a07": "樂顛倒。三於不淨。執淨顛倒。四於非我。執",
    "T41n1823_019:0925a08": "我顛倒(答也)。如是四倒。其體云何。頌曰。",
    "T41n1823_019:0925a09": "　四顛倒自體　　謂從於三見",
    "T41n1823_019:0925a10": "　唯倒推增故　　想心隨見力",
    "T41n1823_019:0925a11": "釋曰。初兩句出體。第三句廢立。第四句通",
    "T41n1823_019:0925a12": "經。四顛倒自體謂從於三見者。謂邊見中。唯",
    "T41n1823_019:0925a13": "取常見。以為常倒。於見取中。取計樂淨。",
    "T41n1823_019:0925a14": "為樂淨倒。於身見中。唯取我見。以為我倒",
    "T41n1823_019:0925a15": "也。唯倒推增故者。此舉三因。以立四倒。言",
    "T41n1823_019:0925a16": "三因者。一一向倒故。二推度性故。三妄增益",
    "T41n1823_019:0925a17": "故。謂戒禁取。非一向倒。執有漏道得淨涅",
    "T41n1823_019:0925a18": "槃。雖非究竟斷惑證滅。而能暫時離染證",
    "T41n1823_019:0925a19": "滅。緣少淨故。非一向倒。斷見邪見。非妄",
    "T41n1823_019:0925a20": "增益。無門轉故。餘貪瞋等。不能推度。非見",
    "T41n1823_019:0925a21": "性故。是故餘惑。非顛倒體。想心隨見力者。",
    "T41n1823_019:0925a22": "通經也。若唯見是倒。何故經言於非常。計",
    "T41n1823_019:0925a23": "常有想心見三倒。於苦不淨非我。亦有想",
    "T41n1823_019:0925a24": "心見三倒。答理實應知。唯見是倒。想心隨",
    "T41n1823_019:0925a25": "見。亦立倒名。與見相應。行相同故。此十二",
    "T41n1823_019:0925a26": "倒。依婆娑師。預流永斷。見及相應。見所斷",
    "T41n1823_019:0925a27": "故。分別部說。八唯見斷。四通見修斷。謂樂",
    "T41n1823_019:0925a28": "淨中。各有想心。此四想心。預流未斷。故引",
    "T41n1823_019:0925a29": "頌言。尊者慶喜(阿難)告彼尊者辨自在言",
    "T41n1823_019:0925b01": "(初果人也)由有想亂倒故。汝心焦熱。遠離彼想",
    "T41n1823_019:0925b02": "已。貪息心便淨(據此頌。聖人由有想心倒也)。由此頌文。",
    "T41n1823_019:0925b03": "故經部說八想心倒學未全斷。",
    "T41n1823_019:0925b04": "從此第五。明七九慢。就中分二。一正明七",
    "T41n1823_019:0925b05": "九慢。二明未斷不起。且第一明七九慢者。",
    "T41n1823_019:0925b06": "論云。為唯見隨眠有多差別。為餘亦有。頌",
    "T41n1823_019:0925b07": "曰。",
    "T41n1823_019:0925b08": "　慢七九從三　　皆通見修斷",
    "T41n1823_019:0925b09": "　聖如殺纏等　　有修斷不行",
    "T41n1823_019:0925b10": "釋曰。初句正答。第二句明見修斷。下兩句",
    "T41n1823_019:0925b11": "明修道不行。且慢七者。一慢。二過慢。三慢",
    "T41n1823_019:0925b12": "過慢。四我慢。五增上慢。六卑慢。七邪慢",
    "T41n1823_019:0925b13": "　令心高舉。總立慢名。行轉不同。故分七種。",
    "T41n1823_019:0925b14": "於他劣謂已勝。於他等謂已等。雖然稱",
    "T41n1823_019:0925b15": "境。以心高舉。說名為慢。於他等謂已勝。",
    "T41n1823_019:0925b16": "於他勝謂已等。名為過慢。過前慢故。",
    "T41n1823_019:0925b17": "於他勝謂已勝。名慢過慢。慢他過故。",
    "T41n1823_019:0925b18": "執我我所。令心高舉。名為我慢。恃我起故",
    "T41n1823_019:0925b19": "　未得謂得。名增上慢　於多分勝。謂已",
    "T41n1823_019:0925b20": "少劣。名為卑慢　於無德中。謂已有德。名",
    "T41n1823_019:0925b21": "為邪慢。成就惡行。名為無德。恃惡高舉名",
    "T41n1823_019:0925b22": "為邪慢也　慢九者。發智論說。慢類有九。",
    "T41n1823_019:0925b23": "一我勝慢類。二我等慢類。三我劣慢類。四有",
    "T41n1823_019:0925b24": "勝我慢類。五有等我慢類。六有劣我慢類。七",
    "T41n1823_019:0925b25": "無勝我慢類。八無等我慢類。九無劣我慢類。",
    "T41n1823_019:0925b26": "從三者。此九慢類。從前七慢中。三慢流出。",
    "T41n1823_019:0925b27": "其三慢者。謂慢。過慢卑慢也。初我勝慢類。",
    "T41n1823_019:0925b28": "從過慢出。第二我等慢類。從前慢出。第三",
    "T41n1823_019:0925b29": "我劣慢類。從卑慢出。第四有勝我慢類。亦",
    "T41n1823_019:0925c01": "從卑慢出。第五有等我慢類。從前慢出。第",
    "T41n1823_019:0925c02": "六有劣我慢類。從過慢出。第七無勝我慢",
    "T41n1823_019:0925c03": "類。從前慢出。第八無等我慢類。從過慢出。",
    "T41n1823_019:0925c04": "第九無劣我慢類。從卑慢出。問無劣我慢。",
    "T41n1823_019:0925c05": "高處是何。答謂自愛樂勝有情聚返顧已",
    "T41n1823_019:0925c06": "身。雖知極劣。而自尊重。得成無劣我慢",
    "T41n1823_019:0925c07": "也。皆通見修斷者。七慢。九慢。皆見修斷。緣",
    "T41n1823_019:0925c08": "見所斷。起者。名見所斷。緣事起者。名修所",
    "T41n1823_019:0925c09": "斷。修所斷慢。聖未斷時。雖復成就。或有現",
    "T41n1823_019:0925c10": "行。或不現行。不現行者。我慢一也。所餘六",
    "T41n1823_019:0925c11": "慢。聖可現行。前九慢類。聖亦不現行。故頌",
    "T41n1823_019:0925c12": "言有修斷不行者。即九慢類。及我慢也。聖",
    "T41n1823_019:0925c13": "如殺纏等者。舉例釋也。如殺生纏。是修所",
    "T41n1823_019:0925c14": "斷。聖雖未斷。必不現行。殺纏既爾。慢類亦",
    "T41n1823_019:0925c15": "然。殺生纏者。謂瞋是也。等者。等取盜婬誑",
    "T41n1823_019:0925c16": "纏無有愛全有愛一分。言無有者。謂三界非",
    "T41n1823_019:0925c17": "常。於此貪求名無有愛。一類眾生。被苦所",
    "T41n1823_019:0925c18": "逼。作如是念。願我死後。斷壞無有。故於",
    "T41n1823_019:0925c19": "無有。而起愛也。有愛一分者。有諸異生。願",
    "T41n1823_019:0925c20": "我當為藹羅筏拏。大龍王等(藹羅筏拏。水中龍象。從水為名帝釋",
    "T41n1823_019:0925c21": "所乘也)於當有起愛。名為有愛。願為龍象",
    "T41n1823_019:0925c22": "等。是有愛中。一分愛也。此一分愛。緣傍生",
    "T41n1823_019:0925c23": "故。聖不起也。殺等諸纏。緣事起故。皆修所",
    "T41n1823_019:0925c24": "斷。",
    "T41n1823_019:0925c25": "從此第二。明未斷不起。論云。何緣聖者。未",
    "T41n1823_019:0925c26": "斷不起。頌曰。",
    "T41n1823_019:0925c27": "　慢類等我慢　　惡作中不善",
    "T41n1823_019:0925c28": "　聖有而不起　　見疑所增故",
    "T41n1823_019:0925c29": "釋曰。慢類等者。謂九慢類也。等取殺等諸",
    "T41n1823_019:0926a01": "纏。無有愛全。有愛一分也。此慢類等。及與",
    "T41n1823_019:0926a02": "我慢。竝惡作中。不善惡作　聖有而不起者。",
    "T41n1823_019:0926a03": "此上慢等。聖有而不起也。見疑所增故者。",
    "T41n1823_019:0926a04": "釋不起所由也。九慢我慢。我見所增。殺等",
    "T41n1823_019:0926a05": "諸纏。邪見所增。由起邪見。行殺等也。無有",
    "T41n1823_019:0926a06": "愛全。斷見所增。有愛一分。常見所增。不善惡",
    "T41n1823_019:0926a07": "作。由疑所增。此見及疑。聖已永斷故慢類",
    "T41n1823_019:0926a08": "等。聖不現行。論云。而由見疑背已折故",
    "T41n1823_019:0926a09": "(解云。慢類等以見疑為背。聖斷見疑。名背已折也)。",
    "T41n1823_019:0926a10": "從此大文第二。諸門分別。就中分八。一明",
    "T41n1823_019:0926a11": "遍行非遍行。二明漏無漏。三明二種隨增。",
    "T41n1823_019:0926a12": "四明二性分別。五明根非根。六明惑能繫。",
    "T41n1823_019:0926a13": "七明惑隨增。八明次第起。且初第一明遍",
    "T41n1823_019:0926a14": "行非遍行者。論云。九十八隨眠中。幾是遍行",
    "T41n1823_019:0926a15": "幾非遍行。頌曰。",
    "T41n1823_019:0926a16": "　見苦集所斷　　諸見疑相應",
    "T41n1823_019:0926a17": "　及不共無明　　遍行自界地",
    "T41n1823_019:0926a18": "　於中除二見　　餘九能上緣",
    "T41n1823_019:0926a19": "　除得餘隨行　　亦是遍行攝",
    "T41n1823_019:0926a20": "釋曰。見苦集所斷者。遍行隨眠。唯在苦集",
    "T41n1823_019:0926a21": "諦也。諸見疑相應及不共無明者。苦下五見。",
    "T41n1823_019:0926a22": "集下二見。名為諸見。疑者。苦集下疑也。相",
    "T41n1823_019:0926a23": "應者。謂與見疑。相應無明也。不共者。謂苦",
    "T41n1823_019:0926a24": "集下。不共無明也。總有七見。二疑。二無明。",
    "T41n1823_019:0926a25": "名十一遍使也。遍行自界地者。謂此十一。",
    "T41n1823_019:0926a26": "力能遍行自界。自地。五部諸法。名為遍行。",
    "T41n1823_019:0926a27": "一遍緣五部。二遍隨眠五部。三為因遍生",
    "T41n1823_019:0926a28": "五部。依此三義。立遍行名　於中除二見",
    "T41n1823_019:0926a29": "餘九能上緣者。明九上緣惑也於十一中。",
    "T41n1823_019:0926b01": "除身邊二見。餘九隨眠。能緣上界上地。名",
    "T41n1823_019:0926b02": "九上緣惑也。不執上界。為我我所故。身見",
    "T41n1823_019:0926b03": "不緣上也。邊見必依身見起故。故邊見不",
    "T41n1823_019:0926b04": "緣上也。緣上界者。於上二界。或各緣一。",
    "T41n1823_019:0926b05": "或二合緣。緣上地者。於上八地。或一一別",
    "T41n1823_019:0926b06": "緣。或二二合緣。乃至或八地。合緣除得餘隨",
    "T41n1823_019:0926b07": "行亦是遍行攝者。十一隨眠。相應俱有。名為",
    "T41n1823_019:0926b08": "隨行。此之隨行。亦遍行攝。遍行因故　隨眠",
    "T41n1823_019:0926b09": "上得。以與隨眠非一果故。不名遍行。故",
    "T41n1823_019:0926b10": "除得也。",
    "T41n1823_019:0926b11": "從此第二。明漏無漏緣。論云。九十八隨眠",
    "T41n1823_019:0926b12": "中。幾有漏緣。幾無漏緣。頌曰。",
    "T41n1823_019:0926b13": "　見滅道所斷　　邪見疑相應",
    "T41n1823_019:0926b14": "　及不共無明　　六能緣無漏",
    "T41n1823_019:0926b15": "　於中緣滅者　　唯緣自地滅",
    "T41n1823_019:0926b16": "　緣道六九地　　由別治相因",
    "T41n1823_019:0926b17": "　貪瞋慢二取　　并非無漏緣",
    "T41n1823_019:0926b18": "　應離境非怨　　靜淨勝性故",
    "T41n1823_019:0926b19": "釋曰。初一行頌。總明第二行頌。別釋第三行",
    "T41n1823_019:0926b20": "頌簡法。見滅道所斷者。謂見滅所斷。取邪",
    "T41n1823_019:0926b21": "見疑無明三。見道所斷。取邪見疑無明三。各",
    "T41n1823_019:0926b22": "三成六　頌言相應者。謂與見疑。相應無",
    "T41n1823_019:0926b23": "明也。及不共無明者。總名無明也。六能緣",
    "T41n1823_019:0926b24": "無漏者。此六煩惱。親迷滅道。名無漏緣。除",
    "T41n1823_019:0926b25": "此六外。所餘煩惱。皆有漏緣。義可準知。於",
    "T41n1823_019:0926b26": "中緣滅者。唯緣自地滅者。於六煩惱中。緣",
    "T41n1823_019:0926b27": "滅諦者。唯緣自地擇滅。不緣他地擇滅。以",
    "T41n1823_019:0926b28": "九地滅上下相望。非因果故。故緣自地。非",
    "T41n1823_019:0926b29": "他地也。謂欲界繫。三種隨眠。唯緣欲界諸",
    "T41n1823_019:0926c01": "行擇滅。乃至有頂。三種隨眠。唯緣有頂諸行",
    "T41n1823_019:0926c02": "擇滅　緣道六九地者。六煩惱中。緣道諦",
    "T41n1823_019:0926c03": "者。通緣六地及九地道。論云。謂欲界繫。三",
    "T41n1823_019:0926c04": "種隨眠。唯緣六地。法智品道(六地。未至。中間。四本靜慮。",
    "T41n1823_019:0926c05": "唯此六地。有法智品也)。若治欲界若能治餘。皆彼所",
    "T41n1823_019:0926c06": "緣。以類同故(解云。未至地法智。能治欲界也。中間等五地。法智品能治餘上界",
    "T41n1823_019:0926c07": "也。皆彼所緣者。此六地法智品。雖治不同。皆為欲界三惑所緣。以同是法智品類故。皆得緣之也)。",
    "T41n1823_019:0926c08": "緣九地者。色無色界。八地各有三種隨眠。一",
    "T41n1823_019:0926c09": "一能緣九地類智品道(九地。謂未至等。更加三無色。除有頂也)。",
    "T41n1823_019:0926c10": "若治自地。若能治餘皆彼所緣。以類同故",
    "T41n1823_019:0926c11": "(已上論文。解云。若治自地者。謂類智品。治當地也。治餘地者。謂類智品。治餘七地。此九地道。雖治不",
    "T41n1823_019:0926c12": "同。皆為八地。三惑所緣。以同是類智品故)。由別治相因者。釋上緣",
    "T41n1823_019:0926c13": "道六九地也。一由別治。二由相因也。由",
    "T41n1823_019:0926c14": "相因者。由互相望為同類因。若緣法智。即",
    "T41n1823_019:0926c15": "緣六地者。以六地道。各互相望同類因故",
    "T41n1823_019:0926c16": "　若緣類智。即緣九地者。以九地道。各互",
    "T41n1823_019:0926c17": "相望。同類因故　由別治者。謂類智品。不",
    "T41n1823_019:0926c18": "治欲界。名別治也。雖法類智。亦互相因。",
    "T41n1823_019:0926c19": "而類智品。不治欲界。故類智品。非欲三所",
    "T41n1823_019:0926c20": "緣。論云。法智品。既能治色無色。彼應為",
    "T41n1823_019:0926c21": "八地。各三所緣(問也)。非此皆能治色無色。苦",
    "T41n1823_019:0926c22": "集法智品。非彼對治故(答也。解云。上界苦集細。欲界苦集麤。緣麤不可",
    "T41n1823_019:0926c23": "斷細故。緣欲界苦集。不能治上也。緣細以可斷麤。故滅道法智。能治上也)　又論云。",
    "T41n1823_019:0926c24": "亦非全能治色無色。不能治彼見所斷故",
    "T41n1823_019:0926c25": "(解云。以上界見惑。唯類忍斷。若異生斷。唯俗智斷。唯有頂地。非異生斷故。故滅道法智。不能全治也)",
    "T41n1823_019:0926c26": "　又論云。二初無故。非彼所緣(解云。答前問也。一四諦中。闕初苦",
    "T41n1823_019:0926c27": "集。二見修斷中。闕初見斷。故言二初無也。由此二無。故法智品。非彼八地。各三所緣)　又論",
    "T41n1823_019:0926c28": "云。即由此因。顯遍行惑。有緣諸地苦集。",
    "T41n1823_019:0927a01": "無遮。境互為緣因。非能對治故(解云。即由此因者。由",
    "T41n1823_019:0927a02": "前緣滅。自地緣道。六九地因也。故顯遍行中。九上緣惑。能緣上八地。苦集無遮也。境互為緣因者。簡",
    "T41n1823_019:0927a03": "滅諦也。以九地苦集境。互為增上緣。互為能作因。由互為緣因故。緣諸地苦集無遮也　非能對治故者。",
    "T41n1823_019:0927a04": "簡道諦也。為苦集境。非能對治故。或緣一地。或二合緣。乃至總緣八地。不同緣道諦。若緣一地時。即",
    "T41n1823_019:0927a05": "緣六地。或緣九地。故。言非能對治也)。貪瞋慢二取并非無漏緣",
    "T41n1823_019:0927a06": "者。滅諦下貪。瞋。慢。見取。及道諦下。貪。瞋。",
    "T41n1823_019:0927a07": "慢見取。戒禁取。此等煩惱不緣滅道。名非",
    "T41n1823_019:0927a08": "無漏緣。應離者。明貪不緣滅道。以貪隨眠",
    "T41n1823_019:0927a09": "應捨離故。若愛滅道。是善法欲。非是貪也",
    "T41n1823_019:0927a10": "　境非怨者明瞋不緣滅道。以瞋緣怨境。",
    "T41n1823_019:0927a11": "滅道非怨故。非瞋境也。靜者。明滅道非慢",
    "T41n1823_019:0927a12": "境也。慢緣麁動。滅道寂靜故。非慢境也。淨",
    "T41n1823_019:0927a13": "者。明滅道諦。非戒禁取境也。非淨執淨。是",
    "T41n1823_019:0927a14": "戒禁取。滅道真淨。故非戒禁取境也。勝性",
    "T41n1823_019:0927a15": "者。明滅道非見取境也。滅道真勝。執以為",
    "T41n1823_019:0927a16": "勝非見取也。是故貪等。不緣無漏。",
    "T41n1823_019:0927a17": "從此第三。明二隨增。論云。九十八隨眠中。",
    "T41n1823_019:0927a18": "幾由所緣。故隨增。幾由相應。故隨增。頌",
    "T41n1823_019:0927a19": "曰。",
    "T41n1823_019:0927a20": "　未斷遍隨眠　　於自地一切",
    "T41n1823_019:0927a21": "　非遍於自部　　所緣故隨增",
    "T41n1823_019:0927a22": "　非無漏上緣　　無攝有違故",
    "T41n1823_019:0927a23": "　隨於相應法　　相應故隨增",
    "T41n1823_019:0927a24": "釋曰。初一行頌。明所緣隨增。次兩句。簡",
    "T41n1823_019:0927a25": "法。後兩句。明相應隨增。未斷遍隨眠於自",
    "T41n1823_019:0927a26": "地一切者。煩惱隨增。要須未斷。故初頌首。",
    "T41n1823_019:0927a27": "標未斷言。通後位也。遍隨眠於自地一切",
    "T41n1823_019:0927a28": "者。五部也。遍行隨眠。謂於自地五部諸法。",
    "T41n1823_019:0927b01": "所緣隨增。遍緣五部。以為所緣。能緣煩惱。",
    "T41n1823_019:0927b02": "於所緣境。隨住增長。故名隨增。非遍於自",
    "T41n1823_019:0927b03": "部者。非遍行隨眠。唯緣自部。故於自部。所",
    "T41n1823_019:0927b04": "緣隨增。所緣故。隨增者。屬上兩句也。非無",
    "T41n1823_019:0927b05": "漏上緣者。六無漏緣惑及九上緣惑。無所緣",
    "T41n1823_019:0927b06": "隨增。故言非也。無攝有違故者。釋上無隨",
    "T41n1823_019:0927b07": "增義。無漏上境。無身見愛攝為已有。名無",
    "T41n1823_019:0927b08": "攝有。以無攝有故。無所緣隨增。如衣潤濕",
    "T41n1823_019:0927b09": "埃塵隨住。衣喻法也。潤喻愛也。埃塵隨住。",
    "T41n1823_019:0927b10": "喻惑隨增也。違故者。又無漏法。及上地境。",
    "T41n1823_019:0927b11": "與惑相違。雖被惑緣。以相違故。無隨增",
    "T41n1823_019:0927b12": "也。如於炎石。足不隨住。炎石喻無漏上境",
    "T41n1823_019:0927b13": "也。不隨住者。喻不隨增也。隨於相應法相",
    "T41n1823_019:0927b14": "應故隨增者。隨謂隨何煩惱。謂遍行。非遍",
    "T41n1823_019:0927b15": "行。漏。無漏緣。自界緣。他界緣。此等諸惑。於",
    "T41n1823_019:0927b16": "所相應受想等法。由相應故。於彼隨增。",
    "T41n1823_019:0927b17": "從此第四。二性分別。論云。九十八隨眠中。",
    "T41n1823_019:0927b18": "幾不善。幾無記。頌曰。",
    "T41n1823_019:0927b19": "　上二界隨眠　　及欲身邊見",
    "T41n1823_019:0927b20": "　彼俱癡無記　　此餘皆不善",
    "T41n1823_019:0927b21": "釋曰。上二界隨眠者。色無色界。一切隨眠也。",
    "T41n1823_019:0927b22": "及欲身邊見者。欲界中。身邊見也。彼俱癡者。",
    "T41n1823_019:0927b23": "彼欲界身邊見。相應無明也。無記者。此上煩",
    "T41n1823_019:0927b24": "惱。唯是有覆無記性也。謂不善性。有苦異",
    "T41n1823_019:0927b25": "熟。苦異熟果。上二界無。故彼隨眠唯無記性。",
    "T41n1823_019:0927b26": "欲身邊見。迷自事故。非欲損害他有情",
    "T41n1823_019:0927b27": "故。唯無記性。依經部宗。身見有二。一者俱",
    "T41n1823_019:0927b28": "生。唯以無記性。二者分別。是不善性。與身",
    "T41n1823_019:0927b29": "俱起。名曰俱生。因邪思起。名為分別。此餘",
    "T41n1823_019:0927c01": "皆不善者。此身邊外餘欲界繫。一切隨眠。唯",
    "T41n1823_019:0927c02": "不善性。",
    "T41n1823_019:0927c03": "從此第五。明根非根。就中分二。一明不善",
    "T41n1823_019:0927c04": "根。二明無記根。且初第一。明不善根者。論",
    "T41n1823_019:0927c05": "云。於上所說。不善惑中。幾是不善根。幾非",
    "T41n1823_019:0927c06": "不善根。頌曰。",
    "T41n1823_019:0927c07": "　不善根欲界　　貪瞋不善癡",
    "T41n1823_019:0927c08": "釋曰。唯欲界繫。一切貪瞋。及不善癡。簡身",
    "T41n1823_019:0927c09": "邊見相應癡也。名不善根。有三義。一唯不",
    "T41n1823_019:0927c10": "善。二是煩惱。簡隨煩惱也。三與一切不善",
    "T41n1823_019:0927c11": "為根。由具三義。名不善根。所餘煩惱。非",
    "T41n1823_019:0927c12": "不善根。義准可知。",
    "T41n1823_019:0927c13": "從此第二。明無記根。就中分二。一明無記",
    "T41n1823_019:0927c14": "根。二因便明四記。且初明無記根者。論云。",
    "T41n1823_019:0927c15": "於上所說無記惑中。幾是無記根。幾非無記",
    "T41n1823_019:0927c16": "根。頌曰。",
    "T41n1823_019:0927c17": "　無記根有三　　無記愛癡慧",
    "T41n1823_019:0927c18": "　非餘二高故　　外方立四種",
    "T41n1823_019:0927c19": "　中愛見慢癡　　三定皆癡故",
    "T41n1823_019:0927c20": "釋曰。前三句。薩婆多說。後三句。經部師說。",
    "T41n1823_019:0927c21": "無記根有三者。標也。毘婆娑師說。不善根既",
    "T41n1823_019:0927c22": "三。無記根亦三也。無記愛癡慧者。列數也。",
    "T41n1823_019:0927c23": "一無記愛。上界貪也。二無記癡。謂上界癡。及",
    "T41n1823_019:0927c24": "欲界身邊見。相應癡也。三無記慧。此通有覆",
    "T41n1823_019:0927c25": "及與無覆。言有覆者。上界染慧。及欲界身",
    "T41n1823_019:0927c26": "邊見慧也。言無覆者。異熟生等。四無記也。",
    "T41n1823_019:0927c27": "非餘二高故者。簡法也。非餘者。上界疑慢",
    "T41n1823_019:0927c28": "也。此非無記根。謂疑於二趣。轉性搖動故。",
    "T41n1823_019:0927c29": "不應立根　慢於所緣。高舉相轉。異根法",
    "T41n1823_019:0928a01": "故。夫根法下轉也。慢既高舉。故不立根",
    "T41n1823_019:0928a02": "　外方立四種者。外國諸師。立無記根有四",
    "T41n1823_019:0928a03": "種也。中愛見慢癡者。列四名也。中謂無記。",
    "T41n1823_019:0928a04": "善惡中故。一無記愛上界貪也。二無記見。上",
    "T41n1823_019:0928a05": "界見。及欲身邊見也。三無記慢。上界慢也。四",
    "T41n1823_019:0928a06": "無記癡。謂上界癡。及欲身邊見。相應癡也。三",
    "T41n1823_019:0928a07": "定皆癡故者。釋立四無記所以也。三定者。",
    "T41n1823_019:0928a08": "愛見慢三。依定而轉。愚夫修定。不過此三。",
    "T41n1823_019:0928a09": "謂愛上定。及見上定。慢上定也。皆癡者。此",
    "T41n1823_019:0928a10": "三皆依無明力轉。有斯勝用。故立此四。",
    "T41n1823_019:0928a11": "為無記根。",
    "T41n1823_019:0928a12": "從此第二。明四記事。頌曰。",
    "T41n1823_019:0928a13": "　應一向分別　　反詰捨置記",
    "T41n1823_019:0928a14": "　如死生殊勝　　我蘊一異等",
    "T41n1823_019:0928a15": "釋曰。上兩句標。下兩句指事釋之。且問記",
    "T41n1823_019:0928a16": "有四。一應一向記。二應分別記。三應反詰",
    "T41n1823_019:0928a17": "記。四應捨置記(記者答也)　如問死者。一切有情。",
    "T41n1823_019:0928a18": "皆當死不。應一向記。一切有情。皆定當死",
    "T41n1823_019:0928a19": "　如問生者。一切有情。皆當生不。應分別記。",
    "T41n1823_019:0928a20": "有煩惱者。受生無煩惱者。不生　如問",
    "T41n1823_019:0928a21": "殊勝。應反詰記。有作是問。人為勝劣。應",
    "T41n1823_019:0928a22": "反詰言。為何所方。若言方天。應記人劣。",
    "T41n1823_019:0928a23": "若言方下(惡趣)應記人勝　如問我蘊一",
    "T41n1823_019:0928a24": "異者。應捨置記。若作是問。我與五蘊為一",
    "T41n1823_019:0928a25": "為異。應捨置記。此不應問。若有我體。可",
    "T41n1823_019:0928a26": "問一異。本無我體。一異不成。如問石女生",
    "T41n1823_019:0928a27": "兒。為白為黑。應捨置記。謂石女本自無",
    "T41n1823_019:0928a28": "兒。何得論其黑白　此上依毘婆沙師說。",
    "T41n1823_019:0928a29": "頌言等者。等取發智本論。及契經說。發智",
    "T41n1823_019:0928b01": "如論說。今且敘經。云何有問。應一向記。謂",
    "T41n1823_019:0928b02": "問諸行者。無常耶。此問名為應一向記",
    "T41n1823_019:0928b03": "　云何有問。應分別記。謂若有問諸有故思。",
    "T41n1823_019:0928b04": "造作業已。為受何果。此問名為應分別",
    "T41n1823_019:0928b05": "記。造善受人天。造惡受惡趣　云何有",
    "T41n1823_019:0928b06": "問應反詰記。謂若有問士夫想。與我為一",
    "T41n1823_019:0928b07": "為異(此問假我)應反詰言。汝依何我。作如是",
    "T41n1823_019:0928b08": "問。若言依麁我(色蘊上我)。應記與想異(想色不同。故",
    "T41n1823_019:0928b09": "言異也)。此問名為應反詰記　云何有問。但",
    "T41n1823_019:0928b10": "應捨置記。謂若有問世為常(一問)。無常(二問)。亦",
    "T41n1823_019:0928b11": "常亦無常(三問)。非常非無常(四問)。世為有邊(五問)。",
    "T41n1823_019:0928b12": "無邊(六問)。亦有邊亦無邊(七問)。非有邊非無邊(八問)。如",
    "T41n1823_019:0928b13": "來死後為有(九問)。非有(十問)。亦有亦非有(十一問)。",
    "T41n1823_019:0928b14": "非有非非有(十二問)。為命者即身(十三問)。為命者",
    "T41n1823_019:0928b15": "異身(十四問)。此問名為但應捨置(已上論文)　解云。",
    "T41n1823_019:0928b16": "此經問世。及問如來兼命者。皆是我之異",
    "T41n1823_019:0928b17": "名。此有十四問。皆不可記。名十四不可記",
    "T41n1823_019:0928b18": "事。以我體既無故。皆應捨置答也。",
    "T41n1823_019:0928b19": "俱舍論頌疏論本第十九"
}