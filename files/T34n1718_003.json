{
    "T34n1718_003:0030b10": "妙法蓮華經文句卷第三上",
    "T34n1718_003:0030b12": "天台智者大師說",
    "T34n1718_003:0030b13": "◎從「爾時彌勒欲自決疑」下訖偈，即是發問",
    "T34n1718_003:0030b14": "序，文為二：長行、偈頌。長行中經家述自疑、",
    "T34n1718_003:0030b15": "他疑發問。問中此土、他土如文，何意有偈",
    "T34n1718_003:0030b16": "頌耶？龍樹《毘婆沙》云：「一、隨國土天竺有散",
    "T34n1718_003:0030b17": "花、貫花之說，如此間序、後銘也；二、隨樂欲",
    "T34n1718_003:0030b18": "不同，有樂散說，或樂章句；三、隨生解不",
    "T34n1718_003:0030b19": "同，或於散說得解，或於章句得解；四、隨",
    "T34n1718_003:0030b20": "利鈍，利者一聞即悟，鈍者再說方悟。」又表佛",
    "T34n1718_003:0030b21": "殷勤重說，又為眾集前後故有偈也。偈有",
    "T34n1718_003:0030b22": "六十二行，文為兩：初五十四行頌上問，後",
    "T34n1718_003:0030b23": "八行請答。就問為兩：前四行，問此土；後",
    "T34n1718_003:0030b24": "五十行，問他土。長行總問此土六瑞，偈中",
    "T34n1718_003:0030b25": "長有香風地淨，無說法入定。觀文謂言盈",
    "T34n1718_003:0030b26": "縮，尋義不然。說法是慧性，入定是天心，由",
    "T34n1718_003:0030b27": "天心慧性，能作動地放光，舉末即能知本",
    "T34n1718_003:0030b28": "故，縮非縮也。他不見此意，謂彌勒不問",
    "T34n1718_003:0030b29": "兩事，便不以為瑞。今反難之，若彌勒不問，",
    "T34n1718_003:0030c01": "文殊何故而答？又，問指何處為問？今指長",
    "T34n1718_003:0030c02": "行，總問是也，若更顯其別問，秖導師兩字是",
    "T34n1718_003:0030c03": "也。良以說法、入定能導於人，既稱導師，即",
    "T34n1718_003:0030c04": "是問說法、入定也，是故非縮。他云：「風由檀",
    "T34n1718_003:0030c05": "林故香，地加之嚴淨，盈長兩事。」今謂非盈，",
    "T34n1718_003:0030c06": "風本無香而香，為奇特故以成瑞，夫天花",
    "T34n1718_003:0030c07": "至妙，豈有色而無香？此表因運至果，如花",
    "T34n1718_003:0030c08": "有香風，花既集地，地則嚴淨，因若趣果，果",
    "T34n1718_003:0030c09": "則嚴淨。《金光明》云：「聚集功德莊嚴佛身。」故",
    "T34n1718_003:0030c10": "以二事顯成四花，盈非盈也。「眉間光」下，",
    "T34n1718_003:0030c11": "次有五十行，頌問他土六瑞，舊云：「頌中不",
    "T34n1718_003:0030c12": "問三乘四眾，不問佛涅槃。今教廢三，那",
    "T34n1718_003:0030c13": "忽問三？方說壽量，那問滅度？於義不便",
    "T34n1718_003:0030c14": "故不問也。」嗚呼！不解消文，抑經就情。",
    "T34n1718_003:0030c15": "今明頌中具問他土六瑞，文為六：初、三行",
    "T34n1718_003:0030c16": "問六趣眾生；二、四行問見彼佛及說法；三、",
    "T34n1718_003:0030c17": "三行問他土四眾；次、一行半結前開後；次、",
    "T34n1718_003:0030c18": "三十一行半，問他土修菩薩行；次、七行",
    "T34n1718_003:0030c19": "問供養舍利，即是問佛涅槃也。初三行",
    "T34n1718_003:0030c20": "問六趣，驗此頌，知上文光照東方是總照",
    "T34n1718_003:0030c21": "他土意也，此頌頌上總問。六趣眾生是",
    "T34n1718_003:0030c22": "能趣之人，生死是所趣之處，善惡業緣是趣",
    "T34n1718_003:0030c23": "因，好醜是趣果也。從「又覩諸佛」下，第二四",
    "T34n1718_003:0030c24": "行問見彼佛土，直見佛說法，此廣明說法",
    "T34n1718_003:0030c25": "之相，謂說頓教逗大根性，聖主師子即如",
    "T34n1718_003:0030c26": "此土現盧舍那像也。「演說經法微妙第一」",
    "T34n1718_003:0030c27": "者，即如此土先照高山演華嚴教也。「教諸",
    "T34n1718_003:0030c28": "菩薩」者，即如此土七處等會，無聲聞人也。",
    "T34n1718_003:0030c29": "「照明佛法，開悟眾生」者，即如此土始見",
    "T34n1718_003:0031a01": "佛身，入如來慧也。「若人遭苦」下，第三三行",
    "T34n1718_003:0031a02": "問彼土四眾，即是頓說之後，次明三藏教",
    "T34n1718_003:0031a03": "也。「若人遭苦」者，開聲聞乘也，此頌具明四",
    "T34n1718_003:0031a04": "諦，在文分明(云云)。若人遭苦而造惡業，苦不",
    "T34n1718_003:0031a05": "得盡，底下眾生是也；若人遭苦而造善",
    "T34n1718_003:0031a06": "業，苦亦不盡，厭下攀上，如難陀為欲故持",
    "T34n1718_003:0031a07": "戒等是也；若人遭苦，於外道法中求解",
    "T34n1718_003:0031a08": "脫，增見長非者，苦亦不盡；若人遭苦厭集，",
    "T34n1718_003:0031a09": "復厭依果，感佛說涅槃者，此人能盡諸苦",
    "T34n1718_003:0031a10": "際也。他土亦開此乘也。「若人有福」下一行，是",
    "T34n1718_003:0031a11": "開中乘也，若供養佛少，遭苦致惱；若供",
    "T34n1718_003:0031a12": "佛多，雖遭苦而福，故云聲聞三生種福，支",
    "T34n1718_003:0031a13": "佛百劫種福，形彼聲聞故言有福。「志求勝",
    "T34n1718_003:0031a14": "法」者，聲聞厭苦而修行，支佛求道故修行，",
    "T34n1718_003:0031a15": "深求緣起勝妙之理，即是他土開中乘也。",
    "T34n1718_003:0031a16": "「若有佛子」下，是開六度大乘也，真慈悲能",
    "T34n1718_003:0031a17": "紹佛種故言佛子，修於六度故言種種行，",
    "T34n1718_003:0031a18": "志求故言無上慧，六度中無六蔽，如藥中",
    "T34n1718_003:0031a19": "無病故言淨道，非畢竟淨也。又聲聞苦諦",
    "T34n1718_003:0031a20": "為觀門，緣覺集諦為門，六度菩薩道諦為",
    "T34n1718_003:0031a21": "門，故言淨道。「文殊我住」下，第四有一行",
    "T34n1718_003:0031a22": "半結前開後。「見聞若斯」，即是結前，「如是眾",
    "T34n1718_003:0031a23": "多」，即是開後。「我見彼土」下，第五有三十一行",
    "T34n1718_003:0031a24": "半，問他土菩薩種種修行。就此為三：初、一",
    "T34n1718_003:0031a25": "行總問，次、十五行次第問，次、十五行半雜問。",
    "T34n1718_003:0031a26": "初總問可解。「或有行施」下，第二有十五行",
    "T34n1718_003:0031a27": "次第問，中為六：初、六行問檀，二、二行問尸，",
    "T34n1718_003:0031a28": "三、一行問忍，四、一行問進，五、二行問禪，六、",
    "T34n1718_003:0031a29": "三行問慧。就問檀有三意：初四行問捨",
    "T34n1718_003:0031b01": "財，一行問捨身，一行問捨命。珍寶奴婢，貴",
    "T34n1718_003:0031b02": "賤共能此施；駟馬寶車，豪俠者所施；妻子等",
    "T34n1718_003:0031b03": "是外身，身肉等是內身，捨頭目即捨命，而",
    "T34n1718_003:0031b04": "不言法施者，讓後般若也。又約身、命、財",
    "T34n1718_003:0031b05": "與生死後際等得不壞常住，即是法施，故",
    "T34n1718_003:0031b06": "不別說也。「文殊師利見王」下，第二二行問",
    "T34n1718_003:0031b07": "戒。約比丘論持戒者，在家施易戒難，出家",
    "T34n1718_003:0031b08": "施難戒易，故約比丘明戒，此中引《五王經》",
    "T34n1718_003:0031b09": "(云云)。「或見菩薩」下，第三一行問忍。忍有三種：",
    "T34n1718_003:0031b10": "閑林邃谷，惡人惡獸，忍耐無瞋即生忍；自節",
    "T34n1718_003:0031b11": "守志即苦行忍；為求佛道即第一義忍。又",
    "T34n1718_003:0031b12": "「而作比丘」即苦行忍，「獨處閑靜」即生忍，「樂誦",
    "T34n1718_003:0031b13": "經典」即第一義忍。「又見菩薩勇」下，第四一行",
    "T34n1718_003:0031b14": "問精進者，夫深山可畏，非窳怯者所居，",
    "T34n1718_003:0031b15": "勇進者能安之，傍若無物，思修實相念念",
    "T34n1718_003:0031b16": "不休，進求佛道也。「又見離」下，第五兩行問",
    "T34n1718_003:0031b17": "禪，前一行問修根本禪，後一行問修出世",
    "T34n1718_003:0031b18": "上上禪，通途皆得有根本之修也。離欲者，",
    "T34n1718_003:0031b19": "若離欲得五通，通教定也。又根本本離欲，",
    "T34n1718_003:0031b20": "背捨亦修不淨等離欲，別教兼離二乘欲，",
    "T34n1718_003:0031b21": "中道又離順道法愛欲(云云)。深修禪定者，",
    "T34n1718_003:0031b22": "發初禪一品此定未深，乃至九品傳傳為",
    "T34n1718_003:0031b23": "深，又背捨、九定、八勝、十一切入等傳傳為深，",
    "T34n1718_003:0031b24": "此定轉變自在，能發諸通。凡夫但五通，二乘",
    "T34n1718_003:0031b25": "具六，別教菩薩讓佛分有無漏，亦但稱五",
    "T34n1718_003:0031b26": "通也，圓教初後皆具六通。「安禪萬偈」下，第",
    "T34n1718_003:0031b27": "二一行明上上禪，此是別、圓之禪，靜散不",
    "T34n1718_003:0031b28": "相妨，不起滅定現諸威儀，如修羅琴不拊",
    "T34n1718_003:0031b29": "而韻，無緣無念有感則形，故能安禪讚佛",
    "T34n1718_003:0031c01": "也。「復見智深」下，第六三行問般若，為二：初",
    "T34n1718_003:0031c02": "一行是自行，「智深」者，慧窮理本也；「志固」者，",
    "T34n1718_003:0031c03": "誓願廣大也，此即二種莊嚴，能問、能持也。「又",
    "T34n1718_003:0031c04": "見佛子定慧」下，次兩行是化他也，未到慧多，",
    "T34n1718_003:0031c05": "無色定多，四禪等。又背捨慧多，九定定多，十",
    "T34n1718_003:0031c06": "一切中等。又二乘定多，菩薩慧多，佛則等。又",
    "T34n1718_003:0031c07": "空觀定多，假觀慧多，中觀則等。「無量喻」即是",
    "T34n1718_003:0031c08": "種種方便，諸教之中引無量譬類，助顯第一",
    "T34n1718_003:0031c09": "義也。「破魔兵」者，空觀破四魔，假觀次第破",
    "T34n1718_003:0031c10": "八魔，中觀圓破八魔、十魔、一切魔。「擊鼓」者，初",
    "T34n1718_003:0031c11": "發心住便成正覺，百佛世界作佛，圓擊梵輪",
    "T34n1718_003:0031c12": "法鼓。從「又見菩薩寂然宴默」下，第三有十",
    "T34n1718_003:0031c13": "五行半，不歷次第隨見而問。問：上六度自",
    "T34n1718_003:0031c14": "收得萬行，何須更問，太煩雜耶？答：上問次",
    "T34n1718_003:0031c15": "第者，自漸一途；非次第者，不定一途。既言",
    "T34n1718_003:0031c16": "種種相貌，何啻兩途而言是煩耶？此次第雜",
    "T34n1718_003:0031c17": "亂，兩番六度，擬他土開三藏，後說方等十",
    "T34n1718_003:0031c18": "二部經，辯六度相貌，具如此間不異。就雜",
    "T34n1718_003:0031c19": "問中，文為七意：初二行問禪，又二，前一行",
    "T34n1718_003:0031c20": "問入捨禪，即是自行；次「又見菩薩放光」下，第",
    "T34n1718_003:0031c21": "二一行問入悲禪，初是化他。菩薩入定、放",
    "T34n1718_003:0031c22": "光種種利益，具出《華嚴》、《思益》(云云)。次「又見佛",
    "T34n1718_003:0031c23": "子未甞」下，第二一行問精進，即是《般舟》念佛",
    "T34n1718_003:0031c24": "等法門也。次「又見具戒」下，第三一行問戒，「威",
    "T34n1718_003:0031c25": "儀無缺」，即是初不缺戒，「淨如寶珠」，即是第十",
    "T34n1718_003:0031c26": "究竟戒，中間可解，十戒如《玄義》中說。次「又",
    "T34n1718_003:0031c27": "見佛子住忍」下，第四一行半問忍，即生、法二",
    "T34n1718_003:0031c28": "忍。次「又見菩薩離戲」下，第五兩行更問禪，「離",
    "T34n1718_003:0031c29": "戲笑」是却掉悔蓋，離「癡眷屬」即除瞋蓋，「近",
    "T34n1718_003:0032a01": "智者」除疑蓋，「一心除亂」是却貪蓋，「攝念山",
    "T34n1718_003:0032a02": "林」除睡蓋。次從「或見菩薩」至「飲食」下，第六",
    "T34n1718_003:0032a03": "五行問檀，為二：前四行明四事施，「如是」下第",
    "T34n1718_003:0032a04": "二一行結成。次「或有菩薩說」下，第七有三行",
    "T34n1718_003:0032a05": "問般若，初一行不可說而說般若，二一行",
    "T34n1718_003:0032a06": "不可觀而觀般若，三一行言語道斷心行處",
    "T34n1718_003:0032a07": "滅，即是說不可說、觀不可觀而論般若也。",
    "T34n1718_003:0032a08": "或可用此三番般若成上見他土說《方等》",
    "T34n1718_003:0032a09": "中六度，或可別擬他土說《方等》後明《大品》",
    "T34n1718_003:0032a10": "教，盛譚般若，寂滅無二，清淨不著，此彼同也。",
    "T34n1718_003:0032a11": "或可說寂滅法是《方等》中意，觀諸法性猶",
    "T34n1718_003:0032a12": "如虛空是般若意，正是歷法作觀，法相無",
    "T34n1718_003:0032a13": "二，此義實與《大品》相會。若作彼土見《法華》",
    "T34n1718_003:0032a14": "意者，「以此妙慧求無上道」一行是也，但",
    "T34n1718_003:0032a15": "見修妙慧人，不見《法華》妙慧座席，若見座",
    "T34n1718_003:0032a16": "席即知此如彼，何事須疑？但見人不見",
    "T34n1718_003:0032a17": "座，闔眾疑問耳。或可三番般若與此間般",
    "T34n1718_003:0032a18": "若相同，未知此後，次何所說，是故疑問，此",
    "T34n1718_003:0032a19": "兩意從人用之耳。上長行文迮但舉六意，",
    "T34n1718_003:0032a20": "偈頌既廣，顯義冷然(云云)。「文殊師利又有菩",
    "T34n1718_003:0032a21": "薩」下，第六有七行，明佛滅後以舍利起塔",
    "T34n1718_003:0032a22": "者，正頌上他土佛出五濁，從無相一法開",
    "T34n1718_003:0032a23": "漸、頓教，故有二法、三道種種行類相貌不同，",
    "T34n1718_003:0032a24": "如上所見也。今見他土佛般涅槃，佛子慕",
    "T34n1718_003:0032a25": "德為樹墳塔，即表無量悉歸入一、一出無",
    "T34n1718_003:0032a26": "量。前相已表無量歸一，正是入於涅槃，云",
    "T34n1718_003:0032a27": "何畏妨壽量，作起塔為佛事耶？痛哉！痛",
    "T34n1718_003:0032a28": "哉！就文為六，初一行總標佛滅起塔；次「又",
    "T34n1718_003:0032a29": "見佛子造」下，第二一行明塔數；次「寶塔高妙」",
    "T34n1718_003:0032b01": "下，第三一行明塔量；次「一一塔」下，第四一行",
    "T34n1718_003:0032b02": "明塔相；次「諸天龍神」下，第五一行明供養；",
    "T34n1718_003:0032b03": "次「文殊」下，第六兩行結。塔婆此云方墳，方墳",
    "T34n1718_003:0032b04": "如此土塚墓，《大灌頂》翻為塚也。殿堂如此",
    "T34n1718_003:0032b05": "土靈宇，崇臺峻階承露干雲，長表淨域歸",
    "T34n1718_003:0032b06": "心上聖耳。樹王者即波利質多，正供舍利",
    "T34n1718_003:0032b07": "傍嚴佛國土(云云)。從「佛放」下，第二有八行",
    "T34n1718_003:0032b08": "請答，為二：初三行舉疑事述請，後五行釋",
    "T34n1718_003:0032b09": "伏難。初三行為三：初一行舉見此土事，白",
    "T34n1718_003:0032b10": "毫為本故先舉，及諸事故言「種種」；次「諸佛」",
    "T34n1718_003:0032b11": "下，第二一行舉見他土事，諸佛為本即總",
    "T34n1718_003:0032b12": "攝餘五也；「我等」下，第三一行請答。第二就",
    "T34n1718_003:0032b13": "釋伏難為二：初四行正釋伏難，次一行結",
    "T34n1718_003:0032b14": "請。言伏難者，文殊內心搆難不肯時答，其",
    "T34n1718_003:0032b15": "意有三：一、此瑞希奇，不可倉卒輕爾有判；",
    "T34n1718_003:0032b16": "二、智眾如海謙光推高；三、靳固前却生眾渴",
    "T34n1718_003:0032b17": "仰，故以伏難潛而拒之。彌勒彰灼，釋難意",
    "T34n1718_003:0032b18": "亦有三：一、瑞大疑大，若不為釋，憂兕在",
    "T34n1718_003:0032b19": "懷妨聞正說；二、眾海乃多機在仁者；三、闔",
    "T34n1718_003:0032b20": "眾瞻仁，故知注誠殷重，所以彰言釋難，請",
    "T34n1718_003:0032b21": "令時答。初伏難者，因正請生，請云「佛子文",
    "T34n1718_003:0032b22": "殊願決眾疑」，文殊仍此起初伏難，汝云眾",
    "T34n1718_003:0032b23": "疑，眾未曾疑，若疑應問；眾既不疑，我何所",
    "T34n1718_003:0032b24": "決？彌勒即以第一偈釋云「四眾欣仰瞻仁",
    "T34n1718_003:0032b25": "及我」。及我欲令我問，瞻仁欲得仁答。文",
    "T34n1718_003:0032b26": "殊因此起第二難，眾同有疑，不易可答，",
    "T34n1718_003:0032b27": "待佛出定，然後決疑。彌勒即用第二偈釋，",
    "T34n1718_003:0032b28": "若有疑在，懷憂兕不泰，應以時答。復知",
    "T34n1718_003:0032b29": "如來何時起定，故言「佛子時答，決疑令喜」。",
    "T34n1718_003:0032c01": "文殊因此起第三難，我與仁者同居學地，",
    "T34n1718_003:0032c02": "欲測佛意微共籌量，獨令我答，於理不可。",
    "T34n1718_003:0032c03": "彌勒即以第三偈釋，我亦微心下思踟蹰",
    "T34n1718_003:0032c04": "兩楹，為說妙法？為當授記？故言「佛坐道",
    "T34n1718_003:0032c05": "場，所得妙法，為欲說此，為當授記。」文殊因",
    "T34n1718_003:0032c06": "此起第四難，若如汝說即是釋疑，何煩我",
    "T34n1718_003:0032c07": "答？彌勒即以第四偈釋，安得以我猶豫之",
    "T34n1718_003:0032c08": "心而判大事？故言「示諸佛土，此非小緣」。文",
    "T34n1718_003:0032c09": "殊伏難既窮，謙光亦止，後一偈結請答也。此",
    "T34n1718_003:0032c10": "四伏難，光宅受於次師，次師受於江北釗師；",
    "T34n1718_003:0032c11": "既是先賢文外巧思，今用之。從「是時文殊師",
    "T34n1718_003:0032c12": "利語彌勒」下訖偈，名答問序，有長行偈頌。",
    "T34n1718_003:0032c13": "長行文為四：一、從「語彌勒」下，名惟忖答；二、",
    "T34n1718_003:0032c14": "從「善男子我於過去」下，名略曾見答；三、從",
    "T34n1718_003:0032c15": "「諸善男子如過去」下，名廣曾見答；四、從「今",
    "T34n1718_003:0032c16": "見此瑞與本無異」下，名分明判答。夫以下",
    "T34n1718_003:0032c17": "測上，止可罔像卜度、惟昔儔今，不可頓",
    "T34n1718_003:0032c18": "決，所以初從髣髴，次引略見，略見未周，更",
    "T34n1718_003:0032c19": "引廣見，以多證一，爾乃分判。惟忖答，答上",
    "T34n1718_003:0032c20": "此土問；略曾見答，答上他土問；廣曾見答，",
    "T34n1718_003:0032c21": "雙答此土、他土問；判當答，雙判此土他土問",
    "T34n1718_003:0032c22": "也。惟忖答為二：初、標章；次、正惟忖。惟者思惟",
    "T34n1718_003:0032c23": "也，忖者忖量，惟今如昔、忖昔如今，然文殊",
    "T34n1718_003:0032c24": "古佛豈應不知？迹示思惟也。光宅以初",
    "T34n1718_003:0032c25": "後兩句是法說，表因果廣略，中間三句是譬",
    "T34n1718_003:0032c26": "說，「欲說大法」是略開三顯一、略開近顯遠；",
    "T34n1718_003:0032c27": "演大法義，是廣開三顯一、廣開近顯遠。「大",
    "T34n1718_003:0032c28": "法雨」者，譬得記作佛，昔因果定執不得作",
    "T34n1718_003:0032c29": "佛，是枯涸義；今皆作佛，是被雨潤義。吹蠡",
    "T34n1718_003:0033a01": "是改三乘之號，嚴鼓誡兵譬破無明。今明",
    "T34n1718_003:0033a02": "其法，說不用。何者？迹本兩門由籍各異，迹由",
    "T34n1718_003:0033a03": "籍起彌勒生疑，文殊為釋；本由籍未起，彌",
    "T34n1718_003:0033a04": "勒何所疑？文殊何所釋？若於此中，已是釋",
    "T34n1718_003:0033a05": "於開近顯遠之疑者，後地裂眾涌，彌勒何",
    "T34n1718_003:0033a06": "故更疑？更疑則浪疑、浪釋，釋後既虛，釋前亦",
    "T34n1718_003:0033a07": "謬，此大有所妨，故不用也。今明彌勒但問",
    "T34n1718_003:0033a08": "迹中此彼二土等瑞，文殊以惟忖答，答迹中",
    "T34n1718_003:0033a09": "事，不關〈壽量〉本中事也。「欲說大法」者，答說",
    "T34n1718_003:0033a10": "法瑞；「雨大法雨」，答雨花瑞；「吹大法蠡」，答大",
    "T34n1718_003:0033a11": "眾心喜瑞；「擊大法鼓」，答地動瑞；「演大法義」，答",
    "T34n1718_003:0033a12": "放光瑞。「欲說大法」者，惟昔諸佛說無量義",
    "T34n1718_003:0033a13": "後，則開權顯實，收無量歸一；忖於今佛既",
    "T34n1718_003:0033a14": "說法已，亦應開權顯，實會無量以歸一，一",
    "T34n1718_003:0033a15": "者即大法也。「雨大法雨」者，惟昔諸佛天雨四",
    "T34n1718_003:0033a16": "花之後，普入圓因住、行、向、地；忖於今佛雨花",
    "T34n1718_003:0033a17": "之後皆成佛因住、行、向、地，故言雨大法雨",
    "T34n1718_003:0033a18": "也。「吹大法蠡」者，惟昔四眾見瑞歡喜，得未",
    "T34n1718_003:0033a19": "曾有，障除機動，即改人教行理；忖今眾喜，亦",
    "T34n1718_003:0033a20": "應障除機動改人教行理，所改既深，故言",
    "T34n1718_003:0033a21": "吹大法蠡也。「擊大法鼓」者，惟昔地動已後即",
    "T34n1718_003:0033a22": "有六番破無明賊；忖於今佛地動已後亦",
    "T34n1718_003:0033a23": "應六番破無明惑，聲教極妙，故言擊大法",
    "T34n1718_003:0033a24": "鼓。「演大法義」者，惟昔諸佛放白毫光後說",
    "T34n1718_003:0033a25": "《法華》彼此道同；忖於今佛放光已後廣明五",
    "T34n1718_003:0033a26": "佛道同，既是佛道，故言演大法義。如是五",
    "T34n1718_003:0033a27": "句悉是惟昔判今，忖今類昔，會文附義唯",
    "T34n1718_003:0033a28": "少入定一瑞，而雨花、動地、放光等，皆由入",
    "T34n1718_003:0033a29": "定故爾，意則兼具，無勞疑也，闕此一條故",
    "T34n1718_003:0033b01": "稱略答耳。今更別解，初一句總，後四句別。",
    "T34n1718_003:0033b02": "總者大法是也，別者雨、吹、擊、演開示悟入",
    "T34n1718_003:0033b03": "是也，如天非小大、非赤白，而雨赤白之",
    "T34n1718_003:0033b04": "花。",
    "T34n1718_003:0033b05": "如第一義非開示悟入，見此理時即證開",
    "T34n1718_003:0033b06": "示悟入，譬如種子得雨萌開，今聞大法雨，",
    "T34n1718_003:0033b07": "潤法性種，破無明糠，開於十住佛知見也，",
    "T34n1718_003:0033b08": "譬如吹蠡知是改號。今之與先已得十住，",
    "T34n1718_003:0033b09": "今從十住聞法更改入十行，示佛知見也，",
    "T34n1718_003:0033b10": "譬如擊鼓知是誡兵。今之與先已在十行，",
    "T34n1718_003:0033b11": "今從十行聞法誡入迴向，悟佛知見也。演",
    "T34n1718_003:0033b12": "之言布橫闊豎深，乃是演義。今之與先已在",
    "T34n1718_003:0033b13": "十向，今從十迴向入於十地，入佛知見，窮",
    "T34n1718_003:0033b14": "源盡邊，深廣備足也。惟昔六瑞已後即開示",
    "T34n1718_003:0033b15": "悟入，忖今瑞後亦應如是，橫豎釋惟忖答",
    "T34n1718_003:0033b16": "竟。從「我於過去」下，第二引略曾見答者，初",
    "T34n1718_003:0033b17": "以己智惟忖，今以略曾小分明於前，舉此",
    "T34n1718_003:0033b18": "答他土問也。此土五瑞不通他土，唯放光",
    "T34n1718_003:0033b19": "一瑞遍照東方，略曾見答專答放光，故知是",
    "T34n1718_003:0033b20": "答他土之問也。今見如昔，昔秖如今，欲令",
    "T34n1718_003:0033b21": "眾生咸得聞知者，即聞、思兩慧，亦信、法兩行，",
    "T34n1718_003:0033b22": "收無量歸一，改三乘教理，六番破無明",
    "T34n1718_003:0033b23": "等，諸佛道同開示悟入佛之知見，故言一",
    "T34n1718_003:0033b24": "切世間難信之法也。「如過去」下，三引廣曾",
    "T34n1718_003:0033b25": "見答，更分明於略，此廣答此土、他土之問，",
    "T34n1718_003:0033b26": "彌勒因光橫見東方以為問，文殊引昔豎",
    "T34n1718_003:0033b27": "見而為答，橫豎顯諸佛道同也。文為三：初、",
    "T34n1718_003:0033b28": "引一佛同，次、引二萬佛同，後、引最後一佛",
    "T34n1718_003:0033b29": "同。就前一佛又為三：一、明時節；二、標名；三、",
    "T34n1718_003:0033c01": "說法時節，如文。「有佛號日月標名同」者，通",
    "T34n1718_003:0033c02": "號與今佛可同，別名云何同？此當以名別",
    "T34n1718_003:0033c03": "義同為釋。何者？日是慧，月是定，定慧是自行",
    "T34n1718_003:0033c04": "德，燈明是化他德，能仁能定，慧能自他。又",
    "T34n1718_003:0033c05": "日月燈是三智，今佛亦三智，隨緣稱別，義則",
    "T34n1718_003:0033c06": "不殊，故言名同。「演說法」下，第三說法同者，",
    "T34n1718_003:0033c07": "昔佛先頓後漸，與今佛初頓後漸同也。「演",
    "T34n1718_003:0033c08": "說正法初、中、後善」者，即是頓教也。夫七善之",
    "T34n1718_003:0033c09": "語乃通大小，尋文是大乘七善，初、中、後善",
    "T34n1718_003:0033c10": "者，即是頓教序、正、流通，名為時節善；「其義深",
    "T34n1718_003:0033c11": "遠」，即是頓教了義之理，二乘不測其邊底，",
    "T34n1718_003:0033c12": "故言深遠，是名義善。「其語巧妙」即是頓教八",
    "T34n1718_003:0033c13": "音所吐，會理直說悅菩薩心，即頓教之文，",
    "T34n1718_003:0033c14": "名為語善。「純一無雜」不與二乘共，即是頓",
    "T34n1718_003:0033c15": "教獨一善。「具足」者，具明界內、界外滿字之法，",
    "T34n1718_003:0033c16": "即是頓教圓滿善。「清白」，無二邊瑕穢，即是頓",
    "T34n1718_003:0033c17": "教調柔善，師云行善。「梵行之相」者，梵即頓教",
    "T34n1718_003:0033c18": "無緣慈善。又初、中、後善，解者不同，今且依",
    "T34n1718_003:0033c19": "一途，若小乘以戒、定、慧為三善，大乘以初、",
    "T34n1718_003:0033c20": "中、後心為三善。《金光明》云：「前心如來不可思",
    "T34n1718_003:0033c21": "議，中心如來種種莊嚴，後心如來不可破",
    "T34n1718_003:0033c22": "壞。」此亦三善之意也。文殊引古佛頓教七善，",
    "T34n1718_003:0033c23": "與今佛頓說七善同，亦與他土初頓說同。",
    "T34n1718_003:0033c24": "所以用此為答者，酬上彌勒據光橫問他",
    "T34n1718_003:0033c25": "土佛云聖主師子，演說經法微妙第一，文",
    "T34n1718_003:0033c26": "殊豎引昔舉此為答，即是初佛說頓法同",
    "T34n1718_003:0033c27": "也。「為求聲聞人，說應四諦法」者，即是古佛",
    "T34n1718_003:0033c28": "次頓之後，開漸教法同也。上問若人遭苦",
    "T34n1718_003:0033c29": "為說《涅槃》，今引古佛亦開此漸，以答斯問",
    "T34n1718_003:0034a01": "也。「為求辟支佛，說應十二因緣法」，答上若",
    "T34n1718_003:0034a02": "人有福志求勝法之問也。「為諸菩薩，說應",
    "T34n1718_003:0034a03": "六波羅蜜」，答上佛子修種種行之問也。皆",
    "T34n1718_003:0034a04": "引古佛開漸教同也，廣引曾見佛，答他",
    "T34n1718_003:0034a05": "土之問也。「令得三菩提成一切種智」者，此",
    "T34n1718_003:0034a06": "明古佛開頓漸後，即顯實之說始終究竟，",
    "T34n1718_003:0034a07": "此答彌勒見他土佛般涅槃，涅槃後起塔之",
    "T34n1718_003:0034a08": "問也。若引古佛說法至六波羅蜜者，明今",
    "T34n1718_003:0034a09": "佛已與昔同。從「令得三菩提」去，明今佛當",
    "T34n1718_003:0034a10": "與昔同(云云)。次引二萬佛，名號、說法皆同。",
    "T34n1718_003:0034a11": "初引一佛，備舉頓漸說法同；中舉二萬佛，",
    "T34n1718_003:0034a12": "但舉說頓同，故言初、中、後善也；後引一",
    "T34n1718_003:0034a13": "佛，但舉開漸同。所以然者，互舉耳，指前可",
    "T34n1718_003:0034a14": "知。而不引二萬之前佛者，正為名字、說法",
    "T34n1718_003:0034a15": "皆同，據義為便耳。「姓頗羅墮」者，此翻捷疾，",
    "T34n1718_003:0034a16": "亦云利根，亦云滿語也。「其最後」下，第三引",
    "T34n1718_003:0034a17": "一佛同。文為三：一、明曾見事與今已同；二、",
    "T34n1718_003:0034a18": "明曾見事與今今同；三、明曾見事與今當",
    "T34n1718_003:0034a19": "同。曾謂昔之所更，已謂謝在過去，曾之",
    "T34n1718_003:0034a20": "與已俱謝、俱更，今取久遠者為曾，小近者",
    "T34n1718_003:0034a21": "謂已；取六瑞等為今，取佛出定去為當",
    "T34n1718_003:0034a22": "也。第一，從「其最後佛有八子」者，是曾與已",
    "T34n1718_003:0034a23": "同。昔佛八子今佛一子，數雖不等，並出同",
    "T34n1718_003:0034a24": "居之土，土有見思俱示有子，有子事同，一",
    "T34n1718_003:0034a25": "八赴緣別有所表，生一子總表一道清淨，",
    "T34n1718_003:0034a26": "生八子表八正道，數異義同，今取有子義",
    "T34n1718_003:0034a27": "同也。又昔佛子出家發大乘意，今佛子住",
    "T34n1718_003:0034a28": "小乘果，此云何同？昔化道已竟，顯本事彰，故",
    "T34n1718_003:0034a29": "言發大乘意；今未發迹猶言羅漢，至下文",
    "T34n1718_003:0034b01": "發本，即是菩薩，其義則同。從「是時日月燈佛",
    "T34n1718_003:0034b02": "說大乘經」下，第二明曾與今同。昔佛自土",
    "T34n1718_003:0034b03": "六瑞悉與今同，次第如文。昔佛他土六瑞，",
    "T34n1718_003:0034b04": "總云如今所見，則知昔佛他土六瑞亦與",
    "T34n1718_003:0034b05": "今同；昔明別序，既有現相、懷疑二序同，而",
    "T34n1718_003:0034b06": "無集眾、發問、答問三序者，義推則有，既言",
    "T34n1718_003:0034b07": "說法知必集眾，既道懷疑知應有問，若",
    "T34n1718_003:0034b08": "問必答，例二必兼，得三序同也。又若述昔",
    "T34n1718_003:0034b09": "答，則不俟文殊費辭，既不言答亦不出",
    "T34n1718_003:0034b10": "問，其義可解。從「時有菩薩名曰妙光」下，第",
    "T34n1718_003:0034b11": "三，明曾與當同。此文為六：一、從「時有菩薩」",
    "T34n1718_003:0034b12": "者，是因人同；二、從「爾時日月燈明佛從三",
    "T34n1718_003:0034b13": "昧起」者，是說法名同；三、從「六十小劫」者，是",
    "T34n1718_003:0034b14": "時節同；四、從「說是經已於梵魔沙門」者，是唱",
    "T34n1718_003:0034b15": "滅同；五、從「時有菩薩名曰德藏」者，是授記",
    "T34n1718_003:0034b16": "同；六、從「便於中夜」者，明滅後通經同。今初，",
    "T34n1718_003:0034b17": "云何因人同？昔佛定起，因妙光菩薩說經，",
    "T34n1718_003:0034b18": "今佛定起，因身子聲聞說經，此云何同？瑤",
    "T34n1718_003:0034b19": "師云：「因者因託，付傳一乘之經，非直對告",
    "T34n1718_003:0034b20": "之人也。」彼佛對告何必是妙光？如今對告",
    "T34n1718_003:0034b21": "身子，身子未必能有宣通，因託宣通莫若",
    "T34n1718_003:0034b22": "妙光，如今因委莫若文殊，今佛不歎者，往",
    "T34n1718_003:0034b23": "佛何必歎也？文殊引往佛歎妙光者，正明",
    "T34n1718_003:0034b24": "可因託耳。又舊以藥王為所因人者，亦",
    "T34n1718_003:0034b25": "可爾，但引往證今，小不類耳。或言，因文殊",
    "T34n1718_003:0034b26": "釋疑，得起定說經，此對不便。今明不爾，",
    "T34n1718_003:0034b27": "經文自云因妙光正說，而作因託流通之",
    "T34n1718_003:0034b28": "解，又取藥王為例，此乃公抗佛語，何關釋",
    "T34n1718_003:0034b29": "經？昔因妙光、今因身子，正是所因人同。昔",
    "T34n1718_003:0034c01": "佛八子師於妙光，如來起定對告妙光，又",
    "T34n1718_003:0034c02": "付託妙光；今佛子羅云亦師身子，佛從定起",
    "T34n1718_003:0034c03": "亦對告身子，迹門竟又付託身子，今古孱齊",
    "T34n1718_003:0034c04": "更若為勝此，而近棄身子遠取藥王？疑者",
    "T34n1718_003:0034c05": "言：「妙光是菩薩，身子是聲聞，云何是同？」昔事",
    "T34n1718_003:0034c06": "已彰譚為菩薩，今事未發道是聲聞，比及",
    "T34n1718_003:0034c07": "發迹，身子是大菩薩，非同何謂？昔妙光垂迹，",
    "T34n1718_003:0034c08": "何必不作聲聞？特是文殊巧說，方便隱顯",
    "T34n1718_003:0034c09": "耳。從「是時日月」下，第二、說法名同者，如文。",
    "T34n1718_003:0034c10": "上彌勒見他土初頓，頓後見漸，漸後見種種",
    "T34n1718_003:0034c11": "行，行後無境，後見佛涅槃；今文殊答曾見",
    "T34n1718_003:0034c12": "佛初，頓頓後漸，後云種種行，即見《法華》。此彼",
    "T34n1718_003:0034c13": "六瑞之後已說《法華》，《法華》後即入涅槃，此分",
    "T34n1718_003:0034c14": "明定答他土之問也。從「六十小」下，第三、時",
    "T34n1718_003:0034c15": "節同者，如下文云：「五十小劫謂如半日」，即",
    "T34n1718_003:0034c16": "是同也。從「日月燈明」下，第四、唱滅同者，昔",
    "T34n1718_003:0034c17": "說《法華》即唱入滅，亦如迦葉佛(云云)。今佛",
    "T34n1718_003:0034c18": "說〈寶塔品〉中，明如來不久當入涅槃，化道",
    "T34n1718_003:0034c19": "已足，唱滅事齊也。「時有菩薩」下，第五、授記同",
    "T34n1718_003:0034c20": "者，昔授德藏菩薩記，今經授聲聞記，豈得",
    "T34n1718_003:0034c21": "是同？昔事已成故言授菩薩記，然正是會三",
    "T34n1718_003:0034c22": "歸一，聲聞得記也。若說昔授聲聞記者，佛",
    "T34n1718_003:0034c23": "從定起，更何所論？文殊巧譚故不發迹耳。",
    "T34n1718_003:0034c24": "若說授菩薩記，諸經皆爾，執教者未驚",
    "T34n1718_003:0034c25": "也(云云)。從「佛授記已」下，第六、通經同。文為",
    "T34n1718_003:0034c26": "五：一、時節，即佛滅後也；二、出其人，即妙光",
    "T34n1718_003:0034c27": "也；三、久近，即八十小劫也；四、所化之眾，即八",
    "T34n1718_003:0034c28": "子八百也；五、結會古今，即求名妙德等也。就",
    "T34n1718_003:0034c29": "所化之人又為二：初、八子行成久已得佛，",
    "T34n1718_003:0035a01": "八百之一方成今住補處。所以引此八子八",
    "T34n1718_003:0035a02": "百者，近則釋疑密開壽量。釋疑者，或謂彌",
    "T34n1718_003:0035a03": "勒補處為大，文殊非補處為小，小不應答，",
    "T34n1718_003:0035a04": "大不應問，故舉八百，宜應有問，妙光昔親",
    "T34n1718_003:0035a05": "對佛，先復為師，故釋疑非謬。密開壽量",
    "T34n1718_003:0035a06": "者，八子最小佛號然燈，然燈是定光，妙光是",
    "T34n1718_003:0035a07": "釋迦九世祖師，孫今成佛，師、祖為弟子，師弟",
    "T34n1718_003:0035a08": "無定，將密顯生非生、滅非滅之意。問：彌勒",
    "T34n1718_003:0035a09": "昔見諸佛，曾聞《法華》，何故疑問？答：時眾機宜",
    "T34n1718_003:0035a10": "應須扣發耳。第四、從「今見此瑞」下，名分明",
    "T34n1718_003:0035a11": "判答。今昔六瑞既同，惟忖決定不謬，略曾、廣",
    "T34n1718_003:0035a12": "曾，皆決定也。「當說大乘」，決定前說法瑞也；「名",
    "T34n1718_003:0035a13": "妙法蓮華」，決定前雨花瑞也；「教菩薩法」，決",
    "T34n1718_003:0035a14": "定前眾喜瑞也；「佛所護念」，決定前地動瑞",
    "T34n1718_003:0035a15": "也。兼總入定悉在其中，有人作已同當同，",
    "T34n1718_003:0035a16": "不作今同。尋文云：「今見此瑞與本無異」，",
    "T34n1718_003:0035a17": "此正語於今，云何喚六瑞作已？據此文",
    "T34n1718_003:0035a18": "為今，故作三同之釋也。頌有四十五行偈，",
    "T34n1718_003:0035a19": "不頌上惟忖略曾見答，於廣曾見中，但頌",
    "T34n1718_003:0035a20": "前後，不頌中間也。初、有兩行，頌廣曾見中",
    "T34n1718_003:0035a21": "時節、名號、說法等同也。從「佛未出家」下，第二、",
    "T34n1718_003:0035a22": "有三十九行偈，頌最後佛三同，次有四行",
    "T34n1718_003:0035a23": "頌決定答。就第二三同中有三：初、有一行",
    "T34n1718_003:0035a24": "偈，頌曾與已同；次第二、有十五行半，頌曾",
    "T34n1718_003:0035a25": "與今同；第三、次有二十二行半，頌曾與當",
    "T34n1718_003:0035a26": "同。從「佛說大」下，第二、就今同中又二：初、",
    "T34n1718_003:0035a27": "十四行頌此彼六瑞；第二、從爾時四部眾下",
    "T34n1718_003:0035a28": "一行半，頌四眾懷疑。初又二：初、有四行偈，",
    "T34n1718_003:0035a29": "頌此土六瑞同，而長出天鼓自鳴，表無問",
    "T34n1718_003:0035b01": "自說也。「現諸希有事」者，即總頌諸瑞也。",
    "T34n1718_003:0035b02": "從「此光照」下，第二、次十行，頌他土六瑞",
    "T34n1718_003:0035b03": "同，長行但云：「如今所見是諸佛土」，其文則略、",
    "T34n1718_003:0035b04": "此頌廣也。文為五：初、三行頌見六趣眾生",
    "T34n1718_003:0035b05": "同；次、「又見諸如來」下，第二、一行兩句，頌見佛",
    "T34n1718_003:0035b06": "同；次、「世尊在」下，第三、兩句頌聞佛說頓教",
    "T34n1718_003:0035b07": "七善法同也；次、「一一諸佛」下，第四、三行，頌",
    "T34n1718_003:0035b08": "見聲聞等三乘，即是昔佛開漸教法同也；",
    "T34n1718_003:0035b09": "次、「又見諸菩薩」下，第五、二行頌見菩薩種種",
    "T34n1718_003:0035b10": "因緣，即是頌開方等、般若教同。初、三行如",
    "T34n1718_003:0035b11": "文。第二、一行半釋。「自然成佛道」者，方便道",
    "T34n1718_003:0035b12": "則加心修習，發真道即是自然任運與理",
    "T34n1718_003:0035b13": "合也，約四教可知(云云)。問：發真自然者，何",
    "T34n1718_003:0035b14": "須諸佛說法？答：如船順流，若遇風、加棹助，",
    "T34n1718_003:0035b15": "疾有所至，風喻見佛聞法，棹喻修行。例如",
    "T34n1718_003:0035b16": "初果任運七生，若值佛加修，或一生、二生得",
    "T34n1718_003:0035b17": "至無學(云云)。「自然成佛道」是報身，「瑠璃」是法",
    "T34n1718_003:0035b18": "身本淨，「金像」是應物現形。「世尊在大眾敷演",
    "T34n1718_003:0035b19": "深法義」下，第三、半行，此則將法約人，法既深",
    "T34n1718_003:0035b20": "玄，當知必運大機開頓教也，此頌上純一",
    "T34n1718_003:0035b21": "無雜七善之文。「一一諸佛土聲聞眾」下，第四、",
    "T34n1718_003:0035b22": "三行，此即將人約法，人既二乘，必知開三",
    "T34n1718_003:0035b23": "藏說也，即頌上為聲聞人說應四諦等",
    "T34n1718_003:0035b24": "也，雖不頌出緣覺兼攝在中，行施、忍辱等，",
    "T34n1718_003:0035b25": "等於四度耳，此一行頌上六度大乘也。「又",
    "T34n1718_003:0035b26": "見菩薩深入諸禪定」下，第五、兩行，頌上見他",
    "T34n1718_003:0035b27": "土菩薩種種因緣信解相貌也，略不答上起",
    "T34n1718_003:0035b28": "塔也，上不見他土法華相故。次此見起",
    "T34n1718_003:0035b29": "塔，今答出法華相故，起塔入滅事在後答",
    "T34n1718_003:0035c01": "也。次、「爾時四部眾」下，第二、一行半，追頌昔佛",
    "T34n1718_003:0035c02": "四眾疑念，如文。從「天人所奉尊」下，二十二",
    "T34n1718_003:0035c03": "行半，頌曾與今當同，文為六：初、兩行二句，",
    "T34n1718_003:0035c04": "頌因人同；次、「說是法下」，第二、一句，頌上說法",
    "T34n1718_003:0035c05": "同；次、「滿六十小劫」下，第三、一行一句，頌時節",
    "T34n1718_003:0035c06": "同，約不思議延促劫智也，妙光皆悉受持",
    "T34n1718_003:0035c07": "昔佛法也，亦如身子受佛付囑也；次、「佛說",
    "T34n1718_003:0035c08": "是法華」下，第四、五行，頌上唱滅同，即是答上",
    "T34n1718_003:0035c09": "他土入滅之意也，就此文有唱滅、有囑累，",
    "T34n1718_003:0035c10": "囑累如《遺教》，有悲泣如《涅槃》，有慰喻亦",
    "T34n1718_003:0035c11": "如《遺教》，其得度者悉皆得度，未度者作得度",
    "T34n1718_003:0035c12": "因緣，例如今佛將付彌勒(云云)。次、「是德藏」下，",
    "T34n1718_003:0035c13": "第五、有一行半，頌上授記；次、「佛此夜」，第六、",
    "T34n1718_003:0035c14": "有十二行，頌上通經，通經又為五：初、有兩",
    "T34n1718_003:0035c15": "行，頌上佛滅後時節四眾得益，「如薪盡火",
    "T34n1718_003:0035c16": "滅」者，小乘佛以果報身為薪、智慧為火，慧",
    "T34n1718_003:0035c17": "依報身、身滅智亡；大乘佛以機為薪、逗應",
    "T34n1718_003:0035c18": "為火，眾生機盡、應形亦滅。「倍加精進」者，應",
    "T34n1718_003:0035c19": "以滅度度者也。次、「是妙光」下，第二、有兩句，",
    "T34n1718_003:0035c20": "頌上能弘經之人。次、「八十小劫」下，第三、有兩",
    "T34n1718_003:0035c21": "句，頌上行經時節；次、「是諸八王」下，第四、有八",
    "T34n1718_003:0035c22": "行，頌上所益弟子，又為二：初、三行頌已成",
    "T34n1718_003:0035c23": "弟子；次、「是妙光」下，第二、五行頌當成弟子。",
    "T34n1718_003:0035c24": "次、「彼佛滅」下，第五、有一行，頌上結會古今。",
    "T34n1718_003:0035c25": "後四偈，舊云是結成令物慕仰，今釋不爾，",
    "T34n1718_003:0035c26": "上長行有分明判答，此文頌之，文為三：初、",
    "T34n1718_003:0035c27": "「我見燈」下，初、有一行，頌上當說大乘經；",
    "T34n1718_003:0035c28": "次、「今相如本」下，第二、兩行，頌上教菩薩法；次、",
    "T34n1718_003:0035c29": "「諸求三乘人」下，第三、一行，頌上佛所護念，在",
    "T34n1718_003:0036a01": "文可解。又前彌勒釋四伏難，令文殊必定",
    "T34n1718_003:0036a02": "有答，此中是文殊斷四伏疑，使彌勒莫復",
    "T34n1718_003:0036a03": "更問。初、第一疑，因文殊廣引先佛曾說《法",
    "T34n1718_003:0036a04": "華》，故彌勒潛疑欲問：「諸佛赴緣，人時各異，",
    "T34n1718_003:0036a05": "古佛雖名《法華》，今佛何必如此？」文殊即以",
    "T34n1718_003:0036a06": "第一偈斷云：「我見燈明佛，本光瑞如此，以",
    "T34n1718_003:0036a07": "是知今佛，欲說法華經。」此斷其疑名之問",
    "T34n1718_003:0036a08": "也。彌勒因此又疑：「自有名同義同，自有名",
    "T34n1718_003:0036a09": "同義異，此名何所顯召？」文殊即以第二偈",
    "T34n1718_003:0036a10": "斷云：「今相如本瑞，是諸佛方便，今佛放光",
    "T34n1718_003:0036a11": "明，助發實相義。」此是斷其疑體之問。彌勒",
    "T34n1718_003:0036a12": "因此又疑：「實相無相，何人會之？」文殊即以",
    "T34n1718_003:0036a13": "第三偈斷云：「諸人今當知，合掌一心待，佛",
    "T34n1718_003:0036a14": "當雨法雨，充足求道者。」此斷其疑宗之問。",
    "T34n1718_003:0036a15": "彌勒因此又疑：「佛雨法雨，止洽菩薩？亦潤",
    "T34n1718_003:0036a16": "二乘？」文殊即以第四偈斷云：「諸求三乘人，",
    "T34n1718_003:0036a17": "若有疑悔者，佛當為除斷，令盡無有餘。」此",
    "T34n1718_003:0036a18": "即斷其疑用之問。彌勒聯翩構疑，文殊頻",
    "T34n1718_003:0036a19": "煩為斷，既事窮理盡即得之於懷，可謂善",
    "T34n1718_003:0036a20": "於問答，具二莊嚴。光宅但知述於釗師釋",
    "T34n1718_003:0036a21": "四種伏難，使文殊必答，顯彌勒之美；不",
    "T34n1718_003:0036a22": "見文殊釋四伏疑，令彌勒不問，抑妙德之",
    "T34n1718_003:0036a23": "能。此義出自天台，非傳他疏。寄語後賢",
    "T34n1718_003:0036a24": "勿遏人長也，自釗師已後，數百年中，講",
    "T34n1718_003:0036a25": "《法華》者溢路，頗有見斯意不非長何(謂也)？",
    "T34n1718_003:0036a26": "釋方便品",
    "T34n1718_003:0036a27": "○釋此有略、廣。略為二：先、略，次、料簡。「方」者",
    "T34n1718_003:0036a28": "法也，「便」者用也；法有方圓，用有差會；三權",
    "T34n1718_003:0036a29": "是矩、是方，一實是規、是圓。若智詣於矩，則善",
    "T34n1718_003:0036b01": "用偏法逗會眾生；若智詣於規，則善用圓",
    "T34n1718_003:0036b02": "法逗會眾生。譬如偏舉指以目偏處，是舉",
    "T34n1718_003:0036b03": "偏法以目智，宜用法以釋方，將用以釋",
    "T34n1718_003:0036b04": "便。若總舉指以目圓處，宜將祕以釋方，妙",
    "T34n1718_003:0036b05": "以釋便也。舉偏法釋方便，蓋隨眾生欲，",
    "T34n1718_003:0036b06": "非佛本懷，如經令離諸著出三界苦，是故",
    "T34n1718_003:0036b07": "如來殷勤稱歎方便。此義可釋他經，非今",
    "T34n1718_003:0036b08": "品意。又方便者，門也，門名能通，通於所通，",
    "T34n1718_003:0036b09": "方便權略皆是哢引，為真實作門，真實得",
    "T34n1718_003:0036b10": "顯，功由方便，從能顯得名，故以門釋方",
    "T34n1718_003:0036b11": "便，如經：「開方便門示真實相」，此義可釋他",
    "T34n1718_003:0036b12": "經，非今品意。又方者祕也，便者妙也，妙達",
    "T34n1718_003:0036b13": "於方即是真祕，點內衣裏無價之珠，與王頂",
    "T34n1718_003:0036b14": "上唯有一珠，無二無別；指客作人是長者",
    "T34n1718_003:0036b15": "子亦無二無別，如斯之言，是祕、是妙，如經：",
    "T34n1718_003:0036b16": "「唯我知是相，十方佛亦然」「止止不須說，我",
    "T34n1718_003:0036b17": "法妙難思。」故以祕釋方，以妙釋便，正是今",
    "T34n1718_003:0036b18": "品之意，故言方便品也。料簡者，初番釋者",
    "T34n1718_003:0036b19": "是體外方便，化物之權隨他意語；次釋亦是",
    "T34n1718_003:0036b20": "體外方便，自行化他之權，亦是隨自他意語；",
    "T34n1718_003:0036b21": "後釋是同體方便，即是自行權、隨自意語。初",
    "T34n1718_003:0036b22": "釋方便，非能入、非所入；次釋方便，是能入、非",
    "T34n1718_003:0036b23": "所入；後釋方便，是所入、非能入，故知名同，其",
    "T34n1718_003:0036b24": "義大異，世人多不見此意，浪釋「方便品」(云",
    "T34n1718_003:0036b25": "云)。問：方便與權云何？答：四句分別：自有方便",
    "T34n1718_003:0036b26": "破權，權破方便；方便修權，權修方便；方便",
    "T34n1718_003:0036b27": "即權，權即方便。方便破權者，四種皆是祕妙",
    "T34n1718_003:0036b28": "之方便，此方便破隨他意，權也；權破方便",
    "T34n1718_003:0036b29": "者，權是同體之權，破於體外之方便也；相",
    "T34n1718_003:0036c01": "修者亦可解，相即者亦可解(云云)。三句可",
    "T34n1718_003:0036c02": "釋他經，第四句今品意也，故《正法華》名善",
    "T34n1718_003:0036c03": "權品，權即方便無二無別，低頭、舉手皆成",
    "T34n1718_003:0036c04": "佛道，方便、善權皆真實也。廣釋者，先出舊解",
    "T34n1718_003:0036c05": "五時權實，十二年前，照無常事為權，照無",
    "T34n1718_003:0036c06": "常理為實，指阿毘曇，今謂《釋論》破無常是",
    "T34n1718_003:0036c07": "對治法，皆屬三悉檀，云何有實耶？非今所",
    "T34n1718_003:0036c08": "用。十二年後《般若》照假有為權，照假有即",
    "T34n1718_003:0036c09": "空為實，《釋論》亦破此義，念想觀已除，言語",
    "T34n1718_003:0036c10": "法皆滅，照假有即空者，猶是觀想耳。非今",
    "T34n1718_003:0036c11": "所用。次《淨名》、《思益》，內諍鑒空有二境為實",
    "T34n1718_003:0036c12": "智，外變動應用為權智。今謂內鑒外用為",
    "T34n1718_003:0036c13": "二，非入不二門，非今所用。次《法華》照三",
    "T34n1718_003:0036c14": "三為權，照四一為實。今謂三權一向不",
    "T34n1718_003:0036c15": "會實，一實不關三權，非今所用。次《涅槃》金",
    "T34n1718_003:0036c16": "剛前無常為權，金剛後常為實。今謂道前真",
    "T34n1718_003:0036c17": "如亦是常，道後如量智亦是權。此五時權實",
    "T34n1718_003:0036c18": "非今所用，乃至半滿四宗所明權實二智，亦",
    "T34n1718_003:0036c19": "非今所用。復有人解，方便是權爾，實是審實；",
    "T34n1718_003:0036c20": "又方便是權巧，實是智慧；又方便是權假，假",
    "T34n1718_003:0036c21": "三車於門外；又方便是權宜，宜說三乘故；",
    "T34n1718_003:0036c22": "又權是譬名，譬如秤錘前之則重，却之則",
    "T34n1718_003:0036c23": "輕，處中則平，合於佛智照察稱量。如是等",
    "T34n1718_003:0036c24": "釋各取一途，權爾、權假約處所，權宜約法",
    "T34n1718_003:0036c25": "門，權巧秤錘約智能，各不包含，義不融妙，",
    "T34n1718_003:0036c26": "不可用此釋今品。又有人以四種二慧，初",
    "T34n1718_003:0036c27": "一是權、一是實；次空有二智，觀空不證離",
    "T34n1718_003:0036c28": "二乘，涉有無染出凡夫；次空有內靜為實，",
    "T34n1718_003:0036c29": "外用為權；次金剛前後常、無常為權實。初二",
    "T34n1718_003:0037a01": "慧令生信，次二慧令生解，次二慧令化",
    "T34n1718_003:0037a02": "他，後二慧是果。此諸二慧凡有三轉：初以",
    "T34n1718_003:0037a03": "有為俗、空為真；次空有為俗，非空非有為",
    "T34n1718_003:0037a04": "真；次空有為二，非空非有為不二，二不二",
    "T34n1718_003:0037a05": "皆為俗，非二非不二為真，教智亦然，何故",
    "T34n1718_003:0037a06": "爾？為人悉檀故。自有人聞前不悟，聞後即",
    "T34n1718_003:0037a07": "悟，是故二諦不同。又如來常依二諦說法，",
    "T34n1718_003:0037a08": "故二諦有三門。又佛教雖多，不出三門。又",
    "T34n1718_003:0037a09": "漸引眾生故，凡夫計心形是實，蓋非實也，",
    "T34n1718_003:0037a10": "法性空乃真耳，凡夫即捨有取空，故說空",
    "T34n1718_003:0037a11": "有皆是俗，非空非有乃是真。或者捨二邊復",
    "T34n1718_003:0037a12": "滯中道，故第三遠離二邊不著中道，乃是",
    "T34n1718_003:0037a13": "真。此為五乘人。初引凡夫生信出有，次",
    "T34n1718_003:0037a14": "引二乘令入中，次引菩薩令中偏俱捨。",
    "T34n1718_003:0037a15": "又為學中者，謂三假為世，三假空為真。此",
    "T34n1718_003:0037a16": "但得初意。次非三假，空有皆俗，非空非有",
    "T34n1718_003:0037a17": "為真(云云)。今詳彼釋，乃是傍五時顯己意，",
    "T34n1718_003:0037a18": "却漸次梯隥之非耳，可釋他經，非今品意。",
    "T34n1718_003:0037a19": "經云：「咸令眾生皆得覩見」，何時前後開悟不",
    "T34n1718_003:0037a20": "同？又云：「正直捨方便」，那用漸次會於圓妙？",
    "T34n1718_003:0037a21": "又初引生信解化果等，何關今經悟入之意",
    "T34n1718_003:0037a22": "耶？如天親列十七名，第十三名大巧方便。",
    "T34n1718_003:0037a23": "又《大乘方便經》明方便十種，第九名善巧，",
    "T34n1718_003:0037a24": "移二乘令入大乘方便波羅蜜，當知今品乃",
    "T34n1718_003:0037a25": "是如來方便攝一切法，如空包色、若海納",
    "T34n1718_003:0037a26": "流，豈可以諸師一枝、一派釋法界之大都",
    "T34n1718_003:0037a27": "耶？今明權實者，先作四句：謂一切法皆權，",
    "T34n1718_003:0037a28": "一切法皆實，一切法亦權亦實，一切法非權",
    "T34n1718_003:0037a29": "非實。一切法權者，如文云：「諸法如是性、相、體、",
    "T34n1718_003:0037b01": "力、本、末等」，介爾有言皆是權也。一切法實者，",
    "T34n1718_003:0037b02": "如文：「如來巧說諸法，悅可眾心」，眾心以入",
    "T34n1718_003:0037b03": "實為悅。又「諸法從本來，常自寂滅相」又云：",
    "T34n1718_003:0037b04": "「如來所說，皆悉到於一切智地」又云：「皆實不",
    "T34n1718_003:0037b05": "虛」，又大經四句皆不可說也。一切法亦權亦",
    "T34n1718_003:0037b06": "實者，如文所謂「諸法如實相」，是雙明一切亦",
    "T34n1718_003:0037b07": "權亦實，例如不淨觀，亦實亦虛(云云)。◎",
    "T34n1718_003:0037b08": "妙法蓮華經文句卷第三上"
}