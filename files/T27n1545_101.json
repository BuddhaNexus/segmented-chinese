{
    "T27n1545_101:0521a02": "阿毘達磨大毘婆沙論卷第一百",
    "T27n1545_101:0521a03": "一",
    "T27n1545_101:0521a05": "五百大阿羅漢等造",
    "T27n1545_101:0521a06": "三藏法師玄奘奉　詔譯",
    "T27n1545_101:0521a07": "智蘊第三中他心智納息第三之三",
    "T27n1545_101:0521a08": "傍生趣亦有生處得智能知他心等。云何知",
    "T27n1545_101:0521a09": "然。昔有女人置兒一處作餘事業。時有",
    "T27n1545_101:0521a10": "一狼持其兒去。傍人為逐語彼狼言。汝今",
    "T27n1545_101:0521a11": "何緣將他兒去。狼遂報曰。其母過去五百生",
    "T27n1545_101:0521a12": "中常害我子。我亦過去五百生中常害彼子。",
    "T27n1545_101:0521a13": "怨怨相報于今未息。彼若能捨我亦捨之。",
    "T27n1545_101:0521a14": "傍人便告彼兒母曰。汝若惜子當捨怨心。",
    "T27n1545_101:0521a15": "女人報言我已捨矣。狼觀女意都不捨怨。",
    "T27n1545_101:0521a16": "但恐害兒妄言已捨。遂害其子捨之而去。",
    "T27n1545_101:0521a17": "問傍生何時知他心等。答初中後位皆悉能",
    "T27n1545_101:0521a18": "知。問彼住何心知他心等。善耶。染污耶。無",
    "T27n1545_101:0521a19": "覆無記耶。答三種皆能知。問為住意識。為",
    "T27n1545_101:0521a20": "住五識。知他心等。答唯住意識。問為住",
    "T27n1545_101:0521a21": "威儀路心。為住工巧處心。為住異熟生心",
    "T27n1545_101:0521a22": "知他心等。答三種皆能知。彼亦現起工巧處",
    "T27n1545_101:0521a23": "心故。彼異熟生心意識亦有故。非如地獄決",
    "T27n1545_101:0521a24": "定不受善異熟果。鬼趣亦有生處得智知",
    "T27n1545_101:0521a25": "他心等。云何知然。昔有女人。為鬼所魅羸",
    "T27n1545_101:0521a26": "瘦將死。呪師問鬼汝今何為惱此女人。鬼",
    "T27n1545_101:0521a27": "便報言。此女過去五百生中常害我命。我亦",
    "T27n1545_101:0521a28": "過去五百生中常害彼命。怨怨相報于今未",
    "T27n1545_101:0521a29": "息。彼若能捨我亦捨之。呪師因報彼女人",
    "T27n1545_101:0521b01": "曰。汝若惜命當捨怨心。女人報言我已捨",
    "T27n1545_101:0521b02": "矣。鬼觀女意都不捨怨。恐命不全妄言",
    "T27n1545_101:0521b03": "已捨。遂斷其命捨之而去。問鬼趣何時知",
    "T27n1545_101:0521b04": "他心等。答初中後位皆悉能知。問彼住何心",
    "T27n1545_101:0521b05": "知他心等。善耶。染污耶。無覆無記耶。答三",
    "T27n1545_101:0521b06": "種皆能知。問為住意識。為住五識知他心",
    "T27n1545_101:0521b07": "等。答唯住意識。問為住威儀路心。為住",
    "T27n1545_101:0521b08": "工巧處心。為住異熟生心知他心等。答三",
    "T27n1545_101:0521b09": "種皆能知。如傍生趣說。",
    "T27n1545_101:0521b10": "天趣亦有生處得智知他心等。然微細故不",
    "T27n1545_101:0521b11": "別說之。餘如傍生鬼趣廣說。人趣中無生處",
    "T27n1545_101:0521b12": "得智知他心等。所以者何。非田器故。有勝",
    "T27n1545_101:0521b13": "覩相。聞語智等所覆損故。有他心通及願智",
    "T27n1545_101:0521b14": "等所映蔽故。問誰生處得智知幾趣心耶。",
    "T27n1545_101:0521b15": "有作是說。各唯自知。復有說者。地獄唯",
    "T27n1545_101:0521b16": "知地獄。傍生知二。鬼趣知三。天趣知五。施",
    "T27n1545_101:0521b17": "設論說哀羅筏拏善住龍王知天心者。是",
    "T27n1545_101:0521b18": "比相智知非生處得智。評曰。應作是說。於",
    "T27n1545_101:0521b19": "四趣中生處得智。各知五趣。於理無違。問",
    "T27n1545_101:0521b20": "人趣亦有本性念生智類。應能知他心等。",
    "T27n1545_101:0521b21": "何故不說。答應說而不說者。當知此義有",
    "T27n1545_101:0521b22": "餘。復次少故不說。謂人趣中得此智者極",
    "T27n1545_101:0521b23": "少有故而不說之。有作是說。本性念生智",
    "T27n1545_101:0521b24": "類。不能現知他心心所法故此不說",
    "T27n1545_101:0521b25": "有他心智亦現知他心心所法。謂若智修所",
    "T27n1545_101:0521b26": "成。是修果依止。修已得不失。能現知他現",
    "T27n1545_101:0521b27": "在欲色界心心所法。或無漏心心所法。此是",
    "T27n1545_101:0521b28": "現在他心智通廣如前釋。有非他心智亦",
    "T27n1545_101:0521b29": "非現知他心心所法。謂除前相。相謂所名",
    "T27n1545_101:0521c01": "乃至廣說。謂行蘊中總除三世他心智通。及",
    "T27n1545_101:0521c02": "除現在覩相聞語生處得智。能現知他心",
    "T27n1545_101:0521c03": "心所者。諸餘行蘊及四蘊全并無為法作第",
    "T27n1545_101:0521c04": "四句。",
    "T27n1545_101:0521c05": "諸宿住隨念智皆現憶知諸宿住事耶。答應",
    "T27n1545_101:0521c06": "作四句。此中宿住隨念智通三世。現憶知",
    "T27n1545_101:0521c07": "諸宿住事者唯現在。然通宿住隨念智。及",
    "T27n1545_101:0521c08": "非宿住隨念智。故有四句。有宿住隨念智。",
    "T27n1545_101:0521c09": "非現憶知諸宿住事。謂過去未來宿住隨念",
    "T27n1545_101:0521c10": "智。此有宿住隨念智相。而無現憶知諸宿",
    "T27n1545_101:0521c11": "住事用。諸過去者作用已滅故。未來者未",
    "T27n1545_101:0521c12": "有作用故。有現憶知諸宿住事。非宿住隨",
    "T27n1545_101:0521c13": "念智。謂如有一得本性念生智。或得如是",
    "T27n1545_101:0521c14": "生處得智。能現憶知諸宿住事。本性念生智",
    "T27n1545_101:0521c15": "現憶知宿住事者唯人趣有。餘四趣中無",
    "T27n1545_101:0521c16": "此智故。生處得智能現憶知諸宿住事者。",
    "T27n1545_101:0521c17": "謂地獄等有。其事云何。且地獄中如契經說。",
    "T27n1545_101:0521c18": "地獄有情互相謂言奇哉自誤。我等過去曾",
    "T27n1545_101:0521c19": "聞沙門婆羅門說諸欲過患。能引未來可怖",
    "T27n1545_101:0521c20": "畏事汝等應斷。我等雖聞而不信用。今因",
    "T27n1545_101:0521c21": "彼欲受斯劇苦。問彼於何時憶宿住事。答",
    "T27n1545_101:0521c22": "初生地獄未受苦時。若受苦已次前滅事",
    "T27n1545_101:0521c23": "尚不能憶。況久滅事而能憶知。問彼住何",
    "T27n1545_101:0521c24": "心憶宿住事。答住善染污無覆無記皆能",
    "T27n1545_101:0521c25": "憶知。於六識中唯住意識。於三無記中",
    "T27n1545_101:0521c26": "唯住威儀路。問彼生處得智能憶知幾生",
    "T27n1545_101:0521c27": "答能憶知一生。謂從彼歿來生此者。有說。",
    "T27n1545_101:0521c28": "乃至知五百生。傍生趣有生處得智。能現",
    "T27n1545_101:0521c29": "憶知宿住事者。如契經說。有螺音狗。昔為",
    "T27n1545_101:0522a01": "梵志。名刀提那憶宿住事子令昇座食",
    "T27n1545_101:0522a02": "飯示寶。皆隨其言。問於何時憶宿住事。",
    "T27n1545_101:0522a03": "答初中後位皆能憶知。問彼住何心憶宿住",
    "T27n1545_101:0522a04": "事。答住善染污無覆無記皆能憶知於六識",
    "T27n1545_101:0522a05": "中唯住意識。三無記中通住三種。問彼生",
    "T27n1545_101:0522a06": "處得智能憶知幾生。有作是說。唯憶一生。",
    "T27n1545_101:0522a07": "謂從彼歿來生此者。評曰。應作是說能憶",
    "T27n1545_101:0522a08": "多生。如狼憶知五百生事。鬼趣亦有生處",
    "T27n1545_101:0522a09": "得智。能現憶知宿住事者。如伽他說。",
    "T27n1545_101:0522a10": "　我昔集珍財　　以法或非法",
    "T27n1545_101:0522a11": "　他今受富樂　　我獨受貧苦",
    "T27n1545_101:0522a12": "問彼於何時憶宿住事。答初中後位皆能憶",
    "T27n1545_101:0522a13": "知。問彼住何心憶宿住事。答住善染污無",
    "T27n1545_101:0522a14": "覆無記皆能憶知。於六識中唯住意識。三",
    "T27n1545_101:0522a15": "無記中通住三種。問彼生處得智能憶知幾",
    "T27n1545_101:0522a16": "生。有作是說。唯憶一生。謂從彼歿來生",
    "T27n1545_101:0522a17": "此者評曰。應作是說。能憶多生。如鬼憶",
    "T27n1545_101:0522a18": "知五百生事。天趣亦有生處得智。能現憶知",
    "T27n1545_101:0522a19": "宿住事者。如伽他說。",
    "T27n1545_101:0522a20": "　我施誓多林　　蒙大法王住",
    "T27n1545_101:0522a21": "　賢聖僧受用　　故我心歡喜",
    "T27n1545_101:0522a22": "問彼於何時憶宿住事。答初中後位皆能憶",
    "T27n1545_101:0522a23": "知。問彼住何心憶宿住事。答住善染污無",
    "T27n1545_101:0522a24": "覆無記皆能憶知。於六識中唯住意識。三",
    "T27n1545_101:0522a25": "無記中通住三種。問彼生處得智能憶知幾",
    "T27n1545_101:0522a26": "生。有作是說。唯憶一生。謂從彼歿來生",
    "T27n1545_101:0522a27": "此者。評曰。應作是說。能憶多生。人趣中",
    "T27n1545_101:0522a28": "無生處得智憶宿住事。非田器故。為本性",
    "T27n1545_101:0522a29": "念生智等所損覆故。為宿住隨念通。及願",
    "T27n1545_101:0522b01": "智等所映蔽故。",
    "T27n1545_101:0522b02": "有宿住隨念智亦現憶知諸宿住事。謂若智",
    "T27n1545_101:0522b03": "修所成。是修果依止。修已得不失。能現憶",
    "T27n1545_101:0522b04": "知諸宿住事種種相狀及所言說。此是現在",
    "T27n1545_101:0522b05": "宿住隨念智通。廣如前釋。有非宿住隨念",
    "T27n1545_101:0522b06": "智亦非現憶知諸宿住事。謂除前相。相謂",
    "T27n1545_101:0522b07": "所名乃至廣說。謂行蘊中總除三世宿住隨",
    "T27n1545_101:0522b08": "念智通。及除現在本性念生智。生處得智。能",
    "T27n1545_101:0522b09": "現憶知宿住事者。諸餘行蘊及四蘊全并無",
    "T27n1545_101:0522b10": "為法作第四句。",
    "T27n1545_101:0522b11": "諸宿住隨念智。皆知他過去蘊處界心相續",
    "T27n1545_101:0522b12": "耶。答應作四句。此中初句是緣自相續宿",
    "T27n1545_101:0522b13": "住隨念智。第二句是緣他相續願智。及宿住",
    "T27n1545_101:0522b14": "隨念智加行。第三句是緣他相續宿住隨念",
    "T27n1545_101:0522b15": "智。第四句是緣自相續願智。及宿住智加",
    "T27n1545_101:0522b16": "行。是謂此處略毘婆沙。有宿住隨念智。非",
    "T27n1545_101:0522b17": "知他過去蘊處界心相續。謂若智修所成。是",
    "T27n1545_101:0522b18": "修果依止。修已得不失。知自前生過去蘊處",
    "T27n1545_101:0522b19": "界心相續。此即緣自相續宿住隨念智。緣",
    "T27n1545_101:0522b20": "過去生自宿住事故。有知他過去蘊處界心",
    "T27n1545_101:0522b21": "相續。非宿住隨念智。謂若智修所成。是修果",
    "T27n1545_101:0522b22": "依止。修已得不失。知他此生過去蘊處界",
    "T27n1545_101:0522b23": "心相續。此即緣他相續願智。及宿住智加",
    "T27n1545_101:0522b24": "行。緣現在生他過去事故。有宿住隨念智",
    "T27n1545_101:0522b25": "亦知他過去蘊處界心相續。謂智修所成。是",
    "T27n1545_101:0522b26": "修果依止。修已得不失。知他前生過去蘊處",
    "T27n1545_101:0522b27": "界心相續。此即緣他相續宿住隨念智。緣",
    "T27n1545_101:0522b28": "過去生他宿住事故。有非宿住隨念智。亦",
    "T27n1545_101:0522b29": "非知他過去蘊處界心相續。若智修所成。",
    "T27n1545_101:0522c01": "是修果依止。修已得不失。知自此生過去蘊",
    "T27n1545_101:0522c02": "處界心相續。此即緣自相續願智。及宿住隨",
    "T27n1545_101:0522c03": "念智加行。緣自此生過去事故。此中願智",
    "T27n1545_101:0522c04": "唯緣此生。過去諸有漏法。宿住隨念智唯",
    "T27n1545_101:0522c05": "緣前生過去諸有漏法。宿住隨念智加行。亦",
    "T27n1545_101:0522c06": "唯緣此生過去諸有漏法。然諸願智通緣三",
    "T27n1545_101:0522c07": "世。此中唯取緣此生過去有漏法者。問前",
    "T27n1545_101:0522c08": "所說本性念生智。以何為自性。答以慧為",
    "T27n1545_101:0522c09": "自性。是謂本性念生智自性我物自體相分",
    "T27n1545_101:0522c10": "本性。已說自性。所以今當說。問何故名本",
    "T27n1545_101:0522c11": "性念生智。本性念生智是何義耶。答生謂前",
    "T27n1545_101:0522c12": "生諸有漏法。智謂此生能知彼智。念謂此",
    "T27n1545_101:0522c13": "智俱生勝念。言本性者簡別修得。即本性",
    "T27n1545_101:0522c14": "智由勝念力知過去生諸有漏法故。名本",
    "T27n1545_101:0522c15": "性念生智。復次住本性心由勝念力發起",
    "T27n1545_101:0522c16": "此智。知過去生諸有漏法。故名本性念生",
    "T27n1545_101:0522c17": "智。本性心者。謂善染污無覆無記。不由修",
    "T27n1545_101:0522c18": "得故名本性。復次本性者。謂諸法自性即過",
    "T27n1545_101:0522c19": "去生諸有漏法自性。智由念力知本性生。",
    "T27n1545_101:0522c20": "故名本性念生智。復次本性者。謂前際法性",
    "T27n1545_101:0522c21": "即過去生有漏法性。智由念力知本性生",
    "T27n1545_101:0522c22": "故名本性念生智。問此智俱生法有多種何",
    "T27n1545_101:0522c23": "故但說念耶。答念力增故。如四念住持息",
    "T27n1545_101:0522c24": "念宿住隨念智。雖慧為體。而念力增故名",
    "T27n1545_101:0522c25": "念住等。如伏除色想雖體是慧。而想力增故",
    "T27n1545_101:0522c26": "名伏除色想。此亦如是。雖體是慧。而念力",
    "T27n1545_101:0522c27": "增故名本性念生智。問此本性念生智在何",
    "T27n1545_101:0522c28": "界有。答唯欲界有。問此本性念生智在何",
    "T27n1545_101:0522c29": "趣有。答唯人趣有。所以者何。唯欲界人趣",
    "T27n1545_101:0523a01": "中能造殊勝業引得此智。又人趣中智慧",
    "T27n1545_101:0523a02": "猛利勝餘趣故。問此本性念生智。由何業",
    "T27n1545_101:0523a03": "力而引起耶。有作是說。若諸有情憙作",
    "T27n1545_101:0523a04": "愛語令他歡憙。由彼業力能引此智。復有",
    "T27n1545_101:0523a05": "說者。若諸有情憙傳好事令他心悅身得",
    "T27n1545_101:0523a06": "安樂。由彼業力能引此智。有餘師說。若諸",
    "T27n1545_101:0523a07": "有情見他惶怖。方便慰喻為作歸依令得",
    "T27n1545_101:0523a08": "無畏。由彼業力能引此智。或有說者。若諸",
    "T27n1545_101:0523a09": "有情見他愁惱以法開喻令得無憂。由彼",
    "T27n1545_101:0523a10": "業力能引此智。有餘復說。若諸有情見嶮",
    "T27n1545_101:0523a11": "隘處修令寬博。使往來者無有艱難。由彼",
    "T27n1545_101:0523a12": "業力在母腹中無迫迮苦故得此智。或有",
    "T27n1545_101:0523a13": "餘說。若諸有情施他種種美妙飲食。由彼業",
    "T27n1545_101:0523a14": "力能引此智。評曰。應作是說。若諸有情。不",
    "T27n1545_101:0523a15": "造惱害他業。恒作饒益他事。由斯業故",
    "T27n1545_101:0523a16": "在母腹中。不為風熱痰癊病等之所逼切。",
    "T27n1545_101:0523a17": "後出胎時無迫迮苦。是故能憶諸宿住事。",
    "T27n1545_101:0523a18": "故有是說。若諸有情住在母腹及出胎時。",
    "T27n1545_101:0523a19": "不受眾病迫迮苦者。皆應能憶過去生事",
    "T27n1545_101:0523a20": "但由母病及迫迮苦皆悉忘之。問此本性念",
    "T27n1545_101:0523a21": "生智。初中後時何者為勝。答此不決定。謂",
    "T27n1545_101:0523a22": "或有初生時勝。如世跋羅等初生之時。便作",
    "T27n1545_101:0523a23": "是說。今此家中頗有財物。令我隨意行布",
    "T27n1545_101:0523a24": "施耶。或有中年時勝如尊者護國等。或有",
    "T27n1545_101:0523a25": "老年時勝。如菴婆瑟搋等。廣說如契經",
    "T27n1545_101:0523a26": "問此本性念生智能憶幾生事耶。有作是",
    "T27n1545_101:0523a27": "說。唯能憶一生事。謂從彼歿來生此者。或",
    "T27n1545_101:0523a28": "有說者。此能憶二生。或乃至七生事如王",
    "T27n1545_101:0523a29": "舍城內有一屠兒。名曰伽吒。是未生怨王少",
    "T27n1545_101:0523b01": "小知友。曾白太子。汝登王位與我何願。太",
    "T27n1545_101:0523b02": "子語言當恣汝請。後未生怨害父自立。伽",
    "T27n1545_101:0523b03": "吒於是從王乞願。王便告曰隨汝意求。伽",
    "T27n1545_101:0523b04": "吒白言。願王許我王舍城中獨行屠殺。王遂",
    "T27n1545_101:0523b05": "告曰。汝今云何求此惡願。豈不怖畏當來",
    "T27n1545_101:0523b06": "苦耶。屠兒白王。諸善惡業皆無有果何",
    "T27n1545_101:0523b07": "所怖畏。王遂告曰汝云何知。伽吒白王。我",
    "T27n1545_101:0523b08": "憶過去六生。於此王舍城中常行屠殺。最",
    "T27n1545_101:0523b09": "後生在三十三天多受快樂。從彼天歿來",
    "T27n1545_101:0523b10": "生此間。少小與王得為知友。故知善惡其",
    "T27n1545_101:0523b11": "果定無。王聞生疑便往白佛。佛告王曰。此",
    "T27n1545_101:0523b12": "事不虛。然彼屠兒曾以一食施與獨覺發",
    "T27n1545_101:0523b13": "邪願言。使我常於王舍城內獨行屠殺後",
    "T27n1545_101:0523b14": "得生天。由勝業因果遂其願。彼先勝業與",
    "T27n1545_101:0523b15": "果今盡。却後七日定當命終生號叫地獄。次",
    "T27n1545_101:0523b16": "第受先屠業苦果。是故此智極知七生。復",
    "T27n1545_101:0523b17": "有說者。此極能憶五百生事。謂有苾芻自",
    "T27n1545_101:0523b18": "憶過去五百生中墮餓鬼趣。念彼所受飢",
    "T27n1545_101:0523b19": "渴苦時。遍身流汗深心怖惱。息諸事業精",
    "T27n1545_101:0523b20": "進熾然。後經多時得預流果。彼作是念。我",
    "T27n1545_101:0523b21": "從先來。賴諸苾芻濟惠資具。令我所怖已",
    "T27n1545_101:0523b22": "得永滅。今應追覓諸資身具以酬先恩。作",
    "T27n1545_101:0523b23": "是念已處處求覓諸資身具。時諸苾芻見而",
    "T27n1545_101:0523b24": "謂曰。汝先少事今何故多。彼遂為他具說本",
    "T27n1545_101:0523b25": "事。復有苾芻自憶過去五百生中墮地獄",
    "T27n1545_101:0523b26": "趣。念彼所受地獄苦時。諸毛孔中遍皆流",
    "T27n1545_101:0523b27": "血。身及衣服非常臭穢。每日詣水澡浴浣",
    "T27n1545_101:0523b28": "衣。眾人謂之計水為淨。彼息事業精進熾",
    "T27n1545_101:0523b29": "然經於多時證阿羅漢。於後不數澡浴浣",
    "T27n1545_101:0523c01": "衣。眾人怪問。彼亦為他具說本事。由此故",
    "T27n1545_101:0523c02": "知此智憶念極五百生。有餘師說。此智能",
    "T27n1545_101:0523c03": "知過去壞劫及成劫事。謂佛往昔為菩薩",
    "T27n1545_101:0523c04": "時。為化有情發大誓願。有時曾作旃茶",
    "T27n1545_101:0523c05": "羅王名曰三鈎。善通一切書論呪術。爾時",
    "T27n1545_101:0523c06": "阿難作彼王子名師子耳。顏貌端正世所",
    "T27n1545_101:0523c07": "絕倫。時舍利子作婆羅門名曰池堅。善通",
    "T27n1545_101:0523c08": "明論及諸眷屬。彼有一女名為貞潔。容貌",
    "T27n1545_101:0523c09": "端嚴眾所樂見。時王往詣婆羅門所為子",
    "T27n1545_101:0523c10": "求婚。池堅大忿白彼王言。汝諸姓中最為",
    "T27n1545_101:0523c11": "卑賤。我是梵志諸姓中尊。何緣來此故相輕",
    "T27n1545_101:0523c12": "辱。時王遂告婆羅門言。族姓尊卑亦無常",
    "T27n1545_101:0523c13": "定。汝何見忽而自矜高。汝頗曾聞諸梵書字",
    "T27n1545_101:0523c14": "是誰所造。池堅報曰。我聞古昔有婆羅門",
    "T27n1545_101:0523c15": "名瞿頻陀。是彼所造。王曰。彼時瞿頻陀者",
    "T27n1545_101:0523c16": "即我身是。汝又頗聞佉盧瑟吒書字是誰所",
    "T27n1545_101:0523c17": "造。婆羅門曰我聞古昔有大仙人名佉盧",
    "T27n1545_101:0523c18": "瑟吒。是彼所造。王曰。彼時大仙人者即我身",
    "T27n1545_101:0523c19": "是。王又問言。汝頗曾聞諸吠陀論及彼眷屬",
    "T27n1545_101:0523c20": "世俗書等是誰造耶。婆羅門言如是如是部",
    "T27n1545_101:0523c21": "黨書論。即是彼彼諸婆羅門仙人等造王又",
    "T27n1545_101:0523c22": "報言。彼皆是我昔時名字汝頗知耶。如何汝",
    "T27n1545_101:0523c23": "今自矜見蔑。池堅於是一一推徵如王所",
    "T27n1545_101:0523c24": "言是實非謬。深心敬慕遂許王婚。由此故",
    "T27n1545_101:0523c25": "知此智能憶極過去世劫成壞事。",
    "T27n1545_101:0523c26": "如契經說。佛告邑主。我自憶念過去九十",
    "T27n1545_101:0523c27": "一劫以來。於淨戒田施飲食等甞無廢闕。",
    "T27n1545_101:0523c28": "又亦不憶為飲食等於戒毀傷。問世尊為",
    "T27n1545_101:0523c29": "以宿住隨念智憶知此事。為以本性念",
    "T27n1545_101:0524a01": "生智憶知此事。設爾何失。若以宿住隨念",
    "T27n1545_101:0524a02": "智憶知此事。何故但憶九十一劫而不多",
    "T27n1545_101:0524a03": "耶。若以本性念生智憶知此事。何故前說",
    "T27n1545_101:0524a04": "有說此智唯憶一生。有說憶二乃至極",
    "T27n1545_101:0524a05": "七生。有說憶五百生。有說憶劫成壞。而不",
    "T27n1545_101:0524a06": "說能憶九。十一劫耶。答應作是說世尊",
    "T27n1545_101:0524a07": "以宿住隨念智憶知此事。問若爾。何故但",
    "T27n1545_101:0524a08": "憶九十一劫而不憶多。答實能憶多且說",
    "T27n1545_101:0524a09": "爾許。問若爾。何故不說憶多。脇尊者曰。一",
    "T27n1545_101:0524a10": "切生疑若說憶多若說憶少皆生疑問。故",
    "T27n1545_101:0524a11": "隨事說於理無違不應責問。復次從彼建",
    "T27n1545_101:0524a12": "立七佛世尊是故偏說。復次從彼以來修相",
    "T27n1545_101:0524a13": "好業故偏說之。復次從彼以來業道清淨不",
    "T27n1545_101:0524a14": "墮惡趣。恒受男身常憶宿住是故偏說。復",
    "T27n1545_101:0524a15": "有說者。世尊以本性念生智憶知此事。問",
    "T27n1545_101:0524a16": "若爾。何故前說有說唯憶一生。乃至有說",
    "T27n1545_101:0524a17": "憶劫成壞。而不說能憶九十一劫耶。答前",
    "T27n1545_101:0524a18": "說餘人能憶多少而不說佛。若說佛者亦",
    "T27n1545_101:0524a19": "能憶多。",
    "T27n1545_101:0524a20": "問本性念生智為能憶知中有事不。有作",
    "T27n1545_101:0524a21": "是說。不能憶知。所以者何。以中有事極微",
    "T27n1545_101:0524a22": "細故非此智境。評曰。應作是說本性念生",
    "T27n1545_101:0524a23": "智亦能憶知中有中事。所以者何。若不憶",
    "T27n1545_101:0524a24": "知此智知境應成間雜。謂少分能知。少分",
    "T27n1545_101:0524a25": "不知故。問菩薩前生既有本性念生智。於",
    "T27n1545_101:0524a26": "最後生為亦有不。設爾何失。若有者。云何",
    "T27n1545_101:0524a27": "緣力非勝因力耶若無者。云何菩薩非轉",
    "T27n1545_101:0524a28": "衰退。答應作是說。菩薩最後身亦有本性",
    "T27n1545_101:0524a29": "念生智。問若爾。云何緣力非勝因力耶。答",
    "T27n1545_101:0524b01": "非無緣力者。名有內因力。及以利根故",
    "T27n1545_101:0524b02": "名有內因力。謂此菩薩於諸有情根性最",
    "T27n1545_101:0524b03": "勝名有因力。又誰說菩薩無緣力耶。有淨",
    "T27n1545_101:0524b04": "居天現老病死。覺發菩薩厭生死心豈非",
    "T27n1545_101:0524b05": "緣力。又鹿釋女為菩薩說讚涅槃頌。覺發",
    "T27n1545_101:0524b06": "菩薩欣涅槃心。亦是緣力。如說。",
    "T27n1545_101:0524b07": "　不久汝當得　　安樂以為母",
    "T27n1545_101:0524b08": "　無憂以為父　　寂滅以為妻",
    "T27n1545_101:0524b09": "菩薩見聞如是事已。既增厭欣踰城出家。",
    "T27n1545_101:0524b10": "又過去生有無量佛。為菩薩說菩提資糧。",
    "T27n1545_101:0524b11": "諸如是等皆名緣力。有作是說。菩薩最後",
    "T27n1545_101:0524b12": "身無本性念生智。問若爾。云何非轉衰退。",
    "T27n1545_101:0524b13": "答雖無此智。而有殊勝宿住隨念智。及願",
    "T27n1545_101:0524b14": "智等。故非衰退。評曰。應知此中前說應理。",
    "T27n1545_101:0524b15": "從九十一劫恒有此智故。",
    "T27n1545_101:0524b16": "云何時愛心解脫乃至廣說。問何故作此論。",
    "T27n1545_101:0524b17": "答為欲分別契經義故。謂契經說。佛告阿",
    "T27n1545_101:0524b18": "難。苾芻不應樂與眾聚耽諸戲論。若樂眾",
    "T27n1545_101:0524b19": "聚耽戲論者。能證時愛心解脫。及不動心",
    "T27n1545_101:0524b20": "解脫。無有是處。若諸苾芻不樂眾聚不",
    "T27n1545_101:0524b21": "耽戲論。能證二解脫。斯有是處。契經雖",
    "T27n1545_101:0524b22": "作是說。而不廣釋其義。不說此二解脫自",
    "T27n1545_101:0524b23": "性。及得因緣。根蘊雖說得二因緣。不顯自",
    "T27n1545_101:0524b24": "性。今欲顯之。復次為止他宗顯正理故。",
    "T27n1545_101:0524b25": "謂或有說。時愛心解脫是有學有所作。不動",
    "T27n1545_101:0524b26": "心解脫是無學無所作。為遮彼意顯二解",
    "T27n1545_101:0524b27": "脫俱是無學更無所作。或復有說。時愛心解",
    "T27n1545_101:0524b28": "脫是有漏。不動心解脫是無漏。為遮彼意",
    "T27n1545_101:0524b29": "顯二解脫俱是無漏。復有欲令時愛心解",
    "T27n1545_101:0524c01": "脫是有為不動心解脫是無為。為遮彼意",
    "T27n1545_101:0524c02": "顯二解脫俱是有為。由此等緣故作斯論",
    "T27n1545_101:0524c03": "云何時愛心解脫。答時解脫阿羅漢盡智。或",
    "T27n1545_101:0524c04": "無學正見相應心勝解。已勝解當勝解。云何",
    "T27n1545_101:0524c05": "不動心解脫。答不動法阿羅漢盡智無生智。",
    "T27n1545_101:0524c06": "或無學正見相應心勝解。已勝解當勝解。此",
    "T27n1545_101:0524c07": "中盡無生智無學正見相應心者。簡別有學",
    "T27n1545_101:0524c08": "及有漏。心勝解者謂現在。已勝解者謂過去。",
    "T27n1545_101:0524c09": "當勝解者謂未來。此即簡異無為解脫。顯二",
    "T27n1545_101:0524c10": "解脫唯以無學無漏心相應勝解為自性。然",
    "T27n1545_101:0524c11": "一切法中唯有二法是解脫自性。謂無為法",
    "T27n1545_101:0524c12": "中擇滅是解脫自性。有為法中大地法所攝",
    "T27n1545_101:0524c13": "勝解是解脫自性。此勝解有二種。一染污。",
    "T27n1545_101:0524c14": "謂貪等相應名邪勝解。二不染污。謂無貪等",
    "T27n1545_101:0524c15": "相應名正勝解。此正勝解復有二種。一有",
    "T27n1545_101:0524c16": "漏。謂不淨觀持息念。無量解脫勝處遍處等",
    "T27n1545_101:0524c17": "相應勝解。二無漏。謂學無學勝解學勝解者。",
    "T27n1545_101:0524c18": "謂四向三果所攝勝解。即苦法智忍乃至金",
    "T27n1545_101:0524c19": "剛喻定相應勝解。無學勝解者。謂阿羅漢果",
    "T27n1545_101:0524c20": "所攝勝解。即盡無生智無學正見相應勝解。",
    "T27n1545_101:0524c21": "無學勝解復有二種。一時愛心解脫。即五種",
    "T27n1545_101:0524c22": "阿羅漢果所攝勝解亦名時解脫。二不動心",
    "T27n1545_101:0524c23": "解脫。謂不動法阿羅漢果所攝勝解亦名不",
    "T27n1545_101:0524c24": "時解脫。此二解脫各有二種。一名心解脫。",
    "T27n1545_101:0524c25": "離貪愛故。二名慧解脫。離無明故。問若無",
    "T27n1545_101:0524c26": "學勝解離貪愛故名心解脫。離無明故名",
    "T27n1545_101:0524c27": "慧解脫者。集異門說當云何通。如說云何",
    "T27n1545_101:0524c28": "心解脫。謂無貪善根對治貪愛云何慧解脫。",
    "T27n1545_101:0524c29": "謂無癡善根對治無明耶。答集異門論應作",
    "T27n1545_101:0525a01": "是說。云何心解脫。謂無貪善根相應勝解。云",
    "T27n1545_101:0525a02": "何慧解脫。謂無癡善根相應勝解。應作是",
    "T27n1545_101:0525a03": "說而不說者有別意趣。謂依善根顯示勝",
    "T27n1545_101:0525a04": "解。若依無貪故心解脫貪愛。此相應勝解",
    "T27n1545_101:0525a05": "名心解脫。若依無癡故慧解脫無明。此相",
    "T27n1545_101:0525a06": "應勝解名慧解脫。是故此中二心解脫。俱以",
    "T27n1545_101:0525a07": "無學勝解為自性。是名解脫自性我物自體",
    "T27n1545_101:0525a08": "相分本性。已說自性。所以今當說。問何故",
    "T27n1545_101:0525a09": "名時解脫。時解脫是何義耶。答由彼解脫待",
    "T27n1545_101:0525a10": "時得故。時雖有多略有六種。一得好衣",
    "T27n1545_101:0525a11": "時。二得好食時。三得好臥具時。四得好處",
    "T27n1545_101:0525a12": "所時。五得好說法時。六得好補特伽羅時。",
    "T27n1545_101:0525a13": "待得好衣時者。謂彼要得細軟鮮淨勝妙",
    "T27n1545_101:0525a14": "衣服時乃得解脫。若不爾者則不得解脫。",
    "T27n1545_101:0525a15": "待得好食時者。謂彼要得美妙飲食酥蜜",
    "T27n1545_101:0525a16": "等時乃得解脫。若不爾者則不得解脫。待",
    "T27n1545_101:0525a17": "得好臥具時者謂彼要得厚軟臥具床褥等",
    "T27n1545_101:0525a18": "時乃得解脫。若不爾者則不得解脫。待得",
    "T27n1545_101:0525a19": "好處所者。謂彼要得寂靜處所勝妙房舍時",
    "T27n1545_101:0525a20": "乃得解脫。若不爾者則不得解脫。待得好",
    "T27n1545_101:0525a21": "說法時者。謂彼要得如理應機教誡教授",
    "T27n1545_101:0525a22": "時乃得解脫。若不爾者則不得解脫。待得",
    "T27n1545_101:0525a23": "好補特伽羅時者謂彼要得具勝德行稟性",
    "T27n1545_101:0525a24": "柔和易共住者。與同住時乃得解脫。若不爾",
    "T27n1545_101:0525a25": "者則不得解脫。問何故名不時解脫。不時",
    "T27n1545_101:0525a26": "解脫是何義耶。答由彼解脫不待時得故。",
    "T27n1545_101:0525a27": "時即如前所說六種。不待得好衣時者。謂",
    "T27n1545_101:0525a28": "彼雖得惡糞掃衣時。而能速得解脫。勝時",
    "T27n1545_101:0525a29": "解脫者。得價直百千兩金衣時。不待得好",
    "T27n1545_101:0525b01": "食時者。謂彼雖得麤惡飲食時。而能速得",
    "T27n1545_101:0525b02": "解脫。勝時解脫者。得百味飲食時。不待得",
    "T27n1545_101:0525b03": "好臥具時者。謂彼雖得邊鄙臥具石床等",
    "T27n1545_101:0525b04": "時。而能速得解脫。勝時解脫者。得上妙臥",
    "T27n1545_101:0525b05": "具時。不待得好處所時者。謂彼雖得憒",
    "T27n1545_101:0525b06": "鬧處所惡房舍時。而能速得解脫。勝時解",
    "T27n1545_101:0525b07": "脫者。得靜妙處所時厭彼誼雜速入定故。",
    "T27n1545_101:0525b08": "不待得好說法時者。謂彼雖得違理失機",
    "T27n1545_101:0525b09": "教誡教授時。而能速得解脫。勝時解脫者。",
    "T27n1545_101:0525b10": "得如理應機教誡教授時。厭彼所說速入",
    "T27n1545_101:0525b11": "定故。不待得好補特伽羅時者。謂彼雖",
    "T27n1545_101:0525b12": "得不具德行為性。佷戾難共住者與同住",
    "T27n1545_101:0525b13": "時。而能速得解脫。勝時解脫者。得具德行",
    "T27n1545_101:0525b14": "等與同住時。厭彼猥惡速入定故。復次依",
    "T27n1545_101:0525b15": "狹小道而得解脫故名時解脫。狹小道者。",
    "T27n1545_101:0525b16": "謂若極速第一生中種善根。第二生中令成",
    "T27n1545_101:0525b17": "熟。第三生中得解脫。餘不決定。依廣大道",
    "T27n1545_101:0525b18": "而得解脫名不時解脫。廣大道者。謂若極",
    "T27n1545_101:0525b19": "遲聲聞乘。經六十劫而得解脫。如舍利子",
    "T27n1545_101:0525b20": "獨覺乘。經百劫而得解脫。如麟角喻佛乘。",
    "T27n1545_101:0525b21": "經三無數劫而得解脫。復次依羸劣道而",
    "T27n1545_101:0525b22": "得解脫故名時解脫。羸劣道者。謂於解脫",
    "T27n1545_101:0525b23": "善品加行。不能恒常殷重修故。若於日初",
    "T27n1545_101:0525b24": "分修。於中後分則不能修。若於夜初分",
    "T27n1545_101:0525b25": "修。於中後分則不能修。雖暫能修而不",
    "T27n1545_101:0525b26": "殷重依強勝道而得解脫。故名不時解脫。",
    "T27n1545_101:0525b27": "強勝道者與上相違。復次依止增道而得",
    "T27n1545_101:0525b28": "解脫故名時解脫。依觀增道而得解脫故",
    "T27n1545_101:0525b29": "名不時解脫。復次依可引奪道而得解脫",
    "T27n1545_101:0525c01": "故名時解脫。可引奪道者。謂所修道可為",
    "T27n1545_101:0525c02": "適意不適意。饒益不饒益。樂苦資具之所引",
    "T27n1545_101:0525c03": "奪。依不可引奪道。而得解脫。故名不時解",
    "T27n1545_101:0525c04": "脫。不可引奪道者與上相違。復次依五種種",
    "T27n1545_101:0525c05": "姓道。而得解脫。故名時解脫。五種種姓道",
    "T27n1545_101:0525c06": "者。謂退法種姓道。乃至堪達法種姓道。依一",
    "T27n1545_101:0525c07": "種種姓道而得解脫故名不時解脫。一種",
    "T27n1545_101:0525c08": "種姓道者。謂不動法種姓道。此則說五種種",
    "T27n1545_101:0525c09": "姓阿羅漢名時解脫。不動法種姓阿羅漢名",
    "T27n1545_101:0525c10": "不時解脫。問因論生論。何故前五阿羅漢總",
    "T27n1545_101:0525c11": "立為一時解脫。第六阿羅漢別立為一不時",
    "T27n1545_101:0525c12": "解脫耶。答有別緣故。時解脫多。不時解脫",
    "T27n1545_101:0525c13": "少。謂依種姓。施設前五種姓。名時解脫阿",
    "T27n1545_101:0525c14": "羅漢。第六種姓名不時解脫故。有別緣故。",
    "T27n1545_101:0525c15": "時解脫少。不時解脫多。謂依乘施設唯聲聞",
    "T27n1545_101:0525c16": "乘有時解脫阿羅漢。三乘皆有不時解脫阿",
    "T27n1545_101:0525c17": "羅漢故。有別緣故二解脫等。謂二解脫俱",
    "T27n1545_101:0525c18": "離煩惱。俱是清淨無學身中聖道攝故。復次",
    "T27n1545_101:0525c19": "時解脫劣故施設五種。不時解脫勝故建立",
    "T27n1545_101:0525c20": "一種。如今世間國王大臣長者居士。諸富貴",
    "T27n1545_101:0525c21": "者其數極少。諸貧賤類其數甚多。又如世間",
    "T27n1545_101:0525c22": "佛及獨覺到究竟聲聞其數極少。諸餘聲聞",
    "T27n1545_101:0525c23": "其數甚多。又如世間聰慧者少愚矇者多。又",
    "T27n1545_101:0525c24": "如世間為善者少作惡者多。又如世間正見",
    "T27n1545_101:0525c25": "者少邪見者多。又如世間端正者少醜陋者",
    "T27n1545_101:0525c26": "多。又如世間調柔者少剛強者多。如是前五",
    "T27n1545_101:0525c27": "阿羅漢劣故合名時解脫。第六阿羅漢勝故",
    "T27n1545_101:0525c28": "別名不時解脫。復次前五阿羅漢世間易得。",
    "T27n1545_101:0525c29": "故合立一名時解脫。第六阿羅漢世間難",
    "T27n1545_101:0526a01": "得。故別立一名不時解脫。如今世人往至",
    "T27n1545_101:0526a02": "那國執師子國還者極少。往近聚落還者甚",
    "T27n1545_101:0526a03": "多。此亦如是。復次前五阿羅漢不多用功",
    "T27n1545_101:0526a04": "力。不多設加行。不多作意而得。故合立一",
    "T27n1545_101:0526a05": "名時解脫。第六阿羅漢與上相違。故別立",
    "T27n1545_101:0526a06": "一名不時解脫。復次前五阿羅漢有增有",
    "T27n1545_101:0526a07": "減。故合立一名時解脫。第六阿羅漢無增",
    "T27n1545_101:0526a08": "無減。故別立一名不時解脫。此中增者謂",
    "T27n1545_101:0526a09": "進。減者謂退。",
    "T27n1545_101:0526a10": "說一切有部發智大毘婆沙論卷第一百一"
}