{
    "T19n0945_006:0128b10": "大佛頂如來密因修證了義諸",
    "T19n0945_006:0128b11": "菩薩萬行首楞嚴經卷第六(一名中印度那蘭陀",
    "T19n0945_006:0128b12": "大道場經，於灌頂部錄出別行)",
    "T19n0945_006:0128b14": "唐天竺沙門般剌蜜帝譯",
    "T19n0945_006:0128b15": "爾時，觀世音菩薩即從座起，頂禮佛足而白",
    "T19n0945_006:0128b16": "佛言：「世尊！憶念我昔無數恒河沙劫，於時有",
    "T19n0945_006:0128b17": "佛出現於世名觀世音，我於彼佛發菩提心，",
    "T19n0945_006:0128b18": "彼佛教我從聞思修入三摩地。初於聞中入",
    "T19n0945_006:0128b19": "流亡所，所入既寂，動靜二相了然不生，如是",
    "T19n0945_006:0128b20": "漸增，聞、所聞盡，盡聞不住，覺、所覺空，空覺極",
    "T19n0945_006:0128b21": "圓，空、所空滅，生滅既滅寂滅現前，忽然超越",
    "T19n0945_006:0128b22": "世出世間，十方圓明獲二殊勝：一者上合十",
    "T19n0945_006:0128b23": "方諸佛本妙覺心，與佛如來同一慈力；二者",
    "T19n0945_006:0128b24": "下合十方一切六道眾生，與諸眾生同一悲",
    "T19n0945_006:0128b25": "仰。",
    "T19n0945_006:0128b26": "「世尊！由我供養觀音如來，蒙彼如來授我如",
    "T19n0945_006:0128b27": "幻聞薰聞修金剛三昧，與佛如來同慈力故，",
    "T19n0945_006:0128b28": "令我身成三十二應，入諸國土。世尊！若諸菩",
    "T19n0945_006:0128b29": "薩入三摩地，進修無漏勝解現圓，我現佛身",
    "T19n0945_006:0128c01": "而為說法，令其解脫；若諸有學寂靜妙明勝",
    "T19n0945_006:0128c02": "妙現圓，我於彼前現獨覺身而為說法，令",
    "T19n0945_006:0128c03": "其解脫；若諸有學斷十二緣，緣斷勝性勝妙",
    "T19n0945_006:0128c04": "現圓，我於彼前現緣覺身而為說法，令其解",
    "T19n0945_006:0128c05": "脫；若諸有學得四諦空，修道入滅勝性現圓，",
    "T19n0945_006:0128c06": "我於彼前現聲聞身而為說法，令其解脫；若",
    "T19n0945_006:0128c07": "諸眾生欲心明悟，不犯欲塵欲身清淨，我於",
    "T19n0945_006:0128c08": "彼前現梵王身而為說法，令其解脫；若諸",
    "T19n0945_006:0128c09": "眾生欲為天主統領諸天，我於彼前現帝釋",
    "T19n0945_006:0128c10": "身而為說法，令其成就；若諸眾生欲身自在",
    "T19n0945_006:0128c11": "遊行十方，我於彼前現自在天身而為說法，",
    "T19n0945_006:0128c12": "令其成就；若諸眾生欲身自在飛行虛空，我",
    "T19n0945_006:0128c13": "於彼前現大自在天身而為說法，令其成就；",
    "T19n0945_006:0128c14": "若諸眾生愛統鬼神救護國土，我於彼前現",
    "T19n0945_006:0128c15": "天大將軍身而為說法，令其成就；若諸眾生",
    "T19n0945_006:0128c16": "愛統世界保護眾生，我於彼前現四天王身",
    "T19n0945_006:0128c17": "而為說法，令其成就；若諸眾生愛生天宮驅",
    "T19n0945_006:0128c18": "使鬼神，我於彼前現四天王國太子身而為",
    "T19n0945_006:0128c19": "說法，令其成就；若諸眾生樂為人主，我於彼",
    "T19n0945_006:0128c20": "前現人王身而為說法，令其成就；若諸眾生",
    "T19n0945_006:0128c21": "愛主族姓世間推讓，我於彼前現長者身而",
    "T19n0945_006:0128c22": "為說法，令其成就；若諸眾生愛談名言清淨",
    "T19n0945_006:0128c23": "其居，我於彼前現居士身而為說法，令其成",
    "T19n0945_006:0128c24": "就；若諸眾生愛治國土剖斷邦邑，我於彼前",
    "T19n0945_006:0128c25": "現宰官身而為說法，令其成就；若諸眾生愛",
    "T19n0945_006:0128c26": "諸數術攝衛自居，我於彼前現婆羅門身而",
    "T19n0945_006:0128c27": "為說法，令其成就；若有男子好學出家持諸",
    "T19n0945_006:0128c28": "戒律，我於彼前現比丘身而為說法，令其成",
    "T19n0945_006:0128c29": "就；若有女子好學出家持諸禁戒，我於彼",
    "T19n0945_006:0129a01": "前現比丘尼身而為說法，令其成就；若有男",
    "T19n0945_006:0129a02": "子樂持五戒，我於彼前現優婆塞身而為說",
    "T19n0945_006:0129a03": "法，令其成就；若復女子五戒自居，我於彼",
    "T19n0945_006:0129a04": "前現優婆夷身而為說法，令其成就；若有女",
    "T19n0945_006:0129a05": "人內政立身以修家國，我於彼前現女主身",
    "T19n0945_006:0129a06": "及國夫人命婦大家而為說法，令其成就；若",
    "T19n0945_006:0129a07": "有眾生不壞男根，我於彼前現童男身而為",
    "T19n0945_006:0129a08": "說法，令其成就；若有處女愛樂處身不求侵",
    "T19n0945_006:0129a09": "暴，我於彼前現童女身而為說法，令其成就；",
    "T19n0945_006:0129a10": "若有諸天樂出天倫，我現天身而為說法，令",
    "T19n0945_006:0129a11": "其成就；若有諸龍樂出龍倫，我現龍身而為",
    "T19n0945_006:0129a12": "說法，令其成就；若有藥叉樂度本倫，我於彼",
    "T19n0945_006:0129a13": "前現藥叉身而為說法，令其成就；若乾闥婆",
    "T19n0945_006:0129a14": "樂脫其倫，我於彼前現乾闥婆身而為說法，",
    "T19n0945_006:0129a15": "令其成就；若阿修羅樂脫其倫，我於彼前現",
    "T19n0945_006:0129a16": "阿修羅身而為說法，令其成就；若緊陀羅樂",
    "T19n0945_006:0129a17": "脫其倫，我於彼前現緊陀羅身而為說法，令",
    "T19n0945_006:0129a18": "其成就；若摩呼羅伽樂脫其倫，我於彼前現",
    "T19n0945_006:0129a19": "摩呼羅伽身而為說法，令其成就；若諸眾生",
    "T19n0945_006:0129a20": "樂人修人，我現人身而為說法，令其成就；若",
    "T19n0945_006:0129a21": "諸非人有形無形、有想無想，樂度其倫，我於",
    "T19n0945_006:0129a22": "彼前皆現其身而為說法，令其成就。是名妙",
    "T19n0945_006:0129a23": "淨三十二應入國土身，皆以三昧聞薰聞修，",
    "T19n0945_006:0129a24": "無作妙力自在成就。",
    "T19n0945_006:0129a25": "「世尊！我復以此聞薰聞修金剛三昧無作妙",
    "T19n0945_006:0129a26": "力，與諸十方三世六道一切眾生同悲仰故，",
    "T19n0945_006:0129a27": "令諸眾生於我身心，獲十四種無畏功德：一",
    "T19n0945_006:0129a28": "者由我不自觀音以觀觀者，令彼十方苦惱",
    "T19n0945_006:0129a29": "眾生，觀其音聲即得解脫；二者知見旋復，令",
    "T19n0945_006:0129b01": "諸眾生設入大火火不能燒；三者觀聽旋復，",
    "T19n0945_006:0129b02": "令諸眾生大水所漂水不能溺；四者斷滅妄",
    "T19n0945_006:0129b03": "想心無殺害，令諸眾生入諸鬼國鬼不能害；",
    "T19n0945_006:0129b04": "五者薰聞成聞，六根銷復同於聲聽，能令眾",
    "T19n0945_006:0129b05": "生臨當被害刀段段壞，使其兵戈猶如割水，",
    "T19n0945_006:0129b06": "亦如吹光性無搖動；六者聞薰精明明遍法",
    "T19n0945_006:0129b07": "界，則諸幽暗性不能全，能令眾生，藥叉、羅剎、",
    "T19n0945_006:0129b08": "鳩槃茶鬼及毘舍遮、富單那等，雖近其傍目",
    "T19n0945_006:0129b09": "不能視；七者音性圓銷，觀聽返入離諸塵妄，",
    "T19n0945_006:0129b10": "能令眾生禁繫枷鎖所不能著；八者滅音圓",
    "T19n0945_006:0129b11": "聞遍生慈力，能令眾生經過嶮路賊不能劫；",
    "T19n0945_006:0129b12": "九者薰聞離塵色所不劫，能令一切多婬眾",
    "T19n0945_006:0129b13": "生遠離貪欲；十者純音無塵，根境圓融無對",
    "T19n0945_006:0129b14": "所對，能令一切忿恨眾生離諸嗔恚；十一者",
    "T19n0945_006:0129b15": "銷塵旋明，法界身心猶如瑠璃朗徹無礙，能",
    "T19n0945_006:0129b16": "令一切昏鈍性障諸阿顛迦永離癡暗；十二",
    "T19n0945_006:0129b17": "者融形復聞，不動道場涉入世間，不壞世界",
    "T19n0945_006:0129b18": "能遍十方，供養微塵諸佛如來，各各佛邊為",
    "T19n0945_006:0129b19": "法王子，能令法界無子眾生，欲求男者誕生",
    "T19n0945_006:0129b20": "福德智慧之男；十三者六根圓通，明照無二",
    "T19n0945_006:0129b21": "含十方界，立大圓鏡空如來藏，承順十方微",
    "T19n0945_006:0129b22": "塵如來，祕密法門受領無失，能令法界無子",
    "T19n0945_006:0129b23": "眾生，欲求女者誕生端正福德柔順，眾人愛",
    "T19n0945_006:0129b24": "敬有相之女；十四者此三千大千世界百億",
    "T19n0945_006:0129b25": "日月，現住世間諸法王子，有六十二恒河沙",
    "T19n0945_006:0129b26": "數修法垂範，教化眾生隨順眾生，方便智慧",
    "T19n0945_006:0129b27": "各各不同，由我所得圓通本根發妙耳門，然",
    "T19n0945_006:0129b28": "後身心微妙含容遍周法界，能令眾生持我",
    "T19n0945_006:0129b29": "名號，與彼共持六十二恒河沙諸法王子，二",
    "T19n0945_006:0129c01": "人福德正等無異。世尊！我一號名與彼眾多",
    "T19n0945_006:0129c02": "名號無異，由我修習得真圓通。是名十四施",
    "T19n0945_006:0129c03": "無畏力，福備眾生。",
    "T19n0945_006:0129c04": "「世尊！我又獲是圓通修證無上道故，又能善",
    "T19n0945_006:0129c05": "獲四不思議無作妙德：一者由我初獲妙妙",
    "T19n0945_006:0129c06": "聞心心精遺聞，見聞覺知不能分隔，成一圓",
    "T19n0945_006:0129c07": "融清淨寶覺，故我能現眾多妙容，能說無邊",
    "T19n0945_006:0129c08": "祕密神呪，其中或現一首三首五首七首九",
    "T19n0945_006:0129c09": "首十一首，如是乃至一百八首，千首萬首八",
    "T19n0945_006:0129c10": "萬四千爍迦囉首；二臂四臂六臂八臂十臂",
    "T19n0945_006:0129c11": "十二臂，十四十六十八二十至二十四，如是",
    "T19n0945_006:0129c12": "乃至一百八臂千臂萬臂，八萬四千母陀羅",
    "T19n0945_006:0129c13": "臂；二目三目四目九目，如是乃至一百八目",
    "T19n0945_006:0129c14": "千目萬目，八萬四千清淨寶目，或慈或威或",
    "T19n0945_006:0129c15": "定或慧，救護眾生得大自在。二者由我聞思",
    "T19n0945_006:0129c16": "脫出六塵，如聲度垣不能為礙，故我妙能現",
    "T19n0945_006:0129c17": "一一形，誦一一呪，其形其呪能以無畏施諸",
    "T19n0945_006:0129c18": "眾生，是故十方微塵國土皆名我為施無畏",
    "T19n0945_006:0129c19": "者。三者由我修習本妙圓通清淨本根，所遊",
    "T19n0945_006:0129c20": "世界皆令眾生捨身珍寶求我哀愍。四者我",
    "T19n0945_006:0129c21": "得佛心證於究竟，能以珍寶種種供養十方",
    "T19n0945_006:0129c22": "如來，傍及法界六道眾生，求妻得妻、求子得",
    "T19n0945_006:0129c23": "子、求三昧得三昧、求長壽得長壽，如是乃至",
    "T19n0945_006:0129c24": "求大涅槃得大涅槃。佛問圓通，我從耳門圓",
    "T19n0945_006:0129c25": "照三昧，緣心自在因入流相，得三摩提成就",
    "T19n0945_006:0129c26": "菩提斯為第一！世尊！彼佛如來歎我善得圓",
    "T19n0945_006:0129c27": "通法門，於大會中授記我為觀世音號，由我",
    "T19n0945_006:0129c28": "觀聽十方圓明，故觀音名遍十方界。」",
    "T19n0945_006:0129c29": "爾時，世尊於師子座，從其五體同放寶光，遠",
    "T19n0945_006:0130a01": "灌十方微塵如來及法王子諸菩薩頂；彼諸",
    "T19n0945_006:0130a02": "如來亦於五體同放寶光，從微塵方來灌佛",
    "T19n0945_006:0130a03": "頂，并灌會中諸大菩薩及阿羅漢，林木池沼",
    "T19n0945_006:0130a04": "皆演法音，交光相羅如寶絲網，是諸大眾得",
    "T19n0945_006:0130a05": "未曾有，一切普獲金剛三昧。即時，天雨百寶",
    "T19n0945_006:0130a06": "蓮華，青黃赤白間錯紛糅，十方虛空成七寶",
    "T19n0945_006:0130a07": "色，此娑婆界大地山河俱時不現，唯見十方",
    "T19n0945_006:0130a08": "微塵國土合成一界，梵唄詠歌自然數奏。於",
    "T19n0945_006:0130a09": "是如來告文殊師利法王子：「汝今觀此二十",
    "T19n0945_006:0130a10": "五無學諸大菩薩及阿羅漢，各說最初成道",
    "T19n0945_006:0130a11": "方便，皆言修習真實圓通，彼等修行實無優",
    "T19n0945_006:0130a12": "劣、前後差別；我今欲令阿難開悟，二十五行",
    "T19n0945_006:0130a13": "誰當其根？兼我滅後，此界眾生入菩薩乘求",
    "T19n0945_006:0130a14": "無上道，何方便門得易成就？」文殊師利法王",
    "T19n0945_006:0130a15": "子奉佛慈旨，即從座起頂禮佛足，承佛威神",
    "T19n0945_006:0130a16": "說偈對佛：",
    "T19n0945_006:0130a17": "「覺海性澄圓，　　圓澄覺元妙；",
    "T19n0945_006:0130a18": "　元明照生所，　　所立照性亡。",
    "T19n0945_006:0130a19": "　迷妄有虛空，　　依空立世界，",
    "T19n0945_006:0130a20": "　想澄成國土，　　知覺乃眾生。",
    "T19n0945_006:0130a21": "　空生大覺中，　　如海一漚發，",
    "T19n0945_006:0130a22": "　有漏微塵國，　　皆從空所生；",
    "T19n0945_006:0130a23": "　漚滅空本無，　　況復諸三有？",
    "T19n0945_006:0130a24": "　歸元性無二，　　方便有多門。",
    "T19n0945_006:0130a25": "　聖性無不通，　　順逆皆方便；",
    "T19n0945_006:0130a26": "　初心入三昧，　　遲速不同倫。",
    "T19n0945_006:0130a27": "　色想結成塵，　　精了不能徹；",
    "T19n0945_006:0130a28": "　如何不明徹，　　於是獲圓通？",
    "T19n0945_006:0130a29": "　音聲雜語言，　　但伊名句味；",
    "T19n0945_006:0130b01": "　一非含一切，　　云何獲圓通？",
    "T19n0945_006:0130b02": "　香以合中知，　　離則元無有；",
    "T19n0945_006:0130b03": "　不恒其所覺，　　云何獲圓通？",
    "T19n0945_006:0130b04": "　味性非本然，　　要以味時有；",
    "T19n0945_006:0130b05": "　其覺不恒一，　　云何獲圓通？",
    "T19n0945_006:0130b06": "　觸以所觸明，　　無所不明觸；",
    "T19n0945_006:0130b07": "　合離性非定，　　云何獲圓通？",
    "T19n0945_006:0130b08": "　法稱為內塵，　　憑塵必有所，",
    "T19n0945_006:0130b09": "　能所非遍涉，　　云何獲圓通？",
    "T19n0945_006:0130b10": "　見性雖洞然，　　明前不明後；",
    "T19n0945_006:0130b11": "　四維虧一半，　　云何獲圓通？",
    "T19n0945_006:0130b12": "　鼻息出入通，　　現前無交氣；",
    "T19n0945_006:0130b13": "　支離匪涉入，　　云何獲圓通？",
    "T19n0945_006:0130b14": "　舌非入無端，　　因味生覺了；",
    "T19n0945_006:0130b15": "　味亡了無有，　　云何獲圓通？",
    "T19n0945_006:0130b16": "　身與所觸同，　　各非圓覺觀；",
    "T19n0945_006:0130b17": "　涯量不冥會，　　云何獲圓通？",
    "T19n0945_006:0130b18": "　知根雜亂思，　　湛了終無見；",
    "T19n0945_006:0130b19": "　想念不可脫，　　云何獲圓通？",
    "T19n0945_006:0130b20": "　識見雜三和，　　詰本稱非相；",
    "T19n0945_006:0130b21": "　自體先無定，　　云何獲圓通？",
    "T19n0945_006:0130b22": "　心聞洞十方，　　生于大因力；",
    "T19n0945_006:0130b23": "　初心不能入，　　云何獲圓通？",
    "T19n0945_006:0130b24": "　鼻想本權機，　　秖令攝心住；",
    "T19n0945_006:0130b25": "　住成心所住，　　云何獲圓通？",
    "T19n0945_006:0130b26": "　說法弄音文，　　開悟先成者；",
    "T19n0945_006:0130b27": "　名句非無漏，　　云何獲圓通？",
    "T19n0945_006:0130b28": "　持犯但束身，　　非身無所束；",
    "T19n0945_006:0130b29": "　元非遍一切，　　云何獲圓通？",
    "T19n0945_006:0130c01": "　神通本宿因，　　何關法分別；",
    "T19n0945_006:0130c02": "　念緣非離物，　　云何獲圓通？",
    "T19n0945_006:0130c03": "　若以地性觀，　　堅礙非通達；",
    "T19n0945_006:0130c04": "　有為非聖性，　　云何獲圓通？",
    "T19n0945_006:0130c05": "　若以水性觀，　　想念非真實；",
    "T19n0945_006:0130c06": "　如如非覺觀，　　云何獲圓通？",
    "T19n0945_006:0130c07": "　若以火性觀，　　厭有非真離；",
    "T19n0945_006:0130c08": "　非初心方便，　　云何獲圓通？",
    "T19n0945_006:0130c09": "　若以風性觀，　　動寂非無對；",
    "T19n0945_006:0130c10": "　對非無上覺，　　云何獲圓通？",
    "T19n0945_006:0130c11": "　若以空性觀，　　昏鈍先非覺；",
    "T19n0945_006:0130c12": "　無覺異菩提，　　云何獲圓通？",
    "T19n0945_006:0130c13": "　若以識性觀，　　觀識非常住；",
    "T19n0945_006:0130c14": "　存心乃虛妄，　　云何獲圓通？",
    "T19n0945_006:0130c15": "　諸行是無常，　　念性元生滅；",
    "T19n0945_006:0130c16": "　因果今殊感，　　云何獲圓通？",
    "T19n0945_006:0130c17": "　我今白世尊：　　佛出娑婆界，",
    "T19n0945_006:0130c18": "　此方真教體，　　清淨在音聞；",
    "T19n0945_006:0130c19": "　欲取三摩提，　　實以聞中入。",
    "T19n0945_006:0130c20": "　離苦得解脫，　　良哉觀世音，",
    "T19n0945_006:0130c21": "　於恒沙劫中，　　入微塵佛國，",
    "T19n0945_006:0130c22": "　得大自在力，　　無畏施眾生。",
    "T19n0945_006:0130c23": "　妙音觀世音，　　梵音海潮音，",
    "T19n0945_006:0130c24": "　救世悉安寧，　　出世獲常住。",
    "T19n0945_006:0130c25": "　我今啟如來，　　如觀音所說，",
    "T19n0945_006:0130c26": "　譬如人靜居，　　十方俱擊皷，",
    "T19n0945_006:0130c27": "　十處一時聞，　　此則圓真實。",
    "T19n0945_006:0130c28": "　目非觀障外，　　口鼻亦復然，",
    "T19n0945_006:0130c29": "　身以合方知，　　心念紛無緒；",
    "T19n0945_006:0131a01": "　隔垣聽音響，　　遐邇俱可聞，",
    "T19n0945_006:0131a02": "　五根所不齊，　　是則通真實。",
    "T19n0945_006:0131a03": "　音聲性動靜，　　聞中為有無，",
    "T19n0945_006:0131a04": "　無聲號無聞，　　非實聞無性；",
    "T19n0945_006:0131a05": "　聲無既無滅，　　聲有亦非生，",
    "T19n0945_006:0131a06": "　生滅二圓離，　　是則常真實。",
    "T19n0945_006:0131a07": "　縱令在夢想，　　不為不思無，",
    "T19n0945_006:0131a08": "　覺觀出思惟，　　身心不能及。",
    "T19n0945_006:0131a09": "　今此娑婆國，　　聲論得宣明，",
    "T19n0945_006:0131a10": "　眾生迷本聞，　　循聲故流轉；",
    "T19n0945_006:0131a11": "　阿難縱強記，　　不免落邪思，",
    "T19n0945_006:0131a12": "　豈非隨所淪，　　旋流獲無妄。",
    "T19n0945_006:0131a13": "　阿難汝諦聽，　　我承佛威力，",
    "T19n0945_006:0131a14": "　宣說金剛王，　　如幻不思議，",
    "T19n0945_006:0131a15": "　佛母真三昧。　　汝聞微塵佛，",
    "T19n0945_006:0131a16": "　一切祕密門，　　欲漏不先除，",
    "T19n0945_006:0131a17": "　畜聞成過誤。　　將聞持佛佛，",
    "T19n0945_006:0131a18": "　何不自聞聞？　　聞非自然生，",
    "T19n0945_006:0131a19": "　因聲有名字；　　旋聞與聲脫，",
    "T19n0945_006:0131a20": "　能脫欲誰名？　　一根既返源，",
    "T19n0945_006:0131a21": "　六根成解脫。　　見聞如幻翳，",
    "T19n0945_006:0131a22": "　三界若空花，　　聞復翳根除，",
    "T19n0945_006:0131a23": "　塵銷覺圓淨。　　淨極光通達，",
    "T19n0945_006:0131a24": "　寂照含虛空；　　却來觀世間，",
    "T19n0945_006:0131a25": "　猶如夢中事，　　摩登伽在夢，",
    "T19n0945_006:0131a26": "　誰能留汝形？　　如世巧幻師，",
    "T19n0945_006:0131a27": "　幻作諸男女，　　雖見諸根動，",
    "T19n0945_006:0131a28": "　要以一機抽；　　息機歸寂然，",
    "T19n0945_006:0131a29": "　諸幻成無性。　　六根亦如是，",
    "T19n0945_006:0131b01": "　元依一精明，　　分成六和合；",
    "T19n0945_006:0131b02": "　一處成休復，　　六用皆不成。",
    "T19n0945_006:0131b03": "　塵垢應念銷，　　成圓明淨妙，",
    "T19n0945_006:0131b04": "　餘塵尚諸學，　　明極即如來。",
    "T19n0945_006:0131b05": "　大眾及阿難，　　旋汝倒聞機，",
    "T19n0945_006:0131b06": "　反聞聞自性，　　性成無上道，",
    "T19n0945_006:0131b07": "　圓通實如是。　　此是微塵佛，",
    "T19n0945_006:0131b08": "　一路涅槃門，　　過去諸如來，",
    "T19n0945_006:0131b09": "　斯門已成就；　　現在諸菩薩，",
    "T19n0945_006:0131b10": "　今各入圓明，　　未來修學人，",
    "T19n0945_006:0131b11": "　當依如是法。　　我亦從中證，",
    "T19n0945_006:0131b12": "　非唯觀世音。　　誠如佛世尊，",
    "T19n0945_006:0131b13": "　詢我諸方便，　　以救諸末劫，",
    "T19n0945_006:0131b14": "　求出世間人，　　成就涅槃心，",
    "T19n0945_006:0131b15": "　觀世音為最。　　自餘諸方便，",
    "T19n0945_006:0131b16": "　皆是佛威神，　　即事捨塵勞，",
    "T19n0945_006:0131b17": "　非是長修學，　　淺深同說法。",
    "T19n0945_006:0131b18": "　頂禮如來藏，　　無漏不思議；",
    "T19n0945_006:0131b19": "　願加被未來，　　於此門無惑，",
    "T19n0945_006:0131b20": "　方便易成就；　　堪以教阿難，",
    "T19n0945_006:0131b21": "　及末劫沈淪，　　但以此根修，",
    "T19n0945_006:0131b22": "　圓通超餘者，　　真實心如是。」",
    "T19n0945_006:0131b23": "於是阿難及諸大眾，身心了然得大開示，觀",
    "T19n0945_006:0131b24": "佛菩提及大涅槃，猶如有人因事遠遊未得",
    "T19n0945_006:0131b25": "歸還，明了其家所歸道路。普會大眾天龍八",
    "T19n0945_006:0131b26": "部有學二乘，及諸一切新發心菩薩，其數凡",
    "T19n0945_006:0131b27": "有十恒河沙，皆得本心，遠塵離垢獲法眼淨；",
    "T19n0945_006:0131b28": "性比丘尼聞說偈已成阿羅漢；無量眾生皆",
    "T19n0945_006:0131b29": "發無等等阿耨多羅三藐三菩提心。",
    "T19n0945_006:0131c01": "阿難整衣服，望大眾中合掌頂禮，心迹圓明",
    "T19n0945_006:0131c02": "悲欣交集，欲益未來諸眾生故，稽首白佛：「大",
    "T19n0945_006:0131c03": "悲世尊！我今已悟成佛法門，是中修行得無",
    "T19n0945_006:0131c04": "疑惑，常聞如來說如是言：『自未得度先度人",
    "T19n0945_006:0131c05": "者，菩薩發心；自覺已圓能覺他者，如來應世。』",
    "T19n0945_006:0131c06": "我雖未度，願度末劫一切眾生。世尊！此諸眾",
    "T19n0945_006:0131c07": "生去佛漸遠，邪師說法如恒河沙，欲攝其心",
    "T19n0945_006:0131c08": "入三摩地，云何令其安立道場遠諸魔事，於",
    "T19n0945_006:0131c09": "菩提心得無退屈？」",
    "T19n0945_006:0131c10": "爾時，世尊於大眾中稱讚阿難：「善哉！善哉！如",
    "T19n0945_006:0131c11": "汝所問，安立道場救護眾生末劫沈溺，汝今",
    "T19n0945_006:0131c12": "諦聽，當為汝說！」阿難大眾唯然奉教。",
    "T19n0945_006:0131c13": "佛告阿難：「汝常聞我毘奈耶中，宣說修行三",
    "T19n0945_006:0131c14": "決定義，所謂攝心為戒，因戒生定，因定發慧。",
    "T19n0945_006:0131c15": "是則名為三無漏學。阿難！云何攝心我名為",
    "T19n0945_006:0131c16": "戒？若諸世界六道眾生其心不婬，則不隨其",
    "T19n0945_006:0131c17": "生死相續。汝修三昧本出塵勞，婬心不除塵",
    "T19n0945_006:0131c18": "不可出，縱有多智禪定現前，如不斷婬必落",
    "T19n0945_006:0131c19": "魔道，上品魔王、中品魔民、下品魔女，彼等諸",
    "T19n0945_006:0131c20": "魔亦有徒眾，各各自謂成無上道。我滅度後",
    "T19n0945_006:0131c21": "末法之中，多此魔民熾盛世間，廣行貪婬為",
    "T19n0945_006:0131c22": "善知識，令諸眾生落愛見坑失菩提路。汝教",
    "T19n0945_006:0131c23": "世人，修三摩地先斷心婬，是名如來先佛世",
    "T19n0945_006:0131c24": "尊第一決定清淨明誨。「是故阿難！若不斷婬",
    "T19n0945_006:0131c25": "修禪定者，如蒸沙石欲其成飯，經百千劫秖",
    "T19n0945_006:0131c26": "名熱沙。何以故？此非飯本石沙成故。汝以",
    "T19n0945_006:0131c27": "婬身求佛妙果，縱得妙悟皆是婬根，根本成",
    "T19n0945_006:0131c28": "婬，輪轉三途必不能出，如來涅槃何路修證？",
    "T19n0945_006:0131c29": "必使婬機身心俱斷，斷性亦無，於佛菩提斯",
    "T19n0945_006:0132a01": "可希冀。如我此說名為佛說；不如此說即波",
    "T19n0945_006:0132a02": "旬說。",
    "T19n0945_006:0132a03": "「阿難！又諸世界六道眾生其心不殺，則不隨",
    "T19n0945_006:0132a04": "其生死相續。汝修三昧本出塵勞，殺心不除",
    "T19n0945_006:0132a05": "塵不可出，縱有多智禪定現前，如不斷殺必",
    "T19n0945_006:0132a06": "落神道，上品之人為大力鬼，中品即為飛行",
    "T19n0945_006:0132a07": "夜叉諸鬼帥等，下品當為地行羅剎，彼諸",
    "T19n0945_006:0132a08": "鬼神亦有徒眾，各各自謂成無上道。我滅度",
    "T19n0945_006:0132a09": "後末法之中，多此神鬼熾盛世間，自言食肉",
    "T19n0945_006:0132a10": "得菩提路。阿難！我令比丘食五淨肉，此肉皆",
    "T19n0945_006:0132a11": "我神力化生本無命根，汝婆羅門地多蒸濕，",
    "T19n0945_006:0132a12": "加以沙石草菜不生，我以大悲神力所加，因",
    "T19n0945_006:0132a13": "大慈悲假名為肉，汝得其味，奈何如來滅度",
    "T19n0945_006:0132a14": "之後，食眾生肉名為釋子。汝等當知，是食肉",
    "T19n0945_006:0132a15": "人縱得心開似三摩地，皆大羅剎，報終必沈",
    "T19n0945_006:0132a16": "生死苦海，非佛弟子，如是之人相殺相吞相",
    "T19n0945_006:0132a17": "食未已，云何是人得出三界？汝教世人，修三",
    "T19n0945_006:0132a18": "摩地次斷殺生，是名如來先佛世尊第二決",
    "T19n0945_006:0132a19": "定清淨明誨。「是故阿難！若不斷殺修禪定者，",
    "T19n0945_006:0132a20": "譬如有人自塞其耳，高聲大叫求人不聞，此",
    "T19n0945_006:0132a21": "等名為欲隱彌露。清淨比丘及諸菩薩，於岐",
    "T19n0945_006:0132a22": "路行不踏生草，況以手拔；云何大悲取諸眾",
    "T19n0945_006:0132a23": "生血肉充食？若諸比丘不服東方絲綿絹帛，",
    "T19n0945_006:0132a24": "及是此土靴履裘毳、乳酪醍醐，如是比丘於",
    "T19n0945_006:0132a25": "世真脫，酬還宿債不遊三界。何以故？服其身",
    "T19n0945_006:0132a26": "分皆為彼緣，如人食其地中百穀，足不離地；",
    "T19n0945_006:0132a27": "必使身心於諸眾生，若身、身分，身心二途不",
    "T19n0945_006:0132a28": "服不食，我說是人真解脫者。如我此說名為",
    "T19n0945_006:0132a29": "佛說；不如此說即波旬說。",
    "T19n0945_006:0132b01": "「阿難！又復世界六道眾生其心不偷，則不隨",
    "T19n0945_006:0132b02": "其生死相續。汝修三昧本出塵勞，偷心不除",
    "T19n0945_006:0132b03": "塵不可出，縱有多智禪定現前，如不斷偷必",
    "T19n0945_006:0132b04": "落邪道，上品精靈、中品妖魅、下品邪人諸魅",
    "T19n0945_006:0132b05": "所著，彼等群邪亦有徒眾，各各自謂成無上",
    "T19n0945_006:0132b06": "道。我滅度後末法之中，多此妖邪熾盛世間，",
    "T19n0945_006:0132b07": "潛匿姦欺稱善知識，各自謂己得上人法，詃",
    "T19n0945_006:0132b08": "惑無識恐令失心，所過之處其家耗散。我教",
    "T19n0945_006:0132b09": "比丘循方乞食，令其捨貪成菩薩道，諸比丘",
    "T19n0945_006:0132b10": "等不自熟食，寄於殘生旅泊三界，示一往還",
    "T19n0945_006:0132b11": "去已無返；云何賊人假我衣服，裨販如來造",
    "T19n0945_006:0132b12": "種種業，皆言佛法却非出家，具戒比丘為小",
    "T19n0945_006:0132b13": "乘道？由是疑誤無量眾生墮無間獄。若我滅",
    "T19n0945_006:0132b14": "後，其有比丘發心決定修三摩提，能於如",
    "T19n0945_006:0132b15": "來形像之前，身然一燈、燒一指節，及於身上",
    "T19n0945_006:0132b16": "爇一香炷，我說是人無始宿債一時酬畢，長",
    "T19n0945_006:0132b17": "挹世間永脫諸漏，雖未即明無上覺路，是人",
    "T19n0945_006:0132b18": "於法已決定心，若不為此捨身微因，縱成無",
    "T19n0945_006:0132b19": "為必還生人酬其宿債，如我馬麥正等無異。",
    "T19n0945_006:0132b20": "汝教世人，修三摩地後斷偷盜，是名如來先",
    "T19n0945_006:0132b21": "佛世尊第三決定清淨明誨。「是故阿難！若不",
    "T19n0945_006:0132b22": "斷偷修禪定者，譬如有人水灌漏巵欲求其",
    "T19n0945_006:0132b23": "滿，縱經塵劫終無平復。若諸比丘衣鉢之餘",
    "T19n0945_006:0132b24": "分寸不畜，乞食餘分施餓眾生，於大集會合",
    "T19n0945_006:0132b25": "掌禮眾，有人捶罵同於稱讚，必使身心二俱",
    "T19n0945_006:0132b26": "捐捨，身肉骨血與眾生共，不將如來不了義",
    "T19n0945_006:0132b27": "說迴為己解以誤初學，佛印是人得真三昧。",
    "T19n0945_006:0132b28": "如我所說名為佛說；不如此說即波旬說。",
    "T19n0945_006:0132b29": "「阿難！如是世界六道眾生，雖則身心無殺盜",
    "T19n0945_006:0132c01": "婬，三行已圓；若大妄語，即三摩提不得清淨，",
    "T19n0945_006:0132c02": "成愛見魔失如來種。所謂未得謂得、未證言",
    "T19n0945_006:0132c03": "證，或求世間尊勝第一，謂前人言：『我今已得",
    "T19n0945_006:0132c04": "須陀洹果、斯陀含果、阿那含果，阿羅漢道、辟",
    "T19n0945_006:0132c05": "支佛乘、十地、地前諸位菩薩。』求彼禮懺貪其",
    "T19n0945_006:0132c06": "供養，是一顛迦銷滅佛種，如人以刀斷多羅",
    "T19n0945_006:0132c07": "木，佛記是人永殞善根無復知見，沈三苦海",
    "T19n0945_006:0132c08": "不成三昧。我滅度後，勅諸菩薩及阿羅漢應",
    "T19n0945_006:0132c09": "身生彼末法之中，作種種形度諸輪轉，或作",
    "T19n0945_006:0132c10": "沙門、白衣居士、人王、宰官、童男、童女，如是乃",
    "T19n0945_006:0132c11": "至婬女、寡婦、姦偷、屠販，與其同事稱歎佛乘，",
    "T19n0945_006:0132c12": "令其身心入三摩地，終不自言我真菩薩、真",
    "T19n0945_006:0132c13": "阿羅漢。泄佛密因、輕言未學，唯除命終陰有",
    "T19n0945_006:0132c14": "遺付，云何是人惑亂眾生成大妄語？汝教世",
    "T19n0945_006:0132c15": "人，修三摩地後復斷除諸大妄語，是名如來",
    "T19n0945_006:0132c16": "先佛世尊第四決定清淨明誨。「是故阿難！若",
    "T19n0945_006:0132c17": "不斷其大妄語者，如刻人糞為栴檀形，欲求",
    "T19n0945_006:0132c18": "香氣無有是處。我教比丘直心道場，於四威",
    "T19n0945_006:0132c19": "儀一切行中尚無虛假，云何自稱得上人法？",
    "T19n0945_006:0132c20": "譬如窮人妄號帝王自取誅滅，況復法王如",
    "T19n0945_006:0132c21": "何妄竊？因地不直果招紆曲，求佛菩提如",
    "T19n0945_006:0132c22": "噬臍人，欲誰成就？若諸比丘心如直絃一",
    "T19n0945_006:0132c23": "切真實，入三摩提永無魔事，我印是人成就",
    "T19n0945_006:0132c24": "菩薩無上知覺。如我是說名為佛說；不如此",
    "T19n0945_006:0132c25": "說即波旬說。",
    "T19n0945_006:0132c26": "大佛頂萬行首楞嚴經卷第六"
}