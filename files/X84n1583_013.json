{
    "X84n1583_013:0480a07": "續燈正統卷十三",
    "X84n1583_013:0480a09": "南海普陀嗣祖沙門西蜀　性統　編集",
    "X84n1583_013:0480a10": "　　臨濟宗",
    "X84n1583_013:0480a11": "大鑑下第二十一世",
    "X84n1583_013:0480a12": "太原益禪師法嗣",
    "X84n1583_013:0480a13": "汾州筏渡普慈禪師初參徑山端。高峰玅。各有契處。",
    "X84n1583_013:0480a14": "後北還遊燕。如五臺。禮文殊。感大士放光。居臺二年。",
    "X84n1583_013:0480a15": "入太原。參益和尚。尚問曰。行脚高士。發足甚處。師曰",
    "X84n1583_013:0480a16": "五臺。尚曰。文殊與汝說甚麼。師曰。脚下草鞋。唱成一",
    "X84n1583_013:0480a17": "百文。尚曰。脚跟為甚麼不落地。師曰。且喜老漢見得",
    "X84n1583_013:0480a18": "親切。尚曰。老僧罪過。師喝一喝而出。自此常造室中。",
    "X84n1583_013:0480a19": "久之益囑曰。汝緣當在本處。他後設大法藥。宜號筏",
    "X84n1583_013:0480a20": "渡。禮謝歸汾州。天曆己巳。出住祥符。上堂。靈鋒寶",
    "X84n1583_013:0480a21": "劍。覿露現前。照夜神珠。隨機變轉。誰家竈裏無煙。不",
    "X84n1583_013:0480a22": "曾欠多欠少。只為面前路徑稍窄。一身毛竅太多。障",
    "X84n1583_013:0480a23": "蔽自己一段光明。慶劫已來。空被埋沒。如今事不獲",
    "X84n1583_013:0480a24": "已。為諸仁。略露些子光鋩。俾汝等樂業榮家。乃以拄",
    "X84n1583_013:0480b01": "杖橫肩曰。看看。老漢入葛藤窩裏去也。至正壬寅六",
    "X84n1583_013:0480b02": "月一日。偶示微疾。沐浴更衣。書偈曰。性海波澄。太虗",
    "X84n1583_013:0480b03": "寥廓。報與諸人。無法可說。端坐而逝。閱世八十有八。",
    "X84n1583_013:0480b04": "夏六十有五。葬全身于祥符之西崦。",
    "X84n1583_013:0480b05": "徑山端禪師法嗣",
    "X84n1583_013:0480b06": "杭州府靈隱竹泉法林禪師別號了幻。台之寧海黃",
    "X84n1583_013:0480b07": "氏子。依法安太虗同出家。因看睦州語有省。往參元",
    "X84n1583_013:0480b08": "叟於中竺。機契。俾掌藏鑰。行省左丞相。請主萬壽。遷",
    "X84n1583_013:0480b09": "中竺。至佛殿曰。撥塵見佛。誰知佛亦是塵。罕逢穿耳",
    "X84n1583_013:0480b10": "客。多見刻舟人。上堂。法是常法。道是常道。拶破面",
    "X84n1583_013:0480b11": "門。點即不到。雪峰一千七百人善知識。朝夕只輥三",
    "X84n1583_013:0480b12": "箇木毬。趙州七百甲子老頭陀。見人只道喫茶去。中",
    "X84n1583_013:0480b13": "峰居常見兄弟相訪。只是敘通寒溫。燒香叉手。若是",
    "X84n1583_013:0480b14": "金毛師子子。三千里外定誵譌。至元戊寅。遷靈隱。",
    "X84n1583_013:0480b15": "上堂。舉僧問趙州。萬法歸一一歸何處。州曰。我在青",
    "X84n1583_013:0480b16": "州。做一領布衫重七斤。師曰。趙州雖則善用太阿。截",
    "X84n1583_013:0480b17": "斷者僧舌頭。未免傷鋒犯手。靈隱則不然。忽有僧問",
    "X84n1583_013:0480b18": "萬法歸一一歸何處。只向他道。今日熱如昨日。上",
    "X84n1583_013:0480b19": "堂。古杭管內靈隱名山。肇建於東晉咸和年間。慧理",
    "X84n1583_013:0480b20": "法師。為第一代。今日上元令節。諸處放燈。知事直歲。",
    "X84n1583_013:0480b21": "各各照管風燭。便下座。為森監寺秉炬。森羅及萬",
    "X84n1583_013:0480b22": "象。一法之所印。即今為汝拈却金剛圈栗棘蓬了也。",
    "X84n1583_013:0480b23": "喚甚麼作一法。二由一有。一亦莫守。火裡烏龜。作師",
    "X84n1583_013:0480b24": "子吼。大龍翔虗席。星吉大夫。三返往遣幣聘。師辭",
    "X84n1583_013:0480c01": "不赴。避會稽山中行院。知不可強。乃具疏請。師仍領",
    "X84n1583_013:0480c02": "靈隱。三年退處了幻菴。至正乙未春。感微疾。二月二",
    "X84n1583_013:0480c03": "日。集眾敘平生行脚本末。且誡眾曰。佛法下衰。無甚",
    "X84n1583_013:0480c04": "今日。宜各努力。吾世緣止於斯矣。索筆書偈曰。七十",
    "X84n1583_013:0480c05": "二年。虗空釘橛。末後一句。不說不說。遂奄然而化。留",
    "X84n1583_013:0480c06": "龕十日。顏色不變。塟全身於松源塔西。",
    "X84n1583_013:0480c07": "杭州府徑山古鼎生銘禪師奉化應氏子。受業金峩",
    "X84n1583_013:0480c08": "得度。會竺西坦主天童。往依之。典內記。復走閩歸浙。",
    "X84n1583_013:0480c09": "適元叟住靈隱。師往參謁。一日入室。請益黃龍見慈",
    "X84n1583_013:0480c10": "明因緣。叟詰曰。只如趙州道。臺山婆子。被我勘破。慈",
    "X84n1583_013:0480c11": "明笑曰。是罵耶。你道。二老用處。是同是別。師曰。一對",
    "X84n1583_013:0480c12": "無孔鐵鎚。叟曰。黃龍直下悟去。又且如何。師曰。也是",
    "X84n1583_013:0480c13": "病眼見空華。叟曰。不是不是。師擬進語。叟便喝。師當",
    "X84n1583_013:0480c14": "下廓然。年五十四。始出主隆教。遷寶陀。次中竺。至正",
    "X84n1583_013:0480c15": "丁亥。遷徑山。順帝錫師慧性文敏宏覺普濟禪師號。",
    "X84n1583_013:0480c16": "僧問。祖意教意。是同是別。師曰。破畚箕禿苕帚。僧禮",
    "X84n1583_013:0480c17": "拜曰。謝師指示。師曰。昨夜三更失却牛。天明起來失",
    "X84n1583_013:0480c18": "却火。問。如何是佛。師曰。秤鎚蘸酢。曰如何是向上",
    "X84n1583_013:0480c19": "事。師曰。仰面不見天。曰記得僧問雲門。如何是佛。門",
    "X84n1583_013:0480c20": "曰。乾屎橛。又作麼生。師曰。雲門不是好心。曰乾屎橛",
    "X84n1583_013:0480c21": "與秤鎚。蘸酢相去多少。師曰。鑊湯無冷處。僧擬進語。",
    "X84n1583_013:0480c22": "師便喝。上堂。將十方世界。安向諸人眼睫上。絲毫",
    "X84n1583_013:0480c23": "不動。把四大海水。傾向諸人脚跟底。涓滴不流。會醫",
    "X84n1583_013:0480c24": "還少病。知分不多愁。上堂。舉大愚示眾。大家相聚",
    "X84n1583_013:0481a01": "喫莖虀。若喚作一莖虀。入地獄如箭射。師曰。宗師為",
    "X84n1583_013:0481a02": "人。如蠱毒之家。置毒於飲食中。未甞不欲斷人命根。",
    "X84n1583_013:0481a03": "雖然。是冤對者。能有幾人。中竺用貞良謂。師甞闡",
    "X84n1583_013:0481a04": "化是山。請歸了幻菴。至正戊戌。將遷寂。遺書囑丞相",
    "X84n1583_013:0481a05": "外護。復書偈曰。生死純真。太虗充滿。七十九年。搖籃",
    "X84n1583_013:0481a06": "繩斷。擲筆而逝。茶毗。舌根數珠皆不壞。舍利無數。徑",
    "X84n1583_013:0481a07": "山隆教寶陀三處。分而塔焉。世壽七十九。僧臘五十",
    "X84n1583_013:0481a08": "五。有四會語錄暨外集。行世。",
    "X84n1583_013:0481a09": "台州府天台國清夢堂曇噩禪師慈溪王氏子。祖父",
    "X84n1583_013:0481a10": "皆名宦。母周。師幼有遠志。稍長博通經史。藻思濬發。",
    "X84n1583_013:0481a11": "年二十三。白母出家。訪道吳楚。渡江。從雪庭傳於長",
    "X84n1583_013:0481a12": "蘆。遂剃染受具昭慶。教相諸宗。靡不研究。及雪庭遷",
    "X84n1583_013:0481a13": "靈隱。師往依侍。踰年。雪庭寂。元叟由中竺來補其席。",
    "X84n1583_013:0481a14": "一見脗契。即命掌內記。至元己卯。出世慶元之保聖。",
    "X84n1583_013:0481a15": "遷慈之開壽。台之國清。最後住象山之瑞龍。上堂。",
    "X84n1583_013:0481a16": "竪拂子曰。只者箇。在溈仰則父慈子孝。用劍刃事。施",
    "X84n1583_013:0481a17": "陷虎機。在臨濟則大機大用。卷舒擒縱。殺活自由。在",
    "X84n1583_013:0481a18": "曹洞則家風綿密。金鍼玉綫。明投暗合。在雲門則孤",
    "X84n1583_013:0481a19": "危聳峻。格外提持。言前定奪。在法眼則箭鋒相拄。心",
    "X84n1583_013:0481a20": "空法了。情盡見除。五家提唱。雖則金聲玉振。邁古超",
    "X84n1583_013:0481a21": "今。然而總是門庭施設。直截一句。不曾道著。且道。作",
    "X84n1583_013:0481a22": "麼生是直截一句。高聲曰。看脚下。上堂。一二三四",
    "X84n1583_013:0481a23": "五六七。七六五四三二一。黃河九曲出崑崙。摩訶般",
    "X84n1583_013:0481a24": "若波羅蜜。甞誡諸徒曰。研究空宗。當外形骸忘寢",
    "X84n1583_013:0481b01": "食。以消累劫宿習。然後心地光明耳。自是。日惟一食。",
    "X84n1583_013:0481b02": "終夜凝坐達旦。洪武庚戌。徵江南有道僧。館於天界。",
    "X84n1583_013:0481b03": "師居首。奏對罷。上憫師老。賜令還山。癸丑二月甲申。",
    "X84n1583_013:0481b04": "無疾忽戒浴易衣。集眾說偈曰。吾有一物。無背無面。",
    "X84n1583_013:0481b05": "要得分明。涅槃後看。言畢。危坐而逝。世壽八十有九。",
    "X84n1583_013:0481b06": "門人智巖等。茶毗。以骨石塔於國清。",
    "X84n1583_013:0481b07": "嘉興府天寧楚石梵琦禪師明州象山朱氏子。元貞",
    "X84n1583_013:0481b08": "丙申六月丁巳。母夢日墜懷而生。方襁褓。有神僧摩",
    "X84n1583_013:0481b09": "師頂曰。此兒佛日也。他日當振揚佛法。燭照昏衢。因",
    "X84n1583_013:0481b10": "以曇曜字之。早失怙恃。九歲。入永祚寺受業。十六受",
    "X84n1583_013:0481b11": "具戒。族祖晉翁洵。自崇恩遷道場。師依之為侍者。繼",
    "X84n1583_013:0481b12": "典藏鑰。一日閱楞嚴。至緣見因明暗成無見不明自",
    "X84n1583_013:0481b13": "發則諸暗相永不能昏處。有省。歷覧群籍。恍如宿契。",
    "X84n1583_013:0481b14": "時元叟唱道雙徑。師往參之。問如何是言發非聲。色",
    "X84n1583_013:0481b15": "前不物。叟遽曰。言發非聲。色前不物。速道速道。師擬",
    "X84n1583_013:0481b16": "進語。叟震威一喝。師錯愕而退。會英宗召高衲。金書",
    "X84n1583_013:0481b17": "大藏。師應詔入京。一夕睡起。聞彩樓鼓聲。豁然大悟。",
    "X84n1583_013:0481b18": "拊几笑曰。徑山敗缺處。為我識破了也。因成偈曰。崇",
    "X84n1583_013:0481b19": "天門外鼓騰騰。驀劄虗空就地崩。拾得紅爐一點雪。",
    "X84n1583_013:0481b20": "却是黃河六月氷。後歸徑山。叟迎笑曰。西來密意。喜",
    "X84n1583_013:0481b21": "子已得之矣。處以第二座。泰定中。出世海鹽福臻。天",
    "X84n1583_013:0481b22": "曆戊辰。遷天寧。至元乙亥。遷杭報國。上堂。僧問。不",
    "X84n1583_013:0481b23": "愁念起。惟恐覺遲。如何是覺。師曰。牛角馬角。曰如何",
    "X84n1583_013:0481b24": "是念。師曰。四五二十也不識。問。一大藏教。是箇切",
    "X84n1583_013:0481c01": "脚。未審切箇甚麼字。師曰。切箇不字。曰只如不字。又",
    "X84n1583_013:0481c02": "切箇甚麼字。師曰。莫錯舉似人。曰謝師指示。師曰。石",
    "X84n1583_013:0481c03": "羊頭子向東看。問。佛祖因緣即不問。君臣慶會事",
    "X84n1583_013:0481c04": "如何。師曰。瑞草生嘉運。靈花結早春。曰如何是君。師",
    "X84n1583_013:0481c05": "曰。莫觸龍顏。曰如何是臣。師曰。量材補職。曰如何是",
    "X84n1583_013:0481c06": "臣向君。師曰。赤心片片。曰如何是君視臣。師曰。如月",
    "X84n1583_013:0481c07": "入水。曰如何是君臣道合。師曰俱。問。晷運推移。日",
    "X84n1583_013:0481c08": "南長至。阿那箇是常住法。師曰。冬不寒臘後看。曰教",
    "X84n1583_013:0481c09": "學人如何履踐。師曰。獨木橋子。問。西天以蠟人為",
    "X84n1583_013:0481c10": "驗。未審此間以何為驗。師曰。驗甚麼盌。曰和尚豈無",
    "X84n1583_013:0481c11": "方便。師曰。鷂子過新羅。問。一年將盡夜。萬里未歸",
    "X84n1583_013:0481c12": "人。還許歸去也無。師曰。十里長亭。五里短亭。曰與麼",
    "X84n1583_013:0481c13": "則不歸去也。師曰。直須歸去。曰作麼生是到家一句。",
    "X84n1583_013:0481c14": "師曰。天寒日短。兩人共一盌。　問。日從東上。月向西",
    "X84n1583_013:0481c15": "沒。作麼生是不遷義。師曰。柳絮隨風。自西自東。曰年",
    "X84n1583_013:0481c16": "年是好年。日日是好日。師曰。瞎老婆吹火。問。護明",
    "X84n1583_013:0481c17": "大士。未降王宮。釋迦老子。在甚麼處。師曰。眨上眉毛。",
    "X84n1583_013:0481c18": "曰謝師答話。師曰。恰值拄杖不在。問。盡大地是箇",
    "X84n1583_013:0481c19": "佛身。向甚麼處。安居禁足。師曰。錦上鋪華又一重。曰",
    "X84n1583_013:0481c20": "竹密不妨流水過。山高豈礙白雲飛。師曰。隨語生解",
    "X84n1583_013:0481c21": "漢。問。如何是先照後用。師曰。劈開華嶽連天色。放",
    "X84n1583_013:0481c22": "出黃河到海聲。曰如何是先用後照。師曰。劍為不平",
    "X84n1583_013:0481c23": "離寶匣。藥因救病出金瓶。曰如何是照用同時。師曰。",
    "X84n1583_013:0481c24": "定光金地遙招手。智者江陵暗點頭。曰如何是照用",
    "X84n1583_013:0482a01": "不同時。師曰。三月懶游華下路。一家愁閉雨中門。僧",
    "X84n1583_013:0482a02": "禮拜。師曰。更問一轉豈不好。問。大悲菩薩。用許多",
    "X84n1583_013:0482a03": "手眼作甚麼。師曰。春風不裹頭。修佛殿次。師問掌",
    "X84n1583_013:0482a04": "事僧。者殿是甚麼。年中葢造。僧摑露柱曰。何不祗對",
    "X84n1583_013:0482a05": "和尚。師曰。克繇尀耐。倒來者裡捋虎鬚。三十棒。一棒",
    "X84n1583_013:0482a06": "也不恕。曰容某甲伸說。便禮拜。師曰。且放過一著。",
    "X84n1583_013:0482a07": "芟草次。僧問。有根草。任和尚芟。無根草。作麼生芟。師",
    "X84n1583_013:0482a08": "鋤地一下。僧便放身倒。師曰。諸方火塟。我者裡活埋。",
    "X84n1583_013:0482a09": "僧起走。師呵呵大笑。上堂。未離兜率。已降皇宮。未",
    "X84n1583_013:0482a10": "出母胎。度人已畢。三世諸佛。歷代祖師。天下老和尚。",
    "X84n1583_013:0482a11": "說心說性。舉古舉今。總是無風匝匝之波。實情好與",
    "X84n1583_013:0482a12": "二十拄杖。新福臻。今日不是盡法無民。打頭不遇作",
    "X84n1583_013:0482a13": "家。到底翻成骨董。若相委悉。拈却炙脂帽子。脫却鶻",
    "X84n1583_013:0482a14": "臭布衫。其或未然。明朝後日。大有事在。上堂。巖頭",
    "X84n1583_013:0482a15": "道。須是一一從自己胸中流出。與我葢天葢地去。恁",
    "X84n1583_013:0482a16": "麼道。被他掘窖深埋了也。茫茫宇宙人無數。那箇男",
    "X84n1583_013:0482a17": "兒是丈夫。男兒丈夫。相去多少。待你出窖來。却向你",
    "X84n1583_013:0482a18": "道。上堂。彌勒真彌勒。分身千百億。時時示時人。時",
    "X84n1583_013:0482a19": "人自不識。拈拄杖曰。衝開碧落松千尺。截斷紅塵水",
    "X84n1583_013:0482a20": "一谿。上堂。米裡有蟲。麥裡有麵。廚庫僧堂。山門佛",
    "X84n1583_013:0482a21": "殿。盞子撲落地。楪子成七片。上堂。若論生佛未具",
    "X84n1583_013:0482a22": "以前。一段大事。只在諸人脚跟下。動便踏著。只是不",
    "X84n1583_013:0482a23": "知起處。你道。從甚麼處起。掀翻四大海。踢倒五須彌。",
    "X84n1583_013:0482a24": "正覓起處不得。豈不見。東山演祖道。山僧昨夜入城。",
    "X84n1583_013:0482b01": "見一棚傀儡。不免近前看。或見端嚴奇特。或見醜陋",
    "X84n1583_013:0482b02": "不堪。動轉行坐。青黃赤白。一一見了。仔細看來。元來",
    "X84n1583_013:0482b03": "青布幕裡有人。山僧忍俊不禁。乃問。長史高姓。他道。",
    "X84n1583_013:0482b04": "老和尚看便了。問甚麼姓。師曰。誰家別館池塘裡。一",
    "X84n1583_013:0482b05": "對鴛鴦畫不成。上堂。眉毛雖長不礙眼。鼻孔雖高",
    "X84n1583_013:0482b06": "不礙面。諸佛雖悟無二心。眾生雖迷無二見。見不見。",
    "X84n1583_013:0482b07": "倒騎牛兮入佛殿。上堂。兔角不用無。牛角不用有。",
    "X84n1583_013:0482b08": "兩兩不成雙。三三亦非九。夜來空手把鋤頭。天明面",
    "X84n1583_013:0482b09": "南看北斗。上堂。大樹大皮裹。小樹小皮纏。若不同",
    "X84n1583_013:0482b10": "牀睡。焉知被底穿。上堂。驢事未去。馬事到來。猫兒",
    "X84n1583_013:0482b11": "上露柱。鐵鋸舞三臺。大唐天子呵呵笑。移取眉毛眼",
    "X84n1583_013:0482b12": "上栽。上堂。舉祖師道。在胎名身。處世名人。在眼曰",
    "X84n1583_013:0482b13": "見。在耳曰聞。在鼻齅香。在舌談論。在手執捉。在足運",
    "X84n1583_013:0482b14": "奔。徧現俱該法界。收攝在一微塵。識者知是佛性。不",
    "X84n1583_013:0482b15": "識喚作精魂。師曰。書頭教孃勤作息。書尾教孃莫瞌",
    "X84n1583_013:0482b16": "睡。還識孃面[此/朿]麼。玉容寂寞淚闌干。棃花一枝春帶",
    "X84n1583_013:0482b17": "雨。喝一喝。上堂。一道圓光。阿誰無分。猫兒若無分。",
    "X84n1583_013:0482b18": "為甚麼解捉老鼠。若有分。為甚麼做猫兒。千年田八",
    "X84n1583_013:0482b19": "百主。浴佛上堂。清淨法身。簸土揚塵。圜滿報身。倚",
    "X84n1583_013:0482b20": "富欺貧。千百億化身。弄假像真。三身中。浴那一身。謝",
    "X84n1583_013:0482b21": "三孃秤銀。上堂。頭上是天。脚下是地。青山是青山。",
    "X84n1583_013:0482b22": "白雲是白雲。你若會得。有馬騎馬。無馬步行。若不會。",
    "X84n1583_013:0482b23": "夜行莫踏白。不是水便是石。上堂。無手人行拳。無",
    "X84n1583_013:0482b24": "舌人解語。忽若無手人打無舌人。無舌人連忙。道箇",
    "X84n1583_013:0482c01": "不必。良久曰。只箇不必。天下衲僧跳不出。上堂。箇",
    "X84n1583_013:0482c02": "箇抱荊山之璧。人人懷滄海之珠。幹旋佛祖樞機。提",
    "X84n1583_013:0482c03": "掇衲僧巴鼻。盡謂。頂門眼正。肘後符靈。殊不知。靈龜",
    "X84n1583_013:0482c04": "負圖。自取喪身之兆。出格一句作麼生。朝霞不出市。",
    "X84n1583_013:0482c05": "暮霞行千里。上堂。黃檗手中棒。剜肉作瘡。大愚肋",
    "X84n1583_013:0482c06": "下拳。喫鹽救渴。速則易改。久則難追。選佛若無如是",
    "X84n1583_013:0482c07": "眼。假曉千載亦奚為。喝一喝。上堂。拈却缽盂匙箸。",
    "X84n1583_013:0482c08": "喫飯不得。屏却咽喉脣吻。出氣不得。色身安。法身不",
    "X84n1583_013:0482c09": "可不安。法身色身。是一是二。華須連夜發。莫待曉風",
    "X84n1583_013:0482c10": "吹。上堂。俱胝竪一箇指頭。雪峰輥三箇木毬。石鞏",
    "X84n1583_013:0482c11": "張弓架箭。華亭短棹孤舟。鳳山無法可說。不妨坐斷。",
    "X84n1583_013:0482c12": "杭州就中却有箇好處。好在甚麼處。四五百條華柳",
    "X84n1583_013:0482c13": "巷。二三千所管絃樓。上堂。大事未明。如喪考妣。大",
    "X84n1583_013:0482c14": "事已明。如喪考妣。你道。有成褫。無成褫。常因送客處。",
    "X84n1583_013:0482c15": "憶得別家時。上堂。聞聲悟道。塞却你耳根。見色明",
    "X84n1583_013:0482c16": "心。換却你眼睛。蒲團上端坐。鍼眼裡穿綫。西風一陣",
    "X84n1583_013:0482c17": "來。落葉兩三片。至正甲申。遷禾之本覺。丁亥。帝師",
    "X84n1583_013:0482c18": "錫號佛日普照慧辯禪師。適符昔日神僧之言。後自",
    "X84n1583_013:0482c19": "光孝。退歸天寧。上堂。一毫吞却山河大地則易。山河",
    "X84n1583_013:0482c20": "大地吞却一毫則難。也不難也不易。鋪箇破席日裡",
    "X84n1583_013:0482c21": "睡。料想上方兜率宮。也無如此日炙背。築西齋。為",
    "X84n1583_013:0482c22": "終老計。自號西齋老人。洪武戊申秋九月。詔江南大",
    "X84n1583_013:0482c23": "浮屠十餘人。於蔣山建大法會。命師陞座說法。上大",
    "X84n1583_013:0482c24": "悅。己酉春。復召師說法。賜齋文樓下。親承顧問。暨行。",
    "X84n1583_013:0483a01": "出內府白金以賜。庚戌秋。上以鬼神情狀。幽微難測。",
    "X84n1583_013:0483a02": "意召問僧中博通三藏者。師與夢堂噩行中仁等。應",
    "X84n1583_013:0483a03": "詔至京。館大天界寺。師援經據論。成書將進。忽示微",
    "X84n1583_013:0483a04": "疾。越四日。沐浴更衣。索筆書偈曰。真性圓明。本無生",
    "X84n1583_013:0483a05": "滅。木馬夜鳴。西方日出。書畢。謂夢堂曰。我去矣。堂曰。",
    "X84n1583_013:0483a06": "何處去。師曰。西方去。堂曰。西方有佛。東方無佛耶。師",
    "X84n1583_013:0483a07": "乃震聲一喝而逝。時辛亥七月二十六日也。上聞。嗟",
    "X84n1583_013:0483a08": "悼久之。時禁火塟。以師故。特從闍維例。火餘齒舌數",
    "X84n1583_013:0483a09": "珠不壞。舍利五色。紛綴遺骼。弟子文晟。奉骼及諸不",
    "X84n1583_013:0483a10": "壞者。歸西齋塔焉。計世壽七十五。僧臘六十三。",
    "X84n1583_013:0483a11": "杭州府徑山愚菴智及禪師字以中。別號西麓。蘇之",
    "X84n1583_013:0483a12": "吳縣顧氏子。幼出家穹窿海雲院。受具。聽賢首法師",
    "X84n1583_013:0483a13": "講法界觀。未終篇輙笑曰。一真法界。圓同太虗。但涉",
    "X84n1583_013:0483a14": "言詞。即成賸法。縱獲天雨寶華。於我奚益哉。遂謁笑",
    "X84n1583_013:0483a15": "隱於建業。隱文章道德。傾動一時。師微露文彩。得交",
    "X84n1583_013:0483a16": "相延。譽有嶼上人訶曰。子才若此。不思擔荷正法。乃",
    "X84n1583_013:0483a17": "甘作騷壇奴隷乎。師舌噤不能答。旋歸海雲。胸襟礙",
    "X84n1583_013:0483a18": "塞。目不交睫者踰月。忽一日見秋葉墜庭。豁然有省。",
    "X84n1583_013:0483a19": "走雙徑。謁寂照呈所證。照可之。至正壬午。出世昌國",
    "X84n1583_013:0483a20": "之隆教。尋領普慈。戊戌。遷淨慈。後領徑山。僧問。不與",
    "X84n1583_013:0483a21": "萬法為侶者。是甚麼人。師曰。十字街頭石敢當。僧擬",
    "X84n1583_013:0483a22": "再問。師曰。更要第二杓惡水在。問。如何是賓中賓。",
    "X84n1583_013:0483a23": "師曰。君向瀟湘我向秦。曰如何是賓中主。師曰。常在",
    "X84n1583_013:0483a24": "途中不離家舍。曰如何是主中賓。師曰。常在家舍不",
    "X84n1583_013:0483b01": "離途中。曰如何是主中主。師曰。橫按鏌鋣全正令。太",
    "X84n1583_013:0483b02": "平寰宇斬癡頑。曰賓主已蒙師指示。向上宗乘事若",
    "X84n1583_013:0483b03": "何。師曰。三年一閏。九日重陽。問。眾生為解礙。菩薩",
    "X84n1583_013:0483b04": "未離覺。和尚作麼生。師曰。天寒日短。兩人共一盌。",
    "X84n1583_013:0483b05": "問。釋迦已滅。彌勒未生。正當今日佛法委付何人。師",
    "X84n1583_013:0483b06": "曰。老僧打退鼓。曰前無釋迦。後無彌勒。還有參學分",
    "X84n1583_013:0483b07": "也無。師曰。風不來。樹不動。問。佛法禪道。相去多少。",
    "X84n1583_013:0483b08": "師舉手曰。展則成掌。握則成拳。僧禮拜。師曰。狂狗趂",
    "X84n1583_013:0483b09": "塊。問。如何是清淨法身。師曰。月色和雲白。松聲帶",
    "X84n1583_013:0483b10": "露寒。問。竺土大仙心。東西密相付。如何是密付底",
    "X84n1583_013:0483b11": "心。師曰。九秋黃葉亂飄金。曰和尚莫將境示人。師曰。",
    "X84n1583_013:0483b12": "老僧罪過。問。擬心即差。動念即乖。不擬不動。還有",
    "X84n1583_013:0483b13": "過也無。師曰有。曰畢竟如何則是。師曰。莫認自己清",
    "X84n1583_013:0483b14": "淨法身。問。如何是毗盧師。師曰。斷跟草鞋。曰如何",
    "X84n1583_013:0483b15": "是法身主。師曰。尖簷席帽。曰學人不會。師曰。現成行",
    "X84n1583_013:0483b16": "貨。有甚麼不會。僧擬議。師便喝。問。至道無難。唯嫌",
    "X84n1583_013:0483b17": "揀擇。不揀擇時如何。師曰。遇飯即飯。遇茶即茶。僧禮",
    "X84n1583_013:0483b18": "拜。師曰。放汝三十棒。問。蓮華未出水時如何。師曰。",
    "X84n1583_013:0483b19": "寒則普天普地寒。曰出水後如何。師曰。熱則普天普",
    "X84n1583_013:0483b20": "地熱。曰如何是佛法大意。師曰。門前一湖水。問。心",
    "X84n1583_013:0483b21": "佛及眾生。是三無差別。還端的也無。師曰的。曰不是",
    "X84n1583_013:0483b22": "心不是佛不是物。是箇甚麼。師曰。不識。問。佛身無",
    "X84n1583_013:0483b23": "為。不墮諸數。因甚有千百億化身。師竪拂子曰。你道。",
    "X84n1583_013:0483b24": "者箇是第幾身。僧擬進語。師便喝。問。元正啟祚。萬",
    "X84n1583_013:0483c01": "物咸新。如何是新年頭佛法。師曰。日日香華夜夜燈。",
    "X84n1583_013:0483c02": "曰蒲團靜倚無餘事。永日寥寥謝太平。師曰。知恩方",
    "X84n1583_013:0483c03": "解報恩。問。如何是本身盧舍那。師曰。不離闍黎所",
    "X84n1583_013:0483c04": "問。曰如何保任。師曰。彼自無瘡。勿傷之也。問。不起",
    "X84n1583_013:0483c05": "一念時如何。師曰。道者合如是。曰與麼則依而行之。",
    "X84n1583_013:0483c06": "師曰。虗生浪死漢。問。如何是一句中具三玄。師曰。",
    "X84n1583_013:0483c07": "萬仞峰頭駕鐵船。曰如何是一玄中具三要。師曰。眼",
    "X84n1583_013:0483c08": "裡瞳人吹木呌。問。如何是和尚家風。師曰。吹折門",
    "X84n1583_013:0483c09": "前一株松。曰學人不問者箇風。師曰。汝問甚麼風。曰",
    "X84n1583_013:0483c10": "家風。師曰。我者裡。大功不竪賞。問。牛頭未見四祖",
    "X84n1583_013:0483c11": "時如何。師曰。深山藏毒虎。曰見後如何。師曰。淺草露",
    "X84n1583_013:0483c12": "群蛇。曰見與未見時如何。師曰。日出東方夜落西。",
    "X84n1583_013:0483c13": "問。三世諸佛不知有。狸奴白牯却知有。未審知有箇",
    "X84n1583_013:0483c14": "甚麼。師曰。師姑元是女人做。問。聲聞見性。如夜見",
    "X84n1583_013:0483c15": "月。菩薩見性。如晝見日。和尚見性。如箇甚麼。師曰。黃",
    "X84n1583_013:0483c16": "河九曲。水出崑崙。曰直指人心。見性成佛。還端的也",
    "X84n1583_013:0483c17": "無。師曰。問取達磨大師。僧擬議。師曰。鷂子過新羅。",
    "X84n1583_013:0483c18": "問。達磨未來時如何。師曰。眼在鼻上。曰來後如何。師",
    "X84n1583_013:0483c19": "曰。脚在肚下。問。如何是學人自己。師曰。脚板大如",
    "X84n1583_013:0483c20": "手掌。曰如何是衲僧行脚事。師曰。緊捎草鞋。問。如",
    "X84n1583_013:0483c21": "何是先照後用。師曰。拈起少林無孔笛。等閒吹出萬",
    "X84n1583_013:0483c22": "年歡。曰如何是先用後照。師曰。彫弓已挂狼煙息。萬",
    "X84n1583_013:0483c23": "里謌謠賀太平。曰如何是照用同時。師曰。泥牛吼處",
    "X84n1583_013:0483c24": "天關轉。木馬嘶時地軸搖。曰如何是照用不同時。師",
    "X84n1583_013:0484a01": "曰。猶握金鞭問歸客。夜深誰共御街行。上堂。冬至",
    "X84n1583_013:0484a02": "月頭。賣被買牛。冬至月尾。賣牛買被。一年三十六旬",
    "X84n1583_013:0484a03": "有六日。以閏月定四時成歲。移易一[糸*系]毫不得。東頭",
    "X84n1583_013:0484a04": "買貴。西頭賣賤。三十年後。破草鞋向甚處著。上堂。",
    "X84n1583_013:0484a05": "時維三月。節屆清明。不寒不暖。半陰半晴。落華啼鳥",
    "X84n1583_013:0484a06": "一聲聲。驀拈拄杖曰。穿却解空鼻孔。[翟*支]瞎達磨眼睛。",
    "X84n1583_013:0484a07": "踏破草鞋赤脚走。好山猶在最高層。佛成道日上",
    "X84n1583_013:0484a08": "堂。舉趙州問南泉。如何是道。泉曰。平常心是道。州曰。",
    "X84n1583_013:0484a09": "還假趨向否。泉曰。擬向即乖。州曰。不擬爭知是道。泉",
    "X84n1583_013:0484a10": "曰。道不屬知。不屬不知。知是妄覺。不知是無記。若真",
    "X84n1583_013:0484a11": "達不疑之道。廓如太虗。豈可強是非耶。師曰。王老師",
    "X84n1583_013:0484a12": "過犯彌天。將釋迦世尊。六年雪山千苦萬辛。所得無",
    "X84n1583_013:0484a13": "上大道。等閒華劈殆盡。合與二十拄杖。當時趙州眼",
    "X84n1583_013:0484a14": "光。爍破四天下。面被熱瞞則且置。今日眾中。莫有為",
    "X84n1583_013:0484a15": "世尊拔本底麼。如無。隆教不是為他閒事長無明。忝",
    "X84n1583_013:0484a16": "為遺教遠孫。未免出隻手去也。拽拄杖下座。一時打",
    "X84n1583_013:0484a17": "散。上堂。拈拄杖曰。十地驚心。二乘罔測。卓一卓曰。",
    "X84n1583_013:0484a18": "子承父業。賺殺多少人。靠拄杖下座。上堂。趙州道",
    "X84n1583_013:0484a19": "箇洗缽去。其僧豁爾知歸。鳥窠吹起布毛。侍者當下",
    "X84n1583_013:0484a20": "領旨。阿呵呵。囉囉哩。達磨老臊胡。打落當門齒。上",
    "X84n1583_013:0484a21": "堂。世尊三昧。迦葉不知。迦葉三昧。阿難不知。阿難三",
    "X84n1583_013:0484a22": "昧。商那和修不知。普慈三昧。諸人不知。諸人三昧。各",
    "X84n1583_013:0484a23": "各不知。所以道。譬如河中水。川流競奔逝。各各不相",
    "X84n1583_013:0484a24": "知。諸法亦如是。喝一喝曰。將謂合有與麼說話。上",
    "X84n1583_013:0484b01": "堂。舉雪峰問德山。從上諸聖。以何法示人。山曰。我宗",
    "X84n1583_013:0484b02": "無語句。亦無一法與人。雪峰從此有省。後有僧問雪",
    "X84n1583_013:0484b03": "峰曰。和尚見德山。得箇甚麼便休去。峰曰。我當時空",
    "X84n1583_013:0484b04": "手去空手回。東山演曰。白雲今日說向透未過者。有",
    "X84n1583_013:0484b05": "兩箇人。從東京來。問他甚處來。他却道蘇州來。問伊",
    "X84n1583_013:0484b06": "蘇州事如何。他道一切尋常。雖然如是。瞞白雲不過。",
    "X84n1583_013:0484b07": "何故。只為語音不同。畢竟如何。蘇州菱邵白藕。師曰。",
    "X84n1583_013:0484b08": "老東山。可謂長於譬喻。詞不逼切。雖然如是。要且只",
    "X84n1583_013:0484b09": "說得德山雪峰影子邊事。若是齊眉共躅。竝駕齊驅。",
    "X84n1583_013:0484b10": "未敢相許。何故。閩蜀同風。肚裡有蟲。佛涅槃上堂。",
    "X84n1583_013:0484b11": "湖光瀲灔晴偏好。山色空蒙雨亦奇。淨法界身無出",
    "X84n1583_013:0484b12": "沒。不須惆悵怨芳時。上堂。舉東山演示眾曰。祖師",
    "X84n1583_013:0484b13": "說不著。諸佛看不見。四面老婆心。為君通一綫。師曰。",
    "X84n1583_013:0484b14": "若教頻下淚。滄海也須乾。上堂。今日又是八月一。",
    "X84n1583_013:0484b15": "萬壑千巖儼秋色。牛帶寒鴉過別邨。善財何處尋彌",
    "X84n1583_013:0484b16": "勒。有誣師以事詣部使者。不滿意文致其罪。師竟",
    "X84n1583_013:0484b17": "不與之辯。且毫無慍色。踰年。省憲白師冤。復劄請再",
    "X84n1583_013:0484b18": "住徑山。入院拈劄曰。前佛性命。後佛紀綱。總在者裡。",
    "X84n1583_013:0484b19": "凜然如朽索之馭六馬。危乎猶一髮之引干鈎。若非",
    "X84n1583_013:0484b20": "大丞相赤手提持。全肩擔荷。何處更有今日。諸人還",
    "X84n1583_013:0484b21": "委悉麼。車不橫推。理無曲斷。帝師。錫號明辨正宗廣",
    "X84n1583_013:0484b22": "慧禪師。洪武癸丑。詔有道沙門十人。集大天界。師居",
    "X84n1583_013:0484b23": "首。以病不及召對。賜還穹窿。戊午九月。索筆書偈而",
    "X84n1583_013:0484b24": "逝。茶毗。火焰五色。香氣襲人。齒牙數珠皆不壞。遺骨",
    "X84n1583_013:0484c01": "紺澤。如青瑠璃。舍利交綴。塔於所居之陰。復分爪髮。",
    "X84n1583_013:0484c02": "歸徑山。塟於無等才塔右。壽六十八。臘五十一。",
    "X84n1583_013:0484c03": "蘇州府萬壽行中至仁禪師自號澹居子。又號熈怡",
    "X84n1583_013:0484c04": "叟。鄱陽吳氏子。父仲華。為江州廣文。師生五歲。俾從",
    "X84n1583_013:0484c05": "州之報恩寺真牧純受業。七歲得度。識見超穎。會西",
    "X84n1583_013:0484c06": "土指空。赴英宗召。憩報恩。見師異之。授以毗尼。属令",
    "X84n1583_013:0484c07": "參元叟。叟視師。軒渠一笑。師罔措。遂失展尼師壇。叟",
    "X84n1583_013:0484c08": "叱曰。參堂去。次日叟問。何處人。師曰鄱陽。叟曰。鄱陽",
    "X84n1583_013:0484c09": "湖。深多少濶多少。師展手作量勢。叟曰。不是不是。師",
    "X84n1583_013:0484c10": "曰。合取臭口。遂命掌記室。叟甞謂人曰。仁書記。虎而",
    "X84n1583_013:0484c11": "翼者也。後出世蘄之德章。遷越之雲頂崇報。吳之虎",
    "X84n1583_013:0484c12": "丘萬壽。甞室中。拈木枕子問僧。者箇是甚麼。僧曰。也",
    "X84n1583_013:0484c13": "知和尚老婆心切。師擲枕於地。僧擬議。師便喝出。",
    "X84n1583_013:0484c14": "示眾。幻軀將逼從心年。松下經行石上眠。珍重北山",
    "X84n1583_013:0484c15": "龍象眾。普通年話幾時圜。上堂。疊疊遠山青。迢迢",
    "X84n1583_013:0484c16": "江水綠。盡日小吳軒。倚闌看不足。驀喚侍者曰。收取",
    "X84n1583_013:0484c17": "拂子。便下座。上堂。禪性無生。離生禪想。禪性無住。",
    "X84n1583_013:0484c18": "離住禪寂。五臺山上雲焏飯。佛殿堦前狗尿天。剎竿",
    "X84n1583_013:0484c19": "頭上煎[飢几+追]子。三箇猢猻夜簸錢。洪武初。上以鬼神",
    "X84n1583_013:0484c20": "之事問師。師以佛旨。撰書而對。上大悅。癸丑。蒲圻魏",
    "X84n1583_013:0484c21": "觀。為蘇郡守。三致書延師。興復萬壽。使三返。師乃應。",
    "X84n1583_013:0484c22": "晚歲養閒於松林蘭若。洪武壬戌三月望示疾。十九",
    "X84n1583_013:0484c23": "日。同參如愚仲訊候曰。師行矣。諸子在旁。盍賜一言。",
    "X84n1583_013:0484c24": "為末後訓乎。師曰。十方薄伽梵。一路涅槃門。曰與師",
    "X84n1583_013:0485a01": "諦交。五十秋矣。此別直詣淨土相見。師厲聲曰。盡大",
    "X84n1583_013:0485a02": "千界。是箇淨土。何處不相見。良久。索筆書偈。泊然而",
    "X84n1583_013:0485a03": "逝。世壽七十四。僧臘六十七。",
    "X84n1583_013:0485a05": "續燈正統卷之十三"
}