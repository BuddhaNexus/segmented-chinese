{
    "T25n1509_075:0584c08": "大智度論釋燈喻品第五十七之",
    "T25n1509_075:0584c09": "餘(卷七十五)",
    "T25n1509_075:0584c11": "聖者龍樹造",
    "T25n1509_075:0584c12": "後秦龜茲國三藏鳩摩羅什譯",
    "T25n1509_075:0584c13": "◎【經】須菩提白佛言：「世尊！菩薩摩訶薩用初",
    "T25n1509_075:0584c14": "心得阿耨多羅三藐三菩提？用後心得阿耨",
    "T25n1509_075:0584c15": "多羅三藐三菩提？世尊！是初心不至後心，",
    "T25n1509_075:0584c16": "後心不在初心。世尊！如是心心數法不俱，云",
    "T25n1509_075:0584c17": "何善根增益？若善根不增，云何當得阿耨",
    "T25n1509_075:0584c18": "多羅三藐三菩提？」佛告須菩提：「我當為汝說",
    "T25n1509_075:0584c19": "譬喻，智者得譬喻，則於義易解。須菩提！譬",
    "T25n1509_075:0584c20": "如燃燈，為用初焰燋炷？為用後焰燋炷？」",
    "T25n1509_075:0584c21": "須菩提言：「世尊！非初焰燋炷，亦非離初焰。",
    "T25n1509_075:0584c22": "世尊！非後焰燋炷，亦非離後焰。」「須菩提！於",
    "T25n1509_075:0584c23": "汝意云何？炷為燋不？」「世尊！炷實燋。」佛",
    "T25n1509_075:0584c24": "告須菩提：「菩薩摩訶薩亦如是，不用初心得",
    "T25n1509_075:0584c25": "阿耨多羅三藐三菩提，亦不離初心得阿耨",
    "T25n1509_075:0584c26": "多羅三藐三菩提；不用後心得阿耨多羅三",
    "T25n1509_075:0584c27": "藐三菩提，亦不離後心得阿耨多羅三藐三",
    "T25n1509_075:0584c28": "菩提，而得阿耨多羅三藐三菩提。須菩提！",
    "T25n1509_075:0584c29": "是中菩薩摩訶薩從初發意行般若波羅蜜，",
    "T25n1509_075:0585a01": "具足十地，得阿耨多羅三藐三菩提。」須菩提",
    "T25n1509_075:0585a02": "白佛言：「世尊！何等是十地，菩薩具足已，得阿",
    "T25n1509_075:0585a03": "耨多羅三藐三菩提？」佛言：「菩薩摩訶薩具足",
    "T25n1509_075:0585a04": "乾慧地、性地、八人地、見地、薄地、離欲地、已作地、",
    "T25n1509_075:0585a05": "辟支佛地、菩薩地、佛地——具足是地，得阿耨多",
    "T25n1509_075:0585a06": "羅三藐三菩提。須菩提！菩薩摩訶薩學是十",
    "T25n1509_075:0585a07": "地已，非初心得阿耨多羅三藐三菩提，亦不",
    "T25n1509_075:0585a08": "離初心得阿耨多羅三藐三菩提；非後心得",
    "T25n1509_075:0585a09": "阿耨多羅三藐三菩提，亦非離後心得阿耨",
    "T25n1509_075:0585a10": "多羅三藐三菩提，而得阿耨多羅三藐三菩",
    "T25n1509_075:0585a11": "提。」須菩提言：「世尊！是因緣法甚深，所謂非",
    "T25n1509_075:0585a12": "初心、非離初心，非後心、非離後心得阿耨多",
    "T25n1509_075:0585a13": "羅三藐三菩提，而得阿耨多羅三藐三菩提。」",
    "T25n1509_075:0585a14": "佛告須菩提：「於汝意云何？若心滅已，是心更",
    "T25n1509_075:0585a15": "生不？」「不也！世尊！」「須菩提！於汝意云何？心生，",
    "T25n1509_075:0585a16": "是滅相不？」「世尊！是滅相。」「須菩提！於汝意云",
    "T25n1509_075:0585a17": "何？以心滅相，是滅不？」「不也！世尊！」佛告須菩",
    "T25n1509_075:0585a18": "提：「於汝意云何？亦如是住不？」須菩提言：「世",
    "T25n1509_075:0585a19": "尊！亦如是住，如如住。」佛告須菩提：「於汝意云",
    "T25n1509_075:0585a20": "何？若是心如如住，當作實際不？」「不也！世尊！」",
    "T25n1509_075:0585a21": "佛告須菩提：「於汝意云何？是如深不？」「世尊！",
    "T25n1509_075:0585a22": "甚深！」「須菩提！於汝意云何？但如是心不？」「不",
    "T25n1509_075:0585a23": "也！世尊！」「離如是心不？」「不也！世尊！」「須菩提！於",
    "T25n1509_075:0585a24": "汝意云何？如見如不？」「不也！世尊！」「須菩提！於",
    "T25n1509_075:0585a25": "汝意云何？若菩薩能如是行，為行深般若波",
    "T25n1509_075:0585a26": "羅蜜不？」須菩提言：「世尊！若菩薩摩訶薩能如",
    "T25n1509_075:0585a27": "是行，為行深般若波羅蜜。」「須菩提！於汝意云",
    "T25n1509_075:0585a28": "何？菩薩摩訶薩如是行，是何處行？」須菩提言：",
    "T25n1509_075:0585a29": "「世尊！若菩薩摩訶薩如是行，為無處所行。",
    "T25n1509_075:0585b01": "何以故？若菩薩摩訶薩行般若波羅蜜，住諸",
    "T25n1509_075:0585b02": "法如中，無如是念、無念處、無念者。」佛告須菩",
    "T25n1509_075:0585b03": "提：「若菩薩摩訶薩如是行，為何處行？」須菩提",
    "T25n1509_075:0585b04": "言：「世尊！是菩薩摩訶薩如是行，為第一義中",
    "T25n1509_075:0585b05": "行，二行不可得故。」",
    "T25n1509_075:0585b06": "「須菩提！於汝意云何？若菩薩第一義無念中",
    "T25n1509_075:0585b07": "行，為行相不？」「不也！世尊！」佛告須菩提：「於汝",
    "T25n1509_075:0585b08": "意云何？是菩薩摩訶薩壞相不？」「不也！世尊！」佛",
    "T25n1509_075:0585b09": "告須菩提：「云何名不壞相？」須菩提言：「世尊！",
    "T25n1509_075:0585b10": "是菩薩摩訶薩行般若波羅蜜，不作是念：『我",
    "T25n1509_075:0585b11": "當壞諸法相。』世尊！菩薩摩訶薩行般若波羅",
    "T25n1509_075:0585b12": "蜜，未具足佛十力、四無所畏、四無礙智、大慈",
    "T25n1509_075:0585b13": "大悲、十八不共法，不得阿耨多羅三藐三菩",
    "T25n1509_075:0585b14": "提。世尊！菩薩摩訶薩以方便力故，於諸法亦",
    "T25n1509_075:0585b15": "不取相，亦不壞相。何以故？世尊！是菩薩摩",
    "T25n1509_075:0585b16": "訶薩知一切諸法自相空故。菩薩摩訶薩住",
    "T25n1509_075:0585b17": "是自相空中，為眾生故入三三昧，用三三昧",
    "T25n1509_075:0585b18": "成就眾生。」須菩提言：「世尊！云何菩薩摩訶",
    "T25n1509_075:0585b19": "薩入三三昧成就眾生？」佛言：「菩薩住是三三",
    "T25n1509_075:0585b20": "昧，見眾生作法中行，菩薩以方便力故，教",
    "T25n1509_075:0585b21": "令得無作；見眾生我相中行，以方便力故，",
    "T25n1509_075:0585b22": "教令行空；見眾生一切相中行，以方便力故，",
    "T25n1509_075:0585b23": "教令行無相。如是，須菩提！菩薩摩訶薩行般",
    "T25n1509_075:0585b24": "若波羅蜜，入三三昧，以三三昧成就眾生。」",
    "T25n1509_075:0585b25": "【論】須菩提問佛：以初心得無上道，為用",
    "T25n1509_075:0585b26": "後心得者。問曰：須菩提何因緣故作是問",
    "T25n1509_075:0585b27": "難？答曰：須菩提上聞諸法不增不減，心自",
    "T25n1509_075:0585b28": "生疑：「若諸法不增不減，云何得無上道？復",
    "T25n1509_075:0585b29": "次，若以如實正行得無上道，唯佛能爾；菩",
    "T25n1509_075:0585c01": "薩未斷無明等煩惱，云何能如實正行？」復",
    "T25n1509_075:0585c02": "次，須菩提此中自說難問因緣，所謂：「初心不",
    "T25n1509_075:0585c03": "至後心，後心不在初心，云何增益善根",
    "T25n1509_075:0585c04": "得無上道？」如是等因緣，故作是問：「以初心",
    "T25n1509_075:0585c05": "得、後心得？」佛以深因緣法答，所謂：「不但以",
    "T25n1509_075:0585c06": "初心得，亦不離初心得。」所以者何？若但以",
    "T25n1509_075:0585c07": "初心得、不以後心者，菩薩初發心，便應是",
    "T25n1509_075:0585c08": "佛；若無初心，云何有第二、第三心？第二、第",
    "T25n1509_075:0585c09": "三心以初心為根本因緣。「亦不但後心、亦",
    "T25n1509_075:0585c10": "不離後心」者，是後心亦不離初心，若無初",
    "T25n1509_075:0585c11": "心，則無後心。初心集種種無量功德，後心",
    "T25n1509_075:0585c12": "則具足；具足故能斷煩惱習，得無上道。須",
    "T25n1509_075:0585c13": "菩提此中自說難因緣：「初、後心心數法不",
    "T25n1509_075:0585c14": "俱，不俱者，則過去已滅，不得和合；若無和",
    "T25n1509_075:0585c15": "合，則善根不集；善根不集，云何成無上道？」",
    "T25n1509_075:0585c16": "佛以現事譬喻答：「如燈炷，非獨初焰燋，",
    "T25n1509_075:0585c17": "亦不離初焰，非獨後焰燋，亦不離後焰",
    "T25n1509_075:0585c18": "而燈炷燋。」佛語須菩提：「汝自見炷燋，非",
    "T25n1509_075:0585c19": "初非後而炷燋；我亦以佛眼見菩薩得",
    "T25n1509_075:0585c20": "無上道，不以初心得，亦不離初心，亦不",
    "T25n1509_075:0585c21": "以後心得，亦不離後心而得無上道。」燈",
    "T25n1509_075:0585c22": "譬菩薩道，炷喻無明等煩惱，焰如初地相",
    "T25n1509_075:0585c23": "應智慧乃至金剛三昧相應智慧。燋無明等",
    "T25n1509_075:0585c24": "煩惱炷，亦非初心智焰，亦非後心智焰，而",
    "T25n1509_075:0585c25": "無明等煩惱炷燋盡，得成無上道。此中佛",
    "T25n1509_075:0585c26": "更解得無上道因緣，所謂：「菩薩從初發心",
    "T25n1509_075:0585c27": "來行般若波羅蜜，具足初地乃至十地，是十",
    "T25n1509_075:0585c28": "地皆佐助成無上道。」「十地」者，乾慧地等。「乾慧",
    "T25n1509_075:0585c29": "地」有二種：一者、聲聞，二者、菩薩。聲聞人獨為",
    "T25n1509_075:0586a01": "涅槃故，勤精進，持戒心清淨，堪任受道；或",
    "T25n1509_075:0586a02": "習觀佛三昧、或不淨觀，或行慈悲、無常等",
    "T25n1509_075:0586a03": "觀，分別集諸善法、捨不善法。雖有智慧，不",
    "T25n1509_075:0586a04": "得禪定水則不能得道，故名乾慧地。於",
    "T25n1509_075:0586a05": "菩薩，則初發心乃至未得順忍。「性地」者，聲聞",
    "T25n1509_075:0586a06": "人，從煖法乃至世間第一法。於菩薩，得",
    "T25n1509_075:0586a07": "順忍，愛著諸法實相，亦不生邪見，得禪定",
    "T25n1509_075:0586a08": "水。「八人地」者，從苦法忍乃至道比智忍，是",
    "T25n1509_075:0586a09": "十五心。於菩薩則是無生法忍，入菩薩位。",
    "T25n1509_075:0586a10": "「見地」者，初得聖果，所謂須陀洹果。於菩薩",
    "T25n1509_075:0586a11": "則是阿鞞跋致地。「薄地」者，或須陀洹、或斯陀",
    "T25n1509_075:0586a12": "含，欲界九種煩惱分斷故。於菩薩，過阿",
    "T25n1509_075:0586a13": "鞞跋致地，乃至未成佛；斷諸煩惱，餘氣亦",
    "T25n1509_075:0586a14": "薄。「離欲地」者，離欲界等貪欲諸煩惱，是名",
    "T25n1509_075:0586a15": "阿那含。於菩薩，離欲因緣故，得五神通。「已",
    "T25n1509_075:0586a16": "作地」者，聲聞人得盡智、無生智，得阿羅漢。",
    "T25n1509_075:0586a17": "於菩薩，成就佛地。「辟支佛地」者，先世種辟",
    "T25n1509_075:0586a18": "支佛道因緣，今世得少因緣出家，亦觀",
    "T25n1509_075:0586a19": "深因緣法成道，名辟支佛。辟支迦，秦言因",
    "T25n1509_075:0586a20": "緣，亦名覺。「菩薩地」者，從乾慧地乃至離欲",
    "T25n1509_075:0586a21": "地，如上說。復次，菩薩地，從歡喜地乃至法",
    "T25n1509_075:0586a22": "雲地，皆名菩薩地。有人言：從一發心來乃",
    "T25n1509_075:0586a23": "至金剛三昧，名菩薩地。「佛地」者，一切種智",
    "T25n1509_075:0586a24": "等諸佛法，菩薩於自地中行具足，於他",
    "T25n1509_075:0586a25": "地中觀具足，二事具故名具足。問曰：何以",
    "T25n1509_075:0586a26": "故不說菩薩似辟支佛地？答曰：餘地不說",
    "T25n1509_075:0586a27": "名字，辟支佛地說辟支佛名字故。",
    "T25n1509_075:0586a28": "復次，菩薩能分別知眾生可以辟支佛因",
    "T25n1509_075:0586a29": "緣度者，是故菩薩以智慧行辟支佛事。",
    "T25n1509_075:0586b01": "如《首楞嚴經》中，文殊尸利七十二億反作辟",
    "T25n1509_075:0586b02": "支佛。菩薩亦如是，滿足九地，修集佛法，十",
    "T25n1509_075:0586b03": "力、四無所畏等雖未具足，以修習近佛",
    "T25n1509_075:0586b04": "道故，名「具足」。以是故言：「十地具足故，得",
    "T25n1509_075:0586b05": "無上道。」是諸法皆因緣和合故，非初、亦不離",
    "T25n1509_075:0586b06": "初，非後、亦不離後，而得無上道。須菩提",
    "T25n1509_075:0586b07": "尊重是法故歎言：「世尊！是因緣法甚深，所",
    "T25n1509_075:0586b08": "謂過去心不滅、不住，而能增益得無上道。是",
    "T25n1509_075:0586b09": "事甚深希有，難可信解！此心為住、為滅耶？」",
    "T25n1509_075:0586b10": "「佛反問須菩提：『於汝意云何？若心滅已更生",
    "T25n1509_075:0586b11": "不』」者，諸法雖畢竟空、不生不滅，為眾生以",
    "T25n1509_075:0586b12": "六情所見生滅法故，問：「心已滅更生不？」須菩",
    "T25n1509_075:0586b13": "提言：「不也！世尊！」何以故？心滅已，云何當更",
    "T25n1509_075:0586b14": "生？若心滅已更生，則墮常中。「若心生，是滅",
    "T25n1509_075:0586b15": "相不」者，上問過去心已，今問：「現在心相",
    "T25n1509_075:0586b16": "當滅不？」是故答：「是滅相。」何以故？生滅是相",
    "T25n1509_075:0586b17": "待法，有生必有滅故，先無今有、已有還無",
    "T25n1509_075:0586b18": "故。「心滅相是滅不」者，若心滅相即是滅耶？更",
    "T25n1509_075:0586b19": "有滅耶？答言：「不也！世尊！」何以故？若即是滅，",
    "T25n1509_075:0586b20": "則一心有兩時：生時、滅時。說無常者，心不",
    "T25n1509_075:0586b21": "過一念時。如《阿毘曇經》說：「有生法，有不",
    "T25n1509_075:0586b22": "生法；有欲生法，有不欲生法；有滅法，有不",
    "T25n1509_075:0586b23": "滅法；有欲滅法，有不欲滅法。」生法現在一",
    "T25n1509_075:0586b24": "心中有二種：一者、生，二者、欲滅。生非欲滅",
    "T25n1509_075:0586b25": "相，欲滅相非生。是事不然，故言「不也」。「當如",
    "T25n1509_075:0586b26": "是住不」者，若滅相非即是滅者，應常住",
    "T25n1509_075:0586b27": "不？若常住，即是不滅相。佛如是翻覆難，須",
    "T25n1509_075:0586b28": "菩提理窮故，作是念：「我若言滅相即是滅，則",
    "T25n1509_075:0586b29": "一心墮二時；若言不滅，實是滅相，云何言",
    "T25n1509_075:0586c01": "不滅？」以上二理有過故，須菩提自以所證",
    "T25n1509_075:0586c02": "智慧答：「世尊！如是住，如如住。」「若是心如如",
    "T25n1509_075:0586c03": "住，當作實際不」者，若說「心相同如住」者，",
    "T25n1509_075:0586c04": "如即是實際；若爾者，心可即作實際不？須",
    "T25n1509_075:0586c05": "菩提言：「不也！世尊！」何以故？須菩提久尊重",
    "T25n1509_075:0586c06": "是實際；心是虛誑法，小乘智慧力少，不能",
    "T25n1509_075:0586c07": "觀心即作實際，是故言：「不也！」問曰：若須",
    "T25n1509_075:0586c08": "菩提已說「是心如如」，何以不得作實際？答",
    "T25n1509_075:0586c09": "曰：如名一切法實相，心實相亦名如。須菩",
    "T25n1509_075:0586c10": "提心謂「凡夫六情所見，虛妄顛倒故有過」，今",
    "T25n1509_075:0586c11": "說「心相如實」，無咎，故言「如如住」。今實際即",
    "T25n1509_075:0586c12": "是涅槃，須菩提久貴涅槃故，不能即以心",
    "T25n1509_075:0586c13": "為涅槃，是故言：「不也！」復次，以實際無相故，",
    "T25n1509_075:0586c14": "不得言「心即是實際」。「是如深不」者，以須",
    "T25n1509_075:0586c15": "菩提言「心如如住」，復言「不得作實際」，是",
    "T25n1509_075:0586c16": "故問：「如是甚深不？」須菩提不能遍知故，答",
    "T25n1509_075:0586c17": "言：「甚深！」「但如是心不？」須菩提答言：「不也！世",
    "T25n1509_075:0586c18": "尊！」何以故？如是一相、不二相；心憶想分別因",
    "T25n1509_075:0586c19": "緣生故，是二相。如無所知，心有所知。又復",
    "T25n1509_075:0586c20": "如畢竟清淨故無所知，心有所覺知故。離",
    "T25n1509_075:0586c21": "如，心亦如是。何以故？一切法皆有如，云何",
    "T25n1509_075:0586c22": "離如而有心？佛問須菩提：「如能見如不？」答：",
    "T25n1509_075:0586c23": "如中無分別——是知、是可知；是菩薩不住如、",
    "T25n1509_075:0586c24": "法性、實際，真行深菩薩道。佛問須菩提：「若",
    "T25n1509_075:0586c25": "如是行，能行深般若波羅蜜不？」須菩提自",
    "T25n1509_075:0586c26": "觀小乘淺薄、觀大乘法深故，答言：「如是行，",
    "T25n1509_075:0586c27": "是為行深般若波羅蜜。」爾時，有未得無生",
    "T25n1509_075:0586c28": "法忍菩薩聞是法則心高，自謂：「出小乘，深",
    "T25n1509_075:0586c29": "入大乘。」佛欲破其高心故，問須菩提：「菩薩",
    "T25n1509_075:0587a01": "如是行，為何處行？」須菩提言：「如是行，為無",
    "T25n1509_075:0587a02": "處所行。」何以故？菩薩住如中，無所分別故。",
    "T25n1509_075:0587a03": "菩薩聞無處所行，或墮斷滅中，是故佛復問",
    "T25n1509_075:0587a04": "須菩提：「菩薩行般若，為何處行？」須菩提言：",
    "T25n1509_075:0587a05": "「第一義中行。」第一義相者，無有二相。佛語須",
    "T25n1509_075:0587a06": "菩提：「於汝意云何？若菩薩無念行第一義，",
    "T25n1509_075:0587a07": "是行取相法不？」須菩提言：「不也！世尊！」何以故？",
    "T25n1509_075:0587a08": "一切法畢竟空，無憶念，即是不行相。佛問",
    "T25n1509_075:0587a09": "須菩提：「是菩薩壞相得無相不？」須菩提言：「不",
    "T25n1509_075:0587a10": "也！」相從本已來無，但為除顛倒故，不壞法",
    "T25n1509_075:0587a11": "相。佛語須菩提：「若不壞相，云何行無相行？」",
    "T25n1509_075:0587a12": "須菩提言：「世尊！菩薩不作是念：『我當破相",
    "T25n1509_075:0587a13": "故行般若。』是菩薩未具足佛十力等諸佛法，",
    "T25n1509_075:0587a14": "以方便力故，不作有相、不作無相。」何以",
    "T25n1509_075:0587a15": "故？若取相，是相皆虛誑妄語，有諸過失；若破",
    "T25n1509_075:0587a16": "相，則墮斷滅中，亦多過失。是故不取有相、",
    "T25n1509_075:0587a17": "不取無相。取相即是有法，不取相即是無",
    "T25n1509_075:0587a18": "法；方便力故，離是有、無二邊，行於中道。此",
    "T25n1509_075:0587a19": "中佛自說因緣，所謂：「知一切法自性空故，不",
    "T25n1509_075:0587a20": "著有無。」自相空破一切法相，亦自破其相。",
    "T25n1509_075:0587a21": "菩薩住是自相空中起三三昧，利益眾生。",
    "T25n1509_075:0587a22": "眾生於六道中，種種作願受身。有人不攝",
    "T25n1509_075:0587a23": "心，不能修福，自放恣隨意造業。若墮地獄，",
    "T25n1509_075:0587a24": "臨死時，冷風逼切，則願欲得火，便入地獄等",
    "T25n1509_075:0587a25": "三惡道；若得為人，貧窮下賤。有人攝心，能",
    "T25n1509_075:0587a26": "折伏慳貪，行布施、持戒等善行，是人生欲",
    "T25n1509_075:0587a27": "界人天中富樂處。有人離欲界，除五蓋，因",
    "T25n1509_075:0587a28": "信等五根，得五支等諸禪，則生色界。有人",
    "T25n1509_075:0587a29": "捨諸色相，滅有對相，不念雜相故，入無",
    "T25n1509_075:0587b01": "邊虛空處無色定等。是諸所作，皆是邪願。何",
    "T25n1509_075:0587b02": "以故？久久皆當破壞墮落；譬如以繩繫鳥，",
    "T25n1509_075:0587b03": "繩盡復還。菩薩以是無作三昧斷眾生作",
    "T25n1509_075:0587b04": "願。又復是身皆空，但有筋骨、五藏，血塗、皮",
    "T25n1509_075:0587b05": "裹，不淨充滿，風隨心動作；是心生滅不住，如",
    "T25n1509_075:0587b06": "幻如化，無定實相。眾生見是來去、語言諸",
    "T25n1509_075:0587b07": "相故，謂有人、有我、有我所，起顛倒心，但",
    "T25n1509_075:0587b08": "憶想分別故，有是錯謬。菩薩以空三昧斷",
    "T25n1509_075:0587b09": "眾生我、我所心，令住空中。又復眾生取諸",
    "T25n1509_075:0587b10": "男女、色聲香味、好醜、脩短相，以取相故，生種",
    "T25n1509_075:0587b11": "種煩惱，受諸憂苦。菩薩以是無相三昧斷",
    "T25n1509_075:0587b12": "眾生諸相，令住無相。問曰：若教化眾生令",
    "T25n1509_075:0587b13": "得空便足，何用無相、無作三昧？答曰：眾生",
    "T25n1509_075:0587b14": "根有利、鈍。利根者聞空，即得無相、無作。鈍",
    "T25n1509_075:0587b15": "根者聞空破諸法，即取空相，是故說「無相」。",
    "T25n1509_075:0587b16": "若人雖知空、無相，因是智慧，更欲作身；是",
    "T25n1509_075:0587b17": "有為法，有種種過患，是故不應作身，如經",
    "T25n1509_075:0587b18": "說：「離菩薩身，餘身彈指頃不可樂，何況久",
    "T25n1509_075:0587b19": "住！」是故說「無作」。以是因緣故，具說三三",
    "T25n1509_075:0587b20": "昧，教化眾生。◎",
    "T25n1509_075:0587b21": "◎大智度論釋夢中入三昧品第五十八",
    "T25n1509_075:0587b22": "【經】爾時，舍利弗問須菩提：「若菩薩摩訶薩夢",
    "T25n1509_075:0587b23": "中入三三昧：空、無相、無作三昧，寧有益於般",
    "T25n1509_075:0587b24": "若波羅蜜不？」須菩提報舍利弗：「若菩薩晝",
    "T25n1509_075:0587b25": "日入三三昧有益於般若波羅蜜，夜夢中",
    "T25n1509_075:0587b26": "亦當有益。何以故？晝、夜夢中等無異故。舍",
    "T25n1509_075:0587b27": "利弗！若菩薩摩訶薩晝日行般若波羅蜜有",
    "T25n1509_075:0587b28": "益，是菩薩夢中行般若波羅蜜亦應有益。」",
    "T25n1509_075:0587b29": "舍利弗問須菩提：「菩薩摩訶薩若夢中所作",
    "T25n1509_075:0587c01": "業，是業有集成不？如佛說，一切法如夢。",
    "T25n1509_075:0587c02": "以是故不應集成。何以故？夢中無有法集成。",
    "T25n1509_075:0587c03": "若覺時憶想分別，應有集成！」須菩提語舍利",
    "T25n1509_075:0587c04": "弗：「若人夢中殺眾生，覺已憶念，取相分別：",
    "T25n1509_075:0587c05": "『我殺是快耶？』舍利弗！是事云何？」舍利弗言：",
    "T25n1509_075:0587c06": "「無緣業不生，無緣思不生；有緣業生，有緣思",
    "T25n1509_075:0587c07": "生。」「舍利弗！如是！如是！無緣業不生，無緣思",
    "T25n1509_075:0587c08": "不生；有緣業生，有緣思生。於見聞覺知法中",
    "T25n1509_075:0587c09": "心生，不從不見聞覺知法中心生，是中心有",
    "T25n1509_075:0587c10": "淨有垢。以是故，舍利弗！有緣故業生，不從",
    "T25n1509_075:0587c11": "無緣生；有緣故思生，不從無緣生。」舍利弗",
    "T25n1509_075:0587c12": "語須菩提：「如佛說，一切諸業、諸思自相離。",
    "T25n1509_075:0587c13": "云何言『有緣故業生，無緣不生；有緣故思生，",
    "T25n1509_075:0587c14": "無緣不生』？」須菩提語舍利弗：「取相故，有緣",
    "T25n1509_075:0587c15": "業生，不從無緣生；取相故，有緣思生，不從",
    "T25n1509_075:0587c16": "無緣生。」舍利弗語須菩提：「若菩薩摩訶薩夢",
    "T25n1509_075:0587c17": "中布施、持戒、忍辱、精進、禪定、修智慧，是善根",
    "T25n1509_075:0587c18": "福德迴向阿耨多羅三藐三菩提，是實迴向",
    "T25n1509_075:0587c19": "不？」須菩提語舍利弗：「彌勒菩薩今現在前，",
    "T25n1509_075:0587c20": "佛授不退轉記，當作佛；當問彌勒，彌勒當答。」",
    "T25n1509_075:0587c21": "舍利弗白彌勒菩薩：「須菩提言：『彌勒菩薩今",
    "T25n1509_075:0587c22": "現在前，佛受不退轉記，當作佛；彌勒當答！』」",
    "T25n1509_075:0587c23": "彌勒菩薩語舍利弗：「當以彌勒名答耶？若色、",
    "T25n1509_075:0587c24": "受、想、行、識答耶？若色空答耶？若受、想、行、識空",
    "T25n1509_075:0587c25": "答？是色不能答，受、想、行、識不能答；色空不",
    "T25n1509_075:0587c26": "能答，受、想、行、識空不能答。我不見是法可答，",
    "T25n1509_075:0587c27": "不見能答者；我不見是人授記，亦不見",
    "T25n1509_075:0587c28": "法可授記者，亦不見授記處。是一切法皆",
    "T25n1509_075:0587c29": "無二無別。」舍利弗語彌勒菩薩：「如仁者所",
    "T25n1509_075:0588a01": "說，如是為得法作證不？」彌勒答舍利弗：",
    "T25n1509_075:0588a02": "「如我所說法，如是不證。」爾時，舍利弗作是念：",
    "T25n1509_075:0588a03": "「彌勒菩薩智慧甚深，久行檀波羅蜜、尸羅波",
    "T25n1509_075:0588a04": "羅蜜、羼提波羅蜜、毘梨耶波羅蜜、禪波羅蜜、般",
    "T25n1509_075:0588a05": "若波羅蜜，用無所得故，能如是說。」爾時，佛告",
    "T25n1509_075:0588a06": "舍利弗：「於汝意云何？汝用是法得阿羅漢，",
    "T25n1509_075:0588a07": "見是法不？」舍利弗言：「不見也。」「舍利弗！菩",
    "T25n1509_075:0588a08": "薩摩訶薩行般若波羅蜜亦如是，不作是念：",
    "T25n1509_075:0588a09": "『是法當得授記，是法已授記，是法當得阿",
    "T25n1509_075:0588a10": "耨多羅三藐三菩提。』如是，舍利弗！菩薩摩訶",
    "T25n1509_075:0588a11": "薩行般若波羅蜜，不疑我若得、若不得，自知",
    "T25n1509_075:0588a12": "實得阿耨多羅三藐三菩提。」【論】問曰：舍利",
    "T25n1509_075:0588a13": "弗何以故夢難菩薩三三昧？答曰：以夢虛",
    "T25n1509_075:0588a14": "誑、如狂、非實見故；是三三昧是實法。又復",
    "T25n1509_075:0588a15": "餘處說：夢中亦有三種：善、不善、無記。若菩薩",
    "T25n1509_075:0588a16": "善心行三三昧，應得福德；然夢是狂癡法，",
    "T25n1509_075:0588a17": "不應於中行實法得果報！若有實法，不",
    "T25n1509_075:0588a18": "名為夢。以是故問：「若菩薩夢中行三三昧，",
    "T25n1509_075:0588a19": "增益般若波羅蜜福德，集善根，近佛道不？」",
    "T25n1509_075:0588a20": "須菩提意：「若言有益，夢是虛誑，般若是實法，",
    "T25n1509_075:0588a21": "云何得增益？若言無益，夢中有善，云何無",
    "T25n1509_075:0588a22": "益？」不得答言有益、無益，是故須菩提離此",
    "T25n1509_075:0588a23": "二邊難，故以諸法實相答，尚破晝日所",
    "T25n1509_075:0588a24": "行，何況夢中！作是言：「舍利弗！菩薩若晝日",
    "T25n1509_075:0588a25": "行般若有益者，夜亦應有益；而晝日無益",
    "T25n1509_075:0588a26": "故，何況夢中！」何以故？般若波羅蜜，不分別",
    "T25n1509_075:0588a27": "有晝、夜。舍利弗聞須菩提所說，既知般若無",
    "T25n1509_075:0588a28": "增無減，不應復難。今更因餘事問夢中：",
    "T25n1509_075:0588a29": "「須菩提！若夢中所作業，是業有集成不？」",
    "T25n1509_075:0588b01": "「集成」者，是業實集能成果報不？是業若有",
    "T25n1509_075:0588b02": "實，佛常說「一切法空如夢」，不應得集成！何",
    "T25n1509_075:0588b03": "以故？是夢心微弱故，不能集成。晝日微弱心，",
    "T25n1509_075:0588b04": "尚不能集成，何況夢中！若夢覺已，分別夢",
    "T25n1509_075:0588b05": "中生善、不善心，是應集成。須菩提語舍利",
    "T25n1509_075:0588b06": "弗：「如人夢中殺人，覺已，分別我殺是快",
    "T25n1509_075:0588b07": "耶？舍利弗！是業云何，為集成不？」舍利弗語",
    "T25n1509_075:0588b08": "須菩提：「一切業若晝、若夢皆從因緣生，無",
    "T25n1509_075:0588b09": "因緣則不生。」須菩提可其言：「如是！業有因",
    "T25n1509_075:0588b10": "緣生、無因緣不生，思有因緣生、無因緣",
    "T25n1509_075:0588b11": "不生。」業者，身口業；思者，但意業。思是真業，身",
    "T25n1509_075:0588b12": "口業為思故名為業。是三業因四種法：若",
    "T25n1509_075:0588b13": "見、若聞、若覺、若知，因此四種則心生；是心",
    "T25n1509_075:0588b14": "隨因緣生，或淨、或不淨。不淨，罪業；淨，福業。",
    "T25n1509_075:0588b15": "是故若夢中所見，皆因先見、聞、覺、知。夢中所",
    "T25n1509_075:0588b16": "作善惡，為眠覆心、不自在故，無有勢力，不",
    "T25n1509_075:0588b17": "能集成果報；若是業得覺時，善惡心和合",
    "T25n1509_075:0588b18": "故，能助成果報。須菩提意謂：「夢中業實有",
    "T25n1509_075:0588b19": "集成。何以故？有因緣起故。晝日心、夢中心",
    "T25n1509_075:0588b20": "無異。所以者何？皆因四種生故。」舍利弗以",
    "T25n1509_075:0588b21": "空難須菩提：「如佛說，一切諸業自相離。汝",
    "T25n1509_075:0588b22": "云何定說『諸業有因緣生，無因緣不生』？」",
    "T25n1509_075:0588b23": "須菩提答：「諸法雖空、遠離相，而凡夫取相，",
    "T25n1509_075:0588b24": "有因緣故業生；若不取相，無因緣則不",
    "T25n1509_075:0588b25": "生。是故一切業皆從取相因緣生故有，晝",
    "T25n1509_075:0588b26": "日、夢中無異。」舍利弗復問：「若菩薩夢中行六",
    "T25n1509_075:0588b27": "波羅蜜，迴向無上道，是實迴向不？」舍利弗",
    "T25n1509_075:0588b28": "難：「若夢中、晝日無異者，是夢中迴向應當",
    "T25n1509_075:0588b29": "是實！又復若晝日著心取相，不名為迴向，何",
    "T25n1509_075:0588c01": "況眠睡覆心！」須菩提以此二難深，難答故，",
    "T25n1509_075:0588c02": "語舍利弗：「當問彌勒。」問曰：彌勒何以但說",
    "T25n1509_075:0588c03": "空而不答？答曰：是二大弟子為利益菩薩",
    "T25n1509_075:0588c04": "故，分別覺、夢若同、若異。以佛常說「一切法",
    "T25n1509_075:0588c05": "如夢」故，若晝日行道，夢中亦應行道。彌勒",
    "T25n1509_075:0588c06": "知見二人各有所執、不能通達故，是故",
    "T25n1509_075:0588c07": "彌勒不答。復有人言：彌勒以是空答。舍利",
    "T25n1509_075:0588c08": "弗問彌勒：「如所說空，以此為證不？」舍利弗",
    "T25n1509_075:0588c09": "意：「若以此法為證，即欲生難：『云何為證？』",
    "T25n1509_075:0588c10": "若不證，汝自不得、不知，云何能說？」彌勒意：",
    "T25n1509_075:0588c11": "「汝以涅槃為證，我以涅槃亦空、無所得故",
    "T25n1509_075:0588c12": "不證。」有人言：彌勒未具足佛法故，說言「不",
    "T25n1509_075:0588c13": "證」；菩薩法，應知空、無相、無作法，不應證。爾",
    "T25n1509_075:0588c14": "時，舍利弗作是念：「彌勒菩薩其智甚深，能如",
    "T25n1509_075:0588c15": "是說。」能知涅槃相而不取證，是名甚深。此",
    "T25n1509_075:0588c16": "中舍利弗自說因緣：「久行六波羅蜜故，其智",
    "T25n1509_075:0588c17": "甚深。」舍利弗意：「彌勒次當作佛，應當能答",
    "T25n1509_075:0588c18": "而今不答。」是故佛還問舍利弗：「於汝意云",
    "T25n1509_075:0588c19": "何？汝見用是法得阿羅漢不？」舍利弗言：「不",
    "T25n1509_075:0588c20": "見。」何以故？是法空、無相、無作，云何得見？若",
    "T25n1509_075:0588c21": "見，即是有相。肉眼、天眼分別取相，故不應見；",
    "T25n1509_075:0588c22": "慧眼無分別相，故亦不見。以是故言不見。",
    "T25n1509_075:0588c23": "佛言：「菩薩摩訶薩亦如是，得無生忍時，不",
    "T25n1509_075:0588c24": "作是言：『見是法，得授記，當得無上道。』雖",
    "T25n1509_075:0588c25": "不作是見，亦不生疑：『我不得無上道。』如",
    "T25n1509_075:0588c26": "汝雖不見法，亦不疑我成阿羅漢、不成",
    "T25n1509_075:0588c27": "阿羅漢。」",
    "T25n1509_075:0588c28": "【經】佛告須菩提：「有菩薩摩訶薩行檀波羅蜜",
    "T25n1509_075:0588c29": "時，若見眾生飢寒凍餓、衣服弊壞，菩薩當作",
    "T25n1509_075:0589a01": "是願：『我隨爾所時行檀波羅蜜，我得阿耨多",
    "T25n1509_075:0589a02": "羅三藐三菩提時，令我國土眾生無如是事。",
    "T25n1509_075:0589a03": "衣服、飲食、資生之具，當如四天王天、三十三",
    "T25n1509_075:0589a04": "天、夜摩天、兜率陀天、化樂天、他化自在天。』須",
    "T25n1509_075:0589a05": "菩提！菩薩摩訶薩作如是行，能具足檀波羅",
    "T25n1509_075:0589a06": "蜜、近阿耨多羅三藐三菩提。「復次，須菩提！",
    "T25n1509_075:0589a07": "菩薩摩訶薩行尸羅波羅蜜時，見眾生殺生",
    "T25n1509_075:0589a08": "乃至邪見，短壽、多病、顏色不好、無有威德、貧乏",
    "T25n1509_075:0589a09": "財物、生下賤家、形殘醜陋，當作是願：『我隨",
    "T25n1509_075:0589a10": "爾所時行尸羅波羅蜜，如我得佛時，令我",
    "T25n1509_075:0589a11": "國土眾生無如是事。』須菩提！菩薩摩訶薩作",
    "T25n1509_075:0589a12": "如是行，能具足尸羅波羅蜜、近阿耨多羅三",
    "T25n1509_075:0589a13": "藐三菩提。「復次，須菩提！菩薩摩訶薩行羼提",
    "T25n1509_075:0589a14": "波羅蜜時，見諸眾生互相瞋恚罵詈，刀杖瓦",
    "T25n1509_075:0589a15": "石共相殘害奪命，當作是願：『我隨爾所時行",
    "T25n1509_075:0589a16": "羼提波羅蜜，我作佛時，令我國土眾生無如",
    "T25n1509_075:0589a17": "是事。相視如父、如母，如兄、如弟，如姊、如妹，如",
    "T25n1509_075:0589a18": "善知識，皆行慈悲。』須菩提！菩薩摩訶薩作如",
    "T25n1509_075:0589a19": "是行，能具足羼提波羅蜜、近阿耨多羅三藐",
    "T25n1509_075:0589a20": "三菩提。「復次，須菩提！菩薩摩訶薩行毘梨耶",
    "T25n1509_075:0589a21": "波羅蜜時，見眾生懈怠、不勤精進、棄捨三乘——",
    "T25n1509_075:0589a22": "聲聞、辟支佛、佛乘，當作是願：『我隨爾所時",
    "T25n1509_075:0589a23": "行毘梨耶波羅蜜，如我得阿耨多羅三藐三",
    "T25n1509_075:0589a24": "菩提時，令我國土眾生無如是事。一切眾生",
    "T25n1509_075:0589a25": "勤修精進，於三乘道各得度脫。』須菩提！菩",
    "T25n1509_075:0589a26": "薩摩訶薩作如是行，能具足毘梨耶波羅蜜、",
    "T25n1509_075:0589a27": "近阿耨多羅三藐三菩提。「復次，須菩提！菩",
    "T25n1509_075:0589a28": "薩摩訶薩行禪波羅蜜時，見眾生為五蓋所",
    "T25n1509_075:0589a29": "覆：婬欲、瞋恚、睡眠、掉悔、疑，失於初禪乃至第",
    "T25n1509_075:0589b01": "四禪，失慈、悲、喜、捨、虛空處、識處、無所有處、非",
    "T25n1509_075:0589b02": "有想非無想處，當作是願：『我隨爾所時行",
    "T25n1509_075:0589b03": "禪波羅蜜，如我得阿耨多羅三藐三菩提時，",
    "T25n1509_075:0589b04": "令我國土眾生無如是事。』須菩提！菩薩摩",
    "T25n1509_075:0589b05": "訶薩作如是行，能具足禪波羅蜜、近阿耨多",
    "T25n1509_075:0589b06": "羅三藐三菩提。「復次，須菩提！菩薩摩訶薩行",
    "T25n1509_075:0589b07": "般若波羅蜜時，見眾生愚癡，失世間、出世間",
    "T25n1509_075:0589b08": "正見，或說無業、無業因緣，或說神常、或說",
    "T25n1509_075:0589b09": "斷滅，或說無所有，當作是願：『我隨爾所時",
    "T25n1509_075:0589b10": "行般若波羅蜜，淨佛世界、成就眾生，如我",
    "T25n1509_075:0589b11": "得阿耨多羅三藐三菩提時，令我國土眾生",
    "T25n1509_075:0589b12": "無如是事。』須菩提！菩薩摩訶薩作如是行，",
    "T25n1509_075:0589b13": "能具足般若波羅蜜、近一切種智。「復次，須菩",
    "T25n1509_075:0589b14": "提！菩薩摩訶薩行六波羅蜜時，見眾生住於",
    "T25n1509_075:0589b15": "三聚：一者、必正聚，二者、必邪聚，三者、不定",
    "T25n1509_075:0589b16": "聚，當作是願：『我隨爾所時行六波羅蜜，淨",
    "T25n1509_075:0589b17": "佛世界、成就眾生，我得佛時，令我國土眾生",
    "T25n1509_075:0589b18": "無邪聚，乃至無其名。』須菩提！菩薩摩訶薩",
    "T25n1509_075:0589b19": "作如是行，能具足六波羅蜜、近一切種智。",
    "T25n1509_075:0589b20": "「復次，須菩提！菩薩摩訶薩行六波羅蜜時，見",
    "T25n1509_075:0589b21": "地獄中眾生，畜生、餓鬼中眾生，當作是願：『我",
    "T25n1509_075:0589b22": "隨爾所時行六波羅蜜，淨佛世界、成就眾生，",
    "T25n1509_075:0589b23": "我得佛時，令我國土中乃至無三惡道名！』須",
    "T25n1509_075:0589b24": "菩提！菩薩摩訶薩作如是行，能具足六波羅",
    "T25n1509_075:0589b25": "蜜、近一切種智。",
    "T25n1509_075:0589b26": "「復次，須菩提！菩薩摩訶薩行六波羅蜜時，見",
    "T25n1509_075:0589b27": "是大地株杌、荊棘、山陵、溝坑、穢惡之處，當作",
    "T25n1509_075:0589b28": "是願：『我隨爾所時行六波羅蜜，淨佛世界、",
    "T25n1509_075:0589b29": "成就眾生，我作佛時，令我國土無如是惡，地",
    "T25n1509_075:0589c01": "平如掌。』須菩提！菩薩摩訶薩作如是行，能",
    "T25n1509_075:0589c02": "具足六波羅蜜、近一切種智。「復次，須菩提！菩",
    "T25n1509_075:0589c03": "薩摩訶薩行六波羅蜜時，見是大地純土，無",
    "T25n1509_075:0589c04": "有金銀珍寶，當作是願：『我隨爾所時行六波",
    "T25n1509_075:0589c05": "羅蜜，淨佛世界、成就眾生，我作佛時，令我",
    "T25n1509_075:0589c06": "國土以金沙布地。』須菩提！菩薩摩訶薩作如",
    "T25n1509_075:0589c07": "是行，能具足六波羅蜜、近一切種智。「復次，須",
    "T25n1509_075:0589c08": "菩提！菩薩摩訶薩行六波羅蜜時，見眾生有",
    "T25n1509_075:0589c09": "所戀著，當作是願：『我隨爾所時行六波羅蜜，",
    "T25n1509_075:0589c10": "淨佛世界、成就眾生，我作佛時，令我國土眾",
    "T25n1509_075:0589c11": "生無所戀著。』須菩提！菩薩摩訶薩作如是",
    "T25n1509_075:0589c12": "行，能具足六波羅蜜、近阿耨多羅三藐三菩",
    "T25n1509_075:0589c13": "提。「復次，須菩提！菩薩摩訶薩行六波羅蜜時，",
    "T25n1509_075:0589c14": "見四姓眾生——剎帝利、婆羅門、鞞舍、首陀羅，當",
    "T25n1509_075:0589c15": "作是願：『我隨爾所時行六波羅蜜，淨佛世",
    "T25n1509_075:0589c16": "界、成就眾生，我作佛時，令我國土眾生無四",
    "T25n1509_075:0589c17": "姓之名。』須菩提！菩薩摩訶薩作如是行，能",
    "T25n1509_075:0589c18": "具足六波羅蜜、近阿耨多羅三藐三菩提。「復",
    "T25n1509_075:0589c19": "次，須菩提！菩薩摩訶薩行六波羅蜜時，見眾",
    "T25n1509_075:0589c20": "生有下、中、上，生下、中、上家，當作是願：『我隨",
    "T25n1509_075:0589c21": "爾所時行六波羅蜜，淨佛世界、成就眾生，",
    "T25n1509_075:0589c22": "我作佛時，令我國土眾生無如是優劣。』須菩",
    "T25n1509_075:0589c23": "提！菩薩摩訶薩作如是行，能具足六波羅蜜，",
    "T25n1509_075:0589c24": "近一切種智。「復次，須菩提！菩薩摩訶薩行六",
    "T25n1509_075:0589c25": "波羅蜜時，見眾生種種別異色，當作是願：",
    "T25n1509_075:0589c26": "『我隨爾所時行六波羅蜜，淨佛世界、成就眾",
    "T25n1509_075:0589c27": "生，我作佛時，令我國土眾生無種種別異色，",
    "T25n1509_075:0589c28": "一切眾生皆端政淨潔，妙色成就。』須菩提！",
    "T25n1509_075:0589c29": "菩薩摩訶薩作如是行，能具足六波羅蜜，近",
    "T25n1509_075:0590a01": "一切種智。「復次，須菩提！菩薩摩訶薩行六波",
    "T25n1509_075:0590a02": "羅蜜時，見眾生有主，當作是願：『我隨爾所",
    "T25n1509_075:0590a03": "時行六波羅蜜，淨佛世界、成就眾生，我作",
    "T25n1509_075:0590a04": "佛時，令我國土眾生無有主名，乃至無其形",
    "T25n1509_075:0590a05": "像，除佛法王。』須菩提！菩薩摩訶薩作如是",
    "T25n1509_075:0590a06": "行，能具足六波羅蜜，近一切種智。「復次，須菩",
    "T25n1509_075:0590a07": "提！菩薩摩訶薩行六波羅蜜時，見眾生有",
    "T25n1509_075:0590a08": "六道別異，當作是願：『我隨爾所時行六波",
    "T25n1509_075:0590a09": "羅蜜，淨佛世界、成就眾生，我作佛時，令我",
    "T25n1509_075:0590a10": "國土眾生無六道之名：是地獄，是畜生，是餓",
    "T25n1509_075:0590a11": "鬼，是神，是天，是人；一切眾生皆同一業，修四",
    "T25n1509_075:0590a12": "念處乃至八聖道分。』須菩提！菩薩摩訶薩作",
    "T25n1509_075:0590a13": "如是行，能具足六波羅蜜，近一切種智。「復",
    "T25n1509_075:0590a14": "次，須菩提！菩薩摩訶薩行六波羅蜜時，見眾",
    "T25n1509_075:0590a15": "生有四生：卵生、胎生、濕生、化生，當作是願：",
    "T25n1509_075:0590a16": "『我隨爾所時行六波羅蜜，淨佛世界、成就眾",
    "T25n1509_075:0590a17": "生，我作佛時，令我國土眾生無三種生，等一",
    "T25n1509_075:0590a18": "化生。』須菩提！菩薩摩訶薩作如是行，能具",
    "T25n1509_075:0590a19": "足六波羅蜜，近一切種智。「復次，須菩提！菩薩",
    "T25n1509_075:0590a20": "摩訶薩行六波羅蜜時，見眾生無五神通，當",
    "T25n1509_075:0590a21": "作是願：『我隨爾所時行六波羅蜜，淨佛世",
    "T25n1509_075:0590a22": "界、成就眾生，我作佛時，令我國土眾生一切",
    "T25n1509_075:0590a23": "皆得五神通。』乃至近一切種智。「復次，須菩",
    "T25n1509_075:0590a24": "提！菩薩摩訶薩行六波羅蜜時，見眾生有大",
    "T25n1509_075:0590a25": "小便患，當作是願：『我作佛時，令我國土眾生",
    "T25n1509_075:0590a26": "皆以法喜為食，無有便利之患。』乃至近一切",
    "T25n1509_075:0590a27": "種智。",
    "T25n1509_075:0590a28": "「復次，須菩提！菩薩摩訶薩行六波羅蜜時，見",
    "T25n1509_075:0590a29": "眾生無有光明，當作是願：『我作佛時，令我",
    "T25n1509_075:0590b01": "國土眾生皆有光明。』乃至近一切種智。「復次，",
    "T25n1509_075:0590b02": "須菩提！菩薩摩訶薩行六波羅蜜時，見有日",
    "T25n1509_075:0590b03": "月、時節、歲數，當作是願：『我作佛時，令我國土",
    "T25n1509_075:0590b04": "中無有日月、時節、歲數之名。』乃至近一切種",
    "T25n1509_075:0590b05": "智。「復次，須菩提！菩薩摩訶薩行六波羅蜜時，",
    "T25n1509_075:0590b06": "見眾生短命，當作是願：『我作佛時，令我國土",
    "T25n1509_075:0590b07": "中眾生壽命無量劫。』乃至近一切種智。「復",
    "T25n1509_075:0590b08": "次，須菩提！菩薩摩訶薩行六波羅蜜時，見眾",
    "T25n1509_075:0590b09": "生無有相好，當作是願：『我作佛時，令我國土",
    "T25n1509_075:0590b10": "中眾生皆有三十二相成就。』乃至近一切種",
    "T25n1509_075:0590b11": "智。「復次，須菩提！菩薩摩訶薩行六波羅蜜",
    "T25n1509_075:0590b12": "時，見眾生離諸善根，當作是願：『我作佛時，",
    "T25n1509_075:0590b13": "令我國土中眾生諸善根成就，以是福德，供",
    "T25n1509_075:0590b14": "養諸佛。』乃至近一切種智。「復次，須菩提！菩",
    "T25n1509_075:0590b15": "薩摩訶薩行六波羅蜜時，見眾生有三毒、四",
    "T25n1509_075:0590b16": "病，當作是願：『我作佛時，令我國土中眾生",
    "T25n1509_075:0590b17": "無四種病：冷、熱、風病、三種雜病，及三毒病。』乃",
    "T25n1509_075:0590b18": "至近一切種智。「復次，須菩提！菩薩摩訶薩行",
    "T25n1509_075:0590b19": "六波羅蜜時，見眾生有三乘，當作是願：『我",
    "T25n1509_075:0590b20": "作佛時，令我國土中眾生無二乘之名，純一大",
    "T25n1509_075:0590b21": "乘。』乃至近一切種智。「復次，須菩提！菩薩摩",
    "T25n1509_075:0590b22": "訶薩行六波羅蜜時，見眾生有增上慢，當作",
    "T25n1509_075:0590b23": "是願：『我作佛時，令我國土中眾生無增上慢",
    "T25n1509_075:0590b24": "之名。』乃至近一切種智。「復次，須菩提！菩薩",
    "T25n1509_075:0590b25": "摩訶薩行六波羅蜜時，應作是願：『若我光明、",
    "T25n1509_075:0590b26": "壽命有量，僧數有限，當作是願：「我行六波羅",
    "T25n1509_075:0590b27": "蜜，淨佛世界、成就眾生；我作佛時，令我光",
    "T25n1509_075:0590b28": "明、壽命無量，僧數無限。」』乃至近一切種智。「復",
    "T25n1509_075:0590b29": "次，須菩提！菩薩摩訶薩行六波羅蜜時，應作",
    "T25n1509_075:0590c01": "是願：『若我國土有量，當作是願：「我隨爾所",
    "T25n1509_075:0590c02": "時行六波羅蜜，淨佛世界、成就眾生；我作",
    "T25n1509_075:0590c03": "佛時，令我一國土如恒河沙等諸佛世界。」』須",
    "T25n1509_075:0590c04": "菩提！菩薩摩訶薩作如是行，能具足六波",
    "T25n1509_075:0590c05": "羅蜜，近一切種智。「復次，須菩提！菩薩摩訶薩",
    "T25n1509_075:0590c06": "行六波羅蜜時，當作是念：『雖生死道長、眾生",
    "T25n1509_075:0590c07": "性多，爾時應如是正憶念——生死邊如虛空，",
    "T25n1509_075:0590c08": "眾生性邊亦如虛空，是中實無生死往來，",
    "T25n1509_075:0590c09": "亦無解脫者。』菩薩摩訶薩作如是行，能具足",
    "T25n1509_075:0590c10": "六波羅蜜，近一切種智。」【論】問曰：有何次",
    "T25n1509_075:0590c11": "第故，說菩薩見眾生饑寒、凍餓等？答曰：菩",
    "T25n1509_075:0590c12": "薩過聲聞、辟支佛地，得無生法忍、授記，更",
    "T25n1509_075:0590c13": "無餘事，唯行淨佛世界、成就眾生。今說",
    "T25n1509_075:0590c14": "淨佛世界因緣，見不淨世界相，願我國土",
    "T25n1509_075:0590c15": "無如是事。是故次第說是事。菩薩行檀波",
    "T25n1509_075:0590c16": "羅蜜時，若見眾生飢渴、衣服弊壞，即作念",
    "T25n1509_075:0590c17": "言：「我今福德、智慧未成就，不能給足眾生",
    "T25n1509_075:0590c18": "所須；若我但行慈悲心，則於眾生無益。",
    "T25n1509_075:0590c19": "我當爾所時，深行三種福德，住三種福德",
    "T25n1509_075:0590c20": "中，能令貧窮眾生皆得滿足：若作轉輪聖",
    "T25n1509_075:0590c21": "王、若作天王、若作神通聖人，則能多引導",
    "T25n1509_075:0590c22": "眾生，破其堅貪，令住布施。」以是眾生布",
    "T25n1509_075:0590c23": "施乃至菩薩布施因緣故，後成佛時，國土中",
    "T25n1509_075:0590c24": "無有貧窮者，心生隨意所得，如欲界第六",
    "T25n1509_075:0590c25": "天所有諸物。菩薩如是隨爾所時積集檀波",
    "T25n1509_075:0590c26": "羅蜜功德故，充滿一切。何以故？一切有為法",
    "T25n1509_075:0590c27": "屬因緣，行善因緣具足故，皆隨意得果報。",
    "T25n1509_075:0590c28": "復次，眾生破尸羅波羅蜜因緣故，短命、多病、",
    "T25n1509_075:0590c29": "無有威德等；菩薩作是願：「我自具足持戒，",
    "T25n1509_075:0591a01": "亦教眾生令持戒。」餘殘諸願亦如是，隨義",
    "T25n1509_075:0591a02": "分別。最後願義不明了，今當略說。菩薩作",
    "T25n1509_075:0591a03": "如是上願已，疲厭心起：「佛道無量無數阿",
    "T25n1509_075:0591a04": "僧祇劫行諸功德，然後可得；但一劫歲數不",
    "T25n1509_075:0591a05": "可得數，故佛以譬喻示人，何況無量無邊",
    "T25n1509_075:0591a06": "阿僧祇劫經此生死受諸苦惱！眾生亦無",
    "T25n1509_075:0591a07": "量無邊，非可譬喻算數所及，但以三千大",
    "T25n1509_075:0591a08": "千世界中微塵等眾生猶尚難度，何況十方",
    "T25n1509_075:0591a09": "無量世界微塵等眾生而可得度！」以是事故，",
    "T25n1509_075:0591a10": "或心生退沒，是名邪憶念。是故佛教是菩",
    "T25n1509_075:0591a11": "薩正憶念：生死雖長，是事皆空，如虛空、如",
    "T25n1509_075:0591a12": "夢中所見，非實長遠，不應生厭心。又未來",
    "T25n1509_075:0591a13": "世亦是一念所緣，亦非長遠。復次，菩薩無量",
    "T25n1509_075:0591a14": "福德智慧力故，能超無量劫。如是種種因緣",
    "T25n1509_075:0591a15": "故，不應生厭心。此中佛說大因緣，所謂：",
    "T25n1509_075:0591a16": "「生死如虛空，眾生亦如是；眾生雖多，亦無",
    "T25n1509_075:0591a17": "定實眾生。如眾生無量無邊，佛智慧亦無",
    "T25n1509_075:0591a18": "量無邊，度亦不難，是故菩薩不應生疲厭",
    "T25n1509_075:0591a19": "心。」",
    "T25n1509_075:0591a20": "大智度論釋恒伽提婆品第五十九",
    "T25n1509_075:0591a21": "【經】爾時，有一女人，字恒伽提婆，在眾中坐。",
    "T25n1509_075:0591a22": "是女人從坐起，偏袒右肩，右膝著地，合掌",
    "T25n1509_075:0591a23": "白佛言：「世尊！我當行六波羅蜜，取淨佛世",
    "T25n1509_075:0591a24": "界，如般若波羅蜜中所說，我盡當行。」是時，",
    "T25n1509_075:0591a25": "女人以金銀華及水陸生華、種種莊嚴供養之",
    "T25n1509_075:0591a26": "具、金縷織成疊兩張，以散佛上；散已，於佛",
    "T25n1509_075:0591a27": "頂上虛空中化成四柱寶臺，端正嚴好。是",
    "T25n1509_075:0591a28": "女人持是功德，與一切眾生共之，迴向阿耨",
    "T25n1509_075:0591a29": "多羅三藐三菩提。爾時，世尊知是女人深心",
    "T25n1509_075:0591b01": "因緣，即時微笑。如諸佛法種種色光從口中",
    "T25n1509_075:0591b02": "出，青、黃、赤、白、紅、縹，遍照十方無量無邊佛國，",
    "T25n1509_075:0591b03": "還遶佛三匝，從頂上入。爾時，阿難從座起，右",
    "T25n1509_075:0591b04": "膝著地，合掌白佛：「佛何因緣微笑？諸佛法",
    "T25n1509_075:0591b05": "不以無因緣而笑。」佛告阿難：「是恒伽提婆姊",
    "T25n1509_075:0591b06": "未來世中當作佛，劫名星宿，佛號金花。阿",
    "T25n1509_075:0591b07": "難！是女人畢女身，受男子形，當生阿閦佛阿",
    "T25n1509_075:0591b08": "毘羅提國土，於彼淨修梵行。阿難！是菩薩",
    "T25n1509_075:0591b09": "在彼國土，亦號金花。是金華菩薩於彼壽終，",
    "T25n1509_075:0591b10": "復至他方佛國；從一佛國至一佛國，不離諸",
    "T25n1509_075:0591b11": "佛。譬如轉輪聖王，從一觀至一觀，從生至終，",
    "T25n1509_075:0591b12": "足不蹈地。阿難！是金花菩薩摩訶薩亦如是，",
    "T25n1509_075:0591b13": "從一佛國至一佛國，乃至阿耨多羅三藐三",
    "T25n1509_075:0591b14": "菩提，未甞不見佛。」時，阿難作是念言：「是金華",
    "T25n1509_075:0591b15": "菩薩摩訶薩後作佛時，諸菩薩摩訶薩會，當",
    "T25n1509_075:0591b16": "知為如佛會。」佛知阿難意所念，告阿難言：「如",
    "T25n1509_075:0591b17": "是！如是！是金花佛時菩薩摩訶薩會，當知為",
    "T25n1509_075:0591b18": "如佛會。阿難！是金花佛比丘僧無量無邊、不",
    "T25n1509_075:0591b19": "可數不可數，若干百千萬億那由他。阿難！",
    "T25n1509_075:0591b20": "是金花菩薩作佛時，其國土無有是諸眾惡，",
    "T25n1509_075:0591b21": "如上所說。」阿難白佛言：「世尊！是女人從何",
    "T25n1509_075:0591b22": "處殖德本、種善根？」佛告阿難：「是女人從然",
    "T25n1509_075:0591b23": "燈佛所種善根，初發阿耨多羅三藐三菩提",
    "T25n1509_075:0591b24": "心，以是功德，迴向阿耨多羅三藐三菩提；亦",
    "T25n1509_075:0591b25": "以金華散然燈佛上，求阿耨多羅三藐三菩",
    "T25n1509_075:0591b26": "提。阿難！如我爾時以五華散然燈佛上，求阿",
    "T25n1509_075:0591b27": "耨多羅三藐三菩提。然燈佛知我善根成就，",
    "T25n1509_075:0591b28": "與我受阿耨多羅三藐三菩提記。是女人聞",
    "T25n1509_075:0591b29": "我受記，發心言：『我當來世亦如是菩薩，得受",
    "T25n1509_075:0591c01": "阿耨多羅三藐三菩提記。』阿難！當知是女人",
    "T25n1509_075:0591c02": "於然燈佛所初發心。」阿難白佛言：「世尊！是",
    "T25n1509_075:0591c03": "女人久習行阿耨多羅三藐三菩提。」佛言：「如",
    "T25n1509_075:0591c04": "是！如是！是女人久習行阿耨多羅三藐三菩",
    "T25n1509_075:0591c05": "提。」【論】問曰：如是大眾聞說淨國土行，何",
    "T25n1509_075:0591c06": "以但一女人取淨國土願？答曰：多有發淨國",
    "T25n1509_075:0591c07": "土願者，但不發言；女人性輕躁好勝，世世",
    "T25n1509_075:0591c08": "習氣故發言。復次，有人言：大人有得道分，",
    "T25n1509_075:0591c09": "餘人無分；佛法不然，隨眾生業因緣。譬如",
    "T25n1509_075:0591c10": "良藥療治諸病，不擇貴賤。雖復女人淺智，",
    "T25n1509_075:0591c11": "而先世業因緣，應得受記；心生欲說，故佛",
    "T25n1509_075:0591c12": "聽自說。復次，若佛默然與受記者，人則生",
    "T25n1509_075:0591c13": "疑：「有何因緣故，獨與此女受記？」是故佛",
    "T25n1509_075:0591c14": "因其自說故而與受記。問曰：何以名為「恒",
    "T25n1509_075:0591c15": "伽提婆」？答曰：一切皆有名字，為識故，何足",
    "T25n1509_075:0591c16": "求義？有人言：是女父母供養恒伽神，得",
    "T25n1509_075:0591c17": "此女故，言恒伽提婆。恒伽是河名，提婆名",
    "T25n1509_075:0591c18": "天。是女人福德因緣，生於富家，聞佛法信",
    "T25n1509_075:0591c19": "樂故，能以金銀寶華、金縷織成上下衣，并莊",
    "T25n1509_075:0591c20": "嚴自身瓔珞具，用供養上佛。佛報以受",
    "T25n1509_075:0591c21": "記，觀是女人宿世所行，便微笑。微笑義如先",
    "T25n1509_075:0591c22": "說。此中小因緣而起大事，故佛微笑。問曰：",
    "T25n1509_075:0591c23": "是女福德應久轉女人，何以方於阿閦佛",
    "T25n1509_075:0591c24": "國乃轉女身？答曰：世間五欲難斷，女人著",
    "T25n1509_075:0591c25": "欲情多故，雖世世行諸福德，不能得男子",
    "T25n1509_075:0591c26": "身；今得受記，諸煩惱折薄，是故於阿閦佛",
    "T25n1509_075:0591c27": "國方得男子身。有人言：此女宿世以人多",
    "T25n1509_075:0591c28": "輕女人故，願女身受記。如是等因緣，不轉",
    "T25n1509_075:0591c29": "女身而得受記。復次，經說女人五礙，不說",
    "T25n1509_075:0592a01": "不得受記，是故不應生難。阿難聞是女人",
    "T25n1509_075:0592a02": "無量劫中從一佛國至一佛國廣集功德，",
    "T25n1509_075:0592a03": "當來得淨佛世界，其中菩薩皆有三十二",
    "T25n1509_075:0592a04": "相、八十種隨形好、無量光明，是故阿難歎未",
    "T25n1509_075:0592a05": "曾有：「能如是淨佛國土，便為如佛會。」佛",
    "T25n1509_075:0592a06": "可其言已，阿難等疑此女人希有，聞少法",
    "T25n1509_075:0592a07": "而得大果報，是故難問：「是女人從何處殖",
    "T25n1509_075:0592a08": "諸德本？」佛答：「定光佛授我記時，是女人持",
    "T25n1509_075:0592a09": "金華散佛，彼作是願：『此人後成佛時，亦",
    "T25n1509_075:0592a10": "當受與我記。』從彼種善根，今得果報。」",
    "T25n1509_075:0592a11": "◎",
    "T25n1509_075:0592a12": "大智度論卷第七十五"
}