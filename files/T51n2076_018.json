{
    "T51n2076_018:0343c08": "景德傳燈錄卷第十八",
    "T51n2076_018:0343c10": "吉州青原山行思禪師第六世之二一十四",
    "T51n2076_018:0343c11": "人",
    "T51n2076_018:0343c12": "福州雪峯義存禪師法嗣上一十四人",
    "T51n2076_018:0343c13": "福州玄沙師備禪師福州長慶慧稜禪師",
    "T51n2076_018:0343c14": "福州大普山玄通禪師",
    "T51n2076_018:0343c15": "杭州龍冊寺道怤禪師",
    "T51n2076_018:0343c16": "福州長生山皎然禪師",
    "T51n2076_018:0343c17": "信州鵝湖山智孚禪師",
    "T51n2076_018:0343c18": "漳州報恩懷岳禪師",
    "T51n2076_018:0343c19": "杭州西興化度師郁禪師",
    "T51n2076_018:0343c20": "福州鼓山神晏國師",
    "T51n2076_018:0343c21": "漳州隆壽紹卿禪師",
    "T51n2076_018:0343c22": "福州僊宗行[啗口+王]禪師",
    "T51n2076_018:0343c23": "福州蓮華山永福從弇禪師",
    "T51n2076_018:0343c24": "杭州龍華寺靈照禪師",
    "T51n2076_018:0343c25": "明州翠巖令參禪師(已上一十四人見錄)",
    "T51n2076_018:0343c26": "福州雪峯義存禪師法嗣",
    "T51n2076_018:0343c27": "福州玄沙宗一大師法名師備。福州閩縣人",
    "T51n2076_018:0343c28": "也。姓謝氏。幼好垂釣。泛小艇於南臺江狎諸",
    "T51n2076_018:0343c29": "漁者。唐咸通初年甫三十。忽慕出塵乃棄釣",
    "T51n2076_018:0344a01": "舟。投芙蓉山靈訓禪師落髮。往豫章開元寺",
    "T51n2076_018:0344a02": "道玄律師受具。布衲芒屨食才接氣。常終日",
    "T51n2076_018:0344a03": "宴坐眾皆異之。與雪峯義存本法門昆仲而",
    "T51n2076_018:0344a04": "親近若師資。雪峯以其苦行呼為頭陀。一日",
    "T51n2076_018:0344a05": "雪峯問曰。阿那箇是備頭陀。對曰。終不敢誑",
    "T51n2076_018:0344a06": "於人。異日雪峯召曰。備頭陀何不遍參去。師",
    "T51n2076_018:0344a07": "曰。達磨不來東土二祖不往西天。雪峯然之。",
    "T51n2076_018:0344a08": "暨登象骨山乃與師同力締構。玄徒臻萃。師",
    "T51n2076_018:0344a09": "入室咨決罔替晨昏。又閱楞嚴經發明心地。",
    "T51n2076_018:0344a10": "由是應機敏捷與修多羅冥契。諸方玄學有",
    "T51n2076_018:0344a11": "所未決必從之請益。至若與雪峯和尚徵詰",
    "T51n2076_018:0344a12": "亦當仁不讓。雪峯曰。備頭陀其再來人也。",
    "T51n2076_018:0344a13": "一日雪峯上堂曰。要會此事猶如古鏡當臺",
    "T51n2076_018:0344a14": "胡來胡現漢來漢現。師曰。忽遇明鏡來時如",
    "T51n2076_018:0344a15": "何。雪峯曰。胡漢俱隱。師曰。老和尚脚跟猶未",
    "T51n2076_018:0344a16": "點地。師上堂時久。大眾盡謂不說法。一時各",
    "T51n2076_018:0344a17": "歸。師乃呵云。看總是一樣底。無一箇有智慧。",
    "T51n2076_018:0344a18": "但見我開遮兩片皮。盡來簇著覓言語意度。",
    "T51n2076_018:0344a19": "是我真實。為他却總不知。看恁麼大難大難。",
    "T51n2076_018:0344a20": "師有時云。諸禪德汝諸人盡巡方行脚來。稱",
    "T51n2076_018:0344a21": "我參禪學道。為有奇特去處。為當只恁麼東",
    "T51n2076_018:0344a22": "問西問。若有試通來我為汝證明是非。我盡",
    "T51n2076_018:0344a23": "識得還有麼。若無當知只是趁謴(古困切)是汝既",
    "T51n2076_018:0344a24": "到遮裏來。我今問汝。汝諸人還有眼麼。若有",
    "T51n2076_018:0344a25": "即今便合識得。還識得麼。若不識便被我喚",
    "T51n2076_018:0344a26": "作生盲生聾底人還是麼。肯恁麼道麼。禪德",
    "T51n2076_018:0344a27": "亦莫自屈。是汝真實何曾是恁麼人。十方諸",
    "T51n2076_018:0344a28": "佛把汝向頂上著。不敢錯誤著一分子。只道",
    "T51n2076_018:0344a29": "此事唯我能知。會麼。如今相紹繼盡道承他",
    "T51n2076_018:0344b01": "釋迦。我道釋迦與我同參。汝道參阿誰會麼。",
    "T51n2076_018:0344b02": "大不容易。知莫非大悟始解得知。若是限劑",
    "T51n2076_018:0344b03": "所悟亦莫能覯。汝還識大悟麼。不可是汝向",
    "T51n2076_018:0344b04": "髑髏前認他鑒照。不可是汝說空說無說。遮",
    "T51n2076_018:0344b05": "邊那邊有世間法。有一箇不是世間法。和尚",
    "T51n2076_018:0344b06": "子虛空猶從迷妄幻生。如今若是大肯去何",
    "T51n2076_018:0344b07": "處有遮箇稱說。尚無虛空消息。何處有三界。",
    "T51n2076_018:0344b08": "業次父母緣生與汝樁立前後。如今道無尚",
    "T51n2076_018:0344b09": "是誑語。豈況是有知麼。是汝多時行脚和尚",
    "T51n2076_018:0344b10": "子。稱道有覺悟底事。我今問汝。只如巔山",
    "T51n2076_018:0344b11": "巖崖逈絕人處。還有佛法麼。還裁辨得麼。若",
    "T51n2076_018:0344b12": "辨不得卒未在。我尋常道。亡僧面前正是觸",
    "T51n2076_018:0344b13": "目菩提。萬里神光頂後相。若人覯得。不妨",
    "T51n2076_018:0344b14": "出。得陰界。脫汝髑髏前意想。都來只是汝真",
    "T51n2076_018:0344b15": "實人體。何處更別有一法解蓋覆。汝知麼。還",
    "T51n2076_018:0344b16": "信得麼。解承當得麼。大須努力。師又云。我今",
    "T51n2076_018:0344b17": "問汝諸人。且承得箇什麼事。在何世界安身",
    "T51n2076_018:0344b18": "立命。還辨得麼。若辨不得恰似揑目生華。見",
    "T51n2076_018:0344b19": "事便差。知麼。如今現前見有山河大地色空",
    "T51n2076_018:0344b20": "明暗種種諸物。皆是狂勞華相。喚作顛倒知",
    "T51n2076_018:0344b21": "見。夫出家人識心達本。故號沙門。汝今既已",
    "T51n2076_018:0344b22": "剃髮披衣為沙門相。即合有自利利他分。如",
    "T51n2076_018:0344b23": "今看著盡黑漫漫地。如黑汁相似。自救尚不",
    "T51n2076_018:0344b24": "得。爭解為得他人。仁者佛法因緣事大。莫",
    "T51n2076_018:0344b25": "當等閑相聚頭亂說雜話趁謴過時。光陰難",
    "T51n2076_018:0344b26": "得。可惜許大丈夫兒。何不自省察看是什麼",
    "T51n2076_018:0344b27": "事。只如從上宗風。是諸佛頂族。汝既承當不",
    "T51n2076_018:0344b28": "得。所以我方便勸汝。但從迦葉門接續頓超",
    "T51n2076_018:0344b29": "去。此一門超汝凡聖因果。超他毘盧妙莊嚴",
    "T51n2076_018:0344c01": "世界海。超他釋迦方便門。直下永劫不教有",
    "T51n2076_018:0344c02": "一物與汝作眼見。何不急急究取。未必道我",
    "T51n2076_018:0344c03": "且待三生兩生久積淨業。仁者。汝宗乘是什",
    "T51n2076_018:0344c04": "麼事。不可由汝身心用工莊嚴便得去。不可",
    "T51n2076_018:0344c05": "他心宿命便得法。會麼。只如釋迦出頭來。",
    "T51n2076_018:0344c06": "作如許多變弄說十二分教。如瓶灌水。大作",
    "T51n2076_018:0344c07": "一場佛事向汝。此門中用一點不得。用一毛",
    "T51n2076_018:0344c08": "頭伎倆不得。知麼如同夢事。亦如寱語。沙門",
    "T51n2076_018:0344c09": "不應得出頭來。蓋為識得知麼。識得即是大",
    "T51n2076_018:0344c10": "出脫大出頭。所以道超。凡越聖出生離死離",
    "T51n2076_018:0344c11": "因離果超。毘盧越釋迦。不被凡聖因果所謾。",
    "T51n2076_018:0344c12": "一切處無人識得汝。知麼莫只長戀生死愛",
    "T51n2076_018:0344c13": "網。被善惡業拘將去無自由分。饒汝鍊得身",
    "T51n2076_018:0344c14": "心同空去。饒汝得到精明湛不搖處。不出他",
    "T51n2076_018:0344c15": "識陰。古人喚作如急流水。流急不覺妄為澹",
    "T51n2076_018:0344c16": "淨。恁麼修行盡不出他輪迴際。依前被輪轉",
    "T51n2076_018:0344c17": "去。所以道。諸行無常。直是三乘功果。如是",
    "T51n2076_018:0344c18": "可畏若無道眼亦不為究竟。何如從今日博",
    "T51n2076_018:0344c19": "地凡夫。不用一毫工夫。便頓超去。解省心",
    "T51n2076_018:0344c20": "力麼。還願樂麼。勸汝我如今立地待汝覯去。",
    "T51n2076_018:0344c21": "不用汝加功練行。如今不恁麼更待何時還",
    "T51n2076_018:0344c22": "肯麼。還肯麼。師有時上堂謂眾曰。是汝真",
    "T51n2076_018:0344c23": "實如是。又有時云。達磨如今現在。汝諸人還",
    "T51n2076_018:0344c24": "見麼。師云。是諸人見有險惡。見有大蟲刀劍",
    "T51n2076_018:0344c25": "諸事逼汝身命。便生無限怕怖。如似什麼。恰",
    "T51n2076_018:0344c26": "如世間畫師。一般自畫作地獄變相。作大蟲",
    "T51n2076_018:0344c27": "刀劍了。好好地看了。却自生怕怖。汝今諸人",
    "T51n2076_018:0344c28": "亦復如是。百般見有。是汝自幻出自生怕怖。",
    "T51n2076_018:0344c29": "亦不是別人與汝為過。汝今欲覺此幻惑麼。",
    "T51n2076_018:0345a01": "但識取汝金剛眼睛。若識得不曾教汝有纖",
    "T51n2076_018:0345a02": "塵可得露現。何處更有虎狼刀劍解愶嚇得",
    "T51n2076_018:0345a03": "汝。直至釋迦如是伎倆。亦覓出頭處不得。所",
    "T51n2076_018:0345a04": "以我向汝道。沙門眼把定世界函蓋乾坤不",
    "T51n2076_018:0345a05": "漏絲髮。何處更有一物為汝知見知麼。如是",
    "T51n2076_018:0345a06": "出脫。如是奇特。何不究取。師云。汝諸人如",
    "T51n2076_018:0345a07": "似在大海裏坐。沒頭水浸却了。更展手問人",
    "T51n2076_018:0345a08": "乞水喫。還會麼。夫學般若菩薩是大根器有",
    "T51n2076_018:0345a09": "大智慧始得。若有智慧即今便得出脫。若是",
    "T51n2076_018:0345a10": "根機遲鈍。直須勤苦忍耐日夜忘疲失食如",
    "T51n2076_018:0345a11": "喪考妣相似。恁麼急切盡一生去。更得人荷",
    "T51n2076_018:0345a12": "挾剋骨究實。不妨亦得覯去。且況如今誰是",
    "T51n2076_018:0345a13": "堪任受學底人。仁者莫只是記言記語恰似",
    "T51n2076_018:0345a14": "念陀羅尼相似。蹋步向前來。口裏哆哆啝啝",
    "T51n2076_018:0345a15": "地。被人把住詰問。著沒去處便瞋道。和尚",
    "T51n2076_018:0345a16": "不為我答話。恁麼學事大苦。知麼。有一般坐",
    "T51n2076_018:0345a17": "繩床和尚。稱為善知識。問著便動身動手點",
    "T51n2076_018:0345a18": "眼吐舌瞪視。更有一般便說。昭昭靈靈靈臺",
    "T51n2076_018:0345a19": "智性能見能聞。向五蘊身田裏作主宰恁麼",
    "T51n2076_018:0345a20": "為善知識大賺人。知麼我今問汝。汝若認昭",
    "T51n2076_018:0345a21": "昭靈靈。是汝真實為什麼。瞌睡時又不成昭",
    "T51n2076_018:0345a22": "昭靈靈。若瞌睡時不是為什麼有昭昭時。汝",
    "T51n2076_018:0345a23": "還會麼。遮箇喚作認賊為子。是生死根本妄",
    "T51n2076_018:0345a24": "想緣氣。汝欲識此根由麼。我向汝道。汝昭昭",
    "T51n2076_018:0345a25": "靈靈。只因前塵色聲香等法而有分別。便道",
    "T51n2076_018:0345a26": "此是昭昭靈靈。若無前塵汝此昭昭靈靈同",
    "T51n2076_018:0345a27": "於龜毛兔角。仁者。真實在什麼處。汝今欲得",
    "T51n2076_018:0345a28": "出他五蘊身田主宰。但識取汝祕密金剛體。",
    "T51n2076_018:0345a29": "古人向汝道。圓成正遍遍周沙界。我今少分",
    "T51n2076_018:0345b01": "為汝智者。可以譬喻得解。汝見此南閻浮提",
    "T51n2076_018:0345b02": "日麼。世間人所作興營養身活命種種心行",
    "T51n2076_018:0345b03": "作業。莫非承他日光成立。只如日體還有多",
    "T51n2076_018:0345b04": "般及心行麼。還有不周遍處麼。欲識此金剛",
    "T51n2076_018:0345b05": "體亦如是。只如今山河大地十方國土色空",
    "T51n2076_018:0345b06": "明暗及汝身心。莫非盡承汝圓成威光所現。",
    "T51n2076_018:0345b07": "直是天人群生類所作業次受生果報有性無",
    "T51n2076_018:0345b08": "情。莫非承汝威光。乃至諸佛成道成果接物",
    "T51n2076_018:0345b09": "利生。莫非盡承汝威光。只如金剛體還有凡",
    "T51n2076_018:0345b10": "夫諸佛麼。有汝心行麼。不可道無便得當去",
    "T51n2076_018:0345b11": "也。知麼汝既有如是奇特。當陽出身處何不",
    "T51n2076_018:0345b12": "發明取。便隨他向五蘊身田中鬼趣裏作活",
    "T51n2076_018:0345b13": "計。直下自謾却去。忽然無常殺境到來。眼",
    "T51n2076_018:0345b14": "目譸張。身見命見恁麼時大難枝荷。如生脫",
    "T51n2076_018:0345b15": "龜箇相似大苦。仁者莫把瞌睡見解便當却",
    "T51n2076_018:0345b16": "去。未解蓋覆得毛頭許。汝還知麼。三界無安",
    "T51n2076_018:0345b17": "猶如火宅。且汝未是得安樂底人。只大作群",
    "T51n2076_018:0345b18": "隊干他人世。遮邊那邊飛走野鹿相似。但知",
    "T51n2076_018:0345b19": "求衣為食。若恁麼爭行他王道知麼國王大",
    "T51n2076_018:0345b20": "臣不拘汝。父母放汝出家。十方施主供汝衣",
    "T51n2076_018:0345b21": "食。土地龍神護汝。也須具慚愧知恩始得。莫",
    "T51n2076_018:0345b22": "孤負人好。長連床上排行著地銷將去。道是",
    "T51n2076_018:0345b23": "安樂。未在皆是粥飯將養得。汝爛冬瓜相",
    "T51n2076_018:0345b24": "似變將去。土裏埋將去。業識茫茫無本可據。",
    "T51n2076_018:0345b25": "沙門因什麼到恁麼地。只如大地上蠢蠢者。",
    "T51n2076_018:0345b26": "我喚作地獄劫住。如今若不了。明朝後日看",
    "T51n2076_018:0345b27": "變入驢胎馬肚裏。牽犁拽杷銜鐵負鞍。碓擣",
    "T51n2076_018:0345b28": "磨磨水火裏燒煮。去大不容易。受大須恐懼。",
    "T51n2076_018:0345b29": "好是汝自累知麼。若是了去直下永劫不曾",
    "T51n2076_018:0345c01": "教汝有遮箇消息。若不了此煩惱惡業因緣。",
    "T51n2076_018:0345c02": "未是一劫兩劫得休。直與汝金剛齊壽知麼。",
    "T51n2076_018:0345c03": "南際長老到雪峯。雪峯令訪于師。師問曰。",
    "T51n2076_018:0345c04": "古人道。此事唯我能知長老作麼生。南際曰。",
    "T51n2076_018:0345c05": "須知有不求知者(歸宗柔別拊掌三下)師曰。山頭和尚喫",
    "T51n2076_018:0345c06": "許多辛苦作麼。雪峯因普請畬田。見一蛇以",
    "T51n2076_018:0345c07": "杖挑起召眾曰。看看以刀芟為兩段。師以杖",
    "T51n2076_018:0345c08": "拋於背後更不顧視。眾愕然。雪峯曰俊哉。師",
    "T51n2076_018:0345c09": "一日隨侍雪峯遊山。雪峯指一片地曰。此處",
    "T51n2076_018:0345c10": "造得一所無縫塔。師曰。高多少雪峯乃顧視",
    "T51n2076_018:0345c11": "上下。師曰。人天依報即不如和尚。若是靈",
    "T51n2076_018:0345c12": "山受記大遠在。雪峯曰。世界闊一尺古鏡闊",
    "T51n2076_018:0345c13": "一尺。世界闊一丈古鏡闊一丈。師指火鑪曰。",
    "T51n2076_018:0345c14": "火鑪闊多少。雪峯曰。如古鏡闊。師曰。老和尚",
    "T51n2076_018:0345c15": "脚跟未點地。師初受請住梅谿場普應院。中",
    "T51n2076_018:0345c16": "間遷止玄沙山。自是天下叢林海眾皆望風",
    "T51n2076_018:0345c17": "而賓之。閩帥王公請演無上乘。待以師禮。學",
    "T51n2076_018:0345c18": "徒餘八百室戶不閉。師上堂良久謂眾曰。我",
    "T51n2076_018:0345c19": "為汝得徹困也還會麼。僧問。寂寂無言時如",
    "T51n2076_018:0345c20": "何師曰。寱語作麼。曰本分事請師道。師曰。",
    "T51n2076_018:0345c21": "[目*業]睡作麼。曰學人即[目*業]睡和尚如何。師曰。",
    "T51n2076_018:0345c22": "爭得恁麼不識痛痒。又曰。可惜如許大師僧。",
    "T51n2076_018:0345c23": "千道萬里行脚到遮裏。不消箇[目*業]睡寱語便",
    "T51n2076_018:0345c24": "屈却去。問如何是學人自己。師曰。用自己作",
    "T51n2076_018:0345c25": "麼。僧問。從上宗門中事。師此間如何言論。師",
    "T51n2076_018:0345c26": "曰。少人聽。僧曰請和尚直道。師曰。患聾作",
    "T51n2076_018:0345c27": "麼又曰。仁者。如今事不獲已。教我抑下如是",
    "T51n2076_018:0345c28": "威光。苦口相勸。百千方便道如此如彼。共汝",
    "T51n2076_018:0345c29": "相知聞盡成顛倒知見。將此咽喉脣吻。只成",
    "T51n2076_018:0346a01": "得箇野狐精業謾汝我。還肯麼。只如有過無",
    "T51n2076_018:0346a02": "過唯我自知。汝爭得會。若是恁麼人出頭來",
    "T51n2076_018:0346a03": "甘伏呵責。夫為人師匠大不易。須是善知識",
    "T51n2076_018:0346a04": "始得知。我如今恁麼方便助汝。猶尚不能覯",
    "T51n2076_018:0346a05": "得。可中純舉宗乘。是汝向什麼處措。還會",
    "T51n2076_018:0346a06": "麼。四十九年是方便。只如靈山會有百萬眾。",
    "T51n2076_018:0346a07": "唯有迦葉一人親聞。餘盡不聞。汝道迦葉親",
    "T51n2076_018:0346a08": "聞事作麼生。不可道如來無說說迦葉不聞",
    "T51n2076_018:0346a09": "聞。便得當。不可是汝修因成果。福智莊嚴",
    "T51n2076_018:0346a10": "底事。知麼且如道。吾有正法眼付囑大迦葉。",
    "T51n2076_018:0346a11": "我道猶如話月。曹谿豎拂子如還指月。所以",
    "T51n2076_018:0346a12": "道。大唐國內宗乘中事。未曾見有一人舉唱。",
    "T51n2076_018:0346a13": "設有人舉唱。盡大地人失却性命。如無孔鐵",
    "T51n2076_018:0346a14": "槌相似。一時亡鋒結舌去。汝諸人賴遇我。不",
    "T51n2076_018:0346a15": "惜身命。共汝顛倒知見。隨汝狂意。方有申問",
    "T51n2076_018:0346a16": "處。我若不共汝恁麼有聞去。汝向什麼處得",
    "T51n2076_018:0346a17": "見我。會麼大難。努力珍重。乃有偈曰。",
    "T51n2076_018:0346a18": "　萬里神光頂後相　　沒頂之時何處望",
    "T51n2076_018:0346a19": "　事已成　　意亦休　　此箇來蹤觸處周",
    "T51n2076_018:0346a20": "　智者撩著便提取　　莫待須臾失却頭",
    "T51n2076_018:0346a21": "又偈曰。",
    "T51n2076_018:0346a22": "　玄沙遊徑別　　時人切須知",
    "T51n2076_018:0346a23": "　三冬陽氣盛　　六月降霜時",
    "T51n2076_018:0346a24": "　有語非關舌　　無言切要詞",
    "T51n2076_018:0346a25": "　會我最後句　　出世少人知",
    "T51n2076_018:0346a26": "問四威儀外如何奉王。師曰。汝是王法罪人",
    "T51n2076_018:0346a27": "爭會問事。問古人拈槌豎拂。還當宗乘中事",
    "T51n2076_018:0346a28": "也無。師曰。不當。曰古人意作麼生。師舉拂",
    "T51n2076_018:0346a29": "子。僧曰。宗乘中事如何。師曰。待汝悟始得。",
    "T51n2076_018:0346b01": "問如何是金剛力士。師乃吹之。文桶頭下山。",
    "T51n2076_018:0346b02": "師問。桶頭下山幾時歸。曰三五日。師曰。歸時",
    "T51n2076_018:0346b03": "有無底桶子將一擔歸。文無對(歸宗柔代云。和尚用作什麼)師",
    "T51n2076_018:0346b04": "有時垂語曰。諸方老宿盡道接物利生。且問",
    "T51n2076_018:0346b05": "汝。只如盲聾瘂三種病人。汝作麼生接。若拈",
    "T51n2076_018:0346b06": "槌豎拂他眼且不見。共他說話耳又不聞口",
    "T51n2076_018:0346b07": "復瘂。若接不得佛法盡無靈驗。時有僧出曰。",
    "T51n2076_018:0346b08": "三種病人和尚還許人商量否。師曰。許汝作",
    "T51n2076_018:0346b09": "麼生商量。其僧珍重出。師曰。不是不是(法眼云。",
    "T51n2076_018:0346b10": "我當時見羅漢和尚舉此僧語。我便會三種病人。雲居錫云。只如此僧會不會。若道會玄沙又道不是。若道不",
    "T51n2076_018:0346b11": "會法眼為什麼道。我因此僧語便會三種病人。上座無事上來商量大家要知)羅漢云。桂琛",
    "T51n2076_018:0346b12": "見有眼耳和尚作麼生接。中塔云。三種病",
    "T51n2076_018:0346b13": "人即今在什麼處。又一僧云。非唯謾他兼亦",
    "T51n2076_018:0346b14": "自謾長慶稜來。師問。除却藥忌作麼生道。稜",
    "T51n2076_018:0346b15": "曰。憨作麼。師曰。雪峯山橡子恰食來遮裏雀",
    "T51n2076_018:0346b16": "兒放糞。師見僧來禮拜乃曰。禮拜著因我得",
    "T51n2076_018:0346b17": "禮拜汝。一日普請往海坑斫柴。見一虎。師曰。",
    "T51n2076_018:0346b18": "和尚虎。師曰。是汝虎。歸院後僧問。適來見",
    "T51n2076_018:0346b19": "虎云是汝。未審尊意如何。師曰。娑婆世界",
    "T51n2076_018:0346b20": "有四重障。若人透得許汝出陰界(東禪齊云。上座古人見",
    "T51n2076_018:0346b21": "了道。我身心如大地虛空。如今人還透得麼)師問長生然和尚。維摩",
    "T51n2076_018:0346b22": "觀佛前際不來後際不去今則無住。汝作麼",
    "T51n2076_018:0346b23": "生觀。對曰。放皎然過有商量。師曰。放汝過作",
    "T51n2076_018:0346b24": "麼生。長生良久。師曰。教阿誰委。曰徒勞側",
    "T51n2076_018:0346b25": "耳。師曰。情知汝向山鬼窟裏作活計(崇壽稠別長生云。",
    "T51n2076_018:0346b26": "喚什麼作如來)僧問師。學人為什麼道不得。師曰。畐",
    "T51n2076_018:0346b27": "塞汝口爭解道得(法眼云。古人恁麼道甚奇特。且問上座口是什麼)問凡",
    "T51n2076_018:0346b28": "有言句盡落捲樻。不落捲樻請和尚商量。",
    "T51n2076_018:0346b29": "師曰。抝折秤衡來與汝商量。問古人瞬視接",
    "T51n2076_018:0346c01": "人。和尚如何接人。師曰。我不瞬視接人。僧",
    "T51n2076_018:0346c02": "問。是什麼得恁麼難見。師曰。只為太近(法眼云。",
    "T51n2076_018:0346c03": "也無可得近直下是上座)師在雪峯時光侍者謂師曰。師叔",
    "T51n2076_018:0346c04": "若學得禪。某甲打鐵船下海去。師住後問曰。",
    "T51n2076_018:0346c05": "光侍者打得鐵船也未。光無對(法眼代云。和尚終不恁麼。",
    "T51n2076_018:0346c06": "法燈代云。請和尚下船。玄覺代云。貧兒思舊債)師一日遣僧送書上雪峯",
    "T51n2076_018:0346c07": "和尚。雪峯開緘唯白紙三幅。問僧會麼。曰不",
    "T51n2076_018:0346c08": "會。雪峯曰。不見道。君子千里同風。其僧迴",
    "T51n2076_018:0346c09": "舉似於師。師曰。遮老和尚蹉過也不知(東禪齊云。",
    "T51n2076_018:0346c10": "什麼處蹉過。若的蹉過師豈不會弟子意。若不恁麼會。只如玄沙意作麼生。若會便參取玄沙)師問",
    "T51n2076_018:0346c11": "鏡清。教中道。菩薩摩訶薩不見一法為大過",
    "T51n2076_018:0346c12": "失。且道不見什麼法。鏡清指露柱云。莫是不",
    "T51n2076_018:0346c13": "見遮箇法麼(同安顯別云。也知和尚不造次)師曰。浙中清水",
    "T51n2076_018:0346c14": "白米從汝喫。佛法未會在(玄覺云。且道玄沙恁麼道意在什麼處。不",
    "T51n2076_018:0346c15": "見僧問洞山云。不見一法為大過失。此意如何。洞山云。不見一法好言語上座。一宿覺云。不見一法即如來方得",
    "T51n2076_018:0346c16": "名為觀自在普賢菩薩。又云。不見一法為大過失。是一箇是兩箇試斷看)僧問。承和尚",
    "T51n2076_018:0346c17": "有言。盡十方世界是一顆明珠。學人如何得",
    "T51n2076_018:0346c18": "會。師曰。盡十方世界是一顆明珠用會作麼。",
    "T51n2076_018:0346c19": "師來日却問其僧。盡十方世界是一顆明珠",
    "T51n2076_018:0346c20": "汝作麼生會。對曰。盡十方世界是一顆明珠",
    "T51n2076_018:0346c21": "用會作麼。師曰。知汝向山鬼窟裏作活計(玄覺云。",
    "T51n2076_018:0346c22": "一般恁麼道。為什麼却成山鬼窟去)問如何是無縫塔。師曰。遮一",
    "T51n2076_018:0346c23": "縫大小(玄覺云。叢林中道恁麼來。何處得無縫。還會得著不著)韋監軍來謁",
    "T51n2076_018:0346c24": "舉。曹山和尚甚奇怪。師乃問。撫州取曹山多",
    "T51n2076_018:0346c25": "少。韋指傍僧云。上座曾到曹山否。曰曾到。韋",
    "T51n2076_018:0346c26": "曰。撫州取曹山多少。曰一百二十里。韋曰。",
    "T51n2076_018:0346c27": "恁麼即上座不到曹山。韋却起禮拜師。師",
    "T51n2076_018:0346c28": "曰。監軍却須禮此僧。此僧却具慚愧(雲居錫云。什麼處是",
    "T51n2076_018:0346c29": "此僧具慚愧。若檢得出許上座有行脚眼)西天有聲明三藏到。閩帥令",
    "T51n2076_018:0347a01": "與師相見。師以火筯敲銅鑪問。是什麼聲。",
    "T51n2076_018:0347a02": "三藏對曰。銅鐵聲(法眼別云。請大師為大王。法燈別云。聽和尚問)師曰。",
    "T51n2076_018:0347a03": "大王莫受外國人謾。三藏無對(法眼代云。大師久受大王供養。法燈",
    "T51n2076_018:0347a04": "代云。却是和尚謾大王)師南遊莆田縣排百戲迎接。來日",
    "T51n2076_018:0347a05": "師問小塘長老。昨日許多喧鬧向什麼處去",
    "T51n2076_018:0347a06": "也。小塘提起衲衣角。師曰。料掉勿交涉(法眼別云。昨",
    "T51n2076_018:0347a07": "日有多少喧鬧。法燈別云。今日更好笑)師問僧。乾闥婆城汝作麼生",
    "T51n2076_018:0347a08": "會。僧曰。如夢如幻(法眼別敲物示之)師與地藏琛在方",
    "T51n2076_018:0347a09": "丈內說話夜深。侍者閉却門。師曰。門總閉",
    "T51n2076_018:0347a10": "了。汝作麼生得出去。琛曰。喚什麼作門(法燈別云。和",
    "T51n2076_018:0347a11": "尚莫欲歇去)師一日以杖拄地問長生曰。僧見俗見",
    "T51n2076_018:0347a12": "男見女見。汝作麼生見。長生曰。和尚還見皎",
    "T51n2076_018:0347a13": "然見處麼。師曰。相識滿天下。問承和尚有言。",
    "T51n2076_018:0347a14": "聞性遍周法界。雪峯打鼓遮裏為什麼不聞。",
    "T51n2076_018:0347a15": "師曰。誰知不聞。問險惡道中以何為津梁。師",
    "T51n2076_018:0347a16": "曰。以汝眼為津梁。曰未得者如何。師曰。快救",
    "T51n2076_018:0347a17": "取。師與韋監軍喫果子。韋問。如何是日用而",
    "T51n2076_018:0347a18": "不知。師拈起果子曰喫。韋喫果子了。再問",
    "T51n2076_018:0347a19": "之。師曰。只者是日用而不知。普請般柴。師",
    "T51n2076_018:0347a20": "曰。汝諸人盡承吾力。一僧曰。既承師力何用",
    "T51n2076_018:0347a21": "普請。師叱之曰。不普請爭得柴歸。師問明真",
    "T51n2076_018:0347a22": "大師。善財參彌勒。彌勒指歸文殊。文殊指歸",
    "T51n2076_018:0347a23": "佛處。汝道佛指歸什麼處。對曰。不知。師曰。",
    "T51n2076_018:0347a24": "情知汝不知(法眼別云喚什麼作佛)大普玄通到禮覲。師",
    "T51n2076_018:0347a25": "謂曰。汝在彼住莫誑惑人家男女。對曰。玄通",
    "T51n2076_018:0347a26": "只是開箇供養門。晚來朝去爭敢作恁麼事。",
    "T51n2076_018:0347a27": "師曰。事難。曰其情是難。師曰。什麼處是難",
    "T51n2076_018:0347a28": "處。曰為伊不肯承當。師便入方丈拄却門。問",
    "T51n2076_018:0347a29": "學人乍入叢林乞師指箇入路。師曰。還聞偃",
    "T51n2076_018:0347b01": "溪水聲否。曰聞。師曰。是汝入處。泉守王公請",
    "T51n2076_018:0347b02": "師登樓。先語客司曰。待我引大師到樓前。便",
    "T51n2076_018:0347b03": "舁却梯。客司稟旨。公曰。請大師登樓。師視樓",
    "T51n2076_018:0347b04": "復視其人。乃曰。佛法不是此道理(法眼云。未舁梯時一日",
    "T51n2076_018:0347b05": "幾度登樓)師與泉守在室中說話。有一沙彌揭簾入",
    "T51n2076_018:0347b06": "見。却退步而出。師曰。那沙彌好與二十拄",
    "T51n2076_018:0347b07": "杖。曰恁麼即某甲罪過(同安顯別云。祖師來也)師曰。佛",
    "T51n2076_018:0347b08": "法不恁麼(鏡清云。不為打水。有僧問。不為打水意作麼生。鏡清云。青山碾為塵敢保勿閑人。",
    "T51n2076_018:0347b09": "東禪齊云。只如玄沙意作麼生。或云。直饒恁麼去也好與拄杖。或云。事在當機。或云。拈破會處。此三說還會玄",
    "T51n2076_018:0347b10": "沙意也無)師應機接物僅三十祀。致青原石頭之",
    "T51n2076_018:0347b11": "濬流。迨今不絕。轉導來際。所演法要有大小",
    "T51n2076_018:0347b12": "錄行於海內。自餘語句各隨門弟子章及諸",
    "T51n2076_018:0347b13": "方徵舉出焉。梁開平二年戊辰十一月二十",
    "T51n2076_018:0347b14": "七日示疾而終。壽七十有四。臘四十有四。閩",
    "T51n2076_018:0347b15": "帥為之樹塔。",
    "T51n2076_018:0347b16": "福州長慶慧稜禪師杭州鹽官人也。姓孫氏。",
    "T51n2076_018:0347b17": "幼歲稟性淳澹。年十三於蘇州通玄寺出家",
    "T51n2076_018:0347b18": "登戒。歷參禪肆。唐乾符五年入閩中謁西院",
    "T51n2076_018:0347b19": "訪靈雲。尚有凝滯。後之雪峯疑情氷釋。因問。",
    "T51n2076_018:0347b20": "從上諸聖傳受一路請垂指示。雪峯默然。師",
    "T51n2076_018:0347b21": "設禮而退。雪峯莞爾而笑。異日雪峯謂師曰。",
    "T51n2076_018:0347b22": "我尋常向師僧道。南山有一條鼈鼻蛇。汝諸",
    "T51n2076_018:0347b23": "人好看取。對曰。今日堂中大有人喪身失命。",
    "T51n2076_018:0347b24": "雪峯然之。師入方丈參。雪峯曰。是什麼。師",
    "T51n2076_018:0347b25": "曰。今日天晴好普請。自此醻問未嘗爽於玄",
    "T51n2076_018:0347b26": "旨。乃述悟解。頌曰。",
    "T51n2076_018:0347b27": "　萬象之中獨露身　　唯人自肯乃方親",
    "T51n2076_018:0347b28": "　昔時謬向途中覓　　今日看如火裏氷",
    "T51n2076_018:0347b29": "師在西院問詵上座曰。遮裏有象骨山汝曾",
    "T51n2076_018:0347c01": "到麼。曰不曾到。師曰。為什不到。曰自有本",
    "T51n2076_018:0347c02": "分事。師曰。作麼生是上座本分事。詵乃提起",
    "T51n2076_018:0347c03": "衲衣角。師曰。為當只遮箇別更有。曰上座見",
    "T51n2076_018:0347c04": "什麼。師曰。何得龍頭蛇尾。師在宣州保福。後",
    "T51n2076_018:0347c05": "辭歸雪峯。保福問師曰。山頭和尚或問上座",
    "T51n2076_018:0347c06": "信作麼生秖對。師曰。不避腥羶亦有少許。曰",
    "T51n2076_018:0347c07": "信道什麼。師曰。教我分付阿誰。曰從展雖有",
    "T51n2076_018:0347c08": "此語。未必有恁麼事。師曰。若然者前程全自",
    "T51n2076_018:0347c09": "闍梨。師與保福遊山。保福問。古人道妙峯",
    "T51n2076_018:0347c10": "山頂。莫即遮箇便是也無。師曰。是即是可",
    "T51n2076_018:0347c11": "惜許(僧問鼓山。只如稜和尚恁麼道。意作麼生。鼓山云。孫公若無此語。可謂髑髏遍野。白骨連山)師",
    "T51n2076_018:0347c12": "來往雪峯二十九載。至天祐三年受泉州刺史",
    "T51n2076_018:0347c13": "王延彬請。住招慶初開堂。日公朝服趨隅",
    "T51n2076_018:0347c14": "曰。請師說法。師曰。還聞麼。公設拜。師曰。雖",
    "T51n2076_018:0347c15": "然如此慮恐有人不肯。於是敷揚祖意隨機",
    "T51n2076_018:0347c16": "與奪。故毳容憧憧日資道化。後閩帥請去長",
    "T51n2076_018:0347c17": "樂府之西院。奏額曰長慶。號超覺大師。上堂",
    "T51n2076_018:0347c18": "良久謂眾曰。還有人相悉麼。若不相悉欺謾",
    "T51n2076_018:0347c19": "兄弟去。只今有什麼事。莫有窒塞也無。復是",
    "T51n2076_018:0347c20": "誰家屋裏事。不肯當荷更待何時。若是利根",
    "T51n2076_018:0347c21": "參學不到遮裏來。還會麼。如今有一般行脚",
    "T51n2076_018:0347c22": "人。耳裏總滿也。假饒收拾得底。還當諸人行",
    "T51n2076_018:0347c23": "脚事麼。時有僧問。行脚事如何學。師曰。但知",
    "T51n2076_018:0347c24": "就人索取。又問。如何是獨脫一路。師曰。何煩",
    "T51n2076_018:0347c25": "更問。又問。名言妙義教有所詮。不涉三科請",
    "T51n2076_018:0347c26": "師直道。師曰。珍重。師乃謂眾曰。明明歌詠汝",
    "T51n2076_018:0347c27": "尚不會。忽被暗來底事汝作麼生。又僧問。如",
    "T51n2076_018:0347c28": "何是暗來底事。師曰。喫茶去。中塔云。便請和",
    "T51n2076_018:0347c29": "尚相伴。問如何是不隔毫端底事。師曰。當不",
    "T51n2076_018:0348a01": "當。問如何得不疑不惑去。師乃展兩手。僧不",
    "T51n2076_018:0348a02": "進語。師曰。汝更問我與汝道。僧再問之師露",
    "T51n2076_018:0348a03": "膊而坐。僧禮拜。師曰。汝作麼生會。僧曰。今",
    "T51n2076_018:0348a04": "日風起。師曰。恁麼道未定人見解。汝於古今",
    "T51n2076_018:0348a05": "中有什麼節要齊得長慶。若舉得許汝作話",
    "T51n2076_018:0348a06": "主。其僧但立而已。師却問。汝是什麼處人。",
    "T51n2076_018:0348a07": "曰向北人。師曰。南北三千里外學妄語作麼。",
    "T51n2076_018:0348a08": "僧無對。師上堂良久曰。莫道今夜較些子。便",
    "T51n2076_018:0348a09": "下坐。問如何是合聖之言。師曰大小長慶被",
    "T51n2076_018:0348a10": "汝一問口似匾擔。僧曰。何故如此。師曰。適來",
    "T51n2076_018:0348a11": "問什麼。師謂眾曰。我若純舉唱宗乘。須閉却",
    "T51n2076_018:0348a12": "法堂門。所以盡法無民。時有僧曰。不怕無民",
    "T51n2076_018:0348a13": "請師盡法。師曰。還委落處麼。問如何是西來",
    "T51n2076_018:0348a14": "意。師曰。香嚴道底一時坐却。師有時示眾曰。",
    "T51n2076_018:0348a15": "總似今夜老胡有望。保福聞之乃曰。總似今",
    "T51n2076_018:0348a16": "夜老胡絕望(玄覺云。恁麼道。是相見語不是相見語。東禪齊云。此二尊宿語一般各有道理。眾",
    "T51n2076_018:0348a17": "中道總似如此嫌什麼。又道總似今夜堪作什麼。若如此會欠悟在)安國瑫和尚新得",
    "T51n2076_018:0348a18": "師號。師去賀。瑫出接。師問曰。師號來耶。曰",
    "T51n2076_018:0348a19": "來也。師曰。是什麼號。曰明真。師乃展手。瑫",
    "T51n2076_018:0348a20": "曰。什麼處去來。師曰。幾不問過。師問僧。什",
    "T51n2076_018:0348a21": "麼處來。曰鼓山來。師曰。鼓山有不跨石門底",
    "T51n2076_018:0348a22": "句。有人借問汝作麼生道。曰昨夜報慈宿。師",
    "T51n2076_018:0348a23": "曰。拍脊棒汝又作麼生。曰和尚若行此棒不",
    "T51n2076_018:0348a24": "虛受人天供養。師曰。幾放過。問古人有言。相",
    "T51n2076_018:0348a25": "逢不擎出舉意便知有時如何。師曰。知有也",
    "T51n2076_018:0348a26": "未(僧將前語問保福。福云。此是誰語。僧云丹霞語。福云。去莫妨我打睡)師入僧堂舉",
    "T51n2076_018:0348a27": "起疏頭曰。見即不見還見麼。眾無對(法眼代云。縱受得到",
    "T51n2076_018:0348a28": "別處亦不敢呈人)師到羅山見新製龕子。師以杖敲之。",
    "T51n2076_018:0348a29": "曰。大殺豫備。羅山曰。拙布置。師曰。還肯入",
    "T51n2076_018:0348b01": "也無。羅山曰吽。師上堂大眾集定。師乃拽出",
    "T51n2076_018:0348b02": "一僧曰。大眾禮拜此僧。又曰。此僧有什麼長",
    "T51n2076_018:0348b03": "處。便教大眾禮拜。眾無對。問如何是文彩未",
    "T51n2076_018:0348b04": "生時事。師曰。汝先舉我後舉。其僧但立而已",
    "T51n2076_018:0348b05": "(法眼別云。請和尚舉)師曰。汝作麼生舉。僧曰。某甲截舌有",
    "T51n2076_018:0348b06": "分。保福遷化。人問師。保福拋却殼漏子向什",
    "T51n2076_018:0348b07": "麼處去也。師曰。且道保福在那箇殼漏子裏",
    "T51n2076_018:0348b08": "(法眼別云。那箇是保福殼漏子)閩帥夫人崔氏(奉道自稱練師)遣使送衣",
    "T51n2076_018:0348b09": "物至。云練師令就大師請取迴信。師曰。傳語",
    "T51n2076_018:0348b10": "練師領取迴信。須臾使却來師前唱喏便迴。",
    "T51n2076_018:0348b11": "師明日入府。練師曰。昨日謝大師迴信。師曰。",
    "T51n2076_018:0348b12": "却請昨日迴信看。練師展兩手。閩帥問師曰。",
    "T51n2076_018:0348b13": "練師適來呈信還愜大師意否。師曰。猶較些",
    "T51n2076_018:0348b14": "子(法眼別云。遮一轉語大王自道取)曰未審大師意旨如何師良",
    "T51n2076_018:0348b15": "久。帥曰。不可思議大師佛法深遠。僧舉。高",
    "T51n2076_018:0348b16": "麗有僧造一觀音像。於明州上船眾力舁不",
    "T51n2076_018:0348b17": "起。因請入開元寺供養。問師。無剎不現身為",
    "T51n2076_018:0348b18": "什麼不肯去高麗。師曰。現身雖普覩相生偏",
    "T51n2076_018:0348b19": "(法眼別云。汝識得觀音未)有人問僧。點什麼燈。曰長明燈。曰",
    "T51n2076_018:0348b20": "什麼時點曰去年點。曰長明何在。僧無語。師",
    "T51n2076_018:0348b21": "代曰。若不如此爭知公不受人謾(法眼別云利動君子)師",
    "T51n2076_018:0348b22": "兩處開法。徒眾一千五百。化行閩越二十七",
    "T51n2076_018:0348b23": "載。後唐長興三年壬辰五月十七日歸寂。壽",
    "T51n2076_018:0348b24": "七十有九。臘六十。王氏建塔。福州大普山玄",
    "T51n2076_018:0348b25": "通禪師福州福唐人也。受業於兜率山。師事",
    "T51n2076_018:0348b26": "雪峯經數稔。受心法止于大普焉。僧問。驪龍",
    "T51n2076_018:0348b27": "頷下珠如何取得。師乃拊掌瞬視。問方便以",
    "T51n2076_018:0348b28": "前事如何。師托出其僧。問如何是祖師西來",
    "T51n2076_018:0348b29": "意。師曰。咬骨頭漢出去。問撥塵見佛時如何。",
    "T51n2076_018:0348c01": "師曰。脫枷來商量。問急急相投請師接。師曰。",
    "T51n2076_018:0348c02": "鈍漢。",
    "T51n2076_018:0348c03": "杭州龍冊寺順德大師道怤。永嘉人也。姓陳",
    "T51n2076_018:0348c04": "氏。丱歲不食葷茹。親黨彊啖以枯魚隨即嗢",
    "T51n2076_018:0348c05": "(烏沒)噦(乙劣)遂求出家。于本州開元寺受具。遊方",
    "T51n2076_018:0348c06": "抵閩川謁雪峯。峯問。什麼處人。曰溫州人。雪",
    "T51n2076_018:0348c07": "峯曰。恁麼即與一宿覺是鄉人也。曰只如一",
    "T51n2076_018:0348c08": "宿覺是什麼處人。雪峯曰。好喫一頓棒且放",
    "T51n2076_018:0348c09": "過。一日師問。只如古德豈不是以心傳心。雪",
    "T51n2076_018:0348c10": "峯曰。兼不立文字語句。曰只如不立文字語",
    "T51n2076_018:0348c11": "句師如何傳。雪峯良久。師禮謝。雪峯曰。更問",
    "T51n2076_018:0348c12": "我一轉豈不好。曰就和尚請一轉問頭。雪峯",
    "T51n2076_018:0348c13": "曰。只恁麼為別有商量。曰和尚恁麼即得。雪",
    "T51n2076_018:0348c14": "峯曰。於汝作麼生。曰孤負殺人。雪峯有時謂",
    "T51n2076_018:0348c15": "眾曰。堂堂密密地。師出問曰。是什麼堂堂密",
    "T51n2076_018:0348c16": "密。雪峯起立曰。道什麼。師退步而立。雪峯",
    "T51n2076_018:0348c17": "垂語曰。此事得恁麼尊貴。得恁麼綿密。對",
    "T51n2076_018:0348c18": "曰。道怤自到來數年不聞和尚恁麼示誨。雪",
    "T51n2076_018:0348c19": "峯曰。我向前雖無如今已有莫有所妨麼。曰",
    "T51n2076_018:0348c20": "不敢此是和尚不已而已。雪峯曰。致使我如",
    "T51n2076_018:0348c21": "此。師從此信入而且隨眾。閩中謂之小怤布",
    "T51n2076_018:0348c22": "衲。因普請處雪峯舉溈山見色便見心語。問",
    "T51n2076_018:0348c23": "師。還有過也無。曰古人為什麼事。雪峯曰。雖",
    "T51n2076_018:0348c24": "然如此要共汝商量。曰恁麼即不如道怤鋤",
    "T51n2076_018:0348c25": "地去。一日雪峯問師。何處來。曰從外來。雪",
    "T51n2076_018:0348c26": "峯曰。什麼處逢見達磨。曰更什麼處。雪峯曰。",
    "T51n2076_018:0348c27": "未信汝在。曰和尚莫恁麼粘膩好。雪峯肯之。",
    "T51n2076_018:0348c28": "師後遍歷諸方益資權智。因訪曹山寂和尚。",
    "T51n2076_018:0348c29": "問什麼處來。曰昨日離明水。寂曰。什麼時到",
    "T51n2076_018:0349a01": "明水。曰和尚到時到。寂曰。汝道我什麼時到。",
    "T51n2076_018:0349a02": "曰適來猶記得。寂曰。如是如是。師罷參受請",
    "T51n2076_018:0349a03": "止越州鏡清禪苑。唱雪峯之旨。學者奔湊。副",
    "T51n2076_018:0349a04": "使皮光業者日休之子也。辭學宏贍屢擊難",
    "T51n2076_018:0349a05": "之。退謂人曰。怤師之高論人莫窺其極也。新",
    "T51n2076_018:0349a06": "到僧參。師拈起拂子。僧曰。久嚮鏡清猶有遮",
    "T51n2076_018:0349a07": "箇在。師曰。今日遇人又不遇人。問如何是靈",
    "T51n2076_018:0349a08": "源一直道。師曰。鏡湖水可殺深。師問僧。什麼",
    "T51n2076_018:0349a09": "處來。曰應天來。師曰。還見鰻黧魚麼。曰不",
    "T51n2076_018:0349a10": "見。師曰。闍梨不見鰻黧鰻黧不見闍梨。曰",
    "T51n2076_018:0349a11": "總不恁麼。師曰。闍梨只解慎初護末。問學",
    "T51n2076_018:0349a12": "人未達其原請師方便。師曰。是什麼原。僧曰。",
    "T51n2076_018:0349a13": "其原。師曰。若是其原爭受方便。僧禮拜。退後",
    "T51n2076_018:0349a14": "侍者問曰。和尚適來莫是成他問否。師曰無。",
    "T51n2076_018:0349a15": "曰莫是不成他問否。師曰無。曰未審畢竟意",
    "T51n2076_018:0349a16": "作麼生。師曰。一點水墨兩處成龍。師在帳中",
    "T51n2076_018:0349a17": "坐。有僧問訊。師撥帳問曰。當斷不斷返招其",
    "T51n2076_018:0349a18": "亂。僧曰。既是當斷為什麼不斷。師曰。我若盡",
    "T51n2076_018:0349a19": "法直恐無民。曰不怕無民請師盡法。師曰。維",
    "T51n2076_018:0349a20": "那拽出此僧著。又曰。休休我在南方識伊和",
    "T51n2076_018:0349a21": "尚來。因普請鋤草次。浴頭請師浴。師不顧。如",
    "T51n2076_018:0349a22": "是三請。師舉钁作打勢。浴頭乃走。師召曰。",
    "T51n2076_018:0349a23": "來來。浴頭迴首。師曰。向後遇作家分明舉似。",
    "T51n2076_018:0349a24": "其僧後至保福舉前語。未了。保福以手掩其",
    "T51n2076_018:0349a25": "僧口。僧却迴舉似師。師曰。饒汝恁麼也未",
    "T51n2076_018:0349a26": "作家。師問。荷玉什麼處來。曰天台來。師曰。",
    "T51n2076_018:0349a27": "我豈是問汝天台曰。和尚何得龍頭蛇尾。師",
    "T51n2076_018:0349a28": "曰。鏡清今日失利。師看經。僧問。和尚看什麼",
    "T51n2076_018:0349a29": "經。師曰。我與古人鬪百草。師却問。汝會麼。",
    "T51n2076_018:0349b01": "曰小年也會恁麼來。師曰。如今作麼生。僧舉",
    "T51n2076_018:0349b02": "拳。師曰。我輸汝也。僧到參。師問。闍梨從什",
    "T51n2076_018:0349b03": "麼處來。曰佛國來。師曰。佛以何為國。曰清淨",
    "T51n2076_018:0349b04": "莊嚴為國。師曰。國以何為佛。曰妙淨真常為",
    "T51n2076_018:0349b05": "佛。師曰。闍梨從妙淨來莊嚴來。曰無不答",
    "T51n2076_018:0349b06": "對。師曰。噓噓別處有人。問汝不可作遮箇語",
    "T51n2076_018:0349b07": "話。錢王欲廣府中禪會。命居天龍寺。始見師",
    "T51n2076_018:0349b08": "乃曰。真道人也。致禮勤厚。由是吳越盛於玄",
    "T51n2076_018:0349b09": "學。其後又創龍冊寺延請居焉。師上堂曰。如",
    "T51n2076_018:0349b10": "今事不得已向汝道。若自驗著實。箇親切到",
    "T51n2076_018:0349b11": "汝分上。因何特地生疎。只為拋家日久流浪",
    "T51n2076_018:0349b12": "年深。一向緣塵致見如此。所以喚作背覺合",
    "T51n2076_018:0349b13": "塵。亦名捨父逃逝。今勸兄弟。未歇歇去好。未",
    "T51n2076_018:0349b14": "徹徹去好。大丈夫兒得恁麼無氣概還惆悵",
    "T51n2076_018:0349b15": "麼。終日茫茫地。何不且覓取箇管帶路。好也",
    "T51n2076_018:0349b16": "無人問我管帶一路。時有僧問。如何是管帶",
    "T51n2076_018:0349b17": "一路。師曰。噓噓要棒即道。曰恁麼即學人罪",
    "T51n2076_018:0349b18": "過也。師曰。幾被汝打破蔡州。問無源有路不",
    "T51n2076_018:0349b19": "歸時如何。師曰。遮箇師僧得坐便坐。問如何",
    "T51n2076_018:0349b20": "是心。師曰。是即二頭。曰不是如何。師曰。又",
    "T51n2076_018:0349b21": "不成是頭。曰是不是總不恁麼時如何。師曰。",
    "T51n2076_018:0349b22": "更多饒過。問十二時中以何為驗。師曰。得力",
    "T51n2076_018:0349b23": "即向我道。僧曰諾。師曰。十萬八千猶可近。",
    "T51n2076_018:0349b24": "問如何是方便門速易成就。師曰。速易成就。",
    "T51n2076_018:0349b25": "曰爭奈學人領覽未的。師曰代得也代却。問",
    "T51n2076_018:0349b26": "如何是玄中玄。師曰。不是是什麼。曰還得",
    "T51n2076_018:0349b27": "當也無。師曰。木頭也解語。問如何是人無心",
    "T51n2076_018:0349b28": "合道。師曰。何不問道無心合人。曰如何是道",
    "T51n2076_018:0349b29": "無心合人。師曰。白雲乍可來青嶂。明月那教",
    "T51n2076_018:0349c01": "下碧天。問學人問不到處請師不答。和尚答",
    "T51n2076_018:0349c02": "不到處學人即不問。師乃搊住曰。是我道理",
    "T51n2076_018:0349c03": "是汝道理。曰和尚若打學人。學人也即却打",
    "T51n2076_018:0349c04": "也。師曰。得對相耕去。僧舉。有僧辭歸宗。宗",
    "T51n2076_018:0349c05": "問。什麼處去。曰百丈學五味禪去。歸宗不語。",
    "T51n2076_018:0349c06": "師乃曰。緣歸宗單行底事。僧問。如何是歸宗",
    "T51n2076_018:0349c07": "單行底事。師曰。棒了趁出院。僧禮拜。師曰。",
    "T51n2076_018:0349c08": "作麼生會。曰學人罪過。師曰。料汝恁麼去。問",
    "T51n2076_018:0349c09": "承師有言。諸方若不是走作便是籠罩人。未",
    "T51n2076_018:0349c10": "審和尚如何。師曰。被汝致此一問。直得當門",
    "T51n2076_018:0349c11": "齒落。問如何是親的密密底事。師曰。常用及",
    "T51n2076_018:0349c12": "人。曰不知者如何。師曰。好晴好雨。師問僧。",
    "T51n2076_018:0349c13": "門外什麼聲。曰雨滴聲。師曰。眾生顛倒迷己",
    "T51n2076_018:0349c14": "逐物(法眼別云畫出)僧問。如何是同相。師將火筋插向",
    "T51n2076_018:0349c15": "鑪中。僧又問。如何是別相。師又將火筋插向",
    "T51n2076_018:0349c16": "一邊(法眼別云。問不當理)有僧引童子到曰。此兒子常愛",
    "T51n2076_018:0349c17": "問僧佛法。請和尚驗看。師乃令點茶。童子",
    "T51n2076_018:0349c18": "點茶來師啜訖過盞托與童子。童子近前接。",
    "T51n2076_018:0349c19": "師却縮手曰。還道得麼。童子曰。問將來(法眼別云。",
    "T51n2076_018:0349c20": "和尚更喫茶否)僧問。和尚此兒子見解如何。師曰。也",
    "T51n2076_018:0349c21": "只是一兩生持戒僧。師三處開法語要隨門",
    "T51n2076_018:0349c22": "人編錄。今但梗概而已。晉天福二年丁酉八",
    "T51n2076_018:0349c23": "月示滅。壽七十四。黑白哀號制服者甚眾。荼",
    "T51n2076_018:0349c24": "毘於大慈山獲舍利。就龍母山之陽建塔。",
    "T51n2076_018:0349c25": "福州長生山皎然禪師本郡人。入雪峯室密",
    "T51n2076_018:0349c26": "受心印。執侍經十載。因與僧斫樹。雪峯曰。",
    "T51n2076_018:0349c27": "斫到心且住。師曰。斫却著。雪峯曰古人以心",
    "T51n2076_018:0349c28": "傳心。汝為什麼道斫却。師擲下斧子曰傳。雪",
    "T51n2076_018:0349c29": "峯打一拄杖而去。僧問雪峯。如何是第一句。",
    "T51n2076_018:0350a01": "雪峯良久。僧退舉似於師。師曰。此是第二句。",
    "T51n2076_018:0350a02": "雪峯再令其僧來。問如何是第一句。師曰蒼",
    "T51n2076_018:0350a03": "天蒼天。雪峯普請般柴。問師曰。古人道。誰",
    "T51n2076_018:0350a04": "知席帽下元是昔愁人。古人意作麼生。師側",
    "T51n2076_018:0350a05": "戴笠子曰。遮箇是什麼人語。雪峯問師。持經",
    "T51n2076_018:0350a06": "者能荷擔如來。作麼生是荷擔如來。師乃捧。",
    "T51n2076_018:0350a07": "雪峯向禪床上著。雪峯普請歸。自將一束藤",
    "T51n2076_018:0350a08": "路逢一僧。放下藤叉手立。其僧近前拈雪峯",
    "T51n2076_018:0350a09": "即蹋其僧歸院。後舉示於師曰。我今日蹋那",
    "T51n2076_018:0350a10": "僧得恁麼快。師對曰。和尚却替那僧入涅槃",
    "T51n2076_018:0350a11": "堂(法眼住崇壽寺時有二僧各說道理請師斷。法眼云。汝兩僧一時入涅槃堂。玄覺云。什麼處是替那僧入",
    "T51n2076_018:0350a12": "涅槃堂處。崇壽稠云。此一轉語却還老兄。東禪齊云。只如長生意作麼生)師嘗訪一庵主",
    "T51n2076_018:0350a13": "欵話。庵主曰。近有一僧問某甲西來意。遂舉",
    "T51n2076_018:0350a14": "拂子示之。不知還得也無。師曰。爭敢道得與",
    "T51n2076_018:0350a15": "不得。有人問庵主。此事有人保任如虎頭帶",
    "T51n2076_018:0350a16": "角。有人嫌棄則不直一文錢。此事為什麼毀",
    "T51n2076_018:0350a17": "譽不同。請試揀出看。曰適來出自偶然。爭揀",
    "T51n2076_018:0350a18": "得出。師曰。若恁麼此後不得為人(玄覺云。一等是恁麼事。",
    "T51n2076_018:0350a19": "為什麼有得有失。上座若無智眼難辨得失)雪峯問師。光境俱亡復是",
    "T51n2076_018:0350a20": "何物。師曰。放皎然過敢有商量。雪峯曰。許",
    "T51n2076_018:0350a21": "汝過作麼生商量。曰皎然亦放和尚過。雪峯",
    "T51n2076_018:0350a22": "深許之。尋受記止于長生山分化焉。僧問。從",
    "T51n2076_018:0350a23": "上宗乘如何舉唱。師曰。不可為闍梨荒却長",
    "T51n2076_018:0350a24": "生山也。問古人有言。無明即佛性煩惱不須",
    "T51n2076_018:0350a25": "除。如何是無明即佛性。師忿然作色舉拳呵",
    "T51n2076_018:0350a26": "曰。今日打遮師僧去也。僧曰。如何是煩惱不",
    "T51n2076_018:0350a27": "須除。師以手[加/手]頭曰。遮師僧得恁麼發人業。",
    "T51n2076_018:0350a28": "問路逢達道人不將語默對。未審將什麼對。",
    "T51n2076_018:0350a29": "師曰。上紙墨堪作什麼。閩帥署禪主大師。莫",
    "T51n2076_018:0350b01": "知所終。",
    "T51n2076_018:0350b02": "信州鵝湖智孚禪師福州人也。始依講肆肄",
    "T51n2076_018:0350b03": "業於長安。因思玄極之理。乃造雪峯師事數",
    "T51n2076_018:0350b04": "年。既領心訣隨緣而止鵝湖大張法席。僧問。",
    "T51n2076_018:0350b05": "萬法歸一一歸何所。師曰。非但闍梨一人",
    "T51n2076_018:0350b06": "忙。問虛空講經以何為宗。師曰。闍梨不是",
    "T51n2076_018:0350b07": "聽眾出去。問五逆之子還受父約也無。師曰。",
    "T51n2076_018:0350b08": "雖有自裁未免傷己。問如何是佛向上人。師",
    "T51n2076_018:0350b09": "曰。情知闍梨不奈何。曰為什麼不奈何。師",
    "T51n2076_018:0350b10": "曰。未必小兒得見君子。有人報云。徑山和尚",
    "T51n2076_018:0350b11": "遷化也。僧問。徑山遷化向什麼處去。師曰。大",
    "T51n2076_018:0350b12": "有靈利底過於闍梨。問在先一句請師道。師",
    "T51n2076_018:0350b13": "曰。脚跟下探取什麼。曰即今見問。師曰。看闍",
    "T51n2076_018:0350b14": "梨變身不得。問雪峯拋下拄杖意作麼生。師",
    "T51n2076_018:0350b15": "以香匙拋下地。僧曰。未審此意如何。師曰。不",
    "T51n2076_018:0350b16": "是好種出去。問如何是鵝湖第一句。師曰。道",
    "T51n2076_018:0350b17": "什麼。曰如何即是。師曰。妨我打睡。問不問不",
    "T51n2076_018:0350b18": "答時如何。師曰。問人焉知。問迷子未歸家時",
    "T51n2076_018:0350b19": "如何。師曰。不在途。曰歸後如何。師曰。正迷。",
    "T51n2076_018:0350b20": "問如何是源頭事。師曰。途中覓什麼。問如何",
    "T51n2076_018:0350b21": "是一句。師曰。會麼。曰恁麼莫便是否。師曰。",
    "T51n2076_018:0350b22": "蒼天蒼天。鏡清問。如何是即今底。師曰。何更",
    "T51n2076_018:0350b23": "即今。清曰。幾就支荷。師曰。語逆言順。",
    "T51n2076_018:0350b24": "漳州報恩院懷岳禪師泉州人也。少依本州",
    "T51n2076_018:0350b25": "聖壽院受業。罷參雪峯止龍溪玄侶奔湊。僧",
    "T51n2076_018:0350b26": "問。十二時中如何行履。師曰。動即死。曰不",
    "T51n2076_018:0350b27": "動時如何。師曰。猶是守古冡鬼。問如何是學",
    "T51n2076_018:0350b28": "人出身處。師曰。有什麼物纏縛闍梨。曰爭",
    "T51n2076_018:0350b29": "奈出身不得何。師曰。過在阿誰。問如何是報",
    "T51n2076_018:0350c01": "恩一靈物。師曰。喫如許多酒糟作麼。曰還露",
    "T51n2076_018:0350c02": "脚手也無。師曰。遮裏是什麼處所。僧問。牛頭",
    "T51n2076_018:0350c03": "未見四祖時如何。師曰。萬里一片雲。曰見後",
    "T51n2076_018:0350c04": "如何。師曰廓落地。僧問。如何是佛法大意。師",
    "T51n2076_018:0350c05": "曰。昨夜三更失却火。問黑雲斗暗誰當雨",
    "T51n2076_018:0350c06": "者。師曰。峻處先傾。問宗乘不却如何舉唱。師",
    "T51n2076_018:0350c07": "曰。山不自稱水無間斷。問佛未出世時如何。",
    "T51n2076_018:0350c08": "師曰。汝爭得知。問撥塵見佛時如何。師曰。什",
    "T51n2076_018:0350c09": "麼年中得見來。問師子在窟時如何。師曰。師",
    "T51n2076_018:0350c10": "子是什麼家具。又問。師子出窟時如何。師曰。",
    "T51n2076_018:0350c11": "師子在什麼處。問如何是目前佛。師曰。快禮",
    "T51n2076_018:0350c12": "拜。師臨遷化上堂示眾曰。山僧十二年來舉",
    "T51n2076_018:0350c13": "提宗教。諸人怪我什麼處。若要聽三經五",
    "T51n2076_018:0350c14": "論。此去開元寺咫尺。言訖告寂。",
    "T51n2076_018:0350c15": "杭州西興化度悟真大師。師郁泉州人也。自",
    "T51n2076_018:0350c16": "得雪峯心印。化緣盛于杭越之間。後居西興",
    "T51n2076_018:0350c17": "鎮之化度院。法席大興。僧問。如何是西來意。",
    "T51n2076_018:0350c18": "師舉拂子。僧曰。學人不會。師曰。喫茶去。問",
    "T51n2076_018:0350c19": "如何是無縫塔。師曰。五尺六尺。問如何是一",
    "T51n2076_018:0350c20": "塵。師曰。九世剎那分。曰如何含得法界。師",
    "T51n2076_018:0350c21": "曰。法界在什麼處。問谿谷各異師何明一。師",
    "T51n2076_018:0350c22": "曰。汝喘作麼。問學人初機。乞和尚指示入路。",
    "T51n2076_018:0350c23": "師曰。汝怪化度什麼處。問如何是隨色摩尼",
    "T51n2076_018:0350c24": "珠。師曰。青黃赤白。曰如何是不隨色摩尼珠。",
    "T51n2076_018:0350c25": "師曰。青黃赤白。問如何是西來意。師曰。是東",
    "T51n2076_018:0350c26": "來西來。問牛頭未見四祖時如何。師曰。鳥",
    "T51n2076_018:0350c27": "獸俱迷。曰見後如何。師曰。山深水冷。問維摩",
    "T51n2076_018:0350c28": "與文殊對談何事。師曰。唯有門前鏡湖水。清",
    "T51n2076_018:0350c29": "風不改舊時波。師自是聲聞于遐邇。錢王欽",
    "T51n2076_018:0351a01": "其道德。奏紫衣師號。",
    "T51n2076_018:0351a02": "福州鼓山興聖國師。神晏大梁人也。姓李氏。",
    "T51n2076_018:0351a03": "幼惡葷羶樂聞鍾梵。年十二時有白氣數道",
    "T51n2076_018:0351a04": "騰于所居屋壁。師即揮毫書其壁曰。白道從",
    "T51n2076_018:0351a05": "茲速改張。休來顯現作妖祥。定祛邪行歸真",
    "T51n2076_018:0351a06": "見。必得超凡入聖鄉。題罷氣即隨滅。年甫志",
    "T51n2076_018:0351a07": "學遘疾甚丞。夢神人與藥覺而頓愈。明年又",
    "T51n2076_018:0351a08": "夢梵僧告云。出家時至矣。遂依衛州白鹿山",
    "T51n2076_018:0351a09": "道規禪師披削。嵩嶽受具。謂同學曰。古德云。",
    "T51n2076_018:0351a10": "白四羯磨後全體戒定慧。豈準繩而可拘也。",
    "T51n2076_018:0351a11": "於是杖錫遍叩禪關。而但記語言存乎知解。",
    "T51n2076_018:0351a12": "及造雪嶺朗然符契。一日參雪峯。雪峯知其",
    "T51n2076_018:0351a13": "緣熟。忽起搊住曰。是什麼。師釋然了悟亦忘",
    "T51n2076_018:0351a14": "其了心。唯舉手搖曳而已。雪峯曰。子作道理",
    "T51n2076_018:0351a15": "耶。師曰。何道理之有。雪峯審其懸解撫而印",
    "T51n2076_018:0351a16": "之。暨雪峯歸寂。閩帥於府城之左二十里。開",
    "T51n2076_018:0351a17": "鼓山創禪宮請揚宗致。師上堂眾集。良久",
    "T51n2076_018:0351a18": "曰。南泉在日亦有人舉要。且不識南泉。即今",
    "T51n2076_018:0351a19": "還有識南泉者麼。試出來對眾驗看。時有僧",
    "T51n2076_018:0351a20": "出禮拜才起。師曰。作麼生。僧近前曰。咨和",
    "T51n2076_018:0351a21": "尚。師曰。不才請退。又曰。經有經師論有論",
    "T51n2076_018:0351a22": "師律有律師。有函有號有部有帙。各有人傳",
    "T51n2076_018:0351a23": "持。且佛法是建立教。禪道乃止啼之說。他諸",
    "T51n2076_018:0351a24": "聖興來。蓋為人心不等。巧開方便遂有多門。",
    "T51n2076_018:0351a25": "受疾不同處方還異。在有破有。居空叱空。二",
    "T51n2076_018:0351a26": "患既除中道須遣。鼓山所以道。句不當機言",
    "T51n2076_018:0351a27": "非展事。承言者喪。滯句者迷。不唱言前寧",
    "T51n2076_018:0351a28": "譚句後。直至釋迦掩室淨名杜口。大士梁時",
    "T51n2076_018:0351a29": "童子當日一問二問三問盡有人了也。諸仁",
    "T51n2076_018:0351b01": "者作麼生。時有僧禮拜。師曰。高聲問。僧曰。",
    "T51n2076_018:0351b02": "學人咨和尚。師乃喝出。問己事未明以何為",
    "T51n2076_018:0351b03": "驗。師抗音似未聞。其僧再問。師曰。一點隨",
    "T51n2076_018:0351b04": "流食咸不重。問如何是包盡乾坤底句。師曰。",
    "T51n2076_018:0351b05": "近前。僧近前。師曰。鈍置殺人。問如何紹得。",
    "T51n2076_018:0351b06": "師曰。犴(寒岸二音)[狂王+谷](音欲)無風徒勞展掌。曰如何即",
    "T51n2076_018:0351b07": "是。師曰錯。問學人便承當時如何。師曰。汝作",
    "T51n2076_018:0351b08": "麼生承當(法燈別云莫費力)問如何是學人正立處。師",
    "T51n2076_018:0351b09": "曰。不從諸聖行(法燈別云汝擬亂走)問千山萬山阿那箇",
    "T51n2076_018:0351b10": "是正山。師曰。用正山作麼(法燈云。千山萬山)師與招慶",
    "T51n2076_018:0351b11": "相遇。招慶曰。家常。師曰。無厭生。招慶曰。且",
    "T51n2076_018:0351b12": "款款。師却云。家常。招慶曰。今日未有火。師",
    "T51n2076_018:0351b13": "曰。太鄙吝生。招慶曰。穩便將取去(東禪齊拈云。此二尊宿語",
    "T51n2076_018:0351b14": "還有得失也無。若有阿那箇得阿那箇失。若無得失。諸人未具行脚眼在)問如何免得輪",
    "T51n2076_018:0351b15": "迴生死。師曰。把將生死來。問如何是宗門中",
    "T51n2076_018:0351b16": "事。師側掌曰。吽吽。問如何是向上一關棙子。",
    "T51n2076_018:0351b17": "師乃打之。問如何是鼓山正主。師曰。瞎作麼。",
    "T51n2076_018:0351b18": "師問保福。古人道。非不非是不是。意作麼生。",
    "T51n2076_018:0351b19": "保福拈起茶盞。師曰。莫是非好。問如何是真",
    "T51n2076_018:0351b20": "實人體。師曰。即今是什麼體。曰究竟如何。師",
    "T51n2076_018:0351b21": "曰。爭得到恁麼地。問如何是佛法大意。師曰。",
    "T51n2076_018:0351b22": "金烏一點萬里無雲。師問僧。鼓山有不跨石",
    "T51n2076_018:0351b23": "門句。汝作麼生道。僧曰請。師乃打之。問如何",
    "T51n2076_018:0351b24": "是古人省心力處。師曰。汝何費力。問言滿天",
    "T51n2076_018:0351b25": "下無口過。如何是無口過。師曰。有什麼過。問",
    "T51n2076_018:0351b26": "如何是省要處。師曰。還自恥麼。師與閩帥瞻",
    "T51n2076_018:0351b27": "仰佛像。閩帥問。是什麼佛。曰請大王鑒。曰鑒",
    "T51n2076_018:0351b28": "即不是佛。曰是什麼。無對(長慶代云。久承大師在眾何得造次)問",
    "T51n2076_018:0351b29": "從上宗乘如何舉唱。師以拂子驀口打。問如",
    "T51n2076_018:0351c01": "何是教外別傳底事。師曰。喫茶去。又曰。今為",
    "T51n2076_018:0351c02": "諸仁者。刺頭入他諸聖化門裏抖擻不出。所",
    "T51n2076_018:0351c03": "以向仁者道。教排不到。祖不西來。三世諸佛",
    "T51n2076_018:0351c04": "不能唱。十二分教載不起。凡聖攝不得。古今",
    "T51n2076_018:0351c05": "傳不得。忽爾是箇漢未通箇消息向他恁麼",
    "T51n2076_018:0351c06": "道被他驀口摑。還怪得他麼。雖然如此也不",
    "T51n2076_018:0351c07": "得亂摑。鼓山尋常道。更有一人不跨石門。須",
    "T51n2076_018:0351c08": "有不跨石門句。作麼生是不跨石門句。鼓山",
    "T51n2076_018:0351c09": "自住三十餘年。五湖四海來者。向高山頂上",
    "T51n2076_018:0351c10": "看山翫水。未見一人快利通得。如今還有人",
    "T51n2076_018:0351c11": "通得也不昧兄弟珍重。乃有偈示眾曰。",
    "T51n2076_018:0351c12": "　直下猶難會　　尋言轉更賒",
    "T51n2076_018:0351c13": "　若論佛與祖　　特地隔天涯",
    "T51n2076_018:0351c14": "閩帥禮重常詢法要焉。",
    "T51n2076_018:0351c15": "漳州隆壽興法大師紹卿。泉州人也。姓陳氏。",
    "T51n2076_018:0351c16": "幼于靈巖寺習經論。講業既就而深慕禪那。",
    "T51n2076_018:0351c17": "乃問法于雪峯之室。服勤數載從緣開悟。因",
    "T51n2076_018:0351c18": "侍經行見芋葉動。雪峯指動葉視之。師對曰。",
    "T51n2076_018:0351c19": "紹卿甚生怕怖。雪峯曰。是汝屋裏底怕怖",
    "T51n2076_018:0351c20": "什麼。師於是恍然惺悟頓息他遊。尋受請",
    "T51n2076_018:0351c21": "居龍谿焉。僧問。古人道摩尼殿有四角一角",
    "T51n2076_018:0351c22": "常露。如何是常露底角。師舉拂子。問糧不畜",
    "T51n2076_018:0351c23": "一粒如何濟得萬人饑。師曰。俠客面前如奪",
    "T51n2076_018:0351c24": "劍。看君不是黠兒郎。問。大拍盲底人來。師",
    "T51n2076_018:0351c25": "還接否。師曰。前後大應得此便也。曰莫便是",
    "T51n2076_018:0351c26": "接否。師曰。遮漢來遮裏插嘴。問耳目不到處",
    "T51n2076_018:0351c27": "如何。師曰。汝無此作。曰恁麼即聞也。師曰。",
    "T51n2076_018:0351c28": "真箇聾。漢漳守王公欽尚祖風。為奏紫衣師",
    "T51n2076_018:0351c29": "名。",
    "T51n2076_018:0352a01": "福州僊宗院仁慧大師行瑫。泉州人也。姓王",
    "T51n2076_018:0352a02": "氏。本州開元寺受業。預雪峯禪會聲聞四遠。",
    "T51n2076_018:0352a03": "閩帥請轉法輪玄徒奔至。上堂曰。我與釋迦",
    "T51n2076_018:0352a04": "同參。汝道參什麼人。時一僧出禮拜擬伸問。",
    "T51n2076_018:0352a05": "師曰錯。問如何是西來意。師曰。熊耳不曾藏。",
    "T51n2076_018:0352a06": "問直下事乞師方便。師曰。不因汝問我亦不",
    "T51n2076_018:0352a07": "道。問如何是西來意。師曰。白日無閑人。",
    "T51n2076_018:0352a08": "福州蓮華山永福院超證大師從弇(先住漳州報恩院)僧",
    "T51n2076_018:0352a09": "問。儒門以五常為極則。未審宗門以何為極",
    "T51n2076_018:0352a10": "則。師良久。僧曰。恁麼即學人造次也。師曰。",
    "T51n2076_018:0352a11": "好與拄杖。問教云。唯有一乘法。如何是一乘",
    "T51n2076_018:0352a12": "法。師曰。汝道我在遮裏作什麼。曰恁麼即不",
    "T51n2076_018:0352a13": "知教意也。師曰。雖然如此却不孤負汝。問不",
    "T51n2076_018:0352a14": "向問處領。猶是學人問處。和尚如何。師曰。",
    "T51n2076_018:0352a15": "喫茶去。長慶常云。盡法無民。師曰。永福即",
    "T51n2076_018:0352a16": "不然。若不盡法又爭得民。時有僧曰。請師盡",
    "T51n2076_018:0352a17": "法。師曰。我不要汝納稅。問諸餘即不問。聊徑",
    "T51n2076_018:0352a18": "處乞師垂慈。師曰。不快禮三拜。師上堂曰。咄",
    "T51n2076_018:0352a19": "咄看箭便歸方丈。問請師盡令。師曰。莫埋沒。",
    "T51n2076_018:0352a20": "問大眾雲集請師說法。師曰。聞麼。曰若更佇",
    "T51n2076_018:0352a21": "思應難得及。師曰。實即得。問摩尼殿有四角",
    "T51n2076_018:0352a22": "一角常露。如何是常露底角。師曰。不可更點。",
    "T51n2076_018:0352a23": "師上堂於座邊立謂眾曰。二尊不並化。便歸",
    "T51n2076_018:0352a24": "方丈。",
    "T51n2076_018:0352a25": "杭州龍華寺真覺大師靈照。高麗人也。萍遊",
    "T51n2076_018:0352a26": "閩越升雪峯之堂冥符玄旨。居唯一衲服勤",
    "T51n2076_018:0352a27": "眾務。閩中謂之照布衲。一夕指半月問溥上",
    "T51n2076_018:0352a28": "座。那一片什麼處去也。溥曰。莫妄想。師曰。",
    "T51n2076_018:0352a29": "失却一片也。眾雖歎美而恬澹自持。初止婺",
    "T51n2076_018:0352b01": "州齊雲山。上堂良久。忽舒手視其眾曰。乞取",
    "T51n2076_018:0352b02": "些子乞取些子。又曰。一人傳虛萬人傳實。僧",
    "T51n2076_018:0352b03": "問。草童能歌舞。未審今時還有無。師下座作",
    "T51n2076_018:0352b04": "舞曰。沙彌會麼。僧曰。不會。師曰。山僧蹋曲",
    "T51n2076_018:0352b05": "子也不會。問靈山會上法法相傳。未審齊雲",
    "T51n2076_018:0352b06": "將何付囑。師曰。不可為汝一人荒却齊雲也。",
    "T51n2076_018:0352b07": "曰莫便是親付囑也無。師曰。莫令大眾笑。問",
    "T51n2076_018:0352b08": "還丹一粒點鐵成金。至理一言點凡成聖。請",
    "T51n2076_018:0352b09": "師一點。師曰。還知齊雲點金成鐵麼。曰點金",
    "T51n2076_018:0352b10": "成鐵未之前聞。至理一言敢希垂示。師曰。句",
    "T51n2076_018:0352b11": "下不薦後悔難追。師次居越州鏡清院海眾",
    "T51n2076_018:0352b12": "悅隨。一日謂眾曰。盡令去也。僧曰。請師盡",
    "T51n2076_018:0352b13": "令。師曰。吽吽。問如何是學人本分事。師曰。",
    "T51n2076_018:0352b14": "鏡清不惜口。問請師雕琢。師曰。八成。曰為什",
    "T51n2076_018:0352b15": "麼不十成。師曰。還知鏡清生修理麼。師問僧。",
    "T51n2076_018:0352b16": "什麼處來。曰五峯來。師曰。來作什麼。曰禮拜",
    "T51n2076_018:0352b17": "和尚。師曰。何不自禮。曰禮了也。師曰。鏡湖",
    "T51n2076_018:0352b18": "水淺。問如何是第一句。師曰。莫錯下名言。曰",
    "T51n2076_018:0352b19": "師豈無方便。師曰。烏頭養雀兒。問向上一路",
    "T51n2076_018:0352b20": "千聖不傳。未審什麼人傳得。師曰。千聖也疑",
    "T51n2076_018:0352b21": "我。曰莫便是傳也無。師曰。晉帝斬嵆康。問釋",
    "T51n2076_018:0352b22": "迦掩室於摩竭。淨名杜口於毘耶。此意如何。",
    "T51n2076_018:0352b23": "師曰。東廊下兩兩三三。師謂眾曰。諸方以毘",
    "T51n2076_018:0352b24": "盧法身為極則。鏡清遮裏即不然。須知毘盧",
    "T51n2076_018:0352b25": "有師法身有主。問如何是毘盧師法身主。師",
    "T51n2076_018:0352b26": "曰。二公爭敢論。問古人道。見色便見心此即",
    "T51n2076_018:0352b27": "是色阿那箇是心。師曰。恁麼問莫欺山僧麼。",
    "T51n2076_018:0352b28": "問未剖以前請師斷。師曰。落在什麼處。曰恁",
    "T51n2076_018:0352b29": "麼即失口也。師曰。寒山送溈山。又曰。住住闍",
    "T51n2076_018:0352c01": "梨失口山僧失口。曰惡虎不食子。師曰。驢",
    "T51n2076_018:0352c02": "頭出馬頭迴。師驀問一僧。記得麼。曰記得。師",
    "T51n2076_018:0352c03": "曰。道什麼。曰道什麼。師曰。淮南小兒入寺。",
    "T51n2076_018:0352c04": "問是什麼即俊鷹俊鷂趁不及。師曰。闍梨別",
    "T51n2076_018:0352c05": "問山僧別答。問請師別答。師曰。十里行人",
    "T51n2076_018:0352c06": "較一程。問金屑雖貴眼裏著不得時如何。師",
    "T51n2076_018:0352c07": "曰。著不得還著得麼。僧禮拜。師曰。深沙神。",
    "T51n2076_018:0352c08": "問菩提樹下度眾生。如何是菩提樹。師曰。大",
    "T51n2076_018:0352c09": "似苦練樹。曰為什麼似苦練樹。師曰。素非良",
    "T51n2076_018:0352c10": "馬何勞鞭影。後湖守錢公卜杭之西關創報",
    "T51n2076_018:0352c11": "慈院。延請開法。禪眾翕然依附。尋而錢王建",
    "T51n2076_018:0352c12": "龍華寺。迎金華傅大士靈骨道具寘焉。命師",
    "T51n2076_018:0352c13": "住持。晉天福十二年丁未閏七月二十六日",
    "T51n2076_018:0352c14": "終于本寺。壽七十八。塔于大慈山。",
    "T51n2076_018:0352c15": "明州翠巖永明大師令參。湖州人也。自雪峯",
    "T51n2076_018:0352c16": "受記止于翠巖大張法席。問不借三寸請師",
    "T51n2076_018:0352c17": "道。師曰。茶堂裏貶剝去。問國師三喚侍者意",
    "T51n2076_018:0352c18": "旨如何。師曰。抑逼人作麼。問諸餘即不問。",
    "T51n2076_018:0352c19": "師默之。僧曰。如何舉似於人。師喚侍者點茶",
    "T51n2076_018:0352c20": "來。師上堂曰。今夏與諸兄弟語論。看翠巖眉",
    "T51n2076_018:0352c21": "毛還在麼(長慶聞舉云。生也)問凡有言句盡是點污。如",
    "T51n2076_018:0352c22": "何是向上事。師曰。凡有言句盡是點污。問",
    "T51n2076_018:0352c23": "如何是者要處。師曰。大眾笑汝。問坦然不滯",
    "T51n2076_018:0352c24": "鋒鋩時如何。師云。大有人作此見解。曰畢竟",
    "T51n2076_018:0352c25": "如何。師曰。坦然不滯鋒鋩。問古人拈槌竪拂",
    "T51n2076_018:0352c26": "意旨如何。師曰。邪法難扶。問僧繇為什麼寫",
    "T51n2076_018:0352c27": "誌公真不得。師曰。作麼生合殺。問險惡道中",
    "T51n2076_018:0352c28": "以何為津梁。師曰。藥山再三叮囑。問不帶",
    "T51n2076_018:0352c29": "凡聖當機何示。師曰。莫向人道翠巖靈利。問",
    "T51n2076_018:0353a01": "妙機言句盡皆不當宗乘中事如何。師曰。禮",
    "T51n2076_018:0353a02": "拜著。曰學人不會。師曰。出家行脚禮拜也不",
    "T51n2076_018:0353a03": "會。錢王嚮師道風請居龍冊寺終焉。",
    "T51n2076_018:0353a04": "景德傳燈錄卷第十八"
}