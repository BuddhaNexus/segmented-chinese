{
    "X44n0744_005:0438b10": "四分律名義標釋卷第五",
    "X44n0744_005:0438b11": "明　廣州沙門釋　弘贊在犙　輯",
    "X44n0744_005:0438b12": "　　新安沙門釋　弘麗羅峰　校",
    "X44n0744_005:0438b13": "　　　△斷命戒第三",
    "X44n0744_005:0438b14": "(此是共戒。比丘尼同制)。",
    "X44n0744_005:0438b15": "獼猴江",
    "X44n0744_005:0438b16": "梵云麼迦吒。此云獼猴。賀邏馱。此云池。應師云。今",
    "X44n0744_005:0438b17": "言江者。譯人義立耳。如言恒河。亦作恒江也。此池",
    "X44n0744_005:0438b18": "在毗舍離宮城外。約五六里。菴羅女園側。是昔獼",
    "X44n0744_005:0438b19": "猴羣集。為佛穿作此池也。",
    "X44n0744_005:0438b20": "婆裘河",
    "X44n0744_005:0438b21": "或云婆裘沫河。或云跋求河。又云跋求摩河。正梵",
    "X44n0744_005:0438b22": "音名跋窶末底。此翻為勝慧河。",
    "X44n0744_005:0438b23": "勿力伽難提",
    "X44n0744_005:0438b24": "勿力伽者。應云蜜利伽羅。此云鹿。難提。此云喜。總",
    "X44n0744_005:0438c01": "言之。名鹿喜。善見云。鹿杖沙門。鹿杖者。其名也。沙",
    "X44n0744_005:0438c02": "門者。作如沙門形。剃頭留少周羅髮。著壞色衣。一",
    "X44n0744_005:0438c03": "以覆身。一以置肩上。入寺依止比丘。拾取殘食。以",
    "X44n0744_005:0438c04": "自生活。既殺諸比丘。心生疑悔。往河邊洗。世間人",
    "X44n0744_005:0438c05": "言。此婆裘河。能洗除人罪。是故彼念除罪。而往洗",
    "X44n0744_005:0438c06": "之(周羅。此云小髮。謂小髻也)。",
    "X44n0744_005:0438c07": "六十人",
    "X44n0744_005:0438c08": "薩婆多論問云。佛一切智。何故教諸比丘。令得如",
    "X44n0744_005:0438c09": "是衰惱。若不知者。不名一切智。答曰。佛一切等教。",
    "X44n0744_005:0438c10": "爾時不但六十人受不淨觀。佛法教無有偏。但受",
    "X44n0744_005:0438c11": "得利。有多有少。故無咎也。佛深知眾生根業始終。",
    "X44n0744_005:0438c12": "必以此法因緣得大利益。六十比丘。迦葉佛所。受",
    "X44n0744_005:0438c13": "不淨觀法。不能專修。多犯惡行。命終入地獄中。今",
    "X44n0744_005:0438c14": "佛出世。罪畢生人間。墮下賤家。出家入道。以本因",
    "X44n0744_005:0438c15": "緣故。應受此法。既命終已。得生天上。於天來下。從",
    "X44n0744_005:0438c16": "佛聽法。得獲道迹。以是因緣。佛無偏也。",
    "X44n0744_005:0438c17": "阿那般那三昧",
    "X44n0744_005:0438c18": "亦云阿那波那。又云安那般那。阿那。此云遣來(入息",
    "X44n0744_005:0438c19": "也)。般那。此云遣去(出息也)。正理論云。阿那阿波那。言",
    "X44n0744_005:0438c20": "阿那者。謂轉息入。是引外風令入身義。阿波那者。",
    "X44n0744_005:0438c21": "謂轉息出。是引內風令出身義。如契經說。苾芻當",
    "X44n0744_005:0438c22": "知。持息入者。飲吸外風令入身內。持息出者。驅擯",
    "X44n0744_005:0438c23": "內風令出身外。安般守意經云。安為身。般為息。安",
    "X44n0744_005:0438c24": "為生。般為滅。安為念道。般為解結。所以先數入者。",
    "X44n0744_005:0439a01": "外有七惡。內有三惡。用少不能勝多。先數入也。數",
    "X44n0744_005:0439a02": "者。從一至十。不多不少。令心不散。安名出息。般名",
    "X44n0744_005:0439a03": "入息。息有四事。一為風。二為氣。三為息。四為喘。止",
    "X44n0744_005:0439a04": "觀云。有聲曰風。守之則散。結滯曰氣。守之則結。出",
    "X44n0744_005:0439a05": "入不盡曰喘。守之則勞。不聲不滯。出入俱盡曰息。",
    "X44n0744_005:0439a06": "守之則定。出息為生死陰。入息為思想陰。或云先",
    "X44n0744_005:0439a07": "數出息。氣則不急。身不脹滿。身心輕利。三昧易成。",
    "X44n0744_005:0439a08": "或云先數入息。隨息內斂。易入定故。或云當隨便",
    "X44n0744_005:0439a09": "宜。以數出入。若心輕浮。繫心丹田。當數入息。若心",
    "X44n0744_005:0439a10": "昏沈。繫心鼻端。當數出息。不許出入俱數。恐生病",
    "X44n0744_005:0439a11": "故。此阿那波那。即是三世諸佛入道初門。通於三",
    "X44n0744_005:0439a12": "乘四教。又用息明六妙門。謂一數。二隨。三止。四觀。",
    "X44n0744_005:0439a13": "五還。六淨。法界次第云。攝心在息。從一至十。名之",
    "X44n0744_005:0439a14": "為數。細心依息。知入知出。故曰為隨。息心靜慮。名",
    "X44n0744_005:0439a15": "之為止。分別推析之心。名之為觀。轉心返照。名之",
    "X44n0744_005:0439a16": "為還。心無所依。妄波不起。名之為淨。今是聲聞助",
    "X44n0744_005:0439a17": "道。但名數息。提婆菩薩云。佛說甘露門。名阿那波",
    "X44n0744_005:0439a18": "那。於諸法門中。第一安隱道(三昧如下釋。六妙門。詳法界次第)。",
    "X44n0744_005:0439a19": "人者",
    "X44n0744_005:0439a20": "律云人者。從初識至後識。梵云摩[少/兔]舍。或云末奴",
    "X44n0744_005:0439a21": "沙。此云人。亦云意。謂昔頂山王。初化眾生。告諸人",
    "X44n0744_005:0439a22": "曰。諸有所作。當善思惟。善憶念。即如王教。諸有所",
    "X44n0744_005:0439a23": "作。先思惟憶念。故名為意。從是以來。傳立斯號。婆",
    "X44n0744_005:0439a24": "沙論云。先未號此末奴沙時。人或相呼以為雲頸。",
    "X44n0744_005:0439b01": "或名多羅脛。或名底落迦。或名阿沙茶。由先造作",
    "X44n0744_005:0439b02": "增長下身語意妙行。往彼生彼。令彼生相續。故名",
    "X44n0744_005:0439b03": "為人趣。又於五趣中。憍慢多者無如人。毗曇論云。",
    "X44n0744_005:0439b04": "何故人道。名摩[少/兔]沙。此有八義。一聰明。二為勝。三",
    "X44n0744_005:0439b05": "意微細。四正覺。五智慧增。六能別虗實。七聖道正",
    "X44n0744_005:0439b06": "器。八聰明業所生故。住四大洲。八中洲。諸小洲等。",
    "X44n0744_005:0439b07": "其形上立。南洲人面如車廂。東洲人面如半月。西",
    "X44n0744_005:0439b08": "洲人面如滿月。北洲人面如方池。世界初成時。一",
    "X44n0744_005:0439b09": "切皆作聖語。後以飲食時分不平等故。及諂誑增",
    "X44n0744_005:0439b10": "上故。便有種種語。乃至不能言者。從初識至後識",
    "X44n0744_005:0439b11": "者。謂從眼識乃至意識也。成實論云。一切眾生。初",
    "X44n0744_005:0439b12": "受身時。以識為本。是識六種。從眼等生。故說六根。",
    "X44n0744_005:0439b13": "所謂眼根乃至意根。能生六識。故名六根。此六根。",
    "X44n0744_005:0439b14": "或名六入。從是六事生六種識。故名為壽。所以者",
    "X44n0744_005:0439b15": "何。是六入六識得相續生。故名為壽。是相續斷。故",
    "X44n0744_005:0439b16": "名為死。是故此事名之曰命。",
    "X44n0744_005:0439b17": "倚發",
    "X44n0744_005:0439b18": "倚依也。謂倚機發舉也。又發機。主發之機也。律文",
    "X44n0744_005:0439b19": "舊作撥。撥除也。非此義。",
    "X44n0744_005:0439b20": "龍子",
    "X44n0744_005:0439b21": "梵語那伽。此云龍。鱗蟲之長。能幽能明。能大能小。",
    "X44n0744_005:0439b22": "能長能短。是畜道也。廣雅云。有鱗曰蛟龍。有翼曰",
    "X44n0744_005:0439b23": "應龍。有角曰虬龍。無角曰螭龍。未升天曰蟠龍。別",
    "X44n0744_005:0439b24": "行疏云。龍有四種。一守天宮殿。持令不落。人間屋",
    "X44n0744_005:0439c01": "上作龍像之爾。二興雲致雨。益人間者。三地龍。決",
    "X44n0744_005:0439c02": "江開瀆。四伏藏。守轉輪王大福人藏也。龍有四生。",
    "X44n0744_005:0439c03": "謂胎卵溼化也。罵意經云。墮龍中。有四因緣。一多",
    "X44n0744_005:0439c04": "布施。二瞋恚。三輕傷人。四自貢高。舍利弗問經云。",
    "X44n0744_005:0439c05": "虗空龍神者。修建德本。廣行檀波羅蜜。不依正念。",
    "X44n0744_005:0439c06": "急性好瞋。故受人非人身。如摩尼光龍王等。海龍",
    "X44n0744_005:0439c07": "王經。龍白佛言。我從劫初。止住大海。從拘樓秦佛",
    "X44n0744_005:0439c08": "時。大海之中。妻子甚少。今者海龍眷屬繁多。佛告",
    "X44n0744_005:0439c09": "龍王。其於佛法出家。違戒犯行。不捨破戒者。多生",
    "X44n0744_005:0439c10": "龍中。直見不墮地獄。如斯之類。壽終已後。皆生龍",
    "X44n0744_005:0439c11": "中。拘樓秦佛時。九十八億人出家。違其禁戒。皆生",
    "X44n0744_005:0439c12": "龍中。拘那含牟尼佛時。八十億人出家毀戒恣心。",
    "X44n0744_005:0439c13": "壽終之後。皆生龍中。迦葉佛時。六十四億人出家。",
    "X44n0744_005:0439c14": "犯戒皆。生龍中。於我世中。九百九十億居家鬬諍。",
    "X44n0744_005:0439c15": "誹謗經戒。死生龍中。今已有生者。以是之故。在大",
    "X44n0744_005:0439c16": "海中。妻子眷屬不可稱計。我泥洹後。多有惡優婆",
    "X44n0744_005:0439c17": "塞。違失禁戒。當生龍中。或墮地獄(緣未至。未記出家者)。",
    "X44n0744_005:0439c18": "阿須羅",
    "X44n0744_005:0439c19": "或云阿修羅。什曰。秦言不飲酒。不飲酒因緣。出雜",
    "X44n0744_005:0439c20": "寶藏經。有大勢力。常與天共鬬。舊翻為無端正。謂",
    "X44n0744_005:0439c21": "男醜女端正。新翻云非天。淨名疏云。此神果報最",
    "X44n0744_005:0439c22": "勝。鄰次諸天。而非天也。婆沙論云。梵本正音名阿",
    "X44n0744_005:0439c23": "素洛。素洛是天。彼非天故。名阿素洛。又素洛名端",
    "X44n0744_005:0439c24": "正。彼非端正。名阿素洛。西域記云。阿素洛。舊曰阿",
    "X44n0744_005:0440a01": "修羅。阿須倫。阿須羅。皆譌也。然有鬼道。有畜道。鬼",
    "X44n0744_005:0440a02": "道居須彌山窟。或大海邊。畜道居大海底。有胎卵",
    "X44n0744_005:0440a03": "溼化四生。其毗摩質多阿修羅王。居須彌山東。去",
    "X44n0744_005:0440a04": "千由旬大海底。國土縱廣。四萬由旬。大城中宮殿。",
    "X44n0744_005:0440a05": "名曰設摩啻。縱廣一萬由旬。七重牆壁。七重欄楯。",
    "X44n0744_005:0440a06": "七重行樹。宮殿園林。皆七寶莊嚴校飾。不可述盡。",
    "X44n0744_005:0440a07": "須彌山南西北面。各過千由旬大海底。各有阿修",
    "X44n0744_005:0440a08": "羅城國。本身長七百由旬。化身高十六萬八千由",
    "X44n0744_005:0440a09": "旬。立大海底。與須彌山齊。常共天鬬。敗則與兵眾",
    "X44n0744_005:0440a10": "躲入藕絲孔中。毗摩質多。其名也。毗摩質多。此云",
    "X44n0744_005:0440a11": "響高。亦云淨心。娶(香山)乾闥婆女。生舍脂。帝釋取舍",
    "X44n0744_005:0440a12": "脂為第一夫人。毗摩質多。威勢眷屬。不可勝計。自",
    "X44n0744_005:0440a13": "餘臣妾。左右僕使。亦不可勝計。衣食自然。百味隨",
    "X44n0744_005:0440a14": "念而有。與天同等。衣服冠纓。純七寶鮮潔。起世經",
    "X44n0744_005:0440a15": "云。修羅所居宮殿城郭器用。降地居天一等。亦有",
    "X44n0744_005:0440a16": "婚姻男女法式。略如人間。舍利弗問經云。阿修羅",
    "X44n0744_005:0440a17": "神者。志強不隨善友所作淨福。好逐幻為之人。作",
    "X44n0744_005:0440a18": "諸邪福。傍於邪師。甚好布施。又樂觀他鬬訟。故受",
    "X44n0744_005:0440a19": "今身。",
    "X44n0744_005:0440a20": "揵闥婆",
    "X44n0744_005:0440a21": "此云香陰。亦云陵空之神。不噉酒肉。唯香資陰。是",
    "X44n0744_005:0440a22": "天主幢倒樂神。在須彌山南金剛窟住。什師曰。天",
    "X44n0744_005:0440a23": "帝樂神也。天欲作樂時。此神體上有相出。然後上",
    "X44n0744_005:0440a24": "天也。舍利弗門經云。乾闥婆者。前生亦少瞋恚。常",
    "X44n0744_005:0440b01": "好布施。以青蓮華自嚴。作眾伎樂。今為此神。常為",
    "X44n0744_005:0440b02": "諸天奏言伎樂。",
    "X44n0744_005:0440b03": "夜叉",
    "X44n0744_005:0440b04": "此云勇健。亦云暴惡。什師曰。秦言貴人。亦言輕健。",
    "X44n0744_005:0440b05": "有三種。一在地。二在虗空。三天夜叉。大論云。多瞋",
    "X44n0744_005:0440b06": "很戾。好嗜酒肉之人。而行布施。墮地行夜叉鬼中。",
    "X44n0744_005:0440b07": "常得種種歡樂。音樂飲食。若人剛愎彊梁。而能布",
    "X44n0744_005:0440b08": "施車馬代步。墮虗空夜叉中。而有大力。所至如風。",
    "X44n0744_005:0440b09": "若人妬心好諍。而能以好房舍。臥具。衣服。飲食。布",
    "X44n0744_005:0440b10": "施故。生宮觀飛行夜叉中。有種種娛樂便身之物。",
    "X44n0744_005:0440b11": "華嚴經云。夜叉宮殿。與人宮殿同在一處。而不相",
    "X44n0744_005:0440b12": "雜。各隨其業。所見不同。正法念處經云。阿毗遮羅。",
    "X44n0744_005:0440b13": "義翻為疾行。其行迅疾。一念能至百千由旬。又云",
    "X44n0744_005:0440b14": "夜叉有光。迅飛如流。世人謂之流星。口中出煙。世",
    "X44n0744_005:0440b15": "人云帚星。善見律云。此夜叉能捉人。比丘作誦呪。",
    "X44n0744_005:0440b16": "令其置而不肯置。比丘語言。若汝不置。我能殺汝。",
    "X44n0744_005:0440b17": "夜叉猶不置。於是比丘。或以米粉。或以土泥。捏作",
    "X44n0744_005:0440b18": "夜叉鬼形。而誦呪。斷其手足。手足即斷。斷其頸。頸",
    "X44n0744_005:0440b19": "亦即斷而死。是故得偷蘭遮罪。",
    "X44n0744_005:0440b20": "餓鬼",
    "X44n0744_005:0440b21": "梵語閃多。此云鬼。鬼者畏也。謂虗怯多畏故。又希",
    "X44n0744_005:0440b22": "求名鬼。謂彼餓鬼。恒從人希求飲食。以活性命故。",
    "X44n0744_005:0440b23": "正法念處經云。觀諸餓鬼。有無量種。一切餓鬼。皆",
    "X44n0744_005:0440b24": "為慳貪嫉妬因緣。生於彼處。以種種心。造種種業。",
    "X44n0744_005:0440c01": "行種種行。種種住處。種種饑渴。自燒其身。如是略",
    "X44n0744_005:0440c02": "說三十六種。一者迦婆離(此言鑊身)二者蘇支目",
    "X44n0744_005:0440c03": "佉(此言鍼口)三者槃多婆叉(此言食吐)四者毗師他(此言",
    "X44n0744_005:0440c04": "食糞)五者阿婆叉(此言無食)六者犍陀(此言食氣)七者",
    "X44n0744_005:0440c05": "達摩婆叉(此言食法)八者婆利濫(此言食水)九者阿賖",
    "X44n0744_005:0440c06": "迦(此言希望)十者[口*企]吒(此言食睡)十一者摩羅婆叉(此言",
    "X44n0744_005:0440c07": "食鬘)十二者囉訖吒(此言食血)十三者瞢娑婆叉(此言",
    "X44n0744_005:0440c08": "食肉)十四者蘇犍陀(此言食香煙)十五者阿毗遮羅",
    "X44n0744_005:0440c09": "(此言疾行)十六者蚩陀羅(此言孔穴義言伺便)十七者波多",
    "X44n0744_005:0440c10": "羅(此言地下)十八者矣利提(此言神通)十九者闍婆隸",
    "X44n0744_005:0440c11": "(此言熾然)二十者蚩陀羅(此言伺便。謂伺小兒便也)二十一者",
    "X44n0744_005:0440c12": "迦摩雨盧波(此言色欲)二十二者三牟陀羅提波(此言",
    "X44n0744_005:0440c13": "海渚)二十三者閻羅王使執杖二十四者婆羅",
    "X44n0744_005:0440c14": "婆叉(此言食小兒)二十五者烏殊婆叉(此言食人精氣)二",
    "X44n0744_005:0440c15": "十六者婆羅門羅剎(此言梵羅剎)二十七者君荼(此言",
    "X44n0744_005:0440c16": "火爐)二十八者阿輸婆囉他(阿輸婆。此言不淨囉他。此言巷陌也)",
    "X44n0744_005:0440c17": "二十九者婆移婆叉(此言食風)三十者鴦伽囉婆叉",
    "X44n0744_005:0440c18": "(此言食火炭)三十一者毗沙婆叉(此言食毒)三十二者",
    "X44n0744_005:0440c19": "阿吒毗(此言曠野)三十三者賖摩舍羅(此謂棄尸處。住此食熱灰",
    "X44n0744_005:0440c20": "土也)三十四者毗利差(此言樹。謂在樹中住)三十五者遮",
    "X44n0744_005:0440c21": "多波他(此言四交道)三十六者魔羅迦邪(此言殺身)",
    "X44n0744_005:0440c22": "波夜提",
    "X44n0744_005:0440c23": "亦作波逸提。義翻為墮。十誦云。墮在燒鬻覆障地",
    "X44n0744_005:0440c24": "獄。謂八熱通為燒鬻。八寒黑暗等。通為覆障。根本",
    "X44n0744_005:0441a01": "云。波逸底迦者。是燒鬻墮落義。謂犯罪者。墮在地",
    "X44n0744_005:0441a02": "獄。傍生。餓鬼。惡道之中。受燒鬻苦。又此罪若不殷",
    "X44n0744_005:0441a03": "勤說除。便能障礙所有善法。此中波逸提。謂殺不",
    "X44n0744_005:0441a04": "能變化畜生也。薩婆多論問云。何以但害人。得波",
    "X44n0744_005:0441a05": "羅夷。答曰。人中有三歸。五戒。波羅提木叉戒故。又",
    "X44n0744_005:0441a06": "沙門四果。多在人中得。佛。與辟支佛。必在人中。得",
    "X44n0744_005:0441a07": "漏盡故也。是以害人波羅夷。餘道不得波羅夷也。",
    "X44n0744_005:0441a08": "墼石",
    "X44n0744_005:0441a09": "古歷切。音吉。土磚也。廣韻云。土墼未燒塼坯也。",
    "X44n0744_005:0441a10": "　　　△妄語第四",
    "X44n0744_005:0441a11": "(此是共戒。比丘尼同制)。",
    "X44n0744_005:0441a12": "僧伽藍",
    "X44n0744_005:0441a13": "應法師云。此言譌也。正言僧伽囉。此云眾園。僧史",
    "X44n0744_005:0441a14": "略云。為眾人園圃。園圃生植之所。佛弟子則生植",
    "X44n0744_005:0441a15": "道芽聖果也。苑法師曰。具云僧伽羅摩。言僧伽者。",
    "X44n0744_005:0441a16": "此云眾也。羅摩院也。",
    "X44n0744_005:0441a17": "慰問",
    "X44n0744_005:0441a18": "紆胃切。音畏。安之以愜其情也(愜音怯。快足適意也)。",
    "X44n0744_005:0441a19": "增上慢",
    "X44n0744_005:0441a20": "謂未得聖。而謂已得。以其聖智。是增上行。於此出",
    "X44n0744_005:0441a21": "世增上法中。起心生慢。名增上慢也。此以內心。實",
    "X44n0744_005:0441a22": "謂已得已證。此心增上。而慢於他。是為增上慢。若",
    "X44n0744_005:0441a23": "自知未得未證。而誑他言得。是為妄語。故此除增",
    "X44n0744_005:0441a24": "上慢。不入妄語中。文句云。上慢者。未得上法。謂得",
    "X44n0744_005:0441b01": "上法。又出家二眾。多修道得禪。謬謂聖果。偏起上",
    "X44n0744_005:0441b02": "慢。在俗矜高。多起我慢。善見律云。增上慢者。作如",
    "X44n0744_005:0441b03": "是言。我已得聖利法。於中生慢。或言過慢。或言增",
    "X44n0744_005:0441b04": "慢。自念言。我於阿羅漢法。我已作之。云何慢。以舍",
    "X44n0744_005:0441b05": "摩他毗婆舍那力故。惱惱暫住。是名為慢。若後見",
    "X44n0744_005:0441b06": "欲境。煩惱便起。惟此人不犯。問曰。何人起慢。何人",
    "X44n0744_005:0441b07": "不起慢。聲聞羅漢不起慢。既得道果。一切諸煩惱",
    "X44n0744_005:0441b08": "滅故。以慧眼覆觀。無有未得謂得之狐疑。如是於",
    "X44n0744_005:0441b09": "四道果慢不起。復不起慢。於破戒人。云何不起。於",
    "X44n0744_005:0441b10": "聖利法。無有分故。如禪人好眠為事。此人不起。起",
    "X44n0744_005:0441b11": "慢人者。先持戒具足。而入禪定。得禪定已。未分別",
    "X44n0744_005:0441b12": "名色。始入毗婆舍那。三想具足。心絕勇猛。或得舍",
    "X44n0744_005:0441b13": "摩他。於二十年。三十年中不起。因勇猛行毗婆舍",
    "X44n0744_005:0441b14": "那力故。自念言。我得須陀洹道。乃至阿那含。增上",
    "X44n0744_005:0441b15": "慢如是。若能善持舍摩他。非但二十三十年。乃至",
    "X44n0744_005:0441b16": "八十年百年。煩惱不起。是以生增上慢。言我得阿",
    "X44n0744_005:0441b17": "羅漢。是故如來除增上慢。不入空誑妄語(舍摩他。此云止。",
    "X44n0744_005:0441b18": "毗婆舍那。此云觀。繫心於緣。謂之止。分別深達。謂之觀。止觀乃助涅槃之要法也)。",
    "X44n0744_005:0441b19": "最上勝法",
    "X44n0744_005:0441b20": "謂四沙門果。預流。一來。不還。阿羅漢。聖人之法也。",
    "X44n0744_005:0441b21": "此法於人間天上。最為殊勝。無能及者。又最上名",
    "X44n0744_005:0441b22": "為涅槃。此涅槃殊勝之法。非凡夫所得。亦非由色",
    "X44n0744_005:0441b23": "力。及以聰明而能獲者。皆由行者。精進不懈。勝妙",
    "X44n0744_005:0441b24": "力故。而能證得也。",
    "X44n0744_005:0441c01": "人法",
    "X44n0744_005:0441c02": "律云人法者。人陰。人界。人入也。然此三法。一切有",
    "X44n0744_005:0441c03": "情。皆悉具之。故名眾生。今以局在人中說故。故云",
    "X44n0744_005:0441c04": "人法也。陰。即五陰。謂色受想行識也(具如前釋)。入。即六",
    "X44n0744_005:0441c05": "入。亦十二入。謂以眼耳鼻舌身意。為內六入。色聲",
    "X44n0744_005:0441c06": "香味觸法。為外六入。共成十二入也。熏聞曰。夫六",
    "X44n0744_005:0441c07": "入者。凡有二義。一根塵互相涉入。二根境俱為識",
    "X44n0744_005:0441c08": "之所入。以是諸經。名十二入。天台云。此十二通稱",
    "X44n0744_005:0441c09": "入者。入以涉入為義。根塵相對。則有識生。識依根",
    "X44n0744_005:0441c10": "塵。仍為能入。根塵即是所入。今此十二。從所入受",
    "X44n0744_005:0441c11": "名。故通受入名。內六入者。此之六法親故屬內。為",
    "X44n0744_005:0441c12": "識所依故名為入。亦名根者。根以能生為義。此六",
    "X44n0744_005:0441c13": "既並有生識之功。故通名根也。外六入者。此六法",
    "X44n0744_005:0441c14": "疎故屬外。識所由涉。故名為入。亦名塵。塵以染汙",
    "X44n0744_005:0441c15": "為義。以能染汙情識。故通名為塵也。一眼入(謂眼根對",
    "X44n0744_005:0441c16": "於色塵。有所見之色。是名眼入)。二耳入(謂耳根對於聲塵。有所聞之聲。是名耳入)。三鼻",
    "X44n0744_005:0441c17": "入(謂鼻根對於香塵。有所嗅之香。是名鼻入)。四舌入(謂舌根對於味塵。有所甞之味。是名",
    "X44n0744_005:0441c18": "舌入)。五身入(謂身根對於觸塵。有所覺之觸。是名身入)。六意入(謂意根對於法塵。有",
    "X44n0744_005:0441c19": "所分別之法。是名意入)。七色入(謂一切可見之色。而對於眼。是名色入)。八聲入",
    "X44n0744_005:0441c20": "(謂一切可聞之聲。而對於鼻。是名聲入)。九香入(謂一切可嗅之香。而對於鼻。是名香入)。",
    "X44n0744_005:0441c21": "十味入(謂一切可甞之味。而對於舌。是名味入)。十一觸入(謂一切可覺之觸。而",
    "X44n0744_005:0441c22": "對於身。是名觸入)。十二法入(謂一切可分別之法。而對於意。是名法入)。界即十",
    "X44n0744_005:0441c23": "八界。謂六根。六塵。六識。共成十八也。天台云。此十",
    "X44n0744_005:0441c24": "八。通名界者。界以界別為義。此十八法。各有別體。",
    "X44n0744_005:0442a01": "義無渾濫。故通受界名也。一眼界(謂能見之根。名為眼界)。二",
    "X44n0744_005:0442a02": "耳界(謂能聞之根。名為耳界)。三鼻界(謂能嗅之根。名為鼻界)。四舌界(謂能",
    "X44n0744_005:0442a03": "甞味之根。名為舌界)。五身界(謂能覺觸之根。名為身界)。六意界(謂能覺知之根。名為",
    "X44n0744_005:0442a04": "意界)。七色界(謂眼所見一切色境。名為色界)。八聲界(謂耳所聞一切音聲。名為聲界)。",
    "X44n0744_005:0442a05": "九香界(謂鼻所嗅一切香氣。名為香界)。十味界(謂舌所甞一切諸昧。名為昧界)。十",
    "X44n0744_005:0442a06": "一觸界(觸即觸著。謂身所觸冷煖細滑等觸。名為觸界)。十二法界(謂意所知一切",
    "X44n0744_005:0442a07": "諸法。名為法界)。十三眼識界(謂眼根若對色塵。即生眼識。眼識生時。即識色塵。故名眼",
    "X44n0744_005:0442a08": "識界)。十四耳識界(謂耳根若對聲塵。即生耳識。耳識生時。即識聲塵。故名耳識界)。十",
    "X44n0744_005:0442a09": "五鼻識界(謂鼻根若對香塵。即生鼻識。鼻識生時。即識香塵。故名鼻識界)。十六舌",
    "X44n0744_005:0442a10": "識界(謂舌根若對味塵。即生舌識。舌識生時。即識味塵。故名舌識界)。十七身識界",
    "X44n0744_005:0442a11": "(謂身根若對觸塵。即生身識。身識生時。即識觸塵。故名身識界)。十八意識界(五識生已",
    "X44n0744_005:0442a12": "即滅。意。為意識。此意識續生。意識生時。即識法塵。若五識能生意識。即以前五識為根。後意識為意識。此",
    "X44n0744_005:0442a13": "意識滅。次識續生。是則前意識。生後意識。如是亦脫傳受。根識之名。皆以能生為根。所生為識。今說所生",
    "X44n0744_005:0442a14": "之識。為意識界也。此六通名識者。謂若根塵相對。即有識生。識以識別為義。識依於根。能識別於塵。故此",
    "X44n0744_005:0442a15": "六通名識也。若了識從緣生。豈計有神使之謬取也)。此陰入界。名為三科法",
    "X44n0744_005:0442a16": "門。法門雖三。總是色心二法。開合不同佛為迷心",
    "X44n0744_005:0442a17": "不迷色人。說五陰法。合色為一分。開心為四分(受想",
    "X44n0744_005:0442a18": "行識。皆心分故)。為迷色不迷心人。說十二入法。開色為十",
    "X44n0744_005:0442a19": "分半(謂內五根。外六塵。法塵半分故)。合心為一分半(意根一分法塵半分)。為",
    "X44n0744_005:0442a20": "心色俱迷人。說十八界。開色為十分半(準上應知)。開心",
    "X44n0744_005:0442a21": "為七分半(謂眼耳鼻舌身意之六識。加意根一分。法塵半分)。斯皆如來。逗",
    "X44n0744_005:0442a22": "眾生機。說此三科法門。各隨根性。任修一法。即能",
    "X44n0744_005:0442a23": "悟入。故毗婆沙論云。以凡夫人。迷此色心。有輕重",
    "X44n0744_005:0442a24": "異故。佛對機為說陰入界三科法。令其觀此色心",
    "X44n0744_005:0442b01": "二法。皆從虗妄因緣而生。起惑造業。輪轉生死。若",
    "X44n0744_005:0442b02": "達此妄源。無有實體。絕名離相。則不為惑染所迷",
    "X44n0744_005:0442b03": "也。",
    "X44n0744_005:0442b04": "上人法",
    "X44n0744_005:0442b05": "律云諸法能出要。成就念在身。乃至得果。皆名上",
    "X44n0744_005:0442b06": "人法也。律攝云。上人法者。即勝流法也。謂望一切",
    "X44n0744_005:0442b07": "凡愚五蓋等法。鄙劣惡事。是勝上故。亦云過人法。",
    "X44n0744_005:0442b08": "五分云。一切出要法。謂諸禪。解脫。三昧。正受。諸聖",
    "X44n0744_005:0442b09": "道果。是名過人法。薩婆多論云。何名過人法。不名",
    "X44n0744_005:0442b10": "過天。佛在人中結戒故。人中有波羅提木叉戒故。",
    "X44n0744_005:0442b11": "又人中多入聖道。多修善法。勝於天故。但勝人。已",
    "X44n0744_005:0442b12": "勝於天。又言。但勝人得波羅夷。天故無所論也。善",
    "X44n0744_005:0442b13": "見律云。聖利法者。於人中為無上法也。亦言梵法。",
    "X44n0744_005:0442b14": "亦言入涅槃法。此法佛辟支佛羅漢法也。",
    "X44n0744_005:0442b15": "自言有欲",
    "X44n0744_005:0442b16": "毗尼母經云。云何名欲。如佛翹勤不倦。故名為欲。",
    "X44n0744_005:0442b17": "又復明欲。繫念在前。如佛覺無異。以是義故。名為",
    "X44n0744_005:0442b18": "欲也。成實論云。經中說欲為法本。以欲求故。得一",
    "X44n0744_005:0442b19": "切法。故名法本。又如意足中。言欲三昧。進精三昧。",
    "X44n0744_005:0442b20": "心三昧。思惟三昧。大論云。佛有時說為欲。或時說",
    "X44n0744_005:0442b21": "精進。有時說不放逸。譬如人欲遠行。初欲去時。是",
    "X44n0744_005:0442b22": "名為欲。發行不住。是為精進。能勸勵不令行事稽",
    "X44n0744_005:0442b23": "留。是為不放逸。以是故知欲生精進。精進生故不",
    "X44n0744_005:0442b24": "放逸。不放逸故能生諸法。乃至得成佛無上道。",
    "X44n0744_005:0442c01": "三三昧",
    "X44n0744_005:0442c02": "一有覺有觀三昧。二無覺有觀三昧。三無覺無觀",
    "X44n0744_005:0442c03": "三昧。初心在禪。名為覺。細心分別禪味。名為觀。大",
    "X44n0744_005:0442c04": "論云。麤心初念。是名為覺。細心分別。名為觀。譬如",
    "X44n0744_005:0442c05": "撞鐘。初聲大時。名為覺。後聲微細。名為觀也。阿毗",
    "X44n0744_005:0442c06": "曇云。有覺有觀。是欲界未到地。初禪無覺有觀。是",
    "X44n0744_005:0442c07": "中間禪。無覺無觀。是三禪。及四無色(三禪者。謂二禪。三禪。四禪",
    "X44n0744_005:0442c08": "也。四無色者。即無色界。四空定也。未到地者。即欲界定。謂未到初禪。此未到。及初禪。麤心初念。而細心分",
    "X44n0744_005:0442c09": "別禪味。故有覺觀。中間禪。即初禪二禪兩楹之中。住此中間禪時。覺知之心已亡。分別禪味之念猶在。故",
    "X44n0744_005:0442c10": "無覺有觀。若入二禪。乃至滅受想定覺知之心。分別禪味之念俱亡。故無覺觀也)。三昧。此",
    "X44n0744_005:0442c11": "云調直定。又云正定。大論云。三摩提。秦言正心行",
    "X44n0744_005:0442c12": "處。是心從無始來。常曲不端。得是正心行處。心則",
    "X44n0744_005:0442c13": "端直。故名三昧。又善心一處住不動。是名三昧。苑",
    "X44n0744_005:0442c14": "法師曰。具云三摩地。此言等持。謂離沉掉。名之為",
    "X44n0744_005:0442c15": "等。令心住一境性。故曰持也。遠法師云。夫稱三昧",
    "X44n0744_005:0442c16": "者何。專思寂想之謂也。思專則志一不分。想寂則",
    "X44n0744_005:0442c17": "氣虗神朗。氣虗則智恬其照。神朗則無幽不徹。斯",
    "X44n0744_005:0442c18": "二乃是自然之玄符。用一而致用也。是故靖恭閑",
    "X44n0744_005:0442c19": "宇。而感物通靈。御心為正。動必入微。此假修以凝",
    "X44n0744_005:0442c20": "神。積功以移性。又此三昧。名體甚多。修證不一。故",
    "X44n0744_005:0442c21": "智論云。一切禪定。亦名定。亦名三昧。四禪亦名禪。",
    "X44n0744_005:0442c22": "亦名定。亦名三昧。除四禪。諸餘定。亦名定。亦名三",
    "X44n0744_005:0442c23": "昧。不名為禪也。",
    "X44n0744_005:0442c24": "三解脫門",
    "X44n0744_005:0443a01": "法界次第初門。引大智度論曰。三十七品。是趣涅",
    "X44n0744_005:0443a02": "槃道。行是道已。到涅槃。涅槃城有三門。謂空。無相。",
    "X44n0744_005:0443a03": "無作。此三通名解脫門者。解脫即是涅槃。門謂能",
    "X44n0744_005:0443a04": "通。此三法能通行者得入涅槃。故名解脫門也。亦",
    "X44n0744_005:0443a05": "云三三昧。但三昧。即是當體得名。解脫從能通之",
    "X44n0744_005:0443a06": "用。以受稱也。此無別法。有師解云。因時名三昧。證",
    "X44n0744_005:0443a07": "果則變名解脫。此類如八背捨。八解脫也(三昧解脫。涅槃。",
    "X44n0744_005:0443a08": "雖三法無殊。而實有異。三昧者。正定也。本性立稱。解脫者。無礙自在也。本行立稱。涅槃者。寂靜常住。本果",
    "X44n0744_005:0443a09": "立號)。一空解脫門。謂觀一切諸法。皆從因緣和合而",
    "X44n0744_005:0443a10": "生。自性本空。無我我所。若能如是通達。則於諸法。",
    "X44n0744_005:0443a11": "而得自在。故名空解脫門。二無相解脫門。謂既知",
    "X44n0744_005:0443a12": "一切法空故。觀男女一異等相。實不可得。若能如",
    "X44n0744_005:0443a13": "是通達諸法無相。即得自在。故名無相解脫門。三",
    "X44n0744_005:0443a14": "無作解脫門。亦云無願。謂若知一切法無相。則於",
    "X44n0744_005:0443a15": "三界無所願求。若無願求。則不造作生死之業。若",
    "X44n0744_005:0443a16": "無生死之業。即無果報之苦。而得自在。故名無作",
    "X44n0744_005:0443a17": "解脫門。增一阿含。佛告諸比丘。如是比丘。此三三",
    "X44n0744_005:0443a18": "昧。久在生死。不能自覺悟。諸比丘。當求方便。得此",
    "X44n0744_005:0443a19": "三三昧(三十七品。如說戒犍度中釋。我者。眾生於五陰身中。彊立主宰。名之為我。我所者。眾",
    "X44n0744_005:0443a20": "生妄執五陰之身。及男女資生等物。皆名我所)。",
    "X44n0744_005:0443a21": "正受",
    "X44n0744_005:0443a22": "天台云。非邪曰正。領納名受。妙宗鈔云。離邪倒想。",
    "X44n0744_005:0443a23": "領納所緣。名為正受。圭峰云。不受諸受。名曰正受。",
    "X44n0744_005:0443a24": "然正受名質。本具多種。謂從有想。而至一切入等。",
    "X44n0744_005:0443b01": "廣如論釋。此不繁述。",
    "X44n0744_005:0443b02": "有道",
    "X44n0744_005:0443b03": "謂從一支道。至十一支道。廣如論釋。",
    "X44n0744_005:0443b04": "修者",
    "X44n0744_005:0443b05": "謂修戒。定。慧。解脫慧。見解脫慧。如下釋。",
    "X44n0744_005:0443b06": "智者",
    "X44n0744_005:0443b07": "決定了知。故名為智。謂法智。比智。等智。他心智也。",
    "X44n0744_005:0443b08": "成論云。知現在法。是名法智。知餘殘法。名曰比智。",
    "X44n0744_005:0443b09": "餘謂過去未來諸法。次現在法後知。故名比智。所",
    "X44n0744_005:0443b10": "以者何。先現知已。然後比知。法智。名現在智。隨此",
    "X44n0744_005:0443b11": "法智。思量比知。名為比智。法界次第云。諸世間有",
    "X44n0744_005:0443b12": "漏智慧。亦名等智。凡夫聖人。同有此智。故名等智。",
    "X44n0744_005:0443b13": "亦云名字智。是智。但有名。而無理。婆沙論云。等智",
    "X44n0744_005:0443b14": "者。世人等行此智。故名等智。如男女來去。世人現",
    "X44n0744_005:0443b15": "見所行法等。問曰。亦緣第一義法。何故名世智。答",
    "X44n0744_005:0443b16": "曰。從多分故。多緣世法。少緣第一義法。復次。此智",
    "X44n0744_005:0443b17": "無第一義相。復次。此智是假名。所以者何。一切人。",
    "X44n0744_005:0443b18": "一切眾生。一切處。盡有此智故。復次。此智是愚所",
    "X44n0744_005:0443b19": "依處。愚立足處。聲論云。此智為無智所覆。故名等",
    "X44n0744_005:0443b20": "智。猶器中物。名為覆物。成論云。有人言。一切眾生",
    "X44n0744_005:0443b21": "成就等智。是事云何。答曰。若佛弟子。能知諸法。從",
    "X44n0744_005:0443b22": "眾緣生。是人能得。非餘眾生。以得智名。故一切眾",
    "X44n0744_005:0443b23": "生。但用想識。若得此智。名內凡夫。婆沙論云。他心",
    "X44n0744_005:0443b24": "智者。知他心故。名他心智。問曰。亦知他心數法。何",
    "X44n0744_005:0443c01": "故但名知他心智耶。答曰。以期心故。行者期心。作",
    "X44n0744_005:0443c02": "如是念。使我知他心。若知他心。亦知數法。又此法。",
    "X44n0744_005:0443c03": "以種種事故得名。法界次第云。知欲界色界繫。現",
    "X44n0744_005:0443c04": "在心。心數法。及無漏心。心數法少分。是為他心智",
    "X44n0744_005:0443c05": "也。",
    "X44n0744_005:0443c06": "見者",
    "X44n0744_005:0443c07": "謂見苦集盡道四聖諦也。涅槃云。我昔與汝等。不",
    "X44n0744_005:0443c08": "見四真諦。是故久流轉。生死大苦海。又云。凡夫有",
    "X44n0744_005:0443c09": "苦。而無諦。聲聞有苦。而有諦。凡夫不見苦理。故言",
    "X44n0744_005:0443c10": "無諦。聲聞能見無常苦空。故言有諦。法界次第云。",
    "X44n0744_005:0443c11": "此四通言諦者。諦以審實為義。此四諦法。正為聲",
    "X44n0744_005:0443c12": "聞人。從聞生解。故必須藉教詮理。今明教理不虗。",
    "X44n0744_005:0443c13": "故云審實。若由因感果。則應先因而後果。今悉先",
    "X44n0744_005:0443c14": "果而後因者。教門引物為便故。皆先果而後因。前",
    "X44n0744_005:0443c15": "二諦是世間之法。令知苦以斷集。故先果而次因。",
    "X44n0744_005:0443c16": "後二諦是出世間之法。使為滅以修道。故亦先果",
    "X44n0744_005:0443c17": "而次因也。苦諦者。苦以痛惱為義。一切有為心行。",
    "X44n0744_005:0443c18": "常為無常患累之所逼惱。故名為苦。大論云。無量",
    "X44n0744_005:0443c19": "眾生。有三種身苦。老。病。死。三種心苦。貪。瞋。癡。三種",
    "X44n0744_005:0443c20": "後世苦。地獄。餓鬼。畜生。總而言之。有三苦八苦等。",
    "X44n0744_005:0443c21": "皆三界生死之患。諦審生死。實是苦者。故名苦諦",
    "X44n0744_005:0443c22": "也(三苦者。苦苦。壞苦。行苦也。八苦者。生苦。老苦病苦。死苦。愛別離苦。怨憎會苦。求不得苦。五盛陰苦也)。",
    "X44n0744_005:0443c23": "集諦者。集以招聚為義。若心與結業相應。未來定",
    "X44n0744_005:0443c24": "能招聚生死之苦。故名為集。諦審一切煩惱惑業。",
    "X44n0744_005:0444a01": "則未來實能招集三界死生苦果。故名集諦也。盡",
    "X44n0744_005:0444a02": "諦者。亦曰滅諦。滅即寂滅。又滅以滅無為義。結業",
    "X44n0744_005:0444a03": "既盡。則無生死之患累。故名為滅。以諸煩惱結使",
    "X44n0744_005:0444a04": "滅故。三界業亦滅。若三界業煩惱滅者。即是滅諦。",
    "X44n0744_005:0444a05": "有餘涅槃因滅。故果滅。捨此報身時。後世苦果永",
    "X44n0744_005:0444a06": "不相續。名入無餘涅槃。諦審涅槃。實為寂滅。故名",
    "X44n0744_005:0444a07": "滅諦也。道諦者。道以能通為義。正道及助道。是二",
    "X44n0744_005:0444a08": "相扶。能至涅槃。故名為道。諦審此二道相扶。實能",
    "X44n0744_005:0444a09": "通至涅槃不虗。故名道諦也(正道者。實觀三十七品。三解脫門。緣理慧",
    "X44n0744_005:0444a10": "行名為正道也。助道者。得解觀中種種諸對治法。及諸禪定。是名助道也)。",
    "X44n0744_005:0444a11": "須陀洹",
    "X44n0744_005:0444a12": "此云預流。又云入流。謂預入聖道法流。俱舍論云。",
    "X44n0744_005:0444a13": "諸無漏道。總名為流。由此為因。趣涅槃故。預言為",
    "X44n0744_005:0444a14": "顯最初。至得彼預流。故說名預流。或云溝港。亦取",
    "X44n0744_005:0444a15": "其流水義。或云至流。或翻逆流。謂逆生死流也。",
    "X44n0744_005:0444a16": "斯陀含",
    "X44n0744_005:0444a17": "此云一來。或云一往來。是人從此死。一往天上。一",
    "X44n0744_005:0444a18": "來人間。得盡眾苦故。四教義翻為薄。前斷已多。其",
    "X44n0744_005:0444a19": "所未斷少。故名薄。故俱舍云。彼往天上。一來人間。",
    "X44n0744_005:0444a20": "而般涅槃。名一來果。過此以後。更無生故。此或名",
    "X44n0744_005:0444a21": "曰薄貪瞋癡。唯餘下品貪瞋癡故。或曰頻來。應法",
    "X44n0744_005:0444a22": "師云。此應誤也。宜作[去*頁]來。",
    "X44n0744_005:0444a23": "阿那含",
    "X44n0744_005:0444a24": "此云不來。或云不還。是人欲界中死。生色無色界。",
    "X44n0744_005:0444b01": "於彼漏盡。不復還來欲界受生也。",
    "X44n0744_005:0444b02": "阿羅漢",
    "X44n0744_005:0444b03": "此云無學。亦云無生。無法可學。名無學。後世中更",
    "X44n0744_005:0444b04": "不生。故云無生。是人斷色界無色界思惑盡。四智",
    "X44n0744_005:0444b05": "已圓。已出三界。已證涅槃也。母論云。斷三結。故得",
    "X44n0744_005:0444b06": "須陀洹。欲染恚薄。故得斯陀含。欲染恚斷故得阿",
    "X44n0744_005:0444b07": "那含。一切結盡。故名阿羅漢。涅槃經。佛告迦葉菩",
    "X44n0744_005:0444b08": "薩言。有五種人。於是大乘大涅槃典有病行處。非",
    "X44n0744_005:0444b09": "如來也。何等為五。一。斷三結。得須陀洹果。不墮地",
    "X44n0744_005:0444b10": "獄。畜生。餓鬼。人天七反。永斷諸苦。入於涅槃。迦葉",
    "X44n0744_005:0444b11": "是名第一有病行處。是人未來。過八萬劫。便當得",
    "X44n0744_005:0444b12": "成阿耨多羅三藐三菩提。迦葉。第二人者。斷三結",
    "X44n0744_005:0444b13": "縛。薄貪恚癡。得斯陀含果。名一往來。永斷諸苦。入",
    "X44n0744_005:0444b14": "於涅槃。迦葉。是名第二有病行處。是人未來過六",
    "X44n0744_005:0444b15": "萬劫。便當得成阿耨多羅三藐三菩提。迦葉。第三",
    "X44n0744_005:0444b16": "人者。斷五下結。得阿那含果。更不來此。永斷諸苦。",
    "X44n0744_005:0444b17": "入於涅槃。是名第三有病行處。是人未來過四萬",
    "X44n0744_005:0444b18": "劫。便當得成阿耨多羅三藐三菩提。迦葉。第四人",
    "X44n0744_005:0444b19": "者。永斷貪欲瞋恚愚癡。得阿羅漢果。煩惱無餘。入",
    "X44n0744_005:0444b20": "於涅槃。亦非麒鱗獨一之行。是名第四人有病行",
    "X44n0744_005:0444b21": "處。是人過二萬劫。便當得成阿耨多羅三藐三菩",
    "X44n0744_005:0444b22": "提。迦葉。第五人者。永斷貪欲瞋恚愚癡。得辟支佛",
    "X44n0744_005:0444b23": "道。煩惱無餘。入於涅槃。真是麒鱗獨一之行。是名",
    "X44n0744_005:0444b24": "第五人有病行處。是人未來過十千劫。便當得成",
    "X44n0744_005:0444c01": "阿耨多羅三藐三菩提。迦葉。是名第五人有病行",
    "X44n0744_005:0444c02": "處。非如來也(三結。如下毗尼增一法釋。四智者。我生已盡。梵行已立。所作已辦。不受後",
    "X44n0744_005:0444c03": "有也)。",
    "X44n0744_005:0444c04": "根力覺意解脫三昧正受",
    "X44n0744_005:0444c05": "根謂五根。力謂五力。覺意謂七覺意(如說戒犍度中廣釋)。解",
    "X44n0744_005:0444c06": "脫謂八解脫。亦名八背捨。背謂違背。捨即棄捨。智",
    "X44n0744_005:0444c07": "論云。背此淨潔五欲。捨此著心。故名背捨。修此觀",
    "X44n0744_005:0444c08": "故。發真無漏智慧。斷三界見思惑。盡即轉名八解",
    "X44n0744_005:0444c09": "脫也。一。內有色相。外觀色。謂行者先觀自己色身",
    "X44n0744_005:0444c10": "相狀。壞爛不淨。不可愛樂。一心靜定。更想皮肉脫",
    "X44n0744_005:0444c11": "落。但見白骨。有八色光明。故云內有色相。又為欲",
    "X44n0744_005:0444c12": "界結使難斷。雖自觀內色身不淨。復須以不淨心。",
    "X44n0744_005:0444c13": "觀於他人之色。令生厭惡。以求斷除。故云外觀色。",
    "X44n0744_005:0444c14": "此初背捨。位在初禪(八色光明者。謂見地色。如黃白淨地。見水色。如淵中澄清",
    "X44n0744_005:0444c15": "之水。見火色。如烟薪清淨之火。見風色。如無塵清風。見青色。如金精山。見黃色。如薝蔔華。見赤色。如春朝",
    "X44n0744_005:0444c16": "霞。見白色。如珂雪也)。二內無色相。外觀色。謂行者為入二禪",
    "X44n0744_005:0444c17": "已。滅內身色相。故云內無色相。又為欲界結使難",
    "X44n0744_005:0444c18": "斷故。猶觀引不淨之相。令生厭惡。以求斷除。故云",
    "X44n0744_005:0444c19": "外觀色。此第二背捨。位在二禪。三淨背捨。身作證。",
    "X44n0744_005:0444c20": "言淨者。以緣於淨相。故名淨也。謂行者於第二背",
    "X44n0744_005:0444c21": "捨後。除棄外色不淨之相。但於定中練習。八色光",
    "X44n0744_005:0444c22": "明。清淨皎潔。猶如妙寶之色。故云淨背捨。心既明",
    "X44n0744_005:0444c23": "淨。樂漸增長。徧滿身中。悉皆怡悅。故云身作證。此",
    "X44n0744_005:0444c24": "第三背捨。位在三禪。四虗空處背捨。謂行者於欲",
    "X44n0744_005:0445a01": "界後。已除棄自身不淨之色。初背捨後。又除棄內",
    "X44n0744_005:0445a02": "身白骨之色。第二背捨背。又除棄外身一切不淨",
    "X44n0744_005:0445a03": "之色。尚餘八種淨色。皆依心住。若心捨色。色即謝",
    "X44n0744_005:0445a04": "滅。一心緣空。與空相應。即入無邊虗空處定。是為",
    "X44n0744_005:0445a05": "虗空處背捨。此第四背捨位在四禪。五識處背捨。",
    "X44n0744_005:0445a06": "謂行者若捨虗空處。一心緣識。入定時。即觀此定。",
    "X44n0744_005:0445a07": "陰入界故。有無常。苦。空。無我。虗誑不實。心生厭背。",
    "X44n0744_005:0445a08": "而不受著。是為識處背捨(無常者。謂五陰之身。終歸壞滅也。苦者。謂身有",
    "X44n0744_005:0445a09": "生死迫逼等苦也。空者。謂身由四大假合而成。本來空也。無我者。謂四大各離。誰是我耶)。六無",
    "X44n0744_005:0445a10": "所有處背捨。謂行者。若捨識處。一心緣無所有處。",
    "X44n0744_005:0445a11": "入定時。即觀此定。依陰入界故有無常苦空無我。",
    "X44n0744_005:0445a12": "虗誑不實。心生厭背。而不受著。是為無所有處背",
    "X44n0744_005:0445a13": "捨。七非有想非無想處背捨。謂行者。若捨無所有",
    "X44n0744_005:0445a14": "處。一心緣非有想非無想。入定時。即觀此定。依陰",
    "X44n0744_005:0445a15": "入界故有無常苦空無我。虗誑不實。心生厭背。而",
    "X44n0744_005:0445a16": "不受著。是為非有想非無想背捨。八滅受想背捨。",
    "X44n0744_005:0445a17": "受即領納。想即思想。即五陰中。受想二心也。謂行",
    "X44n0744_005:0445a18": "者。背滅此受想諸心心數法。是為滅受想背捨。所",
    "X44n0744_005:0445a19": "以者何。諸佛弟子。患厭散亂心。欲入定休息。以涅",
    "X44n0744_005:0445a20": "槃法安著身中。故云身作證。而想受滅也。三昧。正",
    "X44n0744_005:0445a21": "受。俱如前釋(淨潔五欲者。若欲界。色聲香味觸。名麤弊五欲。是為不淨。若色界。無色界。",
    "X44n0744_005:0445a22": "色聲香味觸。名為淨潔五欲也。無漏智慧者。謂二乘等由此智慧。斷除惑業。不漏落生死也。見思惑者。謂",
    "X44n0744_005:0445a23": "意根對法塵。起諸分別。曰見惑。眼等五根。對色等五塵。起諸貪愛。曰思惑)。",
    "X44n0744_005:0445a24": "最初未制戒",
    "X44n0744_005:0445b01": "律云不犯者。最初未制戒。癡狂。心亂。痛惱所纏。最",
    "X44n0744_005:0445b02": "初者。謂佛未為制戒之前。以無知故。一切所作。皆",
    "X44n0744_005:0445b03": "名不犯。如須提那等。未制戒者。未為結五篇戒也。",
    "X44n0744_005:0445b04": "若佛已結五篇等戒。隨所作違。即名為犯。癡狂者。",
    "X44n0744_005:0445b05": "十誦云。齊何名狂。佛言。有五相名狂人。親里死盡",
    "X44n0744_005:0445b06": "故狂。財物失盡故狂。田業人民失盡故狂。或四大",
    "X44n0744_005:0445b07": "錯亂故狂。或先世業報故狂。比丘雖有是五狂相。",
    "X44n0744_005:0445b08": "若自知我是比丘。隨所違制。即得犯罪。云何名心",
    "X44n0744_005:0445b09": "亂。佛言。有五種因緣。令心散亂。為非人所打故心",
    "X44n0744_005:0445b10": "散亂。或非人令心散亂。或非人食心精氣。故心散",
    "X44n0744_005:0445b11": "亂。或四大錯故心散亂。或先世業報。故心散亂。痛",
    "X44n0744_005:0445b12": "惱所纏者。以病壞故。令心痛惱。佛言。有五種病壞",
    "X44n0744_005:0445b13": "心。或風發故病壞心。或熱發故病壞心。或冷發故",
    "X44n0744_005:0445b14": "病壞心。或三種俱發故壞心。或時節氣發故壞心",
    "X44n0744_005:0445b15": "(餘如上說)。",
    "X44n0744_005:0445b17": "四分律名義標釋卷第五"
}