{
    "T08n0227_008:0571b19": "小品般若波羅蜜經卷第八",
    "T08n0227_008:0571b21": "後秦龜茲國三藏鳩摩羅什譯",
    "T08n0227_008:0571b22": "◎深心求菩提品第二十",
    "T08n0227_008:0571b23": "佛告須菩提：「若菩薩欲得阿耨多羅三藐三",
    "T08n0227_008:0571b24": "菩提，應當親近善知識。」須菩提白佛言：「世尊！",
    "T08n0227_008:0571b25": "何等是菩薩善知識？」佛告須菩提：「諸佛世尊，",
    "T08n0227_008:0571b26": "是菩薩善知識。何以故？能教菩薩令入般若",
    "T08n0227_008:0571b27": "波羅蜜故。須菩提！是名菩薩善知識。復次，須",
    "T08n0227_008:0571b28": "菩提！六波羅蜜是菩薩善知識；六波羅蜜是",
    "T08n0227_008:0571b29": "菩薩大師；六波羅蜜是菩薩道；六波羅蜜是",
    "T08n0227_008:0571c01": "菩薩光明；六波羅蜜是菩薩炬。須菩提！過去",
    "T08n0227_008:0571c02": "諸佛，皆從六波羅蜜生；未來諸佛，皆從六波",
    "T08n0227_008:0571c03": "羅蜜生；現在十方無量阿僧祇世界諸佛，皆",
    "T08n0227_008:0571c04": "從六波羅蜜生。又三世諸佛薩婆若，皆從六",
    "T08n0227_008:0571c05": "波羅蜜生。何以故？諸佛行六波羅蜜，以四",
    "T08n0227_008:0571c06": "攝法，攝取眾生。所謂布施、愛語、利益、同事，得",
    "T08n0227_008:0571c07": "阿耨多羅三藐三菩提。須菩提！是故當知六波",
    "T08n0227_008:0571c08": "羅蜜，是大師，是父是母，是舍是歸，是洲是救，",
    "T08n0227_008:0571c09": "是究竟道。六波羅蜜利益一切眾生。是故",
    "T08n0227_008:0571c10": "菩薩欲自深智明了，不隨他語，不信他法。",
    "T08n0227_008:0571c11": "若欲斷一切眾生疑，應當學是般若波羅蜜。」",
    "T08n0227_008:0571c12": "「世尊！又何等相，是般若波羅蜜？」「須菩提！無",
    "T08n0227_008:0571c13": "礙相，是般若波羅蜜。」「世尊！頗有因緣，如般若",
    "T08n0227_008:0571c14": "波羅蜜無礙相，一切法亦無礙相耶？」「有。須菩",
    "T08n0227_008:0571c15": "提！如般若波羅蜜無礙相，一切法亦無礙相。",
    "T08n0227_008:0571c16": "何以故？須菩提！一切法離相，一切法空相。是故，",
    "T08n0227_008:0571c17": "須菩提！當知般若波羅蜜亦離相空相，一切",
    "T08n0227_008:0571c18": "法亦離相空相。」「世尊！若一切法離相空相，",
    "T08n0227_008:0571c19": "云何眾生，有垢有淨？何以故？離相法無垢無",
    "T08n0227_008:0571c20": "淨，空相法無垢無淨。離相法，空相法，不能得",
    "T08n0227_008:0571c21": "阿耨多羅三藐三菩提。離離相，離空相，更無",
    "T08n0227_008:0571c22": "有法能得阿耨多羅三藐三菩提。世尊！我今",
    "T08n0227_008:0571c23": "云何當知是義？」「須菩提！我還問汝，隨意答",
    "T08n0227_008:0571c24": "我。須菩提！於意云何？眾生長夜著我我所不？」",
    "T08n0227_008:0571c25": "「如是，如是！世尊！眾生長夜著我、我所。」「須菩提！",
    "T08n0227_008:0571c26": "於意云何？我、我所空不？」「世尊！我、我所空。」「須菩",
    "T08n0227_008:0571c27": "提！於意云何？眾生以我、我所，往來生死不？」「如",
    "T08n0227_008:0571c28": "是，如是！世尊！眾生以我、我所，故往來生死。」「須",
    "T08n0227_008:0571c29": "菩提！如是眾生名為有垢，隨眾生所受所",
    "T08n0227_008:0572a01": "著故。是中實無有垢，亦無受垢者。須菩提！若",
    "T08n0227_008:0572a02": "不受一切法，則無我、無我所，是名為淨。是中",
    "T08n0227_008:0572a03": "實無有淨，亦無有受淨者。菩薩如是行，名為",
    "T08n0227_008:0572a04": "行般若波羅蜜。」「世尊！若菩薩如是行，則不行",
    "T08n0227_008:0572a05": "色，不行受、想、行、識。若菩薩如是行者，一切世",
    "T08n0227_008:0572a06": "間天、人、阿修羅不能降伏。世尊！菩薩如是行",
    "T08n0227_008:0572a07": "者，勝一切聲聞、辟支佛所行，住無勝處。世",
    "T08n0227_008:0572a08": "尊！無勝菩薩晝夜行是應般若波羅蜜念，近",
    "T08n0227_008:0572a09": "於阿耨多羅三藐三菩提，疾得阿耨多羅三",
    "T08n0227_008:0572a10": "藐三菩提。」佛告須菩提：「於意云何？假令閻",
    "T08n0227_008:0572a11": "浮提所有眾生，一時皆得人身，發阿耨多羅",
    "T08n0227_008:0572a12": "三藐三菩提心。發心已，盡形布施。以是布",
    "T08n0227_008:0572a13": "施，迴向阿耨多羅三藐三菩提。須菩提！於意",
    "T08n0227_008:0572a14": "云何？是人以是因緣得福多不？」須菩提言：",
    "T08n0227_008:0572a15": "「甚多，世尊！」佛言：「若菩薩乃至一日，行應般",
    "T08n0227_008:0572a16": "若波羅蜜念，其福勝彼。隨喜菩薩行應般",
    "T08n0227_008:0572a17": "若波羅蜜念，能為一切眾生而作福田。何以",
    "T08n0227_008:0572a18": "故？唯除諸佛，其餘眾生，無如是深慈心，如",
    "T08n0227_008:0572a19": "菩薩摩訶薩。諸菩薩因般若波羅蜜，能生如",
    "T08n0227_008:0572a20": "是慧。以是慧，見一切眾生受諸苦惱，如被刑",
    "T08n0227_008:0572a21": "戮，菩薩即得大悲之心。得大悲已，以天眼",
    "T08n0227_008:0572a22": "觀諸眾生，見無量眾生，有無間罪，墮於諸難，",
    "T08n0227_008:0572a23": "即生憐愍之心。不住是相，亦不住餘相。須菩",
    "T08n0227_008:0572a24": "提！是名諸菩薩大智光明。行是道者，則為一",
    "T08n0227_008:0572a25": "切眾生福田，而不退轉阿耨多羅三藐三菩",
    "T08n0227_008:0572a26": "提。所受供養，衣服、飲食、臥具、醫藥，所須之物，",
    "T08n0227_008:0572a27": "一心修習般若波羅蜜故，能淨報施恩，亦",
    "T08n0227_008:0572a28": "近薩婆若。是故菩薩，若欲不空食國中施，若",
    "T08n0227_008:0572a29": "欲利益一切眾生，若欲示一切眾生正道，若",
    "T08n0227_008:0572b01": "欲解一切眾生牢獄繫縛，若欲與一切眾生",
    "T08n0227_008:0572b02": "慧眼，常應修行，應般若波羅蜜念。若行應般",
    "T08n0227_008:0572b03": "若波羅蜜念，是菩薩有所言說，亦與般若",
    "T08n0227_008:0572b04": "波羅蜜相應。何以故？是菩薩有所言說，皆",
    "T08n0227_008:0572b05": "隨順般若波羅蜜念。有所念，亦隨順言說。菩",
    "T08n0227_008:0572b06": "薩常應如是晝夜念般若波羅蜜。須菩提！",
    "T08n0227_008:0572b07": "譬如人得未曾有寶。得已，大喜，而復還失。",
    "T08n0227_008:0572b08": "以是因緣，憂愁苦惱。其心常念：『我今如何失",
    "T08n0227_008:0572b09": "此大寶？』須菩提！菩薩亦如是。大寶者，是般",
    "T08n0227_008:0572b10": "若波羅蜜。菩薩得是已，常應以應薩婆若",
    "T08n0227_008:0572b11": "心，念般若波羅蜜。」須菩提白佛言：「世尊！若一",
    "T08n0227_008:0572b12": "切念，從本已來，性常離者，云何說言不應離",
    "T08n0227_008:0572b13": "是應般若波羅蜜念。」「須菩提！若菩薩能如是",
    "T08n0227_008:0572b14": "知，即不離般若波羅蜜。何以故？般若波羅蜜",
    "T08n0227_008:0572b15": "空，是中無有退失。」「世尊！若般若波羅蜜空，",
    "T08n0227_008:0572b16": "菩薩云何以般若波羅蜜而得增長？云何亦",
    "T08n0227_008:0572b17": "得近於阿耨多羅三藐三菩提？」「須菩提！菩薩",
    "T08n0227_008:0572b18": "行般若波羅蜜，亦無增無減。須菩提！若菩薩",
    "T08n0227_008:0572b19": "聞是說，不驚不怖，不沒不退，當知是菩薩行",
    "T08n0227_008:0572b20": "般若波羅蜜。」「世尊！般若波羅蜜空相是行",
    "T08n0227_008:0572b21": "般若波羅蜜不？」「不也，須菩提！」「世尊！離般若波",
    "T08n0227_008:0572b22": "羅蜜更有法行般若波羅蜜不？」「不也，須菩提！」",
    "T08n0227_008:0572b23": "「世尊！空可行空不？」「不也，須菩提！」「世尊！離空可",
    "T08n0227_008:0572b24": "行空不？」「不也，須菩提！」「世尊！行色是行般若波",
    "T08n0227_008:0572b25": "羅蜜不？」「不也，須菩提！」「世尊！行受、想、行、識，是行",
    "T08n0227_008:0572b26": "般若波羅蜜不？」「不也，須菩提！」「世尊！離色，有法",
    "T08n0227_008:0572b27": "可行般若波羅蜜不？」「不也，須菩提！」「世尊！離受、",
    "T08n0227_008:0572b28": "想、行、識，有法可行般若波羅蜜不？」「不也，須菩",
    "T08n0227_008:0572b29": "提！」「世尊！菩薩云何行，名為行般若波羅蜜？」「須",
    "T08n0227_008:0572c01": "菩提！於意云何？汝見有法行般若波羅蜜不？」",
    "T08n0227_008:0572c02": "「不也，世尊！」「須菩提！汝見般若波羅蜜法是菩",
    "T08n0227_008:0572c03": "薩行處不？」「不也，世尊！」「須菩提！於意云何？汝所",
    "T08n0227_008:0572c04": "不見法，頗有生不？」「不也，世尊！」「須菩提！是名諸",
    "T08n0227_008:0572c05": "佛無生法忍。菩薩能成就如是忍者，當得受",
    "T08n0227_008:0572c06": "阿耨多羅三藐三菩提記。須菩提！是名諸佛",
    "T08n0227_008:0572c07": "無所畏道。菩薩行是道，修習親近，若當不",
    "T08n0227_008:0572c08": "得佛無上智、大智、自然智、一切智、如來智，無",
    "T08n0227_008:0572c09": "有是處。」「世尊！一切法無生，以是得受阿耨多",
    "T08n0227_008:0572c10": "羅三藐三菩提記不？」「不也，須菩提！」「世尊！今云",
    "T08n0227_008:0572c11": "何名為得受阿耨多羅三藐三菩提記？」「須菩",
    "T08n0227_008:0572c12": "提！於意云何？汝見有法受阿耨多羅三藐三",
    "T08n0227_008:0572c13": "菩提記不？」「不也，世尊！我不見有法受阿耨多",
    "T08n0227_008:0572c14": "羅三藐三菩提記，亦不見所用法，亦不見",
    "T08n0227_008:0572c15": "所得法。」「須菩提！如是一切法不可得。不應",
    "T08n0227_008:0572c16": "作是言：『是法可得，是所用法可得。』」",
    "T08n0227_008:0572c17": "爾時釋提桓因在大會中白佛言：「世尊！般若",
    "T08n0227_008:0572c18": "波羅蜜甚深難見難解，畢竟離故。若人聞是",
    "T08n0227_008:0572c19": "般若波羅蜜，書寫受持讀誦，當知是人，福德",
    "T08n0227_008:0572c20": "不少。」「憍尸迦！於意云何？假令閻浮提所有眾",
    "T08n0227_008:0572c21": "生，成就十善道，其所得福，不如是人聞",
    "T08n0227_008:0572c22": "是般若波羅蜜，書寫受持讀誦，百分不及一，",
    "T08n0227_008:0572c23": "百千萬億分不及一，乃至算數譬喻所不能",
    "T08n0227_008:0572c24": "及。」時有一比丘，語釋提桓因言：「憍尸迦！如",
    "T08n0227_008:0572c25": "是善男子、善女人，勝於仁者。」釋提桓因言：「此",
    "T08n0227_008:0572c26": "人一發心頃，尚勝於我，何況得聞般若波羅",
    "T08n0227_008:0572c27": "蜜，書寫受持讀誦，如所說行。是人於一切世",
    "T08n0227_008:0572c28": "間、天、人、阿修羅中，最為殊勝。菩薩行般若波",
    "T08n0227_008:0572c29": "羅蜜，不但勝於一切世間、天、人、阿修羅，亦勝",
    "T08n0227_008:0573a01": "須陀洹、斯陀含、阿那含、阿羅漢、辟支佛，菩薩",
    "T08n0227_008:0573a02": "行般若波羅蜜。不但勝須陀洹，乃至辟支佛，",
    "T08n0227_008:0573a03": "亦勝菩薩離般若波羅蜜，無方便行檀波羅",
    "T08n0227_008:0573a04": "蜜。不但勝離般若波羅蜜，無方便行檀波羅",
    "T08n0227_008:0573a05": "蜜，亦勝離般若波羅蜜，無方便行尸羅波羅",
    "T08n0227_008:0573a06": "蜜、羼提波羅蜜、毘梨耶波羅蜜、禪波羅蜜。如",
    "T08n0227_008:0573a07": "是菩薩最為殊勝。若菩薩隨般若波羅蜜所",
    "T08n0227_008:0573a08": "說行者，皆勝一切世間天、人、阿修羅。一切世",
    "T08n0227_008:0573a09": "間天、人、阿修羅，皆應恭敬供養。若菩薩行，隨",
    "T08n0227_008:0573a10": "般若波羅蜜所教行者，是菩薩不斷一切種",
    "T08n0227_008:0573a11": "智，是菩薩近阿耨多羅三藐三菩提，是菩薩",
    "T08n0227_008:0573a12": "必坐道場，是菩薩拯濟沒溺生死眾生。菩薩",
    "T08n0227_008:0573a13": "如是學，名為學般若波羅蜜。如是學，名為不",
    "T08n0227_008:0573a14": "學聲聞、辟支佛。若菩薩如是學，時四天王持",
    "T08n0227_008:0573a15": "四鉢至其所，作是言：『善男子！汝疾學得阿",
    "T08n0227_008:0573a16": "耨多羅三藐三菩提。坐道場時，我等當奉此",
    "T08n0227_008:0573a17": "四鉢。』世尊！我亦自往問訊，何況餘諸天子。菩",
    "T08n0227_008:0573a18": "薩學般若波羅蜜者，諸佛常共護念。世間眾",
    "T08n0227_008:0573a19": "生，種種苦惱，是菩薩能隨行般若波羅蜜故，",
    "T08n0227_008:0573a20": "無是諸苦。世尊！是菩薩現世功德。」爾時阿難",
    "T08n0227_008:0573a21": "作是念：「是釋提桓因自以智慧力如是說",
    "T08n0227_008:0573a22": "耶？為是佛神力？」釋提桓因知阿難心所念，",
    "T08n0227_008:0573a23": "語阿難言：「皆是佛神力。」佛告阿難：「如是，如是！",
    "T08n0227_008:0573a24": "阿難！如釋提桓因所說，皆是佛神力。阿難！菩",
    "T08n0227_008:0573a25": "薩學般若波羅蜜，修習般若波羅蜜時，三千",
    "T08n0227_008:0573a26": "大千世界，諸魔皆生疑惑。是菩薩，為當中道，",
    "T08n0227_008:0573a27": "證實際，墮聲聞、辟支佛地，為當直至阿耨多",
    "T08n0227_008:0573a28": "羅三藐三菩提。」◎",
    "T08n0227_008:0573a29": "◎摩訶般若波羅蜜恭敬菩薩品第二十一",
    "T08n0227_008:0573b01": "佛告阿難：「若菩薩不離般若波羅蜜行，爾時",
    "T08n0227_008:0573b02": "惡魔憂惱如箭入心，放大雨雹，雷電霹靂，",
    "T08n0227_008:0573b03": "欲令菩薩驚怖毛竪，其心退沒，於阿耨多羅三",
    "T08n0227_008:0573b04": "藐三菩提，乃至一念錯亂。阿難！惡魔不必普",
    "T08n0227_008:0573b05": "欲惱亂一切菩薩。」「世尊！何等菩薩為惡魔所",
    "T08n0227_008:0573b06": "亂？」「阿難！有菩薩先世聞說深般若波羅蜜，不",
    "T08n0227_008:0573b07": "能信受。如是之人，惡魔惱亂而得其便。「復次，",
    "T08n0227_008:0573b08": "阿難！若菩薩聞深般若波羅蜜時，心生疑惑，",
    "T08n0227_008:0573b09": "有是深般若波羅蜜耶？無耶？阿難！如是菩薩",
    "T08n0227_008:0573b10": "亦為惡魔之所得便。「復次，阿難！有菩薩離善",
    "T08n0227_008:0573b11": "知識，為惡知識所得，是人不聞深般若波羅",
    "T08n0227_008:0573b12": "蜜中義。以不聞故，不知不見，云何應行般若",
    "T08n0227_008:0573b13": "波羅蜜？云何應修般若波羅蜜？阿難！是人亦",
    "T08n0227_008:0573b14": "為惡魔得便。「復次，阿難！若菩薩受持邪法，是",
    "T08n0227_008:0573b15": "人亦為惡魔得便。惡魔作是念：『是人助我，亦",
    "T08n0227_008:0573b16": "令餘人助我，亦能滿我所願。』阿難！是人亦",
    "T08n0227_008:0573b17": "為惡魔得便。「復次，阿難！菩薩云何為惡魔得",
    "T08n0227_008:0573b18": "便？若菩薩聞深般若波羅蜜，語餘菩薩言：『是",
    "T08n0227_008:0573b19": "般若波羅蜜甚深，我等猶尚不能得底，汝等",
    "T08n0227_008:0573b20": "何用聞為！』是人亦為惡魔得便。阿難！若菩薩",
    "T08n0227_008:0573b21": "輕餘菩薩言：『我是遠離行者，汝等無此功",
    "T08n0227_008:0573b22": "德。』爾時惡魔甚大歡喜踊躍。阿難！若有眾",
    "T08n0227_008:0573b23": "菩薩為惡魔稱其名字，得是名字故，輕餘",
    "T08n0227_008:0573b24": "清淨善心菩薩，是等無有阿毘跋致菩薩功",
    "T08n0227_008:0573b25": "德相貌，而假託阿毘跋致功德，增長煩惱，",
    "T08n0227_008:0573b26": "自高其身，而下他人，作是言：『我有所功德，",
    "T08n0227_008:0573b27": "汝無是事。』爾時惡魔即大歡喜，作是念：『我",
    "T08n0227_008:0573b28": "之宮殿，則為不空，增益地獄、餓鬼、畜生。』惡魔",
    "T08n0227_008:0573b29": "加其神力故，是人所語，人皆信受。信受已，",
    "T08n0227_008:0573c01": "隨所見學，隨所說行。隨所見學，隨所說行已，",
    "T08n0227_008:0573c02": "亦復增益煩惱。如是人等，以顛倒心故，所",
    "T08n0227_008:0573c03": "起身口意業果報皆苦，以是因緣故，增益地",
    "T08n0227_008:0573c04": "獄、餓鬼、畜生。阿難！惡魔見是利益，亦大歡喜。",
    "T08n0227_008:0573c05": "阿難！若求佛道者，與聲聞人共諍。惡魔復",
    "T08n0227_008:0573c06": "作是念：『是人雖遠離薩婆若而不大遠。』阿難！",
    "T08n0227_008:0573c07": "若菩薩共菩薩諍，惡魔即大歡喜，作是念：『是",
    "T08n0227_008:0573c08": "人兩離薩婆若遠。』阿難！若不得受記菩薩，",
    "T08n0227_008:0573c09": "瞋恨受記者，而共諍競，惡口罵詈，若愛惜薩",
    "T08n0227_008:0573c10": "婆若，隨其起念，一念却一劫，爾乃還得發大",
    "T08n0227_008:0573c11": "莊嚴。」阿難白佛言：「世尊！如是罪者，可得悔",
    "T08n0227_008:0573c12": "不？要當畢其隨念劫數，爾乃還得發大莊嚴。」",
    "T08n0227_008:0573c13": "佛言：「有出。我說菩薩、聲聞皆有出罪法。不",
    "T08n0227_008:0573c14": "說無出。阿難！若菩薩共菩薩諍，惡口罵詈，不",
    "T08n0227_008:0573c15": "相悔謝，結恨在心。我不說此人有出罪法。是",
    "T08n0227_008:0573c16": "人若愛惜薩婆若，畢其隨念劫數，亦復還得",
    "T08n0227_008:0573c17": "發大莊嚴。阿難！若菩薩共菩薩諍，惡口罵詈，",
    "T08n0227_008:0573c18": "即相悔謝，後不復作。作是念：『我應謙下一切",
    "T08n0227_008:0573c19": "眾生。我若瞋諍，加報於人，則為大失。我應當",
    "T08n0227_008:0573c20": "為一切眾生，而作橋梁。我尚不應輕汝他人，",
    "T08n0227_008:0573c21": "何況加報！應如聾瘂，不應自壞深心。我得",
    "T08n0227_008:0573c22": "阿耨多羅三藐三菩提時，當度是等。云何加",
    "T08n0227_008:0573c23": "忿，自起瞋礙。』阿難！求菩薩道者，於聲聞人，",
    "T08n0227_008:0573c24": "乃至不應生於瞋礙。」阿難白佛言：「世尊！菩",
    "T08n0227_008:0573c25": "薩與菩薩共住，其法云何？」佛言：「相視當如佛",
    "T08n0227_008:0574a01": "想，是我大師，同載一乘，共一道行。如彼所學，",
    "T08n0227_008:0574a02": "我亦應學。彼若雜行，非我所學。若彼清淨",
    "T08n0227_008:0574a03": "學，應薩婆若念，我亦應學。菩薩若如是學，是",
    "T08n0227_008:0574a04": "名同學。」爾時須菩提白佛言：「世尊！若菩薩為",
    "T08n0227_008:0574a05": "盡學，則學薩婆若；為無生學，為離學，為滅學，",
    "T08n0227_008:0574a06": "則學薩婆若。」佛告須菩提：「如汝所說，菩薩",
    "T08n0227_008:0574a07": "為盡學，則學薩婆若；為無生學，為離學，為滅",
    "T08n0227_008:0574a08": "學，則學薩婆若者。須菩提！於意云何？如來以",
    "T08n0227_008:0574a09": "如，得名如來。是如非盡非離非滅耶？」「如是，世",
    "T08n0227_008:0574a10": "尊！」「須菩提！如是學者，名為學薩婆若。學薩婆",
    "T08n0227_008:0574a11": "若，為學般若波羅蜜，學佛地十力、四無所畏、",
    "T08n0227_008:0574a12": "十八不共法。須菩提！菩薩如是學者，則到諸",
    "T08n0227_008:0574a13": "學彼岸。如是學者，魔若魔民不能降伏。如",
    "T08n0227_008:0574a14": "是學者，疾得阿毘跋致。如是學者，疾坐道場。",
    "T08n0227_008:0574a15": "如是學者，學自行處。如是學者，學救護法。如",
    "T08n0227_008:0574a16": "是學者，學大慈大悲。如是學者，學三轉十二",
    "T08n0227_008:0574a17": "相法輪。如是學者，學度眾生。如是學者，學不",
    "T08n0227_008:0574a18": "斷佛種。如是學者，學開甘露門。須菩提！凡夫",
    "T08n0227_008:0574a19": "下劣，不能如是學。欲調御一切眾生者，能如",
    "T08n0227_008:0574a20": "是學。須菩提！菩薩如是學者，不墮地獄、畜生、",
    "T08n0227_008:0574a21": "餓鬼，不生邊地。如是學者，不生旃陀羅家，不",
    "T08n0227_008:0574a22": "生竹草作家，不生除糞人家，不生諸餘貧賤",
    "T08n0227_008:0574a23": "之家。須菩提！菩薩如是學者，不盲不瞎，不睞",
    "T08n0227_008:0574a24": "眼，不痤短，不聾啞，不頑鈍，不形殘，身根具",
    "T08n0227_008:0574a25": "足。須菩提！菩薩如是學者，不奪他命，不盜他",
    "T08n0227_008:0574a26": "物，不邪婬，不妄語，不兩舌，不惡口，不無益",
    "T08n0227_008:0574a27": "語，不貪嫉，不瞋惱，不邪見，不邪命活，不畜",
    "T08n0227_008:0574a28": "邪見眷屬，不畜破戒眷屬。須菩提！菩薩如是",
    "T08n0227_008:0574a29": "學者，不生長壽天。何以故？菩薩成就方便故。",
    "T08n0227_008:0574b01": "何等為方便？所謂從般若波羅蜜起，雖能入",
    "T08n0227_008:0574b02": "禪，而不隨禪生。須菩提！菩薩如是學者，得",
    "T08n0227_008:0574b03": "佛清淨力，清淨無畏。」「世尊！若一切法，本淨相",
    "T08n0227_008:0574b04": "者，菩薩復得何等清淨法？」佛言：「如是，如是！須",
    "T08n0227_008:0574b05": "菩提！一切法本清淨相，菩薩於是本淨相法",
    "T08n0227_008:0574b06": "中，行般若波羅蜜，不驚不怖，不沒不退，是名",
    "T08n0227_008:0574b07": "清淨般若波羅蜜。須菩提！凡夫不知不見一",
    "T08n0227_008:0574b08": "切法本清淨相，是故菩薩發勤精進，於是中",
    "T08n0227_008:0574b09": "學，得清淨諸力，諸無畏。須菩提！菩薩如是學",
    "T08n0227_008:0574b10": "者，悉能通達一切眾生心、心所行。須菩提！譬",
    "T08n0227_008:0574b11": "如少所地，出閻浮檀金，眾生聚中，亦少能如",
    "T08n0227_008:0574b12": "是學般若波羅蜜。譬如眾生，少有能起轉輪",
    "T08n0227_008:0574b13": "王業，多有能起諸小王業。如是，須菩提！少有",
    "T08n0227_008:0574b14": "眾生能行般若波羅蜜道，多有發聲聞、辟支",
    "T08n0227_008:0574b15": "佛乘。須菩提！少有眾生能學阿耨多羅三藐",
    "T08n0227_008:0574b16": "三菩提心者。於學阿耨多羅三藐三菩提中，",
    "T08n0227_008:0574b17": "少能如說行者。於如說行中，少能隨學般若",
    "T08n0227_008:0574b18": "波羅蜜者。於隨學中，少能得阿毘跋致者。",
    "T08n0227_008:0574b19": "是故，須菩提！菩薩欲在少中之少，當學般若",
    "T08n0227_008:0574b20": "波羅蜜，修習般若波羅蜜。」",
    "T08n0227_008:0574b21": "摩訶般若波羅蜜無慳煩惱品第二十二",
    "T08n0227_008:0574b22": "佛告須菩提：「若菩薩如是學般若波羅蜜，則",
    "T08n0227_008:0574b23": "不生煩惱心，不生慳心，不生破戒心，不生瞋",
    "T08n0227_008:0574b24": "惱心，不生懈怠心，不生散亂心，不生愚癡",
    "T08n0227_008:0574b25": "心。須菩提！菩薩如是學，皆攝諸波羅蜜。須",
    "T08n0227_008:0574b26": "菩提！譬如六十二見，皆攝在身見中。須菩提！",
    "T08n0227_008:0574b27": "菩薩學般若波羅蜜時，皆攝諸波羅蜜。譬如",
    "T08n0227_008:0574b28": "人死，命根滅故，諸根皆滅。如是，須菩提！菩薩",
    "T08n0227_008:0574b29": "學般若波羅蜜，皆攝諸波羅蜜。是故，須菩提！",
    "T08n0227_008:0574c01": "菩薩若欲攝諸波羅蜜，當學般若波羅蜜。須",
    "T08n0227_008:0574c02": "菩提！菩薩學般若波羅蜜，即於一切眾生",
    "T08n0227_008:0574c03": "中最為上首。須菩提！於意云何？三千大千世",
    "T08n0227_008:0574c04": "界眾生寧為多不？」「世尊！閻浮提眾生尚多，何",
    "T08n0227_008:0574c05": "況三千大千世界？」「須菩提是眾生皆為菩",
    "T08n0227_008:0574c06": "薩。若有一人，盡形壽供養衣服飲食臥具醫",
    "T08n0227_008:0574c07": "藥，須菩提！於意云何？是人以是因緣得福多",
    "T08n0227_008:0574c08": "不？」「甚多，甚多！世尊！」「須菩提！若有菩薩如彈指",
    "T08n0227_008:0574c09": "頃，修習般若波羅蜜，福勝於彼。如是，須菩提！",
    "T08n0227_008:0574c10": "般若波羅蜜大利益諸菩薩，能助阿耨多羅",
    "T08n0227_008:0574c11": "三藐三菩提。是故，須菩提！若菩薩欲得阿耨",
    "T08n0227_008:0574c12": "多羅三藐三菩提，欲於一切眾生中為無上",
    "T08n0227_008:0574c13": "者，欲為一切眾生作救護，欲得具足佛法，",
    "T08n0227_008:0574c14": "欲得佛所行處，欲得佛所遊戲，欲得佛師子",
    "T08n0227_008:0574c15": "吼，欲得三千大千世界、大會講法，當學般若",
    "T08n0227_008:0574c16": "波羅蜜。須菩提！我不見菩薩學般若波羅蜜，",
    "T08n0227_008:0574c17": "不得如是具足之利。」「世尊！是菩薩亦得具足",
    "T08n0227_008:0574c18": "聲聞利耶？」「須菩提！菩薩亦學具足聲聞利，",
    "T08n0227_008:0574c19": "但不願住聲聞法中，欲具足諸功德必",
    "T08n0227_008:0574c20": "皆能知，但不於中住，作是念：『我亦當說是",
    "T08n0227_008:0574c21": "聲聞功德，教化眾生。』若菩薩如是學者，能為",
    "T08n0227_008:0574c22": "一切世間天、人、阿修羅作福田，於聲聞、辟支",
    "T08n0227_008:0574c23": "佛福田為最殊勝。菩薩如是學者，得近薩婆",
    "T08n0227_008:0574c24": "若，不捨般若波羅蜜，不離般若波羅蜜。菩薩",
    "T08n0227_008:0574c25": "如是行般若波羅蜜，名為不退於薩婆若，遠",
    "T08n0227_008:0574c26": "聲聞、辟支佛地，近阿耨多羅三藐三菩提。是",
    "T08n0227_008:0574c27": "菩薩，若作是念：『此是般若波羅蜜，是某般若",
    "T08n0227_008:0574c28": "波羅蜜，當得薩婆若。』如是亦分別，即不行般",
    "T08n0227_008:0574c29": "若波羅蜜。若菩薩不分別般若波羅蜜，不見",
    "T08n0227_008:0575a01": "般若波羅蜜，不言此是般若波羅蜜，是某般",
    "T08n0227_008:0575a02": "若波羅蜜，當得薩婆若。如是亦不見不聞，不",
    "T08n0227_008:0575a03": "覺不知，即行般若波羅蜜。」爾時釋提桓因作",
    "T08n0227_008:0575a04": "是念：「是菩薩行般若波羅蜜，尚勝一切眾生，",
    "T08n0227_008:0575a05": "何況得阿耨多羅三藐三菩提。若人樂聞般",
    "T08n0227_008:0575a06": "若，是人為得大利，壽命中最，何況能發阿",
    "T08n0227_008:0575a07": "耨多羅三藐三菩提心。是人則為世間之所",
    "T08n0227_008:0575a08": "貪慕，是人當得調御眾生。」爾時釋提桓因化",
    "T08n0227_008:0575a09": "作曼陀羅華滿掬，散佛上，作是言：「世尊！若",
    "T08n0227_008:0575a10": "有人發阿耨多羅三藐三菩提心者，願令具",
    "T08n0227_008:0575a11": "足佛法，具足薩婆若，具足自然法，具足無漏",
    "T08n0227_008:0575a12": "法。世尊！我乃至不生一念，欲使發阿耨多羅",
    "T08n0227_008:0575a13": "三藐三菩提心者，有退轉。世尊！我見生死之",
    "T08n0227_008:0575a14": "中，有諸苦惱，不生一念，欲使菩薩有退轉者，",
    "T08n0227_008:0575a15": "我亦為阿耨多羅三藐三菩提，當勤行精進。",
    "T08n0227_008:0575a16": "何以故？是人等，能發如是心，則大利益一",
    "T08n0227_008:0575a17": "切世間。我自得度，當度未度者。我自得脫，當",
    "T08n0227_008:0575a18": "脫未脫者。我自得安，當安未安者。我自滅度，",
    "T08n0227_008:0575a19": "當度未滅度者。世尊！若人於初發心菩薩隨",
    "T08n0227_008:0575a20": "喜，若於行六波羅蜜，若於阿毘跋致，若於一",
    "T08n0227_008:0575a21": "生補處隨喜，是人為得幾所福德？」「憍尸迦！須",
    "T08n0227_008:0575a22": "彌山王，尚可稱量，是人隨喜福德，不可稱量。",
    "T08n0227_008:0575a23": "憍尸迦！三千大千世界尚可稱量，是人隨喜",
    "T08n0227_008:0575a24": "福德，不可稱量。」釋提桓因白佛言：「世尊！若人",
    "T08n0227_008:0575a25": "不能於是諸心隨喜者，則為魔之所著，當知",
    "T08n0227_008:0575a26": "是為魔之眷屬。不能於是諸心隨喜者，當",
    "T08n0227_008:0575a27": "知是人於魔天命終，來生此間。何以故？是諸",
    "T08n0227_008:0575a28": "心皆能破諸魔事。是人隨喜福德，應迴向阿",
    "T08n0227_008:0575a29": "耨多羅三藐三菩提。若人發阿耨多羅三藐",
    "T08n0227_008:0575b01": "三菩提心者，則為不捨佛，不捨法，不捨僧。以",
    "T08n0227_008:0575b02": "是故，應於是諸心而生隨喜。」「如是，如是！憍尸",
    "T08n0227_008:0575b03": "迦！若人於是諸心隨喜，當知是人疾得值",
    "T08n0227_008:0575b04": "佛。是人以是隨喜福德善根故，在所生處，常",
    "T08n0227_008:0575b05": "得供養恭敬，尊重讚歎，不聞諸惡音聲，亦不",
    "T08n0227_008:0575b06": "墮於諸惡道中，常生天上。何以故？是人隨喜，",
    "T08n0227_008:0575b07": "為欲利益無量無邊眾生故。是隨喜心，漸漸",
    "T08n0227_008:0575b08": "增長，能至阿耨多羅三藐三菩提。是人得阿",
    "T08n0227_008:0575b09": "耨多羅三藐三菩提時，當滅度無量眾生。",
    "T08n0227_008:0575b10": "憍尸迦！以是因緣，當知是人，於是諸心隨喜",
    "T08n0227_008:0575b11": "者，即是利益無量無邊眾生善根故隨喜。」須",
    "T08n0227_008:0575b12": "菩提白佛言：「世尊！是心如幻，云何能得阿耨",
    "T08n0227_008:0575b13": "多羅三藐三菩提？」「須菩提！於意云何？汝見是",
    "T08n0227_008:0575b14": "人心如幻不？」「不也，世尊！我不見是心如幻。」",
    "T08n0227_008:0575b15": "「於意云何？若不見是幻，不見如幻。心離幻，離",
    "T08n0227_008:0575b16": "如幻心，更見有法可得阿耨多羅三藐三菩",
    "T08n0227_008:0575b17": "提不？」「不也，世尊！離幻，離如幻心，更不見法得",
    "T08n0227_008:0575b18": "阿耨多羅三藐三菩提。世尊！若我不見異法，",
    "T08n0227_008:0575b19": "當說何法若有若無？世尊！若法畢竟離，即不",
    "T08n0227_008:0575b20": "在有無；若法畢竟離，是法不得阿耨多羅三",
    "T08n0227_008:0575b21": "藐三菩提。世尊！無所有法，亦不能得阿耨多",
    "T08n0227_008:0575b22": "羅三藐三菩提。是故般若波羅蜜，畢竟離。若",
    "T08n0227_008:0575b23": "法畢竟離，則不可修習。如是法者，不能生餘",
    "T08n0227_008:0575b24": "法，般若波羅蜜畢竟離故。世尊！般若波羅蜜",
    "T08n0227_008:0575b25": "畢竟離，云何能得阿耨多羅三藐三菩提？阿",
    "T08n0227_008:0575b26": "耨多羅三藐三菩提亦畢竟離，云何以離得",
    "T08n0227_008:0575b27": "離？」佛言：「善哉，善哉！須菩提！般若波羅蜜畢",
    "T08n0227_008:0575b28": "竟離，阿耨多羅三藐三菩提亦畢竟離，以是",
    "T08n0227_008:0575b29": "因緣故，能得阿耨多羅三藐三菩提。須菩提！",
    "T08n0227_008:0575c01": "若般若波羅蜜非畢竟離者，則非般若波羅",
    "T08n0227_008:0575c02": "蜜。如是，須菩提！亦不離般若波羅蜜。得阿耨",
    "T08n0227_008:0575c03": "多羅三藐三菩提，亦不以離得離。」◎",
    "T08n0227_008:0575c04": "小品般若經卷第八"
}