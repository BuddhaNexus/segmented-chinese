{
    "T52n2102_002:0009b02": "弘明集卷第二",
    "T52n2102_002:0009b04": "梁楊都建初寺釋僧祐撰",
    "T52n2102_002:0009b05": "明佛論晉宗炳",
    "T52n2102_002:0009b06": "夫道之至妙。固風化宜尊。而世多誕佛。咸以",
    "T52n2102_002:0009b07": "我躬不閱遑恤于後。萬里之事百年以外。皆",
    "T52n2102_002:0009b08": "不以為然。況復須彌之大。佛國之偉。精神",
    "T52n2102_002:0009b09": "不滅。人可成佛。心作萬有。諸法皆空。宿緣綿",
    "T52n2102_002:0009b10": "邈億劫乃報乎。此皆英奇超洞理信事實。黃",
    "T52n2102_002:0009b11": "華之聽豈納雲門之調哉。世人又貴周孔書",
    "T52n2102_002:0009b12": "典。自堯至漢。九州華夏曾所不暨。殊域何",
    "T52n2102_002:0009b13": "感漢明。何德而獨昭靈彩。凡若此情又皆牽",
    "T52n2102_002:0009b14": "附。先習不能曠以玄覽。故至理匪遐而疑以",
    "T52n2102_002:0009b15": "自沒。悲夫。中國君子明於禮義。而闇於知人",
    "T52n2102_002:0009b16": "之心。寧知佛之心乎。今世業近事謀之不",
    "T52n2102_002:0009b17": "臧。猶興喪反之。況精神我也。得焉則清升",
    "T52n2102_002:0009b18": "無窮。失矣則永墜無極。可不臨深而求履薄",
    "T52n2102_002:0009b19": "而慮乎。夫一局之奕形算之淺。而奕秋之心",
    "T52n2102_002:0009b20": "何甞有得。而乃欲率井蛙之見妄抑大猷。至",
    "T52n2102_002:0009b21": "獨陷神於天穽之下。不以甚乎。今以茫昧之",
    "T52n2102_002:0009b22": "識。燭幽冥之故。既不能自覽監於所失。何",
    "T52n2102_002:0009b23": "能獨明於所得。唯當明精闇向推夫善道居。",
    "T52n2102_002:0009b24": "然宜修以佛經為指南耳。彼佛經也。包五典",
    "T52n2102_002:0009b25": "之德。深加遠大之實。含老莊之虛。而重增皆",
    "T52n2102_002:0009b26": "空之盡。高言實理肅焉感神。其映如日其清",
    "T52n2102_002:0009b27": "如風。非聖誰說乎。謹推世之所見而會佛之",
    "T52n2102_002:0009b28": "理為明。",
    "T52n2102_002:0009b29": "論曰。今自撫踵至頂。以去凌虛心往而勿",
    "T52n2102_002:0009c01": "已。則四方上下皆無窮也。生不獨造必傳所",
    "T52n2102_002:0009c02": "資。仰追所傳則無始也。奕世相生而不已。",
    "T52n2102_002:0009c03": "則亦無竟也。是身也既日用無限之實。親由",
    "T52n2102_002:0009c04": "無始而來。又將傳於無竟而去矣。然則無量",
    "T52n2102_002:0009c05": "無邊之曠。無始無終之久。人固相與凌之以",
    "T52n2102_002:0009c06": "自敷者也。是以居赤縣。於八極曾不疑焉。今",
    "T52n2102_002:0009c07": "布三千日月。羅萬二千天下。恒沙閱國界飛",
    "T52n2102_002:0009c08": "塵紀積劫。普冥化之所容。俱眇末其未央。何",
    "T52n2102_002:0009c09": "獨安我而疑彼哉。夫秋毫處滄海。其懸猶有",
    "T52n2102_002:0009c10": "極也。今綴彝倫於太虛為[卄/狠]。胡可言哉。故",
    "T52n2102_002:0009c11": "世之所大道之所小。人之所遐天之所邇。所",
    "T52n2102_002:0009c12": "謂軒轅之前。遐哉邈矣者。體天道以高覽。蓋",
    "T52n2102_002:0009c13": "昨日之事耳。書稱知遠。不出唐虞。春秋屬辭",
    "T52n2102_002:0009c14": "盡於王業。禮樂之良敬。詩易之溫潔。今於無",
    "T52n2102_002:0009c15": "窮之中。煥三千日月以照麗。列萬二千天下",
    "T52n2102_002:0009c16": "以貞觀。乃知周孔所述。蓋於蠻觸之域。應求",
    "T52n2102_002:0009c17": "治之麁感且寧。乏於一生之內耳。逸乎生表",
    "T52n2102_002:0009c18": "者。存而未論也。若不然也。何其篤於為始形。",
    "T52n2102_002:0009c19": "而略於為終神哉。登蒙山而小魯。登太山而",
    "T52n2102_002:0009c20": "小天下。是其際矣。且又墳典已逸。俗儒所編",
    "T52n2102_002:0009c21": "專在治迹。言有出於世表。或散沒於史策。或",
    "T52n2102_002:0009c22": "絕滅於坑焚。若老子莊周之道。松喬列真之",
    "T52n2102_002:0009c23": "術。信可以洗心養身。而亦皆無取於六經。而",
    "T52n2102_002:0009c24": "學者唯守救麁之闕文。以書禮為限。斷聞窮",
    "T52n2102_002:0009c25": "神積劫之遠化。炫目前而永忽。不亦悲夫。嗚",
    "T52n2102_002:0009c26": "呼有似行乎增雲之下而不信日月者也。今",
    "T52n2102_002:0009c27": "稱一陰一陽謂陰陽不測之謂神者。蓋謂",
    "T52n2102_002:0009c28": "至無為道陰陽兩渾。故曰一陰一陽也。自道",
    "T52n2102_002:0009c29": "而降便入精神。常有於陰陽之表。非二儀所",
    "T52n2102_002:0010a01": "究。故曰陰陽不測耳。君平之說一生二謂神",
    "T52n2102_002:0010a02": "明是也。若此二句皆以無明。則以何明精神",
    "T52n2102_002:0010a03": "乎。然群生之神其極雖齊。而隨緣遷流成麁",
    "T52n2102_002:0010a04": "妙之識。而與本不滅矣。今雖舜生於瞽。舜之",
    "T52n2102_002:0010a05": "神也。必非瞽之所生。則商均之神。又非舜之",
    "T52n2102_002:0010a06": "所育。生育之前素有麁妙矣。既本立於未生",
    "T52n2102_002:0010a07": "之先。則知不滅於既死之後矣。又不滅則不",
    "T52n2102_002:0010a08": "同。愚聖則異。知愚聖生死不革不滅之分矣。",
    "T52n2102_002:0010a09": "故云。精神受形周遍五道成壞天地。不可稱",
    "T52n2102_002:0010a10": "數也。夫以累瞳之質誕于頑瞽。嚚均之身受",
    "T52n2102_002:0010a11": "體黃中。愚聖人絕何數以合乎。豈非重華之",
    "T52n2102_002:0010a12": "靈始麁於在昔。結因往劫之先。緣會萬化之",
    "T52n2102_002:0010a13": "後哉。今則獨絕其神。昔有接麁之累。則練之",
    "T52n2102_002:0010a14": "所盡矣。神之不滅。及緣會之理積習而聖。三",
    "T52n2102_002:0010a15": "者鑒於此矣。若使形生則神生形死則神死。",
    "T52n2102_002:0010a16": "則宜形殘神毀形病神困。懅有腐敗其身。",
    "T52n2102_002:0010a17": "或屬纊臨盡而神意平全者。及自牖執手。病",
    "T52n2102_002:0010a18": "之極矣。而無變德行之主。斯殆不滅之驗也。",
    "T52n2102_002:0010a19": "若必神生於形。本非緣合。今請遠取諸物。然",
    "T52n2102_002:0010a20": "後近求諸身。夫五岳四瀆謂無靈也。則未可",
    "T52n2102_002:0010a21": "斷矣。若許其神。則岳唯積土之多。瀆唯積水",
    "T52n2102_002:0010a22": "而已矣。得一之靈。何生水土之麁哉。而感託",
    "T52n2102_002:0010a23": "巖流肅成一體。設使山崩川竭。必不與水土",
    "T52n2102_002:0010a24": "俱亡矣。神非形作合而不滅。人亦然矣。神也",
    "T52n2102_002:0010a25": "者妙萬物而為言矣。若資形以造隨形以滅。",
    "T52n2102_002:0010a26": "則以形為本。何妙以言乎。夫精神四達並流",
    "T52n2102_002:0010a27": "無極。上際於天下盤於地。聖之窮機賢之研",
    "T52n2102_002:0010a28": "微。逮于宰賜莊嵇吳札子房之倫。精用所",
    "T52n2102_002:0010a29": "之皆不莊不行。坐徹宇宙。而形之臭腐甘",
    "T52n2102_002:0010b01": "嗜所資。皆與下愚同矣。寧當復稟之以生隨",
    "T52n2102_002:0010b02": "之以滅耶。又宜思矣。周公郊祀后稷宗祀文",
    "T52n2102_002:0010b03": "王世或謂空以孝即問談者。何以了其必空",
    "T52n2102_002:0010b04": "則必無以了矣。苟無以了。則文稷之靈不可",
    "T52n2102_002:0010b05": "謂之滅矣。齋三日必見所為齋者。寧可以常",
    "T52n2102_002:0010b06": "人之不見而斷。周公之必不見哉。嬴博之葬",
    "T52n2102_002:0010b07": "日。骨肉歸于土魂氣則無不之非滅之謂",
    "T52n2102_002:0010b08": "矣。夫至治則天大亂滔天其要心神之為也。",
    "T52n2102_002:0010b09": "堯無理不照。無欲不盡。其神精也。桀無惡不",
    "T52n2102_002:0010b10": "肆。其神悖也。桀非不知堯之善知己之惡。惡",
    "T52n2102_002:0010b11": "已亡也。體之所欲。悖其神也。而知堯惡亡之",
    "T52n2102_002:0010b12": "識。常含於神矣。若使不居君位千歲勿死。行",
    "T52n2102_002:0010b13": "惡則楚毒交至。微善則少有所寬。寧當復不",
    "T52n2102_002:0010b14": "稍滅其惡漸修其善乎。則向者神之所含知",
    "T52n2102_002:0010b15": "堯之識。必當少有所用矣。又加千歲而勿已。",
    "T52n2102_002:0010b16": "亦可以其欲都澄。遂精其神如堯者也。夫辰",
    "T52n2102_002:0010b17": "月變則律呂動。晦望交而蚌蛤應。分至啟閉。",
    "T52n2102_002:0010b18": "而燕鷹龍蛇颯焉出沒者。皆先之以冥化。而",
    "T52n2102_002:0010b19": "後發於物類也。凡厥群有同見陶於冥化矣。",
    "T52n2102_002:0010b20": "何數事之獨然。而萬化之不盡然哉。今所以",
    "T52n2102_002:0010b21": "殺人而死傷人而刑。及為縲紲之罪者。及今",
    "T52n2102_002:0010b22": "則無罪與今有罪而同然者。皆由冥緣前遘",
    "T52n2102_002:0010b23": "而人理後發矣。夫幽顯一也。釁遘於幽而醜",
    "T52n2102_002:0010b24": "發於顯。既無怪矣。行凶於顯而受毒於幽。又",
    "T52n2102_002:0010b25": "何怪乎。今以不滅之神含知堯之識。幽顯於",
    "T52n2102_002:0010b26": "萬世之中。苦以創惡樂以誘善。加有日月之",
    "T52n2102_002:0010b27": "宗。垂光明照。何緣不虛。已鑽仰一變至道",
    "T52n2102_002:0010b28": "乎。自恐往劫之桀紂。皆可徐成將來之湯武。",
    "T52n2102_002:0010b29": "況今風情之倫少而汎心於清流者乎。由此",
    "T52n2102_002:0010c01": "觀之。人可作佛。其亦明矣。夫生之起也。皆由",
    "T52n2102_002:0010c02": "情兆。今男女搆精萬物化生者。皆精由情搆",
    "T52n2102_002:0010c03": "矣。情搆於己而則百眾神受身。大似知情為",
    "T52n2102_002:0010c04": "生本矣。至若五帝三后。雖超情窮神。然無",
    "T52n2102_002:0010c05": "理不順。苟昔緣所會。亦必俯入精化相與順",
    "T52n2102_002:0010c06": "生而敷萬族矣。況今以情貫神一身死情。安",
    "T52n2102_002:0010c07": "得不復受一身生死無量乎。識能澄不滅之",
    "T52n2102_002:0010c08": "本。稟日損之學。損之又損。必至無為無欲。欲",
    "T52n2102_002:0010c09": "情唯神獨映則無當於生矣。無生則無身。無",
    "T52n2102_002:0010c10": "身而有神。法身之謂也。今黃帝虞舜姬公孔",
    "T52n2102_002:0010c11": "父。世之所仰而信者也。觀其縱轡升天龍潛",
    "T52n2102_002:0010c12": "鳥颺反風起禾絕粒絃歌。亦皆由窮神為體。",
    "T52n2102_002:0010c13": "故神功所應。倜儻無方也。今形理雖外。當",
    "T52n2102_002:0010c14": "其隨感起滅。亦必有非人力所致而至者。河",
    "T52n2102_002:0010c15": "之出圖洛之出書。蓂莢無裁而敷。玄珪不琢",
    "T52n2102_002:0010c16": "而成。桑穀在庭。倏然大拱忽爾以亡。火流",
    "T52n2102_002:0010c17": "王屋而為烏。鼎之輕重大小。皆翕欻變化感",
    "T52n2102_002:0010c18": "靈而作。斯實不思議之明類也。夫以法身之",
    "T52n2102_002:0010c19": "極靈。感妙眾而化見。照神功以朗物。復何奇",
    "T52n2102_002:0010c20": "不肆何變可限。豈直仰陵九天龍行九泉吸",
    "T52n2102_002:0010c21": "風絕粒而已哉。凡厥光儀符瑞之偉。分身踊",
    "T52n2102_002:0010c22": "出移轉世界巨海入毛之類。方之黃虞姬孔",
    "T52n2102_002:0010c23": "神化無方向者。眾瑞之晻曖顯沒。既出形",
    "T52n2102_002:0010c24": "而入神。同惚怳而玄化。何獨信此而抑彼哉。",
    "T52n2102_002:0010c25": "冥覺法王清明卓朗。信而有徵。不違顏咫尺。",
    "T52n2102_002:0010c26": "而昧者不知。哀矣哉。夫洪範庶徵休咎之應。",
    "T52n2102_002:0010c27": "皆由心來。逮白虹貫日太白入昴。寒谷生黍",
    "T52n2102_002:0010c28": "崩城隕霜之類。皆發自人情。而遠形天事固",
    "T52n2102_002:0010c29": "相為形影矣。夫形元無影聲元無響。則亦",
    "T52n2102_002:0011a01": "情元無報矣。豈直貫日隕霜之類哉。皆莫不",
    "T52n2102_002:0011a02": "隨情曲應物無遁形。但或結於身或播於事。",
    "T52n2102_002:0011a03": "交賒紛綸顯昧眇漫。孰覩其際哉。眾變盈世",
    "T52n2102_002:0011a04": "群象滿目。皆萬世以來。精感之所集矣。故",
    "T52n2102_002:0011a05": "佛經云。一切諸法從意生形。又云。心為法本。",
    "T52n2102_002:0011a06": "心作天堂。心作地獄。義由此也。是以清心潔",
    "T52n2102_002:0011a07": "情必妙生英麗之境。濁情滓行永悖於三塗",
    "T52n2102_002:0011a08": "之域。何斯唱之迢遰微明有實理而直疏魂",
    "T52n2102_002:0011a09": "沐想飛誠悚志者哉。雖然夫億等之情。皆相",
    "T52n2102_002:0011a10": "緣成識。識感成形。其性實無也。自有津悟",
    "T52n2102_002:0011a11": "以來。孤聲豁然滅除心患。未有斯之至也。",
    "T52n2102_002:0011a12": "請又述而明之。夫聖神玄照而無思營之識",
    "T52n2102_002:0011a13": "者。由心與物絕唯神而已。故虛明之本。終始",
    "T52n2102_002:0011a14": "常住。不可凋矣。今心與物交不一於神。雖以",
    "T52n2102_002:0011a15": "顏子之微微而必乾乾鑽仰好仁樂山。庶乎",
    "T52n2102_002:0011a16": "屢空。皆心用乃識必用用妙接識識妙續。如",
    "T52n2102_002:0011a17": "火之炎炎相即而成爓耳。今以悟空息心。心",
    "T52n2102_002:0011a18": "用止而情識歇。則神明全矣。則情識之搆既",
    "T52n2102_002:0011a19": "新故妙續。則悉是不一之際。豈常有哉。使庖",
    "T52n2102_002:0011a20": "丁觀之。必不見全牛者矣。佛經所謂變易離",
    "T52n2102_002:0011a21": "散之法。法識之性。空夢幻影響泡沫水月。豈",
    "T52n2102_002:0011a22": "不然哉。顏子知其如此。故處有若無。撫實若",
    "T52n2102_002:0011a23": "虛。不見有犯而不挍也。今觀顏子之屢空。",
    "T52n2102_002:0011a24": "則知其有之實無矣。況自茲以降喪真彌遠。",
    "T52n2102_002:0011a25": "雖復進趨大道。而與東走之疾。同名狂者。皆",
    "T52n2102_002:0011a26": "違理謬感遁天忘行彌非真有矣。況又質味",
    "T52n2102_002:0011a27": "聲色。復是情偽之所影化乎。且舟壑潛謝變",
    "T52n2102_002:0011a28": "速奔電。將來未至。過去已滅。已在不住。眒",
    "T52n2102_002:0011a29": "息之頃無一毫可據。將欲何守而以為有乎。",
    "T52n2102_002:0011b01": "甚矣偽有之蔽神也。今有明鏡於斯紛穢集",
    "T52n2102_002:0011b02": "之。微則其照藹然。積則其照昢然。彌厚則照",
    "T52n2102_002:0011b03": "而昧矣。質其本明。故加穢猶照。雖從藹至昧。",
    "T52n2102_002:0011b04": "要隨鏡不滅以辯之。物必隨穢彌失而過謬",
    "T52n2102_002:0011b05": "成焉。人之神理有類於此。偽有累神成精麁",
    "T52n2102_002:0011b06": "之識。識附於神故雖死不滅漸之以空。必將",
    "T52n2102_002:0011b07": "習漸至盡而窮本神矣。泥洹之謂也。是以至",
    "T52n2102_002:0011b08": "言雲富從而[(止/石)*圣]以空焉。夫巖林希微風水為",
    "T52n2102_002:0011b09": "虛。盈懷而往猶有曠然。況聖穆乎。空以虛授",
    "T52n2102_002:0011b10": "人而不情心樂盡哉。是以古之乘虛入道。一",
    "T52n2102_002:0011b11": "沙一佛未詎多也。",
    "T52n2102_002:0011b12": "或問曰。神本至虛。何故治受萬有而與之為",
    "T52n2102_002:0011b13": "緣。又本虛既均。何故分為愚聖乎。又既云",
    "T52n2102_002:0011b14": "心作萬有。未有萬有之時。復何以累心使感",
    "T52n2102_002:0011b15": "而生萬有乎。",
    "T52n2102_002:0011b16": "答曰。今神妙形麁而相與為用。以妙緣麁則",
    "T52n2102_002:0011b17": "知以虛緣有矣。今愚者雖鄙。要能處今識昔",
    "T52n2102_002:0011b18": "在此憶彼。皆有神功。則練而可盡知其本均",
    "T52n2102_002:0011b19": "虛矣。心作萬有備於前論。據見觀實三者固",
    "T52n2102_002:0011b20": "已信然矣。但所以然者其來無始。無始之始",
    "T52n2102_002:0011b21": "豈有始乎。亦玄之又玄矣。莊周稱冉求問曰。",
    "T52n2102_002:0011b22": "未有天地可知乎。仲尼曰。古猶今也。蓋謂雖",
    "T52n2102_002:0011b23": "在無始之前。仰尋先際初自茫眇。猶今之冉",
    "T52n2102_002:0011b24": "求耳。今神明始創及群生最先之祖。都自杳",
    "T52n2102_002:0011b25": "漠非追想所及。豈復學者通塞所豫乎。夫聖",
    "T52n2102_002:0011b26": "固凝廢。感而後應耳。非想所及。即六合之外",
    "T52n2102_002:0011b27": "矣。無以為感。故存而不論聖而不論。民何",
    "T52n2102_002:0011b28": "由悟。今相與踐地戴天。而存踐戴之外。豈有",
    "T52n2102_002:0011b29": "紀極乎。禹之弼成五服敷土不過九州者。蓋",
    "T52n2102_002:0011c01": "道世路所及者耳。至於大荒之表晹谷濛氾",
    "T52n2102_002:0011c02": "之際。非復人理所豫。則神聖已所不明矣。況",
    "T52n2102_002:0011c03": "過此彌往渾沌冥茫。豈復議其邊陲哉。今推",
    "T52n2102_002:0011c04": "所踐戴。終至所不議。故一體耳。推今之神",
    "T52n2102_002:0011c05": "用求昔之所始。終至於聖人之所存而不論",
    "T52n2102_002:0011c06": "者。亦一理相貫耳。豈獨可議哉。皆由冥緣隨",
    "T52n2102_002:0011c07": "宇宙而無窮。物情所感者有限故也。夫眾心",
    "T52n2102_002:0011c08": "稟聖以成識。其猶眾目會日以為見。離朱",
    "T52n2102_002:0011c09": "察秋毫於百尋。資其妙目假日而覩耳。今",
    "T52n2102_002:0011c10": "布毫於千步之外。目力所匱無假以見。於而",
    "T52n2102_002:0011c11": "察微避危無所少矣。何為以千丈所昧。還疑",
    "T52n2102_002:0011c12": "百尋之毫乎。今不達緣本。情感所匱無會以",
    "T52n2102_002:0011c13": "聖。而知取至於致道之津無所少矣。何為以",
    "T52n2102_002:0011c14": "緣始之昧。還疑既明之化矣哉。",
    "T52n2102_002:0011c15": "或問曰。今人云。不解緣始故不得信佛。此非",
    "T52n2102_002:0011c16": "感耶。聖人何以不為明之。",
    "T52n2102_002:0011c17": "答曰。所謂感者抱升之分而理有未至。要當",
    "T52n2102_002:0011c18": "資聖以通。此理之實感者也。是以樂身滯",
    "T52n2102_002:0011c19": "有。則朗以苦空之義。兼愛不弘。則示以投",
    "T52n2102_002:0011c20": "身之慈。體非俱至而三乘設分。業異修而六",
    "T52n2102_002:0011c21": "度明。津梁之應無一不足。可謂感而後應者",
    "T52n2102_002:0011c22": "也。是以聞道靈鷲天人咸暢。造極者蔚如也。",
    "T52n2102_002:0011c23": "豈復遠疑緣始然至理哉。明訓足如說修",
    "T52n2102_002:0011c24": "行。何所不備。而猶必不信。終懷過疑於相",
    "T52n2102_002:0011c25": "所不及者。與將隕之。疾饋藥不服。流矢通中",
    "T52n2102_002:0011c26": "忍痛不拔。要求矢藥造搆之始以致命絕。夫",
    "T52n2102_002:0011c27": "何異哉。皆由積道自昔故未會元吉。致使",
    "T52n2102_002:0011c28": "今日在信妄疑。豈可以為實理之感哉。非理",
    "T52n2102_002:0011c29": "妄疑之惑。固無以感聖而剋明矣。夫非我求",
    "T52n2102_002:0012a01": "蒙。蒙而求我。固宜虛己及身隨順玄化誠以",
    "T52n2102_002:0012a02": "信往。然後悟隨應來。一悟所振終可遂至冥",
    "T52n2102_002:0012a03": "極。守是妄疑而不歸純。斂衽者方將長淪惑",
    "T52n2102_002:0012a04": "固之災。豈有旦期。背向一差昇墜天絕。可",
    "T52n2102_002:0012a05": "不慎乎。",
    "T52n2102_002:0012a06": "或問曰。孔氏之訓無求生以害仁。又殺身以",
    "T52n2102_002:0012a07": "成仁。仁之至也。亦佛經說菩薩之行矣。老子",
    "T52n2102_002:0012a08": "明無為之至也。即泥洹之極矣而曾不稱其",
    "T52n2102_002:0012a09": "神通成佛。豈孔老有所不盡與明道欲以扇",
    "T52n2102_002:0012a10": "物而掩其致道之實乎。無實之疑安得不生。",
    "T52n2102_002:0012a11": "答曰。教化之發各指所應世蘄乎亂洙泗所",
    "T52n2102_002:0012a12": "弘應治道也。純風彌凋二篇乃作。以息動也。",
    "T52n2102_002:0012a13": "若使顏冉宰賜尹喜莊周。外讚儒玄之跡。以",
    "T52n2102_002:0012a14": "導世情所極。內稟無生之學。以精神理之求",
    "T52n2102_002:0012a15": "世孰識哉。至若冉季子游子夏子思孟軻",
    "T52n2102_002:0012a16": "林宗康成蓋公嚴平班嗣楊王之流。或分盡",
    "T52n2102_002:0012a17": "於禮教。或自畢於任逸。而無欣於佛法。皆其",
    "T52n2102_002:0012a18": "寡緣所窮終無僭濫。故孔老發音指導。自斯",
    "T52n2102_002:0012a19": "之倫感向所暨。故不復越叩過應。儒以弘仁",
    "T52n2102_002:0012a20": "道在抑動。皆已撫教得崖。莫匪爾極矣。雖慈",
    "T52n2102_002:0012a21": "良無為與佛說通流。而法身泥洹無與盡言。",
    "T52n2102_002:0012a22": "故不明耳。且凡稱無為而無不為者。與夫法",
    "T52n2102_002:0012a23": "身無形普入一切者。豈不同致哉。是以孔老",
    "T52n2102_002:0012a24": "如來雖三訓殊路。而習善共[跳兆+(轍車)]也。",
    "T52n2102_002:0012a25": "或問曰。自三五以來。暨于孔老。洗心佛法要",
    "T52n2102_002:0012a26": "將有人而獻酬之跡曾不乍聞者何哉。",
    "T52n2102_002:0012a27": "答曰。余前論之指已明。俗儒而編專在治",
    "T52n2102_002:0012a28": "跡。言有出於世表。或散沒於史策。或絕滅於",
    "T52n2102_002:0012a29": "坑焚。今又重敷所懷。夫三皇之書謂之三墳。",
    "T52n2102_002:0012b01": "言大道也。爾時也孝慈天足。豈復訓以仁義。",
    "T52n2102_002:0012b02": "純朴不離。若老莊者復何所扇。若不明神",
    "T52n2102_002:0012b03": "本於無生空眾性以照極者。復以何為大道",
    "T52n2102_002:0012b04": "乎。斯文沒矣。世孰識哉。史遷之述五帝也。皆",
    "T52n2102_002:0012b05": "云。生而神靈。或弱而能言。或自言其名。懿淵",
    "T52n2102_002:0012b06": "疏通其智如神。既以類夫大乘菩薩化見而",
    "T52n2102_002:0012b07": "生者矣。居軒轅之丘。登崆峒陟几岱。幽陵",
    "T52n2102_002:0012b08": "蟠木之遊逸跡超浪。何以知其不由從如來",
    "T52n2102_002:0012b09": "之道哉。以五帝之長世。堯治百年。舜則七十。",
    "T52n2102_002:0012b10": "廣成大隗鴻崖巢許支父化人姑射四子之",
    "T52n2102_002:0012b11": "流。玄風畜積洋溢于時。而五典餘類唯唐虞",
    "T52n2102_002:0012b12": "二篇。而至寡闕子長之記。又謂。百家之言",
    "T52n2102_002:0012b13": "黃帝。文不雅訓。搢紳難言。唯採殺伏。治",
    "T52n2102_002:0012b14": "跡猶萬不記一。豈至道之盛不見于殘缺之",
    "T52n2102_002:0012b15": "篇。便當皆虛妄哉。今以神明之君。遊浩然之",
    "T52n2102_002:0012b16": "世。携七聖於具茨。見神人於姑射。一化之生",
    "T52n2102_002:0012b17": "復何足多談。微言所精。安知非窮神億劫之",
    "T52n2102_002:0012b18": "表哉。廣成之言曰。至道之精窈窈冥冥。即首",
    "T52n2102_002:0012b19": "楞嚴三昧矣。得吾道者上為皇下為王。即亦",
    "T52n2102_002:0012b20": "隨化升降為飛行皇帝轉輪聖王之類也。失",
    "T52n2102_002:0012b21": "吾道者上見光下為土。亦生死於天人之界",
    "T52n2102_002:0012b22": "者矣。感大隗之風稱天師而退者。亦十號之",
    "T52n2102_002:0012b23": "稱矣。自恐無生之化。皆道深於若時。業流於",
    "T52n2102_002:0012b24": "玄勝。而事沒振古理隨文翳。故百家所摭若",
    "T52n2102_002:0012b25": "曉而昧。又搢紳之儒不謂雅訓。遂令殉",
    "T52n2102_002:0012b26": "世而不深于道者。仗史籍而抑至理。從近情",
    "T52n2102_002:0012b27": "而忽遠化。困精神於永劫豈不痛哉。伯益述",
    "T52n2102_002:0012b28": "山海。天毒之國偎人而愛人。郭璞傳。古謂天",
    "T52n2102_002:0012b29": "毒即天竺浮屠所興。偎愛之義。亦如來大慈",
    "T52n2102_002:0012c01": "之訓矣。固亦既聞於三五之世也。國典不傳",
    "T52n2102_002:0012c02": "不足疑矣。凡三代之下及孔老之際。史策之",
    "T52n2102_002:0012c03": "外竟何可量。孔之問禮老為言之。關尹之求",
    "T52n2102_002:0012c04": "復為明道。設使二篇或沒其言。獨存於禮記。",
    "T52n2102_002:0012c05": "後世何得不謂柱下翁。直是知禮老儒。豈不",
    "T52n2102_002:0012c06": "體於玄風乎。今百代眾書飄蕩於存亡之後。",
    "T52n2102_002:0012c07": "理無備在。豈可斷以所見絕獻酬於孔老哉。",
    "T52n2102_002:0012c08": "東方朔對漢武劫燒之說。劉向列仙敘七十",
    "T52n2102_002:0012c09": "四人在佛經。學者之管窺於斯又非漢明而",
    "T52n2102_002:0012c10": "始也。但馳神越世者眾而顯。結誠幽微者寡",
    "T52n2102_002:0012c11": "而隱。故潛感之實不揚於物耳。道人澄公仁",
    "T52n2102_002:0012c12": "聖。於石勒虎之世。謂虎曰。臨菑城中有古",
    "T52n2102_002:0012c13": "阿余王寺處。猶有形像承露盤。在深林巨樹",
    "T52n2102_002:0012c14": "之下。入地二十丈。虎使者依圖陷求皆如言",
    "T52n2102_002:0012c15": "得。近姚略叔父為晉王。於河東蒲坂古老所",
    "T52n2102_002:0012c16": "謂阿育王寺處。見有光明。鑿求得佛遺骨。於",
    "T52n2102_002:0012c17": "石函銀匣之中光曜殊常。隨略迎都。於霸",
    "T52n2102_002:0012c18": "上比丘今見在新寺。由此觀之。有佛事於齊",
    "T52n2102_002:0012c19": "晉之地久矣哉。所以不說於三傳者。亦猶于",
    "T52n2102_002:0012c20": "寶孫盛之史。無語稱佛而妙化實彰。有晉而",
    "T52n2102_002:0012c21": "盛於江左也。",
    "T52n2102_002:0012c22": "或問曰。若諸佛見在一切洞徹。而威神之力",
    "T52n2102_002:0012c23": "諸法自在。何為不曜光儀於當今。使精麁同",
    "T52n2102_002:0012c24": "其信悟。灑神功於窮迫。以拔冤抂之命。而令",
    "T52n2102_002:0012c25": "君子之流於佛無覩。故同其不信。俱陷闡提",
    "T52n2102_002:0012c26": "之苦。秦趙之眾一日中白起項藉坑六十萬",
    "T52n2102_002:0012c27": "夫。古今彝倫及諸受坑者。誠不悉有宿緣大",
    "T52n2102_002:0012c28": "善。盡不覩無一緣而悉積大惡。而不覩佛之",
    "T52n2102_002:0012c29": "悲一日俱坑之痛憗然畢同坐視窮酷而不",
    "T52n2102_002:0013a01": "應。何以為慈乎。緣不傾天德不邈世則不能",
    "T52n2102_002:0013a02": "濟。何以為神力自在不可思議乎。魯陽迴日",
    "T52n2102_002:0013a03": "耿恭飛泉。宋九江虎違江而蟥避境。猶皆",
    "T52n2102_002:0013a04": "心橫徹能使非道玄通。況佛神力。融起之",
    "T52n2102_002:0013a05": "氣。治籍之心。以活百萬之命殊易。夫納須",
    "T52n2102_002:0013a06": "彌於芥子。甚仁於毀身乎一虎一鴿矣。而今",
    "T52n2102_002:0013a07": "想焉而不見。告焉而不聞。請之而無救。寂",
    "T52n2102_002:0013a08": "寥然與大空無別。而於其中有作沙門而燒",
    "T52n2102_002:0013a09": "身者。有絕人理而剪六情者。有苦力役傾資",
    "T52n2102_002:0013a10": "寶而事廟像者。頓奪其當年而不見其所得。",
    "T52n2102_002:0013a11": "吁可惜矣。若謂應在將來者。則向六十萬命",
    "T52n2102_002:0013a12": "善惡不同。而抂滅同矣。今善惡雖異。身後",
    "T52n2102_002:0013a13": "所當獨何得異見世。殊品既一不蒙甄。將來",
    "T52n2102_002:0013a14": "浩蕩為欲何望。況復恐實無將來乎。經云。足",
    "T52n2102_002:0013a15": "指按地三千佛土皆見。及盲聾瘖瘂牢獄毒",
    "T52n2102_002:0013a16": "痛皆得安寧。夫佛遠近存亡有戒無戒。等以",
    "T52n2102_002:0013a17": "慈焉。此之有心宜見苦痛。宜寧與彼一矣。而",
    "T52n2102_002:0013a18": "經則快多是語。實則竟無暫應。安私非異",
    "T52n2102_002:0013a19": "國有命世逸群者。搆此空法以脅暴。善交言",
    "T52n2102_002:0013a20": "有微遠之情事。有澄肅之美純。而易信者一",
    "T52n2102_002:0013a21": "己輸身。遂相承於不測而勢無止薄乎。",
    "T52n2102_002:0013a22": "答曰。今不覩其路。故於夷謂險。誠瞰其塗則",
    "T52n2102_002:0013a23": "不見所難矣。夫常無者道也。唯佛則以神法",
    "T52n2102_002:0013a24": "道。故德與道為一。神與道為二。二故有照以",
    "T52n2102_002:0013a25": "通化。一故常因而無造。夫萬化者固各隨因",
    "T52n2102_002:0013a26": "緣。自於大道之中矣。今所以稱佛云諸法自",
    "T52n2102_002:0013a27": "在不可思議者。非曰為可不由緣數越宿命",
    "T52n2102_002:0013a28": "而橫濟也。蓋眾生無量神功所導。皆依崖曲",
    "T52n2102_002:0013a29": "暢。其照不可思量耳。譬之洪水。四凶瞽頑象",
    "T52n2102_002:0013b01": "傲。皆化之固。然堯舜不能易矣。而必各依",
    "T52n2102_002:0013b02": "其崖降水流凶允若克諧其德豈不大哉。夫",
    "T52n2102_002:0013b03": "佛也者非他也。蓋聖人之道。不盡於濟主",
    "T52n2102_002:0013b04": "之俗。敷化於外生之世者耳。至於因而不為",
    "T52n2102_002:0013b05": "功自物成直堯之殊應者。夫鍾律感類由",
    "T52n2102_002:0013b06": "心玄會。況夫靈聖以神理為類乎。凡厥相與",
    "T52n2102_002:0013b07": "冥遘於佛國者。皆其烈志清神積劫增明。故",
    "T52n2102_002:0013b08": "能感詣洞徹。致使釋迦發暉十方交映多寶",
    "T52n2102_002:0013b09": "踊見鐙王入室。豈佛之獨顯乎哉。能見矣。",
    "T52n2102_002:0013b10": "至若今之君子不生應供之運。而域乎禹績",
    "T52n2102_002:0013b11": "之內。皆其誠背于昔故會乖于今。雖復清若",
    "T52n2102_002:0013b12": "夷齊貞如柳季。所志苟殊復何由感而見佛",
    "T52n2102_002:0013b13": "乎。況今之所謂或自斯以還雖復禮義熏身",
    "T52n2102_002:0013b14": "高名馥世。而情深于人志不附道。雖人之君",
    "T52n2102_002:0013b15": "子而實天之小人。靈極之容復何由感應。豈",
    "T52n2102_002:0013b16": "不之偏隱哉。我不見矣。若佛或有隨緣來",
    "T52n2102_002:0013b17": "生。而六度之誠發自宿業感見獨朗。亦當屢",
    "T52n2102_002:0013b18": "有其人。然雖道俗比肩復何由相知乎。然則",
    "T52n2102_002:0013b19": "麁妙在我。故見否殊應。豈可以己之不曜於",
    "T52n2102_002:0013b20": "光儀。而疑佛不見存哉。夫天地有靈精神不",
    "T52n2102_002:0013b21": "滅明矣。今秦趙之眾。其神與宇宙俱來。成敗",
    "T52n2102_002:0013b22": "天地而不滅。起籍二將豈得頓滅六十萬",
    "T52n2102_002:0013b23": "神哉。神不可滅也。則所滅者身也。豈不皆",
    "T52n2102_002:0013b24": "如佛言。常滅群生之身。故其身受滅。而數會",
    "T52n2102_002:0013b25": "於起籍乎。何以明之。夫乾道變化各正性",
    "T52n2102_002:0013b26": "命。至于鷄彘犬羊之命。皆乾坤六子之所一",
    "T52n2102_002:0013b27": "也。民之咀命充身。暴同蛛蟱為網矣。鷹虎非",
    "T52n2102_002:0013b28": "搏噬不生人可飯蔬而存則虛己甚矣。天",
    "T52n2102_002:0013b29": "道至公所希者命。寧當許其虐命而抑其冥",
    "T52n2102_002:0013c01": "應哉。今六十萬人雖當美惡殊品。至於忍咀",
    "T52n2102_002:0013c02": "群生恐不異也。美惡殊矣。故其生之所享固",
    "T52n2102_002:0013c03": "可實殊。害生同矣。故受害之日固亦可同。今",
    "T52n2102_002:0013c04": "道家之言。世之所迂。無以云焉。至若于公",
    "T52n2102_002:0013c05": "邴吉虞怡德應于後嚴延年田蚡晉宣。殺報",
    "T52n2102_002:0013c06": "交驗。皆書于漢魏世所信。覩夫活人而",
    "T52n2102_002:0013c07": "慶流子孫。況精神為殺活之主無殃慶於後",
    "T52n2102_002:0013c08": "身乎。殺活彼身必受報己身。況通塞彼神而",
    "T52n2102_002:0013c09": "不榮悴於己神乎。延年所殺皆凡等小人竇",
    "T52n2102_002:0013c10": "嬰王陵宰牧之豪。賢否殊貴賤異。其致報一",
    "T52n2102_002:0013c11": "也。報之所加不論豪賤。將相晉王不二矣。豈",
    "T52n2102_002:0013c12": "非天道至平。才與不才亦各其子。理存性命",
    "T52n2102_002:0013c13": "不在貴賤故耶。則肫魚雖賤性命各正於乾",
    "T52n2102_002:0013c14": "道矣。觀大鳥之迴翔。小鳥之啁噍。葛廬所",
    "T52n2102_002:0013c15": "聽之牛。西巴所感之鹿。情愛各深於其類",
    "T52n2102_002:0013c16": "矣。今有孕婦稚子於斯。而有刳而剔之。燔而",
    "T52n2102_002:0013c17": "炙之者。則謂冤痛之殃。上天所感矣。今春獵",
    "T52n2102_002:0013c18": "胎孕燔菹羔雛。亦天道之所一也。豈得獨無",
    "T52n2102_002:0013c19": "報哉。但今相與理緣。於飲血之世。畋漁非可",
    "T52n2102_002:0013c20": "頓絕。是以聖王庖厨其化。蓋順民之殺以減",
    "T52n2102_002:0013c21": "其害。踐庖聞聲則所不忍。因豺獺以為節。疾",
    "T52n2102_002:0013c22": "非時之傷孕解罝而不網。明含氣之命重矣。",
    "T52n2102_002:0013c23": "孟軻擊賞於釁鍾。知王德之去殺矣。先王",
    "T52n2102_002:0013c24": "撫麁救急。故雖深其仁不得頓苦其禁。如來",
    "T52n2102_002:0013c25": "窮神明極。故均重五道之命。去殺為眾戒之",
    "T52n2102_002:0013c26": "首。萍沙見報於白兔。釋氏受滅於黃魚。以",
    "T52n2102_002:0013c27": "示報應之勢。皆其窈窕精深。迂而不昧矣。若",
    "T52n2102_002:0013c28": "在往生能聞于道。敬修法戒則必不墜長平",
    "T52n2102_002:0013c29": "而受坑馬服矣。及在既墜。信法能徹必超今",
    "T52n2102_002:0014a01": "難。若緣釁先重難有前報。及戒德後臻必不",
    "T52n2102_002:0014a02": "復見坑來身矣。所謂灑神功於窮迫。以拔冤",
    "T52n2102_002:0014a03": "抂之命者。其道如斯。慈之至矣。今雖有世美",
    "T52n2102_002:0014a04": "而無道心。犯害眾命以報就迫。理之當也。佛",
    "T52n2102_002:0014a05": "乘理居當而救物以法不蹈法則理無橫濟。",
    "T52n2102_002:0014a06": "豈佛無實乎。譬之扁鵲。救疾以藥而不信不",
    "T52n2102_002:0014a07": "服。疾之不瘳豈鵲不妙乎。魯陽耿恭遠祖九",
    "T52n2102_002:0014a08": "江。所以能迴日飛泉蟲虎避德者。皆以列誠",
    "T52n2102_002:0014a09": "動乎。神道之感即佛之感也。若在秦趙必",
    "T52n2102_002:0014a10": "不陷於難矣。則夫陷者皆已無誠。何由致感",
    "T52n2102_002:0014a11": "於佛而融冶起籍哉。夫以通神之眾。萃窮化",
    "T52n2102_002:0014a12": "之堂。故須彌可見於芥子之內耳。又雖今則",
    "T52n2102_002:0014a13": "虎鴿昔或為人。甞有緣會。故值佛嘉運。投身",
    "T52n2102_002:0014a14": "濟之割股代之。苟無感可動以命償殺。融冶",
    "T52n2102_002:0014a15": "之寄。安得妄作吹萬之死咸其自己而疑佛",
    "T52n2102_002:0014a16": "哉。夫志之篤也。則想之而見。告之斯聞矣。推",
    "T52n2102_002:0014a17": "周孔交夢傳說形求實至古今收隔傅巖遐",
    "T52n2102_002:0014a18": "阻而玄對無礙則可以信夫潔想思感覩無",
    "T52n2102_002:0014a19": "量壽佛越境百億超至無功。何云大空無別",
    "T52n2102_002:0014a20": "哉。夫道在練神不由存形。是以沙門祝形燒",
    "T52n2102_002:0014a21": "身厲神絕往。神不可滅而能奔其往。豈有負",
    "T52n2102_002:0014a22": "哉。契闊人理崎嶇六情。何獲于我而求累",
    "T52n2102_002:0014a23": "于神。誠自剪絕則日損所清實漸于道苦",
    "T52n2102_002:0014a24": "力榮觀傾資敻居未幾有之俄然身滅名實",
    "T52n2102_002:0014a25": "所收不出盜跨搆館栖神象淵然幽穆。形從",
    "T52n2102_002:0014a26": "其微神隨之遠。微則應清遠則福妙。盜跨與",
    "T52n2102_002:0014a27": "道孰為優乎。頓奪其當年所以超升。潛行恊",
    "T52n2102_002:0014a28": "于神明。福德彰於後身。豈能見其所得哉。",
    "T52n2102_002:0014a29": "夫人事之動必貫神道物無妄然要當有故而",
    "T52n2102_002:0014b01": "然矣。若使幽冥之報不如向論。則六十萬命",
    "T52n2102_002:0014b02": "何理以坑乎。既以報坑。必以報不坑矣。今戰",
    "T52n2102_002:0014b03": "國之人。眇若安期幽若四皓。龍顏而帝列地",
    "T52n2102_002:0014b04": "而君。英聲茂實不可稱數。同在羿之彀中。獨",
    "T52n2102_002:0014b05": "何然乎。豈不各是前報之所應乎。既見福成",
    "T52n2102_002:0014b06": "於往行。則今行無負於後身明矣。見世殊品",
    "T52n2102_002:0014b07": "既宿命所甄。則身後所當獨何容濫。經之所",
    "T52n2102_002:0014b08": "寄。自謂當佛化見之時。皆由素有嘉會。故",
    "T52n2102_002:0014b09": "其遇若彼。今曾無暫應。皆咎在無緣。而反",
    "T52n2102_002:0014b10": "誣至法空搆。嗚呼神鑒孔昭。侮聖人之殃。",
    "T52n2102_002:0014b11": "亦可畏也。敢問。空搆者將聖人與賢人與小",
    "T52n2102_002:0014b12": "人與。夫聖無常心。蓋就物之性化使遂耳。若",
    "T52n2102_002:0014b13": "身死神滅。但當一以儒訓盡其生極。復何事",
    "T52n2102_002:0014b14": "哉。而誑以不滅欺以成佛。使燒祝髮膚絕其",
    "T52n2102_002:0014b15": "胖合。所遏苗裔數不可量。且夫彥聖育無",
    "T52n2102_002:0014b16": "常所。或潛有塞矣。空搆何利而其毒大苦。知",
    "T52n2102_002:0014b17": "非聖賢之為矣。若人哉。樊須之流也。則亦斂",
    "T52n2102_002:0014b18": "身周孔畏懼異端敢忘作哉。若自茲以降",
    "T52n2102_002:0014b19": "則不肖之倫也。又安能立家九流之外。增徽",
    "T52n2102_002:0014b20": "老莊之表。而昭列於千載之後。龍樹提婆",
    "T52n2102_002:0014b21": "馬鳴迦旃延法勝山賢達摩多羅之倫。曠載",
    "T52n2102_002:0014b22": "五百仰述道訓。大智中百論阿毘曇之類。皆",
    "T52n2102_002:0014b23": "神通之才也。近孫綽所頌。耆域健陀勒等八",
    "T52n2102_002:0014b24": "賢。支道林像而讚者。竺法護于法蘭道邃闕",
    "T52n2102_002:0014b25": "公。則皆神映中華。中朝竺法行。時人比之樂",
    "T52n2102_002:0014b26": "令。江左尸梨蜜群公高其卓朗。郭文舉廓。然",
    "T52n2102_002:0014b27": "邃允而所奉唯佛。凡自龍樹以還。寧皆失",
    "T52n2102_002:0014b28": "身於所向謂不肖者之詫乎。然則黃面夫子",
    "T52n2102_002:0014b29": "之事。豈不明明也哉。今影骨齒髮遺器餘武。",
    "T52n2102_002:0014c01": "猶光于本國。此亦道之以證也。夫殊域之",
    "T52n2102_002:0014c02": "性多有精察黠才。而嗜欲類深。皆以厥祖身",
    "T52n2102_002:0014c03": "立佛前。累業親傳世抵其實。影跡遺事昭",
    "T52n2102_002:0014c04": "化融顯。故其裔王則傾國奉戒。四眾苦徹",
    "T52n2102_002:0014c05": "死而無悔。若理之詭曖事不實奇。亦豈肯傾",
    "T52n2102_002:0014c06": "已破欲以尊無形者乎。若影物無實聲出來",
    "T52n2102_002:0014c07": "往則古今來者何為苦身離欲善是之至往",
    "T52n2102_002:0014c08": "而反宜見沮懈而類皆更篤乎粗可察矣。",
    "T52n2102_002:0014c09": "論曰。夫自古所以平顯治道者。將以存其",
    "T52n2102_002:0014c10": "生也。而苦由生來昧者不知矣。故諸佛悟之",
    "T52n2102_002:0014c11": "以苦導以無生。無生不可頓體而引。以生之",
    "T52n2102_002:0014c12": "善惡同。善報而彌升則朗然之盡可階焉。是",
    "T52n2102_002:0014c13": "以其道浩若滄海。小無不津大無不通。雖邈",
    "T52n2102_002:0014c14": "與務治存生者。反而亦固陶漸五典勸佐禮",
    "T52n2102_002:0014c15": "教焉。今世之所以慢禍福於天道者。類若史",
    "T52n2102_002:0014c16": "遷感伯夷而慨者也。夫孔聖豈妄說也哉。稱",
    "T52n2102_002:0014c17": "積善餘慶積惡餘殃。而顏冉夭疾厥胤蔑聞。",
    "T52n2102_002:0014c18": "商臣考終而莊周賢霸。凡若此類皆理不可",
    "T52n2102_002:0014c19": "通。然理豈有無通者乎。則納慶後身受殃三",
    "T52n2102_002:0014c20": "塗之說。不得不信矣。雖形有存亡。而精神必",
    "T52n2102_002:0014c21": "應與見世而報。夫何異哉。但因緣有先後。故",
    "T52n2102_002:0014c22": "對至有遲速。猶一生禍福之早晚者耳。然則",
    "T52n2102_002:0014c23": "孔氏之訓資釋氏而通。可不曰玄極不易之",
    "T52n2102_002:0014c24": "道哉。夫人理飄紛存沒若幻。籠以百年令之",
    "T52n2102_002:0014c25": "孩老無不盡矣。雖復黃髮鮐背。猶自覺所經",
    "T52n2102_002:0014c26": "俄頃。況其短者乎。且時則無止運則無窮。既",
    "T52n2102_002:0014c27": "往積劫無數無邊。皆一眒一閱以及今耳。今",
    "T52n2102_002:0014c28": "積眒以至百年。曾何難及而又鮮剋半焉。",
    "T52n2102_002:0014c29": "夫物之媚於朝露之身者。類無清遐之實矣。",
    "T52n2102_002:0015a01": "何為甘臭腐於漏刻。以抂長在之神。而不自",
    "T52n2102_002:0015a02": "疎於遐遠之風哉。雖復名法佐世之家。亦何",
    "T52n2102_002:0015a03": "獨無分於大道。但宛轉人域囂于世路。故唯",
    "T52n2102_002:0015a04": "覺人道為盛。而神想蔑如耳。若使迴身中荒",
    "T52n2102_002:0015a05": "升岳。遐覽妙觀。天宇清澄之曠。日月照洞",
    "T52n2102_002:0015a06": "之奇。寧無列聖威靈尊嚴乎其中。而唯離",
    "T52n2102_002:0015a07": "離人群怱怱世務而已哉。固將懷遠以開神",
    "T52n2102_002:0015a08": "道之想。感寂以昭明靈之應矣。昔仲尼修五",
    "T52n2102_002:0015a09": "經於魯。以化天下。及其眇邈太蒙之顛。而天",
    "T52n2102_002:0015a10": "下與魯俱小。豈非神合於八遐故超於一世",
    "T52n2102_002:0015a11": "哉。然則五經之作。蓋於俄頃之間應其所小",
    "T52n2102_002:0015a12": "者耳。世又何得以格佛法而不信哉。請問今",
    "T52n2102_002:0015a13": "之不信為謂黔首之外都無神明耶。為之亦",
    "T52n2102_002:0015a14": "謂有之而直無佛乎。若都無神明唯人而已。",
    "T52n2102_002:0015a15": "則誰命玄鳥降而生商。孰遺巨跡感而生棄",
    "T52n2102_002:0015a16": "哉。漢魏晉宋咸有瑞命故。知視聽之表。神",
    "T52n2102_002:0015a17": "道炳焉。有神理必有妙極得一以靈非佛而",
    "T52n2102_002:0015a18": "何。夫神也者。依方玄應應不豫存。從實致",
    "T52n2102_002:0015a19": "化何患不盡。豈須詭物而後訓乎。然則其法",
    "T52n2102_002:0015a20": "之實。其教之信。不容疑矣。論曰。群生皆以精",
    "T52n2102_002:0015a21": "神為主。故於玄極之靈咸有理以感堯則遠",
    "T52n2102_002:0015a22": "矣而百獸舞德。豈非感哉。則佛為萬感之宗",
    "T52n2102_002:0015a23": "焉。日月海岳。猶有朝夕之禮。祑望之義。況",
    "T52n2102_002:0015a24": "佛之道眾。高者窮神於生表。中者受身於妙",
    "T52n2102_002:0015a25": "生。下則免夫三趣乎。今世教所弘致治於一",
    "T52n2102_002:0015a26": "生之內。夫玄至者寡順世者眾。何甞不相與",
    "T52n2102_002:0015a27": "准習世情而謂死則神滅乎。是以不務邈志",
    "T52n2102_002:0015a28": "清遐。而多脩情寸陰。故君子之道鮮焉。若",
    "T52n2102_002:0015a29": "鑒以佛法則厥身非我。蓋一憩逆旅耳。精神",
    "T52n2102_002:0015b01": "乃我身也。廓長存而無已上德者其德之暢",
    "T52n2102_002:0015b02": "於己也無窮中之為美徐將清升以至盡下而",
    "T52n2102_002:0015b03": "惡者方有自新之逈路。可補過而上遷。是以",
    "T52n2102_002:0015b04": "自古精麁之中潔己懷遠祗行於今以擬來",
    "T52n2102_002:0015b05": "葉而邁至德者不可勝數。是佛法之效矣。此",
    "T52n2102_002:0015b06": "皆世之所壅佛之所開。其於類豈不曠然融",
    "T52n2102_002:0015b07": "朗妙有通塗哉。若之何忽而不奉乎。夫風經",
    "T52n2102_002:0015b08": "炎則宣次林必清。水激則濁澄石必明。神",
    "T52n2102_002:0015b09": "用得喪亦存所託。今不信佛法非分之必然。",
    "T52n2102_002:0015b10": "蓋處意則然試避心世物移映清微。則佛理",
    "T52n2102_002:0015b11": "可明事皆信矣。可不妙處其意乎資此則",
    "T52n2102_002:0015b12": "信以往終將剋王神道百世先業皆可。幽",
    "T52n2102_002:0015b13": "明永濟孝之大矣。眾生沾仁慈之至矣。凝神",
    "T52n2102_002:0015b14": "獨妙道之極矣。洞朗無硋明之盡矣。發軫常",
    "T52n2102_002:0015b15": "人之心首路得轍。縱可多歷劫數。終必遙",
    "T52n2102_002:0015b16": "集玄極。若是之奇也。等是人也。背轍失路。蹭",
    "T52n2102_002:0015b17": "蹬長往而永沒九地。可不悲乎。若不然也。世",
    "T52n2102_002:0015b18": "何故忽生懿聖復育愚鄙。上則諸佛下則蜎",
    "T52n2102_002:0015b19": "飛蠕動乎。皆精神失得之勢也。今人以血身",
    "T52n2102_002:0015b20": "七尺死老數紀之內。既夜消其半矣。喪疾眾",
    "T52n2102_002:0015b21": "故又苦其半生之美盛。榮樂得志蓋亦幾何。",
    "T52n2102_002:0015b22": "而壯齒不居榮心懼辱。樂實連憂亦無全泰。",
    "T52n2102_002:0015b23": "而皆競入流俗之險路。諱陟佛法之曠塗。何",
    "T52n2102_002:0015b24": "如其智也。世之以不達緣本而悶於佛理者。",
    "T52n2102_002:0015b25": "誠眾矣。夫緣起浩汗非復追想所及。失得所",
    "T52n2102_002:0015b26": "關無理以感。即六合之外故佛存而不論。已",
    "T52n2102_002:0015b27": "具前論。",
    "T52n2102_002:0015b28": "請復循環而申之。夫聖人之作易。天之垂象。",
    "T52n2102_002:0015b29": "吉凶治亂。其占可知。然源其所以然之狀。",
    "T52n2102_002:0015c01": "聖所不明則莫之能知。今以所莫知廢其可",
    "T52n2102_002:0015c02": "知。逆占違天而動。豈有不止者乎。不可以",
    "T52n2102_002:0015c03": "緣始不明而背佛法。亦猶此也。又以不憶前",
    "T52n2102_002:0015c04": "身之意。謂神不素存。夫人在胎孕至于孩",
    "T52n2102_002:0015c05": "齓。不得謂無精神矣。同一生之內耳以今思",
    "T52n2102_002:0015c06": "之。猶冥然莫憶。況經生死歷異身。昔憶安得",
    "T52n2102_002:0015c07": "不止乎。所憶亡矣。而無害神之常存則不達",
    "T52n2102_002:0015c08": "緣始。何妨其理常明乎。子路問死。子曰。未知",
    "T52n2102_002:0015c09": "生安知死。問事鬼神則曰。未知事人焉知事",
    "T52n2102_002:0015c10": "鬼。豈不以由也盡於好勇篤於事君。固宜應",
    "T52n2102_002:0015c11": "以一生之內。至於生死鬼神之本。雖曰有問。",
    "T52n2102_002:0015c12": "非其實理之感。故性與天道。不可得聞佛家",
    "T52n2102_002:0015c13": "之說。眾生有邊無邊之類十四問。一切智者",
    "T52n2102_002:0015c14": "皆置而不答。誠以答之無利益則墮惡邪。然",
    "T52n2102_002:0015c15": "則稟聖奉佛之道。固宜謝其所絕飡其所應。",
    "T52n2102_002:0015c16": "如渴者飲河挹洪流以盈己。豈須窮源於崑",
    "T52n2102_002:0015c17": "山哉。凡在佛法若違天硋。理不可得。然則",
    "T52n2102_002:0015c18": "疑之可也。今無不可得然之硋。而有順天清",
    "T52n2102_002:0015c19": "神之實。豈不誠然哉。夫人之生也。與憂俱生。",
    "T52n2102_002:0015c20": "患禍發於時事。災厲奮於冥昧。雖復雅貴",
    "T52n2102_002:0015c21": "連雲擁徒百萬。初自獨以形神坐待無常。家",
    "T52n2102_002:0015c22": "人熇熇婦子嬉嬉。俄復淪為惚怳。人理曾",
    "T52n2102_002:0015c23": "何足恃。自以過隙宜競賒謗冥化縱欲侈害。",
    "T52n2102_002:0015c24": "神既無滅。求滅不得復當乘罪受身。今之無",
    "T52n2102_002:0015c25": "賴群生蟲豸萬等。皆殷鑑也。為之謀者。唯有",
    "T52n2102_002:0015c26": "委誠信佛託心履戒以援精神。生蒙靈援死",
    "T52n2102_002:0015c27": "則清昇。清昇無已逕將作佛。佛固言爾而人",
    "T52n2102_002:0015c28": "侮之。何以斷人之勝佛乎。其不勝也。當不下",
    "T52n2102_002:0015c29": "墜彼惡永受其劇乎。嗚呼六極苦毒而生者。",
    "T52n2102_002:0016a01": "所以世無已也。所聞所見精進而死者臨盡",
    "T52n2102_002:0016a02": "類多。神意安定有危迫者。一心稱觀世音。略",
    "T52n2102_002:0016a03": "無不蒙濟皆向所謂生蒙靈援死則清昇之符",
    "T52n2102_002:0016a04": "也。夫萬乘之主。千乘之君。日昃不遑食。兆民",
    "T52n2102_002:0016a05": "賴之於一化內耳。何以增茂其神而王萬化",
    "T52n2102_002:0016a06": "乎。今依周孔以養民。味佛法以養神。則生為",
    "T52n2102_002:0016a07": "明后歿為明神。而常王矣。如來豈欺哉。我",
    "T52n2102_002:0016a08": "非崇塔侈像容養濫吹之僧以傷財害民之謂",
    "T52n2102_002:0016a09": "也。物之不窺遠實而觀近弊將橫以詬法矣。",
    "T52n2102_002:0016a10": "蓋尊其道信其教悟無常空色有慈心整化。",
    "T52n2102_002:0016a11": "不以尊豪輕絕物命。不使不肖竊假非服。豈",
    "T52n2102_002:0016a12": "非導之以德。齊之以禮。天下歸仁之盛乎。",
    "T52n2102_002:0016a13": "其在容與之位。及野澤之身。何所足惜。而不",
    "T52n2102_002:0016a14": "自濟其精神哉。昔遠和上澄業廬山。余往憩",
    "T52n2102_002:0016a15": "五旬。高潔貞厲理學精妙。固遠流也。其師安",
    "T52n2102_002:0016a16": "法師靈德自奇。微遇比丘並含清真。皆其相",
    "T52n2102_002:0016a17": "與素洽乎道。而後孤立於山。是以神明之化",
    "T52n2102_002:0016a18": "邃于巖林驟與余言於崖樹澗壑之間曖然乎",
    "T52n2102_002:0016a19": "有自。言表而肅人者。凡若斯論。亦和上據",
    "T52n2102_002:0016a20": "經之指云爾。夫善即者因鳥跡以書契窮神",
    "T52n2102_002:0016a21": "輿人之頌提縈一言而霸業用遂肉刑永除",
    "T52n2102_002:0016a22": "事固有俄爾微感而終至冲天者。今蕪陋鄙",
    "T52n2102_002:0016a23": "言以驚其所感。奄然身沒。安知不以之超登",
    "T52n2102_002:0016a24": "哉。",
    "T52n2102_002:0016a25": "弘明集卷第二"
}