{
    "T12n0380_003:0957a24": "大悲經卷第三",
    "T12n0380_003:0957a26": "高齊天竺三藏那連提耶舍譯",
    "T12n0380_003:0957a27": "禮拜品第八",
    "T12n0380_003:0957a28": "爾時，世尊復告阿難：「若有眾生聞佛名者，我",
    "T12n0380_003:0957a29": "說是人畢定當得入般涅槃。阿難！若有稱言",
    "T12n0380_003:0957b01": "南無佛者，此有何義？」阿難白言：「佛是一切諸",
    "T12n0380_003:0957b02": "法之本、佛是眼目能引導者、佛是演說一切",
    "T12n0380_003:0957b03": "法者。善哉，世尊！願為比丘解釋此義，我今親",
    "T12n0380_003:0957b04": "承得聞受持。」爾時，世尊復告阿難：「諦聽諦聽，",
    "T12n0380_003:0957b05": "善思念之，吾當為汝分別解說。」爾時，阿難聞",
    "T12n0380_003:0957b06": "佛語已而白佛言：「願樂欲聞。」佛言：「阿難！所",
    "T12n0380_003:0957b07": "言南無佛者，此是決定諸佛世尊名號音聲。",
    "T12n0380_003:0957b08": "阿難！以是決定諸佛名號音聲義故，稱言南",
    "T12n0380_003:0957b09": "無諸佛。阿難！我為是義故說譬喻，令諸眾生",
    "T12n0380_003:0957b10": "於此法中增益信心，復令一切諸善男子、善",
    "T12n0380_003:0957b11": "女人聞佛世尊名號音聲深得敬信。「阿難！曾",
    "T12n0380_003:0957b12": "於過去有大商主將諸商人入於大海，到彼",
    "T12n0380_003:0957b13": "海已，其船卒為摩竭大魚欲來吞噬。阿難！爾",
    "T12n0380_003:0957b14": "時商主及諸商人心驚毛竪、憂愁不樂，恐命",
    "T12n0380_003:0957b15": "不濟，無救、無護、無歸、無趣，各皆悲泣、呻號、憂",
    "T12n0380_003:0957b16": "悔，種種悲歎：『嗚呼痛哉。彼閻浮提如是可樂、",
    "T12n0380_003:0957b17": "如是希有，世間人身如是難得。我今當與父",
    "T12n0380_003:0957b18": "母離別，兄弟、姊妹、婦兒、親戚、朋友別離；我更",
    "T12n0380_003:0957b19": "不見、亦不得見佛、法、眾僧。』極大悲哭，憂悲不",
    "T12n0380_003:0957b20": "樂，各皆祈請諸尊神天欲求自濟。「阿難！爾",
    "T12n0380_003:0957b21": "時商主正見明遠，於佛、法、僧心得淨信，更",
    "T12n0380_003:0957b22": "不信事諸餘天神。爾時，商主告諸商人：『諸人",
    "T12n0380_003:0957b23": "當知，若欲存濟、免此危難得解脫者，汝等應",
    "T12n0380_003:0957b24": "當一時同聲隨我所說；假令我等不得解脫，",
    "T12n0380_003:0957b25": "後生善道。』時彼商人聞此語已，各言商主：『我",
    "T12n0380_003:0957b26": "當從教，唯願速說。』「阿難！爾時商主偏袒右",
    "T12n0380_003:0957b27": "肩，右膝著地，住於船上，一心念佛，合掌禮拜，",
    "T12n0380_003:0957b28": "高聲唱言：『南無諸佛！得大無畏者、大慈悲",
    "T12n0380_003:0957b29": "者、憐愍一切眾生者。』如是三稱。時諸商人亦",
    "T12n0380_003:0957c01": "復同時合掌禮拜，異口同音唱言：『南無諸佛！",
    "T12n0380_003:0957c02": "能施無畏者、大慈悲者、憐愍一切眾生者。』",
    "T12n0380_003:0957c03": "如是三稱。爾時，彼摩竭魚聞佛名號、禮拜音",
    "T12n0380_003:0957c04": "聲生大愛敬，得不殺心，時摩竭魚聞即閉",
    "T12n0380_003:0957c05": "口。「阿難！爾時商主及諸商人皆悉安隱得免",
    "T12n0380_003:0957c06": "魚難，船及商人所願得稱，安隱而還到閻浮",
    "T12n0380_003:0957c07": "提。時摩竭魚聞佛音聲心生喜樂，更不噉食",
    "T12n0380_003:0957c08": "餘諸眾生，因是命終；彼命終已得生人中；",
    "T12n0380_003:0957c09": "生人中已於其佛所聞法毘尼，深得淨信，捨",
    "T12n0380_003:0957c10": "家出家；得出家已近善知識，謙下供養得阿",
    "T12n0380_003:0957c11": "羅漢道，具足六通，於無餘涅槃界而般涅槃。",
    "T12n0380_003:0957c12": "「阿難！汝觀彼魚生畜生道得聞佛名、聞佛名",
    "T12n0380_003:0957c13": "已得生人道、因生人道便得出家、得出家已",
    "T12n0380_003:0957c14": "即便得證阿羅漢果、得阿羅漢已便般涅槃。阿",
    "T12n0380_003:0957c15": "難！汝觀諸佛神力如是。彼魚聞已獲得神通、",
    "T12n0380_003:0957c16": "名號稱譽、畢定利益。何況有人得聞佛名、聽",
    "T12n0380_003:0957c17": "聞正法、親於佛所、種諸善根而不畢定利益？",
    "T12n0380_003:0957c18": "「阿難！如我昔說，作少善根得少分報，滿分善",
    "T12n0380_003:0957c19": "根得滿分報。阿難！所言少分善根者，是人為",
    "T12n0380_003:0957c20": "欲速成熟故，種聲聞種子作聲聞乘，以是善",
    "T12n0380_003:0957c21": "根得滿聲聞地；種緣覺種子作緣覺乘，以是",
    "T12n0380_003:0957c22": "善根得滿緣覺地。阿難！以是因緣我說少分",
    "T12n0380_003:0957c23": "行。「阿難！言滿分行者，是人從無始來，於諸",
    "T12n0380_003:0957c24": "佛所種佛種子，一切善根久遠修行，以是善",
    "T12n0380_003:0957c25": "根因緣力故得值諸佛；值諸佛已，為欲積集",
    "T12n0380_003:0957c26": "滿足菩提諸善根故；滿足菩提諸善根已得",
    "T12n0380_003:0957c27": "成佛道——所謂如來、應供、正遍知，聲震於世——是",
    "T12n0380_003:0957c28": "名滿分行。阿難！此滿分行，如我諸經昔已",
    "T12n0380_003:0957c29": "廣說。如是次第汝應當知，若少分行得少分",
    "T12n0380_003:0958a01": "果，若滿分行得滿分果。",
    "T12n0380_003:0958a02": "「阿難！如我經中亦復說言，『乃至受持四句偈",
    "T12n0380_003:0958a03": "等』。如是說者，我為鈍根、薄德、少智諸眾生故",
    "T12n0380_003:0958a04": "隨宜而說。「阿難！我為一切無歸眾生為作歸",
    "T12n0380_003:0958a05": "趣、無舍眾生為作舍宅、無護眾生為作救護、",
    "T12n0380_003:0958a06": "無明眾生為作燈明、盲無目者為作眼目。阿",
    "T12n0380_003:0958a07": "難！一切外道、癡冥、無智不能自救，何能救他",
    "T12n0380_003:0958a08": "正作歸趣？阿難！我為一切天人教師、憐愍一",
    "T12n0380_003:0958a09": "切諸眾生者。於當來世法欲滅時，當有比丘、",
    "T12n0380_003:0958a10": "比丘尼於我法中得出家已，手牽兒臂而共遊",
    "T12n0380_003:0958a11": "行，從酒家至酒家，於我法中作非梵行。彼等",
    "T12n0380_003:0958a12": "雖為以酒因緣，於此賢劫一切皆當得般涅",
    "T12n0380_003:0958a13": "槃。「阿難！何故名為賢劫？阿難！此三千大千世",
    "T12n0380_003:0958a14": "界劫欲成時盡為一水。時淨居天以天眼",
    "T12n0380_003:0958a15": "觀見此世界唯一大水，見有千枚諸妙蓮華——",
    "T12n0380_003:0958a16": "一一蓮華各有千葉，金色、金光大明普照，香",
    "T12n0380_003:0958a17": "氣芬薰甚可愛樂——彼淨居天因見此已，心生",
    "T12n0380_003:0958a18": "歡喜踊躍無量而讚歎言：『奇哉奇哉！希有希",
    "T12n0380_003:0958a19": "有！如此劫中當有千佛出興於世。』以是因緣，",
    "T12n0380_003:0958a20": "遂名此劫號之為賢。「阿難！我滅度後，此賢劫",
    "T12n0380_003:0958a21": "中當有九百九十六佛出興於世——拘留孫如",
    "T12n0380_003:0958a22": "來為首，我為第四，次後彌勒當補我處，乃至",
    "T12n0380_003:0958a23": "最後盧遮如來——如是次第汝應當知。「阿難！於",
    "T12n0380_003:0958a24": "我法中，但使性是沙門污沙門行，自稱沙門、",
    "T12n0380_003:0958a25": "形似沙門，當有被著袈裟衣者。於此賢劫——彌",
    "T12n0380_003:0958a26": "勒為首，乃至最後盧遮如來——彼諸沙門，如是",
    "T12n0380_003:0958a27": "佛所於無餘涅槃界次第當得入般涅槃，無",
    "T12n0380_003:0958a28": "有遺餘。何以故？阿難！如是一切諸沙門中，乃",
    "T12n0380_003:0958a29": "至一稱佛名、一生信者，所作功德終不虛設。",
    "T12n0380_003:0958b01": "「阿難！我以佛智測知法界非不測知。阿難！所",
    "T12n0380_003:0958b02": "有白業得白報、黑業得黑報。若有淨心諸眾",
    "T12n0380_003:0958b03": "生等作是稱言『南無佛』者，阿難！彼人以是善",
    "T12n0380_003:0958b04": "根必定涅槃、得近涅槃，流注相續入涅槃際。",
    "T12n0380_003:0958b05": "何況值佛在世親承恭敬、謙下迎送、尊重供",
    "T12n0380_003:0958b06": "養，及佛滅後供養舍利者？阿難！彼沙門性污",
    "T12n0380_003:0958b07": "辱沙門、自謂沙門、形似沙門者，乃至應有一",
    "T12n0380_003:0958b08": "稱佛名，何況餘心能生敬信種諸善根？阿難！",
    "T12n0380_003:0958b09": "我為是義說如是偈：",
    "T12n0380_003:0958b10": "「諸佛如是不思議，　　佛之正法亦復然，",
    "T12n0380_003:0958b11": "　若能敬信不思議，　　必當獲得不思報。",
    "T12n0380_003:0958b12": "　過去一切諸如來，　　能作光明悲愍者，",
    "T12n0380_003:0958b13": "　亦曾供養大勢佛，　　悟勝菩提不可數。",
    "T12n0380_003:0958b14": "　我昔與檀常相應，　　布施愍濟諸眾生，",
    "T12n0380_003:0958b15": "　淨信根深勤精進，　　以勤精進化一切；",
    "T12n0380_003:0958b16": "　愛重眾生如父母、　　兄弟、親戚諸知識，",
    "T12n0380_003:0958b17": "　於諸親戚無瞋恨，　　悟勝菩提不可數。",
    "T12n0380_003:0958b18": "　我求安樂菩提時，　　於無量劫行布施，",
    "T12n0380_003:0958b19": "　悲心憐愍眾生故，　　捨身、頭、目、肌肉、血，",
    "T12n0380_003:0958b20": "　亦捨無量重王位、　　所愛妻妾及男女、",
    "T12n0380_003:0958b21": "　無量寶乘象、馬車，　　為求最勝菩提故；",
    "T12n0380_003:0958b22": "　無量千萬億劫時，　　數數精勤而馳走，",
    "T12n0380_003:0958b23": "　淨心無量行布施，　　為求此勝菩提故；",
    "T12n0380_003:0958b24": "　忍受無量眾苦惱，　　冰、寒、毒、熱及飢渴，",
    "T12n0380_003:0958b25": "　發勤精進死不捨，　　為求最勝菩提故；",
    "T12n0380_003:0958b26": "　我若百年及一劫，　　說其行相不可盡，",
    "T12n0380_003:0958b27": "　悲愍一切眾生故，　　為求安樂勝菩提。",
    "T12n0380_003:0958b28": "　輪迴生死常值遇，　　百千億數諸如來，",
    "T12n0380_003:0958b29": "　彼諸如來大勢力，　　常以金花而奉獻，",
    "T12n0380_003:0958c01": "　餚饍、飲食及衣服，　　塗香、末香、眾花鬘，",
    "T12n0380_003:0958c02": "　多億寶幢、勝幡蓋，　　供養如是諸如來。",
    "T12n0380_003:0958c03": "　無量多億諸眾生，　　輪迴生死無有邊，",
    "T12n0380_003:0958c04": "　我常到彼而安慰，　　勝檀廣益一切眾。",
    "T12n0380_003:0958c05": "　尸羅羼提勤精進，　　禪定三昧慧方便，",
    "T12n0380_003:0958c06": "　身等念處四正勤，　　善修習行四神足，",
    "T12n0380_003:0958c07": "　亦修五根及五力、　　七菩提分、八聖道，",
    "T12n0380_003:0958c08": "　一切助道我修習，　　悕求此勝菩提故。",
    "T12n0380_003:0958c09": "　我以正智修諸業，　　無有一切諸不善，",
    "T12n0380_003:0958c10": "　常不放逸修諸行，　　曾無一毫之過惡。」",
    "T12n0380_003:0958c11": "大悲經善根品第九",
    "T12n0380_003:0958c12": "爾時，世尊復告阿難：「若有眾生於諸佛所一",
    "T12n0380_003:0958c13": "發信心，如是善根終不敗亡，何況復作諸餘",
    "T12n0380_003:0958c14": "善根？阿難！我為眾生知彼義故而作譬喻，諸",
    "T12n0380_003:0958c15": "有智者以喻得解。「阿難！譬如有人析破一毛",
    "T12n0380_003:0958c16": "以為百分，取一分毛霑一渧水，持至我所",
    "T12n0380_003:0958c17": "而作是言：『瞿曇！我以此水寄付瞿曇，莫令",
    "T12n0380_003:0958c18": "此水而有增減，亦復莫令風日飄曝乾竭此",
    "T12n0380_003:0958c19": "水、不令鳥獸飲之令盡，勿使異水而有和雜，",
    "T12n0380_003:0958c20": "以器盛持，莫置在地。』如來爾時即受彼寄；受",
    "T12n0380_003:0958c21": "彼寄已置恒河中，不令入迴、亦復不令餘",
    "T12n0380_003:0958c22": "物揩突。如是，水渧在大河中隨流而去，使不",
    "T12n0380_003:0958c23": "入迴，復無遮礙，諸鳥獸等亦不飲盡。如是，",
    "T12n0380_003:0958c24": "水渧不增、不減，一等如故，共大水聚漸入大",
    "T12n0380_003:0958c25": "海。若是水渧，毘嵐風起壞世界時，假使是",
    "T12n0380_003:0958c26": "人住世一劫，我亦如是得住一劫。彼人爾時",
    "T12n0380_003:0958c27": "至劫盡時而來我所，作如是言：『瞿曇！我本寄",
    "T12n0380_003:0958c28": "水，今有無耶？』阿難！如來爾時知彼水渧在",
    "T12n0380_003:0958c29": "大海中見知住處，不與餘水共相和雜，不增、",
    "T12n0380_003:0959a01": "不減，平等如故，持還彼人。「阿難！如是，如來、",
    "T12n0380_003:0959a02": "應、正遍知有大神通、有大威力、有多堪能清",
    "T12n0380_003:0959a03": "淨大智、不可量智無礙知見，如是等事明了",
    "T12n0380_003:0959a04": "無障，於受寄人中最尊、最勝。若於佛所寄付",
    "T12n0380_003:0959a05": "如是微細水渧，經於久遠而不虧損。此義",
    "T12n0380_003:0959a06": "應知，阿難！細毛端者，喻心意識；恒河者，喻",
    "T12n0380_003:0959a07": "生死流；一渧水者，喻一發心微少善根；大",
    "T12n0380_003:0959a08": "海者，喻佛、如來、應、正遍知；所寄人者，喻彼清",
    "T12n0380_003:0959a09": "信婆羅門、長者、居士等；住一劫者，喻佛如來",
    "T12n0380_003:0959a10": "受彼寄水終不虧損，亦如彼人寄彼水渧經",
    "T12n0380_003:0959a11": "於久遠不虧一毫。如是，阿難！若於佛所一發",
    "T12n0380_003:0959a12": "信心善根不失，何況諸餘勝妙善根？我說是",
    "T12n0380_003:0959a13": "人一切悉是趣涅槃果，乃至盡涅槃際。「阿難！",
    "T12n0380_003:0959a14": "設復有人於如來所得一發心，一生敬信，以",
    "T12n0380_003:0959a15": "餘不善惡業障故墮在地獄、畜生、餓鬼，以本",
    "T12n0380_003:0959a16": "造業自作自受。若大慈悲諸佛、世尊出興於",
    "T12n0380_003:0959a17": "世，以無障礙智知此眾生本作善根，以餘不",
    "T12n0380_003:0959a18": "善惡業障故墮在地獄。佛知是已，從彼地獄",
    "T12n0380_003:0959a19": "拔之令出，安置岸上無所畏處。安置岸已，復",
    "T12n0380_003:0959a20": "令眾生憶念往昔所作善事，而教之言：『善男",
    "T12n0380_003:0959a21": "子！汝等應當憶念往昔所種善根，如是善根",
    "T12n0380_003:0959a22": "在於某時、某世界中、於某佛所修行種殖。』",
    "T12n0380_003:0959a23": "彼諸人等承佛威力即得憶念，得憶念已，作",
    "T12n0380_003:0959a24": "如是言：『如是，婆伽婆！如是，修伽陀！』佛復告",
    "T12n0380_003:0959a25": "言：『善男子！汝等昔於諸如來所種少善根，不",
    "T12n0380_003:0959a26": "虧、不損，於彼得利——所謂息一切苦、得一切樂。",
    "T12n0380_003:0959a27": "善男子！汝得來此是佛境界。汝於長夜行非",
    "T12n0380_003:0959a28": "境界、從無始來生死流轉，汝於佛所種少善",
    "T12n0380_003:0959a29": "根終不虧損。』譬如王子、若王、大臣，設有餘過",
    "T12n0380_003:0959b01": "閉在牢獄，說本事緣令其改悔，放之令出。「如",
    "T12n0380_003:0959b02": "是，阿難！彼諸眾生本於如來所種善根，設作",
    "T12n0380_003:0959b03": "餘惡不善業故，若墮地獄、畜生、餓鬼諸惡道",
    "T12n0380_003:0959b04": "中。若大慈悲諸佛世尊出興於世，本以發心",
    "T12n0380_003:0959b05": "善根因緣所加持者，佛皆見知，於地獄中拔",
    "T12n0380_003:0959b06": "之令出，安置涅槃清涼岸上無所畏處。置無",
    "T12n0380_003:0959b07": "畏處已，令其憶念而教之言：『善男子！汝當憶",
    "T12n0380_003:0959b08": "念以本造作善根因緣得如是報。』彼諸眾生",
    "T12n0380_003:0959b09": "作如是言：『如是，婆伽婆！如是，修伽陀！我等承",
    "T12n0380_003:0959b10": "佛威神加故，如是憶知。』」",
    "T12n0380_003:0959b11": "大悲經布施福德品第十",
    "T12n0380_003:0959b12": "爾時，世尊復告阿難：「汝應當知，如是等輩作",
    "T12n0380_003:0959b13": "少善根終不虛設，乃至發心生一念信，我說",
    "T12n0380_003:0959b14": "是人皆得涅槃、盡涅槃際。以是義故，故作譬",
    "T12n0380_003:0959b15": "喻，令諸清信男子、女人深得淨信，轉復敬重",
    "T12n0380_003:0959b16": "生大愛樂，歡喜踊躍。「阿難！如捕魚師為得",
    "T12n0380_003:0959b17": "魚故，在大池水安置鉤餌令魚吞食；魚吞食",
    "T12n0380_003:0959b18": "已，雖在池中不久當出。何以故？如是等魚為",
    "T12n0380_003:0959b19": "彼堅牢鉤繩所中，雖復在水，當知是魚必在",
    "T12n0380_003:0959b20": "岸上。何以故？如是鉤繩繫岸樹故。時捕魚師",
    "T12n0380_003:0959b21": "來到其所即知得魚，便牽鉤繩安置岸上隨",
    "T12n0380_003:0959b22": "意所用。「如是，阿難！一切眾生於諸佛所得生",
    "T12n0380_003:0959b23": "敬信、種諸善根、修行布施，乃至發心得一念",
    "T12n0380_003:0959b24": "信，雖復為餘惡不善業之所覆障墮在地獄、",
    "T12n0380_003:0959b25": "畜生、餓鬼及諸難處。若佛世尊出興於世，以",
    "T12n0380_003:0959b26": "佛眼觀見諸眾生行菩薩乘，若緣覺乘、若聲",
    "T12n0380_003:0959b27": "聞乘，此諸眾生種諸善根、此諸眾生斷諸善",
    "T12n0380_003:0959b28": "根；此諸眾生墮在退分、此諸眾生在勝進分；",
    "T12n0380_003:0959b29": "此諸眾生種諸種子置賢聖地，於佛福田乃",
    "T12n0380_003:0959c01": "至發心一生敬信、修行布施。以此善根，諸佛",
    "T12n0380_003:0959c02": "世尊以佛眼觀見此眾生發心勝故，從於地",
    "T12n0380_003:0959c03": "獄拔之令出；既拔出已，置涅槃岸；置涅槃已，",
    "T12n0380_003:0959c04": "令其憶念本於某佛種諸善根。彼憶念已，作",
    "T12n0380_003:0959c05": "如是言：『如是，婆伽婆！如是，修伽陀！』佛言：『善男",
    "T12n0380_003:0959c06": "子！汝等以此善根得大果報、得大利益，以於",
    "T12n0380_003:0959c07": "佛所修行布施、種善根故。善男子！如是寄者",
    "T12n0380_003:0959c08": "終不虧損，假使久遠乃至百千億那由他劫，",
    "T12n0380_003:0959c09": "彼一善根必得涅槃、盡涅槃際。』「阿難！所言魚",
    "T12n0380_003:0959c10": "者喻諸凡夫，池者喻生死海，鉤喻佛所殖",
    "T12n0380_003:0959c11": "一善根，繩喻四攝，捕魚師者喻佛如來，隨意",
    "T12n0380_003:0959c12": "用魚喻諸如來安置眾生於涅槃果。阿難！如",
    "T12n0380_003:0959c13": "是次第，汝應當知。若施佛田，假使久遠終不",
    "T12n0380_003:0959c14": "敗亡、終無窮盡、無有邊際，必當趣涅槃果。「阿",
    "T12n0380_003:0959c15": "難！我今當復更作譬喻，若施佛田得第一涅",
    "T12n0380_003:0959c16": "槃、盡涅槃際。阿難！若有眾生貪世間報、行世",
    "T12n0380_003:0959c17": "間行、愛樂世間、悕求世間，於諸佛所修行布",
    "T12n0380_003:0959c18": "施，以此善根迴向悕求人天善道。復有眾生",
    "T12n0380_003:0959c19": "於諸佛所種諸善根，作如是言：『以此善根願",
    "T12n0380_003:0959c20": "我世世莫入涅槃。』阿難！是等眾生以此善根",
    "T12n0380_003:0959c21": "不入涅槃，無有是處。何以故？阿難！如是諸佛",
    "T12n0380_003:0959c22": "無上福田——無諸荒穢、亦無棘刺，離欲垢過，極",
    "T12n0380_003:0959c23": "甚清淨——如是田中種少善根福德種子，於餘",
    "T12n0380_003:0959c24": "田中不生長者，於三種菩提能作種子，若無",
    "T12n0380_003:0959c25": "上菩提、若緣覺菩提、若聲聞菩提。彼諸善根",
    "T12n0380_003:0959c26": "終不差失，以是布施心生敬信，增上因緣得",
    "T12n0380_003:0959c27": "趣善道及清淨法，必入涅槃。「阿難！譬如長",
    "T12n0380_003:0959c28": "者營田之時，地不荒穢、無諸荊棘及以瓦礫、",
    "T12n0380_003:0959c29": "糞壤肥良、墾治調柔。以新種子盛以寶器不",
    "T12n0380_003:0960a01": "腐不敗，依於時節下種田中，隨時溉灌、鋤治、",
    "T12n0380_003:0960a02": "料理，於一切時常善護持。阿難！若是長者營",
    "T12n0380_003:0960a03": "田之士於餘時中到彼田所，住在田畔作如",
    "T12n0380_003:0960a04": "是言：『咄哉，種子！汝莫作種、莫生、莫長，我不",
    "T12n0380_003:0960a05": "求利亦不求報。』阿難！於意云何？可以田夫語",
    "T12n0380_003:0960a06": "故，種子不生、不作種也？」阿難言：「不也，婆伽婆！",
    "T12n0380_003:0960a07": "不也，修伽陀！彼必作果，非無果實。」佛言：「如",
    "T12n0380_003:0960a08": "是如是。阿難！若有眾生樂著生、死、三有愛果，",
    "T12n0380_003:0960a09": "於佛福田種善根者作如是言：『以此善根願",
    "T12n0380_003:0960a10": "我莫般涅槃。』阿難！是人若不涅槃，無有是處。",
    "T12n0380_003:0960a11": "阿難！是人雖不樂求涅槃，然於佛所種諸善",
    "T12n0380_003:0960a12": "根，我說是人必得涅槃、盡涅槃際；乃至佛所",
    "T12n0380_003:0960a13": "得一發心、一生敬信種善根者，一切皆當得",
    "T12n0380_003:0960a14": "般涅槃、盡涅槃際。「阿難！於當來世有邊地",
    "T12n0380_003:0960a15": "王，彼雖不解佛法功德，見佛精舍及見形像",
    "T12n0380_003:0960a16": "心生信者，我昔曾於五道之中處處受生、修",
    "T12n0380_003:0960a17": "行一切菩薩行時，以四攝法——布施、愛語、利行、",
    "T12n0380_003:0960a18": "同事——攝彼邊王。阿難！彼邊地王見我精舍",
    "T12n0380_003:0960a19": "及見形像心生敬信，以此善根必得涅槃、盡",
    "T12n0380_003:0960a20": "涅槃際。阿難！彼邊地王當有群臣并諸王子、",
    "T12n0380_003:0960a21": "大臣、輔佐、親戚骨血及諸伴侶，於我滅度後",
    "T12n0380_003:0960a22": "見我精舍及見形像，雖不解知諸佛功德及",
    "T12n0380_003:0960a23": "佛正法，少修善根、心生信者——我本修行菩薩",
    "T12n0380_003:0960a24": "行時亦曾以四攝法攝護彼等——以是善根所",
    "T12n0380_003:0960a25": "加持故，當得涅槃、盡涅槃際。阿難！我於長",
    "T12n0380_003:0960a26": "夜憐愍眾生，以四攝法長夜攝受，以諸佛法",
    "T12n0380_003:0960a27": "利益養育。「阿難！汝觀如來在路行時，能令大",
    "T12n0380_003:0960a28": "地高處令下、下者令高、高下諸處悉得平正，",
    "T12n0380_003:0960a29": "如來過後地輒還復；一切樹林傾側向佛，樹",
    "T12n0380_003:0960b01": "神現身低頭禮拜，如來過後樹輒還復。丘陵、",
    "T12n0380_003:0960b02": "坑坎、屏廁、臭穢、荊棘、叢林、一切瓦礫皆悉掃",
    "T12n0380_003:0960b03": "除，嚴治平正，清淨無穢，馨香芬烈甚可愛樂，",
    "T12n0380_003:0960b04": "眾華布地，莊嚴光麗，如來足履蹈上而過。阿",
    "T12n0380_003:0960b05": "難！汝觀如來本所修行諸善功德，在路行時",
    "T12n0380_003:0960b06": "無有眾生而不傾側稽首禮者，無情諸物——大",
    "T12n0380_003:0960b07": "地、山崖、樹林、藥草——於佛行處無不傾側。何以",
    "T12n0380_003:0960b08": "故？阿難！我本修行菩薩行時，於諸師所傾側",
    "T12n0380_003:0960b09": "禮拜，亦於父母第一尊重傾側禮拜，耆年長",
    "T12n0380_003:0960b10": "宿、中年、少年、親友骨血無不傾側，於佛、菩薩",
    "T12n0380_003:0960b11": "善知識所，聲聞、緣覺及以外道五通諸仙、沙",
    "T12n0380_003:0960b12": "門、婆羅門，如是一切應受供人。諸佛、菩薩及",
    "T12n0380_003:0960b13": "善知識、聲聞、緣覺、外道諸仙、沙門、婆羅門、",
    "T12n0380_003:0960b14": "父母、兄弟、親友骨血及餘耆年、中年、少年、同",
    "T12n0380_003:0960b15": "師等侶，無不傾側，謙下禮敬。阿難！我以如是",
    "T12n0380_003:0960b16": "善業報故，於無上菩提得成佛已，彼諸事物",
    "T12n0380_003:0960b17": "——有情、無情——如來行時無不傾側低頭禮拜。「阿",
    "T12n0380_003:0960b18": "難！我本曾以清淨微妙稱意資產——至心自手",
    "T12n0380_003:0960b19": "——施諸師長及餘眾生。阿難！以是業報，如來",
    "T12n0380_003:0960b20": "行時大地平正、掃灑嚴治、清淨無泥、又無瓦",
    "T12n0380_003:0960b21": "礫。「阿難！我於無量諸如來所，菩薩知識、聲",
    "T12n0380_003:0960b22": "聞、緣覺、外道諸仙在路行時，我昔曾與掃治",
    "T12n0380_003:0960b23": "道路、泥治、房舍。若行、若住於佛精舍，我以慈",
    "T12n0380_003:0960b24": "心、平等心、無高下心、無諂曲心、清淨心掃治令",
    "T12n0380_003:0960b25": "淨，於一切時常求阿耨多羅三藐三菩提，為",
    "T12n0380_003:0960b26": "一切眾生故、安樂一切眾生故、憐愍一切眾",
    "T12n0380_003:0960b27": "生故、利益安樂諸天人故。阿難！以是善根，若",
    "T12n0380_003:0960b28": "佛如來在在處處，若行、若住、若坐、若思惟念",
    "T12n0380_003:0960b29": "欲行來，路首自然街巷清淨，地平如掌。阿難！",
    "T12n0380_003:0960c01": "如來所有身業功德殊勝難知，不可得邊。「阿",
    "T12n0380_003:0960c02": "難！我今為欲滿此義故，當有清信善男子、善",
    "T12n0380_003:0960c03": "女人於如來所深生敬信，得未曾有。阿難！",
    "T12n0380_003:0960c04": "須彌山王高八萬四千由旬，在大海中亦八",
    "T12n0380_003:0960c05": "萬四千由旬。阿難！假使我滅度時，如此堅",
    "T12n0380_003:0960c06": "固高大山王無不傾側，何況諸餘黑山、藥草、",
    "T12n0380_003:0960c07": "叢林？若不傾者，無有是處。「阿難！且置堅固",
    "T12n0380_003:0960c08": "須彌山王，所有鐵圍山高十六萬八千由旬——",
    "T12n0380_003:0960c09": "彼等亦是金剛堅固——佛涅槃時無不傾側低",
    "T12n0380_003:0960c10": "頭禮敬；若欲遠避不傾側者，亦無是處。何以",
    "T12n0380_003:0960c11": "故？阿難！我本修行菩薩行時，一切眾生所作",
    "T12n0380_003:0960c12": "事業終不別離。若有眾生瞋恚乖張，我令和",
    "T12n0380_003:0960c13": "合；昔不和者能令和合，堅固安住，具足不壞，",
    "T12n0380_003:0960c14": "各生慈心、愍心。阿難！以是善根因緣力故，如",
    "T12n0380_003:0960c15": "來獲得不可壞身，亦令眷屬堅固不壞。「阿",
    "T12n0380_003:0960c16": "難！如來復獲眷屬堅固不可壞法，所謂四念",
    "T12n0380_003:0960c17": "處、四正勤、四如意足、五根、五力、七覺分、八聖道",
    "T12n0380_003:0960c18": "分。阿難！此三十七助菩提法是佛如來大眷",
    "T12n0380_003:0960c19": "屬，所有諸佛、聲聞、緣覺安住其中，一切世間",
    "T12n0380_003:0960c20": "諸天人眾所不能壞。何以故？阿難！佛以是",
    "T12n0380_003:0960c21": "法，一切世間諸天、魔、梵、沙門、婆羅門及諸眷",
    "T12n0380_003:0960c22": "屬，天人、阿修羅，及須彌山、大鐵圍山、大地、草",
    "T12n0380_003:0960c23": "木，佛涅槃時，無不低頭傾側而向，何能破壞？",
    "T12n0380_003:0960c24": "若有壞者，無有是處。何以故？阿難！如來身",
    "T12n0380_003:0960c25": "者不可破壞，佛之舍利亦不可壞。「阿難！如來",
    "T12n0380_003:0960c26": "憐愍一切眾生，以本願故碎此舍利令如芥",
    "T12n0380_003:0960c27": "子，為令佛法增廣流布。阿難！如來本修菩薩",
    "T12n0380_003:0960c28": "行時發如是願：『我於阿耨多羅三藐三菩提",
    "T12n0380_003:0960c29": "成正覺已，般涅槃後令我舍利增廣流布。』",
    "T12n0380_003:0961a01": "阿難！以本願故，我滅度後令此舍利增廣流",
    "T12n0380_003:0961a02": "布。彼諸眾生見佛如來般涅槃故得聖道果；",
    "T12n0380_003:0961a03": "佛為憐愍彼等眾生，分此舍利令如芥子。阿",
    "T12n0380_003:0961a04": "難！如來、應、正遍知臨般涅槃時，憐愍世間諸",
    "T12n0380_003:0961a05": "眾生故，入如是三昧分此舍利，令如芥子。然",
    "T12n0380_003:0961a06": "如來身不受苦痛，一切支節分散解時能令",
    "T12n0380_003:0961a07": "舍利猶如芥子。時佛如來無有苦痛，乃至如",
    "T12n0380_003:0961a08": "是憐愍攝受彼諸眾生及攝未來諸眾生故，",
    "T12n0380_003:0961a09": "令得安隱諸善道故。「供養舍利——尊重、迎送、謙",
    "T12n0380_003:0961a10": "下供養，種種莊嚴、種種華香、塗香、末香、衣服、",
    "T12n0380_003:0961a11": "幢幡及眾寶蓋、歌舞、音樂——我說彼等當得涅",
    "T12n0380_003:0961a12": "槃果，乃至盡涅槃際。「阿難！我滅度後一百年",
    "T12n0380_003:0961a13": "中，於波離弗城當有國王名阿輸迦——於孔雀",
    "T12n0380_003:0961a14": "戶種姓中生——以法治世。彼於我法當得敬信，",
    "T12n0380_003:0961a15": "得敬信已令我舍利增廣流布，一日一時起",
    "T12n0380_003:0961a16": "八萬四千塔安我舍利。阿難！汝莫憂愁，我之",
    "T12n0380_003:0961a17": "舍利於天人中當廣流布。「阿難！且置現在供",
    "T12n0380_003:0961a18": "養如來、且置我滅度後供養舍利如芥子者，",
    "T12n0380_003:0961a19": "阿難！若有夢中見佛精舍心生敬信，我說彼",
    "T12n0380_003:0961a20": "人以此善根當得涅槃、得第一涅槃、盡涅槃",
    "T12n0380_003:0961a21": "際。阿難！於未來世所有諸佛出興於世，是諸",
    "T12n0380_003:0961a22": "如來無不稱我功德行者，亦如我今稱讚過",
    "T12n0380_003:0961a23": "去諸佛功德；未來諸佛稱我名字亦復如是。",
    "T12n0380_003:0961a24": "「阿難！我說法時，凡諸眾生遠塵離垢、得法眼",
    "T12n0380_003:0961a25": "者，阿難！彼諸眾生，我本修行菩薩行時一切",
    "T12n0380_003:0961a26": "皆悉先已成熟。「阿難！若施僧田功德有盡、施",
    "T12n0380_003:0961a27": "四方僧功德亦盡；施辟支佛所作功德於中",
    "T12n0380_003:0961a28": "不盡；若於佛所作功德者不可窮盡。「復次，阿",
    "T12n0380_003:0961a29": "難！如我前說，諸福田所作功德者，皆悉當",
    "T12n0380_003:0961b01": "得涅槃果、盡涅槃際。阿難！且置親承供養我",
    "T12n0380_003:0961b02": "者、且置我滅度後供養我舍利者。阿難！若有",
    "T12n0380_003:0961b03": "念佛，乃至一華散於空中，我以佛智見彼善",
    "T12n0380_003:0961b04": "根不可量、不可說。阿難！彼等眾生所作善",
    "T12n0380_003:0961b05": "根——以念佛心乃至一華散空中者——盡此劫來",
    "T12n0380_003:0961b06": "馳走流轉，從初至末不可得知。於流轉時，於",
    "T12n0380_003:0961b07": "如來所奉散一華，所得果報不可稱說，或作",
    "T12n0380_003:0961b08": "梵天王、釋天王、轉輪聖王，以其善根不可盡",
    "T12n0380_003:0961b09": "故，必得涅槃、盡涅槃際。何以故？阿難！如是諸",
    "T12n0380_003:0961b10": "佛大神通所奉施一華，得如是等無量福報、",
    "T12n0380_003:0961b11": "廣大利益、大功德聚，不可稱量、無有邊際、必",
    "T12n0380_003:0961b12": "當趣涅槃界。「阿難！若於佛所作功德者，當",
    "T12n0380_003:0961b13": "得如是不可稱量無邊福報；乃至佛所得一",
    "T12n0380_003:0961b14": "發心、生一念信者，我說是人梵行究竟、安隱",
    "T12n0380_003:0961b15": "究竟，盡究竟際。是故，阿難！若有善男子、善女",
    "T12n0380_003:0961b16": "人欲求梵天王、轉輪聖王、護世四天王、三十",
    "T12n0380_003:0961b17": "三天、夜摩天、兜率陀天、化樂天、他化自在天",
    "T12n0380_003:0961b18": "及餘諸天、諸龍、夜叉、乾闥婆、阿修羅、迦樓羅、緊",
    "T12n0380_003:0961b19": "那羅、摩睺羅伽、人非人等一切世間主得自",
    "T12n0380_003:0961b20": "在者，應當如是尊重、迎送、恭敬、供養諸佛世",
    "T12n0380_003:0961b21": "尊。若欲悕求聲聞地者、辟支佛地者及求無",
    "T12n0380_003:0961b22": "上三藐三菩提者，如是善男子、善女人亦應",
    "T12n0380_003:0961b23": "如是恭敬、尊重、謙下供養。「阿難！我昔為求阿",
    "T12n0380_003:0961b24": "耨多羅三藐三菩提時，於無量佛、無量百佛、",
    "T12n0380_003:0961b25": "無量百千佛乃至無量億那由他百千佛所，",
    "T12n0380_003:0961b26": "恭敬、尊重、謙下，供養衣服、飲食、床座、臥具、病",
    "T12n0380_003:0961b27": "瘦因緣所須湯藥，若行、若住、若坐、若臥，以諸",
    "T12n0380_003:0961b28": "華鬘、塗香、末香、栴檀、沈水、幢幡、寶蓋供養彼",
    "T12n0380_003:0961b29": "佛。彼佛滅後，起立塔廟種種莊嚴，以諸香花、",
    "T12n0380_003:0961c01": "塗香、末香、歌舞、嬉戲、百千伎樂恭敬、尊重、謙",
    "T12n0380_003:0961c02": "下供養，憐愍世間諸眾生故、利益安樂諸",
    "T12n0380_003:0961c03": "天人故、未得度者欲令得度、未解脫者令",
    "T12n0380_003:0961c04": "得解脫、未安隱者令得安隱、未涅槃者令得",
    "T12n0380_003:0961c05": "涅槃故。「阿難！我以五莖優波羅華散然燈佛，",
    "T12n0380_003:0961c06": "於彼即悟無生法忍，如是善根是少分報。阿",
    "T12n0380_003:0961c07": "難！我以然燈如來、應、正遍知所，散五莖華及",
    "T12n0380_003:0961c08": "餘善根少分福報，汝欲知不？」阿難白言：「如是，",
    "T12n0380_003:0961c09": "世尊！願樂欲聞。如是，婆伽婆！如是，修伽陀！",
    "T12n0380_003:0961c10": "今正是時，唯願世尊分別顯示於然燈佛種",
    "T12n0380_003:0961c11": "少善根所得果報。」爾時，世尊舒金色右臂，以",
    "T12n0380_003:0961c12": "一小指放天優波羅華，香遍滿三千大千諸",
    "T12n0380_003:0961c13": "佛世界，百億日月所流行處無不周遍。爾時，",
    "T12n0380_003:0961c14": "世尊於諸天人、阿修羅中現此奇特未曾有",
    "T12n0380_003:0961c15": "法，於諸佛所種少善根所得福報，示現不虛、",
    "T12n0380_003:0961c16": "不虧損故。爾時，世尊而說此偈：",
    "T12n0380_003:0961c17": "「諸佛不思議，　　如來法亦然，",
    "T12n0380_003:0961c18": "　能信不思者，　　必獲不思報。",
    "T12n0380_003:0961c19": "　有想、無想等，　　一切諸眾生，",
    "T12n0380_003:0961c20": "　無量百億劫，　　一切悉供養；",
    "T12n0380_003:0961c21": "　所有辟支佛、　　無漏阿羅漢，",
    "T12n0380_003:0961c22": "　不可思議劫，　　供養彼一切。",
    "T12n0380_003:0961c23": "　正覺若住世，　　若佛涅槃後，",
    "T12n0380_003:0961c24": "　乃至一合掌，　　此福勝於前。",
    "T12n0380_003:0961c25": "　佛戒無缺漏，　　三昧得自在，",
    "T12n0380_003:0961c26": "　於法無疑惑，　　佛眼無不了。",
    "T12n0380_003:0961c27": "　若於善逝修慈者，　　若晝、若夜少時間，",
    "T12n0380_003:0961c28": "　如是供養福無量，　　三界無等、無有比。",
    "T12n0380_003:0961c29": "　過去阿僧祇劫中，　　於諸世間導師所、",
    "T12n0380_003:0962a01": "　諸天人中作光明，　　修諸善業不可數。",
    "T12n0380_003:0962a02": "　阿僧祇劫流轉時，　　受彼福報不可盡，",
    "T12n0380_003:0962a03": "　我以彼福為因緣，　　能得如是勝菩提。",
    "T12n0380_003:0962a04": "　我昔憐愍眾生故，　　無量百千億佛所，",
    "T12n0380_003:0962a05": "　世世常修勝供養，　　佛不與我授記莂。",
    "T12n0380_003:0962a06": "　彼佛世尊人中上，　　知我善根未純熟，",
    "T12n0380_003:0962a07": "　雖行諸善不得記，　　以我無是勝忍故。",
    "T12n0380_003:0962a08": "　我又見彼然燈佛，　　奉散五莖優波羅，",
    "T12n0380_003:0962a09": "　布髮淹泥令佛蹈，　　即悟無生勝法忍。",
    "T12n0380_003:0962a10": "　時彼導師然燈佛，　　即授我記昇虛空，",
    "T12n0380_003:0962a11": "　汝於來世阿僧祇，　　當得成佛號釋迦。",
    "T12n0380_003:0962a12": "　從此生死流轉來，　　修行無量諸善業，",
    "T12n0380_003:0962a13": "　愍眾生故受諸苦，　　為求如是勝菩提。",
    "T12n0380_003:0962a14": "　我見世間孤獨苦，　　悲心憐愍常布施，",
    "T12n0380_003:0962a15": "　彼福無限、無有量，　　導師廣說不能盡。",
    "T12n0380_003:0962a16": "　我為菩薩修行時，　　於諸善逝佛世雄，",
    "T12n0380_003:0962a17": "　晝夜稱名而供養，　　無量億劫不可數。",
    "T12n0380_003:0962a18": "　一、二、三、四、五至十、　　二十、三十略稱名，",
    "T12n0380_003:0962a19": "　愍諸眾生故修行，　　最勝佛本所供養。",
    "T12n0380_003:0962a20": "　如我本修苦行時，　　無量眾苦我忍受，",
    "T12n0380_003:0962a21": "　世世不捨菩提心，　　一切諸佛無能比。",
    "T12n0380_003:0962a22": "　我於世世流轉時，　　棄捨百千萬億頭、",
    "T12n0380_003:0962a23": "　捨寶、國土及王位，　　為求聞法多善說。",
    "T12n0380_003:0962a24": "　我為無上正法時，　　深心樂求不可量，",
    "T12n0380_003:0962a25": "　布施、持戒及忍辱、　　精進、覺悟勝菩提。",
    "T12n0380_003:0962a26": "　諸佛勢力不思議，　　以諸功德所建立，",
    "T12n0380_003:0962a27": "　能演正法不思者，　　亦能顯示勝菩提。」",
    "T12n0380_003:0962a28": "大悲經殖善根品第十一",
    "T12n0380_003:0962a29": "爾時，世尊復告阿難言：「我從然燈佛來，次復",
    "T12n0380_003:0962b01": "值佛名蓮華上，我以金華奉散彼佛，為求阿",
    "T12n0380_003:0962b02": "耨多羅三藐三菩提故。次復值佛，名一切世",
    "T12n0380_003:0962b03": "間最勝自在，我以銀華奉散彼佛，為求如是",
    "T12n0380_003:0962b04": "一切種智。次復值佛，名極高行，我把寶錢奉",
    "T12n0380_003:0962b05": "獻彼佛，為求如是不可知智。次復值佛，名曰",
    "T12n0380_003:0962b06": "上譽，我把眾寶奉獻彼佛，為求如是無障礙",
    "T12n0380_003:0962b07": "智。次復值佛，號釋迦牟尼，我以雜華散彼",
    "T12n0380_003:0962b08": "佛上，為求如是無上菩提。次復值佛，名曰帝",
    "T12n0380_003:0962b09": "沙，我以赤旃檀末塗散彼佛，亦復為求無",
    "T12n0380_003:0962b10": "障礙智。次復值佛，名曰弗沙，我以深信——七日、",
    "T12n0380_003:0962b11": "七夜目不暫瞬——以無量偈讚彼世尊。次復值",
    "T12n0380_003:0962b12": "佛名毘婆尸，我復以豆散彼世尊。次復值佛，",
    "T12n0380_003:0962b13": "名曰尸棄，我以無價寶衣奉上彼佛。次復值",
    "T12n0380_003:0962b14": "佛，名毘舍浮，我以餚饍飲食供養彼佛世尊。",
    "T12n0380_003:0962b15": "「阿難！此賢劫初次有佛興名拘留孫，我於彼",
    "T12n0380_003:0962b16": "所淨修梵行，為求如是自然智故。次復值佛，",
    "T12n0380_003:0962b17": "名拘那含牟尼，我於彼佛修行梵行。次復有",
    "T12n0380_003:0962b18": "佛，名曰迦葉，時我於彼亦修梵行。我於是等",
    "T12n0380_003:0962b19": "一切佛所，為求阿耨多羅三藐三菩提，為自",
    "T12n0380_003:0962b20": "度、亦為度未度者，自得解脫、亦為未解脫者",
    "T12n0380_003:0962b21": "令得解脫，自得涅槃、亦為未涅槃者令得涅",
    "T12n0380_003:0962b22": "槃。汝今觀我供養爾許無量阿僧祇諸佛世",
    "T12n0380_003:0962b23": "尊——恭敬、尊重、謙下供養——具足無量諸善功德，",
    "T12n0380_003:0962b24": "為求如是阿耨多羅三藐三菩提故。阿難！如",
    "T12n0380_003:0962b25": "是次第，汝應當知，雖於佛所種少善根，當得",
    "T12n0380_003:0962b26": "如是大神通、大利益、廣大功德。「阿難！我於佛",
    "T12n0380_003:0962b27": "所種殖如是不可思議菩提善根，今得如是",
    "T12n0380_003:0962b28": "不思議報，無等、無敵、無有邊際，汝應當信。」爾",
    "T12n0380_003:0962b29": "時世尊重說偈言：",
    "T12n0380_003:0962c01": "「我於然燈兩足尊，　　值遇修行菩薩行，",
    "T12n0380_003:0962c02": "　五莖青蓮散彼佛，　　即時記我無上道。",
    "T12n0380_003:0962c03": "　次有佛名蓮華上，　　我時亦復得值遇，",
    "T12n0380_003:0962c04": "　以金寶華散彼佛，　　為求最勝菩提故；",
    "T12n0380_003:0962c05": "　次復有佛大導師，　　名諸世間最自在，",
    "T12n0380_003:0962c06": "　極高上行及上譽；　　釋迦、帝沙、弗沙佛、",
    "T12n0380_003:0962c07": "　毘婆、尸棄、毘舍浮、　　拘留孫佛、拘那含、",
    "T12n0380_003:0962c08": "　迦葉佛等皆供養，　　為求最上勝菩提。",
    "T12n0380_003:0962c09": "　此等及餘過去佛，　　我皆修行勝供養，",
    "T12n0380_003:0962c10": "　悲愍一切眾生故，　　為求無上勝菩提。",
    "T12n0380_003:0962c11": "　彼佛千億皆供養，　　積集善根已滿足，",
    "T12n0380_003:0962c12": "　降魔勢力及眷屬，　　獲得無憂安隱道。",
    "T12n0380_003:0962c13": "　我轉無上大法輪，　　為眾生故顯正法，",
    "T12n0380_003:0962c14": "　天、人、龍等、緊那羅，　　應菩提器我度竟。",
    "T12n0380_003:0962c15": "　我已顯示安隱道，　　未來諸佛及聲聞，",
    "T12n0380_003:0962c16": "　若欲救度諸苦者，　　應當修習我德行。」",
    "T12n0380_003:0962c17": "大悲經卷第三"
}