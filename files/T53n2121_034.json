{
    "T53n2121_034:0183c25": "經律異相卷第三十四(諸國王女部)",
    "T53n2121_034:0183c27": "梁沙門僧旻寶唱等集",
    "T53n2121_034:0183c28": "波羅奈王女金色女求佛為夫一波斯",
    "T53n2121_034:0183c29": "匿王女金剛形醜以念佛力立改姝顏二",
    "T53n2121_034:0184a01": "波斯匿王女喪婿更於樹下復得後夫三",
    "T53n2121_034:0184a02": "安息王女先從狗中來四波羅奈王七女",
    "T53n2121_034:0184a03": "與帝釋共語五王女金剛為火所燒六",
    "T53n2121_034:0184a04": "王女見水上泡起無常想七王女摩闍尼",
    "T53n2121_034:0184a05": "為婆羅門所嫉八王女狗頭感捕魚師述",
    "T53n2121_034:0184a06": "婆伽九",
    "T53n2121_034:0184a07": "波羅奈王女金色女求佛為夫一",
    "T53n2121_034:0184a08": "波羅奈國王夫人生一女。身黃金色。頭髮紺",
    "T53n2121_034:0184a09": "青。時年十六。父母見女長大。欲為求婿。女言。",
    "T53n2121_034:0184a10": "我不用婿。若欲為我求婿者。當令身黃金色",
    "T53n2121_034:0184a11": "頭髮紺青。如是者乃可爾耳。父母便為求索。",
    "T53n2121_034:0184a12": "了不能得。佛時在舍衛國。舍衛國有人。價",
    "T53n2121_034:0184a13": "作到波羅奈國。國王即請價人與相見問訊。",
    "T53n2121_034:0184a14": "以女示之言。我為是女求婿。天下寧有好人。",
    "T53n2121_034:0184a15": "價人答言。我國中有人。復勝是女者。王聞",
    "T53n2121_034:0184a16": "歡喜。令價人迎取佛。價人便作書與佛。書",
    "T53n2121_034:0184a17": "上說是女端正甚好無比。欲為佛取之。佛在",
    "T53n2121_034:0184a18": "祇洹中。為諸比丘數千人說經。持書人直前",
    "T53n2121_034:0184a19": "至佛所。佛預知書上所說。得便裂壞之。作書",
    "T53n2121_034:0184a20": "報與金色女言。之人苦皆從恩愛生。生當復",
    "T53n2121_034:0184a21": "老。老當復病。從病致死。從死致憂哭。天下苦",
    "T53n2121_034:0184a22": "者皆從恩愛生。女得書自思惟。即得五通達。",
    "T53n2121_034:0184a23": "一者眼能徹視。二者耳能徹聽。三者知他人",
    "T53n2121_034:0184a24": "心念。四者知所從生。五者能飛行。便與父母",
    "T53n2121_034:0184a25": "辭訣飛到佛前。佛即微笑。五色光明從口中",
    "T53n2121_034:0184a26": "出。阿難前問。佛言。阿難。汝見此女健乃如",
    "T53n2121_034:0184a27": "是。欲知之者。迦葉。佛時。是金色女為貧家",
    "T53n2121_034:0184a28": "作婦。其婿手足拘攣不能行步。時國王字基",
    "T53n2121_034:0184a29": "立。有一女。端正。身著金銀瓔珞。徑到迦葉佛",
    "T53n2121_034:0184b01": "所受經戒。時是貧人婦。身但被一[疊*毛]布。亦復",
    "T53n2121_034:0184b02": "隨往到佛所。外人不聽前。貧人婦自念言。我",
    "T53n2121_034:0184b03": "何故獨不得前。王女獨前。佛即知之。令人呼",
    "T53n2121_034:0184b04": "前。婦即作禮白言。是王女何故獨豪貴如此。",
    "T53n2121_034:0184b05": "我獨貧窮。佛語婦人。是王女。前世好喜讀經",
    "T53n2121_034:0184b06": "以衣施與沙門故。今世得豪貴尊嚴端正。",
    "T53n2121_034:0184b07": "汝前世不樂經法。慳貪不肯布施。見沙門不",
    "T53n2121_034:0184b08": "相承事。令汝今世貧窮如是。貧婦言。願佛哀",
    "T53n2121_034:0184b09": "我愚癡教我經法。迦葉佛便教之。於樹下讀",
    "T53n2121_034:0184b10": "經。坐自思惟。便取樹葉縫連作衣。以覆其身。",
    "T53n2121_034:0184b11": "欲持身上所著[疊*毛]布衣上佛。天王釋見有至",
    "T53n2121_034:0184b12": "心。便持天衣金錢飲食與之。婦得衣便以布",
    "T53n2121_034:0184b13": "施設供。壽終生天上。壽盡來生世間。為國王",
    "T53n2121_034:0184b14": "女。喜讀經布施故。身黃金色頭髮紺青(出金色女經)。",
    "T53n2121_034:0184b15": "波斯匿王女金剛形醜以念佛力立改姝顏",
    "T53n2121_034:0184b16": "二",
    "T53n2121_034:0184b17": "佛在舍衛國。爾時波斯匿王最大夫人。名曰",
    "T53n2121_034:0184b18": "末利。時生一女。字曰波闍羅(梁言金剛)女面醜惡",
    "T53n2121_034:0184b19": "肌體麁澁。猶如駝皮。髮如馬毛王觀此女無",
    "T53n2121_034:0184b20": "一喜心。便勅宮內。懃意守護勿令外人得見",
    "T53n2121_034:0184b21": "之也。女年轉大任當嫁處。處告吏臣。卿可",
    "T53n2121_034:0184b22": "推尋豪姓貧者便可將來。臣即如教。得一貧",
    "T53n2121_034:0184b23": "窮豪姓之士。將至王所。向彼人說。我有一女",
    "T53n2121_034:0184b24": "面狀醜惡。未有酬類。當相供給。想卿不逆。當",
    "T53n2121_034:0184b25": "納受之。時長者子長跪白言。當奉王勅。王即",
    "T53n2121_034:0184b26": "以女妻彼貧人。起宮宅門閣七重。王勅女夫。",
    "T53n2121_034:0184b27": "自捉戶排。若欲出時而自閉之。勿令人覩",
    "T53n2121_034:0184b28": "見女面狀。王給女婿使無乏短。又拜為大臣。",
    "T53n2121_034:0184b29": "其人有財。與諸豪族共為設會。月月更為會",
    "T53n2121_034:0184c01": "同之時。夫婦俱詣諸人來會。悉皆將婦。唯彼",
    "T53n2121_034:0184c02": "大臣恒常獨往。眾人疑怪。彼人婦者儻能端",
    "T53n2121_034:0184c03": "正。或能極醜。是以彼人故不將來。密共相語。",
    "T53n2121_034:0184c04": "勸酒令醉解取門排。開其門戶。時女心惱自",
    "T53n2121_034:0184c05": "責罪咎。我種何罪為夫所憎。恒見幽閉不覩",
    "T53n2121_034:0184c06": "眾人。復自念言。佛現在世。潤益眾生苦厄皆",
    "T53n2121_034:0184c07": "度。即便至心遙禮世尊。唯願垂愍。到於我前",
    "T53n2121_034:0184c08": "暫見教訓。其女誠篤佛知其意。即到其家。於",
    "T53n2121_034:0184c09": "其女前。地中踊出。其女見佛心生歡喜。惡相",
    "T53n2121_034:0184c10": "即滅。身體端嚴。猶如天女。奇姿蓋世。佛愍",
    "T53n2121_034:0184c11": "女故為說妙法。即盡諸惡得須陀洹道。時彼",
    "T53n2121_034:0184c12": "五人。開戶入內見婦端正。怪不將來。還閉門",
    "T53n2121_034:0184c13": "戶。持鑰繫本帶。其人醒悟會罷至家。見婦姿",
    "T53n2121_034:0184c14": "容人中難有。欣然問曰。是何人。女答夫言。",
    "T53n2121_034:0184c15": "我是汝婦。夫言。汝前極醜今者端正。其婦具",
    "T53n2121_034:0184c16": "以上事白。其夫即往白王。今者蒙佛神恩。",
    "T53n2121_034:0184c17": "已得端正。天女無異。王勅將來迎女入宮。王",
    "T53n2121_034:0184c18": "見歡喜。王及夫人。及女并女夫。共至佛所",
    "T53n2121_034:0184c19": "禮佛言。不審此女。宿植何福乃生豪富受醜",
    "T53n2121_034:0184c20": "陋形。佛告王曰。過去世時。國名波羅奈。有大",
    "T53n2121_034:0184c21": "長者。財富無量。舉家恒共供養一辟支佛。身",
    "T53n2121_034:0184c22": "體麁惡形狀醜陋。時彼長者有一小女。見彼",
    "T53n2121_034:0184c23": "辟支。惡心輕慢呵罵毀言。面貌醜陋身皮麁",
    "T53n2121_034:0184c24": "惡何其可憎。此辟支佛。受其供養欲入涅槃。",
    "T53n2121_034:0184c25": "為其檀越作十八變。即從空下還至其家。長",
    "T53n2121_034:0184c26": "者倍喜。女即悔過。唯願尊者當見原恕。時辟",
    "T53n2121_034:0184c27": "支佛聽其懺悔。佛告大王。爾時女者今王女",
    "T53n2121_034:0184c28": "是。毀此賢聖受醜陋形。後見神變。自改悔",
    "T53n2121_034:0184c29": "故還得端正。由供養佛故世世富貴緣得解",
    "T53n2121_034:0185a01": "脫(出賢愚經第二卷)。",
    "T53n2121_034:0185a02": "波斯匿王女喪婿更於樹下復得後夫三",
    "T53n2121_034:0185a03": "佛詣迦羅越家食。入不閉門。後隨來者一切",
    "T53n2121_034:0185a04": "皆與食令飽滿。弟發惡意。我不聽入。若得",
    "T53n2121_034:0185a05": "自在比丘來時我折其脚。兄弟二人便各別",
    "T53n2121_034:0185a06": "去。皆樹下臥。弟發惡意。有牛驚奔轢折其",
    "T53n2121_034:0185a07": "脚。兄發善意。日西樹蔭故處其上。波斯匿女",
    "T53n2121_034:0185a08": "婿亡。王甚怜愛。為其女呼婆羅門。相覓福",
    "T53n2121_034:0185a09": "人以為女婿。婆羅門出案行見一人臥在於",
    "T53n2121_034:0185a10": "樹下。日西樹蔭故覆。婆羅門言。此是福人。即",
    "T53n2121_034:0185a11": "以白王。王言。那知具其上事。呼來澡洗更著",
    "T53n2121_034:0185a12": "好衣。便嫁女與之(出十卷譬喻經第四卷)。",
    "T53n2121_034:0185a13": "安息國王女先從狗來四",
    "T53n2121_034:0185a14": "昔外國有城。名頭迦羅。中有白衣。日日請沙",
    "T53n2121_034:0185a15": "門還家中食。沙門是羅漢。沙門坐飯內中有",
    "T53n2121_034:0185a16": "狗。沙門食時常揣飯分狗。狗得飯噉便生好",
    "T53n2121_034:0185a17": "心向沙門。沙門日往狗便習待。沙門食時",
    "T53n2121_034:0185a18": "狗思見沙門。沙門來便復持一揣飯與狗。狗",
    "T53n2121_034:0185a19": "有好心向沙門。積年命終。乃為安息國王女。",
    "T53n2121_034:0185a20": "生便識宿命知本是狗。云我棄狗身得王女",
    "T53n2121_034:0185a21": "身。國中都無佛寺沙門。時月支王遣使詣",
    "T53n2121_034:0185a22": "王。見使賢明意欲女與作婦。使將女去。女",
    "T53n2121_034:0185a23": "見沙門心大歡喜。憶先作狗沙門與飯好向",
    "T53n2121_034:0185a24": "沙門。今得人身。今當大供養沙門。月支國中",
    "T53n2121_034:0185a25": "大有沙門。婦常日日飯食三五百人。手自斟",
    "T53n2121_034:0185a26": "酌不使人客。飯食適訖。手自掃地。舍中婦女",
    "T53n2121_034:0185a27": "奴婢皆生好心言。此婦乃是王女。來在是",
    "T53n2121_034:0185a28": "間。常掃除供養沙門。我輩亦當用心。奴婢輩",
    "T53n2121_034:0185b01": "便藏去掃帚。欲自掃地。大家索帚了不知處。",
    "T53n2121_034:0185b02": "便取簏中初來所著衣卷以掃地。夫見婦以",
    "T53n2121_034:0185b03": "新衣掃地。便言。卿雖敬佛法何事乃當以新",
    "T53n2121_034:0185b04": "衣掃地。當索掃帚。婦言。我但以好心向一沙",
    "T53n2121_034:0185b05": "門。二歲得是衣耳。正以此衣掃當何苦哉。",
    "T53n2121_034:0185b06": "我前世時初。無可用布施。但有好心信有佛",
    "T53n2121_034:0185b07": "法故得此福。亦不治生得此衣也。夫語婦言。",
    "T53n2121_034:0185b08": "卿雖信佛法供養沙門。未曾見沙門與卿一",
    "T53n2121_034:0185b09": "錢兩錢。衣皆是我筋力所致。婦便為夫自說",
    "T53n2121_034:0185b10": "宿命言。我前世時。生在狗中。大家數請沙門。",
    "T53n2121_034:0185b11": "沙門揣飯與我。我有好心向沙門故。去此狗",
    "T53n2121_034:0185b12": "身生為王家女也。夫聞歡喜。謂婦言。卿但以",
    "T53n2121_034:0185b13": "好心向一沙門。得祐乃爾。夫先慳貪。聞婦所",
    "T53n2121_034:0185b14": "說即大布施。無所匱惜。齋戒精進興立佛",
    "T53n2121_034:0185b15": "寺。夫心念言。但以好心得此功德。婦便報言。",
    "T53n2121_034:0185b16": "心能令人得佛得生天上得作辟支佛得阿羅",
    "T53n2121_034:0185b17": "漢。皆是心力也。若心念惡。令人墮地獄(出明狗命",
    "T53n2121_034:0185b18": "終作國王女自識宿命經又出福報經)。",
    "T53n2121_034:0185b19": "波羅奈國王七女與帝釋共語五",
    "T53n2121_034:0185b20": "波羅奈國道場。從地底上皆黃金色。魚鱗鱉",
    "T53n2121_034:0185b21": "甲轉次相加。往古諸佛皆坐其上。王名脂旬",
    "T53n2121_034:0185b22": "尼。作優婆塞。明於經道。為佛立精舍。極大嚴",
    "T53n2121_034:0185b23": "事。王有七女皆並端正。悉持五戒執節不嫁。",
    "T53n2121_034:0185b24": "第一女名淑調。二名異妙。三名除貪。四名清",
    "T53n2121_034:0185b25": "守。五名息心。六名靜友。七名僧婢。常以月",
    "T53n2121_034:0185b26": "八日十四日十五日二十三日二十九日三十",
    "T53n2121_034:0185b27": "日。精受八戒持正法齋。修厥所信奉戒布施",
    "T53n2121_034:0185b28": "名聞智慧之行。七女齋畢。求到城外冡間遊",
    "T53n2121_034:0185b29": "觀。王告七女。冡間可惡但有死人。骸骨狼藉",
    "T53n2121_034:0185c01": "狐狸鵄鵂食噉其肉。諸哭泣者滿在其間。有",
    "T53n2121_034:0185c02": "何可觀。我宮裏有園苑浴池。其中有五色蓮",
    "T53n2121_034:0185c03": "華。鵁鶄鴛鴦眾鳥翔集其地。列重光目之草。",
    "T53n2121_034:0185c04": "琦樹陰涼甘果恣口。可往遊戲。七女答言。大",
    "T53n2121_034:0185c05": "王甘果眾美何益於我。我見世人生壽無幾。",
    "T53n2121_034:0185c06": "命日趣死形為幻化。莫得久存。我以免夫幼",
    "T53n2121_034:0185c07": "孩。不為甘美惑也。徒欲觀非常之法。願却貪",
    "T53n2121_034:0185c08": "意耳。願王哀許。王即聽之。七女俱出城外。往",
    "T53n2121_034:0185c09": "到冡間大臭之處。聞哭泣之聲。嗇然毛竪。",
    "T53n2121_034:0185c10": "因共直前觀諸死人。見有斷頭斷臂手脚異",
    "T53n2121_034:0185c11": "處。或有僵屍草覆席裹。或有辜格在地。生",
    "T53n2121_034:0185c12": "草束縛中有罪未死者。家室啼哭令其解脫。",
    "T53n2121_034:0185c13": "又有擔負死人從城中出者。七女左右遠望。",
    "T53n2121_034:0185c14": "見死者甚多。諸飛鳥走狩爭食其肉。或就土",
    "T53n2121_034:0185c15": "中拕掣屍出。膖脹生蟲其臭難近。於是七女",
    "T53n2121_034:0185c16": "繞之一匝。自相謂言。我曹身等不久亦爾。",
    "T53n2121_034:0185c17": "各說一頌。",
    "T53n2121_034:0185c18": "第一女言。　世人重其身　　好衣加寶香",
    "T53n2121_034:0185c19": "　綺視雅容步　　姿則欲人觀",
    "T53n2121_034:0185c20": "　死皆棄於塜　　何用是飾嚴",
    "T53n2121_034:0185c21": "第二女言。　譬如一身居　　人去舍毀傾",
    "T53n2121_034:0185c22": "　神遊而身棄　　莫能制其形",
    "T53n2121_034:0185c23": "　癡貪謂可保　　安知後當亡",
    "T53n2121_034:0185c24": "第三女言。　觀神載形時　　猶馬駕車行",
    "T53n2121_034:0185c25": "　車敗而馬去　　可知此非常",
    "T53n2121_034:0185c26": "第四女言。　本見城完好　　中人樂安居",
    "T53n2121_034:0185c27": "　所求未央足　　何便忽空虛",
    "T53n2121_034:0185c28": "第五女言。　若乘船度水　　至當捨船去",
    "T53n2121_034:0185c29": "　形非神常宅　　焉得久長居",
    "T53n2121_034:0186a01": "第六女言。　人死依塼臥　　形具尚鮮好",
    "T53n2121_034:0186a02": "　挺然不動搖　　厥神安所在",
    "T53n2121_034:0186a03": "第七女言。　如雀在瓶中　　羅縠覆其口",
    "T53n2121_034:0186a04": "　縠穿雀飛去　　神自隨行走",
    "T53n2121_034:0186a05": "時天帝釋聞之下讚。善哉善哉。汝欲何願。吾",
    "T53n2121_034:0186a06": "今與汝。七女問曰。是梵天耶。將地神耶。得無",
    "T53n2121_034:0186a07": "帝釋耶。答言然。吾是忉利天帝釋也。第一女",
    "T53n2121_034:0186a08": "言。願得無根無枝無葉之樹。於其中生。如是",
    "T53n2121_034:0186a09": "為快。第二女言。願所生之地。清淨無欲無有",
    "T53n2121_034:0186a10": "陰陽。寂無所緣。第三女言。願如山中呼聲",
    "T53n2121_034:0186a11": "之響。無往無反。自然無形。第四女言。願如虛",
    "T53n2121_034:0186a12": "空不始不終無所出生與道通洞。釋言。止止",
    "T53n2121_034:0186a13": "諸女所願甚妙。汝欲作日月中王為可得矣。",
    "T53n2121_034:0186a14": "若夫虛無無想非吾所制。七女言。天帝。神",
    "T53n2121_034:0186a15": "德高大何以不能致此。佛說食福者福盡不",
    "T53n2121_034:0186a16": "免於畏。譬如老牛不能為人用。何益於我哉。",
    "T53n2121_034:0186a17": "天帝釋言。諸女修齋戒吾亦奉於佛。當為法",
    "T53n2121_034:0186a18": "兄弟。快乎妙願。言竟不現(出佛說七女經)。",
    "T53n2121_034:0186a19": "波斯匿王女金剛為火所焚六",
    "T53n2121_034:0186a20": "波斯匿王。有一寡女。名曰金剛。莊嚴來歸。父",
    "T53n2121_034:0186a21": "王哀愍。別為立宮。給五百妓女以娛樂之。有",
    "T53n2121_034:0186a22": "一長老青衣。名曰度勝。恒行市脂粉香華。忽",
    "T53n2121_034:0186a23": "見男女無數大眾各齎香華出城。即問。欲何",
    "T53n2121_034:0186a24": "所至。眾人答言。欲問訊佛。佛出於世間三",
    "T53n2121_034:0186a25": "界之尊。度脫。眾生皆得泥洹。度勝聞之。心悅",
    "T53n2121_034:0186a26": "意喜。即自念言。會老見佛宿世之福。便分香",
    "T53n2121_034:0186a27": "直持買好香華。隨眾人輩往到佛所。禮訖却",
    "T53n2121_034:0186a28": "立。散花燒香一心聽法。過市取一香物因聽",
    "T53n2121_034:0186a29": "法。功德宿行所得之香。氣熏倍前。嫌其遲",
    "T53n2121_034:0186b01": "而共詰之。度勝言。世有聖師三界之尊。說無",
    "T53n2121_034:0186b02": "上法。隨人聽受。是以稽遲。金剛聞歡喜。而自",
    "T53n2121_034:0186b03": "歎曰。吾等何罪獨隔不聞。即報度勝。試為我",
    "T53n2121_034:0186b04": "說之。度勝受命。即先遣出具受儀式。度勝",
    "T53n2121_034:0186b05": "未還。金剛侍女側息中庭。如子待母。佛告度",
    "T53n2121_034:0186b06": "勝。汝還說法之儀。先敷高座。度勝受勅。具宣",
    "T53n2121_034:0186b07": "聖旨皆大歡喜。各脫衣一領積為高座。度勝",
    "T53n2121_034:0186b08": "洗浴。承佛威神。如應說法。金剛女等五百餘",
    "T53n2121_034:0186b09": "人。疑解破惡得須陀洹道。說法甚美不覺失",
    "T53n2121_034:0186b10": "火。一時燒死即生天上。王給棺斂葬送畢。",
    "T53n2121_034:0186b11": "往過佛所。佛問。王所從來。王曰。金剛不幸不",
    "T53n2121_034:0186b12": "覺失火。大小燒盡適棺斂還。不審何罪遇此",
    "T53n2121_034:0186b13": "火害。唯願世尊彰告未聞。佛告大王。過去世",
    "T53n2121_034:0186b14": "時有城。名波羅奈。有長者婦。將綵女五百",
    "T53n2121_034:0186b15": "人。至城外大祠祀。其法難犯。他姓之人不得",
    "T53n2121_034:0186b16": "到邊。不問親疎。來者擲著火中。時世有一辟",
    "T53n2121_034:0186b17": "支佛。名曰迦羅。處在山中晨來分衛。暮輒還",
    "T53n2121_034:0186b18": "山中。迦羅分衛來趣郊祀。長者婦見。忽然",
    "T53n2121_034:0186b19": "瞋恚。共捉迦羅擲著火中。舉身燋爛。便現",
    "T53n2121_034:0186b20": "神足。飛昇虛空。眾女驚怖泣淚悔過。長跪舉",
    "T53n2121_034:0186b21": "頭而自陳曰。女人癡憃不識至真。群惡愚荒",
    "T53n2121_034:0186b22": "毀辱神靈。自惟過罪山積。願降尊德以消",
    "T53n2121_034:0186b23": "重殃。尋聲即下而般涅槃。諸女起塔供養",
    "T53n2121_034:0186b24": "舍利。佛為大王而說偈言。",
    "T53n2121_034:0186b25": "　愚憃作惡　　不能自解　　殃追自焚",
    "T53n2121_034:0186b26": "　罪成熾然　　愚所望處　　不謂適苦",
    "T53n2121_034:0186b27": "　臨墮厄地　　乃知不善",
    "T53n2121_034:0186b28": "佛告大王。爾時長者婦。今王女金剛是。五百",
    "T53n2121_034:0186b29": "侍女。今度勝等五百侍女是(出愚闇法句經第二卷)。",
    "T53n2121_034:0186c01": "國王女見水上泡起無常想七",
    "T53n2121_034:0186c02": "昔有國王女。為王所愛未曾離目。時天降雨",
    "T53n2121_034:0186c03": "水上有泡。女見水泡意甚愛敬。女白王言。我",
    "T53n2121_034:0186c04": "欲得水上泡以為頭華鬘。王告女曰。今水上",
    "T53n2121_034:0186c05": "泡不可執持。云何得取以為華鬘。女言。設不",
    "T53n2121_034:0186c06": "得者我當自殺。王聞女語。告巧師曰。汝等奇",
    "T53n2121_034:0186c07": "巧靡事不通。速取水泡與我女作鬘。若不爾",
    "T53n2121_034:0186c08": "者當斬汝等。答曰。我等不堪取泡作鬘。有一",
    "T53n2121_034:0186c09": "老匠言。我能取泡。王甚歡喜。即告女曰。今有",
    "T53n2121_034:0186c10": "一人堪任作鬘。汝可自往躬自臨視。女隨王",
    "T53n2121_034:0186c11": "語在外瞻視。時彼老匠白王女言。我素不別",
    "T53n2121_034:0186c12": "水泡好醜。伏願王女躬自取泡我當作鬘。女",
    "T53n2121_034:0186c13": "尋取泡隨手破壞不能得之。如是終日竟不",
    "T53n2121_034:0186c14": "得泡。女自疲厭而捨之去。女白王言。水泡虛",
    "T53n2121_034:0186c15": "偽不可久停。願王與我作紫磨金鬘。終日竟",
    "T53n2121_034:0186c16": "夜無有枯萎。水上泡者誑惑人目。雖有形質",
    "T53n2121_034:0186c17": "生生便滅。盛炎野馬亦復如是。渴愛疲勞而",
    "T53n2121_034:0186c18": "喪其命。人身虛偽樂少苦多。磨滅之法不得",
    "T53n2121_034:0186c19": "久停。遷轉變易在世無幾(出水上泡經)。",
    "T53n2121_034:0186c20": "摩闍尼為婆羅門所嫉八",
    "T53n2121_034:0186c21": "過去有王。名曰禁寐。生一女兒。著自然金花",
    "T53n2121_034:0186c22": "鬘。號曰摩梨尼。王召國內同日生女五百人。",
    "T53n2121_034:0186c23": "以充給使。摩梨尼年大。供養五百婆羅門日",
    "T53n2121_034:0186c24": "日不替。時迦葉佛住一園中。常出遊行至佛住",
    "T53n2121_034:0186c25": "園。御者不入。女問。我無園不入何故避此。答",
    "T53n2121_034:0186c26": "曰。此園但有禿頭沙門。名曰迦葉。不宜見之。",
    "T53n2121_034:0186c27": "是故不入。女曰。可入。見佛金色心大歡喜。頭",
    "T53n2121_034:0186c28": "面作禮佛說妙法得受三歸五戒致敬而去。",
    "T53n2121_034:0186c29": "女自追念。婆羅門非良福田。不應受施。迴以",
    "T53n2121_034:0187a01": "供佛。時婆羅門聞摩梨尼作迦葉弟子。更以",
    "T53n2121_034:0187a02": "上饌而供養之。心生嫉妬。禁寐已夜。得十一",
    "T53n2121_034:0187a03": "種夢。旦集群臣自覺所夢。臣令問相婆羅",
    "T53n2121_034:0187a04": "門。婆羅門曰。此夢不祥。或當失國或能喪",
    "T53n2121_034:0187a05": "命。王曰。可免乎。相師答曰。須種種牛羊象",
    "T53n2121_034:0187a06": "馬。并王女摩梨尼。及五百眷屬。却後七日於",
    "T53n2121_034:0187a07": "四衢道中殺以祠天。此災可滅。王聞勅令。",
    "T53n2121_034:0187a08": "即辦呼摩梨尼以事語之。六日之內隨意所",
    "T53n2121_034:0187a09": "欲。答曰。甚不惜死。願第一日與城中男女共",
    "T53n2121_034:0187a10": "至迦葉佛所。皆受三歸五戒。王即聽之。願第",
    "T53n2121_034:0187a11": "二日與王眾臣共往佛所。願第三日與諸王",
    "T53n2121_034:0187a12": "子共往佛所。願第四日與諸王女共詣佛所。",
    "T53n2121_034:0187a13": "願第五日與王夫人婇女共至佛所。願第六",
    "T53n2121_034:0187a14": "日與王共至佛所。王悉聽許。及與眾人往至",
    "T53n2121_034:0187a15": "佛所。佛為說法得果。皆受三歸五戒。王向迦",
    "T53n2121_034:0187a16": "葉佛說十一夢。佛言。此夢所為未來非現在",
    "T53n2121_034:0187a17": "也。夢小樹生花者。當來有佛名釋迦文。時世",
    "T53n2121_034:0187a18": "之人年始二十頭生白髮已生兒子。夢犢子",
    "T53n2121_034:0187a19": "耕者十歲兒領家事。父母不得自在。夢三釜",
    "T53n2121_034:0187a20": "並煮飯邊釜各跳相入不墮中央者。富者更",
    "T53n2121_034:0187a21": "相惠施貧者不得。夢見駱駝兩頭食草者。群",
    "T53n2121_034:0187a22": "臣既食王祿復取民物。夢見馬母飲駒乳者。",
    "T53n2121_034:0187a23": "時母嫁女反從求食。夢見金鉢於虛空中行",
    "T53n2121_034:0187a24": "者。雨澤不時夢見野狐尿金鉢中者。人民從",
    "T53n2121_034:0187a25": "富婚不顧姓族。夢獼猴坐床上者。時國王用",
    "T53n2121_034:0187a26": "非法暴虐無道。夢見牛頭著栴檀幘與腐",
    "T53n2121_034:0187a27": "草同價者。釋種貪利為人說法。夢見水中央",
    "T53n2121_034:0187a28": "濁四邊清者。佛法中國先滅邊國反盛。於王",
    "T53n2121_034:0187a29": "之身無有不祥。王即於座上勅諸臣曰。祠天",
    "T53n2121_034:0187b01": "之牲今悉無畏。吾從今寧自失命。不故殺生",
    "T53n2121_034:0187b02": "況殺人乎(出彌沙律第四十卷)。",
    "T53n2121_034:0187b03": "國王女狗頭感捕魚師述婆伽九",
    "T53n2121_034:0187b04": "國王有女。名曰狗頭。有捕魚師。名述婆伽。隨",
    "T53n2121_034:0187b05": "道而行。遙見王女在高樓上。窓中見面想像",
    "T53n2121_034:0187b06": "染著。心不暫捨彌歷日月不能飲食。母問其",
    "T53n2121_034:0187b07": "故。以情答母。我見王女心不能忘。母抑喻言。",
    "T53n2121_034:0187b08": "汝是小人王女尊貴。不可得也。兒言。我心願",
    "T53n2121_034:0187b09": "樂不能暫忘。若不如意不能活也。母為子故",
    "T53n2121_034:0187b10": "入王宮中。常送肥魚肥肉。以遺王女而不取",
    "T53n2121_034:0187b11": "價。王女怪問。汝欲求何。母白王女願却左右",
    "T53n2121_034:0187b12": "當以情告。我唯有一子。敬慕王女情結成病",
    "T53n2121_034:0187b13": "命不云遠。願垂愍念賜其生命。王女言曰。汝",
    "T53n2121_034:0187b14": "月十五日於某甲天祠中住天像後。母還語",
    "T53n2121_034:0187b15": "子。汝願已得。告之如上。沐浴新衣在天像後",
    "T53n2121_034:0187b16": "住。王女至時白其父王。我有不吉須至天祠",
    "T53n2121_034:0187b17": "以求吉福。王言大善。即嚴車五百乘出至天",
    "T53n2121_034:0187b18": "祠。既到。勅諸從者。齊門而止。獨入天祠。天",
    "T53n2121_034:0187b19": "神思惟。此不應爾。王為施主不可令此小人",
    "T53n2121_034:0187b20": "毀辱王女。即[示*厭]此人令睡不覺。王女既入。",
    "T53n2121_034:0187b21": "見其睡重推之不寤。即以瓔珞直十萬兩金",
    "T53n2121_034:0187b22": "遺之而去。去後此人得覺。見有瓔珞。又問眾",
    "T53n2121_034:0187b23": "人知王女來。情願不遂。憂恨懊惱婬火內發",
    "T53n2121_034:0187b24": "自燒而死。以是證故知。女人之心不擇貴賤。",
    "T53n2121_034:0187b25": "唯欲是從。復次昔有國王女。逐旃陀羅共為",
    "T53n2121_034:0187b26": "不淨。又有仙人女。隨逐師子(出大智論第十四卷)。",
    "T53n2121_034:0187b27": "經律異相卷第三十四"
}