{
    "T42n1824_007:0102b07": "中觀論疏卷第七(本)",
    "T42n1824_007:0102b09": "釋吉藏撰",
    "T42n1824_007:0102b10": "苦品第十二",
    "T42n1824_007:0102b11": "上云無生死及無本際。外云。經言生死是苦",
    "T42n1824_007:0102b12": "涅槃為樂。今既有苦即有生死。若有生死必",
    "T42n1824_007:0102b13": "有始終中間也。二者明如來初生即唱三界",
    "T42n1824_007:0102b14": "皆苦。故知此說是佛教之原。今既有斯教。即",
    "T42n1824_007:0102b15": "知有苦。有苦故則有生死。若無生死者佛說",
    "T42n1824_007:0102b16": "何物苦耶。三者原論主所以破者。必欲拔眾",
    "T42n1824_007:0102b17": "生苦與眾生樂故耳。若不欲拔苦與樂何事",
    "T42n1824_007:0102b18": "破耶。既欲拔眾生苦。苦即是生死。不應言",
    "T42n1824_007:0102b19": "無眾生及以生死。四者欲釋諸大乘甚深要",
    "T42n1824_007:0102b20": "觀如大品云。色非常非無常非苦非樂。又",
    "T42n1824_007:0102b21": "如淨名云。五受陰洞達空無所起是名苦義。",
    "T42n1824_007:0102b22": "菩薩解苦無苦。是故無苦而有真諦。故說此",
    "T42n1824_007:0102b23": "品。五者欲拔眾生苦與眾生樂故說此品。若",
    "T42n1824_007:0102b24": "實見有苦則不可離苦。良由解苦無苦方能",
    "T42n1824_007:0102b25": "離苦。問云何名苦耶。答釋迦一化略有三門。",
    "T42n1824_007:0102b26": "初明一苦。次明三苦。後明八苦。言一苦者",
    "T42n1824_007:0102b27": "佛初生墮地即行七步。一手指天一手指地",
    "T42n1824_007:0102b28": "而說偈言。天上天下唯我為尊。三界皆苦",
    "T42n1824_007:0102b29": "何可樂者。此即一苦教也。問云何名一苦耶。",
    "T42n1824_007:0102c01": "答一云三界皆有苦受故皆是苦苦。成論云。",
    "T42n1824_007:0102c02": "三界皆有苦受但重輕為異耳。二云三界皆",
    "T42n1824_007:0102c03": "一行苦成。以行苦故一切皆苦。三云總說眾",
    "T42n1824_007:0102c04": "苦名為一苦。故法華云。三界無安猶如火宅。",
    "T42n1824_007:0102c05": "常有生老病死憂患。以三界同有此患名為",
    "T42n1824_007:0102c06": "一苦。眾事分阿毘曇欲界名苦苦。色界名壞",
    "T42n1824_007:0102c07": "苦。無色界有行苦。以三界具於三苦故云三",
    "T42n1824_007:0102c08": "界皆苦也。問何故爾耶。答依毘曇義。欲界",
    "T42n1824_007:0102c09": "有苦受故云苦苦。色界無苦受但有樂受。而",
    "T42n1824_007:0102c10": "樂受壞時生苦名為壞苦。無色界無復形質",
    "T42n1824_007:0102c11": "壞義不顯。但為無常遷役。故云行苦。此一",
    "T42n1824_007:0102c12": "苦教也。次說三苦者。有二種三苦。一僧佉",
    "T42n1824_007:0102c13": "人明苦如百論疏出。二涅槃經云。苦受者名",
    "T42n1824_007:0102c14": "為苦苦。餘二受者壞苦行苦。諸師穿鑿異論",
    "T42n1824_007:0102c15": "紛紜。竟未有知其門者。今僅依俱舍論三藏",
    "T42n1824_007:0102c16": "所說。言苦受生時苦住時苦滅時樂。以苦受",
    "T42n1824_007:0102c17": "生住二時皆苦。故與苦苦之名。樂受生時樂",
    "T42n1824_007:0102c18": "住時樂唯果報壞時苦。是故樂受名為壞苦。",
    "T42n1824_007:0102c19": "捨受生住壞三時苦義並皆不彰。但為無常",
    "T42n1824_007:0102c20": "所遷。是故捨受稱為行苦。成論師云。隨地",
    "T42n1824_007:0102c21": "判者三塗是苦受為苦苦。人天至三禪是樂",
    "T42n1824_007:0102c22": "受為壞苦。四禪至悲想非非想為捨受。是行",
    "T42n1824_007:0102c23": "苦。隨義判者一一地具三苦。但上二界三苦",
    "T42n1824_007:0102c24": "輕。下界苦重耳。智度論云。上界死苦甚於",
    "T42n1824_007:0102c25": "人間。故知上界亦有苦受。不同數人上界並",
    "T42n1824_007:0102c26": "無苦受。若見親緣發樂受。若覩怨憎起苦受。",
    "T42n1824_007:0102c27": "非怨非親生捨受。此三緣發三受也。如寒遇",
    "T42n1824_007:0102c28": "火為樂。轉近燒則苦受。二中間為捨受。但",
    "T42n1824_007:0102c29": "一火緣具生三受。次八苦教者。十月處於胎",
    "T42n1824_007:0103a01": "獄備受煮燒。初生之時冷風觸身與地獄無",
    "T42n1824_007:0103a02": "異。名為生苦。法華經云。髮白而面皺齒疎形",
    "T42n1824_007:0103a03": "枯竭。念其死不久名為老苦。一大不調百一",
    "T42n1824_007:0103a04": "病。總四大乖反四百四病稱為病苦。夫死者",
    "T42n1824_007:0103a05": "天下之極悲也。刀風解形身離神逝名為死",
    "T42n1824_007:0103a06": "苦。父東子西兄南弟北名愛別離苦。所不愛",
    "T42n1824_007:0103a07": "者而共聚會名怨憎會苦。所覓之事而不遂",
    "T42n1824_007:0103a08": "心名求不得苦。有斯五陰眾苦熾盛名五盛",
    "T42n1824_007:0103a09": "陰苦。又此五陰盛貯眾苦名五盛陰苦。問",
    "T42n1824_007:0103a10": "八苦云何攝三苦。答涅槃云。生具五種則生",
    "T42n1824_007:0103a11": "中具含三苦。老病死細論具三苦。麁判有行",
    "T42n1824_007:0103a12": "壞二苦。死與愛別離是壞苦。怨憎會是苦苦。",
    "T42n1824_007:0103a13": "求不得有二。一求善法不得此壞苦。二惡法",
    "T42n1824_007:0103a14": "未離是苦苦。此招提釋也。若以俱舍論三苦",
    "T42n1824_007:0103a15": "釋之則可知。此八苦中以有苦受必具二苦。",
    "T42n1824_007:0103a16": "則知八苦皆具三苦。但解苦數論不同。數",
    "T42n1824_007:0103a17": "人言。色心等三聚皆苦。所以然者。一切有為",
    "T42n1824_007:0103a18": "之法皆欲樂住。今為無常切之。是故皆苦也。",
    "T42n1824_007:0103a19": "若成論云。唯心是苦。餘二聚無苦。而經說",
    "T42n1824_007:0103a20": "色皆苦者。此是苦具故名苦耳。數人雖云色",
    "T42n1824_007:0103a21": "心皆苦然有漏之法為無常切故苦。以無漏",
    "T42n1824_007:0103a22": "為無常切則順於涅槃故不苦也。成論明有",
    "T42n1824_007:0103a23": "漏無漏皆悉苦也。依後文外道明苦最狹。唯",
    "T42n1824_007:0103a24": "苦受是苦。問生死為有樂為無樂。答開善云。",
    "T42n1824_007:0103a25": "生死實是苦都無樂。但於苦法中橫生樂想",
    "T42n1824_007:0103a26": "言有樂耳。莊嚴云。生死中雖無實樂而有虛",
    "T42n1824_007:0103a27": "樂。虛樂者雜行苦故。取相感無常。善則感",
    "T42n1824_007:0103a28": "樂。今以取相善感樂故樂是虛也。然二師明",
    "T42n1824_007:0103a29": "樂雖異同言生死有實苦也。俱舍論云。生死",
    "T42n1824_007:0103b01": "有樂但樂少苦多。故云皆苦耳。迦旃延用此",
    "T42n1824_007:0103b02": "義。婆沙四十二卷問云。陰中有樂不。若有者",
    "T42n1824_007:0103b03": "何故不說樂耶。若無者云何佛說三受。答應",
    "T42n1824_007:0103b04": "作是說。陰中有樂。但樂少故。如毒瓶一渧蜜",
    "T42n1824_007:0103b05": "墮中。不以一渧蜜故說為蜜瓶。以毒多故說",
    "T42n1824_007:0103b06": "為毒瓶。又解。實無有樂故但說苦諦。而說",
    "T42n1824_007:0103b07": "有三受者。受重苦時望輕苦為樂耳。如受地",
    "T42n1824_007:0103b08": "獄苦望畜生苦為樂。此二師與開善莊嚴異。",
    "T42n1824_007:0103b09": "開善莊嚴諍虛樂有無耳。今諍實有樂實無",
    "T42n1824_007:0103b10": "樂也。今言破者。物之大患莫過於苦。九十",
    "T42n1824_007:0103b11": "六術皆競求離不達其因生四種謬。五百異",
    "T42n1824_007:0103b12": "部雖識苦因未窮其本封執定性。則苦果不",
    "T42n1824_007:0103b13": "息更造苦因。今欲示其因緣之苦無有定性。",
    "T42n1824_007:0103b14": "令苦果得息不起苦因。故云觀苦品。此品十",
    "T42n1824_007:0103b15": "偈開為三章。初一偈總非四計。第二八偈釋",
    "T42n1824_007:0103b16": "破四計。第三一偈例破諸法。初偈上半牒。",
    "T42n1824_007:0103b17": "下半總非。但釋四計凡有二種。一計人四。二",
    "T42n1824_007:0103b18": "計法四。人四者外道四計。一云苦自作還是",
    "T42n1824_007:0103b19": "身內之我作此苦。二云大自在天造作六道",
    "T42n1824_007:0103b20": "之苦名為他作。三云劫初之時先有一男一",
    "T42n1824_007:0103b21": "女生一切眾生。即是共作。四云自然有此苦",
    "T42n1824_007:0103b22": "果名無因作。二者世俗人云。我自作罪我自",
    "T42n1824_007:0103b23": "受苦。又云。我不起過他人以苦加我名為他",
    "T42n1824_007:0103b24": "作。三云由我起過故他加我苦。名為共作。",
    "T42n1824_007:0103b25": "四云不覺自他所作而苦無端生。名無因作",
    "T42n1824_007:0103b26": "法。四者有言。五陰苦自體從自體生自體。",
    "T42n1824_007:0103b27": "如從火性生火事為自作。有言。五陰苦從前",
    "T42n1824_007:0103b28": "五陰生名他作苦。有言。共作從前五陰後有",
    "T42n1824_007:0103b29": "自體。故是名共作。無明初念託空而起。是",
    "T42n1824_007:0103c01": "無因作。下半云。於果皆不然者。四作為因果",
    "T42n1824_007:0103c02": "即是苦。法華經云。諸苦所因貪欲為本。今觀",
    "T42n1824_007:0103c03": "苦從緣生則無自性。便入實相斷於貪欲。故",
    "T42n1824_007:0103c04": "諸苦不生。問為無苦果故於果不然。為乖苦",
    "T42n1824_007:0103c05": "果故不然耶。答具二義。一者上四句不識苦",
    "T42n1824_007:0103c06": "果故云不然。二者論主正因緣生苦。因緣生",
    "T42n1824_007:0103c07": "苦即寂滅性。故明無苦。具此二也。次八偈釋",
    "T42n1824_007:0103c08": "破為二。初七偈釋不自不他。次一偈釋不共",
    "T42n1824_007:0103c09": "不無因。七偈為三。初兩偈明法不自他。次",
    "T42n1824_007:0103c10": "三偈明人不自他。第三兩偈結人法不自他。",
    "T42n1824_007:0103c11": "兩偈為二。初偈明法不自作。次偈明法不他",
    "T42n1824_007:0103c12": "作。初偈云。苦若自作則失因緣義。下半釋",
    "T42n1824_007:0103c13": "云。此五陰從前五陰生。云何名自作。若自作",
    "T42n1824_007:0103c14": "應自生。第二偈云。若言從前五陰生後五陰。",
    "T42n1824_007:0103c15": "名他作者。不然前五陰是因。後五陰是果。",
    "T42n1824_007:0103c16": "因果豈得言他。故非他作。若言是他則非因",
    "T42n1824_007:0103c17": "果義也。問曰自作者是人下。此三偈明人不",
    "T42n1824_007:0103c18": "自他。三偈為二。初偈明人不自。次兩偈明人",
    "T42n1824_007:0103c19": "不他。前二偈破法通破數論。今不破數。以",
    "T42n1824_007:0103c20": "數不計人故。但破外道成論異部明人作。此",
    "T42n1824_007:0103c21": "中三偈大意甚易。直明陰外無人誰自作誰",
    "T42n1824_007:0103c22": "他作耶。若陰外有人可許此人自作他人作",
    "T42n1824_007:0103c23": "耳。問陰外無人可言不自他作。若許即陰為",
    "T42n1824_007:0103c24": "人得有自他作不。答若許即陰為人者。此猶",
    "T42n1824_007:0103c25": "是陰耳。上已破陰不自他竟。故不須破即陰",
    "T42n1824_007:0103c26": "自他。若苦他人作。此二偈破他人作。兩偈為",
    "T42n1824_007:0103c27": "二。初偈明陰外無人誰受苦耶。第二偈明陰",
    "T42n1824_007:0103c28": "外無人誰授苦耶。復次自作若不成此下。二",
    "T42n1824_007:0103c29": "偈結破自他。初偈結人不自他。次偈結法不",
    "T42n1824_007:0104a01": "自他。初偈上半就相待門。下半就相即門。相",
    "T42n1824_007:0104a02": "待門者待自故有他。自既不成他亦不成也。",
    "T42n1824_007:0104a03": "相即者他於他即是自。復次苦不名自作。此",
    "T42n1824_007:0104a04": "明法不自他。上半破自。下半破他。法不自作",
    "T42n1824_007:0104a05": "法者。舉例。如刀不自割眼不自見。苦豈自作",
    "T42n1824_007:0104a06": "耶。下半明彼無自體者。彼於彼即是自。若有",
    "T42n1824_007:0104a07": "彼之自體可言彼。既無彼自體豈有彼作耶。",
    "T42n1824_007:0104a08": "問曰下此生第二段一偈。破共作及無因作",
    "T42n1824_007:0104a09": "易見也。復次非但說於苦者。此是品第三一",
    "T42n1824_007:0104a10": "偈例破餘法也。此偈不破數人苦義。數人明",
    "T42n1824_007:0104a11": "有漏五陰是苦。若破苦竟即有漏法盡也。今",
    "T42n1824_007:0104a12": "外山木等皆有漏。故今為成論人明唯心是",
    "T42n1824_007:0104a13": "苦色及無作非苦。成實師有二釋。一云識想",
    "T42n1824_007:0104a14": "二心未有苦。至受方有苦。次云識想二心已",
    "T42n1824_007:0104a15": "有苦。但判受陰在第三耳。而二師同明色無",
    "T42n1824_007:0104a16": "作非是苦但是苦具耳。外道人唯苦受是苦。",
    "T42n1824_007:0104a17": "樂受等非苦。此二人明苦既狹。是故破苦竟。",
    "T42n1824_007:0104a18": "更須例破餘非苦法也。",
    "T42n1824_007:0104a19": "行品第十三",
    "T42n1824_007:0104a20": "三義故生。一者上觀苦即破於果。今破行謂",
    "T42n1824_007:0104a21": "空其因。以眾生起於三行感三界果。如起罪",
    "T42n1824_007:0104a22": "行報生三途。若起福行生彼人天。作不動行",
    "T42n1824_007:0104a23": "生色無色界。以是義故知行是因也。二者釋",
    "T42n1824_007:0104a24": "上苦義。有為之法所以苦者。良由流動起作",
    "T42n1824_007:0104a25": "生滅所遷。是故為苦。今既有生滅之行當",
    "T42n1824_007:0104a26": "知有苦。三者自因緣品已來破實有人法。今",
    "T42n1824_007:0104a27": "此品洗其虛妄人法。外執云。實人實法乃不",
    "T42n1824_007:0104a28": "可得。虛妄人法斯事不無。以對生死虛妄人",
    "T42n1824_007:0104a29": "法故有出世真實人法也。問行但是因亦通",
    "T42n1824_007:0104b01": "果耶。答具有二義。若以流動起作念念不停",
    "T42n1824_007:0104b02": "以釋行義。則一切有為莫問因果並秤為行。",
    "T42n1824_007:0104b03": "是故經云。諸行無常是生滅法也。二者善惡",
    "T42n1824_007:0104b04": "等因將人常行生死故名為行。問此品云諸",
    "T42n1824_007:0104b05": "行名五陰。為是因行為是果行。答五陰名行",
    "T42n1824_007:0104b06": "具有二義。一者五陰從業行所生故名為行。",
    "T42n1824_007:0104b07": "二者即此五陰生滅起作故名為行。問十二",
    "T42n1824_007:0104b08": "因緣行支五陰內行陰此有何異。答十二因",
    "T42n1824_007:0104b09": "緣行支但是因行。五陰中行陰具有二義。一",
    "T42n1824_007:0104b10": "者行陰起作善惡之因名為行。二者除四陰",
    "T42n1824_007:0104b11": "以外一切有為法。皆攝在行陰中。故名為行。",
    "T42n1824_007:0104b12": "如雜心云。有為法多故一行陰非餘。問觀行",
    "T42n1824_007:0104b13": "與業品何異。答業品但破其因。此章通觀流",
    "T42n1824_007:0104b14": "動之行。是故異也。復有三種行。出入息為",
    "T42n1824_007:0104b15": "身行。覺觀為口行。受為意行。通言行者凡有",
    "T42n1824_007:0104b16": "四種。一修習名行。則萬行善法是也。二造作",
    "T42n1824_007:0104b17": "名行。通善惡三性。三無常起作秤行。通因",
    "T42n1824_007:0104b18": "果三聚三性等。四行緣名行。但是心用。問",
    "T42n1824_007:0104b19": "有階級次第不耶。答影師云。行有三階。思是",
    "T42n1824_007:0104b20": "真行身口為次。以思正能造故名行。身口由",
    "T42n1824_007:0104b21": "思能起作業。名之為次。餘有為法二因緣名",
    "T42n1824_007:0104b22": "行。一從行生。二當體生滅所遷。是其末事",
    "T42n1824_007:0104b23": "故名為行。今品通觀一切行不可得。故云觀",
    "T42n1824_007:0104b24": "行品。開品三段。初破外人有虛妄人法。第二",
    "T42n1824_007:0104b25": "破外人執有空義。第三段空有非空非有一",
    "T42n1824_007:0104b26": "切皆破。就初有四。一立二破三救四破救。就",
    "T42n1824_007:0104b27": "初立義中又二。上半引經下半立義。問虛誑",
    "T42n1824_007:0104b28": "與妄取何異。答虛誑約境妄取據情。所見者",
    "T42n1824_007:0104b29": "不實名為虛誑。十八部內有二部。初名一說",
    "T42n1824_007:0104c01": "部。謂生死涅槃同是假名不實故名一說。從",
    "T42n1824_007:0104c02": "大眾部出也。二出世部明世間法從虛妄因",
    "T42n1824_007:0104c03": "生是故不實。出世間法不從虛妄因生名為",
    "T42n1824_007:0104c04": "真實。若據即時人義約四諦論之。苦集是虛",
    "T42n1824_007:0104c05": "妄因果故名虛妄。道為實因滅為實果非是",
    "T42n1824_007:0104c06": "虛妄。若為無為分者。三諦未勉有為故是虛",
    "T42n1824_007:0104c07": "妄。滅諦無為非虛妄也。又舊地論師以七識",
    "T42n1824_007:0104c08": "為虛妄八識為真實。攝大乘師以八識為妄",
    "T42n1824_007:0104c09": "九識為真實。又云八識有二義。一妄二真。",
    "T42n1824_007:0104c10": "有解性義是真。有果報識是妄用。起信論生",
    "T42n1824_007:0104c11": "滅無生滅合作梨耶體。楞伽經亦有二文。一",
    "T42n1824_007:0104c12": "云梨耶是如來藏。二云如來藏非阿梨耶。此",
    "T42n1824_007:0104c13": "一品正是破地論人義。不破數論等。數論等",
    "T42n1824_007:0104c14": "不明有為人法皆是妄謂所有也。下半立義",
    "T42n1824_007:0104c15": "如文。答曰下第二論主破。兩偈為二。初偈釋",
    "T42n1824_007:0104c16": "經對其上半。第二破立對其下半。初偈申經",
    "T42n1824_007:0104c17": "者。明佛為破實有人法之見故明無有實。但",
    "T42n1824_007:0104c18": "是虛妄相謂有耳。此意在無實不在有虛。汝",
    "T42n1824_007:0104c19": "云何不領無實反存有虛耶。若言有一豪可",
    "T42n1824_007:0104c20": "取者則道理是有。云何為虛妄。以其名為虛",
    "T42n1824_007:0104c21": "妄故無一豪可取。既無一豪可取是則為空。",
    "T42n1824_007:0104c22": "然本對妄有真。在妄既無。寧有真實。即時攝",
    "T42n1824_007:0104c23": "大乘師等亦聞妄即作妄解。如釋地持八妄",
    "T42n1824_007:0104c24": "義等。今詳論主申佛說虛妄有四意。一者破",
    "T42n1824_007:0104c25": "計有實人法病故說妄。生死中無有實人法",
    "T42n1824_007:0104c26": "但是妄耳。二者如十地師等。聞妄作妄解。乃",
    "T42n1824_007:0104c27": "無有實人法而有虛妄人法。論主申佛意云。",
    "T42n1824_007:0104c28": "既言虛誑何所有耶。佛說此者欲示空。三者",
    "T42n1824_007:0104c29": "佛說虛誑既不存空。四者非但不存空有亦",
    "T42n1824_007:0105a01": "不存非空有。一切無所依得令悟實相。今聞",
    "T42n1824_007:0105a02": "妄作妄解。但得妄言耳。不解妄意。佛說苦亦",
    "T42n1824_007:0105a03": "有四意。一破樂。二不存苦。三不存空有。四一",
    "T42n1824_007:0105a04": "切無依。長行為三。一略釋偈二廣釋三總結。",
    "T42n1824_007:0105a05": "初如文。諸行名五陰下。第二廣釋偈本。就文",
    "T42n1824_007:0105a06": "為二。第一明諸行空即作二諦觀。次明得益。",
    "T42n1824_007:0105a07": "初又二。前總明所觀之行空。次別觀行空。總",
    "T42n1824_007:0105a08": "中四義故空。一虛誑故空。此明境無實。二妄",
    "T42n1824_007:0105a09": "取故空。此心不實。此二依名釋是空。次一不",
    "T42n1824_007:0105a10": "住故空。若有住則有物無住則無物故空。四",
    "T42n1824_007:0105a11": "無自體。無自體故空。後兩約義故空。初如",
    "T42n1824_007:0105a12": "文。何以故第二別觀五陰行空即為五別。就",
    "T42n1824_007:0105a13": "觀色陰空為二。一正破二總結破。正破為",
    "T42n1824_007:0105a14": "二。初就無常門破。次就一異門破。無常破",
    "T42n1824_007:0105a15": "有二。前就麁無常門破。以十時改變故無定",
    "T42n1824_007:0105a16": "性。故知色空。如色念念不住下。第二細無常",
    "T42n1824_007:0105a17": "門破。所以就無常義破者。無常是入空之初",
    "T42n1824_007:0105a18": "門破病之要術也。明論主解無常與他異。他",
    "T42n1824_007:0105a19": "明無常無有於常而有無常。故是有物不空。",
    "T42n1824_007:0105a20": "論主明無常者無有於常。即是無物。所以空",
    "T42n1824_007:0105a21": "也。又有物暫住可言暫有。以不住故則無。",
    "T42n1824_007:0105a22": "是故空也。嬰兒色為即是下第二就一異門",
    "T42n1824_007:0105a23": "破。又開五別。一破。二救。三破救。四重救。五",
    "T42n1824_007:0105a24": "重破。就初為四。初定開。二俱有過下第二總",
    "T42n1824_007:0105a25": "標有過。何以故下第三作難。是故二俱有過",
    "T42n1824_007:0105a26": "下第四總結。作難之中前破一。次破異。大",
    "T42n1824_007:0105a27": "意為言。若老少是一則墮常過。老少若異則",
    "T42n1824_007:0105a28": "墮斷過。常則應恒是少遂無有老。無老亦無",
    "T42n1824_007:0105a29": "少。斷則失於父子乖世俗法。問何故次無常",
    "T42n1824_007:0105b01": "後有一異破耶。答有二義。一者外人云。雖具",
    "T42n1824_007:0105b02": "麁細二種無常終有色陰。是故今明。一異求",
    "T42n1824_007:0105b03": "色不得則無色陰。二者無常門破通大小乘。",
    "T42n1824_007:0105b04": "小乘亦言。色是無常而有。無常之色不空。",
    "T42n1824_007:0105b05": "是故今明。一異求色不得。前舉無常門破色。",
    "T42n1824_007:0105b06": "明色非是常。今就一異門破色。明色非無常。",
    "T42n1824_007:0105b07": "破色是常破外道義。破色無常破小乘義。故",
    "T42n1824_007:0105b08": "般若云。色非常非無常。如是習者與波若相",
    "T42n1824_007:0105b09": "應。問色一異破誰義耶。答一破僧佉義異破",
    "T42n1824_007:0105b10": "衛世義。又一門破色破轉變部即大眾部義。",
    "T42n1824_007:0105b11": "異門破色破上座部義也。問曰色雖不定下",
    "T42n1824_007:0105b12": "第二外人救義。救意云。色具二義。一念念",
    "T42n1824_007:0105b13": "生滅。二者相續。以念念滅無有一色及以常",
    "T42n1824_007:0105b14": "過。老少始終相續名為一色。故無有異及以",
    "T42n1824_007:0105b15": "斷過。豈失父子乖世俗法耶。成實師釋相續",
    "T42n1824_007:0105b16": "有二家。一接續。二補續。接續有三釋。一開",
    "T42n1824_007:0105b17": "善云。前念應滅不滅。後念起。續於前念作假",
    "T42n1824_007:0105b18": "一義。故名為續。莊嚴云。轉前念為後念。詺作",
    "T42n1824_007:0105b19": "後念起續前耳。如想轉作受。故言受與想續。",
    "T42n1824_007:0105b20": "實無別受以續想也。次琰師云。想起懸與受",
    "T42n1824_007:0105b21": "作一義故云續耳。次補續假。是光宅用。舊",
    "T42n1824_007:0105b22": "云。莊嚴是卷荷假。開善燈擔假。光宅是水渧",
    "T42n1824_007:0105b23": "補續假。此中通是三家義。別正同開善前滅",
    "T42n1824_007:0105b24": "後生故不一。相續轉作故不異。答曰下第三",
    "T42n1824_007:0105b25": "破救。大意但問前念。前念若滅則有能續無",
    "T42n1824_007:0105b26": "所續。若無所亦無能。前念不滅後念不生。",
    "T42n1824_007:0105b27": "有所續無能續。無能亦無所。又前念不滅何",
    "T42n1824_007:0105b28": "須後續。又若前念滅還墮異斷。如其不滅終",
    "T42n1824_007:0105b29": "是一常。此破意於理已足。但成實者不受斯",
    "T42n1824_007:0105c01": "破云。當前念時有其兩力有應滅力有應轉",
    "T42n1824_007:0105c02": "力。應滅力自滅。應轉力自轉。故舉體滅舉體",
    "T42n1824_007:0105c03": "轉。今作三節破之。初問汝識乃有兩力。今想",
    "T42n1824_007:0105c04": "為續汝滅為續汝不滅。若滅何得論續耶。若",
    "T42n1824_007:0105c05": "續不滅者識既不滅。想何由得起來續識耶。",
    "T42n1824_007:0105c06": "次問前一念識為是一體為是兩體。彼答只",
    "T42n1824_007:0105c07": "是一體。今問若只是一體者。有想既其轉者",
    "T42n1824_007:0105c08": "則將汝轉去。何得有滅。不爾滅力將滅去。",
    "T42n1824_007:0105c09": "那得有轉耶。其云轉者自轉滅者自滅。若爾",
    "T42n1824_007:0105c10": "者則有兩體便不相開。何得是一法耶。三者",
    "T42n1824_007:0105c11": "汝識想是兩法共續為一假。故假是有。今言",
    "T42n1824_007:0105c12": "識想是兩不滅法。相續成一不滅法不耶。",
    "T42n1824_007:0105c13": "若爾既假常在不滅也。問曰下第四重救。",
    "T42n1824_007:0105c14": "救意云。不說滅不滅則離上滅不滅二過。但",
    "T42n1824_007:0105c15": "前色不住故非常非一。復相似相續而生故",
    "T42n1824_007:0105c16": "非斷非異。無上過也。又不暫住故非不滅。",
    "T42n1824_007:0105c17": "能生相似故非滅。答曰下第五重破救。則",
    "T42n1824_007:0105c18": "有定色而更生者。觀此破意非是破補續義。",
    "T42n1824_007:0105c19": "若立補續義前色去後色補。則有二過。一",
    "T42n1824_007:0105c20": "者墮上無父子失。前子色去後子色來則非",
    "T42n1824_007:0105c21": "復前子。豈非失父子耶。二者復有墮千萬",
    "T42n1824_007:0105c22": "種色。一色去一色來豈不千萬。而今乃云",
    "T42n1824_007:0105c23": "則有定色而更生。向但云前色不住後相似",
    "T42n1824_007:0105c24": "生不住之色。此言猶濫。或可轉來現在。或",
    "T42n1824_007:0105c25": "可謝於過去。若轉來現在。豈非定色而更生",
    "T42n1824_007:0105c26": "耶。復言後相似生則有千萬種色。以前色不",
    "T42n1824_007:0105c27": "住則是定色更生。後相似生則有千萬種色。",
    "T42n1824_007:0105c28": "破前二句有此二文也。又既有千萬種色。即",
    "T42n1824_007:0105c29": "千萬身千萬種人。不名相續始終為一色一",
    "T42n1824_007:0106a01": "身一人也。如是一切處下第二總結。又開五",
    "T42n1824_007:0106a02": "別。一法說門結。如芭蕉下第二譬說門結。如",
    "T42n1824_007:0106a03": "是智者下第三重就法說門結。如燈炎下第",
    "T42n1824_007:0106a04": "四重就譬喻門結。是故色無定性故空下第",
    "T42n1824_007:0106a05": "五總結也。世俗言說者此為釋疑故來。疑云。",
    "T42n1824_007:0106a06": "若無色者經何故說耶。是故釋云。隨俗說耳。",
    "T42n1824_007:0106a07": "非實有也。問云。何為世俗言說有耶。答佛",
    "T42n1824_007:0106a08": "說虛誑妄取實無此物。但隨世俗人強作色",
    "T42n1824_007:0106a09": "名耳。問若爾世諦唯有名耶。答於俗人有名",
    "T42n1824_007:0106a10": "物。聖人亦無有名。隨俗作名耳。受亦如是",
    "T42n1824_007:0106a11": "下第二次明觀受陰。還應如上無常門一異",
    "T42n1824_007:0106a12": "門破相續門說也。但以覺故說三受在身者",
    "T42n1824_007:0106a13": "此約凡夫。有所覺知假違順等緣生於三受",
    "T42n1824_007:0106a14": "故說有受耳。想因名相生下第三次觀想陰。",
    "T42n1824_007:0106a15": "又開為三。一法說。如影下第二喻說。想亦如",
    "T42n1824_007:0106a16": "是下第三合喻。破想陰正就無自性門。前破",
    "T42n1824_007:0106a17": "色陰就無常門也。因名相生者。因善惡名取",
    "T42n1824_007:0106a18": "好醜相。又因耳聞名因眼取相。假緣而有。",
    "T42n1824_007:0106a19": "無性即空。識因色下第四次破識陰。就文為",
    "T42n1824_007:0106a20": "三。初作無自性門破。次就一異門破。是故",
    "T42n1824_007:0106a21": "當知下第三總結。初如文。但生以識塵下第",
    "T42n1824_007:0106a22": "二一異門破。識此人識為即識彼人識為異",
    "T42n1824_007:0106a23": "者。更開二關責之。若識此人識猶是識彼人",
    "T42n1824_007:0106a24": "識者。則始終一識墮於常過。若識此人識非",
    "T42n1824_007:0106a25": "識彼人識。則今日識此人明日便不識。以其",
    "T42n1824_007:0106a26": "無復昨日識故復墮斷滅。或言一或言異者。",
    "T42n1824_007:0106a27": "莎提比丘言。六道往還常是一識。僧佉言。",
    "T42n1824_007:0106a28": "覺諦是常亦是一識。薩婆多等明。前識滅後",
    "T42n1824_007:0106a29": "識生則是異識。成實具一異義。實法滅則是",
    "T42n1824_007:0106b01": "異識。相續轉變名為一識。以實法念念滅故",
    "T42n1824_007:0106b02": "勉常一過。相續一故勉不識前人過。今明若",
    "T42n1824_007:0106b03": "假實義成可勉二過。今假實不成則俱二過",
    "T42n1824_007:0106b04": "也。實法若滅則假無所續。如其假續則實不",
    "T42n1824_007:0106b05": "得滅。故假成實壞實成假壞。假壞亦無實實",
    "T42n1824_007:0106b06": "壞亦無假。一切不立也。諸行亦如是下第五",
    "T42n1824_007:0106b07": "觀行。然五陰次第行在第四。但此品既稱觀",
    "T42n1824_007:0106b08": "行。欲廣破之故迴在第五。就文為三。第一",
    "T42n1824_007:0106b09": "明身口意三行。有二種下第二明淨不淨二",
    "T42n1824_007:0106b10": "行。或增或減下第三明行增減義。就文為三。",
    "T42n1824_007:0106b11": "謂法譬合。初是法說。行陰乃含多法。今正",
    "T42n1824_007:0106b12": "取造善惡業名之為行。業能感果故名為增。",
    "T42n1824_007:0106b13": "受報極則減故名為減。如人有病下第二喻",
    "T42n1824_007:0106b14": "說。還喻上增減之義。諸行亦如是下第三",
    "T42n1824_007:0106b15": "合喻。以明增減不定是故行空也。因世諦故",
    "T42n1824_007:0106b16": "得見第一義諦下。自上已來總明觀五陰諸",
    "T42n1824_007:0106b17": "行空義作二諦觀竟。今第二明得利益。佛說",
    "T42n1824_007:0106b18": "五陰是行意令悟五陰空。即是因俗悟真生",
    "T42n1824_007:0106b19": "於波若得解脫五陰。而今聞五作五解。則不",
    "T42n1824_007:0106b20": "得第一義不生波若。云何斷煩惱得脫五陰",
    "T42n1824_007:0106b21": "身耶。又聞五作五解於五上更起愛見。或言",
    "T42n1824_007:0106b22": "一時或言前後。互相立破則於五上重起煩",
    "T42n1824_007:0106b23": "惱。煩惱有業。業故受苦。此人故惑不除於",
    "T42n1824_007:0106b24": "佛教上更造苦因。如此人不及不學問田舍",
    "T42n1824_007:0106b25": "人也。就文為三。初雙標真俗二章門。次釋",
    "T42n1824_007:0106b26": "二門。三結二門。因世諦故者標世諦門也。",
    "T42n1824_007:0106b27": "得見第一義者標真諦章門也。所謂無明緣",
    "T42n1824_007:0106b28": "諸行者釋二章門也。前明十二相生即是世",
    "T42n1824_007:0106b29": "諦也。所以就十二因緣明世諦者。欲顯十二",
    "T42n1824_007:0106c01": "相生根本由行故也。經云。十二因緣即是十",
    "T42n1824_007:0106c02": "二汲井。以老死為井唇。無明為井底。無明",
    "T42n1824_007:0106c03": "下有實相水。所謂甚深甚深。惑心始起名為",
    "T42n1824_007:0106c04": "無明。無明漸次造行乃至老死。從彼極深出",
    "T42n1824_007:0106c05": "至淺處。去水逾遠逾增枯竭。故有憂悲苦惱。",
    "T42n1824_007:0106c06": "從無住本立一切法亦爾。聖人知因繩量水",
    "T42n1824_007:0106c07": "因言量理。故立十二之繩以汲波若水。故云",
    "T42n1824_007:0106c08": "因世諦故得見第一義。問十二既喻井。云何",
    "T42n1824_007:0106c09": "復喻繩。答取十二言教為繩。十二法為井也。",
    "T42n1824_007:0106c10": "問十二云何為世諦見第一義。答大小乘有",
    "T42n1824_007:0106c11": "所得人聞十二作十二解。此不識佛意。佛意",
    "T42n1824_007:0106c12": "說十二令悟不十二。故以不十二十二為世",
    "T42n1824_007:0106c13": "諦。十二不十二為第一義也。若得第一義諦",
    "T42n1824_007:0106c14": "下第二釋第一義章門。既用十二因緣相生",
    "T42n1824_007:0106c15": "名為世諦。知十二因緣空即是第一義諦。悟",
    "T42n1824_007:0106c16": "第一義空即十二因緣便滅。不見第一義空",
    "T42n1824_007:0106c17": "則是無明。以無明故便起行乃至生老病死",
    "T42n1824_007:0106c18": "憂悲苦惱。此中明見諦思惟可通大小乘。",
    "T42n1824_007:0106c19": "釋小乘見思三師不同。一者依雜心明。十",
    "T42n1824_007:0106c20": "五心為見道。第十六心則屬修道。成實師云。",
    "T42n1824_007:0106c21": "第十六心猶屬見諦。復有人云。第十六心望",
    "T42n1824_007:0106c22": "前屬前望後屬後。大乘見道即是初地。二地",
    "T42n1824_007:0106c23": "已去名為修道。就十使煩惱。依毘曇宗可為",
    "T42n1824_007:0106c24": "三類。五見及疑但是緣理煩惱。貪瞋慢但是",
    "T42n1824_007:0106c25": "緣事煩惱。無明二分。與五見疑相應及獨頭",
    "T42n1824_007:0106c26": "無明則是緣理煩惱。與上三使相應迷事無",
    "T42n1824_007:0106c27": "明。是緣事煩惱。斷十使大開三位。一者五",
    "T42n1824_007:0106c28": "見及疑但見諦斷。餘四惑開為二分。若從五",
    "T42n1824_007:0106c29": "見疑後生則屬見道斷。緣六塵起者屬思惟",
    "T42n1824_007:0107a01": "斷。大乘見思斷者經論不同。依地持論明二",
    "T42n1824_007:0107a02": "障三處斷。初地至十地斷惑障盡。初地至佛",
    "T42n1824_007:0107a03": "地斷知障盡。若約見思者。初地所斷二障屬",
    "T42n1824_007:0107a04": "見諦。二地去斷二障屬思惟斷。問今作此釋",
    "T42n1824_007:0107a05": "與他何異。答大小乘有所得人並言前有煩",
    "T42n1824_007:0107a06": "惱斷之令無。若爾皆是罪過人也。大品云。若",
    "T42n1824_007:0107a07": "法先有後無。諸佛菩薩皆有罪過。今二門推",
    "T42n1824_007:0107a08": "之實無所斷。煩惱若有自體。即是本來是常。",
    "T42n1824_007:0107a09": "常不可斷。煩惱若無自體。即無煩惱可起。",
    "T42n1824_007:0107a10": "何所斷耶。而今言斷者。只悟煩惱本不起是",
    "T42n1824_007:0107a11": "名斷耳。是故欲示空義故下第三總結。復次",
    "T42n1824_007:0107a12": "下前釋第一偈申經意竟。此下生起第二。次",
    "T42n1824_007:0107a13": "明破立。就偈為兩。上半借異相破性。下半借",
    "T42n1824_007:0107a14": "性破無性。諸法後時變異故知無性。上偈以",
    "T42n1824_007:0107a15": "妄取故知無相。無相故空。今以無常故知無",
    "T42n1824_007:0107a16": "性。無性故空。若有性者有性是本有。體即是",
    "T42n1824_007:0107a17": "常不應變異。下半借性破無性者。本有於性",
    "T42n1824_007:0107a18": "可有無性。尚無有性。何有無性。此偈意多含。",
    "T42n1824_007:0107a19": "上半破外道。如僧佉二十五諦從細至麁從",
    "T42n1824_007:0107a20": "麁至細而體常有體即是性。下半斥內學。又",
    "T42n1824_007:0107a21": "上半破毘曇之性。下半斥成實之假。又上半",
    "T42n1824_007:0107a22": "破有所得攝大乘師三性義。下半破三無性",
    "T42n1824_007:0107a23": "理也。無性法亦無者。以此橫類萬義。如破相",
    "T42n1824_007:0107a24": "故說無相相既無。何有無相理耶。乃至破生",
    "T42n1824_007:0107a25": "死故說涅槃破妄說真。妄既不立何有真耶。",
    "T42n1824_007:0107a26": "若復言有一中道非真非妄非生死非涅槃。",
    "T42n1824_007:0107a27": "此亦是未悟耳。如其了悟則藥病俱去。則知",
    "T42n1824_007:0107a28": "無去所去。鈍根之流觸處皆著。如前破外道",
    "T42n1824_007:0107a29": "著邪常故說無常。三修比丘更執無常復以",
    "T42n1824_007:0107b01": "常樂破之。若悟者即悟。不悟者依常樂教更",
    "T42n1824_007:0107b02": "復保著故二處皆禁。前禁於常後禁無常。前",
    "T42n1824_007:0107b03": "有斷首之令後有舌落之言。故不應有所取",
    "T42n1824_007:0107b04": "著。問攝論親明有三無性。今云何破之。答天",
    "T42n1824_007:0107b05": "親一往對破性故言無性耳。而學人不體其",
    "T42n1824_007:0107b06": "意故執三無性。二者彼云無性者。明其無有",
    "T42n1824_007:0107b07": "性。非謂有無性。學人雖知無有性而謂有無",
    "T42n1824_007:0107b08": "性。故不解無性語也。又如明世諦虛假無性",
    "T42n1824_007:0107b09": "亦不解此語。一者佛明無性即無有體無有",
    "T42n1824_007:0107b10": "物。而人謂無有性實有於假體。二者佛對破",
    "T42n1824_007:0107b11": "性故言無性。此是對治說非究竟語。而人執",
    "T42n1824_007:0107b12": "為究竟。三者明無有性。非謂有無性。五句",
    "T42n1824_007:0107b13": "不依。而人但住一句。問曰下第三外人一偈",
    "T42n1824_007:0107b14": "救。上論主借變異破其性義。外人今捉破作",
    "T42n1824_007:0107b15": "立反難論主。若其無性不應有異。今既有異",
    "T42n1824_007:0107b16": "則應有性。外人所以作此計者。其明性有二",
    "T42n1824_007:0107b17": "種。一者不異之性。二者體性是異。今雖無不",
    "T42n1824_007:0107b18": "異之性而有體性之異也。答曰下第四三偈",
    "T42n1824_007:0107b19": "破救。破救大意但破其異。上以虛妄顯空而",
    "T42n1824_007:0107b20": "變著虛妄。今以後異顯無復著於異。以彼執",
    "T42n1824_007:0107b21": "異救性故今明無異則無性也。三偈為二。第",
    "T42n1824_007:0107b22": "一偈就有性無性門以破於異。次兩偈就老壯",
    "T42n1824_007:0107b23": "一異門明無異性。有性無性門破異者。前偈",
    "T42n1824_007:0107b24": "借異破性。今還借性無性而破於異。諸法有",
    "T42n1824_007:0107b25": "性則定住無移。不可令異。又本有性即本有",
    "T42n1824_007:0107b26": "體。不從緣合而有。亦不假緣離而無。故是",
    "T42n1824_007:0107b27": "常。常不可變異。無性則無法體。以何為異復",
    "T42n1824_007:0107b28": "次下第二就老壯一異門破無有異。前是奪",
    "T42n1824_007:0107b29": "門明無異。今是縱門。故開二關責之。兩偈為",
    "T42n1824_007:0107c01": "二。初偈就二門破無異。第二偈偏破其即異。",
    "T42n1824_007:0107c02": "初偈上半開二門總非。下半釋二門。問何故",
    "T42n1824_007:0107c03": "云是法即無異。答上言後異。老時即是異",
    "T42n1824_007:0107c04": "故名是法即無異也。壯不作老釋異法無異。",
    "T42n1824_007:0107c05": "老不作老釋是法無異。所以壯不與老異",
    "T42n1824_007:0107c06": "者。壯時無老。與誰為異。老時無壯。復與",
    "T42n1824_007:0107c07": "誰異。是故壯老不得有異。此偈猶是三相",
    "T42n1824_007:0107c08": "品中是法於是時不於是時滅。是法於異時",
    "T42n1824_007:0107c09": "不於異時滅。亦應云是法於是時不於是時",
    "T42n1824_007:0107c10": "異。是法於異時不於異時異。又如因緣品",
    "T42n1824_007:0107c11": "不自生等四句。今亦不自異不從他異。問",
    "T42n1824_007:0107c12": "曰若法即異下此生起第二偈釋上二門無",
    "T42n1824_007:0107c13": "異。前問次答。救意云。眼見少年經日月即",
    "T42n1824_007:0107c14": "便變異。豈非是法即異。此云即異非上即",
    "T42n1824_007:0107c15": "異。上即異云老不即與老異。今明少經時",
    "T42n1824_007:0107c16": "即變異。答曰上半明即少無異。下半明離少",
    "T42n1824_007:0107c17": "無異。汝若言是法即異者。乳應即是酪。米",
    "T42n1824_007:0107c18": "應即是飯也。下半云離乳有何法者。汝若乳",
    "T42n1824_007:0107c19": "不即是酪者。離乳外唯有於酪可言酪作酪",
    "T42n1824_007:0107c20": "耶。又離乳外語通亦得是酪。亦得言餘物。",
    "T42n1824_007:0107c21": "但使非乳即以對是也。少既不作老者。離少",
    "T42n1824_007:0107c22": "之外唯只有老可言老作老耶。他問年少經",
    "T42n1824_007:0107c23": "時故便成老。何故言無老。答少經時者。為",
    "T42n1824_007:0107c24": "猶是少為非復少。若猶是少少應即是老。若",
    "T42n1824_007:0107c25": "非復少者便應老還作老也。不爾用餘物作",
    "T42n1824_007:0107c26": "老。不爾用虛空作老。又問少滅故作老。不",
    "T42n1824_007:0107c27": "滅作老。滅則無少。誰作老。不滅則少在。云",
    "T42n1824_007:0107c28": "何作老。問曰破是破異下品第二章次破空",
    "T42n1824_007:0107c29": "義。所以須破空者凡有二義。一者論主上",
    "T42n1824_007:0108a01": "申佛經說虛妄此欲示空。外人即云。若爾應",
    "T42n1824_007:0108a02": "有空也。第二外人自起此迷。我本立有實法。",
    "T42n1824_007:0108a03": "汝既破云。無有定實人法。但是顛倒虛妄耳。",
    "T42n1824_007:0108a04": "次又破我虛妄人法明無人法。若爾有虛有",
    "T42n1824_007:0108a05": "實可言是有。無虛無實則應是空。故生此問",
    "T42n1824_007:0108a06": "也。所言破是破異者。是名是法異名異法。此",
    "T42n1824_007:0108a07": "是上是法則無異異法亦無異之言耳。又解",
    "T42n1824_007:0108a08": "云。是名為性實人法。異即是虛妄人法。既具",
    "T42n1824_007:0108a09": "破實之與虛。故知應有空也。答曰若有不空",
    "T42n1824_007:0108a10": "法下一偈直作相待破之。若有不空可待之說",
    "T42n1824_007:0108a11": "空。不空既無何有空耶。如空內名內空。內本",
    "T42n1824_007:0108a12": "不有。何有空耶。又前破性故說異。而性無即",
    "T42n1824_007:0108a13": "異無。今亦破異故言空。異無空即無。又汝上",
    "T42n1824_007:0108a14": "既知實無故虛即無。今何得猶言有無故空",
    "T42n1824_007:0108a15": "不無耶。他問論主既自云佛說欲示空。今何",
    "T42n1824_007:0108a16": "得言無空。答佛一往對有故今言空耳。一往",
    "T42n1824_007:0108a17": "有去空亦去。故不相違也。亦應云。若有於二",
    "T42n1824_007:0108a18": "我可有二無我。竟無有二我。何有二無我。若",
    "T42n1824_007:0108a19": "有於三性可有三無性亦爾。問曰下第三章",
    "T42n1824_007:0108a20": "一切破也。文為二。初問次答。問有二。一牒論",
    "T42n1824_007:0108a21": "主前偈。若爾者下第二外人難。又開二。初標",
    "T42n1824_007:0108a22": "無待無執二章門。次釋二門。無有無空名為",
    "T42n1824_007:0108a23": "空空。故對有之空名為小空。無有無空空有",
    "T42n1824_007:0108a24": "俱破乃是大空。如撥無二諦是大邪見也。但",
    "T42n1824_007:0108a25": "無相待者無待有之空耳不應有執者次標無",
    "T42n1824_007:0108a26": "執章門。實有無待之空但不許我執著耳。若",
    "T42n1824_007:0108a27": "有對下第二釋上章門也。前釋無待次釋無",
    "T42n1824_007:0108a28": "執。有對者對有說空也。無對者無待有之空",
    "T42n1824_007:0108a29": "也。相待無故下第二釋無執章門。以無空相",
    "T42n1824_007:0108b01": "無有相故無相可取著也。答曰下第二論主",
    "T42n1824_007:0108b02": "破。若就單空及以重空分破意者。外人前云",
    "T42n1824_007:0108b03": "破是破異應有空在。此立單空。論主前偈破",
    "T42n1824_007:0108b04": "單空也。次問曰明空與不空二種俱空。則是",
    "T42n1824_007:0108b05": "立於重空。今破其重空也。若就十八空及獨",
    "T42n1824_007:0108b06": "空義者。外人前立十八空。論主前偈破十八",
    "T42n1824_007:0108b07": "空。有十八不空可有十八空。竟無十八不空。",
    "T42n1824_007:0108b08": "云何有十八空。次外人立於獨空。何以知然。",
    "T42n1824_007:0108b09": "智度論云。十八空是相待空。獨空是不待空",
    "T42n1824_007:0108b10": "外人前立無相待義。故知立於獨空。今偈即",
    "T42n1824_007:0108b11": "是破於獨空。上半序佛說空意。明佛說單空",
    "T42n1824_007:0108b12": "及與重空為離諸見。說單空為離有見。說於",
    "T42n1824_007:0108b13": "重空為破空見也。佛說十八空為破有見。說",
    "T42n1824_007:0108b14": "於獨空破於相待亦是破於空見。下半明佛",
    "T42n1824_007:0108b15": "不化者。以著單空不可以單空化之。又著重",
    "T42n1824_007:0108b16": "空不可以重空化之。著十八空不可以十八",
    "T42n1824_007:0108b17": "空化之。又著獨空不可以獨空化之。故云佛",
    "T42n1824_007:0108b18": "不化之。問說空云何離愛見。答眾生計有人",
    "T42n1824_007:0108b19": "法故起愛見。諸佛說人法皆空則無起愛見",
    "T42n1824_007:0108b20": "處也。問云何不化。答向於有起愛見。今於空",
    "T42n1824_007:0108b21": "起愛見。乃至於絕四句復起愛見。是佛不化",
    "T42n1824_007:0108b22": "也。又序此偈意來者。從因緣品至於此偈凡",
    "T42n1824_007:0108b23": "有四節破意。一者外人本立有實人法。自上",
    "T42n1824_007:0108b24": "已來求之無從。二者觀行品初立有虛妄人",
    "T42n1824_007:0108b25": "法。論主求之亦不可得。第三轉意外人云。",
    "T42n1824_007:0108b26": "若無實無虛此即是空。便應有空。論主答云。",
    "T42n1824_007:0108b27": "既無有法。云何有空。第四轉意外人復云。",
    "T42n1824_007:0108b28": "無有無空乃是大空。是故今云。大聖說空本",
    "T42n1824_007:0108b29": "離諸見。若如此而著則佛不能化。又有四",
    "T42n1824_007:0108c01": "門。借異破性是無常門。以空門破異是名空",
    "T42n1824_007:0108c02": "門。以相待破空是空空門。復著空空是不可",
    "T42n1824_007:0108c03": "化門。以說此不可化即以化外人也。問論主",
    "T42n1824_007:0108c04": "何故不云非待非絕非伴非獨以破之耶。答",
    "T42n1824_007:0108c05": "彼既著非空非有。聞說非待非絕非伴非獨。",
    "T42n1824_007:0108c06": "彌復是空則轉更生著。故不作此破之。問智",
    "T42n1824_007:0108c07": "度論釋菩薩住二諦中為眾生說法。為著有",
    "T42n1824_007:0108c08": "者說空。為著空者說有。今既著空。何故不",
    "T42n1824_007:0108c09": "說有化之。答外人初本著有故言有實人實",
    "T42n1824_007:0108c10": "法及以虛妄人法。故不可以有化之。今復著",
    "T42n1824_007:0108c11": "空故不可以空化之。長行前釋上半。為破二",
    "T42n1824_007:0108c12": "事是故說空。一破諸見二破諸愛。此愛見通",
    "T42n1824_007:0108c13": "內外大小。若人於空下釋下半。又開四別。初",
    "T42n1824_007:0108c14": "法說譬如下第二譬說。如空下第三合譬。若",
    "T42n1824_007:0108c15": "離是空下明佛教用空之意也。",
    "T42n1824_007:0108c16": "中觀論疏卷第七(本)"
}