{
    "X69n1359_009:0543a17": "應菴和尚語錄卷第九",
    "X69n1359_009:0543a19": "法語下",
    "X69n1359_009:0543a20": "示諒禪人",
    "X69n1359_009:0543a21": "東林門下無禪道佛法。無向上向下。無之乎者也。無",
    "X69n1359_009:0543a22": "得失勝負。雖聚衲子唯以金剛圈栗棘蓬。跳者不可",
    "X69n1359_009:0543a23": "著力跳。吞者不可著力吞。但退步冷地裏驀然體得",
    "X69n1359_009:0543a24": "如晝錦還鄉。千人萬人中一人半人而已。其間肚皮",
    "X69n1359_009:0543b01": "熱底。祇得仰仰羨羨。要且覔佗從來處不得。祇是人",
    "X69n1359_009:0543b02": "人脚跟下本分事。即非強生節目。是故從上老作家。",
    "X69n1359_009:0543b03": "非不以此本分事揭示來學。祇貴各各猛著精彩直",
    "X69n1359_009:0543b04": "截荷負。深入先達閫奧臨濟金剛王寶劒。德山末後",
    "X69n1359_009:0543b05": "句。藥嶠一句子。秘魔叉。俱胝指。雪峰輥毬。趙州勘破。",
    "X69n1359_009:0543b06": "女子出定。靈雲見桃花。玄沙未徹。此皆一致爾。苟有",
    "X69n1359_009:0543b07": "一絲頭及之不盡則禍生也。大底英特之士不在忉",
    "X69n1359_009:0543b08": "怛。巖頭道利根底一咬便斷。知佗多少省力。然後見",
    "X69n1359_009:0543b09": "佛殺佛見祖殺祖。猶是衲僧門下脫白沙彌。可中逸",
    "X69n1359_009:0543b10": "格超量豈影響之流。而能近傍哉。祇如坐斷天下人",
    "X69n1359_009:0543b11": "舌頭底。還有出身處也無。試請諸方代一轉語看。",
    "X69n1359_009:0543b12": "示潮上人",
    "X69n1359_009:0543b13": "黃面老子四十九年說一藏之乎者也。其間是是非",
    "X69n1359_009:0543b14": "非長長短短。故不勞餘力。洎至末後看佗無折合。却",
    "X69n1359_009:0543b15": "對百萬眾前拈花付囑。其誣之罪不輕。至於達磨西",
    "X69n1359_009:0543b16": "來直指人心見性成佛。果然聽事不真喚鍾作甕。設",
    "X69n1359_009:0543b17": "使具大丈夫氣槩。有潑天大生涯。二六時中脚跟下",
    "X69n1359_009:0543b18": "放光動地。愈沒交涉。這些子沒人情。痛下毒手打翻",
    "X69n1359_009:0543b19": "從上佛祖機關玄妙理性師授子承口耳傳習之弊。",
    "X69n1359_009:0543b20": "如紅爐上一點雪。且不是本地風光。亦非衲僧巴鼻。",
    "X69n1359_009:0543b21": "更說百丈耳聾臨濟三頓興化脫下衲衣雲門拶脚",
    "X69n1359_009:0543b22": "折雪峰輥毬趙州勘破狗子無佛性明眼人落井。以",
    "X69n1359_009:0543b23": "諸大老敲甎打瓦轉見狼藉。苟非明悟此旨切忌莾",
    "X69n1359_009:0543b24": "鹵承當。盖參學初無佗術。祇要放得下一味無心去。",
    "X69n1359_009:0543c01": "自然合道。近來有一種不通方謬漢。或以壁立萬仞",
    "X69n1359_009:0543c02": "為尊貴。或以泯默無聞為極則。或以一切語言文字",
    "X69n1359_009:0543c03": "為變通。如此之類實可哀哉。且道東林見處如何。今",
    "X69n1359_009:0543c04": "年八月十八日。清光看壓海潮來。",
    "X69n1359_009:0543c05": "示行者了無",
    "X69n1359_009:0543c06": "出家乃大丈夫事。何待削髮然後親近知識。盧祖微",
    "X69n1359_009:0543c07": "時鬻薪於市。聞客誦經激其本願。謁黃梅大滿。一見",
    "X69n1359_009:0543c08": "投機隱於碓坊。因聞秀寫偈略露鋒鋩。授衣南渡。至",
    "X69n1359_009:0543c09": "庾嶺。為蒙山道人以不思善惡本初面目斂念知歸。",
    "X69n1359_009:0543c10": "尋抵番禺顯風幡不動動自於心之語。聞了駭然。看",
    "X69n1359_009:0543c11": "佗祖師從微至著揭示本法。盖非它術。乃自心之達",
    "X69n1359_009:0543c12": "耳。豈待削髮而後見善知識是也。",
    "X69n1359_009:0543c13": "示行者了心",
    "X69n1359_009:0543c14": "割愛辭親為如來種。學出世法了世間相。即是實相",
    "X69n1359_009:0543c15": "矣。所謂是法住法位世間相常住。吾知之矣。汝知之",
    "X69n1359_009:0543c16": "乎。事佛之要。勞形苦骨。長年不倦。為眾之念。臥草眠",
    "X69n1359_009:0543c17": "霜。至死不厭。能行是者是真出家。",
    "X69n1359_009:0543c18": "示檀越徐將仕",
    "X69n1359_009:0543c19": "鷲嶺拈花。少林直指。黃梅夜半。大庾嶺頭。自爾曹溪",
    "X69n1359_009:0543c20": "之後此道大振。無非是祇今當人頂[寧*頁]上二六時中",
    "X69n1359_009:0543c21": "受用底一著子。或為佛或為祖。或為寶公。或為十二",
    "X69n1359_009:0543c22": "面。或為三十二應身。或為千手眼。通其變則虗空為",
    "X69n1359_009:0543c23": "口萬像為舌。盡未來際說甚隨類示權應機赴感。卒",
    "X69n1359_009:0543c24": "莫能窮詰其本。豈特寶公倒退三千里。便是黃面老",
    "X69n1359_009:0544a01": "子也無安身立命處。雖然恁麼也得。不恁麼也得。恁",
    "X69n1359_009:0544a02": "麼不恁麼無不中的。至於天下老和尚據曲彔木床。",
    "X69n1359_009:0544a03": "揭示本法與一切人解黏去縛抽釘拔楔。施向上鉗",
    "X69n1359_009:0544a04": "鎚碎衲僧窠臼。其間一箇半箇皮下有血。遇本色人",
    "X69n1359_009:0544a05": "輕輕一劄。直下頓脫從前學解明昧兩歧。卓然挺特",
    "X69n1359_009:0544a06": "觸目遇緣曾無二致。以是願力現殊勝相。或為宰官",
    "X69n1359_009:0544a07": "或為居士或為長者或為比丘。各各契所得心。廓大",
    "X69n1359_009:0544a08": "解脫門。俾一切品類。已知有未曾有。悉皆洞明。超生",
    "X69n1359_009:0544a09": "離死絕塵絕迹一段奇特大事。到大休大歇十成絕",
    "X69n1359_009:0544a10": "滲漏處。四生九有五欲八風頓然清淨。使各各頂門",
    "X69n1359_009:0544a11": "金剛眼正。開大施門。濟所未濟應所未應。豈不是大",
    "X69n1359_009:0544a12": "丈夫具超群逸挌點鐵成金底大手段也。",
    "X69n1359_009:0544a13": "示檀越鄭承務",
    "X69n1359_009:0544a14": "上根大智點著便知落處。又豈在搖脣鼓舌然後謂",
    "X69n1359_009:0544a15": "之指南。誠發明眼人一笑耳。是故西天四七唐土二",
    "X69n1359_009:0544a16": "三唯以心契心。初無心可得。若向無心處作道理還",
    "X69n1359_009:0544a17": "同有心。然心之說易會難明。所以祖師道無心無可",
    "X69n1359_009:0544a18": "得說得不明法若了心非心始解心心法。看佗祖師",
    "X69n1359_009:0544a19": "揭示從上佛祖所契心法。豈是和泥合水未得謂得",
    "X69n1359_009:0544a20": "耶。縱饒風吹不入水灑不著。尚恐涉脣吻落路布。則",
    "X69n1359_009:0544a21": "隨後與之痛上錐劄。俾之脫去所得所證之妙。到千",
    "X69n1359_009:0544a22": "人萬人羅籠不住處亦未是好手。更須轉向那邊。撥",
    "X69n1359_009:0544a23": "動向上關捩。初不傷鋒犯手。悉使盡大地人各各活",
    "X69n1359_009:0544a24": "鱍鱍地。豈不是大丈夫具大丈夫事業。苟有絲頭許",
    "X69n1359_009:0544b01": "及之不盡。未免打入葛藤窠裏成群作隊造地獄業。",
    "X69n1359_009:0544b02": "將謂吾佛祖之道止此而已。大抵參學末上須就有",
    "X69n1359_009:0544b03": "道宗師。禁得辣手段受得惡拳趯。透到休歇安隱之",
    "X69n1359_009:0544b04": "地。其逆順境界喜怒哀樂五欲八風悉皆清淨不可",
    "X69n1359_009:0544b05": "思議大解脫門。則何往而不利哉。",
    "X69n1359_009:0544b06": "示珣禪人",
    "X69n1359_009:0544b07": "東山演祖云四來兄弟各各呈見解。及乎徵問子細。",
    "X69n1359_009:0544b08": "有者喚作禪道會。有者不喚作禪道會。要且本分事",
    "X69n1359_009:0544b09": "全無些些。誠哉此言。臨濟正傳無出此也。又道世人",
    "X69n1359_009:0544b10": "殺佛殺祖造無間業。一念回心却許懺悔。唯參問未",
    "X69n1359_009:0544b11": "達其由。畢竟成謗般若永劫無由出期。學者當事斯",
    "X69n1359_009:0544b12": "語以悟為則。若是學解傳習口耳之流。此報難逃耳。",
    "X69n1359_009:0544b13": "白雲太師祖道直須悟始得。悟後須遇人始得。你道",
    "X69n1359_009:0544b14": "既悟了便休。又何必須遇人。若悟了遇人底。臨垂手",
    "X69n1359_009:0544b15": "方便之時。著著自有出身之路。不瞎學人眼。若是悟",
    "X69n1359_009:0544b16": "得箇乾蘿蔔底。不唯瞎却學人眼。兼自已動便傷鋒",
    "X69n1359_009:0544b17": "犯手了也。嗄。昔年便有箇乾蘿蔔底。甜却牙齒。東道",
    "X69n1359_009:0544b18": "西說。而今乾底也無。濕底又沒。教緇素箇什麼即得。",
    "X69n1359_009:0544b19": "有時冷地看來恰如患啞箇。直是好笑。其為人手段",
    "X69n1359_009:0544b20": "固遠之遠矣。",
    "X69n1359_009:0544b21": "示振禪人",
    "X69n1359_009:0544b22": "少室生涯。若未踏著如履刀山劒樹。其艱難萬狀。禪",
    "X69n1359_009:0544b23": "人從此多退志。遂為廢人耳。盖乎平生操稟不彌確",
    "X69n1359_009:0544b24": "履踐若存亡。縱使親見釋迦老子亦無柰你何。箇事",
    "X69n1359_009:0544c01": "須是具大丈夫意氣。把從前學解明昧兩歧。直下一",
    "X69n1359_009:0544c02": "刀兩段。祇向十二時中紅塵堆裏逆順界中。忽然信",
    "X69n1359_009:0544c03": "脚踏著。舊時活路通上徹下。全是自家出身要徑。豈",
    "X69n1359_009:0544c04": "不至哉。且如石鞏問西堂。汝還解捉得虗空麼。西堂",
    "X69n1359_009:0544c05": "云捉得。鞏云作麼生捉。西堂以手撮虗空鞏云你不",
    "X69n1359_009:0544c06": "解捉虗空。西堂云師兄作麼生捉。石鞏把西堂鼻孔",
    "X69n1359_009:0544c07": "拽。西堂作忍痛聲云。大殺拽人鼻孔直得脫去。鞏云",
    "X69n1359_009:0544c08": "直須恁麼捉始得。看佗古人得處超量。用時勦絕。等",
    "X69n1359_009:0544c09": "閑[祝/土]著如大火聚。豈有許多搕[打丁+(天/韭)]。雖然也是喚鍾作",
    "X69n1359_009:0544c10": "甕。",
    "X69n1359_009:0544c11": "示慧禪人",
    "X69n1359_009:0544c12": "黃面老子初生下時便道天上天下唯我獨尊。後來",
    "X69n1359_009:0544c13": "雲門道我當時若見一棒打殺與狗子喫却貴圖天",
    "X69n1359_009:0544c14": "下太平。此便是初生下帶來一星蠱毒子。雲門中之",
    "X69n1359_009:0544c15": "便知落處。拈來用得恰好。居常以此事告示學者。既",
    "X69n1359_009:0544c16": "作黃面老種草。須會祖翁說話始得。若不如此盡是",
    "X69n1359_009:0544c17": "掠虗漢。一日雲門普請般柴擲下云。一大藏教祇說",
    "X69n1359_009:0544c18": "這箇。看佗古人顯示頂[寧*頁]上一著如同電拂。利根底",
    "X69n1359_009:0544c19": "一覰便透。其或尚留觀聽坐在見聞。向衲僧門下何",
    "X69n1359_009:0544c20": "啻白雲萬里。",
    "X69n1359_009:0544c21": "示如化士",
    "X69n1359_009:0544c22": "昔水潦和尚問馬祖如何是西來的的意。祖乃當胸",
    "X69n1359_009:0544c23": "踏倒。水潦忽然大悟。起來拊掌大笑云。也大奇也大",
    "X69n1359_009:0544c24": "奇。百千妙義無量法門只向一毫端上識得根元去",
    "X69n1359_009:0545a01": "也。看佗英特之士。一等踏破草鞋見善知識。終不半",
    "X69n1359_009:0545a02": "前落後。直是操鐵石心。到大休歇處。驀地箭鋒相拄。",
    "X69n1359_009:0545a03": "如龍得水似虎靠山。故是慶快。不妨孤峻。究竟論之。",
    "X69n1359_009:0545a04": "也祇是明見本來自受用現成金剛正體。亦不足為",
    "X69n1359_009:0545a05": "之差也。此體未明時。謂之地水火風無明妄想顛倒。",
    "X69n1359_009:0545a06": "近世有等尊宿凡示學徒。但云地水火風無明妄想",
    "X69n1359_009:0545a07": "顛倒外別有一段事。此真可憐憫也。便是西天九十",
    "X69n1359_009:0545a08": "六種亦不作此見解。本色道流或聞或見得不寒心",
    "X69n1359_009:0545a09": "毛竪。晚之學者宜速遠離此患。乃可為如來種草也。",
    "X69n1359_009:0545a10": "示伸化士",
    "X69n1359_009:0545a11": "衲僧家活計最徑截。不用起一毫頭氣力立地成佛",
    "X69n1359_009:0545a12": "作祖。盖緣近時學道人探頭太過。將謂別有道理。一",
    "X69n1359_009:0545a13": "味向意根下妄通消息。被情識機關流入生滅法中。",
    "X69n1359_009:0545a14": "執生滅法為安樂究竟處。其錯之甚。所以道無以生",
    "X69n1359_009:0545a15": "滅心說實相法。譬如有人妄號帝王自取誅滅。況復",
    "X69n1359_009:0545a16": "法王如何妄竊。信之上祖門風峻絕。豈容依倚棲泊",
    "X69n1359_009:0545a17": "者哉。唯是有力大人方能臨危不悚。直下頓徹本法。",
    "X69n1359_009:0545a18": "如大火聚誰敢當頭覰著。",
    "X69n1359_009:0545a19": "臻上人為百丈持鉢求語",
    "X69n1359_009:0545a20": "佛祖緊要處毫髮不容。驀地踏著此脉却有共語分。",
    "X69n1359_009:0545a21": "近時參問道流多是執我見為究竟法。略不信有好",
    "X69n1359_009:0545a22": "事。纔入本色爐鞴中則討頭不見也。盖緣末上不遇",
    "X69n1359_009:0545a23": "人。承當處莾鹵。坐在得失窠子裏。怕人動著。恐輸却",
    "X69n1359_009:0545a24": "禪。或者云我見處一切是了。長老家却言不是。此祇",
    "X69n1359_009:0545b01": "是用心行。要羅籠我拽轉我。但自把得定便休。此膏",
    "X69n1359_009:0545b02": "肓之疾固不足發藥。參學人切忌此耳。",
    "X69n1359_009:0545b03": "示曇禪人",
    "X69n1359_009:0545b04": "少室家風。祇要當人端的喪却本來面目。然後方可",
    "X69n1359_009:0545b05": "入作。若不如是盡是依草附木精靈。德山道吾三十",
    "X69n1359_009:0545b06": "年提持此事未甞見有一箇獨脫出來底。圓鑑和尚",
    "X69n1359_009:0545b07": "道直饒獨脫出來。也是依草附木精靈。看二老揭示",
    "X69n1359_009:0545b08": "直指之要。豈有一絲頭許與人領覽。至於自得之妙。",
    "X69n1359_009:0545b09": "向衲僧門下猶是貼肉衫子。除非大達之士乃可髣",
    "X69n1359_009:0545b10": "髴耳。",
    "X69n1359_009:0545b11": "靈源不昧萬古徽猷。入此門來莫存知解。又道若有",
    "X69n1359_009:0545b12": "一毫頭凡聖情念未盡。未免入驢胎馬腹裏去。古人",
    "X69n1359_009:0545b13": "懸塗毒皷祇要求箇會擊底人。儻善擊之少室家風",
    "X69n1359_009:0545b14": "一任擎展。",
    "X69n1359_009:0545b15": "示茂化士",
    "X69n1359_009:0545b16": "見性周遍。聞性亦然。洞徹十方無內無外。所以道隨",
    "X69n1359_009:0545b17": "緣無作動寂常真。如是施為全真智用。是故巖頭初",
    "X69n1359_009:0545b18": "參德山。執坐具上法堂瞻視。德山云作什麼。巖頭便",
    "X69n1359_009:0545b19": "喝。德山云老僧過在什麼處。巖頭云兩重公案。德山",
    "X69n1359_009:0545b20": "云者箇師僧稍似行脚人。然則父慈子孝。其柰來處",
    "X69n1359_009:0545b21": "未諦當。參學人者裏撿點得出。便知二老人如是施",
    "X69n1359_009:0545b22": "為全真智用。少室高風未至寂寥哉。祇如巖頭便喝。",
    "X69n1359_009:0545b23": "為復理合如是。為復別有生涯。近世禪者被人拈來",
    "X69n1359_009:0545b24": "詰著。多是渾崙吞箇棗。死在得失窠裏。白雲太師祖",
    "X69n1359_009:0545c01": "道。須是具緇素眼始得。若不具緇素眼。未免瞞頇佛",
    "X69n1359_009:0545c02": "性儱侗真如。且作麼生是緇素眼。破木杓。",
    "X69n1359_009:0545c03": "示璫化士",
    "X69n1359_009:0545c04": "學道人莫空依草附木過生。打辨精神透教徹去。老",
    "X69n1359_009:0545c05": "黃龍未見慈明時。一肚皮禪口似紡車。及其見之挺",
    "X69n1359_009:0545c06": "然超詣。大哉此老有是起必死之疾手段也。",
    "X69n1359_009:0545c07": "長慶參雪峰玄沙往來三十年。非不精究此道。然未",
    "X69n1359_009:0545c08": "登太山豈敢小天下也。一日見卷簾猛省有頌云。也",
    "X69n1359_009:0545c09": "大差也大差。卷起簾來見天下。有人問我解何宗。拈",
    "X69n1359_009:0545c10": "起拂子劈口打。是謂登太山耶。錯。",
    "X69n1359_009:0545c11": "示琚化士",
    "X69n1359_009:0545c12": "祖師西來特唱此事。祇貴言外領略。直下透頂透底。",
    "X69n1359_009:0545c13": "何待禪床角頭朝呪暮呪。然後為佛法禪道。正是瞎",
    "X69n1359_009:0545c14": "人眼。又不可舍師承而自求。自求而得。真九十六種",
    "X69n1359_009:0545c15": "眷屬也。長慶拈拄杖云識得這箇參學事畢。雲門道",
    "X69n1359_009:0545c16": "識得這箇為什麼不住。二老漢優則同優。劣則同劣。",
    "X69n1359_009:0545c17": "垂手處足可稱尊。若是入理深談猶欠悟在。",
    "X69n1359_009:0545c18": "示照知殿",
    "X69n1359_009:0545c19": "大道坦然本無迷悟。良由眾生顛倒。從妄而興背覺",
    "X69n1359_009:0545c20": "合塵起諸差別。遂有四生六趣九有。致使流浪三界",
    "X69n1359_009:0545c21": "無有休息。如汲井輪互有高下。皆謂之迷。儻能於其",
    "X69n1359_009:0545c22": "間。聞一善言見一善行一念知非。直下頓至如來不",
    "X69n1359_009:0545c23": "動之地。此謂之悟也。然迷悟之由。且初自何而起。謂",
    "X69n1359_009:0545c24": "從心起心不自心。謂從妄起妄不自妄。則心之與妄",
    "X69n1359_009:0546a01": "其安在哉。當知十方虗空生汝心內如片雲點太清",
    "X69n1359_009:0546a02": "裏。如是見徹即知十方虗空不可得故。虗空既不可",
    "X69n1359_009:0546a03": "得。山高海深纖洪長短目前摐然又如何消遣。箇是",
    "X69n1359_009:0546a04": "萬仞崖前一涉子。纔入顧藉。衲衣下事無緣究竟也。",
    "X69n1359_009:0546a05": "思之。",
    "X69n1359_009:0546a06": "示一化士",
    "X69n1359_009:0546a07": "東寺和尚道心不是佛智不是道。劍去久矣爾方刻",
    "X69n1359_009:0546a08": "舟。此正如善射者不問中與不中。盖妙在意前發必",
    "X69n1359_009:0546a09": "中矣。參學人亦復如是。欲期洞明大法。須辦鐵石身",
    "X69n1359_009:0546a10": "心悠久自然諦徹。透到大休大歇處。亦不問生之與",
    "X69n1359_009:0546a11": "死也。聞菩提涅槃真如佛性如風過樹耳。箇些子若",
    "X69n1359_009:0546a12": "打不脫直是礙塞人。從朝至暮恰如打殺人了。未曾",
    "X69n1359_009:0546a13": "還命在。此是做工夫到好處也。不久漆桶破也。捉獲",
    "X69n1359_009:0546a14": "白拈賊也。自納敗闕也。収捨不上也。破家散宅也。沒",
    "X69n1359_009:0546a15": "著死屍處也。衲僧家到得箇田地後。是則是快活無",
    "X69n1359_009:0546a16": "憂。若不就本色宗匠鉗鎚。便打入撥無因果隊裏去。",
    "X69n1359_009:0546a17": "卒牽挽不回。永嘉云豁達空撥因果莾莾蕩蕩招殃",
    "X69n1359_009:0546a18": "禍。於宗門所害非輕。豈不見僧問古德云。上無攀仰",
    "X69n1359_009:0546a19": "下絕己躬時如何。古德云放下著。起膏肓之疾無出",
    "X69n1359_009:0546a20": "此也。",
    "X69n1359_009:0546a21": "示淳化士",
    "X69n1359_009:0546a22": "從上佛祖無一念心要做大漢。生死大事方得成辦。",
    "X69n1359_009:0546a23": "然後大漢。自然而至。始謂之釋迦種草也。若有一念",
    "X69n1359_009:0546a24": "馳求成佛作祖底心。此謂之焦芽敗種無復發生也。",
    "X69n1359_009:0546b01": "年來學道人凡見尊宿不問如之若何。祇要人道佗",
    "X69n1359_009:0546b02": "有箇見處便歡喜。殊不知歡喜底便是討閻羅王鐵",
    "X69n1359_009:0546b03": "棒打鬼骨臀欵子也。若是箇漢祇要人道你未在却",
    "X69n1359_009:0546b04": "堪持論。",
    "X69n1359_009:0546b05": "示延壽雲長老",
    "X69n1359_009:0546b06": "從上宗師是第一等放下底人。纔出頭來掀天括地。",
    "X69n1359_009:0546b07": "至竟緣何如此。祇是末上一念正。當其邪師魔外籠",
    "X69n1359_009:0546b08": "罩不住。便有超宗越格氣宇。不亂親近。至世間起滅",
    "X69n1359_009:0546b09": "了然無寄。唯以生死作頭底。正作頭底時不見有死",
    "X69n1359_009:0546b10": "及不死底。此是古人做工夫處。向這裏斷要徹底明",
    "X69n1359_009:0546b11": "白擴而充之。然後禁得辣手段。到千變萬化處尚恐",
    "X69n1359_009:0546b12": "討頭腦不見。何況半陰半陽半晴半雨而欲獨步大",
    "X69n1359_009:0546b13": "方無復得也。箇一著子自古自今一箇半箇透得底。",
    "X69n1359_009:0546b14": "如鷹挐鷰雀似鶻捉鳩。有甚費氣力處。回視從前參",
    "X69n1359_009:0546b15": "得底悟得底學得底淹浸得底。直是慚惶殺人。始知",
    "X69n1359_009:0546b16": "從上宗師是第一等放下底人。方得這箇柄杷入手",
    "X69n1359_009:0546b17": "便有掀天括地分。所謂間世英特之士無出此也。",
    "X69n1359_009:0546b18": "近世道流。不務本。但貴肚皮裏記持多。口裏有可說。",
    "X69n1359_009:0546b19": "祇對士大夫。資談柄快神思。謂之禪道。此大妄語。所",
    "X69n1359_009:0546b20": "招重報。千佛出世。不通懺悔。是佗古人初無道理。一",
    "X69n1359_009:0546b21": "味古朴。百醜千拙。要是肚裏非常惺惺。盖渠專於道",
    "X69n1359_009:0546b22": "故也。一旦驀地咬斷五色索子。跳出解脫深坑。透過",
    "X69n1359_009:0546b23": "悟迷兩字。不妨慶快乎。昔忠國師示學者云。身心一",
    "X69n1359_009:0546b24": "如身外無餘。雲門云。山河大地何處有耶。看佗下箇",
    "X69n1359_009:0546c01": "註脚。逈然超絕。一鎚下便要平步青霄。雖然直饒恁",
    "X69n1359_009:0546c02": "麼也是依草附木。",
    "X69n1359_009:0546c03": "示覺禪人",
    "X69n1359_009:0546c04": "菩提離言說。從來無得人。德山道。我宗無語句。亦無",
    "X69n1359_009:0546c05": "一法與人。趙州道佛之一字。吾不喜聞。看佗恁麼吹",
    "X69n1359_009:0546c06": "沙走石。早是瞎人眼了。更向棒頭上討活路。一喝下",
    "X69n1359_009:0546c07": "覔出身句。無異捕鼠口。求象牙也。所以從上護惜箇",
    "X69n1359_009:0546c08": "一著子。二六時中。直是無絲頭子虗棄。做到無捫摸",
    "X69n1359_009:0546c09": "處湊泊無門時。却須放下令教虗靜澄湛。應干從前",
    "X69n1359_009:0546c10": "知解道理惡知惡見。悉皆入作不得。便是入道要徑",
    "X69n1359_009:0546c11": "也。一旦洞明脚跟下事。徹底透脫去。亦不辜負釋迦",
    "X69n1359_009:0546c12": "老子苦口丁寧。所謂師子兒眾隨後。三歲便能大哮",
    "X69n1359_009:0546c13": "吼。若是野犴逐法王。百年妖恠虗開口。",
    "X69n1359_009:0546c14": "示達禪人",
    "X69n1359_009:0546c15": "本分衲子。蘊超今越古底氣宇。抱成佛作祖底英槩。",
    "X69n1359_009:0546c16": "直下斷與生死做頭底。到詞窮理盡處死生關脫。如",
    "X69n1359_009:0546c17": "萬仞崖頭撒手豈肯顧藉。至絕氣息時全體活鱍鱍。",
    "X69n1359_009:0546c18": "覷透從上大眼目宗師。放手脚弄出驚群動眾底餘",
    "X69n1359_009:0546c19": "態。如珠走盤如盤走珠。顯示佛祖拈不出生機一路。",
    "X69n1359_009:0546c20": "如龍得水似虎靠山。向棒喝未施前坐斷電光石火",
    "X69n1359_009:0546c21": "在機用普應間。不妨風行草偃雖萬化千變其實湛",
    "X69n1359_009:0546c22": "然凝寂初無依倚。一味單提接最上機不立階梯。豈",
    "X69n1359_009:0546c23": "居陰界。謂之宗乘。教外別行。撥轉關捩不容擬議。至",
    "X69n1359_009:0546c24": "於拈花鷲嶺直指少林曹溪脫印子。亦不出最初一",
    "X69n1359_009:0547a01": "念。又曰頂[寧*頁]上一著。是佗得底。二六時不露鋒鋩。等",
    "X69n1359_009:0547a02": "閑趯出十有五雙蹉過。古德云。此事唯我能知是也。",
    "X69n1359_009:0547a03": "示曇禪人",
    "X69n1359_009:0547a04": "上古老衲心眼未明。火急就有道而正之。一旦心眼",
    "X69n1359_009:0547a05": "洞明。以本願力。晦迹山林辦累生計。揩磨心識。使及",
    "X69n1359_009:0547a06": "之淨盡無纖毫過患。至遇境逢緣。視之如墻壁瓦礫。",
    "X69n1359_009:0547a07": "絕無一念世間心若太虗空。湛然凝寂謂之金剛正",
    "X69n1359_009:0547a08": "體。淨裸裸地圓陀陁地。然後以無功用行。雖無心應。",
    "X69n1359_009:0547a09": "世。而應世之心。常而無間。雖無心濟物。而濟物之心。",
    "X69n1359_009:0547a10": "霈然無窮。當知上古老衲就有道。而正之契證之妙",
    "X69n1359_009:0547a11": "皎如十日並照。豈造次承荷者哉。",
    "X69n1359_009:0547a12": "示徐伯壽道友",
    "X69n1359_009:0547a13": "佛祖閫域。深奧無際。盖古今固難其人。苟非上根大",
    "X69n1359_009:0547a14": "智孰可造詣者哉。要在頓信誠確。然後乃見覷捕至",
    "X69n1359_009:0547a15": "覰捕之時。不可以有心求切勿以無心會。又不可離",
    "X69n1359_009:0547a16": "有無而別作勝解也。亦不可即有無而。求出離也。學",
    "X69n1359_009:0547a17": "道人但能於此著精彩。唯是所示之要。久之不患不",
    "X69n1359_009:0547a18": "徹證也。龐居士問馬大師云。不與萬法為侶者是什",
    "X69n1359_009:0547a19": "麼人。馬祖云待汝一口吸盡西江水即向汝道。龐公",
    "X69n1359_009:0547a20": "言下大悟便云。十方同聚會箇箇學無為此是選佛",
    "X69n1359_009:0547a21": "場心空及第歸。此豈不是透生死截徑。打破牢關底",
    "X69n1359_009:0547a22": "意氣。儻涉道理。即打入野狐隊裏去也。大抵斷要洞",
    "X69n1359_009:0547a23": "明此事。須是決烈之志。向二六時中六根門頭。常時",
    "X69n1359_009:0547a24": "放教淨裸裸地。雖處紅塵閙市酒肆茶坊。如在清淨",
    "X69n1359_009:0547b01": "大解脫門無為境界。堪然凝寂如一座須彌山相似。",
    "X69n1359_009:0547b02": "五欲八風搖撼不動。千魔萬難籠罩無門。祇者便是",
    "X69n1359_009:0547b03": "得力做工夫入道之蹊徑也。直下從脚跟下推究將",
    "X69n1359_009:0547b04": "去。至成佛地。方見得不願作佛之元由也。從上老宿",
    "X69n1359_009:0547b05": "喧天動地。祇用箇些子。在佛祖謂之頂王三昧。在衲",
    "X69n1359_009:0547b06": "僧謂之祖師巴鼻。在平江人謂之頑賴須知頑之一",
    "X69n1359_009:0547b07": "字。是眾妙之門入得此門千足萬足耳。",
    "X69n1359_009:0547b08": "令人胡氏求法語",
    "X69n1359_009:0547b09": "向上一路非男女等相。但直下著精彩二六時中覷",
    "X69n1359_009:0547b10": "捕驀地穿透即是令人無量劫來受用底事。今日現",
    "X69n1359_009:0547b11": "行。不曾移易一絲頭。又豈可別有道理也。既信得此",
    "X69n1359_009:0547b12": "段大事因緣及便徹底放下趂康健直教生死兩字",
    "X69n1359_009:0547b13": "洞然明白。豈不快哉。大底人生到老稀之年。是時節",
    "X69n1359_009:0547b14": "至矣。應家務事掉與人荷負者。貴得脚跟下輕便。臨",
    "X69n1359_009:0547b15": "時去住自由。",
    "X69n1359_009:0547b16": "胡六七娘求法語",
    "X69n1359_009:0547b17": "祖師道心自本來心本心非有法。有法有本心非心",
    "X69n1359_009:0547b18": "非本法。胡氏六七娘要見祖師妙心。至容易事。但祗",
    "X69n1359_009:0547b19": "退步向行住坐臥處喫茶喫飯處語言三昧處觀世",
    "X69n1359_009:0547b20": "煩惱處。猛著力一提提取。便是祖師所契之心。與自",
    "X69n1359_009:0547b21": "所證之心。無二無二分無別無斷故。威光烜赫得大",
    "X69n1359_009:0547b22": "自由豈不是出格真道人也。",
    "X69n1359_009:0547b23": "胡令人宅萬二小娘子。求法語",
    "X69n1359_009:0547b24": "世尊有密語。迦葉不覆藏。箇是從上佛祖得力處。善",
    "X69n1359_009:0547c01": "知識劈頭拈出。不問是男是女。纔宿有靈種底。一見",
    "X69n1359_009:0547c02": "便知落處。豈在忉怛。然後知歸耶。古之凌行婆。鄭十",
    "X69n1359_009:0547c03": "三娘。皆見諸大老宿。悉證無生法忍。吳氏千一娘有",
    "X69n1359_009:0547c04": "信佛之心。但將此心朝夕推究驀徹去。當知世尊密",
    "X69n1359_009:0547c05": "語不覆藏之句。祇是自己無盡寶藏也。",
    "X69n1359_009:0547c06": "書",
    "X69n1359_009:0547c07": "答翔鳳山顯忠資福詮長老法嗣書",
    "X69n1359_009:0547c08": "老僧自幼出家正因也。方袍圓頂。正因也。念死生未",
    "X69n1359_009:0547c09": "明。撥草瞻風。親近真善知識。正因也。至於出世領眾。",
    "X69n1359_009:0547c10": "今三十餘年。未甞毫髮厚己也。方丈之務。未甞少怠",
    "X69n1359_009:0547c11": "也。晝夜精懃。未甞敢懈也。念眾之心。未甞斯須忘也。",
    "X69n1359_009:0547c12": "護惜常住之念。未甞敢私也。行解雖未及古人。隨自",
    "X69n1359_009:0547c13": "力量行之。亦不負愧也痛心佛祖慧命懸危。甚於割",
    "X69n1359_009:0547c14": "身肉也。念報佛祖深恩。寢食不遑安處也。念方來為",
    "X69n1359_009:0547c15": "道衲子心地未明。不啻倒懸也雖未能盡古人之萬",
    "X69n1359_009:0547c16": "一然此心不欺也長老隨時。吾三四載凜然卓卓可",
    "X69n1359_009:0547c17": "喜。去年夏末命悅眾。是吾知長老也。吾謝鍾山。寓宣",
    "X69n1359_009:0547c18": "城昭亭。未幾赴姑蘇光孝。方兩月。長老受鳳山之請。",
    "X69n1359_009:0547c19": "道由姑蘇。首來相見。道義不忘如此也。別後杳不聞",
    "X69n1359_009:0547c20": "耗。正思念間。懷淨上人來。承書并信物。方知入院之",
    "X69n1359_009:0547c21": "初開堂。為吾燒香。乃知不負之心昭廓也。今既為人",
    "X69n1359_009:0547c22": "天眼目。與前來事體不同也。果能如吾自幼出家。為",
    "X69n1359_009:0547c23": "僧行脚。親近真善知識。以至出世住持。其正因行藏。",
    "X69n1359_009:0547c24": "如此行之。則吾不妄付授也。又何患宗門寂寥哉。至",
    "X69n1359_009:0548a01": "祝。無以表信。拂子一枝。法衣一頂。幸収之。紹興壬午",
    "X69n1359_009:0548a02": "七月初七日。住平江光孝應庵老僧　某書復。",
    "X69n1359_009:0548a04": "應菴和尚語錄卷第九"
}