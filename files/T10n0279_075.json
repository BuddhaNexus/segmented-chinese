{
    "T10n0279_075:0405c02": "大方廣佛華嚴經卷第七十五",
    "T10n0279_075:0405c04": "于闐國三藏實叉難陀奉　制譯",
    "T10n0279_075:0405c05": "入法界品第三十九之十六",
    "T10n0279_075:0405c06": "爾時，善財童子向迦毘羅城，思惟修習受生",
    "T10n0279_075:0405c07": "解脫，增長廣大，憶念不捨。漸次遊行，至菩薩",
    "T10n0279_075:0405c08": "集會普現法界光明講堂，其中有神，號：無憂",
    "T10n0279_075:0405c09": "德，與一萬主宮殿神俱，來迎善財，作如是",
    "T10n0279_075:0405c10": "言：「善來丈夫！有大智慧，有大勇猛，能修菩薩",
    "T10n0279_075:0405c11": "不可思議自在解脫，心恒不捨廣大誓願，善",
    "T10n0279_075:0405c12": "能觀察諸法境界；安住法城，入於無量諸方",
    "T10n0279_075:0405c13": "便門，成就如來功德大海；得妙辯才，善調眾",
    "T10n0279_075:0405c14": "生，獲聖智身，恒順修行，知諸眾生心行差別，",
    "T10n0279_075:0405c15": "令其歡喜趣向佛道。「我觀仁者修諸妙行心",
    "T10n0279_075:0405c16": "無暫懈，威儀所行悉皆清淨，汝當不久得諸",
    "T10n0279_075:0405c17": "如來清淨莊嚴無上三業，以諸相好莊嚴其",
    "T10n0279_075:0405c18": "身，以十力智瑩飾其心，遊諸世間。我觀仁",
    "T10n0279_075:0405c19": "者勇猛精進而無有比，不久當得普見三",
    "T10n0279_075:0405c20": "世一切諸佛聽受其法，不久當得一切菩薩",
    "T10n0279_075:0405c21": "禪定解脫諸三昧樂，不久當入諸佛如來甚",
    "T10n0279_075:0405c22": "深解脫。何以故？見善知識親近供養，聽受其",
    "T10n0279_075:0405c23": "教，憶念修行，不懈不退，無憂無悔，無有障",
    "T10n0279_075:0405c24": "礙，魔及魔民不能為難，不久當成無上果故。」",
    "T10n0279_075:0405c25": "善財童子言：「聖者！如向所說，願我皆得。聖",
    "T10n0279_075:0405c26": "者！我願一切眾生，息諸熱惱，離諸惡業，生",
    "T10n0279_075:0405c27": "諸安樂，修諸淨行。聖者！一切眾生，起諸煩惱，",
    "T10n0279_075:0405c28": "造諸惡業，墮諸惡趣，若身若心恒受楚毒，菩",
    "T10n0279_075:0405c29": "薩見已心生憂惱。聖者！譬如有人，唯有一子，",
    "T10n0279_075:0406a01": "愛念情至，忽見被人割截肢體，其心痛切不",
    "T10n0279_075:0406a02": "能自安。菩薩摩訶薩亦復如是，見諸眾生以",
    "T10n0279_075:0406a03": "煩惱業墮三惡趣受種種苦，心大憂惱。若見",
    "T10n0279_075:0406a04": "眾生起身、語、意三種善業，生天人趣受身心",
    "T10n0279_075:0406a05": "樂，菩薩爾時生大歡喜。何以故？菩薩不自",
    "T10n0279_075:0406a06": "為故求一切智，不貪生死諸欲快樂，不隨想",
    "T10n0279_075:0406a07": "倒、見倒、心倒、諸結、隨眠、愛見力轉，不起眾生",
    "T10n0279_075:0406a08": "種種樂想，亦不味著諸禪定樂，非有障礙、疲",
    "T10n0279_075:0406a09": "厭、退轉住於生死。但見眾生於諸有中，具",
    "T10n0279_075:0406a10": "受無量種種諸苦，起大悲心，以大願力而普",
    "T10n0279_075:0406a11": "攝取。悲願力故，修菩薩行，為斷一切眾生煩",
    "T10n0279_075:0406a12": "惱，為求如來一切智智，為供養一切諸佛如",
    "T10n0279_075:0406a13": "來，為嚴淨一切廣大國土，為淨治一切眾生",
    "T10n0279_075:0406a14": "樂欲及其所有身心諸行，於生死中無有疲",
    "T10n0279_075:0406a15": "厭。「聖者！菩薩摩訶薩於諸眾生，為莊嚴，令",
    "T10n0279_075:0406a16": "生人天富貴樂故；為父母，為其安立菩提心",
    "T10n0279_075:0406a17": "故；為養育，令其成就菩薩道故；為衛護，令其",
    "T10n0279_075:0406a18": "遠離三惡道故；為船師，令其得度生死海",
    "T10n0279_075:0406a19": "故；為歸依，令捨諸魔煩惱怖故；為究竟，令其",
    "T10n0279_075:0406a20": "永得清涼樂故；為津濟，令入一切諸佛海故；",
    "T10n0279_075:0406a21": "為導師，令至一切法寶洲故；為妙華，開敷諸",
    "T10n0279_075:0406a22": "佛功德心故；為嚴具，常放福德智慧光故；為",
    "T10n0279_075:0406a23": "可樂，凡有所作悉端嚴故；為可尊，遠離一切",
    "T10n0279_075:0406a24": "諸惡業故；為普賢，具足一切端嚴身故；為大",
    "T10n0279_075:0406a25": "明，常放智慧淨光明故；為大雲，常雨一切",
    "T10n0279_075:0406a26": "甘露法故。聖者！菩薩如是修諸行時，令一切",
    "T10n0279_075:0406a27": "眾生皆生愛樂、具足法樂。」爾時，善財童子將",
    "T10n0279_075:0406a28": "昇法堂，其無憂德及諸神眾，以出過諸天上",
    "T10n0279_075:0406a29": "妙華鬘、塗香、末香，及以種種寶莊嚴具，散善",
    "T10n0279_075:0406b01": "財上，而說頌言：",
    "T10n0279_075:0406b02": "「汝今出世間，　　為世大明燈，",
    "T10n0279_075:0406b03": "　普為諸眾生，　　勤求無上覺。",
    "T10n0279_075:0406b04": "　無量億千劫，　　難可得見汝；",
    "T10n0279_075:0406b05": "　功德日今出，　　滅除諸世闇。",
    "T10n0279_075:0406b06": "　汝見諸眾生，　　顛倒惑所覆，",
    "T10n0279_075:0406b07": "　而興大悲意，　　求證無師道。",
    "T10n0279_075:0406b08": "　汝以清淨心，　　尋求佛菩提，",
    "T10n0279_075:0406b09": "　承事善知識，　　不自惜身命。",
    "T10n0279_075:0406b10": "　汝於諸世間，　　無依無所著，",
    "T10n0279_075:0406b11": "　其心普無礙，　　清淨如虛空。",
    "T10n0279_075:0406b12": "　汝修菩提行，　　功德悉圓滿，",
    "T10n0279_075:0406b13": "　放大智慧光，　　普照一切世。",
    "T10n0279_075:0406b14": "　汝不離世間，　　亦不著於世，",
    "T10n0279_075:0406b15": "　行世無障礙，　　如風遊虛空。",
    "T10n0279_075:0406b16": "　譬如火災起，　　一切無能滅；",
    "T10n0279_075:0406b17": "　汝修菩提行，　　精進火亦然。",
    "T10n0279_075:0406b18": "　勇猛大精進，　　堅固不可動，",
    "T10n0279_075:0406b19": "　金剛慧師子，　　遊行無所畏。",
    "T10n0279_075:0406b20": "　一切法界中，　　所有諸剎海，",
    "T10n0279_075:0406b21": "　汝悉能往詣，　　親近善知識。」",
    "T10n0279_075:0406b22": "爾時，無憂德神說此頌已，為愛樂法故，隨逐",
    "T10n0279_075:0406b23": "善財，恒不捨離。爾時，善財童子入普現法界",
    "T10n0279_075:0406b24": "光明講堂，周遍推求彼釋氏女，見在堂內，坐",
    "T10n0279_075:0406b25": "寶蓮華師子之座，八萬四千采女所共圍遶。",
    "T10n0279_075:0406b26": "是諸采女，靡不皆從王種中生，悉於過去修",
    "T10n0279_075:0406b27": "菩薩行同種善根，布施、愛語普攝眾生；已能",
    "T10n0279_075:0406b28": "明見一切智境，已共修集佛菩提行；恒住正",
    "T10n0279_075:0406b29": "定，常遊大悲，普攝眾生猶如一子；慈心具",
    "T10n0279_075:0406c01": "足，眷屬清淨；已於過去成就菩薩不可思議",
    "T10n0279_075:0406c02": "善巧方便，皆於阿耨多羅三藐三菩提得不",
    "T10n0279_075:0406c03": "退轉，具足菩薩諸波羅蜜；離諸取著，不樂",
    "T10n0279_075:0406c04": "生死；雖行諸有，心常清淨，恒勤觀察一切智",
    "T10n0279_075:0406c05": "道；離障蓋網，超諸著處，從於法身而示化形；",
    "T10n0279_075:0406c06": "生普賢行，長菩薩力，智日慧燈悉已圓滿。爾",
    "T10n0279_075:0406c07": "時，善財童子詣彼釋女瞿波之所，頂禮其足，",
    "T10n0279_075:0406c08": "合掌而住，作如是言：「聖者！我已先發阿耨",
    "T10n0279_075:0406c09": "多羅三藐三菩提心，而未知菩薩云何於生死",
    "T10n0279_075:0406c10": "中，而不為生死過患所染？了法自性，而不住",
    "T10n0279_075:0406c11": "聲聞、辟支佛地？具足佛法，而修菩薩行？住菩",
    "T10n0279_075:0406c12": "薩地，而入佛境界？超過世間，而於世受生？",
    "T10n0279_075:0406c13": "成就法身，而示現無邊種種色身？證無相法，",
    "T10n0279_075:0406c14": "而為眾生示現諸相？知法無說，而廣為眾生",
    "T10n0279_075:0406c15": "演說諸法？知眾生空，而恒不捨化眾生事？雖",
    "T10n0279_075:0406c16": "知諸佛不生不滅，而勤供養無有退轉？雖",
    "T10n0279_075:0406c17": "知諸法無業無報，而修諸善行恒不止息？」時，",
    "T10n0279_075:0406c18": "瞿波女告善財言：「善哉善哉！善男子！汝今能",
    "T10n0279_075:0406c19": "問菩薩摩訶薩如是行法，修習普賢諸行願",
    "T10n0279_075:0406c20": "者能如是問。諦聽諦聽！善思念之！我當承佛",
    "T10n0279_075:0406c21": "神力，為汝宣說。「善男子！若諸菩薩成就十",
    "T10n0279_075:0406c22": "法，則能圓滿因陀羅網普智光明菩薩之行。",
    "T10n0279_075:0406c23": "何等為十？所謂：依善知識故，得廣大勝解故，",
    "T10n0279_075:0406c24": "得清淨欲樂故，集一切福智故，於諸佛所聽",
    "T10n0279_075:0406c25": "聞法故，心恒不捨三世佛故，同於一切菩薩",
    "T10n0279_075:0406c26": "行故，一切如來所護念故，大悲妙願皆清淨",
    "T10n0279_075:0406c27": "故，能以智力普斷一切諸生死故。是為十。若",
    "T10n0279_075:0406c28": "諸菩薩成就此法，則能圓滿因陀羅網普智",
    "T10n0279_075:0406c29": "光明菩薩之行。「佛子！若菩薩親近善知識，",
    "T10n0279_075:0407a01": "則能精進不退修習出生無盡佛法。佛子！菩",
    "T10n0279_075:0407a02": "薩以十種法，承事善知識。何等為十？所謂：於",
    "T10n0279_075:0407a03": "自身命無所顧惜，於世樂具心不貪求，知一",
    "T10n0279_075:0407a04": "切法性皆平等，永不退捨一切智願，觀察一",
    "T10n0279_075:0407a05": "切法界實相，心恒捨離一切有海，知法如空",
    "T10n0279_075:0407a06": "心無所依，成就一切菩薩大願，常能示現一",
    "T10n0279_075:0407a07": "切剎海，淨修菩薩無礙智輪。佛子！應以此法",
    "T10n0279_075:0407a08": "承事一切諸善知識，無所違逆。」爾時，釋迦瞿",
    "T10n0279_075:0407a09": "波女，欲重明此義，承佛神力，觀察十方，而說",
    "T10n0279_075:0407a10": "頌言：",
    "T10n0279_075:0407a11": "「菩薩為利諸群生，　　正念親承善知識，",
    "T10n0279_075:0407a12": "　敬之如佛心無怠，　　此行於世帝網行。",
    "T10n0279_075:0407a13": "　勝解廣大如虛空，　　一切三世悉入中，",
    "T10n0279_075:0407a14": "　國土眾生佛皆爾，　　此是普智光明行。",
    "T10n0279_075:0407a15": "　志樂如空無有際，　　永斷煩惱離諸垢，",
    "T10n0279_075:0407a16": "　一切佛所修功德，　　此行於世身雲行。",
    "T10n0279_075:0407a17": "　菩薩修習一切智，　　不可思議功德海，",
    "T10n0279_075:0407a18": "　淨諸福德智慧身，　　此行於世不染行。",
    "T10n0279_075:0407a19": "　一切諸佛如來所，　　聽受其法無厭足，",
    "T10n0279_075:0407a20": "　能生實相智慧燈，　　此行於世普照行。",
    "T10n0279_075:0407a21": "　十方諸佛無有量，　　一念一切悉能入，",
    "T10n0279_075:0407a22": "　心恒不捨諸如來，　　此向菩提大願行。",
    "T10n0279_075:0407a23": "　能入諸佛大眾會，　　一切菩薩三昧海，",
    "T10n0279_075:0407a24": "　願海及以方便海，　　此行於世帝網行。",
    "T10n0279_075:0407a25": "　一切諸佛所加持，　　盡未來際無邊劫，",
    "T10n0279_075:0407a26": "　處處修行普賢道，　　此是菩薩分身行。",
    "T10n0279_075:0407a27": "　見諸眾生受大苦，　　起大慈悲現世間，",
    "T10n0279_075:0407a28": "　演法光明除闇冥，　　此是菩薩智日行。",
    "T10n0279_075:0407a29": "　見諸眾生在諸趣，　　為集無邊妙法輪，",
    "T10n0279_075:0407b01": "　令其永斷生死流，　　此是修行普賢行。",
    "T10n0279_075:0407b02": "　菩薩修行此方便，　　隨眾生心而現身，",
    "T10n0279_075:0407b03": "　普於一切諸趣中，　　化度無量諸含識。",
    "T10n0279_075:0407b04": "　以大慈悲方便力，　　普遍世間而現身，",
    "T10n0279_075:0407b05": "　隨其解欲為說法，　　皆令趣向菩提道。」",
    "T10n0279_075:0407b06": "時，釋迦瞿波說此頌已，告善財童子言：「善男",
    "T10n0279_075:0407b07": "子！我已成就觀察一切菩薩三昧海解脫門。」",
    "T10n0279_075:0407b08": "善財言：「大聖！此解脫門境界云何？」答言：「善男",
    "T10n0279_075:0407b09": "子！我入此解脫，知此娑婆世界佛剎微塵數",
    "T10n0279_075:0407b10": "劫，所有眾生於諸趣中，死此生彼，作善作惡，",
    "T10n0279_075:0407b11": "受諸果報，有求出離、不求出離，正定、邪定",
    "T10n0279_075:0407b12": "及以不定，有煩惱善根，無煩惱善根，具足善",
    "T10n0279_075:0407b13": "根，不具足善根，不善根所攝善根，善根所攝",
    "T10n0279_075:0407b14": "不善根；如是所集善、不善法，我皆知見。又彼",
    "T10n0279_075:0407b15": "劫中所有諸佛名號、次第，我悉了知。彼佛世",
    "T10n0279_075:0407b16": "尊從初發心，及以方便求一切智，出生一切",
    "T10n0279_075:0407b17": "諸大願海，供養諸佛，修菩薩行，成等正覺，轉",
    "T10n0279_075:0407b18": "妙法輪，現大神通，化度眾生，我悉了知。亦知",
    "T10n0279_075:0407b19": "彼佛眾會差別，其眾會中有諸眾生依聲聞",
    "T10n0279_075:0407b20": "乘而得出離，其聲聞眾過去修習一切善根，",
    "T10n0279_075:0407b21": "及其所得種種智慧，我悉了知。有諸眾生依",
    "T10n0279_075:0407b22": "獨覺乘而得出離，其諸獨覺所有善根、所得",
    "T10n0279_075:0407b23": "菩提、寂滅解脫、神通變化、成熟眾生、入於涅",
    "T10n0279_075:0407b24": "槃，我悉了知。亦知彼佛諸菩薩眾，其諸菩薩",
    "T10n0279_075:0407b25": "從初發心，修習善根，出生無量諸大願行，成",
    "T10n0279_075:0407b26": "就滿足諸波羅蜜種種莊嚴菩薩之道，以自",
    "T10n0279_075:0407b27": "在力，入菩薩地，住菩薩地，觀菩薩地，淨菩薩",
    "T10n0279_075:0407b28": "地，菩薩地相、菩薩地智、菩薩攝智、菩薩教化",
    "T10n0279_075:0407b29": "眾生智、菩薩建立智、菩薩廣大行境界、菩薩",
    "T10n0279_075:0407c01": "神通行、菩薩三昧海、菩薩方便，菩薩於念念",
    "T10n0279_075:0407c02": "中所入三昧海、所得一切智光明、所獲一切",
    "T10n0279_075:0407c03": "智電光雲、所得實相忍、所通達一切智、所",
    "T10n0279_075:0407c04": "住剎海、所入法海、所知眾生海、所住方便、所",
    "T10n0279_075:0407c05": "發誓願、所現神通，我悉了知。「善男子！此娑婆",
    "T10n0279_075:0407c06": "世界，盡未來際，所有劫海，展轉不斷，我皆了",
    "T10n0279_075:0407c07": "知。如知娑婆世界，亦知娑婆世界內微塵數",
    "T10n0279_075:0407c08": "世界，亦知娑婆世界內一切世界，亦知娑婆",
    "T10n0279_075:0407c09": "世界微塵內所有世界，亦知娑婆世界外十",
    "T10n0279_075:0407c10": "方無間所住世界，亦知娑婆世界世界種所",
    "T10n0279_075:0407c11": "攝世界，亦知毘盧遮那世尊此華藏世界海",
    "T10n0279_075:0407c12": "中十方無量諸世界種所攝世界，所謂：世界",
    "T10n0279_075:0407c13": "廣博、世界安立、世界輪、世界場、世界差別、",
    "T10n0279_075:0407c14": "世界轉、世界蓮華、世界須彌、世界名號。盡此",
    "T10n0279_075:0407c15": "世界海一切世界，由毘盧遮那世尊本願力",
    "T10n0279_075:0407c16": "故，我悉能知，亦能憶念。「亦念如來往昔所有",
    "T10n0279_075:0407c17": "諸因緣海。所謂：修集一切諸乘方便，無量劫",
    "T10n0279_075:0407c18": "中，住菩薩行，淨佛國土，教化眾生，承事諸佛，",
    "T10n0279_075:0407c19": "造立住處，聽受說法，獲諸三昧，得諸自在；修",
    "T10n0279_075:0407c20": "檀波羅蜜入佛功德海，持戒苦行，具足諸忍，",
    "T10n0279_075:0407c21": "勇猛精進，成就諸禪，圓滿淨慧；於一切處示",
    "T10n0279_075:0407c22": "現受生，普賢行願悉皆清淨，普入諸剎，普",
    "T10n0279_075:0407c23": "淨佛土，普入一切如來智海，普攝一切諸佛",
    "T10n0279_075:0407c24": "菩提，得於如來大智光明，證於諸佛一切智",
    "T10n0279_075:0407c25": "性，成等正覺，轉妙法輪；及其所有道場眾會，",
    "T10n0279_075:0407c26": "其眾會中一切眾生，往世已來所種善根，從",
    "T10n0279_075:0407c27": "初發心，成熟眾生，修行方便，念念增長，獲諸",
    "T10n0279_075:0407c28": "三昧神通解脫。如是一切，我悉了知。何以故？",
    "T10n0279_075:0407c29": "我此解脫，能知一切眾生心行、一切眾生修",
    "T10n0279_075:0408a01": "行善根、一切眾生雜染清淨、一切眾生種種",
    "T10n0279_075:0408a02": "差別、一切聲聞諸三昧門、一切緣覺寂靜三",
    "T10n0279_075:0408a03": "昧神通解脫、一切菩薩一切如來解脫光明，皆",
    "T10n0279_075:0408a04": "了知故。」爾時，善財童子白瞿波言：「聖者得",
    "T10n0279_075:0408a05": "此解脫，其已久如？」答言：「善男子！我於往世，過",
    "T10n0279_075:0408a06": "佛剎微塵數劫，有劫名：勝行，世界名：無畏。彼",
    "T10n0279_075:0408a07": "世界中，有四天下，名為：安隱。其四天下閻",
    "T10n0279_075:0408a08": "浮提中，有一王城，名：高勝樹，於八十王城中",
    "T10n0279_075:0408a09": "最為上首。彼時，有王名曰：財主，其王具有六",
    "T10n0279_075:0408a10": "萬采女、五百大臣、五百王子；其諸王子皆悉",
    "T10n0279_075:0408a11": "勇健，能伏怨敵。其王太子，名：威德主，端正",
    "T10n0279_075:0408a12": "殊特，人所樂見，足下平滿，輪相備具，足趺隆",
    "T10n0279_075:0408a13": "起，手足指間皆有網縵，足跟齊正，手足柔",
    "T10n0279_075:0408a14": "軟，伊尼耶鹿王腨，七處圓滿，陰藏隱密，其",
    "T10n0279_075:0408a15": "身上分如師子王，兩肩平滿，雙臂傭長，身相",
    "T10n0279_075:0408a16": "端直，頸文三道，頰如師子，具四十齒悉皆",
    "T10n0279_075:0408a17": "齊密，四牙鮮白，其舌長廣出梵音聲，眼目紺",
    "T10n0279_075:0408a18": "青，睫如牛王，眉間毫相，頂上肉髻，皮膚細",
    "T10n0279_075:0408a19": "軟如真金色，身毛上靡，髮帝青色，其身洪",
    "T10n0279_075:0408a20": "滿如尼拘陀樹。「爾時，太子受父王教，與十千",
    "T10n0279_075:0408a21": "采女詣香芽園遊觀戲樂。太子是時，乘妙",
    "T10n0279_075:0408a22": "寶車，其車具有種種嚴飾，置大摩尼師子之",
    "T10n0279_075:0408a23": "座而坐其上；五百采女各執寶繩牽馭而行，",
    "T10n0279_075:0408a24": "進止有度，不遲不速；百千萬人持諸寶蓋，百",
    "T10n0279_075:0408a25": "千萬人持諸寶幢，百千萬人持諸寶幡，百千",
    "T10n0279_075:0408a26": "萬人作諸妓樂，百千萬人燒諸名香，百千",
    "T10n0279_075:0408a27": "萬人散諸妙華，前後圍遶而為翊從。道路",
    "T10n0279_075:0408a28": "平正，無有高下，眾寶雜華散布其上；寶樹行",
    "T10n0279_075:0408a29": "列，寶網彌覆，種種樓閣延袤其間。其樓閣",
    "T10n0279_075:0408b01": "中，或有積聚種種珍寶，或有陳列諸莊嚴具，",
    "T10n0279_075:0408b02": "或有供設種種飲食，或有懸布種種衣服，或",
    "T10n0279_075:0408b03": "有備擬諸資生物，或復安置端正女人，及以",
    "T10n0279_075:0408b04": "無量僮僕侍從；隨有所須，悉皆施與。「時，有母",
    "T10n0279_075:0408b05": "人名為：善現，將一童女名：具足妙德，顏容端",
    "T10n0279_075:0408b06": "正，色相嚴潔，洪纖得所，修短合度，目髮紺",
    "T10n0279_075:0408b07": "青，聲如梵音，善達工巧，精通辯論，恭勤匪",
    "T10n0279_075:0408b08": "懈，慈愍不害，具足慚愧，柔和質直，離癡寡",
    "T10n0279_075:0408b09": "欲，無諸諂誑，乘妙寶車，采女圍遶，及與其",
    "T10n0279_075:0408b10": "母從王城出，先太子行。見其太子言辭諷",
    "T10n0279_075:0408b11": "詠，心生愛染，而白母言：『我心願得敬事此人，",
    "T10n0279_075:0408b12": "若不遂情，當自殞滅。』母告女言：『莫生此念。何",
    "T10n0279_075:0408b13": "以故？此甚難得。此人具足輪王諸相，後當嗣",
    "T10n0279_075:0408b14": "位作轉輪王，有寶女出，騰空自在。我等卑",
    "T10n0279_075:0408b15": "賤，非其匹偶。此處難得，勿生是念。』「彼香芽園",
    "T10n0279_075:0408b16": "側，有一道場，名：法雲光明。時，有如來名：勝",
    "T10n0279_075:0408b17": "日身，十號具足，於中出現已經七日。時，彼",
    "T10n0279_075:0408b18": "童女暫時假寐，夢見其佛；從夢覺已，空中",
    "T10n0279_075:0408b19": "有天而告之言：『勝日身如來，於法雲光明道",
    "T10n0279_075:0408b20": "場成等正覺已經七日，諸菩薩眾前後圍",
    "T10n0279_075:0408b21": "遶。天、龍、夜叉、乾闥婆、阿脩羅、迦樓羅、緊那羅、",
    "T10n0279_075:0408b22": "摩睺羅伽、梵天乃至色究竟天，諸地神、風神、",
    "T10n0279_075:0408b23": "火神、水神、河神、海神、山神、樹神、園神、藥神、主",
    "T10n0279_075:0408b24": "城神等，為見佛故，皆來集會。』「時，妙德童女夢",
    "T10n0279_075:0408b25": "覩如來故，聞佛功德故，其心安隱，無有怖畏，",
    "T10n0279_075:0408b26": "於太子前而說頌言：",
    "T10n0279_075:0408b27": "「『我身最端正，　　名聞遍十方，",
    "T10n0279_075:0408b28": "　　智慧無等倫，　　善達諸工巧。",
    "T10n0279_075:0408b29": "　　無量百千眾，　　見我皆貪染；",
    "T10n0279_075:0408c01": "　　我心不於彼，　　而生少愛欲。",
    "T10n0279_075:0408c02": "　　無瞋亦無恨，　　無嫌亦無喜，",
    "T10n0279_075:0408c03": "　　但發廣大心，　　利益諸眾生。",
    "T10n0279_075:0408c04": "　　我今見太子，　　具諸功德相，",
    "T10n0279_075:0408c05": "　　其心大欣慶，　　諸根咸悅樂。",
    "T10n0279_075:0408c06": "　　色如光明寶，　　髮美而右旋，",
    "T10n0279_075:0408c07": "　　額廣眉纖曲，　　我心願事汝。",
    "T10n0279_075:0408c08": "　　我觀太子身，　　譬若真金像，",
    "T10n0279_075:0408c09": "　　亦如大寶山，　　相好有光明。",
    "T10n0279_075:0408c10": "　　目廣紺青色，　　月面師子頰，",
    "T10n0279_075:0408c11": "　　喜顏美妙音，　　願垂哀納我！",
    "T10n0279_075:0408c12": "　　舌相廣長妙，　　猶如赤銅色；",
    "T10n0279_075:0408c13": "　　梵音緊那聲，　　聞者皆歡喜。",
    "T10n0279_075:0408c14": "　　口方不褰縮，　　齒白悉齊密，",
    "T10n0279_075:0408c15": "　　發言現笑時，　　見者心歡喜。",
    "T10n0279_075:0408c16": "　　離垢清淨身，　　具相三十二，",
    "T10n0279_075:0408c17": "　　必當於此界，　　而作轉輪位。』",
    "T10n0279_075:0408c18": "「爾時，太子告彼女言：『汝是誰女？為誰守護？若",
    "T10n0279_075:0408c19": "先屬人，我則不應起愛染心。』「爾時，太子以頌",
    "T10n0279_075:0408c20": "問言：",
    "T10n0279_075:0408c21": "「『汝身極清淨，　　功德相具足；",
    "T10n0279_075:0408c22": "　　我今問於汝，　　汝於誰所住？",
    "T10n0279_075:0408c23": "　　誰為汝父母？　　汝今繫屬誰？",
    "T10n0279_075:0408c24": "　　若已屬於人，　　彼人攝受汝。",
    "T10n0279_075:0408c25": "　　汝不盜他物，　　汝不有害心，",
    "T10n0279_075:0408c26": "　　汝不作邪婬，　　汝依何語住？",
    "T10n0279_075:0408c27": "　　不說他人惡，　　不壞他所親，",
    "T10n0279_075:0408c28": "　　不侵他境界，　　不於他恚怒。",
    "T10n0279_075:0408c29": "　　不生邪險見，　　不作相違業，",
    "T10n0279_075:0409a01": "　　不以諂曲力，　　方便誑世間。",
    "T10n0279_075:0409a02": "　　尊重父母不？　　敬善知識不？",
    "T10n0279_075:0409a03": "　　見諸貧窮人，　　能生攝心不？",
    "T10n0279_075:0409a04": "　　若有善知識，　　誨示於汝法，",
    "T10n0279_075:0409a05": "　　能生堅固心，　　究竟尊重不？",
    "T10n0279_075:0409a06": "　　愛樂於佛不？　　了知菩薩不？",
    "T10n0279_075:0409a07": "　　眾僧功德海，　　汝能恭敬不？",
    "T10n0279_075:0409a08": "　　汝能知法不？　　能淨眾生不？",
    "T10n0279_075:0409a09": "　　為住於法中，　　為住於非法？",
    "T10n0279_075:0409a10": "　　見諸孤獨者，　　能起慈心不？",
    "T10n0279_075:0409a11": "　　見惡道眾生，　　能生大悲不？",
    "T10n0279_075:0409a12": "　　見他得榮樂，　　能生歡喜不？",
    "T10n0279_075:0409a13": "　　他來逼迫汝，　　汝無瞋惱不？",
    "T10n0279_075:0409a14": "　　汝發菩提意，　　開悟眾生不？",
    "T10n0279_075:0409a15": "　　無邊劫修行，　　能無疲倦不？』",
    "T10n0279_075:0409a16": "「爾時，女母為其太子而說頌言：",
    "T10n0279_075:0409a17": "「『太子汝應聽，　　我今說此女，",
    "T10n0279_075:0409a18": "　　初生及成長，　　一切諸因緣。",
    "T10n0279_075:0409a19": "　　太子始生日，　　即從蓮華生，",
    "T10n0279_075:0409a20": "　　其目淨修廣，　　肢節悉具足。",
    "T10n0279_075:0409a21": "　　我曾於春月，　　遊觀娑羅園，",
    "T10n0279_075:0409a22": "　　普見諸藥草，　　種種皆榮茂。",
    "T10n0279_075:0409a23": "　　奇樹發妙華，　　望之如慶雲；",
    "T10n0279_075:0409a24": "　　好鳥相和鳴，　　林間共歡樂。",
    "T10n0279_075:0409a25": "　　同遊八百女，　　端正奪人心，",
    "T10n0279_075:0409a26": "　　被服皆嚴麗，　　歌詠悉殊美。",
    "T10n0279_075:0409a27": "　　彼園有浴池，　　名曰蓮華幢；",
    "T10n0279_075:0409a28": "　　我於池岸坐，　　采女眾圍遶。",
    "T10n0279_075:0409a29": "　　於彼蓮池內，　　忽生千葉華，",
    "T10n0279_075:0409b01": "　　寶葉瑠璃莖，　　閻浮金為臺。",
    "T10n0279_075:0409b02": "　　爾時夜分盡，　　日光初出現，",
    "T10n0279_075:0409b03": "　　其蓮正開剖，　　放大清淨光。",
    "T10n0279_075:0409b04": "　　其光極熾盛，　　譬如日初出，",
    "T10n0279_075:0409b05": "　　普照閻浮提，　　眾歎未曾有。",
    "T10n0279_075:0409b06": "　　時見此玉女，　　從彼蓮華生，",
    "T10n0279_075:0409b07": "　　其身甚清淨，　　肢分皆圓滿。",
    "T10n0279_075:0409b08": "　　此是人間寶，　　從於淨業生，",
    "T10n0279_075:0409b09": "　　宿因無失壞，　　今受此果報。",
    "T10n0279_075:0409b10": "　　紺髮青蓮眼，　　梵聲金色光，",
    "T10n0279_075:0409b11": "　　華鬘眾寶髻，　　清淨無諸垢。",
    "T10n0279_075:0409b12": "　　肢節悉具足，　　其身無缺減，",
    "T10n0279_075:0409b13": "　　譬如真金像，　　安處寶華中。",
    "T10n0279_075:0409b14": "　　毛孔栴檀香，　　普熏於一切；",
    "T10n0279_075:0409b15": "　　口出青蓮香，　　常演梵音聲。",
    "T10n0279_075:0409b16": "　　此女所住處，　　常有天音樂；",
    "T10n0279_075:0409b17": "　　不應下劣人，　　而當如是偶。",
    "T10n0279_075:0409b18": "　　世間無有人，　　堪與此為夫，",
    "T10n0279_075:0409b19": "　　唯汝相嚴身，　　願垂見納受！",
    "T10n0279_075:0409b20": "　　非長亦非短，　　非麁亦非細，",
    "T10n0279_075:0409b21": "　　種種悉端嚴，　　願垂見納受！",
    "T10n0279_075:0409b22": "　　文字算數法，　　工巧諸技藝，",
    "T10n0279_075:0409b23": "　　一切皆通達，　　願垂見納受！",
    "T10n0279_075:0409b24": "　　善了諸兵法，　　巧斷眾諍訟，",
    "T10n0279_075:0409b25": "　　能調難可調，　　願垂見納受！",
    "T10n0279_075:0409b26": "　　其身甚清淨，　　見者無厭足，",
    "T10n0279_075:0409b27": "　　功德自莊嚴，　　汝應垂納受！",
    "T10n0279_075:0409b28": "　　眾生所有患，　　善達彼緣起，",
    "T10n0279_075:0409b29": "　　應病而與藥，　　一切能消滅。",
    "T10n0279_075:0409c01": "　　閻浮語言法，　　差別無量種，",
    "T10n0279_075:0409c02": "　　乃至妓樂音，　　靡不皆通達。",
    "T10n0279_075:0409c03": "　　婦人之所能，　　此女一切知，",
    "T10n0279_075:0409c04": "　　而無女人過，　　願垂速納受！",
    "T10n0279_075:0409c05": "　　不嫉亦不慳，　　無貪亦無恚，",
    "T10n0279_075:0409c06": "　　質直性柔軟，　　離諸麁獷惡。",
    "T10n0279_075:0409c07": "　　恭敬於尊者，　　奉事無違逆，",
    "T10n0279_075:0409c08": "　　樂修諸善行，　　此能隨順汝。",
    "T10n0279_075:0409c09": "　　若見於老病，　　貧窮在苦難，",
    "T10n0279_075:0409c10": "　　無救無所依，　　常生大慈愍。",
    "T10n0279_075:0409c11": "　　常觀第一義，　　不求自利樂，",
    "T10n0279_075:0409c12": "　　但願益眾生，　　以此莊嚴心。",
    "T10n0279_075:0409c13": "　　行住與坐臥，　　一切無放逸；",
    "T10n0279_075:0409c14": "　　言說及默然，　　見者咸欣樂。",
    "T10n0279_075:0409c15": "　　雖於一切處，　　皆無染著心；",
    "T10n0279_075:0409c16": "　　見有功德人，　　樂觀無厭足。",
    "T10n0279_075:0409c17": "　　尊重善知識，　　樂見離惡人；",
    "T10n0279_075:0409c18": "　　其心不躁動，　　先思後作業。",
    "T10n0279_075:0409c19": "　　福智所莊嚴，　　一切無怨恨，",
    "T10n0279_075:0409c20": "　　女人中最上，　　宜應事太子。』",
    "T10n0279_075:0409c21": "「爾時，太子入香芽園已，告其妙德及善現",
    "T10n0279_075:0409c22": "言：『善女！我趣求阿耨多羅三藐三菩提，當於",
    "T10n0279_075:0409c23": "盡未來際無量劫，集一切智助道之法，修無",
    "T10n0279_075:0409c24": "邊菩薩行，淨一切波羅蜜，供養一切諸如來，",
    "T10n0279_075:0409c25": "護持一切諸佛教，嚴淨一切佛國土，當令一",
    "T10n0279_075:0409c26": "切如來種性不斷，當隨一切眾生種性而普",
    "T10n0279_075:0409c27": "成熟，當滅一切眾生生死苦置於究竟安樂",
    "T10n0279_075:0409c28": "處，當淨治一切眾生智慧眼，當修習一切菩",
    "T10n0279_075:0409c29": "薩所修行，當安住一切菩薩平等心，當成就一",
    "T10n0279_075:0410a01": "切菩薩所行地，當令一切眾生普歡喜；當捨",
    "T10n0279_075:0410a02": "一切物，盡未來際行檀波羅蜜，令一切眾生",
    "T10n0279_075:0410a03": "普得滿足衣服飲食、妻妾男女、頭目手足，如",
    "T10n0279_075:0410a04": "是一切內外所有，悉當捨施，無所吝惜。當於",
    "T10n0279_075:0410a05": "爾時，汝或於我而作障難：施財物時，汝心吝",
    "T10n0279_075:0410a06": "惜；施男女時，汝心痛惱；割肢體時，汝心憂",
    "T10n0279_075:0410a07": "悶；捨汝出家，汝心悔恨。』「爾時，太子即為妙",
    "T10n0279_075:0410a08": "德而說頌言：",
    "T10n0279_075:0410a09": "「『哀愍眾生故，　　我發菩提心，",
    "T10n0279_075:0410a10": "　　當於無量劫，　　習行一切智。",
    "T10n0279_075:0410a11": "　　無量大劫中，　　淨修諸願海，",
    "T10n0279_075:0410a12": "　　入地及治障，　　悉經無量劫。",
    "T10n0279_075:0410a13": "　　三世諸佛所，　　學六波羅蜜，",
    "T10n0279_075:0410a14": "　　具足方便行，　　成就菩提道。",
    "T10n0279_075:0410a15": "　　十方垢穢剎，　　我當悉嚴淨；",
    "T10n0279_075:0410a16": "　　一切惡道難，　　我當令永出。",
    "T10n0279_075:0410a17": "　　我當以方便，　　廣度諸群生，",
    "T10n0279_075:0410a18": "　　令滅愚癡暗，　　住於佛智道。",
    "T10n0279_075:0410a19": "　　當供一切佛，　　當淨一切地，",
    "T10n0279_075:0410a20": "　　起大慈悲心，　　悉捨內外物。",
    "T10n0279_075:0410a21": "　　汝見來乞者，　　或生慳吝心；",
    "T10n0279_075:0410a22": "　　我心常樂施，　　汝勿違於我。",
    "T10n0279_075:0410a23": "　　若見我施頭，　　慎勿生憂惱；",
    "T10n0279_075:0410a24": "　　我今先語汝，　　令汝心堅固。",
    "T10n0279_075:0410a25": "　　乃至截手足，　　汝勿嫌乞者；",
    "T10n0279_075:0410a26": "　　汝今聞我語，　　應可諦思惟。",
    "T10n0279_075:0410a27": "　　男女所愛物，　　一切我皆捨；",
    "T10n0279_075:0410a28": "　　汝能順我心，　　我當成汝意。』",
    "T10n0279_075:0410a29": "「爾時，童女白太子言：『敬奉來教。』即說頌言：",
    "T10n0279_075:0410b01": "「『無量劫海中，　　地獄火焚身；",
    "T10n0279_075:0410b02": "　　若能眷納我，　　甘心受此苦。",
    "T10n0279_075:0410b03": "　　無量受生處，　　碎身如微塵；",
    "T10n0279_075:0410b04": "　　若能眷納我，　　甘心受此苦。",
    "T10n0279_075:0410b05": "　　無量劫頂戴，　　廣大金剛山；",
    "T10n0279_075:0410b06": "　　若能眷納我，　　甘心受此苦。",
    "T10n0279_075:0410b07": "　　無量生死海，　　以我身肉施；",
    "T10n0279_075:0410b08": "　　汝得法王處，　　願令我亦然！",
    "T10n0279_075:0410b09": "　　若能眷納我，　　與我為主者，",
    "T10n0279_075:0410b10": "　　生生行施處，　　願常以我施！",
    "T10n0279_075:0410b11": "　　為愍眾生苦，　　而發菩提心；",
    "T10n0279_075:0410b12": "　　既已攝眾生，　　亦當攝受我。",
    "T10n0279_075:0410b13": "　　我不求豪富，　　不貪五欲樂，",
    "T10n0279_075:0410b14": "　　但為共行法，　　願以仁為主！",
    "T10n0279_075:0410b15": "　　紺青修廣眼，　　慈愍觀世間，",
    "T10n0279_075:0410b16": "　　不起染著心，　　必成菩薩道。",
    "T10n0279_075:0410b17": "　　太子所行處，　　地出眾寶華，",
    "T10n0279_075:0410b18": "　　必作轉輪王，　　願能眷納我！",
    "T10n0279_075:0410b19": "　　我曾夢見此，　　妙法菩提場，",
    "T10n0279_075:0410b20": "　　如來樹下坐，　　無量眾圍遶。",
    "T10n0279_075:0410b21": "　　我夢彼如來，　　身如真金山，",
    "T10n0279_075:0410b22": "　　以手摩我頂，　　寤已心歡喜。",
    "T10n0279_075:0410b23": "　　往昔眷屬天，　　名曰喜光明；",
    "T10n0279_075:0410b24": "　　彼天為我說，　　道場佛興世。",
    "T10n0279_075:0410b25": "　　我曾生是念：　　願見太子身。",
    "T10n0279_075:0410b26": "　　彼天報我言：　　汝今當得見。",
    "T10n0279_075:0410b27": "　　我昔所志願，　　於今悉成滿；",
    "T10n0279_075:0410b28": "　　唯願俱往詣，　　供養彼如來！』",
    "T10n0279_075:0410b29": "「爾時，太子聞勝日身如來名，生大歡喜，願見",
    "T10n0279_075:0410c01": "彼佛，以五百摩尼寶散其女上，冠以妙藏光",
    "T10n0279_075:0410c02": "明寶冠，被以火焰摩尼寶衣。其女爾時，心",
    "T10n0279_075:0410c03": "不動搖，亦無喜相；但合掌恭敬，瞻仰太子，目",
    "T10n0279_075:0410c04": "不暫捨。「其母善現，於太子前而說頌言：",
    "T10n0279_075:0410c05": "「『此女極端正，　　功德莊嚴身；",
    "T10n0279_075:0410c06": "　　昔願奉太子，　　今意已滿足。",
    "T10n0279_075:0410c07": "　　持戒有智慧，　　具足諸功德；",
    "T10n0279_075:0410c08": "　　普於一切世，　　最勝無倫匹。",
    "T10n0279_075:0410c09": "　　此女蓮華生，　　種姓無譏醜，",
    "T10n0279_075:0410c10": "　　太子同行業，　　遠離一切過。",
    "T10n0279_075:0410c11": "　　此女身柔軟，　　猶如天繒纊；",
    "T10n0279_075:0410c12": "　　其手所觸摩，　　眾患悉除滅。",
    "T10n0279_075:0410c13": "　　毛孔出妙香，　　芬馨最無比；",
    "T10n0279_075:0410c14": "　　眾生若聞者，　　悉住於淨戒。",
    "T10n0279_075:0410c15": "　　身色如真金，　　端坐華臺上；",
    "T10n0279_075:0410c16": "　　眾生若見者，　　離害具慈心。",
    "T10n0279_075:0410c17": "　　言音極柔軟，　　聽之無不喜；",
    "T10n0279_075:0410c18": "　　眾生若得聞，　　悉離諸惡業。",
    "T10n0279_075:0410c19": "　　心淨無瑕垢，　　遠離諸諂曲，",
    "T10n0279_075:0410c20": "　　稱心而發言，　　聞者皆歡喜。",
    "T10n0279_075:0410c21": "　　調柔具慚愧，　　恭敬於尊宿，",
    "T10n0279_075:0410c22": "　　無貪亦無誑，　　憐愍諸眾生。",
    "T10n0279_075:0410c23": "　　此女心不恃，　　色相及眷屬；",
    "T10n0279_075:0410c24": "　　但以清淨心，　　恭敬一切佛。』",
    "T10n0279_075:0410c25": "「爾時，太子與妙德女及十千采女并其眷屬，",
    "T10n0279_075:0410c26": "出香芽園，詣法雲光明道場。至已下車，步",
    "T10n0279_075:0410c27": "進詣如來所。見佛身相端嚴寂靜，諸根調順，",
    "T10n0279_075:0410c28": "內外清淨，如大龍池無諸垢濁；皆生淨信，踊",
    "T10n0279_075:0410c29": "躍歡喜，頂禮佛足，遶無數匝。于時，太子及",
    "T10n0279_075:0411a01": "妙德女，各持五百妙寶蓮華供散彼佛。太子",
    "T10n0279_075:0411a02": "為佛造五百精舍，一一皆以香木所成，眾寶",
    "T10n0279_075:0411a03": "莊嚴，五百摩尼以為間錯。時，佛為說普眼燈",
    "T10n0279_075:0411a04": "門修多羅；聞是經已，於一切法中得三昧海，",
    "T10n0279_075:0411a05": "所謂：得普照一切佛願海三昧、普照三世藏",
    "T10n0279_075:0411a06": "三昧、現見一切佛道場三昧、普照一切眾生",
    "T10n0279_075:0411a07": "三昧、普照一切世間智燈三昧、普照一切眾",
    "T10n0279_075:0411a08": "生根智燈三昧、救護一切眾生光明雲三昧、",
    "T10n0279_075:0411a09": "普照一切眾生大明燈三昧、演一切佛法輪",
    "T10n0279_075:0411a10": "三昧、具足普賢清淨行三昧。時，妙德女得三",
    "T10n0279_075:0411a11": "昧，名：難勝海藏，於阿耨多羅三藐三菩提永",
    "T10n0279_075:0411a12": "不退轉。「時，彼太子與妙德女并其眷屬，頂禮",
    "T10n0279_075:0411a13": "佛足，遶無數匝，辭退還宮；詣父王所，拜跪畢",
    "T10n0279_075:0411a14": "已，奉白王言：『大王當知，勝日身如來出興於",
    "T10n0279_075:0411a15": "世，於此國內法雲光明菩提場中成等正覺，",
    "T10n0279_075:0411a16": "于今未久。』爾時，大王語太子言：『是誰為汝說",
    "T10n0279_075:0411a17": "如是事？天耶？人耶？』太子白言：『是此具足妙",
    "T10n0279_075:0411a18": "德女說。』時，王聞已，歡喜無量，譬如貧人得",
    "T10n0279_075:0411a19": "大伏藏，作如是念：『佛無上寶難可值遇，若得",
    "T10n0279_075:0411a20": "見佛，永斷一切惡道怖畏。佛如醫王，能治一",
    "T10n0279_075:0411a21": "切諸煩惱病，能救一切生死大苦；佛如導師，",
    "T10n0279_075:0411a22": "能令眾生至於究竟安隱住處。』作是念已，集",
    "T10n0279_075:0411a23": "諸小王、群臣、眷屬，及以剎利、婆羅門等一切大",
    "T10n0279_075:0411a24": "眾，便捨王位，授與太子；灌頂訖已，與萬人",
    "T10n0279_075:0411a25": "俱，往詣佛所；到已禮足，遶無數匝，并其眷",
    "T10n0279_075:0411a26": "屬悉皆退坐。「爾時，如來觀察彼王及諸大眾，",
    "T10n0279_075:0411a27": "白毫相中放大光明，名：一切世間心燈，普照",
    "T10n0279_075:0411a28": "十方無量世界，住於一切世主之前，示現如",
    "T10n0279_075:0411a29": "來不可思議大神通力，普令一切應受化者",
    "T10n0279_075:0411b01": "心得清淨。爾時，如來以不思議自在神力，",
    "T10n0279_075:0411b02": "現身超出一切世間，以圓滿音普為大眾說",
    "T10n0279_075:0411b03": "陀羅尼，名：一切法義離闇燈，佛剎微塵數陀",
    "T10n0279_075:0411b04": "羅尼而為眷屬。彼王聞已，即時獲得大智光",
    "T10n0279_075:0411b05": "明；其眾會中，有閻浮提微塵數菩薩，俱時",
    "T10n0279_075:0411b06": "證得此陀羅尼；六十萬那由他人，盡諸有",
    "T10n0279_075:0411b07": "漏，心得解脫；十千眾生，遠塵離垢，得法眼淨；",
    "T10n0279_075:0411b08": "無量眾生，發菩提心。時，佛又以不思議力廣",
    "T10n0279_075:0411b09": "現神變，普於十方無量世界演三乘法化",
    "T10n0279_075:0411b10": "度眾生。「時，彼父王作如是念：『我若在家，不能",
    "T10n0279_075:0411b11": "證得如是妙法；若於佛所出家學道，即當",
    "T10n0279_075:0411b12": "成就。』作是念已，前白佛言：『願得從佛出家修",
    "T10n0279_075:0411b13": "學！』佛言：『隨意，宜自知時。』時，財主王與十千",
    "T10n0279_075:0411b14": "人，皆於佛所同時出家。未久之間，悉得成",
    "T10n0279_075:0411b15": "就一切法義離闇燈陀羅尼，亦得如上諸三",
    "T10n0279_075:0411b16": "昧門，又得菩薩十神通門，又得菩薩無邊辯",
    "T10n0279_075:0411b17": "才，又得菩薩無礙淨身，往詣十方諸如來所",
    "T10n0279_075:0411b18": "聽受其法，為大法師演說妙法；復以神力",
    "T10n0279_075:0411b19": "遍十方剎，隨眾生心而為現身，讚佛出現，說",
    "T10n0279_075:0411b20": "佛本行，示佛本緣，稱揚如來自在神力，護持",
    "T10n0279_075:0411b21": "於佛所說教法。「爾時，太子於十五日在正",
    "T10n0279_075:0411b22": "殿上，采女圍遶，七寶自至——一者、輪寶，名：無礙",
    "T10n0279_075:0411b23": "行；二者、象寶，名：金剛身；三者、馬寶，名：迅疾風；",
    "T10n0279_075:0411b24": "四者、珠寶，名：日光藏；五者、女寶，名：具妙德；六、",
    "T10n0279_075:0411b25": "藏臣寶，名為：大財；七、主兵寶，名：離垢眼。——七寶",
    "T10n0279_075:0411b26": "具足，為轉輪王，王閻浮提，正法治世，人民快",
    "T10n0279_075:0411b27": "樂。王有千子，端正勇健，能伏怨敵。其閻浮提",
    "T10n0279_075:0411b28": "中有八十王城，一一城中有五百僧坊，一一",
    "T10n0279_075:0411b29": "僧坊立佛支提，皆悉高廣，以眾妙寶而為校",
    "T10n0279_075:0411c01": "飾；一一王城皆請如來，以不思議眾妙供具",
    "T10n0279_075:0411c02": "而為供養。佛入城時，現大神力，令無量眾",
    "T10n0279_075:0411c03": "生種諸善根，無量眾生心得清淨，見佛歡喜，",
    "T10n0279_075:0411c04": "發菩提意，起大悲心，利益眾生，勤修佛法，入",
    "T10n0279_075:0411c05": "真實義，住於法性，了法平等，獲三世智，等觀",
    "T10n0279_075:0411c06": "三世，知一切佛出興次第，說種種法攝取",
    "T10n0279_075:0411c07": "眾生，發菩薩願，入菩薩道，知如來法，成就法",
    "T10n0279_075:0411c08": "海，能普現身遍一切剎，知眾生根及其性欲，",
    "T10n0279_075:0411c09": "令其發起一切智願。「佛子！於汝意云何，彼時",
    "T10n0279_075:0411c10": "太子得輪王位供養佛者，豈異人乎？今釋迦",
    "T10n0279_075:0411c11": "牟尼佛是也。財主王者，寶華佛是。其寶華佛，",
    "T10n0279_075:0411c12": "現在東方過世界海微塵數佛剎有世界海，",
    "T10n0279_075:0411c13": "名：現法界虛空影像雲，中有世界種，名：普現",
    "T10n0279_075:0411c14": "三世影摩尼王，彼世界種中有世界，名：圓滿",
    "T10n0279_075:0411c15": "光，中有道場，名：現一切世主身，寶華如來於",
    "T10n0279_075:0411c16": "此成阿耨多羅三藐三菩提，不可說佛剎微",
    "T10n0279_075:0411c17": "塵數諸菩薩眾前後圍遶而為說法。寶華如",
    "T10n0279_075:0411c18": "來往昔修行菩薩道時，淨此世界海；其世",
    "T10n0279_075:0411c19": "界海中去、來、今佛出興世者，皆是寶華如來",
    "T10n0279_075:0411c20": "為菩薩時教化令發阿耨多羅三藐三菩提",
    "T10n0279_075:0411c21": "心。彼時女母善現者，今我母善目是。其王眷",
    "T10n0279_075:0411c22": "屬，今如來所眾會是也，皆具修行普賢諸行",
    "T10n0279_075:0411c23": "成滿大願，雖恒在此眾會道場而能普現一",
    "T10n0279_075:0411c24": "切世間，住諸菩薩平等三昧，常得現見一切",
    "T10n0279_075:0411c25": "諸佛，一切如來以等虛空妙音聲雲演正",
    "T10n0279_075:0411c26": "法輪悉能聽受，於一切法悉得自在，名稱",
    "T10n0279_075:0411c27": "普聞諸佛國土，普詣一切道場之所，普現一",
    "T10n0279_075:0411c28": "切眾生之前，隨其所應教化調伏，盡未來劫",
    "T10n0279_075:0411c29": "修菩薩道恒無間斷，成滿普賢廣大誓願。「佛",
    "T10n0279_075:0412a01": "子！其妙德女與威德主轉輪聖王以四事供",
    "T10n0279_075:0412a02": "養勝日身如來者，我身是也。彼佛滅後，其世",
    "T10n0279_075:0412a03": "界中，六十億百千那由他佛出興於世，我皆",
    "T10n0279_075:0412a04": "與王承事供養。其第一佛，名：清淨身；次名：一",
    "T10n0279_075:0412a05": "切智月光明身；次名：閻浮檀金光明王；次名：",
    "T10n0279_075:0412a06": "諸相莊嚴身；次名：妙月光；次名：智觀幢；次名：",
    "T10n0279_075:0412a07": "大智光；次名：金剛那羅延精進；次名：智力無",
    "T10n0279_075:0412a08": "能勝；次名：普安詳智；次名：離垢勝智雲；次名：",
    "T10n0279_075:0412a09": "師子智光明；次名：光明髻；次名：功德光明幢；",
    "T10n0279_075:0412a10": "次名：智日幢；次名：寶蓮華開敷身；次名：福德",
    "T10n0279_075:0412a11": "嚴淨光；次名：智焰雲；次名：普照月；次名：莊嚴",
    "T10n0279_075:0412a12": "蓋妙音聲；次名：師子勇猛智光明；次名：法界",
    "T10n0279_075:0412a13": "月；次名：現虛空影像開悟眾生心；次名：恒嗅",
    "T10n0279_075:0412a14": "寂滅香；次名：普震寂靜音；次名：甘露山；次",
    "T10n0279_075:0412a15": "名：法海音；次名：堅固網；次名：佛影髻；次名：",
    "T10n0279_075:0412a16": "月光毫；次名：辯才口；次名：覺華智；次名：寶焰",
    "T10n0279_075:0412a17": "山；次名：功德星；次名：寶月幢；次名：三昧身；次",
    "T10n0279_075:0412a18": "名：寶光王；次名：普智行；次名：焰海燈；次名：離",
    "T10n0279_075:0412a19": "垢法音王；次名：無比德名稱幢；次名：修臂；次",
    "T10n0279_075:0412a20": "名：本願清淨月；次名：照義燈；次名：深遠音；次",
    "T10n0279_075:0412a21": "名：毘盧遮那勝藏王；次名：諸乘幢；次名：法海",
    "T10n0279_075:0412a22": "妙蓮華。佛子！彼劫中，有如是等六十億百千",
    "T10n0279_075:0412a23": "那由他佛出興于世，我皆親近承事供養。「其",
    "T10n0279_075:0412a24": "最後佛，名：廣大解，於彼佛所，得淨智眼。爾時，",
    "T10n0279_075:0412a25": "彼佛入城教化。我為王妃，與王禮覲，以眾妙",
    "T10n0279_075:0412a26": "物而為供養，於其佛所聞說出生一切如來",
    "T10n0279_075:0412a27": "燈法門，即時獲得觀察一切菩薩三昧海境",
    "T10n0279_075:0412a28": "界解脫。佛子！我得此解脫已，與菩薩於佛",
    "T10n0279_075:0412a29": "剎微塵數劫勤加修習，於佛剎微塵數劫中",
    "T10n0279_075:0412b01": "承事供養無量諸佛；或於一劫承事一佛，或",
    "T10n0279_075:0412b02": "二、或三、或不可說，或值佛剎微塵數佛，悉皆",
    "T10n0279_075:0412b03": "親近承事供養，而未能知菩薩之身形量色",
    "T10n0279_075:0412b04": "貌及其身業心行智慧三昧境界。「佛子！若",
    "T10n0279_075:0412b05": "有眾生，得見菩薩修菩提行，若疑若信；菩薩",
    "T10n0279_075:0412b06": "皆以世、出世間種種方便而攝取之，以為眷",
    "T10n0279_075:0412b07": "屬，令於阿耨多羅三藐三菩提得不退轉。佛",
    "T10n0279_075:0412b08": "子！我見彼佛得此解脫已，與菩薩於百佛剎",
    "T10n0279_075:0412b09": "微塵數劫而共修習；於其劫中，所有諸佛",
    "T10n0279_075:0412b10": "出興于世，我皆親近承事供養，聽所說法讀",
    "T10n0279_075:0412b11": "誦受持。於彼一切諸如來所，得此解脫種種",
    "T10n0279_075:0412b12": "法門，知種種三世，入種種剎海，見種種成正",
    "T10n0279_075:0412b13": "覺，入種種佛眾會，發菩薩種種大願，修菩薩",
    "T10n0279_075:0412b14": "種種妙行，得菩薩種種解脫，然未能知菩薩",
    "T10n0279_075:0412b15": "所得普賢解脫門。何以故？菩薩普賢解脫門，",
    "T10n0279_075:0412b16": "如太虛空，如眾生名，如三世海，如十方海，如",
    "T10n0279_075:0412b17": "法界海，無量無邊。佛子！菩薩普賢解脫門，與",
    "T10n0279_075:0412b18": "如來境界等。「佛子！我於佛剎微塵數劫，觀菩",
    "T10n0279_075:0412b19": "薩身無有厭足。如多欲人男女集會，遞相",
    "T10n0279_075:0412b20": "愛染，起於無量妄想思覺。我亦如是，觀菩薩",
    "T10n0279_075:0412b21": "身一一毛孔，念念見無量無邊廣大世界種",
    "T10n0279_075:0412b22": "種安住、種種莊嚴、種種形狀，有種種山、種種",
    "T10n0279_075:0412b23": "地、種種雲、種種名、種種佛興、種種道場、種",
    "T10n0279_075:0412b24": "種眾會，演種種修多羅，說種種灌頂、種種",
    "T10n0279_075:0412b25": "諸乘、種種方便、種種清淨。又於菩薩一一",
    "T10n0279_075:0412b26": "毛孔，念念常見無邊佛海，坐種種道場，現",
    "T10n0279_075:0412b27": "種種神變，轉種種法輪，說種種修多羅，恒不",
    "T10n0279_075:0412b28": "斷絕。又於菩薩一一毛孔，見無邊眾生海種",
    "T10n0279_075:0412b29": "種住處、種種形貌、種種作業、種種諸根。又於",
    "T10n0279_075:0412c01": "菩薩一一毛孔，見三世諸菩薩無邊行門，所",
    "T10n0279_075:0412c02": "謂：無邊廣大願、無邊差別地、無邊波羅蜜、無",
    "T10n0279_075:0412c03": "邊往昔事、無邊大慈門、無邊大悲雲、無邊",
    "T10n0279_075:0412c04": "大喜心、無邊攝取眾生方便。「佛子！我於佛剎",
    "T10n0279_075:0412c05": "微塵數劫，念念如是觀於菩薩一一毛孔，已",
    "T10n0279_075:0412c06": "所至處而不重至，已所見處而不重見，求其",
    "T10n0279_075:0412c07": "邊際竟不可得，乃至見彼悉達太子住於宮",
    "T10n0279_075:0412c08": "中、采女圍遶。我以解脫力，觀於菩薩一一毛",
    "T10n0279_075:0412c09": "孔，悉見三世法界中事。「佛子！我唯得此觀",
    "T10n0279_075:0412c10": "察菩薩三昧海解脫。如諸菩薩摩訶薩，究竟",
    "T10n0279_075:0412c11": "無量諸方便海，為一切眾生現隨類身，為一",
    "T10n0279_075:0412c12": "切眾生說隨樂行，於一一毛孔現無邊色相",
    "T10n0279_075:0412c13": "海；知諸法性無性為性，知眾生性同虛空相",
    "T10n0279_075:0412c14": "無有分別，知佛神力同於如如，遍一切處示",
    "T10n0279_075:0412c15": "現無邊解脫境界；於一念中，能自在入廣大",
    "T10n0279_075:0412c16": "法界，遊戲一切諸地法門。而我云何能知能",
    "T10n0279_075:0412c17": "說彼功德行？「善男子！此世界中，有佛母摩耶。",
    "T10n0279_075:0412c18": "汝詣彼問：菩薩云何修菩薩行，於諸世間無",
    "T10n0279_075:0412c19": "所染著，供養諸佛恒無休息，作菩薩業永不",
    "T10n0279_075:0412c20": "退轉，離一切障礙、入菩薩解脫不由於他，住",
    "T10n0279_075:0412c21": "一切菩薩道，詣一切如來所，攝一切眾生界，",
    "T10n0279_075:0412c22": "盡未來劫修菩薩行、發大乘願，增長一切眾",
    "T10n0279_075:0412c23": "生善根常無休息？」爾時，釋迦瞿波女，欲重明",
    "T10n0279_075:0412c24": "此解脫義，承佛神力即說頌言：",
    "T10n0279_075:0412c25": "「若有見菩薩，　　修行種種行，",
    "T10n0279_075:0412c26": "　起善不善心，　　菩薩皆攝取。",
    "T10n0279_075:0412c27": "　乃往久遠世，　　過百剎塵劫，",
    "T10n0279_075:0412c28": "　有劫名清淨，　　世界名光明。",
    "T10n0279_075:0412c29": "　此劫佛興世，　　六十千萬億；",
    "T10n0279_075:0413a01": "　最後天人主，　　號曰法幢燈。",
    "T10n0279_075:0413a02": "　彼佛涅槃後，　　有王名智山，",
    "T10n0279_075:0413a03": "　統領閻浮提，　　一切無怨敵。",
    "T10n0279_075:0413a04": "　王有五百子，　　端正能勇健，",
    "T10n0279_075:0413a05": "　其身悉清淨，　　見者皆歡喜。",
    "T10n0279_075:0413a06": "　彼王及王子，　　信心供養佛，",
    "T10n0279_075:0413a07": "　護持其法藏，　　亦樂勤修法。",
    "T10n0279_075:0413a08": "　太子名善光，　　離垢多方便，",
    "T10n0279_075:0413a09": "　諸相皆圓滿，　　見者無厭足。",
    "T10n0279_075:0413a10": "　五百億人俱，　　出家行學道，",
    "T10n0279_075:0413a11": "　勇猛堅精進，　　護持其佛法。",
    "T10n0279_075:0413a12": "　王都名智樹，　　千億城圍遶；",
    "T10n0279_075:0413a13": "　有林名靜德，　　眾寶所莊嚴。",
    "T10n0279_075:0413a14": "　善光住彼林，　　廣宣佛正法，",
    "T10n0279_075:0413a15": "　辯才智慧力，　　令眾悉清淨。",
    "T10n0279_075:0413a16": "　有時因乞食，　　入彼王都城，",
    "T10n0279_075:0413a17": "　行止極安詳，　　正知心不亂。",
    "T10n0279_075:0413a18": "　城中有居士，　　號曰善名稱；",
    "T10n0279_075:0413a19": "　我時為彼女，　　名為淨日光。",
    "T10n0279_075:0413a20": "　時我於城中，　　遇見善光明，",
    "T10n0279_075:0413a21": "　諸相極端嚴，　　其心生染著。",
    "T10n0279_075:0413a22": "　次乞至我門，　　我心增愛染，",
    "T10n0279_075:0413a23": "　即解身瓔珞，　　并珠置鉢中。",
    "T10n0279_075:0413a24": "　雖以愛染心，　　供養彼佛子；",
    "T10n0279_075:0413a25": "　二百五十劫，　　不墮三惡趣。",
    "T10n0279_075:0413a26": "　或生天王家，　　或作人王女，",
    "T10n0279_075:0413a27": "　恒見善光明，　　妙相莊嚴身。",
    "T10n0279_075:0413a28": "　此後所經劫，　　二百有五十，",
    "T10n0279_075:0413a29": "　生於善現家，　　名為具妙德。",
    "T10n0279_075:0413b01": "　時我見太子，　　而生尊重心，",
    "T10n0279_075:0413b02": "　願得備瞻侍，　　幸蒙哀納受。",
    "T10n0279_075:0413b03": "　我時與太子，　　覲佛勝日身，",
    "T10n0279_075:0413b04": "　恭敬供養畢，　　即發菩提意。",
    "T10n0279_075:0413b05": "　於彼一劫中，　　六十億如來，",
    "T10n0279_075:0413b06": "　最後佛世尊，　　名為廣大解。",
    "T10n0279_075:0413b07": "　於彼得淨眼，　　了知諸法相，",
    "T10n0279_075:0413b08": "　普見受生處，　　永除顛倒心。",
    "T10n0279_075:0413b09": "　我得觀菩薩，　　三昧境解脫，",
    "T10n0279_075:0413b10": "　一念入十方，　　不思議剎海。",
    "T10n0279_075:0413b11": "　我見諸世界，　　淨穢種種別，",
    "T10n0279_075:0413b12": "　於淨不貪樂，　　於穢不憎惡。",
    "T10n0279_075:0413b13": "　普見諸世界，　　如來坐道場，",
    "T10n0279_075:0413b14": "　皆於一念中，　　悉放無量光。",
    "T10n0279_075:0413b15": "　一念能普入，　　不可說眾會；",
    "T10n0279_075:0413b16": "　亦知彼一切，　　所得三昧門。",
    "T10n0279_075:0413b17": "　一念能悉知，　　彼諸廣大行，",
    "T10n0279_075:0413b18": "　無量地方便，　　及以諸願海。",
    "T10n0279_075:0413b19": "　我觀菩薩身，　　無邊劫修行，",
    "T10n0279_075:0413b20": "　一一毛孔量，　　求之不可得。",
    "T10n0279_075:0413b21": "　一一毛孔剎，　　無數不可說，",
    "T10n0279_075:0413b22": "　地水火風輪，　　靡不在其中。",
    "T10n0279_075:0413b23": "　種種諸建立，　　種種諸形狀，",
    "T10n0279_075:0413b24": "　種種體名號，　　無邊種莊嚴。",
    "T10n0279_075:0413b25": "　我見諸剎海，　　不可說世界；",
    "T10n0279_075:0413b26": "　及見其中佛，　　說法化眾生。",
    "T10n0279_075:0413b27": "　不了菩薩身，　　及彼身諸業；",
    "T10n0279_075:0413b28": "　亦不知心智，　　諸劫所行道。」",
    "T10n0279_075:0413b29": "爾時，善財童子頂禮其足，遶無數匝，辭退而",
    "T10n0279_075:0413c01": "去。",
    "T10n0279_075:0413c02": "大方廣佛華嚴經卷第七十五"
}