{
    "X79n1562_014:0645c15": "南宋元明禪林僧寶傳卷十四",
    "X79n1562_014:0645c17": "隨州龍泉聰禪師",
    "X79n1562_014:0645c18": "禪師。諱明聦。字無聞。邵武光澤奚氏子也。宗傳臨濟。",
    "X79n1562_014:0645c19": "師事天奇。天奇之盛化也。聯芳授受。龍象數百員。而",
    "X79n1562_014:0645c20": "師拔其萃。然師不就疏請。不藉檀脂。卓立當陽。開創",
    "X79n1562_014:0645c21": "禪社。愛以劇務繩學者。重振百丈之規。或不堪其勞",
    "X79n1562_014:0645c22": "而去。未期月復來歸之。以故升其堂者。皆挺特有志",
    "X79n1562_014:0645c23": "之士。且函丈之室如旅泊。中夜跏趺。四壁凜然。榻下",
    "X79n1562_014:0645c24": "咄咄之聲。常驚達旦。是以楊歧之令。至師又行焉。師",
    "X79n1562_014:0646a01": "初受業於講肆。精研性相有聲。同輩憚其鋒。以英邵",
    "X79n1562_014:0646a02": "武嘲之。師獨陰疑大通智勝佛。十劫坐道場。佛法不",
    "X79n1562_014:0646a03": "現前。不能成佛道。乃與義學浩浩盤桓。有曰。既是佛",
    "X79n1562_014:0646a04": "矣。何須更成。或曰。為度眾生故。所以不成佛。師默嘆",
    "X79n1562_014:0646a05": "曰。審如是乎。遂盡棄其所好。堅扣禪宗不契。忽聞馬",
    "X79n1562_014:0646a06": "嘶。廓然自驚。趨見天奇瑞禪師。瑞嗔目叱出(一本。纔禮拜瑞",
    "X79n1562_014:0646a07": "便打)。同行者曰。君與和尚無緣耶。師笑曰。真箇那是晚。",
    "X79n1562_014:0646a08": "瑞公問曰。今日我罵底僧。在否。有對曰。是必在。公即",
    "X79n1562_014:0646a09": "曳杖下旦過寮。師迎作禮。公便擊之。師進曰。適來草",
    "X79n1562_014:0646a10": "草。觸忤和尚。公按杖曰。老僧今日被上座勘破。師又進",
    "X79n1562_014:0646a11": "曰。和尚是在。世忘世在。念忘念豈被人勘破(一本云。豈能勘破)。",
    "X79n1562_014:0646a12": "公曰。在世忘世是如何。對曰。了物非物。曰。在念忘念",
    "X79n1562_014:0646a13": "是如何。對曰。於心無心。曰。心物俱忘時如何。對曰。華",
    "X79n1562_014:0646a14": "山高突太行峩。公休去。未幾。以化柄屬焉。且誡師曰。",
    "X79n1562_014:0646a15": "從上真宗有子。擔荷何憂哉。但百獸雖潛踪於獅子",
    "X79n1562_014:0646a16": "聲中。然千花卻發艶於象王影裡。子其勉之。師既受",
    "X79n1562_014:0646a17": "囑。獨入光州。山居六年。六安山又六年。復還光州舊",
    "X79n1562_014:0646a18": "隱。又五年。始出隨州關子嶺。建立龍泉寺。以安來學。",
    "X79n1562_014:0646a19": "而學者集焉。常謂眾曰。吾師天奇老人。每懼後學外",
    "X79n1562_014:0646a20": "著文義。內生情見。故有語云。文義者法也。情見者人",
    "X79n1562_014:0646a21": "也。非人何以有其見。非法何以有其文。是以。文義情",
    "X79n1562_014:0646a22": "見。通屬人法。人之不空。情見難絕。法之不空。文義難",
    "X79n1562_014:0646a23": "滅。文若不盡。見奚能盡。義若不盡。情何能絕。如是奔",
    "X79n1562_014:0646a24": "競。展轉無窮發之乎。文生於見。義生於情。返之乎。見",
    "X79n1562_014:0646b01": "生於文。情生於義。先乃所引生能。後乃能追生所。總",
    "X79n1562_014:0646b02": "名曰生。文滅則見滅。義絕則情亡。情不自忘因乎義",
    "X79n1562_014:0646b03": "忘而情忘。見不自泯。因乎文泯而見泯。統名曰死。死",
    "X79n1562_014:0646b04": "死生生。實可哀哉。此吾老人防微杜漸。切實至極。汝",
    "X79n1562_014:0646b05": "輩有志於吾宗。寧可忽諸。然食飯不咬米。行地不踏",
    "X79n1562_014:0646b06": "土。又作麼生委悉。是時也。師之同門諸尊宿。或隱或",
    "X79n1562_014:0646b07": "現。往來衲子。獨推尊龍泉。為人勦絕枝蔓。不涉離微。",
    "X79n1562_014:0646b08": "惟月心寶。得入龍泉之室。師甞召寶曰。玄沙不肯霛",
    "X79n1562_014:0646b09": "雲意作麼生。對曰。賊入空房。曰。不得草草。寶喝。師諾。",
    "X79n1562_014:0646b10": "寶乃辭去。歷載還侍師。又召曰。人人有箇本來父母。",
    "X79n1562_014:0646b11": "子之父母。今在何處。對曰。佛眼覷不見。曰。子還見否。",
    "X79n1562_014:0646b12": "對曰。某亦不見。師曰。子何不見。曰。若見則非真父母。",
    "X79n1562_014:0646b13": "師曰。如何是真父母。對曰。本來真父母。歷劫不曾離。",
    "X79n1562_014:0646b14": "起坐承他力。寒溫亦共知。相逢不相見。相見不相識。",
    "X79n1562_014:0646b15": "為問今何在。分明舉似師。師深肯之。僧問。本來面目。",
    "X79n1562_014:0646b16": "師答曰。石香亭。曰。便恁麼去時如何。師曰。喪卻了也。",
    "X79n1562_014:0646b17": "寶曰。放去較危。收來太速。又僧問。今朝天下皆慶佛",
    "X79n1562_014:0646b18": "誕。未審。佛於何處降生。師畫圓相示之。僧無語。寶代",
    "X79n1562_014:0646b19": "僧作禮云。盡界普瞻。師以大法有所倚重遂隱去。經",
    "X79n1562_014:0646b20": "二載還龍泉。龍泉牀曆益慎。班白者半滿其間。間有",
    "X79n1562_014:0646b21": "二三玅齡披田服者。皆格守律度。參請如救眉然。但",
    "X79n1562_014:0646b22": "師有辭世意矣。一日師陞座說法。已而擲下拄杖。儼",
    "X79n1562_014:0646b23": "然化去。塔於龍泉寺右。",
    "X79n1562_014:0646b24": "笑巖寶禪師",
    "X79n1562_014:0646c01": "笑巖禪師。名德寶。字月心。生於正德壬申臘之望日。",
    "X79n1562_014:0646c02": "其父吳氏。乃金臺世襲錦衣也。師以父卒。銳自立。不",
    "X79n1562_014:0646c03": "樂嗣軄。愛遊佛地。因聽華嚴。恍如破夢。乃卸世籍。為",
    "X79n1562_014:0646c04": "大比丘。歷參南北知識三十餘人。然訪隱者於西山。",
    "X79n1562_014:0646c05": "質單丁於破院。又莫計也。卒得道於龍泉聦禪師。出",
    "X79n1562_014:0646c06": "世。高座牛首圓通諸處。當是時。義學紛紜。禪宗落寞。",
    "X79n1562_014:0646c07": "而少室一枝。流入評唱。斷橋一派。幾及平沉。雖南方",
    "X79n1562_014:0646c08": "剎竿相望。率皆半生半滅。佛祖慧命。殆且素矣。師力",
    "X79n1562_014:0646c09": "弘法柄。隨方建立。可行則行。否則默之。然剷邪劈膠。",
    "X79n1562_014:0646c10": "間不容髮。即據室匡徒之輩。雕龍吐鳳之儔。始與師",
    "X79n1562_014:0646c11": "抗。次與師游。終乃俛首。入煅死盡偷心。至於盤根固",
    "X79n1562_014:0646c12": "執三隅不反者。師不少假詞色。圖為孽生種草也。有",
    "X79n1562_014:0646c13": "廬阜五禪客。請曰。竊聞。和尚闡化多年。而得人未見",
    "X79n1562_014:0646c14": "其廣。況今禪社蕭然。異知殊見。茅塞宇內矣。師掌珠",
    "X79n1562_014:0646c15": "不展。其晚近何繇得入。伏冀。曲以垂慈。入草求人。以",
    "X79n1562_014:0646c16": "為何如。昔船子不得夾山。而藥山宗風。不幾掃土乎。",
    "X79n1562_014:0646c17": "師曰。諸公之言。不無可采。但無上佛祖心印。力荷者。",
    "X79n1562_014:0646c18": "畢世一人足矣。下迄曹溪。時英競發。不得已。而印可",
    "X79n1562_014:0646c19": "亦不繇不如是而然也。山僧秖是任分。未敢越理穿",
    "X79n1562_014:0646c20": "鑿。待彼自化。雖無人。未為多罪也。故師法幢所樹不",
    "X79n1562_014:0646c21": "定何所。有龍象八人。常隨師遊。時號八杰。師甞於楚",
    "X79n1562_014:0646c22": "漢兩間寓夏。新秋二日。衲子隨侍。於金沙灘頭地坐。",
    "X79n1562_014:0646c23": "四顧無人。忽有龐眉沙門。逼前莊立。朗聲問曰。仁者。",
    "X79n1562_014:0646c24": "可識從上相承密論密義否。師。從容答曰。善來仁者。",
    "X79n1562_014:0647a01": "密則非論。論則非義。沙門乃以錫橫肩。翹一足曰。是",
    "X79n1562_014:0647a02": "甚麼義。師於地書更字酬之。又以錫畫地。濶兩脛立",
    "X79n1562_014:0647a03": "畫上。復以錫橫按。亞身而視曰。者是甚麼義。師書嘉",
    "X79n1562_014:0647a04": "字酧之。又卓錫於地。兩手叉腰翹一足。切齒怒目。作",
    "X79n1562_014:0647a05": "降魔勢曰。是甚麼義。師書之字酬之。又分手指天地。",
    "X79n1562_014:0647a06": "周行一匝曰。是甚麼義。師書尤字酧之。又復進前一",
    "X79n1562_014:0647a07": "步。作女人拜。分手指兩衲子曰。是甚麼義。師書蚕字",
    "X79n1562_014:0647a08": "酧之。又遶師三匝作禮。立於師右。師書[佛/(佛*佛)/魔]字示之曰。",
    "X79n1562_014:0647a09": "會麼。沙門擬對。師止曰。設到此地。復書[佛/(佛*佛)/魔]字曰。更須",
    "X79n1562_014:0647a10": "知有者箇始得。沙門歡喜合爪。面師嘆曰。咦。真摩訶",
    "X79n1562_014:0647a11": "衍薩婆若上士。振錫而去。二衲子驚喜曰。彼是何沙",
    "X79n1562_014:0647a12": "門。所為復是何義。師良久曰。還識麼。俱對曰。不識。師",
    "X79n1562_014:0647a13": "曰。此乃應真聖賢。所呈金剛王變相三昧。及三昧王",
    "X79n1562_014:0647a14": "三昧。用來勘吾。然彼亦將有新證耳。又過潼關。禮熊",
    "X79n1562_014:0647a15": "耳祖塔。寺僧叱曰。憨拜空塔奚為。師指曰。空塔乎。曰。",
    "X79n1562_014:0647a16": "然。師曰。祖師聻。曰。擕履西逝久矣。師曰。蒼天蒼天。師",
    "X79n1562_014:0647a17": "甞倒握拂柄。以示僧曰。會麼。曰。某已識和尚做處也。",
    "X79n1562_014:0647a18": "師曰。你道荊州黃四娘。禮佛求箇甚麼。又僧問。打破",
    "X79n1562_014:0647a19": "鏡。未審。作麼生相見。師曰。慚愧殺人。僧頓領旨(即曇芝上",
    "X79n1562_014:0647a20": "座)。於是。江湖聞而慕之者雖切。然搆之者益稀矣。萬",
    "X79n1562_014:0647a21": "曆丁丑。燕京緇素建精舍。挽師歸隱。師既謝游轍。門",
    "X79n1562_014:0647a22": "無雜賓。乃整齊先覺經綸。提掇古德綱目。或徵或贊。",
    "X79n1562_014:0647a23": "或判或頌。高巘曉霜。千江秋月也。又五年。懸衣大寂。",
    "X79n1562_014:0647a24": "閱世七十一。坐夏四十八。塔於京城西直門外高浪",
    "X79n1562_014:0647b01": "橋之北郊。署師正宗南行者。幻有傳禪師也。代師闡",
    "X79n1562_014:0647b02": "化北之東臺者。瑞峰和尚也。其臥隱於優曇苑者。幻",
    "X79n1562_014:0647b03": "也。老宿也。識者謂。濟宗鼎峙。則師不負於龍泉矣。師",
    "X79n1562_014:0647b04": "前後所參尊宿。約出天奇之門。獨於襄西得謁大覺",
    "X79n1562_014:0647b05": "圓。圓為海舟慈公之四葉。其臘高貌碩。詞如截銕。因",
    "X79n1562_014:0647b06": "歷舉古公案。以詰師。師對無滯響。圓曰。若以諸方子",
    "X79n1562_014:0647b07": "當絕類。為不可測人。老僧却不然。再將爛熟底一則",
    "X79n1562_014:0647b08": "機緣問你。外道問佛。不問有言不問無言。世尊良久。",
    "X79n1562_014:0647b09": "外道大悟。且既不涉有無。良久亦是閒名。正恁麼時。",
    "X79n1562_014:0647b10": "外道悟去。悟箇甚麼。師擬對。圓急掩師口曰。止。止。師",
    "X79n1562_014:0647b11": "頓契其機。即以偈獻圓。圓大喜曰。奇哉。斯乃從上果",
    "X79n1562_014:0647b12": "地人語也。師住後。常道圓公之為人。",
    "X79n1562_014:0647b13": "龍池幻有傳禪師",
    "X79n1562_014:0647b14": "禪師。名正傳。字幻有。應天溧陽呂氏子也。根器宏遠。",
    "X79n1562_014:0647b15": "慧語驚人。年二十二。荊谿沙門樂菴度之。即示師心",
    "X79n1562_014:0647b16": "法。師輙感奮。聞燈花爆。有省。樂菴歿。師計閱晚近禪",
    "X79n1562_014:0647b17": "門。方死繩墨。乃北抵神京。謁笑巖寶禪師。傾心具述",
    "X79n1562_014:0647b18": "所以。寶陰異之。忽趯出隻履。變色厲聲曰。向者裡速",
    "X79n1562_014:0647b19": "道一句。師愕然無對。寶公便起。師俛首而退。中夜徬",
    "X79n1562_014:0647b20": "徨。公晨出。見師猶立簷下。顏如稿木。驀喚師。師回顧",
    "X79n1562_014:0647b21": "公。公翹足作修羅障日月勢。師豁然。深達堂奧矣。久",
    "X79n1562_014:0647b22": "之辭去。公以一笠與師曰。覆之。勿露圭角。師徑往五",
    "X79n1562_014:0647b23": "臺。栖息秘魔巖。一十三載。會太常唐公鶴徵。問道臺",
    "X79n1562_014:0647b24": "山。見師如夙契。且約師還南。師以樂菴未塔聽之。至",
    "X79n1562_014:0647c01": "荊谿。徵以龍池延師。龍池。故一源禪師道場也。嘉隆",
    "X79n1562_014:0647c02": "以來。先德物故。東南法社。例如灰冷。師至。愴然念百",
    "X79n1562_014:0647c03": "丈大智之風。有徒數輩。一如萬指臨之。於是。志士咸",
    "X79n1562_014:0647c04": "集。槌拂下。多頴脫而去。僅六載謝事。復遊燕都。居普",
    "X79n1562_014:0647c05": "炤寺。時縉紳輩。留神空宗。日夕從師質證。師甞舉扇。",
    "X79n1562_014:0647c06": "示諸大夫曰。當時孔子。還知有者箇麼。皆曰。不知。師",
    "X79n1562_014:0647c07": "置扇曰。以我為隱乎。吾無隱乎。爾眾躍然稱謝。其揭",
    "X79n1562_014:0647c08": "示多類此。以故。笑巗道化。復振於燕趙。雖南北異勢。",
    "X79n1562_014:0647c09": "而衝寒[曰/月]暑之士。不絕足下。圍繞皆大器也。師據坐",
    "X79n1562_014:0647c10": "顧眾曰。是大盡。是小盡。有對曰。大盡。有曰。小盡。小師",
    "X79n1562_014:0647c11": "從傍進曰。敢保不在曆本上論量。師哂而休去。其徵",
    "X79n1562_014:0647c12": "勘。又多類此。法師月川者與師同參寶公。川左袒清",
    "X79n1562_014:0647c13": "凉。以非肇公物不遷論。當世莫能抗其說。師乃反覆",
    "X79n1562_014:0647c14": "剖析累萬言。川卒燬板以謝。其整頓綱宗。又能類此。",
    "X79n1562_014:0647c15": "京中有為妖書詆上者。詔捕弗獲。當事人藉口桑門。",
    "X79n1562_014:0647c16": "時紫栢可公逮繫矣。一時名德。引去馳師。師笑曰。學",
    "X79n1562_014:0647c17": "道期了生死。生死了顧反畏禍耶。高臥如故。事寢。乃",
    "X79n1562_014:0647c18": "赴唐公再住龍池之命。其處境安詳。又多類此。師前",
    "X79n1562_014:0647c19": "後京都二十餘年。當是時。兩宮奉我田服之徒。方藉",
    "X79n1562_014:0647c20": "以有為。師獨無所事。生平如饑如渴。一以宗旨為己",
    "X79n1562_014:0647c21": "任。故終師之世。陞堂入室無虗日。每以門前冷落車",
    "X79n1562_014:0647c22": "馬稀。老大嫁作商人婦話。問士大夫。般若無知。靡所",
    "X79n1562_014:0647c23": "不知。問。學者尠有契其機者。師曰。今時人多有說得。",
    "X79n1562_014:0647c24": "儘是者恰像箇膾子手何也。任他佛頭來。魔頭來獅",
    "X79n1562_014:0648a01": "子頭來。象頭來。牛頭馬頭人頭狗頭羊頭鵝鴨頭。到",
    "X79n1562_014:0648a02": "汝案上。一一儘汝破除。打發一邊去。只恐把箇死猫",
    "X79n1562_014:0648a03": "頭來。便茫然罔措。於此打發得開去。纔是好膾子手。",
    "X79n1562_014:0648a04": "有僧進曰。請將死猫頭來。師笑曰。果然不識。師處躬",
    "X79n1562_014:0648a05": "應物。嚴慈等之。故開遮如如。為不可測。卒以大機得",
    "X79n1562_014:0648a06": "人。而大振滹沱之宗。示寂之年。六十有六矣。先一日。",
    "X79n1562_014:0648a07": "有僧自臺山來。師欣然與劇談山中宿昔。抵暮索浴。",
    "X79n1562_014:0648a08": "浴出而示微疾。眾驚疑環擁之。師舉所著帽者三。眾",
    "X79n1562_014:0648a09": "弗敢對。師乃拍膝宴然矣。葢明神宗萬曆甲寅年二",
    "X79n1562_014:0648a10": "月十二日子夜也。塔建本山之左。",
    "X79n1562_014:0648a11": "贊曰。語云重雷發響。百里飛聲。無事之者。愕然而驚。",
    "X79n1562_014:0648a12": "空聞其響。不見其形。吾滹沱一宗。自元明叔季葢氷",
    "X79n1562_014:0648a13": "霜之際矣。笑巗父子公孫。震匝地法雷。於嚴冷之首。",
    "X79n1562_014:0648a14": "下開萬彚之蒙。上正千秋之統。猗歟休哉。至有覓形",
    "X79n1562_014:0648a15": "鏡裡。尋聲谷中。亦獨何哉。",
    "X79n1562_014:0648a16": "幻也慧禪師",
    "X79n1562_014:0648a17": "禪師。名佛慧。字幻也。會稽人。其先史氏。慧初生。出家",
    "X79n1562_014:0648a18": "行脚。俱有奇徵。乃與幻有禪師。同出笑巗寶公之門。",
    "X79n1562_014:0648a19": "洎住嘉禾之優曇苑。自號懶石叟。著懶石語。累萬千",
    "X79n1562_014:0648a20": "言。格盡物情。時共珍之。又疾當世學者走聲便輭煖。",
    "X79n1562_014:0648a21": "一澄之以枯淡。數十年門無宿賓。惟一能明侍者。終",
    "X79n1562_014:0648a22": "身料理巾瓶而已。及其法鼓乍鳴。有道緇素。爭集如",
    "X79n1562_014:0648a23": "雲。慧曰。四大之軀孰不有。五味之食孰能無。白玉體",
    "X79n1562_014:0648a24": "箇箇分明紫金身。人人可得爭柰食之不常而食。衣",
    "X79n1562_014:0648b01": "之不常而衣。八萬種魔。寧教易曉。四百四病。以何遣",
    "X79n1562_014:0648b02": "除。諸仁者不是祝髮了。呌做出家。披金襴呌作出家",
    "X79n1562_014:0648b03": "識文達理。呌作出家。能行苦行。呌作出家。避喧求靜。",
    "X79n1562_014:0648b04": "呌做出家。有人緣。呌作出家。感天供。呌作出家。緊要",
    "X79n1562_014:0648b05": "在著草鞋。入釋迦腹裡。屙屎放尿跨大步。穿達磨心",
    "X79n1562_014:0648b06": "中。戴角披毛。枯草拈來。直得百花相鬬。鼓動含靈。喚",
    "X79n1562_014:0648b07": "起維摩寂默。十方如來。密付汝印。一切天魔。自然傾膽。",
    "X79n1562_014:0648b08": "咦。鳥啼春晝閒彌勒。花發東風見故人。又曰。一番相",
    "X79n1562_014:0648b09": "見一番新。好看缽盂添柄。幾處行來。幾處險密。奇艇",
    "X79n1562_014:0648b10": "內藏輪海。不顧山頭月白。一任浮沉空。無柰雨脚風。",
    "X79n1562_014:0648b11": "清大家和會。參方衲子講席。高流居士宰官。天仙魔",
    "X79n1562_014:0648b12": "梵。有情無情。生一乾坤。死一乾坤。聖一法界。凡一法",
    "X79n1562_014:0648b13": "界。何曾謾得諸人。若也謾得。便討說箇是非好惡。賢",
    "X79n1562_014:0648b14": "善才能。尊卑異類。灼然些子。謾不得欠不得。你道是",
    "X79n1562_014:0648b15": "甚麼境界。會麼。滿目塵埃千聖眼。半身落魄五宗心。",
    "X79n1562_014:0648b16": "晚移燕京多寶菴。重修笑巗之令。足不越閫者。復十",
    "X79n1562_014:0648b17": "餘載。緇素飡風而過。從者多不堪其嘯唾而去。朝廷",
    "X79n1562_014:0648b18": "知而敬之。老且耄矣。忽思南歸。復止優曇。俄示疾。簡",
    "X79n1562_014:0648b19": "曆。謂小師曰。後二日可。小師涕泣固留。慧笑諾。為遲",
    "X79n1562_014:0648b20": "三日。懇再留不許。遠近從遊者聞之趨。置龕室。適工",
    "X79n1562_014:0648b21": "報竣。而跏趺示寂。閱世九十一。坐七十有八夏。",
    "X79n1562_014:0648b22": "贊曰。明之中葉。象教崇隆之際。公則閴然一室。嗒然",
    "X79n1562_014:0648b23": "一我。雖德重大內。弗居也。以故。追隨於公者。皆一時",
    "X79n1562_014:0648b24": "賢君子。受公面折。欣如獲寶。於其鬻聲都市。駕譽權",
    "X79n1562_014:0648c01": "門之流。得非天壤與。公語音如鐘。足有輪紋。皤皤黃",
    "X79n1562_014:0648c02": "髮。齒落更生。共疑為果地人再世。豈苟然哉。",
    "X79n1562_014:0648c03": "法舟濟禪師",
    "X79n1562_014:0648c04": "禪師。名道濟。字法舟。嘉興人也。受業於東禪昂。以向",
    "X79n1562_014:0648c05": "上宗乘。走叩吉菴祚禪師。遂得道焉。是濟為無際悟",
    "X79n1562_014:0648c06": "之五世也。初悟以斷橋正脉。付廣善潭。潭付默菴宣。",
    "X79n1562_014:0648c07": "宣付吉菴祚。由潭至祚。垂百年來。其家聲幾不振矣。",
    "X79n1562_014:0648c08": "濟承之。出世金陵安隱。而爼豆先人於名賢之間。恢",
    "X79n1562_014:0648c09": "述其志。刻如履氷。每以隔宿挂上堂牌。衲子陰笑之。",
    "X79n1562_014:0648c10": "甞舉拂子召眾曰。見麼。又擊曰。聞麼。既是舉起便見。",
    "X79n1562_014:0648c11": "擊著便聞。玅真如藏。應用全彰。是汝諸人。自不丈夫。",
    "X79n1562_014:0648c12": "故乃傍人門戶。求知求見。韜晦家珍。甘為寒乞。將謂",
    "X79n1562_014:0648c13": "諸聖別有奇特事。廣額屠兒。颺下屠刀。便云。我是千",
    "X79n1562_014:0648c14": "佛一數。豈有曲折作知見耶。丈夫子。何不恁麼擔荷",
    "X79n1562_014:0648c15": "去。於是。學流愛慕而親之。吏部陸公光祖。邀濟還里。",
    "X79n1562_014:0648c16": "以天寧居之。祖既篤於真乘。常游天寧。恨見濟之晚。",
    "X79n1562_014:0648c17": "因問曰。畫前元有易否。濟曰。若無庖犧氏將甚麼畫。",
    "X79n1562_014:0648c18": "曰。畫後如何。濟曰。元無一畫。曰。現有六十四卦。何得",
    "X79n1562_014:0648c19": "言無。濟曰。莫著文字。曰。請師離文字發一爻看。濟召",
    "X79n1562_014:0648c20": "公。公應諾。濟曰。者一爻從何處。起公大笑而謝。自稱",
    "X79n1562_014:0648c21": "五臺居士。遂多出入叢林。而擊節焉。又別駕熊公南",
    "X79n1562_014:0648c22": "沙問曰。設有將劒來取師頭。師還避否。濟曰。若有殺",
    "X79n1562_014:0648c23": "人不眨眼地將軍。便有不怕死和尚。沙作揮劍勢。濟",
    "X79n1562_014:0648c24": "放身便倒。沙曰。好箇師僧死在劍下。濟起。呵呵大笑",
    "X79n1562_014:0649a01": "曰。作麼作麼。濟。任緣揮麈。惟津津焉。提唱綱宗而已。",
    "X79n1562_014:0649a02": "稍不如意。飄然去之。或舟或廛。或破寺村菴。前後凡",
    "X79n1562_014:0649a03": "遷居二十餘所。但其為人真率閒雅。胸無隱事。耳目",
    "X79n1562_014:0649a04": "交接。使人忘其名勢。以故。賢彥追崇之。其於院務。凡",
    "X79n1562_014:0649a05": "百濶略。知友常以書勉濟。濟笑曰。牙籌算計。俗尚為",
    "X79n1562_014:0649a06": "譏。況道人乎。古製不立烟爨。草衣樹宿。聞道益廣。行",
    "X79n1562_014:0649a07": "道益多。今人。動以規法相繩。禮樂鏗鏘。舉一狗子無",
    "X79n1562_014:0649a08": "佛性話。求其不惑者尠矣。尤云。我能據守祖庭。利其",
    "X79n1562_014:0649a09": "徒屬。能作能為。破律喪行。恣彼陷溺。是何益也。濟。晚",
    "X79n1562_014:0649a10": "年閒著異跡。機不厭繁。有道人拈拄杖問曰。者是誰",
    "X79n1562_014:0649a11": "底。濟曰。是山僧底。曰。既是師底。因甚在我手裡。濟呼",
    "X79n1562_014:0649a12": "曰。度拄杖來。道人度杖與濟。濟曰。汝底在甚麼處。道",
    "X79n1562_014:0649a13": "人整冠。濟曰。似則也似。是則未是。道人大笑。又指吉",
    "X79n1562_014:0649a14": "祥草。問傍僧曰。是甚麼。曰。吉祥草。曰。更有吉祥者否。",
    "X79n1562_014:0649a15": "僧以足按地。道人曰。獅子窟中。果無異獸。濟擯僧出",
    "X79n1562_014:0649a16": "院。又僧問。得何三昧。便乃隨波逐浪。濟曰。兩岸春風",
    "X79n1562_014:0649a17": "香不斷。一谿流水落花新。曰。怎柰學人不會。濟曰。蜻",
    "X79n1562_014:0649a18": "蜓飛尚緩。蛺蝶舞偏忙。曰。和尚莫將境示人。濟喝。僧",
    "X79n1562_014:0649a19": "便作禮。濟曰。啼得血流無用處。不如緘口過殘春。濟",
    "X79n1562_014:0649a20": "二十二出家。歿年七十有四矣。眾知濟有厭世意。請",
    "X79n1562_014:0649a21": "留偈。濟以手搖曳曰。何多事也。乃趨寂。時嘉靖。庚戌",
    "X79n1562_014:0649a22": "之秋也。得法者二人。一居胥山。曰雲谷會。一居精嚴",
    "X79n1562_014:0649a23": "寺。曰冬溪澤。俱以嚴標行話於世。",
    "X79n1562_014:0649a24": "贊曰。濟公近繼無際。遠續斷橋。歷觀其始末。機智毫",
    "X79n1562_014:0649b01": "忽不爽。然前後居無定相。惟激勵學者為要務。諸莊",
    "X79n1562_014:0649b02": "旱損。略不干懷。可謂救時之明哲者也。尚有以不事",
    "X79n1562_014:0649b03": "事短之。所謂盲人問豹。與語奇斑哉。",
    "X79n1562_014:0649b04": "敬畏空禪師",
    "X79n1562_014:0649b05": "無趣禪師。諱如空。其先施姓。嘉興秀水人也。早歲留",
    "X79n1562_014:0649b06": "神內典。浮沉於理路文言。過僧舍。覧傳燈錄。心目茫",
    "X79n1562_014:0649b07": "然。乃執卷求老僧解。老僧曰。此歷祖真參。實悟之要",
    "X79n1562_014:0649b08": "玅也。非意識可能至耳。空。奮發棄家裹幘巾。同濟法",
    "X79n1562_014:0649b09": "舟。徧訪諸方耆宿。抵杭城。見封自然。值封簷坐補破",
    "X79n1562_014:0649b10": "衲。空進問曰。和尚補者箇。遮寒即是遮熱即是。封停",
    "X79n1562_014:0649b11": "針。熟視空曰。道甚麼。空即禮拜。封曰。點茶來。空作舞",
    "X79n1562_014:0649b12": "而出。如是經行八載。克志勞躬。此中尚未廓鬯。既歸",
    "X79n1562_014:0649b13": "秀水。不復居家。東尋西討。如游峰逐。世人多笑之。適",
    "X79n1562_014:0649b14": "埜翁曉禪師來東塔。空大喜。即走請益。曉以本色示",
    "X79n1562_014:0649b15": "空。空罔措其指。復經三年。聞鷄鳴始獲慶快。乃機投",
    "X79n1562_014:0649b16": "曉公。曉以斷橋真脉許空焉。葢曉遡嗣寶芳進。進嗣",
    "X79n1562_014:0649b17": "月谿澄。澄乃福林度之三世也。故曉為斷橋七世之",
    "X79n1562_014:0649b18": "苗裔。曉又囑空曰。昔六祖能大師。自傳衣法。潛隱獵",
    "X79n1562_014:0649b19": "隊。一十六載。方大露布。汝宜慎之。空即就秀水掩關。",
    "X79n1562_014:0649b20": "乃說法曰。三十餘年。參禮請益。十方宗匠。問法皆云",
    "X79n1562_014:0649b21": "無說。問佛皆云無相。幸得無相無說。不覺頓空伎倆。",
    "X79n1562_014:0649b22": "追昔脚跟。失却便宜。今喜眉毛生在眼上。從斯丟去",
    "X79n1562_014:0649b23": "草鞋。即便抝折拄杖。拍雙空手。入玄關。坐看陰陽消",
    "X79n1562_014:0649b24": "長。復有一偈。窮子還歸長者宅。善財參徧雜花林。大",
    "X79n1562_014:0649c01": "千收拾毫端內。推出虗空掩上門。於是。嘉禾有道之",
    "X79n1562_014:0649c02": "士。爭遊空之門。會正信長者。經營敬畏菴。請空弘持",
    "X79n1562_014:0649c03": "祖道。空乃啟關曰。自結玄關自活埋。自吾閉也自吾",
    "X79n1562_014:0649c04": "開。一拳打破虗空竅。放出從前者漢來。始會名宿。就",
    "X79n1562_014:0649c05": "菴披剃。受滿分戒。主持菴事。名傾緇素。選部陸光祖。",
    "X79n1562_014:0649c06": "常訪道要於空。空驀頭生按。祖嘆曰。澄之不清。淆之",
    "X79n1562_014:0649c07": "不濁。趣公之謂與。一日小參眾方集。空喝曰。禍出私",
    "X79n1562_014:0649c08": "門。便下座。乃謂性冲曰。有件不了公案。來歲中秋。汝",
    "X79n1562_014:0649c09": "為我來。冲應期而至。空大悅。說偈俄化。偈曰。生來死",
    "X79n1562_014:0649c10": "去空花。死去生來一夢。皮囊付與丙丁公白骨。斷橋",
    "X79n1562_014:0649c11": "隨眾呵呵。明月清風吟弄。時萬曆庚辰也。",
    "X79n1562_014:0649c12": "贊曰。無趣。脫略墨繩。真斷橋之後也。然竟以一木而",
    "X79n1562_014:0649c13": "支大廈。其得不危者。幸也歟。幸也歟。",
    "X79n1562_014:0649c14": "壽昌經禪師",
    "X79n1562_014:0649c15": "禪師。名慧經。字無明。撫州仁和裴氏子也。九歲。誦孔",
    "X79n1562_014:0649c16": "孟章句。即究其義。每問。浩然之氣。是箇甚麼。或有笑",
    "X79n1562_014:0649c17": "者。或有訝者。公皆一舉手而去之。遂潛心內典。如獲",
    "X79n1562_014:0649c18": "故物。年二十一。父事廩山忠老宿。求忠斬髮。忠曰。著",
    "X79n1562_014:0649c19": "急作麼。待汝瞥地。我為汝師。公乃刻志苦行三載。因",
    "X79n1562_014:0649c20": "見雙林頌有省。輙遯跡峩峯。又三載。讀傳燈。至僧問",
    "X79n1562_014:0649c21": "興善如何是道。善曰大好山。又深疑之。因力撼巨石。",
    "X79n1562_014:0649c22": "得達其旨。乃曰。欲參無上菩提道。急急疏通大好山。",
    "X79n1562_014:0649c23": "知道始知山不好。翻身跳出祖師關。趨呈於忠。忠笑",
    "X79n1562_014:0649c24": "曰。吾不汝欺。為公圓頂。時年二十有七。復還舊隱。不",
    "X79n1562_014:0650a01": "下山者二十四載。遠近賢之。萬曆甲午。出住寶方有",
    "X79n1562_014:0650a02": "道者過訪曰。師住此山。曾見何人。公曰。總未行脚。曰。",
    "X79n1562_014:0650a03": "寧以一隅。而小天下乎。公敬諾。即杖笠觀方。諸尊宿",
    "X79n1562_014:0650a04": "皆珍譽之。登五臺參瑞峯和尚。峰出笑巗禪師之門。",
    "X79n1562_014:0650a05": "公請曰。某甲。於古德機緣。不盡餘疑。旦雖徧歷門墻。",
    "X79n1562_014:0650a06": "如窺羅縠之月。乞慈垂憫下剖愚蒙。語畢。慇勤作禮。",
    "X79n1562_014:0650a07": "峯嘆曰。善哉上座。以英偉之姿。銳於入道。而胸中尚",
    "X79n1562_014:0650a08": "有芥蔕耶。如不棄山埜。試舉將來。公曰。臨濟道。佛法",
    "X79n1562_014:0650a09": "無多子。畢竟是箇甚麼。曰。向道佛法無多子。又是箇",
    "X79n1562_014:0650a10": "甚麼。公曰。玄沙謂靈雲未徹。那裡是它未徹處。曰。大",
    "X79n1562_014:0650a11": "是玄沙未徹。公曰。趙州勘破婆子。未審。甚處遭他勘",
    "X79n1562_014:0650a12": "破。曰。卻是婆子勘破趙州。公釋然。再拜謝之。復獻頌",
    "X79n1562_014:0650a13": "曰。暗藏春色。明露秋光。有眼莫見。縱智難量。到家不",
    "X79n1562_014:0650a14": "上長安道。一任風花雪月揚。峰。深肯公語叶洞上宗",
    "X79n1562_014:0650a15": "旨。而公亦以紹續洞宗自任。南還。初住董巗遷壽昌。",
    "X79n1562_014:0650a16": "中興曹洞。其時像教相尚。公獨不攀外護。甞誡知事",
    "X79n1562_014:0650a17": "曰。萬般存此道一味信前緣。每同眾耕耘。耆年不怠。",
    "X79n1562_014:0650a18": "學侶參尋。每將钁柄為禪杖。尊賓顧訪。且就蓑衣準",
    "X79n1562_014:0650a19": "布袍。故有壽昌古佛之稱。益王嚮公。齎香修敬。公漠",
    "X79n1562_014:0650a20": "然不答。知事懼叢林所係。請稍循時宜。公曰。吾佛制。",
    "X79n1562_014:0650a21": "不臣天子。不友諸侯。為佛兒孫。而違佛制。是叛佛也。",
    "X79n1562_014:0650a22": "吾豈作叛佛之人哉。王聞而嘆曰。去聖時遙。幸遺此",
    "X79n1562_014:0650a23": "老。公三坐道場。殿宇禪坊。煥然鼎新。別建蘭若。二十",
    "X79n1562_014:0650a24": "餘所。從未隻字干及檀信。檀信自歸。有引修懺佛事",
    "X79n1562_014:0650b01": "於山中。公重詬之曰。汝邀一時之利。開晚近流獘之",
    "X79n1562_014:0650b02": "端。使禪坊流為應院。豈非巨罪之魁也。以故。公之名",
    "X79n1562_014:0650b03": "號所及。而古風習習。其規繩不整。而自肅。甞上堂曰。",
    "X79n1562_014:0650b04": "諸佛時常說法。不須擬議猜詳。是何法。天地玄黃宇",
    "X79n1562_014:0650b05": "宙洪荒。不論通宗透教。只貴直下承當承當。箇甚麼",
    "X79n1562_014:0650b06": "雲騰致雨露結為霜。蛟龍不宿死水。猛虎豈行路傍。",
    "X79n1562_014:0650b07": "透得者些關棙。何須願化西方。不問先佛後祖鼻孔。",
    "X79n1562_014:0650b08": "一樣放光。化被草木。賴及萬方。釋迦不肯洩破。達磨",
    "X79n1562_014:0650b09": "九年覆藏。峩峯不惜口業。一下為眾宣揚。且道。作麼",
    "X79n1562_014:0650b10": "生宣揚。揮几云。罔談彼短。靡恃己長。又曰。宗乘中事。",
    "X79n1562_014:0650b11": "難以措辭。大道門庭。爭容擬議。等閒垂一句。如大阿",
    "X79n1562_014:0650b12": "鋒離匣。逢之者。則死不移時。似塗毒鼓受槌。聞之者。",
    "X79n1562_014:0650b13": "則喪不旋踵。所謂妙峰峻仞。埜獸難藏寶樹晶光。靈",
    "X79n1562_014:0650b14": "禽莫泊其用也。單趂金毛歸埜窟。直追鐵額入深山。",
    "X79n1562_014:0650b15": "掃天下之攙搶。拂世間之孽屑。提墮坑落壍之類。揭",
    "X79n1562_014:0650b16": "迷封滯殻之流。其功也。使法界世界虗空界。一體同",
    "X79n1562_014:0650b17": "觀。佛道人道地獄道。萬法融會。雖然如是。猶未為向",
    "X79n1562_014:0650b18": "上事。須知更有出格在。噫。正令不行先斬首。大機一",
    "X79n1562_014:0650b19": "發聖賢悲。又曰。抽筋不動皮。換骨不見血。筋骨一齊",
    "X79n1562_014:0650b20": "空。遊行不倒跌。達磨大師。解滅而不解生。釋迦老人。",
    "X79n1562_014:0650b21": "解生而不解滅。要知生滅不相干。除是當年乾矢橛。",
    "X79n1562_014:0650b22": "萬曆丁巳臘之七日。公田務歸。顧眾曰。老僧自此不",
    "X79n1562_014:0650b23": "復作矣。除夕上堂曰。今年只有茲時在。請問諸人知",
    "X79n1562_014:0650b24": "也無。那事未曾親磕著。切須綿密作工夫。越三日告",
    "X79n1562_014:0650c01": "寂。眾悲惶不已。公復展目。說偈慰之。為留旬餘。裁書",
    "X79n1562_014:0650c02": "徧辭隣壁道俗。更自作偈。令侍僧舉火。至十七日。晨",
    "X79n1562_014:0650c03": "起盥漱拭身曰。不必再浴矣。乃大書今日分明。指示。",
    "X79n1562_014:0650c04": "擲筆而逝。其年七十有一。依命闍維。侍僧。宣公所遺",
    "X79n1562_014:0650c05": "之偈曰。無量劫來秖者箇。今日依然又者箇。復將者",
    "X79n1562_014:0650c06": "箇了那箇。者箇那箇同安樂。",
    "X79n1562_014:0650c07": "火光忽成五色。諸牙頂髻不壞。就寢堂建塔藏之。其",
    "X79n1562_014:0650c08": "門人無異來。已開化博山矣。",
    "X79n1562_014:0650c10": "南宋元明僧寶傳卷十四"
}