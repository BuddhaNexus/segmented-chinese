{
    "X73n1456_029:0665c07": "憨山老人夢遊集卷第二十九",
    "X73n1456_029:0665c09": "侍　者　　福　善　日錄",
    "X73n1456_029:0665c10": "門　人　　通　炯　編輯",
    "X73n1456_029:0665c11": "嶺南弟子　劉起相　重較",
    "X73n1456_029:0665c12": "　　塔銘",
    "X73n1456_029:0665c13": "徑山化城寺澹居鎧公塔銘",
    "X73n1456_029:0665c14": "歷觀古今豪傑之士。有戡亂之才。而不能降心。有拔",
    "X73n1456_029:0665c15": "山之力。而不能割愛。是知能透情關。掉臂生死者。非",
    "X73n1456_029:0665c16": "宿種深根。雖丈夫亦未易為力也。予於鎧公有異焉。",
    "X73n1456_029:0665c17": "公諱法鎧。字忍之。別號澹居。江陰人。姓趙氏。世稱巨",
    "X73n1456_029:0665c18": "族。母夢僧趺坐於堂上。遂生公。公生而頴慧。為兒嬉",
    "X73n1456_029:0665c19": "喜佛事。倜儻逸羣。長習舉子業。才名奕奕。乃塵視世",
    "X73n1456_029:0665c20": "榮。志性命之學。父母為聘。竟不願。父卒。乃杖策孤遊。",
    "X73n1456_029:0665c21": "登太和山。遇羽士授長生之術。過武昌。遇講良知學",
    "X73n1456_029:0665c22": "者。皆掉頭棄去。一日入僧舍。見金剛經。讀至如來說",
    "X73n1456_029:0665c23": "諸心皆為非心。忽有省。乃曰。是吾所歸也。還過浮山。",
    "X73n1456_029:0665c24": "坐三曲洞。瀝血寫孝經。癸巳。遊皖城。達觀禪師過江",
    "X73n1456_029:0666a01": "上。公往參未面。門外作禮。再謁乃見。求度未許。師登",
    "X73n1456_029:0666a02": "馬祖菴。公偕阮公自華至。是夜師夢披白鎧人侍其",
    "X73n1456_029:0666a03": "側。及公至。著白衣懇求剃度。師許之。因命今名。薙髮",
    "X73n1456_029:0666a04": "授具戒。時年三十有三。師命參己躬下事。公即辭入",
    "X73n1456_029:0666a05": "天目。誅茅於分經臺。弔影藏修。單提向上。極力參究。",
    "X73n1456_029:0666a06": "蔬食不糝。單衣露肘。每降妄心。燃香爇臂。如是者三",
    "X73n1456_029:0666a07": "年。大有開發。石帆岳公入山。見公獘衣鬔頭。垢面跣",
    "X73n1456_029:0666a08": "足。腰鐮採薪。因問你是澹和尚甚麼人。應曰。我是他",
    "X73n1456_029:0666a09": "使的。岳公大笑曰。真道人也。久之下天目。復過宣城。",
    "X73n1456_029:0666a10": "掩關於西樂。乃習荷重負。肩試四十斤經行。以苦筋",
    "X73n1456_029:0666a11": "骨。調昏睡。其道益進。後出關行脚。至匡廬。每過叢林",
    "X73n1456_029:0666a12": "坐廊下。忽焉達旦。寤寐一如也。辛丑。至都門。省本師",
    "X73n1456_029:0666a13": "於慈壽。初入室。便問某甲為生死大事。願師指示。師",
    "X73n1456_029:0666a14": "即痛棒。如是者再。一日又問曰。永嘉云。了即業障本",
    "X73n1456_029:0666a15": "來空。只如師子尊者。二祖。肇公等。是了得也未。聲未",
    "X73n1456_029:0666a16": "絕。師連棒曰。會麼會麼。公曰。不會。師曰。本來空是甚",
    "X73n1456_029:0666a17": "麼乾屎橛。公猛省。但點首而已。自是見地即穩密。壬",
    "X73n1456_029:0666a18": "寅秋。南還。入浮山。會聖巖。乃宋遠錄公。與歐陽六一。",
    "X73n1456_029:0666a19": "因碁說法處。久為俗業。皖城澹宇阮公。聚族復之。請",
    "X73n1456_029:0666a20": "公以居。重新遠公塔。瀝血書梵網經。日課金剛般若",
    "X73n1456_029:0666a21": "為母壽。戊申。應太史觀我吳公。請住持浮山大華嚴",
    "X73n1456_029:0666a22": "寺。居常以本分為佛事。四方衲子至者。唯示直捷處。",
    "X73n1456_029:0666a23": "乃集諸祖入道因緣梓之。初達師刻大藏以雙經寂",
    "X73n1456_029:0666a24": "照為刻場。師靈龕亦歸之。公欲滿本師願。遂往。庚戌。",
    "X73n1456_029:0666b01": "公至山見多霧濕。下有化城故址。乃宋佛日宣禪師",
    "X73n1456_029:0666b02": "道場。太史具區馮公。議修復為藏板處。公簡得其手",
    "X73n1456_029:0666b03": "扎。示左方伯本如吳公。吳公按址畫界。奪諸豪右之",
    "X73n1456_029:0666b04": "手。仍為佛地。又贖臨安太平寺田百畝。供贍常住。於",
    "X73n1456_029:0666b05": "是藏事有歸焉。甲寅。吳公開府於蜀。公以刻藏因緣",
    "X73n1456_029:0666b06": "往議。遂登峨嵋禮普賢。乙卯春。同直指若谷徐公出",
    "X73n1456_029:0666b07": "蜀。是年秋還徑山。大師靈龕已入土。司成文寧朱公",
    "X73n1456_029:0666b08": "禮師塔。按形家言。知地有水。議改葬。公與師護法弟",
    "X73n1456_029:0666b09": "子仲湻繆公。行求善地。改卜於鵬摶峰之陽。丙辰冬。",
    "X73n1456_029:0666b10": "予自南嶽來赴弔。盡法門死生之義。至金沙為文以",
    "X73n1456_029:0666b11": "祭。預定於長至月十九日。及至會。是日茶毗。予因舉",
    "X73n1456_029:0666b12": "火。請靈骨入塔。以酬生平知己。達師末後一段光明。",
    "X73n1456_029:0666b13": "公之力也。諺曰。棒頭出孝子。公實以之。予歸匡山。公",
    "X73n1456_029:0666b14": "疲於津梁。以寂照付杲公。以化城為十方接待常住。",
    "X73n1456_029:0666b15": "囑諸弟子曰。汝等袈裟下。各有一坐具地。何戀戀於",
    "X73n1456_029:0666b16": "此耶。辛酉秋七月。遍辭諸檀越。過白門。以藏事托本",
    "X73n1456_029:0666b17": "如吳公。冬十月。歸雙徑。一日倚杖立堂下。顧謂眾曰。",
    "X73n1456_029:0666b18": "羚羊挂角。不出十二。眾罔測。至晚爇香禮佛。沐浴更",
    "X73n1456_029:0666b19": "衣。趺坐默然。至旦忽脫去。天啟辛酉十二月十三日",
    "X73n1456_029:0666b20": "也。弟子某某等。茶毗葬於某某處。公生於嘉靖辛酉",
    "X73n1456_029:0666b21": "三月二十一日。世壽六十有一。僧臘二十有八。予每",
    "X73n1456_029:0666b22": "見達師門庭峻絕。恒思後難其人。及至雙徑見公。貌",
    "X73n1456_029:0666b23": "粹骨剛。稜稜英氣。四方會葬者麇至。百凡蝟集。公擘",
    "X73n1456_029:0666b24": "畫遊刃。指揮如意。意氣閒閒。不動聲色。其於以送死",
    "X73n1456_029:0666c01": "復生。盡形畢命。繼志述事。光前絕後。斯為達師末後",
    "X73n1456_029:0666c02": "弟子。無忝的骨者也。私謂公之才足以應世。力足以",
    "X73n1456_029:0666c03": "荷擔。其為道也。艱難辛苦靡不備歷。其於事也。見義",
    "X73n1456_029:0666c04": "勇為。不避刀鋸。其視利養如空花水月。死生之際。超",
    "X73n1456_029:0666c05": "然如脫獘屣。噫。非大丈夫夙根披露。心契無生。寢處",
    "X73n1456_029:0666c06": "於有形之外者。曷能如此哉。公弟子元亮具狀。走匡",
    "X73n1456_029:0666c07": "山乞予為銘。予念法門之誼。乃為銘曰。",
    "X73n1456_029:0666c08": "叢林秋晚。大法頺綱。歲寒霜雪。紫栢用光。其道既光。",
    "X73n1456_029:0666c09": "門庭益峻。壁立懸崖。大有徑庭。望之者慄。親之者退。",
    "X73n1456_029:0666c10": "棘棒一條。全無忌諱。窟中獅子。爪牙纔露。是獅子兒。",
    "X73n1456_029:0666c11": "略無回互。一棒之下。翻身[跳兆+孛]跳。大步遊行。迴途復妙。",
    "X73n1456_029:0666c12": "渾身荷擔。不遺餘力。恒沙法藏。信手揮斥。法輪無窮。",
    "X73n1456_029:0666c13": "轉之未盡。津梁既疲。隨緣究竟。旅泊安居。乾城行處。",
    "X73n1456_029:0666c14": "一切盡為。十方常住。生前不有。末後亦無。一塵不立。",
    "X73n1456_029:0666c15": "本自如如。羚羊挂角。分明指示。撩起便行。撒手歸去。",
    "X73n1456_029:0666c16": "一塔孤標。空中建立。法身彌露。風聲月色。",
    "X73n1456_029:0666c17": "南岳山主瑞光祥公銘",
    "X73n1456_029:0666c18": "盡法界量。無一物而非法身。諸塵勞門。無一行而非",
    "X73n1456_029:0666c19": "佛事。況乎調練三業。精專一心。遠離世閒。而勤淨土",
    "X73n1456_029:0666c20": "之行者乎。故吾佛白毫光。照東方萬八千界。光中菩",
    "X73n1456_029:0666c21": "薩。種種因緣而求佛道。若南岳祥公者。豈非光中所",
    "X73n1456_029:0666c22": "現。攝念山林。一心勤求佛道者乎。按狀公諱法祥。字",
    "X73n1456_029:0666c23": "瑞光。別號隱南。越嵊縣周氏子。生而超曠。業儒不第。",
    "X73n1456_029:0666c24": "慨然有出世志。從其叔遊京師。往參嘯巖老人。巖示",
    "X73n1456_029:0667a01": "以向上。公曰。弟子塵勞中人。未敢承當。巖曰。即念佛",
    "X73n1456_029:0667a02": "法門。最為捷要。公頷之。居頃南還。決志出家。禮本邑",
    "X73n1456_029:0667a03": "喜菴愷公薙髮。時年三十有二矣。謁棲霞素菴法師",
    "X73n1456_029:0667a04": "受具。依棲講肆。三年遂棄去。北遊大都。參遍融和尚。",
    "X73n1456_029:0667a05": "一見問曰。汝作麼生。公曰。某甲為生死出家。一向修",
    "X73n1456_029:0667a06": "念佛法門。不審是第一義諦否。融曰。更不容念佛外。",
    "X73n1456_029:0667a07": "別求第一義諦。公領旨作禮。　慈聖皇太后大作佛",
    "X73n1456_029:0667a08": "事。建淨業期。請居首座。三年期罷。遊五臺之伏牛。遍",
    "X73n1456_029:0667a09": "參諸老宿。時栢松和尚。牛山者舊也。公見與語心契。",
    "X73n1456_029:0667a10": "留住石室。弔影絕跡。木食三年。一日趺坐。雪積滿床。",
    "X73n1456_029:0667a11": "火絕衣濕。侍者往見。驚走報松。松往視。見公定。乃擊",
    "X73n1456_029:0667a12": "磬警覺。問曰。煙寒灰冷。作麼境會。公曰。山原是石。冰",
    "X73n1456_029:0667a13": "原是水。雪飛滿崖。不知所以。松曰。此是暫息塵勞。得",
    "X73n1456_029:0667a14": "輕安耳。若躭著此境。即墮偏空。勿滯於此。宜行脚去。",
    "X73n1456_029:0667a15": "逢南即止。授以鉢袋。囑曰。禪和往南走。報道七十九。",
    "X73n1456_029:0667a16": "我也不多時。大家相廝守。公遂瓢笠。徑造峨嵋禮普",
    "X73n1456_029:0667a17": "賢。住大峨石。八越月。苦切參究。心地未安。因憶松栢",
    "X73n1456_029:0667a18": "逢南之記。遂之南嶽。登祝融峰頂。望古大明。山林崇",
    "X73n1456_029:0667a19": "茂。即往卜居。未幾赤帝峰僧楚然。請主閱藏。公至一",
    "X73n1456_029:0667a20": "宿。夜半恍惚夢中告曰。此非師所居。速去。詰朝將他",
    "X73n1456_029:0667a21": "往。適僧大寬。留住側刀峰。公應諾。行三日。藏經破燬。",
    "X73n1456_029:0667a22": "公以嘯巖開示念佛法門。志終身從事。欲以豆為數。",
    "X73n1456_029:0667a23": "寬願充化主。募豆四十八石。公從此放下身心。影不",
    "X73n1456_029:0667a24": "出山。日夜精勤。以豆為珠。淨念相繼。至終身焉。由是",
    "X73n1456_029:0667b01": "稱為豆兒佛云。公住山絕無外緣。聲光日露。十方衲",
    "X73n1456_029:0667b02": "子遠歸之。四事不思而至。叢林不作而成。南嶽寂寞",
    "X73n1456_029:0667b03": "多至。得公一振。起居常誡諸弟子。汝剃除鬚髮。不知",
    "X73n1456_029:0667b04": "有生死大事。但倚墻靠壁。業識茫茫。喚作甚麼。豈非",
    "X73n1456_029:0667b05": "吾佛所呵。衲衣在空閒。假名阿練若。苟不專心淨業。",
    "X73n1456_029:0667b06": "大限到來。將何抵對閻老子乎。聞者感泣。公雖絕意",
    "X73n1456_029:0667b07": "人世。當世君子聞風景仰。廣西方伯劉公謁廟。遣書",
    "X73n1456_029:0667b08": "請一見。力謝不往。衡州郡丞盧公祀廟。點失期者罰。",
    "X73n1456_029:0667b09": "約三十餘石送公。公曰。老僧豈以一鉢飯。斂眾怨乎。",
    "X73n1456_029:0667b10": "竟不納。長沙吉王嚮公。差內使往請。公曰。山僧行脚",
    "X73n1456_029:0667b11": "倦遊。息肩於此。誓死效遠公。跡不入俗。不敢奉命。王",
    "X73n1456_029:0667b12": "遣前使。賷送華嚴經二部。大疏鈔一部。齋資百兩。公",
    "X73n1456_029:0667b13": "領令旨。以齋資散合山。以廣王惠。餘留鎮山門。王益",
    "X73n1456_029:0667b14": "加重焉。公接納往來。不擇臧否。一味平等慈悲。荊襄",
    "X73n1456_029:0667b15": "大盜。賈二唐九等七人。被捕急來歸。發露懺悔。哀乞",
    "X73n1456_029:0667b16": "活命。公憐其誠納之。冠以道巾。令隨眾作務。捕官至。",
    "X73n1456_029:0667b17": "見公慈心藹然。又聞念佛音聲有感。乃解腰纏三金。",
    "X73n1456_029:0667b18": "辦齋而去。其盜亦化為苦行僧。辛丑歲饑。大眾絕糧",
    "X73n1456_029:0667b19": "三日。采蕨而食。公日夜禱于護法神。有少年僧。於山",
    "X73n1456_029:0667b20": "下檀越家。化米豆百數十石送至。詢問前僧無有也。",
    "X73n1456_029:0667b21": "公自居側刀峰。精修淨業。三十餘年。未常暫輟。居常",
    "X73n1456_029:0667b22": "脇不至蓆。不設方丈。唯坐一龕於佛殿。不安庫戾。笥",
    "X73n1456_029:0667b23": "無長物。滅之日。唯胡椒一瓶。舊布數片而已。無勞侍",
    "X73n1456_029:0667b24": "者。不發化主。不結外援。不交權貴。所食麗糲。常以糠",
    "X73n1456_029:0667c01": "麩為餅充飡。僧有投之地者。公拾取煨而晱之。每經",
    "X73n1456_029:0667c02": "行念佛。必荷鋤出遊。凡見遺穢。必以土掩之。或曰。師",
    "X73n1456_029:0667c03": "何過勞如此。公曰。一片清淨地。恐山神見穢矣。公生",
    "X73n1456_029:0667c04": "平隨眾。年七十餘。尚無法嗣。臨江居士傅某。向賈於",
    "X73n1456_029:0667c05": "江湖。一旦棄妻子。出家峨嵋。名同融。萬曆壬寅冬來",
    "X73n1456_029:0667c06": "參。心相印契。即付衣鉢。偈曰。西來大意問如何。直至",
    "X73n1456_029:0667c07": "於今見也麼。心上不生何有見。囌嚕[口*悉]唎娑婆訶。融",
    "X73n1456_029:0667c08": "即依棲以終焉。公向與眾。周旋無倦。一日索浴。禮佛",
    "X73n1456_029:0667c09": "告眾曰。瓜子孰也。正落蒂時。堂中無知之者。時融居",
    "X73n1456_029:0667c10": "毗佛洞。乃遣人往喚。融至峰前。聞音樂聲。入室寂然。",
    "X73n1456_029:0667c11": "公趺坐。融作禮。公曰。我行矣。先以鉢袋累汝。今以念",
    "X73n1456_029:0667c12": "珠柱杖留別。善自護持。良久令首座領眾念佛。公趺",
    "X73n1456_029:0667c13": "坐誡眾曰。毋得虗張揑恠。誑惑世人。獨一味老實念",
    "X73n1456_029:0667c14": "佛。言訖。合掌端坐而逝。萬曆庚戌二月初六日寅時",
    "X73n1456_029:0667c15": "也。公生於嘉靖壬辰九月望日。世壽七十有九。法臘",
    "X73n1456_029:0667c16": "四十有三。大眾供於堂中。七日。顏色不變。全身葬於",
    "X73n1456_029:0667c17": "峰之右。建窣堵波。憶昔在東海時。儀部曾公。為言公",
    "X73n1456_029:0667c18": "苦行高操。不減古人。予時心識之矣。公入滅後。十有",
    "X73n1456_029:0667c19": "四年。癸亥。予歸曹溪。融公具狀。來乞塔上之銘。予撫",
    "X73n1456_029:0667c20": "狀喟然而歎曰。嗟乎。去聖時遙。法門凋獘。叢林典刑。",
    "X73n1456_029:0667c21": "幾至埽地。汎汎波流。率汩汩於聲利。以喪本真。法道",
    "X73n1456_029:0667c22": "之衰。亦至於此。若夫清操苦節。一念終身。始終不易。",
    "X73n1456_029:0667c23": "如公者。可謂以身說法矣。又何俟登曲彔木。拈槌豎",
    "X73n1456_029:0667c24": "拂。為向上哉。觀公死生去來。了無罣礙。豈非以念佛",
    "X73n1456_029:0668a01": "心入無生者耶。愧不能發公之蘊秘。乃為之銘。銘曰。",
    "X73n1456_029:0668a02": "十方世界。法身普應。諸塵勞門。是為妙行。何況一心。",
    "X73n1456_029:0668a03": "淨念相繼。始終不移。日夜無替。嗟哉末法。逐物失真。",
    "X73n1456_029:0668a04": "何如我公。為道忘身。一入千峰。如履刀刃。故得三昧。",
    "X73n1456_029:0668a05": "名為無諍。迴絕外緣。以豆為珠。光明歷歷。心境如如。",
    "X73n1456_029:0668a06": "影不出山。跡不入俗。苦節稜稜。清風拂拂。四眾來歸。",
    "X73n1456_029:0668a07": "隨緣粥飯。一味平懷。人人自辦。以念佛心。直入無生。",
    "X73n1456_029:0668a08": "故末後句。撩起便行。赤律一身。寸絲不挂。七十九年。",
    "X73n1456_029:0668a09": "脫體放下。來無所粘。去不留跡。故我稱為。真善知識。",
    "X73n1456_029:0668a10": "塔影橫空。光流南嶽。廣長舌相。熾然常說。水流風動。",
    "X73n1456_029:0668a11": "念佛念法。此是我公。迷津寶筏。",
    "X73n1456_029:0668a12": "勅建大護國慈壽寺開山第一代住持古風湻",
    "X73n1456_029:0668a13": "公塔銘",
    "X73n1456_029:0668a14": "世尊說法。三藏所談。則曰隨類現身皆為實相。拈花",
    "X73n1456_029:0668a15": "示眾。迦葉微笑。則曰觸物明心。單傳直指。古之學佛",
    "X73n1456_029:0668a16": "者。明此可謂具正法眼。若古風禪師者。始以居士身。",
    "X73n1456_029:0668a17": "終為比丘相。隨緣利物。人莫測其潛符。此豈可以二",
    "X73n1456_029:0668a18": "諦求之哉。謹按師狀。諱覺湻。保定新城人也。父宋欽。",
    "X73n1456_029:0668a19": "母張氏。師生。即性不茹葷酒。為兒好趺坐。及長。不喜",
    "X73n1456_029:0668a20": "治生產業。父母為娶。師雖強從。即善觀空。修離欲行。",
    "X73n1456_029:0668a21": "每集諸善男子。作般若圓覺法會。師為眾中長。天然",
    "X73n1456_029:0668a22": "穎悟。年二十七。棄家遠遊。如京師。登壇受白衣戒。大",
    "X73n1456_029:0668a23": "善知識寶藏成公。開法於王城。師往參謁。有所感契。",
    "X73n1456_029:0668a24": "即從披剃。執弟子業。師最居下板。雖執爨負舂。未嘗",
    "X73n1456_029:0668b01": "不以身先。成公有不可師事。志益堅。居三年。公方命",
    "X73n1456_029:0668b02": "其受具。從守心無礙二法師。聽華嚴圓覺楞嚴諸經。",
    "X73n1456_029:0668b03": "於四大分離妄身何處之語。有所領契。自爾隨處建",
    "X73n1456_029:0668b04": "立華嚴圓覺道場。歲無虗日。王城感化。若迦維改觀。",
    "X73n1456_029:0668b05": "洋洋中外。如此者。十餘年。嘉靖辛酉。司禮監黃公。錦",
    "X73n1456_029:0668b06": "衣焦公輩。重修普安寺。迎師居之。幾二十年。師唯據",
    "X73n1456_029:0668b07": "丈室。延一江大千止菴諸法師。弘天台賢首兩宗旨。",
    "X73n1456_029:0668b08": "隆慶壬申。　先帝始崇佛道。就普安建吉祥道場。師",
    "X73n1456_029:0668b09": "主壇筵。精誠感格。　恩渥頒隆。齋饋盡從中出。　今",
    "X73n1456_029:0668b10": "上元年。　兩宮聖母。為社稷祈福。大作佛事。凡建立",
    "X73n1456_029:0668b11": "齋壇。多就師所。嘗賜千佛錦袈裟。凡內經廠。諸效為",
    "X73n1456_029:0668b12": "佛事者。率皆從之。萬曆丙子。今上奉　聖母慈聖宣",
    "X73n1456_029:0668b13": "文明肅皇太后德意。　勅建大慈壽寺成。即遷師為",
    "X73n1456_029:0668b14": "住持。命度沙彌一人為弟子。及　勅校續入大藏。師",
    "X73n1456_029:0668b15": "首領之。凡所弘闡佛事。無不稱　旨。是時海內法門。",
    "X73n1456_029:0668b16": "盡皆知師為大法幢矣。居常接納四眾。但舉圓覺。知",
    "X73n1456_029:0668b17": "幻即離。不作方便。離幻即覺。亦無漸次之偈。及楞嚴",
    "X73n1456_029:0668b18": "如幻三昧。或拈提古人向上公案。以警發之。暇則行",
    "X73n1456_029:0668b19": "住坐臥。每咄咄作私語。見聞即為之改容。舉莫識其",
    "X73n1456_029:0668b20": "為密行者。生平履歷。不離當處。而大播宗風。竟莫究",
    "X73n1456_029:0668b21": "其涯涘。多稱為肉身大士。一夕召諸弟子。告有微恙。",
    "X73n1456_029:0668b22": "端坐三日。熈然集眾念佛。隨聲寂然而逝。萬曆九年",
    "X73n1456_029:0668b23": "四月十有七日也。師生於正德辛未。卒於萬曆辛巳。",
    "X73n1456_029:0668b24": "世壽七十有一。僧臘四十有奇。得度弟子十五人。孫",
    "X73n1456_029:0668c01": "八十餘人。本在為欽依僧錄善世。領今　慈壽住持。",
    "X73n1456_029:0668c02": "奉師全身葬於寺之後園。　聖母悼之。乃　賜金若",
    "X73n1456_029:0668c03": "干。建塔以表旌之。銘曰。",
    "X73n1456_029:0668c04": "法身如空。非聲非色。應物現形。如水中月。觸處皆然。",
    "X73n1456_029:0668c05": "何真何俗。即比丘身。亦同空谷。伊維古風。聿生像季。",
    "X73n1456_029:0668c06": "卓爾襟期。作大佛事。真俗雙彰。形神俱妙。不離市廛。",
    "X73n1456_029:0668c07": "而弘至道。感應昭昭。天人穆穆。默運環樞。龍降虎伏。",
    "X73n1456_029:0668c08": "精格　紫宸。誠迴北斗。法道用昌。和盤珠走。梵剎纔",
    "X73n1456_029:0668c09": "興。琳宮初建。風滿寰區。翕如雷電。一管春生。蒹葭灰",
    "X73n1456_029:0668c10": "起。大地揚輝。寔從茲始。師維何人。為化為幻。詎受密",
    "X73n1456_029:0668c11": "遺。來行方便。七十餘年。師如食頃。觀者痴疑。熱夢未",
    "X73n1456_029:0668c12": "醒。彈指歸空。破顏微笑。萬丈深潭。只垂一釣。表剎凌",
    "X73n1456_029:0668c13": "空。長松帶霧。月色風聲。真機獨露。",
    "X73n1456_029:0668c14": "金臺龍華寺第八代住山瑞菴禎公塔銘",
    "X73n1456_029:0668c15": "師諱廣禎。字瑞菴。金臺孫氏子。生性多奇譎。幼不齒",
    "X73n1456_029:0668c16": "羣兒中。見者異之。心喜佛事。時喃喃作出家語。龍華",
    "X73n1456_029:0668c17": "榮菴茂公。居僧錄左闡教。有重行。偶從孫氏齋次。見",
    "X73n1456_029:0668c18": "師甫七歲。有奇氣。因乞為沙彌。遂命與上足蠒公為",
    "X73n1456_029:0668c19": "弟子。少長。即喜以音聲為佛事。調練三業。精修六時。",
    "X73n1456_029:0668c20": "居常切志向上事。年三十。登壇受具。大通法師教化",
    "X73n1456_029:0668c21": "昌隆。勤事之。多聞法要。隆慶改元。大宗伯舉為龍華",
    "X73n1456_029:0668c22": "住持。師大開法社。延禪講宗師。集四方學士。披閱大",
    "X73n1456_029:0668c23": "藏。闡少室天台兩宗旨。若大千潤禪師。中興曹洞。凡",
    "X73n1456_029:0668c24": "為諸方師匠者。多發跡於斯。妙峰登禪師微時。以大",
    "X73n1456_029:0669a01": "藏因緣謁師。師為引重於公卿閒。道風大著。妙師為",
    "X73n1456_029:0669a02": "法門推漸。亦藉資焉　今上崇尚三寶。海內名藍知",
    "X73n1456_029:0669a03": "識。凡為佛事者。多出師門。大都稱為功德藏。丁丑春。",
    "X73n1456_029:0669a04": "妙師與予隱居清涼。師傾心慕之。遊五頂。搜訪於冰",
    "X73n1456_029:0669a05": "雪中。居無何。杖錫南遊。禮普陀大士。入天台。隱於通",
    "X73n1456_029:0669a06": "玄峰頂。鳥棲[(殼一)/鳥]食者三年。專精一行三昧。有所發悟。",
    "X73n1456_029:0669a07": "尋謝去。回策東吳。禮長干舍利。泝長江。陟九華。登匡",
    "X73n1456_029:0669a08": "廬。馴黃龍白鹿。揖五老而望香爐。遶文殊經臺三匝。",
    "X73n1456_029:0669a09": "滌除玄覧以休。過黃梅求印證焉。復遊目武當。抵南",
    "X73n1456_029:0669a10": "岳。求悟法華三昧處。回入伏牛練磨眾中。居三月以",
    "X73n1456_029:0669a11": "歸。萬曆九年辛巳春。師年五十有四矣。居頃之。妙師",
    "X73n1456_029:0669a12": "與予建大會清涼。師與雙林平公。無遮允公。齊入法",
    "X73n1456_029:0669a13": "社。壬午春會罷。師復與予結隱太行。及冬初。師還故",
    "X73n1456_029:0669a14": "居。明年。予亦東蹈海上。且誓與師同歸。又明年甲申。",
    "X73n1456_029:0669a15": "奉　聖母慈聖皇太后命。同妙師飯僧秦晉伊洛諸",
    "X73n1456_029:0669a16": "名山。因出關走蘆芽。渡河登華嶽。覧長安。閱雁塔留",
    "X73n1456_029:0669a17": "影。尋草堂羅什翻經處。結夏圭峰。望太白太乙。略崤",
    "X73n1456_029:0669a18": "函而東。再入伏牛。訪嵩少。參鼻祖單傳。哭潤公。扣白",
    "X73n1456_029:0669a19": "馬以歸。居無何。復奉　慈旨。賷大藏。往天台廬嶽。復",
    "X73n1456_029:0669a20": "遣清涼還報。師喟然歎曰。一介微僧。數叨　慈命。撫",
    "X73n1456_029:0669a21": "心顧德。愧何以當。乃引疾獨居。屏人絕跡。山門事。久",
    "X73n1456_029:0669a22": "付弟子輩。居常自足。無意於世。生平後己先人。不以",
    "X73n1456_029:0669a23": "物為事。戒珠心月。秋露寒空。貌古神清。長松孤鶴。凄",
    "X73n1456_029:0669a24": "然暖然。可親而不可近。可慢而不可忽。難非法眼之",
    "X73n1456_029:0669b01": "英。固一代叢林師表也。達觀可師。嘗謂予曰。吾門之",
    "X73n1456_029:0669b02": "龍華。猶如秦鏡。真能照人肝膽。又若絮裹如意。信手",
    "X73n1456_029:0669b03": "取之。無不足者。一時賞鑑如此。師抱疾期年。予從海",
    "X73n1456_029:0669b04": "上往問之。師把臂。泣謂予曰。死生夢幻。去來夜旦。非",
    "X73n1456_029:0669b05": "予所悲。但不能與公同歸。有負山海之盟。一旦長訣。",
    "X73n1456_029:0669b06": "當引領望公於淨土中。至若所棄土苴。諸弟子輩。屬",
    "X73n1456_029:0669b07": "當事公如我生。公其視我不死耶。又曰。法門寥落。重",
    "X73n1456_029:0669b08": "予所悲。妙達二師。密藏諸公輩。皆當代俊逸。爾我真",
    "X73n1456_029:0669b09": "期。願當忘心為法。幸為我謝。居無何。召諸弟子曰。吾",
    "X73n1456_029:0669b10": "賴為佛子。愧無補法門。但生平此心。不敢辜負佛恩",
    "X73n1456_029:0669b11": "耳。生謂我不足。死當我有餘。爾其勉之。予行矣。爾其",
    "X73n1456_029:0669b12": "無忘東海也。為我裁衣以謝。言訖而逝。萬曆十有七",
    "X73n1456_029:0669b13": "年五月廿三日也。師生於嘉靖戊子。世壽六十有二。",
    "X73n1456_029:0669b14": "法臘三十有奇。得度弟子二人。孫智潭。奉師龕室。全",
    "X73n1456_029:0669b15": "身葬於京西北海店之隆禧寺左。是歲冬十月。智潭",
    "X73n1456_029:0669b16": "奉師命。持衲衣一襲。匍匐海上。訃予聞之。嗟乎。悲哉。",
    "X73n1456_029:0669b17": "生耶死耶。師何人耶。因具述行實如左。乃為銘曰。",
    "X73n1456_029:0669b18": "盡法界身。修普賢行。海印威神。炳然齊暎。或現頭陀。",
    "X73n1456_029:0669b19": "或居廛肆。塵市山林。無非佛事。曰惟我師。化比丘相。",
    "X73n1456_029:0669b20": "戒目悲華。為人榜樣。圓覺伽藍。十方聚會。來者應知。",
    "X73n1456_029:0669b21": "無內無外。如如意珠。似功德藏。出生妙利。恒沙供養。",
    "X73n1456_029:0669b22": "上方擎來。香飯一鉢。見者聞者。皆蒙度脫。擘破天台。",
    "X73n1456_029:0669b23": "踏翻廬嶽。如蓮華開。似大夢覺。歷遍寰中。囊收沙界。",
    "X73n1456_029:0669b24": "赤手歸來。無錢買賣。六十餘年。死生夜旦。喚不回頭。",
    "X73n1456_029:0669c01": "先登彼岸。撇下髑髏。埋之沙聚。塔表長空。影沈秋水。",
    "X73n1456_029:0669c02": "是師常身。昭然若此。",
    "X73n1456_029:0669c03": "五臺山龍泉寺正光居士徐公願力塔碑記",
    "X73n1456_029:0669c04": "銘",
    "X73n1456_029:0669c05": "觀夫真界凝然。應化之徵靡一。聖凡異路。利他之跡",
    "X73n1456_029:0669c06": "有殊。所以幻影多端。浮光萬態。至若憑願力以持心。",
    "X73n1456_029:0669c07": "假窣波而表願者。是於正光居士見之矣。居士姓徐",
    "X73n1456_029:0669c08": "氏。覇州保定縣人。父伸。母高氏。士生而有異徵。週歲",
    "X73n1456_029:0669c09": "能言前世事。動止度若天人。嘉靖三十四年。甫七歲。",
    "X73n1456_029:0669c10": "應選進入宮闈。列內翰局讀書。進局官。教內則儀。掌",
    "X73n1456_029:0669c11": "秘閣。即能明習故事。隆慶改元。陞　御前。勤慎有功。",
    "X73n1456_029:0669c12": "萬曆初　今上御宇紀勛。陞　乾清宮。內奏事牌子。",
    "X73n1456_029:0669c13": "歷事三朝。小心翼翼。奉　聖母起居。朝夕惕厲。調和",
    "X73n1456_029:0669c14": "樞紐。贊理化機。有大力焉。德位日崇。篤信三寶。於都",
    "X73n1456_029:0669c15": "城崇文門外。建明因寺一區。印施佛大藏經一部。延",
    "X73n1456_029:0669c16": "沙門永慶為住持。於山西五臺舊路嶺。重修龍泉寺。",
    "X73n1456_029:0669c17": "奏聞　聖母。度沙彌遠徤。授僧錄左覺義。為本寺住",
    "X73n1456_029:0669c18": "持。又於真定曲陽縣北。重修鳳祥寺一所。置地三頃",
    "X73n1456_029:0669c19": "餘畝。以供龍泉香火。接待十方。域內名山大剎。凡",
    "X73n1456_029:0669c20": "　聖母功德所被者。靡不默助　皇猷。敷揚　慈化。一",
    "X73n1456_029:0669c21": "雨普霑。含生獲福矣。居士雖處深宮。衣唯布素。甘心",
    "X73n1456_029:0669c22": "蔬食。每厭生死。志求出離。朝參慕禮。寒暑不易。刺血",
    "X73n1456_029:0669c23": "書金剛般若經。普賢行願。法華心品若干卷。建窣堵",
    "X73n1456_029:0669c24": "波於龍泉之東南麓。以表願力持心。功流浩劫。溼斯",
    "X73n1456_029:0670a01": "猛燄。永宅清涼。期來世以歸依。效一生而取辦。以為",
    "X73n1456_029:0670a02": "金剛種子靈苗。福田常住矣。噫。若居士者。非夫親承",
    "X73n1456_029:0670a03": "付囑而來耶。抑以幻化人天而作佛事耶。何其智深",
    "X73n1456_029:0670a04": "志固之若此也。功德既成。乃命家臣程進。持杖稽首",
    "X73n1456_029:0670a05": "海印道人。乞紀其事。乃為銘曰。",
    "X73n1456_029:0670a06": "乾坤造化。毓靈產秀。乃降哲人。曷分左右。哲人伊何。",
    "X73n1456_029:0670a07": "唯徐之子。氣亶丈夫。幻形維女。維女謂何。內訓實祖。",
    "X73n1456_029:0670a08": "不有其人。孰匡　聖母。歷事　三朝。位班九列。贊化",
    "X73n1456_029:0670a09": "調元。著茲偉績。蕩蕩慈風。輝輝佛日。率土普天。無非",
    "X73n1456_029:0670a10": "為國。在在道場。處處寶所。但願莊嚴。孰分人我。身處",
    "X73n1456_029:0670a11": "塵勞。志求淨土。稟受三歸。普修六度。書寫受持。大乘",
    "X73n1456_029:0670a12": "經偈。誓捨此身。徑登佛地。嗟彼夢夫。長夜冥冥。偉矣",
    "X73n1456_029:0670a13": "達人。視死如生。跡繫王宮。心存丘壑。勁節凌雲。長松",
    "X73n1456_029:0670a14": "孤鶴。偃師化人。誰假誰真。獻珠龍女。其事若神。塔表",
    "X73n1456_029:0670a15": "長城。奠安　畿輔。上祝　聲釐。天長地久。",
    "X73n1456_029:0670a16": "普濟菴始祖寶藏成公塔銘",
    "X73n1456_029:0670a17": "寶藏大師者。諱自成。山東德州劉氏子。幼習爐業。在",
    "X73n1456_029:0670a18": "鉗鎚閒。即知以念佛從事。如佛教金師之法。如是用",
    "X73n1456_029:0670a19": "心有年。父蚤喪。其母孀居。天性至孝。供養竭其心力。",
    "X73n1456_029:0670a20": "年三十。有出世志。從本省鐘樓寺潭公薙染。即立禪",
    "X73n1456_029:0670a21": "習止觀門。師將志行脚。母老無養。師以具稱其母。荷",
    "X73n1456_029:0670a22": "擔之。遠遊四方。每乞食。奉母於樹下[塚豖+豕]閒。上壽為歡。",
    "X73n1456_029:0670a23": "不減鼎爼。後至京之西山。百花中峪。往來數年。土人",
    "X73n1456_029:0670a24": "重之。其供養日益贍。師惟以一瓢之外。無餘糝。以此",
    "X73n1456_029:0670b01": "終母天年。以茶毗法葬之。建窣堵波以表孝義。今尚",
    "X73n1456_029:0670b02": "存焉。已而結庵。居大峪岳家坡。中貴傅公集眾。請師",
    "X73n1456_029:0670b03": "住都城之普安寺。未幾白衣檀越張某。建普濟菴於",
    "X73n1456_029:0670b04": "阜城關外四里園。接待十方往來。嘉靖庚戌秋八月。",
    "X73n1456_029:0670b05": "大虜犯京師。都城三面無隙。率多奔潰。唯西郭一面",
    "X73n1456_029:0670b06": "將合圍。適虜酋引胡兒數千騎。馳至菴首。飲馬盤礴。",
    "X73n1456_029:0670b07": "酋驟入菴。眾擁其後。師望之頺然憨笑。且罵曰。酋奴",
    "X73n1456_029:0670b08": "毋妄動我物。師預羅鮮菓於堦下。酋長見柿如火。欣",
    "X73n1456_029:0670b09": "然取噉。師大罵曰。此不可食。酋將為賣己。強食之。甚",
    "X73n1456_029:0670b10": "苦澁。師乃奪其柿。以頻梨與之。虜噉而甘之。驩呼以",
    "X73n1456_029:0670b11": "為不欺己。嚙指誡眾曰。有人於此。毋妄殺也。乃插令",
    "X73n1456_029:0670b12": "箭而去。頃一虜追王氏子入菴。其人奔潛佛座下。虜",
    "X73n1456_029:0670b13": "窺得之。刃將下。師以手挈虜。奪刃擲地。其人竟以生。",
    "X73n1456_029:0670b14": "居頃。虜亦稍稍引去。達觀可禪師常贊之曰。師以一",
    "X73n1456_029:0670b15": "身當虜。一面指麾談罵。所全活者數萬。是即現天大",
    "X73n1456_029:0670b16": "將軍身。而為說法。豈直一大將摧之力哉。杭人韶善",
    "X73n1456_029:0670b17": "士者。夢伽藍為師催供養。傾心歸依。建彌勒菴以延",
    "X73n1456_029:0670b18": "師。師居常不事口腹。衲衣糞掃。一鉢無餘。每得施利",
    "X73n1456_029:0670b19": "米麵。盡皆傾囊。以濟貧者。若空無一粒。亦不往自檀",
    "X73n1456_029:0670b20": "越。唯以坯堵門。面壁忍餓而坐。久有知之者。為送供。",
    "X73n1456_029:0670b21": "食盡則堵門如故。率以為常。後修普安寺成。師復歸",
    "X73n1456_029:0670b22": "院。弟子日漸進。初湻公執業甚勤。師於眾中獨苦湻",
    "X73n1456_029:0670b23": "公。祁寒溽暑。陸沈賤役。唯公以身先之。百不一可。無",
    "X73n1456_029:0670b24": "人識其意者。師將終日。顧謂眾曰。吾之有湻。猶樹之",
    "X73n1456_029:0670c01": "有幹。至若枝葉繁茂。扶疎而庇蔭多矣。汝等知之乎。",
    "X73n1456_029:0670c02": "未幾。無疾而逝。嘉靖三十九年。二月朔日也。師世壽",
    "X73n1456_029:0670c03": "八十有九。僧臘五十有奇。公滅後。湻公大興普安。於",
    "X73n1456_029:0670c04": "先帝顧命之時。今上　聖母建慈壽寺成。延湻公為",
    "X73n1456_029:0670c05": "住持。以公弟子了寧為替僧。公化後。又以其孫本在",
    "X73n1456_029:0670c06": "為住持。在以疾告退院。又以其徒圓應世其業。　聖",
    "X73n1456_029:0670c07": "慈復建慈恩寺。為在別阮。以休老焉。公之子孫枝葉",
    "X73n1456_029:0670c08": "繁茂。一如公言。豈非天道冥冥報德之驗與。萬曆甲",
    "X73n1456_029:0670c09": "午冬日。余隨緣王城。其孫了鑑。與在等持狀乞余為",
    "X73n1456_029:0670c10": "銘。乃為之銘曰。",
    "X73n1456_029:0670c11": "天道無親。常與善人。明明在上。豈曰不真。維真不朽。",
    "X73n1456_029:0670c12": "視身非有。不有至人。安見其久。伊惟我師。積彼孝思。",
    "X73n1456_029:0670c13": "出塵離俗。其德實基。應化門頭。其功匪一。以異方便。",
    "X73n1456_029:0670c14": "著茲偉績。因悟不生。所以不死。技幹扶疎。實由種子。",
    "X73n1456_029:0670c15": "覆庇人天。埋根千尺。一剎峩然。千秋萬祀。",
    "X73n1456_029:0670c16": "慈慧寺無瑕玉和尚塔銘",
    "X73n1456_029:0670c17": "公諱明玉。字無瑕。西蜀安岳。龍居劉氏子。公生不愛",
    "X73n1456_029:0670c18": "治生產業。性倔強。不與世情和合。長娶汪氏女。舉三",
    "X73n1456_029:0670c19": "子。長兒聰慧篤孝。公雖心愛之。亦不為兒女子計。居",
    "X73n1456_029:0670c20": "常以佛為事。每供養二老。必以齋蔬為盡孝。二老以",
    "X73n1456_029:0670c21": "此自安。公以超塵脫俗為念。無頃刻置也。二老謝世",
    "X73n1456_029:0670c22": "去。公年四十六。即判然棄妻子。從方外遊。是時長兒",
    "X73n1456_029:0670c23": "年十二。躑躅相隨。至播州之樓頭山。於東洋海菴主",
    "X73n1456_029:0670c24": "所。父子俱薙髮為沙彌。授具戒。隆慶三年五月五日",
    "X73n1456_029:0671a01": "也。自爾公攜長兒行脚。即督課業為弟子。父子相從。",
    "X73n1456_029:0671a02": "雲遊萬里。遍歷名山。參叩知識。苦行絕倫。每日中一",
    "X73n1456_029:0671a03": "食。糠菜不糝。樹下塚間。隨遇順適。自是終身脇不至",
    "X73n1456_029:0671a04": "席。萬曆初。謁普陀。過金陵。至都下。遊履五臺。寓三塔",
    "X73n1456_029:0671a05": "寺。禮華嚴經。經六十萬字。一字一拜。每晝夜必稽首",
    "X73n1456_029:0671a06": "三千。如是者經三匝。至十二年。復至京之碧峰寺。禮",
    "X73n1456_029:0671a07": "法華經六萬餘字。一字一拜。晝夜不倦。如前者十二",
    "X73n1456_029:0671a08": "匝。長兒為沙彌者。年德日亦長。多親講肆。聽習華嚴",
    "X73n1456_029:0671a09": "法華楞嚴圓覺。唯識諸經論。善開曉發蒙。而事公日",
    "X73n1456_029:0671a10": "益謹。一時稱詫。謂有師弟子如此者。業已風動中外",
    "X73n1456_029:0671a11": "矣。十七年。內官監太監王公輩。欲開精舍。延公弟子",
    "X73n1456_029:0671a12": "為弘法所。且為公休老地。乃卜阜城關外二里許。捐",
    "X73n1456_029:0671a13": "貲創寺以居。寺成請額。　聖母嘉之。賜曰慈慧。大宗",
    "X73n1456_029:0671a14": "伯棠軒李公記其事。一日公謂弟子曰。吾以業繫娑",
    "X73n1456_029:0671a15": "婆七十二年。侵尋老病。久住何益。吾將歸矣。爾當以",
    "X73n1456_029:0671a16": "法為懷。勿生愛戀。遂不食。念佛不絕者旬日。聲響如",
    "X73n1456_029:0671a17": "鍾。顏色若壯。弟子請問生死大事。公但曰。嘻嘻呵呵。",
    "X73n1456_029:0671a18": "呵呵嘻嘻。不是妄念。不是真知。良久云。你說是個甚",
    "X73n1456_029:0671a19": "麼。自代云。大通橋上交糧客。原是南方送米人。臨危",
    "X73n1456_029:0671a20": "索浴更衣。端坐持珠。念佛益哀促。連大呌。佛佛佛。倒",
    "X73n1456_029:0671a21": "駕鐵牛歸佛土。聲絕而逝。萬曆乙未春王正月十九",
    "X73n1456_029:0671a22": "日也。公生於嘉靖甲申七月。世壽七十有二。僧臘二",
    "X73n1456_029:0671a23": "十有六。以某月某日。奉全身於黃村塔。弟子一人真",
    "X73n1456_029:0671a24": "貴。即今為慈慧法師者。予持鉢王城。住慈氏樓閣。貴",
    "X73n1456_029:0671b01": "持行實。哀乞海印狀其事。公生不識一丁。臨行快便",
    "X73n1456_029:0671b02": "如此。豈非脚跟線斷。就路還家者耶。乃為銘曰。",
    "X73n1456_029:0671b03": "生死機關。只在一竅。善來善逝。木人戴帽。父子團圞。",
    "X73n1456_029:0671b04": "形影相顧。世出世閒。有何回互。昔日老龐。破家散宅。",
    "X73n1456_029:0671b05": "今日看來。大似未撇。何如此公。一竅不通。生抝鐵強。",
    "X73n1456_029:0671b06": "直出樊籠。龐不嫁女。公不捨兒。一般主意。各得便宜。",
    "X73n1456_029:0671b07": "七十二年。半僧半俗。今日風光。千足萬足。一塔凌空。",
    "X73n1456_029:0671b08": "十方常住。空壞塔存。法身彌露。",
    "X73n1456_029:0671b09": "三角山勉菴幻法師塔銘",
    "X73n1456_029:0671b10": "謹按狀。師諱如幻。字勉菴。莆田林氏子。父環。師倜儻。",
    "X73n1456_029:0671b11": "負奇氣。幼業儒。年十四。即列諸生。里有夏生治時者。",
    "X73n1456_029:0671b12": "通內典。師與遊從最善。生一日謂師曰。公唇掀齒露。",
    "X73n1456_029:0671b13": "非壽相也。師驚問何為而可。生曰。聞之誦觀音大士。",
    "X73n1456_029:0671b14": "禱無不應。第持其號自當驗。師遂依持。勤懇二年。而",
    "X73n1456_029:0671b15": "唇果脗合。年十九。倭夷宼閩。父母俱喪於兵。師大泣",
    "X73n1456_029:0671b16": "曰。人命固如是乎。何戀戀鄉井為。遂拂衣。遨遊江湖",
    "X73n1456_029:0671b17": "閒二載。入廬山。參徧融大師。融問曰。大德何處人。來",
    "X73n1456_029:0671b18": "作甚麼。師曰。小子閩人。來為求長生。融曰。有長必有",
    "X73n1456_029:0671b19": "短。何不學無生。曰無生作麼學。乞師指示。融曰。汝試",
    "X73n1456_029:0671b20": "剃除鬚髮。屏息諸緣。咬嚼一句無義味話。久久得個",
    "X73n1456_029:0671b21": "下落。乃可為爾道無生。師即剃染。命名如幻。依棲頃",
    "X73n1456_029:0671b22": "之。遂去蘄水馬牙山。參無為藏主。居三載。次隱斗方",
    "X73n1456_029:0671b23": "山。又五載。遂荷策北遊上都。謁諸大知識。依暹理二",
    "X73n1456_029:0671b24": "法師。聽諸經奧義。諸老皆深器之。已而有田將軍者。",
    "X73n1456_029:0671c01": "蘄人也。見師雅量。因漫之以世諦業。師笑曰。海龍肯",
    "X73n1456_029:0671c02": "入溝渠。遂拽杖歸九峰。衲子駢集。每以楞嚴為眾發",
    "X73n1456_029:0671c03": "明心要。翰林郭公正域。以太夫人憂居。謁師於九峰。",
    "X73n1456_029:0671c04": "相得歡甚。公因進而請曰。竊見常世談禪者。動以棒",
    "X73n1456_029:0671c05": "喝機鋒為向上自多。及察其操存則末也。若是。又不",
    "X73n1456_029:0671c06": "若守教乘。精戒律。離欲苦行。以慈利物。若師之為佳",
    "X73n1456_029:0671c07": "耳。師曰。然。非禪之過。乃學禪者之過耳。奈何去聖愈",
    "X73n1456_029:0671c08": "遠。法門下衰。誠若公言。可為流涕也。師律身清苦。生",
    "X73n1456_029:0671c09": "平無嗜好。有所施輙以施人。每有所往。唯一鉢三衣。",
    "X73n1456_029:0671c10": "跣足草屨而已。楚藩臬大夫沈君。與師交最密。弟子",
    "X73n1456_029:0671c11": "輩欲置香火地。以券白師於沈公。師大斥曰。方寸福",
    "X73n1456_029:0671c12": "田不力耨。區區安向沈官人。弟子不聽。私請之。師知",
    "X73n1456_029:0671c13": "之。即拽杖去九峰。走武曲。憩吉陽寺。閉關誦華嚴經",
    "X73n1456_029:0671c14": "三載。往潭州三角山。為馬祖門人總印開山處。不幾",
    "X73n1456_029:0671c15": "年。煥然一新。法席大振。師一日謂眾曰。趙州八十尚",
    "X73n1456_029:0671c16": "行脚。我脚底豈乏草鞋一具耶。遂拂袖之匡廬。入黃",
    "X73n1456_029:0671c17": "龍寺。留講楞嚴。至二卷終。師謂眾曰。姑舍是無論。且",
    "X73n1456_029:0671c18": "有末後一句子。當與大眾商量。即示恙。六日告終。眾",
    "X73n1456_029:0671c19": "有請留偈。師曰。辭世本無偈。痴人覓夢踪。虗空無面",
    "X73n1456_029:0671c20": "目。面目問虗空。弟子有問師靈骨。可更之蘄乎。師曰。",
    "X73n1456_029:0671c21": "愛重娑婆苦。無情極樂天。何須懷舊影。寂照滿三千。",
    "X73n1456_029:0671c22": "言訖遂逝。時萬曆。十九年某月日也。師生於嘉靖癸",
    "X73n1456_029:0671c23": "巳。世壽五十有九。僧臘三十有奇。門人火浴。遂以骨",
    "X73n1456_029:0671c24": "石瘞於黃龍山之某處。弟子性詮以遺命。走江夏郭",
    "X73n1456_029:0672a01": "太史。乞狀其行實。萬曆壬辰秋九月。因郭太史。紹介",
    "X73n1456_029:0672a02": "於余為塔銘。乃按狀以敘。而為銘曰。",
    "X73n1456_029:0672a03": "大海汪洋。味全滴水。娑竭噙之。為雲為雨。惟此一滴。",
    "X73n1456_029:0672a04": "無內無外。卷入毛端。散周沙界。霈然[雨/旁]泡。乾地普洽。",
    "X73n1456_029:0672a05": "三草二木。酸甘苦辣。各得生長。抽芽發幹。除非無根。",
    "X73n1456_029:0672a06": "自遭塗炭。曰惟我師。娑竭之子。毒氣逼人。觸之者死。",
    "X73n1456_029:0672a07": "噓氣成雲。縮氣成冰。或寒或熱。順時稱尊。以身為水。",
    "X73n1456_029:0672a08": "以水為命。變化無方。去來不定。流行坎止。遇緣即宗。",
    "X73n1456_029:0672a09": "不是如幻。安能合空。來無所從。去無所著。倒騎黃龍。",
    "X73n1456_029:0672a10": "踏折三角。潭州之水。匡山之雲。彌滿六合。是師全身。",
    "X73n1456_029:0672a12": "憨山老人夢遊集卷第二十九"
}