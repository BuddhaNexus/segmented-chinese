{
    "X50n0820_005:0573c03": "成唯識論俗詮卷第五",
    "X50n0820_005:0573c05": "天親菩薩造頌",
    "X50n0820_005:0573c06": "護法等菩薩造論",
    "X50n0820_005:0573c07": "唐三藏法師玄奘奉　詔譯",
    "X50n0820_005:0573c08": "明西蜀沙門　明昱　俗詮",
    "X50n0820_005:0573c09": "前第二能變中。正釋頌意分為八科。一總釋名。二",
    "X50n0820_005:0573c10": "釋所依。三釋所緣。四釋性相。五釋相應分三。一根",
    "X50n0820_005:0573c11": "本煩惱。二餘及觸等。已上諸科。四卷中竟。此中第",
    "X50n0820_005:0573c12": "三傍通捨受分二。一問答偏執。",
    "X50n0820_005:0573c13": "此染污意何受相應(至)緣唯捨地善業果故。",
    "X50n0820_005:0573c14": "初義未正。以據愛我。唯喜受俱。次義亦偏。以理破",
    "X50n0820_005:0573c15": "前。謂此第七。遍三界故。若喜受俱。喜隨第七。乃至",
    "X50n0820_005:0573c16": "有頂。又違聖說。喜唯二禪。應說下。自立義。地獄鬼",
    "X50n0820_005:0573c17": "畜。名為惡趣。緣惡業果。心常憂故。人中。欲界六種",
    "X50n0820_005:0573c18": "諸天。色界初禪。及第二禪。俱得喜受。以此九處。業",
    "X50n0820_005:0573c19": "果善故。第三禪名離喜妙樂。故彼地中。樂受相應。",
    "X50n0820_005:0573c20": "第四禪天。乃至有頂。兼四空處。總有五地。俱名捨",
    "X50n0820_005:0573c21": "受。以彼天中。苦樂二境。無由現故。故唯捨受。△一",
    "X50n0820_005:0573c22": "問答偏執竟。下二正義破前。",
    "X50n0820_005:0573c23": "有義彼說亦不應理(至)恒於所緣平等轉故。",
    "X50n0820_005:0573c24": "此義正理。破前二執喜憂樂三。變異受攝。決不與",
    "X50n0820_005:0574a01": "此染意相應。又此下。據頌不別說。證此第七識。必",
    "X50n0820_005:0574a02": "同捨受。七八二識。雖性俱無記。有覆無覆異。頌別",
    "X50n0820_005:0574a03": "說之。今此受義。既不別說。必與彼同。故唯捨受。復",
    "X50n0820_005:0574a04": "明已轉未轉諸心所法。同義別義。例顯第七。與第",
    "X50n0820_005:0574a05": "八識。同是捨受。第八因中。唯五心所。轉依位中。具",
    "X50n0820_005:0574a06": "二十一。第七因中。唯十八心所。轉依亦二十一。又",
    "X50n0820_005:0574a07": "第八識。已轉未轉。唯捨受俱。第七亦爾。任運平等",
    "X50n0820_005:0574a08": "轉者。釋捨受相應義。△二正義破前竟。通上五釋",
    "X50n0820_005:0574a09": "相應竟。下六釋有覆。",
    "X50n0820_005:0574a10": "末那心所何性所攝(至)若已轉依唯是善性。",
    "X50n0820_005:0574a11": "問答以明唯是有覆無記性攝。非餘三性攝也。此",
    "X50n0820_005:0574a12": "意下。釋有覆無記性。四煩惱等。等餘隨惑。俱葢覆",
    "X50n0820_005:0574a13": "故。非善不善者。謂非是善。非是不善。名為無記。復",
    "X50n0820_005:0574a14": "引色界。及無色界。喻明心所。同是無記。謂上二界",
    "X50n0820_005:0574a15": "所有煩惱。雖是不善性。由定力伏故。同無記性攝。",
    "X50n0820_005:0574a16": "此第七識。相應染法亦爾。以其所依末那細故。任",
    "X50n0820_005:0574a17": "運轉故。亦無記性攝。若得轉依。唯善性攝。△六釋",
    "X50n0820_005:0574a18": "有覆竟。下七釋界地。",
    "X50n0820_005:0574a19": "末那心所何地繫耶(至)若已轉依即非所繫。",
    "X50n0820_005:0574a20": "問答以明第七所居界地。亦隨第八生處繫也。彼",
    "X50n0820_005:0574a21": "字。即第八識。謂隨第八生在何地。即於彼地所繫",
    "X50n0820_005:0574a22": "執我。謂生下。總釋隨彼所生。彼地所繫。謂第八識",
    "X50n0820_005:0574a23": "從欲界生。乃至有頂。則第七識。心王心所。亦從欲",
    "X50n0820_005:0574a24": "界。乃至有頂。恒執為我。非他地故。若起下。別釋隨",
    "X50n0820_005:0574b01": "彼所生也。染污下。別釋彼地所繫也。或為下。又作",
    "X50n0820_005:0574b02": "一解。謂諸煩惱。隨地有無。故隨何地。有何煩惱。所",
    "X50n0820_005:0574b03": "繫縛故。亦名彼繫。若已轉依。即非所繫者。轉依位",
    "X50n0820_005:0574b04": "中。煩惱已滅。亦不執我。故非所繫。△七釋界地竟。",
    "X50n0820_005:0574b05": "下八釋捨位分二。一問答正釋。",
    "X50n0820_005:0574b06": "此染污意無始相續(至)俱暫伏滅故說無有。",
    "X50n0820_005:0574b07": "問此第七。無始恒轉。無間斷故。何位永斷。何位暫",
    "X50n0820_005:0574b08": "斷。答於三位皆無有故。一羅漢位。二滅定位。三出",
    "X50n0820_005:0574b09": "世道。阿羅漢下。總標永斷。阿羅漢者。此云無生。以",
    "X50n0820_005:0574b10": "彼煩惱永不生故。此名通三乘者。聲聞有二。一者",
    "X50n0820_005:0574b11": "根鈍。漸斷煩惱。為緣覺乘。二者根利。頓斷煩惱。為",
    "X50n0820_005:0574b12": "獨覺乘。菩薩唯一。於八地中。方永斷故。故無學位。",
    "X50n0820_005:0574b13": "染意煩惱。種現俱滅。名阿羅漢。學位滅定。出世道",
    "X50n0820_005:0574b14": "中。總標暫斷。",
    "X50n0820_005:0574b15": "謂染污意無始時來(至)此復現行乃至未滅。",
    "X50n0820_005:0574b16": "釋出世道中暫伏滅義。謂染污意。唯是俱生。必無",
    "X50n0820_005:0574b17": "漏道。方有伏義。真無我解。見道之心也。以見道時。",
    "X50n0820_005:0574b18": "起根本智。能伏彼故。真見道後。無漏觀心現在前",
    "X50n0820_005:0574b19": "時。同無我解。故名等流。此時染意。亦伏滅故。真無",
    "X50n0820_005:0574b20": "我解。及後所得。無漏觀心。總名出世道。滅定下。釋",
    "X50n0820_005:0574b21": "滅盡定中暫伏滅義。謂此滅定。行同聖道。故名等",
    "X50n0820_005:0574b22": "流。由極寂靜。故此染意。亦應非有。此種子者。第七",
    "X50n0820_005:0574b23": "相應煩惱種也。謂入定時。但伏現行。若出定已。煩",
    "X50n0820_005:0574b24": "惱現行。復從種起。乃至未滅。恒執我故。",
    "X50n0820_005:0574c01": "然此染意相應煩惱(至)應義等故不別說之。",
    "X50n0820_005:0574c02": "釋無學聲聞永斷煩惱義。謂修所斷。有九九品。第",
    "X50n0820_005:0574c03": "九地中。第九品者。名為下下。今染污意。相應煩惱。",
    "X50n0820_005:0574c04": "最極微細。與彼品同。云勢相等。必起根本最堅利",
    "X50n0820_005:0574c05": "智。現在前時。此種方斷。證阿羅漢。故說無學。永斷",
    "X50n0820_005:0574c06": "不起。二乘下。釋迴向大乘者。亦永斷故。從初發心。",
    "X50n0820_005:0574c07": "求菩提故。實是菩薩。以盡煩惱。等阿羅漢。故此頌",
    "X50n0820_005:0574c08": "中。不別說菩薩。唯說阿羅漢滅定。出世道無有。△",
    "X50n0820_005:0574c09": "一問答正釋竟。下二辯識有無。",
    "X50n0820_005:0574c10": "此中有義末那唯有(至)爾時藏識定二俱轉。",
    "X50n0820_005:0574c11": "安慧言。唯染位有第七識體。故說滅定。滅六盡七。",
    "X50n0820_005:0574c12": "唯有煩惱。乃至雜染依者。皆顯染位有第七識。又",
    "X50n0820_005:0574c13": "言聖道等。三位無者。是說第七。不通淨位。有義下。",
    "X50n0820_005:0574c14": "護法師。引經證破。復以理推。謂無染時。第六意識。",
    "X50n0820_005:0574c15": "如有染時。定有第七。為所依根。此顯三位。有淨第",
    "X50n0820_005:0574c16": "七。論說下。復引論文。證有第七。恒俱藏識。若住下。",
    "X50n0820_005:0574c17": "牒計難破。顯滅定位恒有第七。復明聖道亦有第",
    "X50n0820_005:0574c18": "七。謂住聖道。必有意識。作無漏中。聖定觀主。故此",
    "X50n0820_005:0574c19": "難云。若無第七。爾時藏識。唯意識俱。如何瑜伽論",
    "X50n0820_005:0574c20": "說。若起意識。定有六七二識俱轉。以此觀之。聖道",
    "X50n0820_005:0574c21": "亦有第七識俱。何執三位。無第七識。",
    "X50n0820_005:0574c22": "顯揚論說末那恒與(至)許佛恒行如鏡智故。",
    "X50n0820_005:0574c23": "復引論證。染淨位中。俱有第七識體。恃舉為行者。",
    "X50n0820_005:0574c24": "染污位中我慢心所也。以恃所執我故。自心高舉。",
    "X50n0820_005:0575a01": "陵懱於他。故有自他不平等義。若翻彼行。即得平",
    "X50n0820_005:0575a02": "等。故名轉依平等行故。由此論證。應知第七。染淨",
    "X50n0820_005:0575a03": "有體。若由下。以正理例顯。謂論中說。無染污意。及",
    "X50n0820_005:0575a04": "無藏識。但無其名。非無其體。故復難云。彼八不無",
    "X50n0820_005:0575a05": "此七何然。復推智識相應。證有第七為智所依。謂",
    "X50n0820_005:0575a06": "平等智。如餘三智。各有所依淨識為體。若無第七。",
    "X50n0820_005:0575a07": "平等性智。亦應無有。非離所依第七識體。而有能",
    "X50n0820_005:0575a08": "依平等智故。又不可說平等性智。依六轉識。以彼",
    "X50n0820_005:0575a09": "各有智相應故。論許諸佛恒行平等。如圓鏡智。依",
    "X50n0820_005:0575a10": "自識故。",
    "X50n0820_005:0575a11": "又無學位若無第七識(至)彼未證得法無我故。",
    "X50n0820_005:0575a12": "復推根義。證無學位。必有第七。謂第八識。染淨位",
    "X50n0820_005:0575a13": "中。必有根種。若無學位。無第七識。則彼第八。應無",
    "X50n0820_005:0575a14": "有根。然同識性。必有根故。又如下。復以理推我法",
    "X50n0820_005:0575a15": "二執。證無學位。必有第七。梵音補特伽羅。此云數",
    "X50n0820_005:0575a16": "取趣。以諸有情。數數造業。取善惡趣。即是人義。應",
    "X50n0820_005:0575a17": "云未證人無我者。彼我執恒行。此乃異生有學。以",
    "X50n0820_005:0575a18": "第七識。念念執我。故名恒行。有學既爾。亦應無學。",
    "X50n0820_005:0575a19": "未證法無我故。法我執恒行。以無學位。雖斷煩惱。",
    "X50n0820_005:0575a20": "不起我執。然有所知法執恒起。若無學位。無第七",
    "X50n0820_005:0575a21": "識。彼法我執。依何恒行。又不可說。依第八識。彼無",
    "X50n0820_005:0575a22": "慧心所。不起法執故。由此下。結顯三位第七非無。",
    "X50n0820_005:0575a23": "然說法執恒行者。由此第七而有故。",
    "X50n0820_005:0575a24": "又諸論中以五同法(至)非無第八此亦應爾。",
    "X50n0820_005:0575b01": "復以根義。證有第七。謂諸論說。前五轉識。有所依",
    "X50n0820_005:0575b02": "根。第六轉識。亦應有根。故以第七。為第六根。若上",
    "X50n0820_005:0575b03": "三位無第七識。為第六根。所立宗因。便俱有失。如",
    "X50n0820_005:0575b04": "立宗言。第七識是有法。能為第六所依宗。因云識",
    "X50n0820_005:0575b05": "從緣生故。喻如五同法。若無第七。是無有法能為",
    "X50n0820_005:0575b06": "第六所依。則宗有失。若彼第六。無第七識。而自生",
    "X50n0820_005:0575b07": "者。是無緣自生。則因有失。故云。所立宗因。便俱有",
    "X50n0820_005:0575b08": "失。言亦有無依者。或有時亦無依也。謂前五識。與",
    "X50n0820_005:0575b09": "第六識。同名轉識。六若無依。五有時無。五恒有依。",
    "X50n0820_005:0575b10": "六亦應爾。故諸論中。以五同法。證第七識。為第六",
    "X50n0820_005:0575b11": "依。即此義故。是故下。總結三位。必有第七。聖教說",
    "X50n0820_005:0575b12": "彼三位無者。但無染名。非無識體。如說下。喻上但",
    "X50n0820_005:0575b13": "無染名之義。言四位者。即聲聞。緣覺。菩薩。如來。雖",
    "X50n0820_005:0575b14": "說四位無阿賴耶。但無含藏之名。非無第八識體。",
    "X50n0820_005:0575b15": "故此第七。但無染名耳。△二辯識有無竟。通上一",
    "X50n0820_005:0575b16": "總釋頌意竟。下二別釋差別。",
    "X50n0820_005:0575b17": "此意差別略有三種(至)異熟識等起平等性智。",
    "X50n0820_005:0575b18": "總標第七有三種相應名。然後釋義。初通下。謂異",
    "X50n0820_005:0575b19": "生位。我見煩惱。相應第七。則諸異生。念念恒起人",
    "X50n0820_005:0575b20": "我見故。故名相續。上明恒起。下明間起。有學聲聞。",
    "X50n0820_005:0575b21": "及前七地一類菩薩。有漏心位。彼緣藏識。起人我",
    "X50n0820_005:0575b22": "見。無漏心時。亦伏不起。次通下。謂諸異生聲聞獨",
    "X50n0820_005:0575b23": "覺。所知障種。初未曾伏。相應第七。念念恒緣異熟",
    "X50n0820_005:0575b24": "識體。起法我見。故名相續。上釋恒起。下釋間起。從",
    "X50n0820_005:0575c01": "登地來。至等覺位。名為一切。若諸菩薩。法空智果",
    "X50n0820_005:0575c02": "不現前位。亦緣異熟起法我見。以阿羅漢。八地菩",
    "X50n0820_005:0575c03": "薩。無藏識故。故緣異熟。後通下。謂諸如來。二障永",
    "X50n0820_005:0575c04": "斷。二智圓明。相應第七。亦淨無染。念念恒緣真如",
    "X50n0820_005:0575c05": "諸法。證無我理。故名相續。上明果位。下明因位。若",
    "X50n0820_005:0575c06": "諸菩薩。斷伏所知。法空智起。彼亦得緣無垢異熟",
    "X50n0820_005:0575c07": "識。起平等性智。以智起時。所依之識。暫現無垢。故",
    "X50n0820_005:0575c08": "此名焉。",
    "X50n0820_005:0575c09": "補特伽羅我見起位(至)不相違故此亦應然。",
    "X50n0820_005:0575c10": "此明二執現起位次。謂有我執。必有法執。以諸我",
    "X50n0820_005:0575c11": "執。依法起故。如迷杌為人者。杌喻法執。人喻我執。",
    "X50n0820_005:0575c12": "古德云。有人必有法。有法未必有人。以斷我執。法",
    "X50n0820_005:0575c13": "猶在故。法執若斷。人執定無。我法下。明二執。用別",
    "X50n0820_005:0575c14": "體同。執是取著義。故以慧為體。如眼緣色境。是了",
    "X50n0820_005:0575c15": "別義。故以識為體。雖緣青等多用不同。於一識體",
    "X50n0820_005:0575c16": "不相違故。喻如我法二執不同。於一慧體。亦不相",
    "X50n0820_005:0575c17": "違。故云。此亦應然。",
    "X50n0820_005:0575c18": "二乘有學聖道滅定(至)不爾煩惱亦應在故。",
    "X50n0820_005:0575c19": "此明二執伏斷位次。聖道滅定。有學二乘也。頓悟",
    "X50n0820_005:0575c20": "漸悟。有學菩薩也。我執已伏。種子未斷。唯以在道",
    "X50n0820_005:0575c21": "在定。及智現前。方得伏故。餘時我執現行還起。無",
    "X50n0820_005:0575c22": "學二乘。獨斷煩惱。證羅漢果。說彼我執。已永斷故。",
    "X50n0820_005:0575c23": "未斷所知。故唯法執。漸悟菩薩。法智不前。唯起法",
    "X50n0820_005:0575c24": "執。我執已斷。故不復起。設問云。漸悟菩薩。所有我",
    "X50n0820_005:0576a01": "執。前說已伏。今何名斷。答云。八地以上等。謂漸悟",
    "X50n0820_005:0576a02": "菩薩。前七地中。皆名有學。已得二空。初轉二智。未",
    "X50n0820_005:0576a03": "常在觀。唯得間起。故彼我執。說名已伏。有時還起。",
    "X50n0820_005:0576a04": "若登八地。漸悟菩薩。皆名無學。捨含藏識。我執永",
    "X50n0820_005:0576a05": "伏。決定不行。故名已斷。二乘迴心。行同此地。彼之",
    "X50n0820_005:0576a06": "我執。亦永不行。名已永斷。彼煩惱種。已永斷故。唯",
    "X50n0820_005:0576a07": "法空智。不現前時。猶起法執。以智不前。不相違故。",
    "X50n0820_005:0576a08": "如有下。引證前義。唯有所依所知障在者。以煩惱",
    "X50n0820_005:0576a09": "障。依所知障起。故斷煩惱。所知猶在。是現非種者。",
    "X50n0820_005:0576a10": "證前猶起法執現行。非是種子。不爾者。謂若非我",
    "X50n0820_005:0576a11": "執永斷永伏。彼所依所知障在。煩惱亦應在故。",
    "X50n0820_005:0576a12": "法執俱意於二乘等(至)餘不攝者皆入此攝。",
    "X50n0820_005:0576a13": "明大小乘。於此法執。有差別義。二乘獨斷煩惱。唯",
    "X50n0820_005:0576a14": "證人空。故於法執。不名為染。亦不名有覆。以不障",
    "X50n0820_005:0576a15": "彼智故。菩薩雙斷二障。雙證二智。於法執意。名有",
    "X50n0820_005:0576a16": "覆無記。以障彼智故。是異熟生下。明第七識。同轉",
    "X50n0820_005:0576a17": "識故。名異熟生。不同第八。及前六識。同招引滿。名",
    "X50n0820_005:0576a18": "異熟果。此顯第七。從彼轉生。名異熟生。問。何名異",
    "X50n0820_005:0576a19": "熟生。答。此異熟名。通而不局。色心諸法。皆可名故。",
    "X50n0820_005:0576a20": "如增上緣。餘緣不攝者。皆入此攝。△二別釋差別",
    "X50n0820_005:0576a21": "竟。下三證有識體分二。一問答總標。",
    "X50n0820_005:0576a22": "云何應知此第七識(至)聖教正理為定量故。",
    "X50n0820_005:0576a23": "由彼小乘。執唯第六。未來名心。過去名意。現在名",
    "X50n0820_005:0576a24": "識。無別第七。別名為意。故有此問。答中先總標舉。",
    "X50n0820_005:0576b01": "下文別引教理為證。△一問答總標竟。下二引正",
    "X50n0820_005:0576b02": "教理分二。一引聖教。",
    "X50n0820_005:0576b03": "謂薄伽梵處處經中(至)前已廣說故不重成。",
    "X50n0820_005:0576b04": "謂小乘說。未來名心。過去名意。現在名識。雖種種",
    "X50n0820_005:0576b05": "別。唯一第六。無第七故。是故論主。引經中語。證有",
    "X50n0820_005:0576b06": "第七。如是下。釋上三名。雖通八識。而隨勝顯。各定",
    "X50n0820_005:0576b07": "一名。故以第八。別名為心。以具積集集起義故。第",
    "X50n0820_005:0576b08": "七名意。是思量義。以彼因中。恒思執我。無漏位中。",
    "X50n0820_005:0576b09": "恒思無我。及緣真如。於果位中。恒緣諸法。平等轉",
    "X50n0820_005:0576b10": "故。故云緣藏識等。餘六名識者。是了別義。以前六",
    "X50n0820_005:0576b11": "識。易了名麤。轉易名動。不續名間。六識各有所緣",
    "X50n0820_005:0576b12": "名別。如入下。引經證三名別義。又大乘下。總結諸",
    "X50n0820_005:0576b13": "大乘經。說此第七。皆別有體。大乘至教。前已廣說",
    "X50n0820_005:0576b14": "者。謂初能變識中。已廣引過。故不重成。",
    "X50n0820_005:0576b15": "解脫經中亦別說有(至)恐厭廣文故不繁述。",
    "X50n0820_005:0576b16": "復引小乘經中頌言。證有第七識。前二句。頌有漏。",
    "X50n0820_005:0576b17": "謂第七識。恒時染污。皆由諸惑與俱生滅。後二句。",
    "X50n0820_005:0576b18": "頌無漏。若解脫者。謂染第七識。由對治道。斷盡煩",
    "X50n0820_005:0576b19": "惱。得其解脫。諸惑下。謂斷種子。曾為過去。當為未",
    "X50n0820_005:0576b20": "來。彼經下。復引解脫經中自解之詞。言無自性者。",
    "X50n0820_005:0576b21": "是無種子也。若彼煩惱。不斷種子。滅現行時。名為",
    "X50n0820_005:0576b22": "過去。未起現行。名為未來。今云三世無者。是永斷",
    "X50n0820_005:0576b23": "彼自性種故。現無者。滅現在行也。亦無見在下。謂",
    "X50n0820_005:0576b24": "不見在過去未來。種子皆滅矣。如是下。總結。引教",
    "X50n0820_005:0576c01": "證有第七識者。大乘小乘。諸部皆有。文繁不引。△",
    "X50n0820_005:0576c02": "一引聖教竟。下二引正理分二。一結前標科。",
    "X50n0820_005:0576c03": "已引聖教當顯正理。",
    "X50n0820_005:0576c04": "謂前已引大小乘教。證有第七別名末那。復當顯",
    "X50n0820_005:0576c05": "理。推明第七。別有實體。△一結前標科竟。下二正",
    "X50n0820_005:0576c06": "釋引理分七。一引不共無明分二。一正釋不共。",
    "X50n0820_005:0576c07": "謂契經說不共無明(至)許有末那便無此失。",
    "X50n0820_005:0576c08": "緣起經說。有四無明。一現。二種。三相應。四不相應。",
    "X50n0820_005:0576c09": "或有為二。共及不共。今言不共者。謂此微細恒行。",
    "X50n0820_005:0576c10": "行相難知。覆無我理。蔽無漏見。名覆真實。謂諸下。",
    "X50n0820_005:0576c11": "釋成覆蔽真實義。一切分者。攝論云。是善不善無",
    "X50n0820_005:0576c12": "記位中。常隨縛處。又彼念念執我。迷無我理。故名",
    "X50n0820_005:0576c13": "迷理不共無明。如伽陀說者。引證前義。謂真實義。",
    "X50n0820_005:0576c14": "及真如心。一切眾生。平等共有。以有染法。故常能",
    "X50n0820_005:0576c15": "為障礙。使真義不生。問。何法能為障礙。答。謂不共",
    "X50n0820_005:0576c16": "無明。於善等一切分位。與第七識俱。故能為障礙。",
    "X50n0820_005:0576c17": "復引經證不共無明。令諸有情。恒處長夜。曾無醒",
    "X50n0820_005:0576c18": "覺。故異生位。有暫不起。或行不行。便違經義。此依",
    "X50n0820_005:0576c19": "下。謂此恒行不共。依第六識。皆不得成。恒染污義。",
    "X50n0820_005:0576c20": "應此恒行。依第六識。反成間斷。彼第六識。依此無",
    "X50n0820_005:0576c21": "明。反恒染污。許有末那。無此過失。△一正釋不共",
    "X50n0820_005:0576c22": "竟。下二問答廣辯。",
    "X50n0820_005:0576c23": "染意恒與四惑相應(至)如無明故許亦無失。",
    "X50n0820_005:0576c24": "問此意俱。共有四惑。何獨無明。名為不共。初有義",
    "X50n0820_005:0577a01": "下未正。次有義下。正理破前。既非根本。何隨煩惱",
    "X50n0820_005:0577a02": "不說此三。又三心所。十煩惱攝。處處說意。四惑俱",
    "X50n0820_005:0577a03": "故。何非根本。應說下。答上問意。謂此四中。無明是",
    "X50n0820_005:0577a04": "主。獨名不共。言從無始際者。顯此無明。長夜常起。",
    "X50n0820_005:0577a05": "恒內惛迷者。明一切時。不了空理。曾不省察者。彰",
    "X50n0820_005:0577a06": "恒執我。無循返時。癡增上故者。總顯癡主。有自在",
    "X50n0820_005:0577a07": "義。故名不共。此俱下。謂見等三。由非主義。應名相",
    "X50n0820_005:0577a08": "應。若得為主時。亦應名不共。亦如無明。許亦無失。",
    "X50n0820_005:0577a09": "有義此癡名不共者(至)對餘癡故且說無明。",
    "X50n0820_005:0577a10": "有義下。非理。若爾下。正義破前。若唯此有。名不共",
    "X50n0820_005:0577a11": "者。唯彼有者。亦名不共。故不共名。依殊勝立。非互",
    "X50n0820_005:0577a12": "所無。名為不共。謂第七下。釋殊勝義。餘識非有。唯",
    "X50n0820_005:0577a13": "依第七。立不共名。既爾下。執者難。謂既依第七有",
    "X50n0820_005:0577a14": "殊勝義。名不共者。此見等三。亦依第七。何獨無明。",
    "X50n0820_005:0577a15": "為不共耶。論主答云。以依主義。獨名不共。或許餘",
    "X50n0820_005:0577a16": "三。亦得不共。以對餘識相應癡故。且說無明有不",
    "X50n0820_005:0577a17": "共義。",
    "X50n0820_005:0577a18": "不共無明總有二種(至)獨行不共此彼俱有。",
    "X50n0820_005:0577a19": "此明不共有二。恒行不共者。唯第七有。故曰恒行。",
    "X50n0820_005:0577a20": "以第七識。無間斷故。餘識所無。故曰不共。獨行不",
    "X50n0820_005:0577a21": "共者。不共餘九煩惱起。故曰獨行。此識非有。亦名",
    "X50n0820_005:0577a22": "不共。復引瑜伽二義差別。顯於貪等有俱不俱。立",
    "X50n0820_005:0577a23": "此相應。及獨行名。故他處言。不共無明有三。一獨",
    "X50n0820_005:0577a24": "行不共。不與貪等俱。二相應不共。恒與貪等俱。三",
    "X50n0820_005:0577b01": "恒行不共。不與第六間斷者俱。唯與第七俱。獨行",
    "X50n0820_005:0577b02": "無明。復開二種。言是主者。自能分別也。故見所斷。",
    "X50n0820_005:0577b03": "復引經證。諸聖有學。斷見所斷。分別起惑。不造業",
    "X50n0820_005:0577b04": "者。即是斷此是主獨行不共無明惑故。言非主者。",
    "X50n0820_005:0577b05": "不自為主也。無分別義。顯是俱生。故修所斷。言亦",
    "X50n0820_005:0577b06": "修所斷者。意兼見所斷故。以共小隨。是分別起。故",
    "X50n0820_005:0577b07": "說忿等。通見所斷。言餘部者。即是主非主二部也。",
    "X50n0820_005:0577b08": "以非恒行不共。故曰所無。言此彼者。此即非主。彼",
    "X50n0820_005:0577b09": "即是主。以獨行不共。即此彼二。故云此彼俱有也。",
    "X50n0820_005:0577b10": "又古德云。獨行有二。一者是主獨行。二者非主獨",
    "X50n0820_005:0577b11": "行。不與小隨俱。名為是主。不與貪等餘九俱。名為",
    "X50n0820_005:0577b12": "獨行。若與小隨俱。名為非主。以小隨十。自類不俱。",
    "X50n0820_005:0577b13": "各自為主。既與彼俱。不得主故。亦不與餘九俱。亦",
    "X50n0820_005:0577b14": "名獨行。是主獨行。唯見所斷。非主獨行。通見修斷。",
    "X50n0820_005:0577b15": "以共小隨。見所斷故。△二問答廣辯竟。通上一不",
    "X50n0820_005:0577b16": "共無明竟。下二眼色為緣。",
    "X50n0820_005:0577b17": "又契經說眼色為緣(至)極六識隨一攝故。",
    "X50n0820_005:0577b18": "引經推義。證第七識。名為意根。謂若無此。第七識",
    "X50n0820_005:0577b19": "者。彼經中說。意法為緣。生於意識。彼意非有。以彼",
    "X50n0820_005:0577b20": "意根。必第七故。復以五識。各有所依根法。證第六",
    "X50n0820_005:0577b21": "識。亦必有根。此識若無。彼第六識。根法寧有。恐彼",
    "X50n0820_005:0577b22": "轉計。胸中肉團。狀如蕉蕾。名為意根。故此抑云。不",
    "X50n0820_005:0577b23": "可說色。為彼所依。意非色故。又若以色為依者。意",
    "X50n0820_005:0577b24": "識應無根之隨念。識之計度。二種分別。以彼色法。",
    "X50n0820_005:0577c01": "無分別故。亦不可下。反覆比例。顯有第七。為意根",
    "X50n0820_005:0577c02": "義。由此下。結顯意識有根。證有第七。顯自名者。以",
    "X50n0820_005:0577c03": "意識名依意根立。如前五識。依五根立。各自有名",
    "X50n0820_005:0577c04": "識不相濫。設問云。等無間意。豈非六識所依之根",
    "X50n0820_005:0577c05": "耶。答云。等無間緣。不攝增上緣。以增上緣。是生識",
    "X50n0820_005:0577c06": "之根。等無間緣。是前滅之識。已上所論六種根者。",
    "X50n0820_005:0577c07": "極成六種識。各隨一根所攝。△二眼色為緣竟。下",
    "X50n0820_005:0577c08": "三思量名意。",
    "X50n0820_005:0577c09": "又契經說思量名意(至)已滅依此假立意名。",
    "X50n0820_005:0577c10": "引經推義。證第七識。是思量意。謂若有云。思量名",
    "X50n0820_005:0577c11": "意豈非等無間意耶。釋云。意識現前。等無間意。已",
    "X50n0820_005:0577c12": "滅。已滅名過去。故云理非有故。體既非有。彼思量",
    "X50n0820_005:0577c13": "用。定不得成。如何經說思量名意。若謂下。破轉計",
    "X50n0820_005:0577c14": "假說不成。以無正思量。不得立假說。依正假立義。",
    "X50n0820_005:0577c15": "文中故知別有下自釋。復轉計云。謂現在時思量",
    "X50n0820_005:0577c16": "曾有。經說名意。以遮上節過去非有之失。論主破",
    "X50n0820_005:0577c17": "云。若謂現在思量過去事。爾時名為識。彼經寧說",
    "X50n0820_005:0577c18": "思量名意。故知下。釋成有正思量。依之假立意名。",
    "X50n0820_005:0577c19": "由此末那。恒審無間。故諸八識前已滅念。依此假",
    "X50n0820_005:0577c20": "立無間意名。以取前後生滅。中無間耳。△三思量",
    "X50n0820_005:0577c21": "名意竟。下四無想滅定。",
    "X50n0820_005:0577c22": "又契經說無想滅定(至)是故定應別有此意。",
    "X50n0820_005:0577c23": "引經推義。證第七識。無想恒有。謂彼二定。俱滅六",
    "X50n0820_005:0577c24": "識。心及心所體數無異者。體即心王。數即心所。以",
    "X50n0820_005:0578a01": "俱滅故。故曰無異。若無下。顯凡聖無差別義。意在",
    "X50n0820_005:0578a02": "反顯有染意故。於二定中。一有染意。名為凡定。一",
    "X50n0820_005:0578a03": "無染意。名為聖定。若無此識。二定何別。餘乘轉計。",
    "X50n0820_005:0578a04": "謂加行等。有差別故。二定有別。論主破云。彼差別",
    "X50n0820_005:0578a05": "因。由第七有。若無染意。彼因亦無。雜集論云。二無",
    "X50n0820_005:0578a06": "心定。具足五門。一所依故。初起處所。二自體故。各",
    "X50n0820_005:0578a07": "別有體。三假立故。各立假名。四作意故。各有加行。",
    "X50n0820_005:0578a08": "五地故。所居界地。論云加行者。即彼作意故。界地",
    "X50n0820_005:0578a09": "者。即彼地故。依等。所依。自體。及假立故。二無心定。",
    "X50n0820_005:0578a10": "於彼五門。各有異者。由第七故。若無第七。五門差",
    "X50n0820_005:0578a11": "別。俱不得成。是故下。結顯必有第七識義。△四無",
    "X50n0820_005:0578a12": "想滅定竟。下五無想有情。",
    "X50n0820_005:0578a13": "又契經說無想有情(至)由斯賢聖同訶厭彼。",
    "X50n0820_005:0578a14": "引經推義。證有第七。染污義成。言一期者。一報終",
    "X50n0820_005:0578a15": "始也。謂彼天中。五百劫來。心心所滅。而名有染者。",
    "X50n0820_005:0578a16": "以有此意。恒起執故。若無此意。彼天長時。無六轉",
    "X50n0820_005:0578a17": "識。我執便無。何名有染。非於下。復以理推。我執必",
    "X50n0820_005:0578a18": "有。攝論云。曾不見有具煩惱者。一期生中。都無我",
    "X50n0820_005:0578a19": "執。彼無下。亦以理推。我執必有。謂彼天人。滅六識",
    "X50n0820_005:0578a20": "時。作涅槃想。自謂已得阿羅漢果。報盡壽終。六識",
    "X50n0820_005:0578a21": "還起。俱生貪現。謂阿羅漢。身遭後有。故諸聖者。同",
    "X50n0820_005:0578a22": "所訶厭。設彼轉計。第六意識。能起我執。何須第七",
    "X50n0820_005:0578a23": "方得起耶。故難云。初後有故等。謂彼天中。初生起",
    "X50n0820_005:0578a24": "時。半劫有識。然後方滅。最後半劫。六識還起。果報",
    "X50n0820_005:0578b01": "方盡。故云。初後有識。而起我執。無如是失。中間長",
    "X50n0820_005:0578b02": "時。四百九十九劫。無第六識。而起我執。是有過失。",
    "X50n0820_005:0578b03": "設彼救云。去來既有意識。何必第七。復破云。去來",
    "X50n0820_005:0578b04": "有故等。謂前初生即滅。名過去。非是常有。最後未",
    "X50n0820_005:0578b05": "生名未來。非是現在。彼去來世。非同現在長時。而",
    "X50n0820_005:0578b06": "此長時。無六識故。恒起我執。是有過失。所得無故",
    "X50n0820_005:0578b07": "下。攝論云。非生剎那。現起意識。我執所依。為識引",
    "X50n0820_005:0578b08": "故。名有我執。我執所依。俱謝滅故。勢引亦無。意以",
    "X50n0820_005:0578b09": "所得為六識。能得為我執。故破云。所得無故。能得",
    "X50n0820_005:0578b10": "亦無。不相應等。恐彼轉計。故先抑之。藏識無故下。",
    "X50n0820_005:0578b11": "攝論云。我執習氣。在身相續。亦不應理。色法受熏。",
    "X50n0820_005:0578b12": "不應理故。無堪能故。意謂餘乘執無藏識。何得受",
    "X50n0820_005:0578b13": "熏。若不受熏。寧有熏習。故破云。藏識無故等。故應",
    "X50n0820_005:0578b14": "下。結成彼天。定有染意。△五無想有情竟。下六異",
    "X50n0820_005:0578b15": "生善染。",
    "X50n0820_005:0578b16": "又契經說異生善染(至)此意未滅時識縛終不脫。",
    "X50n0820_005:0578b17": "引經推義。證有第七恒起我執。謂諸有情。善染無",
    "X50n0820_005:0578b18": "記三性心時。恒帶我執。於染淨法。不能忘相。謂異",
    "X50n0820_005:0578b19": "生下。釋上恒帶我執。謂有情類。於善等三性心時。",
    "X50n0820_005:0578b20": "前六轉識。在外門轉。作善染業。而內第七。念念執",
    "X50n0820_005:0578b21": "我。能作善染。令六識中。所起施等。六種善業。及貪",
    "X50n0820_005:0578b22": "等染業。俱不亡相。故瑜伽下。證有末那。不得解脫。",
    "X50n0820_005:0578b23": "謂前六識。無始時來。恒以第七。為染淨依。故名依",
    "X50n0820_005:0578b24": "止。由斯依止。念念執我。令前六識。了境相時。不得",
    "X50n0820_005:0578c01": "解脫。末那滅已。不起我執。前六於境。方得解脫。言",
    "X50n0820_005:0578c02": "相縛者。於境不達。如幻事等由有末那。念念執我。",
    "X50n0820_005:0578c03": "令前六識。與念相應。於諸境相。明記不忘。由斯見",
    "X50n0820_005:0578c04": "分。緣相分時。境相所拘。不得解脫。不自在者。無解",
    "X50n0820_005:0578c05": "脫義。故名相縛。依如是下。引證上義。前二句。頌第",
    "X50n0820_005:0578c06": "七識。與前六識。作所依止。後二句。頌七執我。令前",
    "X50n0820_005:0578c07": "六識。終不解脫。",
    "X50n0820_005:0578c08": "又善無覆無記心時(至)勿學無漏心亦成有漏故。",
    "X50n0820_005:0578c09": "復以理推。善無記心。若無第七。恒起我執。彼二種",
    "X50n0820_005:0578c10": "心。應非有漏。因中無漏。亦唯善與無記心故。設彼",
    "X50n0820_005:0578c11": "轉計云。六識中俱。煩惱現行。即成有漏。何要第七。",
    "X50n0820_005:0578c12": "故此釋云。善與煩惱。更互生滅。名自相續。善心起",
    "X50n0820_005:0578c13": "時。必無煩惱。故知煩惱。與彼善等。不俱起故。由彼",
    "X50n0820_005:0578c14": "煩惱。已滅名過去。未生名未來。故又難云。去來煩",
    "X50n0820_005:0578c15": "惱。必不現前。若為緣縛。理非有故。非由他惑者。顯",
    "X50n0820_005:0578c16": "是第七。念念執我。故成有漏。勿由他解者。顯是第",
    "X50n0820_005:0578c17": "七。念念無我。故成無漏。應知有漏無漏。皆由末那。",
    "X50n0820_005:0578c18": "若無第七。二俱不成。恐彼轉計。別有一法。名不相",
    "X50n0820_005:0578c19": "應。現相續起。善無記心。成有漏法。故先抑云。又不",
    "X50n0820_005:0578c20": "可說等。何則。彼不相應。非實有體。已極成故。何更",
    "X50n0820_005:0578c21": "執為。亦恐轉計。有漏法生。從有漏種。得有漏名。故",
    "X50n0820_005:0578c22": "復抑云。亦不可說等。何以故。彼種先無因。可成有",
    "X50n0820_005:0578c23": "漏故。謂有漏種。必第七識。執我為因。若無第七。因",
    "X50n0820_005:0578c24": "尚先無。何得漏種。生有漏法。非由漏種。彼成有漏",
    "X50n0820_005:0579a01": "者。牒上已破意也。勿學無漏心。亦成有漏故者。抑",
    "X50n0820_005:0579a02": "彼轉計也。謂勿以學者無漏心亦得成有漏故。設",
    "X50n0820_005:0579a03": "若有云。有漏善心。是煩惱引。故可為因。下文答釋。",
    "X50n0820_005:0579a04": "雖由煩惱引施等業(至)故知別有此第七識。",
    "X50n0820_005:0579a05": "此是釋詞。謂煩惱時。受諸苦惱。由苦惱故。發起善",
    "X50n0820_005:0579a06": "心。行施等業。名引施等。又煩惱時。善不生故。善心",
    "X50n0820_005:0579a07": "起時。煩惱滅故。故云。而不俱起故。非有漏正因。意",
    "X50n0820_005:0579a08": "顯第七。為彼正因。故又云。以有漏言。表漏俱故。有",
    "X50n0820_005:0579a09": "漏正因。文中自釋。又無記下。釋上無記。不同善心。",
    "X50n0820_005:0579a10": "由煩惱引。若無第七。如何說彼。得成有漏。然諸有",
    "X50n0820_005:0579a11": "漏下。釋成有漏正因。必第七識。謂第七識。與自相",
    "X50n0820_005:0579a12": "應現行煩惱。俱生俱滅。由第七故。煩惱恒行。由見",
    "X50n0820_005:0579a13": "等故。第七執我。名互增益。於念念中。互相增益。由",
    "X50n0820_005:0579a14": "此熏成。有漏法種。後時從種。現起有漏。故有漏種。",
    "X50n0820_005:0579a15": "第七為因。異生既然。有學亦爾者。例明凡聖初起。",
    "X50n0820_005:0579a16": "有漏義同。無學下。例顯無學有漏亦同。謂無學人。",
    "X50n0820_005:0579a17": "雖非漏俱。先有漏時。亦由第七。念念執我。熏成漏",
    "X50n0820_005:0579a18": "種。成有漏故。復從有漏。引起無漏。證無學果。於理",
    "X50n0820_005:0579a19": "無違。由有下。結成有漏。必因末那。顯第七識。各別",
    "X50n0820_005:0579a20": "有體。△六異生善染竟。下七結成證義。",
    "X50n0820_005:0579a21": "證有此識理趣甚多(至)而識類別實有八種。",
    "X50n0820_005:0579a22": "釋上所引經語。皆是攝大乘中論意。理雖甚多。略",
    "X50n0820_005:0579a23": "述六種。以開來學。令有智者。隨喜信受。然有下。牒",
    "X50n0820_005:0579a24": "釋經義。謂有據經唯說六識而起執者。應知彼是",
    "X50n0820_005:0579b01": "隨世間說。隨世流轉。唯六根故。故依六根。唯說六",
    "X50n0820_005:0579b02": "識。而識類別。實有八種。豈執六識。無第七耶。△七",
    "X50n0820_005:0579b03": "結成證義竟。通上二能變竟。下三能變分二。一牒",
    "X50n0820_005:0579b04": "科標問。",
    "X50n0820_005:0579b05": "如是已說第二能變第三能變其相云何。",
    "X50n0820_005:0579b06": "此中結前第二能變。復問第三能變。故云其相云",
    "X50n0820_005:0579b07": "何。△一牒科標問竟。下二舉頌酬答分三。一能變",
    "X50n0820_005:0579b08": "本識分二。一舉頌答。",
    "X50n0820_005:0579b09": "頌曰次第三能變(至)了境為性相善不善俱非。",
    "X50n0820_005:0579b10": "此陳頌本答前問意。前二句。謂第六識。必同前五",
    "X50n0820_005:0579b11": "緣麤顯境。而有觸受。及愛取生。能成後有。故合六",
    "X50n0820_005:0579b12": "種。為一能變。了境為性相者。謂前六識。自性了境",
    "X50n0820_005:0579b13": "即能了境。是彼行相。善不善俱非者。俱非。即無記。",
    "X50n0820_005:0579b14": "謂此六識。三性皆具故。△一舉頌答竟。下二解頌",
    "X50n0820_005:0579b15": "意分三。一六種本識。",
    "X50n0820_005:0579b16": "論曰次中思量能變識後(至)故六識名無相濫失。",
    "X50n0820_005:0579b17": "此中總標第三能變。六種合成。識雖一體。而隨根",
    "X50n0820_005:0579b18": "境種類差別。立六種名。謂名下。釋上六名。隨六根",
    "X50n0820_005:0579b19": "立。乃至者。略其詞也。謂眼識。耳識。鼻識。舌識。身識。",
    "X50n0820_005:0579b20": "意識。眼等是根。識即自體。故此六名。隨根建立。具",
    "X50n0820_005:0579b21": "五義故。五謂依發屬助如根者。釋立名五義也。謂",
    "X50n0820_005:0579b22": "依根之識者。依根處所。識得生故。屬根之識者。由",
    "X50n0820_005:0579b23": "識種子。隨逐根故。助根之識者。由識有無。根損益",
    "X50n0820_005:0579b24": "故。如根之識者。俱有情數之所攝故。已上四義。皆",
    "X50n0820_005:0579c01": "依主釋。唯根所發識。又為一例。名依士釋。士即子",
    "X50n0820_005:0579c02": "也。根雖發識。根得父名。根唯照境。故劣。識雖名子。",
    "X50n0820_005:0579c03": "識能了境。故勝。依勝立名。名依士釋。六離合釋云。",
    "X50n0820_005:0579c04": "父取子名。名為依士。所依劣故。設問云。前六轉識。",
    "X50n0820_005:0579c05": "俱依意轉。何獨第六。名為意識。故下答云。雖六識",
    "X50n0820_005:0579c06": "身。皆依意轉。然隨不共所依之根。立意識名。由前",
    "X50n0820_005:0579c07": "五識。依五色根。則第六識。唯依於意。以取六識。無",
    "X50n0820_005:0579c08": "相濫失。或唯下。重釋上義。第六依意。獨名意識。不",
    "X50n0820_005:0579c09": "同前五。兼依色根。然名意識。辯識得名。非彼心及",
    "X50n0820_005:0579c10": "意識之例。彼心意識。各具一義。心持種故。意思量",
    "X50n0820_005:0579c11": "故。識了別故。今言意識。唯了別境。故不為例。或名",
    "X50n0820_005:0579c12": "色識下。復釋隨境。亦立六名。乃至者。亦略詞也。謂",
    "X50n0820_005:0579c13": "名色識。聲識。香識。味識。觸識。法識。隨境立者。順識",
    "X50n0820_005:0579c14": "所了六境義故。謂於下。釋上六識了境別義。謂前",
    "X50n0820_005:0579c15": "五識。各別了境。第六意識。同五所了。以法塵者。即",
    "X50n0820_005:0579c16": "是色法。乃至觸法。名為法法。故說法識。通能了別",
    "X50n0820_005:0579c17": "一切諸法。各別了境。名不相濫。",
    "X50n0820_005:0579c18": "此後隨境立六識名(至)此所緣境義便當說。",
    "X50n0820_005:0579c19": "釋上依境立六識名。唯有漏位。以未轉依。各別緣",
    "X50n0820_005:0579c20": "故。若已轉依。一根發識。緣一切境。色識等名。互相",
    "X50n0820_005:0579c21": "溷濫。故但隨根。立六種名。已轉未轉。俱不相濫。莊",
    "X50n0820_005:0579c22": "嚴論下。引證諸根互用義。復有難思妙力。故云且",
    "X50n0820_005:0579c23": "依麤顯。以五根境。相麤顯故。佛地下。引證難思化",
    "X50n0820_005:0579c24": "力。三業化。合有十種。身化有三。一現神通化。二現",
    "X50n0820_005:0580a01": "受生化。三現業果化。語化亦三。一慶慰語化。二方",
    "X50n0820_005:0580a02": "便語化。三辯物語化。意化有四。一決擇意化。二造",
    "X50n0820_005:0580a03": "作意化。三發起意化。四領受意化。領受化中。復有",
    "X50n0820_005:0580a04": "四記。一一向記。如人問天。亦答於天。二分別記。如",
    "X50n0820_005:0580a05": "人問天。答云。清氣為天。三反詰記。如人問天。詰云。",
    "X50n0820_005:0580a06": "何者為天。四默置記。如有人問。默然不答。設問云。",
    "X50n0820_005:0580a07": "第二能變中。頌說依彼轉緣彼。此頌何不言依緣",
    "X50n0820_005:0580a08": "耶。故答云。然六轉識。所依六根所緣六塵。麤顯極",
    "X50n0820_005:0580a09": "成。故此頌中。不說依緣。然前論中。隨根義便。已說",
    "X50n0820_005:0580a10": "所依。下文境便。亦當解說。有所緣義。△一六種本",
    "X50n0820_005:0580a11": "識竟。下二了境性相。",
    "X50n0820_005:0580a12": "次言了境為性相者(至)餘所依了如前已說。",
    "X50n0820_005:0580a13": "此釋第三能變自性行相也。釋義有三。一以了境",
    "X50n0820_005:0580a14": "正釋自性。謂六種識。各各所有自證分體。性能了",
    "X50n0820_005:0580a15": "境。故說了境。為識自性。二以了境正釋行相。即六",
    "X50n0820_005:0580a16": "轉識。各有見分為自性行。行能了境。復說了境。為",
    "X50n0820_005:0580a17": "行相故。三以了境。兼釋別名。以心意識。各別有名。",
    "X50n0820_005:0580a18": "集起名心。思量名意。別說了境。名為識故。如契經",
    "X50n0820_005:0580a19": "下。引證六識之名。皆以了別自境而立。彼經下。釋",
    "X50n0820_005:0580a20": "契經說。眼等諸識。各別緣境者。是未轉依義。不共",
    "X50n0820_005:0580a21": "所依者。五色根也。未轉依者。有漏位也。見分了者。",
    "X50n0820_005:0580a22": "識所緣境。各別義也。餘所依了者。即轉依位中。諸",
    "X50n0820_005:0580a23": "根互用。如前章已說。謂彼經說。一根唯緣一境。是",
    "X50n0820_005:0580a24": "未轉依。若已轉依。諸根互用。△二了境性相竟。下",
    "X50n0820_005:0580b01": "三三性相應分二。一正釋三性。",
    "X50n0820_005:0580b02": "此六轉識何性攝耶(至)俱不相應無記性攝。",
    "X50n0820_005:0580b03": "問答以明六種轉識。三性俱通。故先標數。言俱非",
    "X50n0820_005:0580b04": "者。無記性也。謂是非善。及非不善。以顯三性。三種",
    "X50n0820_005:0580b05": "別名。三種別義。文中自釋。初能為下。釋善性。此世",
    "X50n0820_005:0580b06": "他世皆順益者。善性易世不改也。樂果此世非他",
    "X50n0820_005:0580b07": "世者。果隨業轉。業有盡故。不名善性。唯名善果。次",
    "X50n0820_005:0580b08": "能為下。釋不善。不善自性。及惡趣果。釋義同前。於",
    "X50n0820_005:0580b09": "義不善下。釋無記。以不記善。不記不善。名無記故。",
    "X50n0820_005:0580b10": "此六下。謂前六識。元非善染。由與善染心所相應。",
    "X50n0820_005:0580b11": "成善染性。俱不相應。名無記性。應知識體本淨。由",
    "X50n0820_005:0580b12": "與善染心所。相應不相應故。立三性名。△一正釋",
    "X50n0820_005:0580b13": "三性竟。下二舉執辯破。",
    "X50n0820_005:0580b14": "有義六識三性不俱(至)非一生滅無相違過。",
    "X50n0820_005:0580b15": "此意未正。謂前六種識。三性不俱起。以同外門。故",
    "X50n0820_005:0580b16": "互相違。五識下。舉一識不能齊起三性為難。謂前",
    "X50n0820_005:0580b17": "五生。必由第六為分別依。生則俱生。所緣同境。成",
    "X50n0820_005:0580b18": "善成染。亦由第六。若許前五體性各別。三性俱者。",
    "X50n0820_005:0580b19": "六既同五。亦通三性。豈不違理。瑜伽下。牒釋論說",
    "X50n0820_005:0580b20": "諸識一時俱起三性。是依多念前後起說。即如一",
    "X50n0820_005:0580b21": "心非一生滅。亦前後起。故此於彼。無相違過。",
    "X50n0820_005:0580b22": "有義六識三性容俱(至)前所設難於此唐捐。",
    "X50n0820_005:0580b23": "此義正理。謂前六識。三性俱起。言率爾者。瞥然起",
    "X50n0820_005:0580b24": "也。等流者。念念同類也。或多或少者。有起未起也。",
    "X50n0820_005:0580c01": "謂此五識。瞥然起時。眼或緣善。耳緣不善。餘或無",
    "X50n0820_005:0580c02": "記。是三同起。率爾等流。有五種心。一率爾心。謂聞",
    "X50n0820_005:0580c03": "法創初。遇境便起。二尋求心。於境未達。方有尋求。",
    "X50n0820_005:0580c04": "三決定心。知有法體。而起決定。四染淨心。法詮欣",
    "X50n0820_005:0580c05": "厭。而起染淨。五等流心。念念緣境。前後等故。又解",
    "X50n0820_005:0580c06": "深密經。及決擇分說。五識同時。必有分別意識俱",
    "X50n0820_005:0580c07": "時而轉。故眼俱意。名率爾心。初率墮境故。此既初",
    "X50n0820_005:0580c08": "緣。未知為善為惡。為了知故。次起尋求。與欲俱轉。",
    "X50n0820_005:0580c09": "希望境故。既尋求已識知先境。次起決定。印解境",
    "X50n0820_005:0580c10": "故。既決定已。識界差別。取正因等相。於怨住惡。於",
    "X50n0820_005:0580c11": "親住善。於中住捨。染淨心生。由此染淨意識為先。",
    "X50n0820_005:0580c12": "引生眼識同性善染。順時而起。名等流心。如眼識",
    "X50n0820_005:0580c13": "生。耳等識生亦爾。此五種心。於八識中。前五識有",
    "X50n0820_005:0580c14": "四。除尋求心。無分別故。第六具五心。第七無率爾",
    "X50n0820_005:0580c15": "尋求心。有決定染淨等流三心。第八有率爾決定",
    "X50n0820_005:0580c16": "等流三心。或說前五唯率爾等流二心。義猶未盡。",
    "X50n0820_005:0580c17": "以前五識。既與定俱。宜有決定心。又通三性。宜有",
    "X50n0820_005:0580c18": "染淨心。故云有四。五識與意下。釋不同性。唐虗也。",
    "X50n0820_005:0580c19": "捐棄也。謂五與六。雖定俱生。而善等性。不定同五。",
    "X50n0820_005:0580c20": "則汝前難一識三性。虗棄其功矣。",
    "X50n0820_005:0580c21": "故瑜伽說若遇聲緣(至)亦緣五境不說同性。",
    "X50n0820_005:0580c22": "引證不與前五同三性義。謂出定者。若遇聲緣引",
    "X50n0820_005:0580c23": "定起時。意識既同定起。是通善性。餘耳識生。於性",
    "X50n0820_005:0580c24": "不定。故六與五。性必不同。非唯彼定下。釋成等持",
    "X50n0820_005:0581a01": "位中耳識。領受音聲。非意識故。等持位中。五識有",
    "X50n0820_005:0581a02": "故。非取聲時下。釋成等引位中意識引定。此定不",
    "X50n0820_005:0581a03": "獨意識導引。亦起相應樂欲心所。然後方出。在定",
    "X50n0820_005:0581a04": "耳識下。明定中瞥然聞聲。心必散亂。乃大隨煩惱",
    "X50n0820_005:0581a05": "之一。名不善性。未轉依者。即有漏位。瞥然墮心。是",
    "X50n0820_005:0581a06": "無記性。以有漏位。心昏昧故。故五與六。性不定同。",
    "X50n0820_005:0581a07": "由此下。結顯五六不同性義。",
    "X50n0820_005:0581a08": "雜集論說等引位中(至)已永滅除戲論種故。",
    "X50n0820_005:0581a09": "釋論中所說。定有三位。謂入住出三。住名等持。出",
    "X50n0820_005:0581a10": "入二位名等引。論說多分。即是入定出定二分。意",
    "X50n0820_005:0581a11": "顯在定一分。亦有五識。故上文說。在定耳識。率爾",
    "X50n0820_005:0581a12": "聞聲。又下論云。遮等引故。說性散動。非遮等持。故",
    "X50n0820_005:0581a13": "容有定。若五識下。釋上三性同起。言偏注者。但隨",
    "X50n0820_005:0581a14": "一性也。不隨彼善染。唯是無記故。故六轉識。三性",
    "X50n0820_005:0581a15": "容俱者。結顯有漏。前六轉識。三性同起。無漏位中。",
    "X50n0820_005:0581a16": "唯是善性。設問云。自在位中。亦有色心。既有色心。",
    "X50n0820_005:0581a17": "宜通三性。何唯善性。答云。佛色心等。道諦攝故。道",
    "X50n0820_005:0581a18": "諦攝者。釋唯是善。離戲論種。顯無不善。無記種故。",
    "X50n0820_005:0581a19": "△二舉執辯破竟。通上一能變本識竟。下二相應",
    "X50n0820_005:0581a20": "心所分三。一略標六位分二。一問頌答。",
    "X50n0820_005:0581a21": "六識與幾心所相應(至)隨煩惱不定三受共相應。",
    "X50n0820_005:0581a22": "舉頌總答問意。以標六位。及受相應。故前三句。總",
    "X50n0820_005:0581a23": "頌心所。有六位別。第四句。別頌三受。亦共相應。△",
    "X50n0820_005:0581a24": "一問頌答竟。下二解頌意分二。一釋六位分二。一",
    "X50n0820_005:0581b01": "釋相應義。",
    "X50n0820_005:0581b02": "論曰此六轉識總與六位(至)皆於所緣兼取別相。",
    "X50n0820_005:0581b03": "總與六位心所相應者。言總意別。此中以能變論",
    "X50n0820_005:0581b04": "之。故將八識分三。即合前六為一能變。是為言總。",
    "X50n0820_005:0581b05": "若以轉智言之。即將八識分四。故分前五第六為",
    "X50n0820_005:0581b06": "二心品。是為意別。此言總與六位相應者。依意識",
    "X50n0820_005:0581b07": "言。若依五識。止具三十四心所。餘十七心所。不與",
    "X50n0820_005:0581b08": "相應。不可據此。違害餘義。恒依心起下。釋相應義。",
    "X50n0820_005:0581b09": "謂諸心所。是我心之所有。立我所名。心於所緣下。",
    "X50n0820_005:0581b10": "釋依義立心所名也。以心取總相。心所取別相。助",
    "X50n0820_005:0581b11": "成心王所不能取之別事。故得所名。又言亦取者。",
    "X50n0820_005:0581b12": "顯心所法。取總別故。如畵下。喻上王所助成。師喻",
    "X50n0820_005:0581b13": "心王。資即弟子。喻心所法。模喻總相。彩喻別相。故",
    "X50n0820_005:0581b14": "瑜伽下。引論中意。釋上徧行位中五所。能了總別",
    "X50n0820_005:0581b15": "相義。言此所未了者。謂此心王。未了之事。心所能",
    "X50n0820_005:0581b16": "了。故總釋云。即諸心所。取所別相。以該觸等四所",
    "X50n0820_005:0581b17": "了別相也。餘處復說者。釋別境位五種心所。緣總",
    "X50n0820_005:0581b18": "別義。定慧雙釋者。以彼同一所觀境故。△一釋相",
    "X50n0820_005:0581b19": "應義竟。下二釋位數名。",
    "X50n0820_005:0581b20": "雖諸心所名義無異(至)由此五位種類差別。",
    "X50n0820_005:0581b21": "此釋六位。合五十一所。差別名數。一切心中下六",
    "X50n0820_005:0581b22": "句。釋上六位差別之義。如次應知。然瑜伽下。釋彼",
    "X50n0820_005:0581b23": "論不立六位。以根隨二。合一染位。故唯有五。復引",
    "X50n0820_005:0581b24": "瑜伽辯五位中。義有差別。四一切者。謂一切性。一",
    "X50n0820_005:0581c01": "切地。一切時。一切俱。俱者。即八識俱通也。徧行具",
    "X50n0820_005:0581c02": "四者。三性皆具。九地皆在。一切時有。八識俱通。別",
    "X50n0820_005:0581c03": "境初二者。以通三性。及九地故。善唯一者。唯一切",
    "X50n0820_005:0581c04": "地。皆通善故。染四皆無者。於三性中。唯不善故。於",
    "X50n0820_005:0581c05": "上八地。伏不起故。染法是有間斷。非一切時有故。",
    "X50n0820_005:0581c06": "染於八識。不俱通故。不定唯一者。由善不善性。方",
    "X50n0820_005:0581c07": "名不定故。故不定位。唯通一切性。由此下。總結五",
    "X50n0820_005:0581c08": "位。義有差別。△二釋位數名竟。通上一釋六位竟。",
    "X50n0820_005:0581c09": "下二釋三受分四。一正釋三受。",
    "X50n0820_005:0581c10": "此六轉識易脫不定(至)非逼非悅名不苦樂受。",
    "X50n0820_005:0581c11": "總標六識三受相應。文中別釋。言易脫者。是間斷",
    "X50n0820_005:0581c12": "轉變義。不定者。於欣厭捨。不專一故。故皆容與三",
    "X50n0820_005:0581c13": "受相應。以彼三受。恒轉變故。皆領下。釋三受名義。",
    "X50n0820_005:0581c14": "非二中容。非逼悅等。皆釋捨受。義及名故。違境順",
    "X50n0820_005:0581c15": "境。釋苦樂受。△一正釋三受竟。下二總別各分。",
    "X50n0820_005:0581c16": "如是三受或各分二(至)苦受亦由無漏起故。",
    "X50n0820_005:0581c17": "此明三受各分二義。即如苦受。有身苦受。心苦受。",
    "X50n0820_005:0581c18": "樂捨亦然。三皆屬身心。故各分為二。別依身者。以",
    "X50n0820_005:0581c19": "前五識。別依五根。總名身故。唯依心者。以一意識。",
    "X50n0820_005:0581c20": "唯依意根。亦是心分。故唯依心。又三下。復以三受。",
    "X50n0820_005:0581c21": "各分有漏。及無漏受。名為二故。謂有漏苦。無漏苦。",
    "X50n0820_005:0581c22": "樂捨亦然。設難云。既稱無漏。何名為苦。故釋云。苦",
    "X50n0820_005:0581c23": "受亦由無漏起故。以修無漏時。方知世諦苦。",
    "X50n0820_005:0581c24": "或各分三謂見所斷(至)又學無學非二為三。",
    "X50n0820_005:0582a01": "或各分三者。如說見所斷苦。修所斷苦。非所斷苦。",
    "X50n0820_005:0582a02": "樂捨亦然。又學無學下。復別分三。如有學樂。及無",
    "X50n0820_005:0582a03": "學樂。并非二樂。苦捨亦然。非學非無學。名非二故。",
    "X50n0820_005:0582a04": "學者無記法。無學無記法。名為非學非無學法。",
    "X50n0820_005:0582a05": "或總分四謂善不善(至)故知三受各容有四。",
    "X50n0820_005:0582a06": "總分四者。善即樂受。不善苦受。有覆無覆二無記",
    "X50n0820_005:0582a07": "受。唯以捨受分為二種。各分四者。謂善捨受。不善",
    "X50n0820_005:0582a08": "捨受。有覆無記捨受。無覆無記捨受。苦樂亦然。五",
    "X50n0820_005:0582a09": "識下。明有覆無記。通苦根義。謂五識中。俱生貪癡。",
    "X50n0820_005:0582a10": "純苦趣中。俱生煩惱。不發業者。但名有覆無記。非",
    "X50n0820_005:0582a11": "是不善。以不發業故。彼皆容與苦根相應者。顯是",
    "X50n0820_005:0582a12": "有覆無記苦也。瑜伽下。引證有覆無記。通三受義。",
    "X50n0820_005:0582a13": "謂有覆無記苦。樂捨亦然。若通下。牒前身心二受。",
    "X50n0820_005:0582a14": "證成無覆無記。善與不善。有覆無記。四法。皆與三",
    "X50n0820_005:0582a15": "受根相應。言一切識身者。謂前五識。取五塵境。名",
    "X50n0820_005:0582a16": "為身受。身是異熟果。名無覆無記性。言徧與一切",
    "X50n0820_005:0582a17": "根相應者。一切根。即苦樂捨根。謂無覆無記苦。無",
    "X50n0820_005:0582a18": "覆無記樂。無覆無記捨。證容各分四法中一法。通",
    "X50n0820_005:0582a19": "三受也。不通一切識身者。是除去身受。意地一切",
    "X50n0820_005:0582a20": "根相應者。意地是心。取法塵境。名為心受。通善不",
    "X50n0820_005:0582a21": "善。有覆無記。各與三受相應。謂善苦受。善樂受。善",
    "X50n0820_005:0582a22": "捨受。不善苦受。不善樂受。不善捨受。有覆無記苦",
    "X50n0820_005:0582a23": "受。有覆無記樂受。有覆無記捨受。此證容各分四",
    "X50n0820_005:0582a24": "法中三法。各通三受也。雜集下。復引證不善苦。有",
    "X50n0820_005:0582b01": "覆無記苦受之義。故知下。結上引證各分四義。",
    "X50n0820_005:0582b02": "或總分五謂苦樂憂喜捨(至)無分別故平等轉故。",
    "X50n0820_005:0582b03": "總分五者。以苦分憂。樂分喜故。三中下。釋苦樂各",
    "X50n0820_005:0582b04": "分義。謂逼身名苦受。悅身為樂受。以無分別。及尤",
    "X50n0820_005:0582b05": "重故。逼心名憂受。悅心名喜受者。以有分別。及輕",
    "X50n0820_005:0582b06": "微故。不苦不樂下。釋上捨受不分義。如文可知。△",
    "X50n0820_005:0582b07": "二總別各分竟。下三苦樂有無。",
    "X50n0820_005:0582b08": "諸適悅受五識相應(至)尚名為憂況餘輕者。",
    "X50n0820_005:0582b09": "先明樂受。於身於心有差別義。言近分者。謂初二",
    "X50n0820_005:0582b10": "禪。各有三天。每前二天。未得徧滿。故名近分。言根",
    "X50n0820_005:0582b11": "本者。每第三天。悅身名樂。悅心名喜。彼初二禪雖",
    "X50n0820_005:0582b12": "唯名喜。以悅身故。亦可名樂。三禪近分。同初二禪。",
    "X50n0820_005:0582b13": "雖未滿彼妙樂地中。以忻慕彼。安靜尤重。亦可名",
    "X50n0820_005:0582b14": "樂。諸逼迫下。次明苦受身心別義。五識名苦。於理",
    "X50n0820_005:0582b15": "無違。意識無苦。此義未正。苦樂侵心。亦可通故。諸",
    "X50n0820_005:0582b16": "聖教下。引證唯憂。無苦根義。瑜伽下。復引論證。異",
    "X50n0820_005:0582b17": "熟。即第八。異熟生者。即前六識。言無間者。第八前",
    "X50n0820_005:0582b18": "六。不相離故。前五苦受。意識唯憂。故云相續。又說",
    "X50n0820_005:0582b19": "地獄尋求伺察。必與憂俱。鬼趣傍生。亦有憂故。言",
    "X50n0820_005:0582b20": "一分者。鬼有純苦。及分苦故。傍生亦爾。故知下。結",
    "X50n0820_005:0582b21": "顯經論。尤重慼受。尚不名苦。況餘輕者。不名為憂。",
    "X50n0820_005:0582b22": "有義通二人天中者(至)豈不容捨彼定不成。",
    "X50n0820_005:0582b23": "此義正理。意地有苦。亦通憂故。於五趣中。有差別",
    "X50n0820_005:0582b24": "故。人趣天趣。唯憂根者。非尤重故。若傍生趣。及餓",
    "X50n0820_005:0582c01": "鬼趣。雜受名憂。純受名苦。輕重可分故。梵音捺落",
    "X50n0820_005:0582c02": "迦。此云純苦趣。純受尤重。唯名苦故。以證純苦。唯",
    "X50n0820_005:0582c03": "是苦根。瑜伽論說。任運煩惱通三受者。以證意地",
    "X50n0820_005:0582c04": "有苦相應。以任運時。不生憂故。薩迦耶見。此云身",
    "X50n0820_005:0582c05": "見。謂瑜伽說。俱生身見。及邊執見。唯無記性。以證",
    "X50n0820_005:0582c06": "憂根。非無記攝。論主釋云。彼身邊見。既無記性。不",
    "X50n0820_005:0582c07": "與憂俱。此純苦處。亦無記性。應苦受俱。非憂根攝。",
    "X50n0820_005:0582c08": "復引證云。論說憂根。非無記故。又瑜伽下。復引純",
    "X50n0820_005:0582c09": "苦無憂根義。諸根。即五受根。餘三下。論主自釋。謂",
    "X50n0820_005:0582c10": "彼論說。餘三言。即是樂喜憂根。以純苦處。必成現",
    "X50n0820_005:0582c11": "行捨受。豈不容捨受。樂喜憂三根。定不成就。以樂",
    "X50n0820_005:0582c12": "喜憂。不與純苦捨受俱轉。",
    "X50n0820_005:0582c13": "寧知彼文唯說容受(至)為第八者亦同此破。",
    "X50n0820_005:0582c14": "寧知下。意地無苦師難詞。論言容受。即捨受。以容",
    "X50n0820_005:0582c15": "苦樂。名捨受故。謂汝寧知瑜伽論文。唯說容捨受。",
    "X50n0820_005:0582c16": "應不說彼定成意識相應樂喜憂根。復云。彼六容",
    "X50n0820_005:0582c17": "識。有時無故。六容識者。即彼苦處相應捨受六種",
    "X50n0820_005:0582c18": "識也。有時無故者。謂若無捨受時。亦有憂根。不應",
    "X50n0820_005:0582c19": "下。論主牒執難破。謂不應彼論唯說容捨受。通說",
    "X50n0820_005:0582c20": "意地有憂根者。牒執意。無異因故者。是破詞。謂苦",
    "X50n0820_005:0582c21": "樂捨。同無記性。是無分別。共與一識相應。若通憂",
    "X50n0820_005:0582c22": "根。是有分別。一識為因。難通二義。故云無異因故。",
    "X50n0820_005:0582c23": "恐轉計云。論依捨受。說通憂根。論主難云。若依捨",
    "X50n0820_005:0582c24": "受。通憂根者。第八識與捨受相應。如何說彼憂根。",
    "X50n0820_005:0583a01": "定成第八相應根也。若謂下。復恐轉計。前五轉識。",
    "X50n0820_005:0583a02": "有間斷故。非憂根俱。唯第八識。恒相續故。與憂相",
    "X50n0820_005:0583a03": "應。故純苦處。亦有憂根。論主難云。悶絕等位。第八",
    "X50n0820_005:0583a04": "相續。寧有憂根。若有憂根。何名悶絕。有執下。結顯",
    "X50n0820_005:0583a05": "第八唯是捨根。非憂苦故。",
    "X50n0820_005:0583a06": "設執一形為第八者(至)故餘三言定憂喜樂。",
    "X50n0820_005:0583a07": "彼謂形身第八執受。則苦樂受。宜與第八相應。論",
    "X50n0820_005:0583a08": "主破云。理亦不然。形不定故。謂彼地獄。惡業所招。",
    "X50n0820_005:0583a09": "隨業變化。非謂一定。有形體故。彼由下。釋彼業招。",
    "X50n0820_005:0583a10": "容無形義。謂五根門。恒受業苦。定成眼等五業報",
    "X50n0820_005:0583a11": "根。別執一形。無所用故。非於下。釋形無用義。不求",
    "X50n0820_005:0583a12": "婬欲者。顯無樂喜根。由斯下。結顯第八唯是捨受。",
    "X50n0820_005:0583a13": "以破前執第八有苦根義。如極樂下。例明極苦。無",
    "X50n0820_005:0583a14": "有憂根。結顯論中。說餘三言。定憂喜樂。",
    "X50n0820_005:0583a15": "餘處說彼有等流樂(至)恐文增廣故不繁述。",
    "X50n0820_005:0583a16": "通釋餘義。謂餘處說。純受苦處。有等流樂。如熱地",
    "X50n0820_005:0583a17": "獄。猛火暫歇。或見清泉流水等境。亦名為樂。而實",
    "X50n0820_005:0583a18": "非樂。故名等流。依世流轉所說樂義。或彼通說餘",
    "X50n0820_005:0583a19": "雜受處。有等流樂。非說無有異熟果報樂者。無果",
    "X50n0820_005:0583a20": "報樂。名純苦故。然諸聖教下。通釋前師所引教意。",
    "X50n0820_005:0583a21": "慼受憂根。依多分者。顯有少分亦通苦根。或依流",
    "X50n0820_005:0583a22": "轉憂慼說故。無相違過。瑜伽下。釋前論說憂根相",
    "X50n0820_005:0583a23": "應。皆依世間流轉門說。非實憂根。又彼下。釋彼論",
    "X50n0820_005:0583a24": "說意俱苦受。與憂同類。假說名憂。而實是苦。復釋",
    "X50n0820_005:0583b01": "論意云。或說苦根損身心故。雖苦根攝。依於心義。",
    "X50n0820_005:0583b02": "而亦名憂。其實是苦。如近分喜。依於身義。而亦名",
    "X50n0820_005:0583b03": "樂。其實是喜。顯揚論等。具顯此義者。通結餘論。亦",
    "X50n0820_005:0583b04": "如上義。然未至地下。釋上說樂。皆是假說。未至三",
    "X50n0820_005:0583b05": "禪。無樂根故。十一根者。對欲界地。初二禪說。前五",
    "X50n0820_005:0583b06": "第六。各四除樂。共有八根。第七八識。各唯捨根。共",
    "X50n0820_005:0583b07": "有十根。地獄身心。共是苦根。故有十一。唯據苦等",
    "X50n0820_005:0583b08": "五受根釋也。或無漏位。有十二根。謂信等五根。意",
    "X50n0820_005:0583b09": "喜樂捨。共成九根。三無漏根。則有十二。未至樂地。",
    "X50n0820_005:0583b10": "故除樂根。唯有十一。或有漏位。亦十二根。謂眼等",
    "X50n0820_005:0583b11": "五根。男女二根。命根。意根。苦樂捨三。則有十二。未",
    "X50n0820_005:0583b12": "至樂地。故除樂根。唯有十一。此據二十二根釋也。",
    "X50n0820_005:0583b13": "以十一根義。未有的據。故三釋俱存。俟更參考。由",
    "X50n0820_005:0583b14": "此下。結顯論說意地苦根相應無失。此等下。總結",
    "X50n0820_005:0583b15": "前義。△三苦樂有無竟。下四舉執辯破。",
    "X50n0820_005:0583b16": "有義六識三受不俱(至)諸佛已斷憂苦事故。",
    "X50n0820_005:0583b17": "此中執意破詞。俱與三性章中意同。故不重釋。△",
    "X50n0820_005:0583b18": "四舉執辯破竟。通上一略標六位竟。下二廣顯差",
    "X50n0820_005:0583b19": "別分五。一徧行別境分三。一結前標問。",
    "X50n0820_005:0583b20": "前所略標六位心所(至)且初二位其相云何。",
    "X50n0820_005:0583b21": "此中結前略標六位義竟。起後廣顯六位差別。次",
    "X50n0820_005:0583b22": "第解釋。故問其相云何。△一結前標問竟。下二舉",
    "X50n0820_005:0583b23": "頌總答。",
    "X50n0820_005:0583b24": "頌曰初徧行觸等(至)勝解念定慧所緣事不同。",
    "X50n0820_005:0583c01": "舉頌答前問意。初句。頌徧行位。第二三句。頌別境",
    "X50n0820_005:0583c02": "位。第四句。釋別境義。△二舉頌總答竟。下三解釋",
    "X50n0820_005:0583c03": "頌意分二。一釋徧行。",
    "X50n0820_005:0583c04": "論曰六位中初徧行心所(至)此等聖教誠證非一。",
    "X50n0820_005:0583c05": "釋第一句頌中觸等五所。如三卷中。初能變下。廣",
    "X50n0820_005:0583c06": "說體性業用差別。故不重陳。復申問答。以明徧行。",
    "X50n0820_005:0583c07": "教理可證。三卷中云。其徧行相。後當廣釋。文出於",
    "X50n0820_005:0583c08": "此。此中下。先引聖教。證觸受想思。四是徧行。以從",
    "X50n0820_005:0583c09": "三和相應變故。故此四法。有徧行義。又契經下。引",
    "X50n0820_005:0583c10": "證作意。亦是遍行。以有作意。識方生故。餘經下。復",
    "X50n0820_005:0583c11": "引餘經。證此作意是徧行義。作意是心所。了別是",
    "X50n0820_005:0583c12": "心王。以心心所。不相離故。顯是徧行。此等聖教。誠",
    "X50n0820_005:0583c13": "證非一者。結顯聖教。證五徧行。誠非一種。引教竟。",
    "X50n0820_005:0583c14": "理謂識起必有三和(至)餘非徧行義至當說。",
    "X50n0820_005:0583c15": "凡為格物。必以理推。今推觸所。定是徧行。謂根境",
    "X50n0820_005:0583c16": "識。三法和合。定有觸生。而彼三和。亦應觸有。故心",
    "X50n0820_005:0583c17": "心所。和合觸境。必由觸力。是徧行義。令心觸境。理",
    "X50n0820_005:0583c18": "應作意。諸心心所。由作意生。故知作意。亦是徧行。",
    "X50n0820_005:0583c19": "受領順境。令心等歡。領違令慼。領中令捨。若無領",
    "X50n0820_005:0583c20": "受。心等起時。無隨三境各起一相。此能令起。故是",
    "X50n0820_005:0583c21": "徧行。諸心於境。取分齊相。必由於想。故想心所。是",
    "X50n0820_005:0583c22": "徧行義。正因等者。等於邪因。取正造善。不正不善。",
    "X50n0820_005:0583c23": "若無思時。心等起位。無隨邪正造善等義。此能令",
    "X50n0820_005:0583c24": "取。故是遍行。引理竟。由此下。結上五所是徧行義。",
    "X50n0820_005:0584a01": "餘非徧行者。顯後別境。無此義故。△一釋徧行竟。",
    "X50n0820_005:0584a02": "下二釋別境分三。一正釋五所。",
    "X50n0820_005:0584a03": "次別境者謂欲至慧(至)由斯理趣欲非遍行。",
    "X50n0820_005:0584a04": "總標五所名位次第。復別釋義。顯非偏行。云何下",
    "X50n0820_005:0584a05": "問答以明欲心所體性業用。雜集論云。於所樂事。",
    "X50n0820_005:0584a06": "彼彼引發。所作希望為體。正勤所依為業。初有義",
    "X50n0820_005:0584a07": "下。以可欣釋所樂。故即問云。於可厭事。欲彼不合。",
    "X50n0820_005:0584a08": "欲彼別離。亦應有欲。何獨可欣。名希望欲。論主答",
    "X50n0820_005:0584a09": "云。此可欣欲。但於求彼不合離時。於自體上有可",
    "X50n0820_005:0584a10": "欣義。非可厭事。亦有欣欲。故於下。結顯欲非偏行。",
    "X50n0820_005:0584a11": "以於可厭中容。及不希望。欲不起故。中有義下。以",
    "X50n0820_005:0584a12": "可求釋所樂。於欣求合。於厭求離。皆有欲故。於中",
    "X50n0820_005:0584a13": "容下。結顯欲非遍行。以中容境。及不希望。必無欲",
    "X50n0820_005:0584a14": "故。後有義下。以欲觀釋所樂。謂欲觀察是所樂故。",
    "X50n0820_005:0584a15": "若不下。釋非徧行。因境勢者。隨現有境而為所緣。",
    "X50n0820_005:0584a16": "非希望故。故全無欲。由斯下。總結上來三義解欲。",
    "X50n0820_005:0584a17": "皆非徧行。於上三義。詞雖有別。義無乖反。",
    "X50n0820_005:0584a18": "有說要由希望境力(至)故論說此勤依為業。",
    "X50n0820_005:0584a19": "彼說未正。謂心心所。由欲生故。執為遍行。論主破",
    "X50n0820_005:0584a20": "云。彼說不然等。謂諸聖教。唯說作意。能生諸識。不",
    "X50n0820_005:0584a21": "曾說欲。生心心所。如說下。引經例破。如經說言。一",
    "X50n0820_005:0584a22": "切諸法。以愛為本。豈愛能生。心心所耶。應知欲為",
    "X50n0820_005:0584a23": "本者。欲起一切事故。或說善欲。能發正勤。勤行諸",
    "X50n0820_005:0584a24": "善。欲為本故。論說此欲。勤依為業。是為諸法。以欲",
    "X50n0820_005:0584b01": "為本。非欲能生心心所故。",
    "X50n0820_005:0584b02": "云何勝解於決定境(至)此應復待餘便有無窮失。",
    "X50n0820_005:0584b03": "問答以釋勝解心所體性業用。印定持守為體。餘",
    "X50n0820_005:0584b04": "緣不能引轉為業。謂邪正下。釋決定義。邪正之教。",
    "X50n0820_005:0584b05": "及邪正理。證據之力。於境審決印持。異緣不能引",
    "X50n0820_005:0584b06": "轉。說名勝解。故猶豫下。釋此勝解。非徧行義。以猶",
    "X50n0820_005:0584b07": "豫時。及非審決。無印持故。有說下。執為徧行。謂心",
    "X50n0820_005:0584b08": "心所取自境時。於所緣境。無有拘礙。名為勝解。以",
    "X50n0820_005:0584b09": "徧心等。是徧行義。論主破云。彼說非理。謂能不礙",
    "X50n0820_005:0584b10": "者。即所緣諸法境也。所不礙者。即能緣心心所也。",
    "X50n0820_005:0584b11": "勝解發起者。根緣作意緣也。豈唯由境。發勝解耶。",
    "X50n0820_005:0584b12": "若由下。牒執難破。謂若由此境故。彼勝解發起。此",
    "X50n0820_005:0584b13": "境應復待餘心生。便有心境互生之失。心境互生。",
    "X50n0820_005:0584b14": "展轉不已。故云無窮。",
    "X50n0820_005:0584b15": "云何為念於曾習境(至)足為後時憶念因故。",
    "X50n0820_005:0584b16": "問答以釋念心所體性業用。明記諸法。念之性也。",
    "X50n0820_005:0584b17": "由明記故。因而定生。念之用也。謂數憶持下。釋上",
    "X50n0820_005:0584b18": "明記。及定依義。於曾未受下。釋念心所非徧行義。",
    "X50n0820_005:0584b19": "以未受境。及不明記。念不生故。有說下。執念心所",
    "X50n0820_005:0584b20": "是徧行義。以心起時。必有念故。論主破難云。彼說",
    "X50n0820_005:0584b21": "非理。勿於後時有癡信等。前亦有故。如七八識。轉",
    "X50n0820_005:0584b22": "依位中。前無有信。信亦得生。何用前有。七前有癡。",
    "X50n0820_005:0584b23": "後決不生。豈前無因。故立前因。便為無用。推之前",
    "X50n0820_005:0584b24": "有前無。俱不得為因。故以前亦有故。雙難二計。前",
    "X50n0820_005:0584c01": "心心所下。明前因不在有念。但想勢力。足為因故。",
    "X50n0820_005:0584c02": "又若前念令後念生。即等無間緣。此緣約主。唯是",
    "X50n0820_005:0584c03": "心王。念是心所。非主義故。",
    "X50n0820_005:0584c04": "云何為定於所觀境(至)便無定起故非徧行。",
    "X50n0820_005:0584c05": "問答以釋定心所體性業用。專注不散為體。定久",
    "X50n0820_005:0584c06": "慧生為用。謂觀下。釋上專注不散。智依為業義。俱",
    "X50n0820_005:0584c07": "非者。非得非失也。即是對境無分別心。故名為定。",
    "X50n0820_005:0584c08": "心專注言下。釋上專注。非定一境。以住境時。無第",
    "X50n0820_005:0584c09": "二念。故歷諸境。皆名專注。以其境自往來。心恒專",
    "X50n0820_005:0584c10": "注。若不下。謂定心所。亦非徧行。以不繫心。定不起",
    "X50n0820_005:0584c11": "故。",
    "X50n0820_005:0584c12": "有說爾時亦有定起(至)如念慧等非即心故。",
    "X50n0820_005:0584c13": "執定心所。有徧行義。謂不繫心時。亦有定起。微隱",
    "X50n0820_005:0584c14": "難知。應說誠言者。誠然有定故。又若令心和合趣",
    "X50n0820_005:0584c15": "境。是徧行義。論主破云。理亦不然。是觸用故。謂令",
    "X50n0820_005:0584c16": "心觸境。是觸業用。豈定用耶。若謂下。重執徧行。謂",
    "X50n0820_005:0584c17": "定令心。一剎那頃。不得易緣。定是徧行。復破云。一",
    "X50n0820_005:0584c18": "剎那心。時之極少。自然無易。何定心所。令無易緣。",
    "X50n0820_005:0584c19": "若言下。復執徧行。又破云。令心所緣。唯是作意。豈",
    "X50n0820_005:0584c20": "定心所。令心所緣。有說下。謂定心所。是假非實。故",
    "X50n0820_005:0584c21": "說即心。以經說定。名心學故。彼非下。論主破。謂彼",
    "X50n0820_005:0584c22": "引經。非為誠證。以定攝心。令心一境。故經說為心",
    "X50n0820_005:0584c23": "一境性。五根五力。及七覺支。八聖道支。皆攝此定。",
    "X50n0820_005:0584c24": "如念與慧。各別有體。非即心故。",
    "X50n0820_005:0585a01": "云何為慧於所觀境(至)定非徧行如信貪等。",
    "X50n0820_005:0585a02": "問答以釋慧心所體性業用。簡擇諸法。慧之性也。",
    "X50n0820_005:0585a03": "決斷疑情。慧之用也。謂觀下。釋上簡擇斷疑。推求",
    "X50n0820_005:0585a04": "釋簡擇。決定釋斷癡。於非觀境下。釋非徧行。以愚",
    "X50n0820_005:0585a05": "昧心。慧不生故。有說下。執慧心所。亦是徧行。謂愚",
    "X50n0820_005:0585a06": "昧時。慧相微隱。故大受者。不能知微。觸等欲等。名",
    "X50n0820_005:0585a07": "大地法。觸既徧行。欲亦應然。故說對法。大地法故。",
    "X50n0820_005:0585a08": "諸部下。論主以正理辯破。部即位也。對法者。各配",
    "X50n0820_005:0585a09": "其類。觸等欲等。俱徧地故。名大地法。若論徧行。簡",
    "X50n0820_005:0585a10": "去欲等。若論別境。簡去觸等。故說對法。展轉相違。",
    "X50n0820_005:0585a11": "餘義如文。茲不繁贅。△一正釋五所竟。下二廣辯",
    "X50n0820_005:0585a12": "現起。",
    "X50n0820_005:0585a13": "有義此五定互相資(至)謂不專注馳散推求。",
    "X50n0820_005:0585a14": "初義未正。謂互相資。必俱起故。次義正理。謂五心",
    "X50n0820_005:0585a15": "所。不定俱起。瑜伽下。引證。四一切中。無後二者。是",
    "X50n0820_005:0585a16": "一切時。及一切俱。謂無同時。及俱起義。又說所緣",
    "X50n0820_005:0585a17": "之境有四。能緣之心有五。非定俱起。應說下。論主",
    "X50n0820_005:0585a18": "自立正義。謂或時起一。乃至或時起五。或有五種",
    "X50n0820_005:0585a19": "俱不起時。故云不定。於所樂境。唯起希望者。無第",
    "X50n0820_005:0585a20": "二義。勝解及念。應知亦然。初或於所觀下。釋所觀",
    "X50n0820_005:0585a21": "境。唯起專注。以專注言。即是定義。謂愚昧者。心多",
    "X50n0820_005:0585a22": "散亂。為止散故。專注所緣。以愚昧故。不能簡擇。不",
    "X50n0820_005:0585a23": "同聖賢。定慧等觀。故於所觀。唯起專注。設有問云。",
    "X50n0820_005:0585a24": "既無簡擇。何有所觀。論主答云。謂彼於定。起加行",
    "X50n0820_005:0585b01": "時。少從聞思。散亂方止。取說等持。緣所觀境。言等",
    "X50n0820_005:0585b02": "持者。即定也。或依多分者。非一境也。說是言者。是",
    "X50n0820_005:0585b03": "說定言。戲忘天者。欲界天也。以欲樂時。東戲忘西。",
    "X50n0820_005:0585b04": "在前忘後。雖名專一境。然起貪瞋癡。貪乃順境。瞋",
    "X50n0820_005:0585b05": "乃違境。癡非二境。豈專一境。而能起三。以喻定名",
    "X50n0820_005:0585b06": "專一境。而境非一也。次或於所觀下。釋唯起慧。於",
    "X50n0820_005:0585b07": "所觀境。馳散推求。是簡擇義。不同前定。故無專注。",
    "X50n0820_005:0585b08": "或時起二謂於所樂(至)及藏識俱此類非一。",
    "X50n0820_005:0585b09": "或時起二。乃至合有十二者。謂於四境。次第雙起",
    "X50n0820_005:0585b10": "有十箇二。一欲解。二欲念。三欲定。四欲慧。五解念。",
    "X50n0820_005:0585b11": "六解定。七解慧。八念定。九念慧。十定慧。是於四境。",
    "X50n0820_005:0585b12": "二所齊起。定有十數。頌曰。欲兼解念定慧四。解兼",
    "X50n0820_005:0585b13": "念定慧成三。念兼定慧數當九。第十定慧十二有。",
    "X50n0820_005:0585b14": "或時起三。乃至合有十三者。謂於四境。次第兼起。",
    "X50n0820_005:0585b15": "有十箇三。一欲解念。二欲解定。三欲解慧。四欲念",
    "X50n0820_005:0585b16": "定。五欲念慧。六欲定慧。七解念定。八解念慧。九解",
    "X50n0820_005:0585b17": "定慧。十念定慧。是於四境。三所齊起。亦有十數。頌",
    "X50n0820_005:0585b18": "曰。欲解逢念定慧三。欲念復逢定慧參。欲定逢慧",
    "X50n0820_005:0585b19": "數當六。解念加定慧八數。解定慧與念定慧。合有",
    "X50n0820_005:0585b20": "十三數始足。或時起四。乃至合有五四者。謂於四",
    "X50n0820_005:0585b21": "境。次第兼起。有五箇四。一欲解念定。二欲解念慧。",
    "X50n0820_005:0585b22": "三欲解定慧。四欲念定慧。五解念定慧。是於四境。",
    "X50n0820_005:0585b23": "四所齊起。唯有五數。頌曰。一起前四二除定。三念",
    "X50n0820_005:0585b24": "四解五欲盡。從慧逆除合五四。前後論文誠可證。",
    "X50n0820_005:0585c01": "或時起五下。謂於四境齊起五種。總為一數。如是",
    "X50n0820_005:0585c02": "下。結成總別句數。謂欲等單起有五句。起二起三",
    "X50n0820_005:0585c03": "各有十句。起四有五句。起五為一句。共有三十一",
    "X50n0820_005:0585c04": "句。或有心下。釋成五所皆不起義。謂有心位。如非",
    "X50n0820_005:0585c05": "四境。五皆不起。或時四境率爾墮心。五亦不起。藏",
    "X50n0820_005:0585c06": "識於五非相應故。亦不俱起。故五不起。此類非一。",
    "X50n0820_005:0585c07": "△二廣辨現起竟。下三分屬諸門。",
    "X50n0820_005:0585c08": "第七八識此別境五(至)不能推度無簡擇故。",
    "X50n0820_005:0585c09": "此別境五。於第八識。有漏位無。第七有漏。唯有一",
    "X50n0820_005:0585c10": "慧。二識轉依。五俱相應。如前第二能變識中。已廣",
    "X50n0820_005:0585c11": "說故。第六意識。與別境五。有漏無漏。皆相應故。有",
    "X50n0820_005:0585c12": "義未正。謂前五識。與別境五。無相應理。緣已得下。",
    "X50n0820_005:0585c13": "釋此五所。無相應義。如次應知。",
    "X50n0820_005:0585c14": "有義五識容有此五(至)五識皆有作事智故。",
    "X50n0820_005:0585c15": "論主正義。許前五識。容五相應。雖無下。釋前五識。",
    "X50n0820_005:0585c16": "亦有微細欲勝解念。如次應知。雖不下。釋前五識",
    "X50n0820_005:0585c17": "有專注義。設有問云。五識散動。何得有定。故釋云。",
    "X50n0820_005:0585c18": "遮等引故。說性散動。非遮等持。故容有定。等引者。",
    "X50n0820_005:0585c19": "入定出定時也。此時五識。不容有故。等持者。住定",
    "X50n0820_005:0585c20": "時也。以在定時。現量取境。同五識故。故容有定。雖",
    "X50n0820_005:0585c21": "於下。釋前五識。有簡擇義。眼耳二通。相應智性者。",
    "X50n0820_005:0585c22": "證眼耳識。與慧相應。此二有慧。餘鼻舌身三識。準",
    "X50n0820_005:0585c23": "此有慧無失。未自在下。結前有漏。五所或無。起後",
    "X50n0820_005:0585c24": "無漏。五所定有。樂觀下。釋自在位。定有五所相應",
    "X50n0820_005:0586a01": "五識。一一如次。",
    "X50n0820_005:0586a02": "此別境五何受相應(至)諸門分別如理應思。",
    "X50n0820_005:0586a03": "問答以明別境會通五受。初有義未正。謂欲一心",
    "X50n0820_005:0586a04": "所。與三受俱。除憂苦二受。以憂苦境。非所樂故。餘",
    "X50n0820_005:0586a05": "解念定慧四心所。通餘四受。唯除苦受。審決。即勝",
    "X50n0820_005:0586a06": "解。等者。等念定慧。以審決等。五識無故者。前五轉",
    "X50n0820_005:0586a07": "識。是苦受識。識既不與四心所相應。苦受亦不與",
    "X50n0820_005:0586a08": "四心所相應。次有義正理。許欲等五。五受相應。由",
    "X50n0820_005:0586a09": "前師執憂根不與欲心所俱。今引論證。與欲俱起。",
    "X50n0820_005:0586a10": "以愁慼時。是憂根故。求欲證者。是欲心所。前執苦",
    "X50n0820_005:0586a11": "根不與欲俱。今引純苦希求解脫。顯欲俱起。又欲",
    "X50n0820_005:0586a12": "心所。必通第六意識。意地有苦。前已說故。亦顯欲",
    "X50n0820_005:0586a13": "與苦根相應。論說貪愛下。重引論證欲與憂苦共",
    "X50n0820_005:0586a14": "相應義。前執苦根無審決等。今引苦根與意相應。",
    "X50n0820_005:0586a15": "意又相應審決等四。故苦與四。相應無失。又五識",
    "X50n0820_005:0586a16": "下。展轉破前審決等義。由斯下。結上欲等五受相",
    "X50n0820_005:0586a17": "應。此五下。結顯三性三界。及三學等諸門分別。一",
    "X50n0820_005:0586a18": "一如理。詞不復現。△三分屬諸門竟。通上一徧行",
    "X50n0820_005:0586a19": "別境竟。",
    "X50n0820_005:0586a21": "成唯識論俗詮卷第五"
}