{
    "T45n1871_001:0589c03": "華嚴經旨歸",
    "T45n1871_001:0589c05": "唐京兆西崇福寺沙門法藏述",
    "T45n1871_001:0589c06": "夫以。主教圓通盡虛空於塵剎。帝珠方廣攬",
    "T45n1871_001:0589c07": "法界於毫端。無礙鎔融盧舍那之妙境。有崖",
    "T45n1871_001:0589c08": "斯泯普賢眼之玄鑒。浩汗微言實叵尋其旨",
    "T45n1871_001:0589c09": "趣。宏深法海尤罕測於宗源。今略舉大綱開",
    "T45n1871_001:0589c10": "茲十義。撮其機要稱曰旨歸。庶探玄之士粗",
    "T45n1871_001:0589c11": "識其致焉。",
    "T45n1871_001:0589c12": "　一說經義　二說經時　三說經佛",
    "T45n1871_001:0589c13": "　四說經眾　五說經儀　六辯經教",
    "T45n1871_001:0589c14": "　七顯經義　八釋經意　九明經益",
    "T45n1871_001:0589c15": "　十示經圓",
    "T45n1871_001:0589c16": "說經處第一",
    "T45n1871_001:0589c17": "夫圓滿教起必周側於塵方。既為盡法界之",
    "T45n1871_001:0589c18": "談。詎可分其處別。今從狹至寬略開十處。初",
    "T45n1871_001:0589c19": "此閻浮。二周百億。三盡十方。四遍塵道。五通",
    "T45n1871_001:0589c20": "異界。六該別塵。七歸華藏。八重攝剎。九猶帝",
    "T45n1871_001:0589c21": "網。十餘佛同。初此閻浮者。謂此閻浮菩提樹",
    "T45n1871_001:0589c22": "等七處八會。說此經法。二周百億者。謂盡此",
    "T45n1871_001:0589c23": "娑婆百億閻浮覺樹王等。同時俱說。三盡十",
    "T45n1871_001:0589c24": "方者。謂盡於十方虛空法界。所有一切須彌",
    "T45n1871_001:0589c25": "山界。無不同時皆說此法。如光明覺品說。四",
    "T45n1871_001:0589c26": "遍塵道者。謂於十方虛空界中。一一塵處皆",
    "T45n1871_001:0589c27": "有彼剎。悉於其中演說此經五通異界者。謂",
    "T45n1871_001:0589c28": "樹形等異類世界。有不可說佛剎微塵等。一",
    "T45n1871_001:0589c29": "一流類皆遍十方虛空法界。為與前須彌山",
    "T45n1871_001:0590a01": "界等。互不相礙。各於其中轉尊法輪。六該別",
    "T45n1871_001:0590a02": "塵者。謂盡虛空界一一塵道。各亦同前攝自",
    "T45n1871_001:0590a03": "同類無量剎海。而於其中亦說此經。七歸華",
    "T45n1871_001:0590a04": "藏者。謂此等一切雜染世界各皆同盡。唯是",
    "T45n1871_001:0590a05": "蓮華藏莊嚴世界海數過剎塵。一一皆悉遍",
    "T45n1871_001:0590a06": "周法界不相障礙。悉於其中演說斯法。八重",
    "T45n1871_001:0590a07": "攝剎者。於此華藏一一塵。皆攝無邊諸佛剎",
    "T45n1871_001:0590a08": "海。皆於其中說此經法。九猶帝網者。彼一一",
    "T45n1871_001:0590a09": "微塵。既各攝此無盡剎海。即此剎等復有微",
    "T45n1871_001:0590a10": "塵。彼諸塵內復有剎海。是即塵塵既其不盡。",
    "T45n1871_001:0590a11": "剎剎亦復不窮。如因陀羅網重重具十不可",
    "T45n1871_001:0590a12": "說其分量也。上來總是盧舍那佛說華嚴處。",
    "T45n1871_001:0590a13": "問若如上說。即七處八會皆悉雜亂。如上忉",
    "T45n1871_001:0590a14": "利天處說十住時。既遍虛空周側毛道。未知",
    "T45n1871_001:0590a15": "夜摩等處亦說十住不。設爾何失。二俱有過。",
    "T45n1871_001:0590a16": "若彼不說即說處不遍。若彼亦說。何故經中",
    "T45n1871_001:0590a17": "云。忉利說十住法。夜摩等處說十行等。答此",
    "T45n1871_001:0590a18": "說十住忉利天處。既遍十方一切塵道。是故",
    "T45n1871_001:0590a19": "夜摩等處皆有忉利。即於如此遍夜摩等忉",
    "T45n1871_001:0590a20": "利天處說十住。是故忉利無不普遍。仍非",
    "T45n1871_001:0590a21": "夜摩。夜摩等處說十行等。皆亦遍於忉利等",
    "T45n1871_001:0590a22": "處。仍非忉利當知亦爾。若約十住與十行等",
    "T45n1871_001:0590a23": "全位相攝。即彼此互無各遍法界。若約諸",
    "T45n1871_001:0590a24": "位相資。即此彼互有同遍法界。餘一一品一",
    "T45n1871_001:0590a25": "一文處。皆亦如是。准以思之。十餘佛同者。如",
    "T45n1871_001:0590a26": "此一佛說華嚴處如是不同。是即十方一切",
    "T45n1871_001:0590a27": "餘佛。各說華嚴處皆不同。准前知之。經云。",
    "T45n1871_001:0590a28": "三世諸佛已說今說當說。又云。我不見有",
    "T45n1871_001:0590a29": "諸世界彼諸如來。不說此法。又如證法菩薩",
    "T45n1871_001:0590b01": "所說。當知餘佛無不同說。問餘佛說處與舍",
    "T45n1871_001:0590b02": "那說處。為相見不。設爾何失。二俱有過。謂若",
    "T45n1871_001:0590b03": "相見即乖相遍。若不相見不成主伴。答互為",
    "T45n1871_001:0590b04": "主伴通有四句。謂主主不相見。伴伴亦爾。",
    "T45n1871_001:0590b05": "各遍法界彼此互無故無相見。主之與伴其",
    "T45n1871_001:0590b06": "必相見。伴主亦爾共遍法界。此彼互有故。",
    "T45n1871_001:0590b07": "無不相見。如舍那為主證處為伴。無有主而",
    "T45n1871_001:0590b08": "不俱伴故。舍那與證處同遍法界。設於東方",
    "T45n1871_001:0590b09": "證法來處彼有。舍那還有東方而來作證。如",
    "T45n1871_001:0590b10": "是一一具具遠近。皆同遍周法界。一切塵道",
    "T45n1871_001:0590b11": "無障無礙。思之可見。",
    "T45n1871_001:0590b12": "說經時第二",
    "T45n1871_001:0590b13": "夫以。常恒之說。前後際而無涯。況念劫圓",
    "T45n1871_001:0590b14": "融豈可辨其時分。今略舉短脩分齊。析為十",
    "T45n1871_001:0590b15": "重。初唯一念。二盡七日。三遍三際。四攝同",
    "T45n1871_001:0590b16": "類。五收異劫。六念攝劫。七復重收。八異界",
    "T45n1871_001:0590b17": "時。九彼相入。十本收末。初唯一念者。謂於一",
    "T45n1871_001:0590b18": "剎那中。即遍如前無盡之處。頓說如此無邊",
    "T45n1871_001:0590b19": "法海。二盡七日者。謂佛初成道。於第二七日。",
    "T45n1871_001:0590b20": "普遍如前處說此經法。三遍三際者。謂盡前",
    "T45n1871_001:0590b21": "後際各無邊劫。常在彼界恒說此法。初無慚",
    "T45n1871_001:0590b22": "息。如不思議品說。四攝同類者。謂彼一切無",
    "T45n1871_001:0590b23": "邊劫中。一一劫內各攝無量同類劫海。常說",
    "T45n1871_001:0590b24": "此法。五收異劫者。謂一一劫各攝無量異類",
    "T45n1871_001:0590b25": "劫海。如長劫攝短劫等。恒說此經。六念攝劫",
    "T45n1871_001:0590b26": "者。於一念中。即攝如上無量前後同異劫海。",
    "T45n1871_001:0590b27": "如是念念盡前後際。一一念中。皆各普攝一",
    "T45n1871_001:0590b28": "切諸劫。皆亦如是。如是時劫。常說此法。七",
    "T45n1871_001:0590b29": "復重收者。此一念中所攝劫內。復有諸念。",
    "T45n1871_001:0590c01": "而彼諸念復攝諸劫。是即念念既其不盡。劫",
    "T45n1871_001:0590c02": "劫亦復不窮。如因陀羅網重重無盡。思之可",
    "T45n1871_001:0590c03": "見。八異界時者。如樹形等無量無邊。異類世",
    "T45n1871_001:0590c04": "界時劫不同分齊各別。並盡彼時分常說此",
    "T45n1871_001:0590c05": "經。九彼相攝者。即彼異界所有時劫。亦各別",
    "T45n1871_001:0590c06": "相收。或互相攝。若念若劫無盡同前。悉於",
    "T45n1871_001:0590c07": "彼時恒說此法。十本收末者。如華藏界中以",
    "T45n1871_001:0590c08": "非劫為劫。劫即非劫。念等亦爾。以時無長短",
    "T45n1871_001:0590c09": "離分限故。以染時分說彼劫故。以時無別體",
    "T45n1871_001:0590c10": "依法上立。法既融通。時亦隨爾。於此無量時",
    "T45n1871_001:0590c11": "劫。常說華嚴初無休息。問准此所說。說華嚴",
    "T45n1871_001:0590c12": "會總無了時。何容有此一部經教。答為下劣",
    "T45n1871_001:0590c13": "眾生。於無盡說中。略取此等結集流通故。有",
    "T45n1871_001:0590c14": "此一部。令其見聞方便。引入無際限中。如",
    "T45n1871_001:0590c15": "觀牖隙見無際虛空。當知此中道理亦爾。觀",
    "T45n1871_001:0590c16": "此一部見無邊法海。又復即此一部。是無邊",
    "T45n1871_001:0590c17": "劫海之說以結通。文無分齊故。一說即是一",
    "T45n1871_001:0590c18": "切說故。問若此多劫常恒說者。何故如來有",
    "T45n1871_001:0590c19": "涅槃耶。答說此經佛本不涅槃。法界品中開",
    "T45n1871_001:0590c20": "旃檀塔。見三世佛無涅槃者。又復以此初時",
    "T45n1871_001:0590c21": "既攝多劫。是故示現涅槃。亦在此中。以攝化",
    "T45n1871_001:0590c22": "威儀之中涅槃。亦是說法攝生與成道說法。",
    "T45n1871_001:0590c23": "無差別故。是故說法總無休時。復次舍那",
    "T45n1871_001:0590c24": "佛常在華藏。恒時說法。初無涅槃如常住",
    "T45n1871_001:0590c25": "故。",
    "T45n1871_001:0590c26": "說經佛第三",
    "T45n1871_001:0590c27": "問說此經佛盧舍那身。既在如前無盡時處。",
    "T45n1871_001:0590c28": "其佛為是一身。為是多身。設爾何失。二俱有",
    "T45n1871_001:0590c29": "過。謂若是一身。何故一切剎中各全現耶。若",
    "T45n1871_001:0591a01": "是多身。何故經言而不分身。又云。而如來身",
    "T45n1871_001:0591a02": "亦不往彼。答此盧舍那法界身雲無障礙故。",
    "T45n1871_001:0591a03": "常在此處即在他處。故遠在他方恒住此故。",
    "T45n1871_001:0591a04": "身不分異亦非一故。同時異處一身圓滿。皆",
    "T45n1871_001:0591a05": "全現故。一切菩薩不能思故。今顯此義略辨",
    "T45n1871_001:0591a06": "十重。一用周無礙。二相遍無礙。三寂用無礙。",
    "T45n1871_001:0591a07": "四依起無礙。五真應無礙。六分圓無礙。七因",
    "T45n1871_001:0591a08": "果無礙。八依正無礙。九潛入無礙。十圓通無",
    "T45n1871_001:0591a09": "礙。初用周無礙者。於上念劫剎塵等處。盧舍",
    "T45n1871_001:0591a10": "那佛顯法界身雲。業用無邊周側如上。一一",
    "T45n1871_001:0591a11": "塵剎一一念劫攝生威儀。或現八相或三乘",
    "T45n1871_001:0591a12": "形。或五趣身或六塵境。身雲差別名號不同。",
    "T45n1871_001:0591a13": "業用多端不可稱說。華嚴佛境界分云。盧舍",
    "T45n1871_001:0591a14": "那佛於一塵中。示現十佛世界微塵數等多",
    "T45n1871_001:0591a15": "威儀路。以攝眾生。如一塵一切塵亦爾。如",
    "T45n1871_001:0591a16": "一佛一切佛亦爾。故知如是應機現身。無盡",
    "T45n1871_001:0591a17": "無盡不可說也。又云。如此見佛坐師子座。一",
    "T45n1871_001:0591a18": "切塵中亦復如是。二相遍無礙者。於上一一",
    "T45n1871_001:0591a19": "差別用中。一一各攝一切業用。如在胎中。則",
    "T45n1871_001:0591a20": "有出家成道等類。如是一切自在無礙。如經",
    "T45n1871_001:0591a21": "微細中說。三寂用無礙者。雖現如是無邊自",
    "T45n1871_001:0591a22": "在。然不作意不起念慮。常在三昧不礙起用。",
    "T45n1871_001:0591a23": "不思議品云。於一念中。悉能示現一切三",
    "T45n1871_001:0591a24": "世佛。教化一切眾生。而不捨離諸佛寂滅",
    "T45n1871_001:0591a25": "無二三昧。是為諸佛不可譬喻不可思議境",
    "T45n1871_001:0591a26": "界。如末尼雨寶天鼓出聲。皆無功用任運成",
    "T45n1871_001:0591a27": "就。四依起無礙者。如此所現雖無功用。皆依",
    "T45n1871_001:0591a28": "海印三昧之力。而得顯現。經云。一切示現無",
    "T45n1871_001:0591a29": "有餘。海印三昧勢力故。五真應無礙者。則此",
    "T45n1871_001:0591b01": "應現無盡身雲即無生滅。則是法身平等一",
    "T45n1871_001:0591b02": "味。不礙業用無有限量。經云。法身多門現十",
    "T45n1871_001:0591b03": "方。如是真應理事混融無障無礙。是佛境界",
    "T45n1871_001:0591b04": "也。六分圓無礙者。則此遍法界盧舍那身。一",
    "T45n1871_001:0591b05": "一支分一一毛孔。皆亦有自舍那全身。是故",
    "T45n1871_001:0591b06": "分處則是圓滿。法界品云。如來一毛孔中。出",
    "T45n1871_001:0591b07": "一切佛剎微塵等化身雲。充滿一切世界不",
    "T45n1871_001:0591b08": "可思議故。亦於毛孔。則現十方盡窮法界。一",
    "T45n1871_001:0591b09": "切諸佛一毛孔中。盡過去際一切如來。次第",
    "T45n1871_001:0591b10": "顯現不可思議。故經偈云。如來無量功德海。",
    "T45n1871_001:0591b11": "一一毛孔皆悉現。又如法界品中。普賢支節",
    "T45n1871_001:0591b12": "及毛孔亦現可知。七因果無礙者。謂於身分",
    "T45n1871_001:0591b13": "及毛孔處。現自舍那往昔本生行菩薩行所",
    "T45n1871_001:0591b14": "受之身。及所成行事。亦現十方一切菩薩身",
    "T45n1871_001:0591b15": "雲及行。經中佛眉間出勝音等塵數菩薩。八",
    "T45n1871_001:0591b16": "依正無礙者。謂此身雲則作一切器世間。經",
    "T45n1871_001:0591b17": "云。或作日月遊虛空。或作河池井泉等。一切",
    "T45n1871_001:0591b18": "世界海。又亦潛身入彼諸剎。一一微細塵毛",
    "T45n1871_001:0591b19": "等處。皆有佛身圓滿普遍。經云。佛身充滿諸",
    "T45n1871_001:0591b20": "法界也。又彼所入一切剎海。總在如來一毛",
    "T45n1871_001:0591b21": "孔現。經云。無量剎海處一毛。悉坐菩提蓮華",
    "T45n1871_001:0591b22": "座。遍滿一切諸法界。一切毛孔自在現。普賢",
    "T45n1871_001:0591b23": "亦云。一切諸佛及剎土。在我身內無障礙。我",
    "T45n1871_001:0591b24": "於一切毛孔中現佛境界。諦觀察況於佛也。",
    "T45n1871_001:0591b25": "又如來自在還現自身。於身內剎中教化眾",
    "T45n1871_001:0591b26": "生。無障無礙非思量境界。九潛入無礙者。於",
    "T45n1871_001:0591b27": "眾生世間無礙自在。謂此佛身遍入一切眾",
    "T45n1871_001:0591b28": "生界中。如如來藏雖作眾生。而不失自性。",
    "T45n1871_001:0591b29": "此亦同也。又亦總攝一切眾生。悉在如來",
    "T45n1871_001:0591c01": "一毛孔內。一切毛孔亦皆如是。經云。觀見如",
    "T45n1871_001:0591c02": "來一毛孔。一切眾生悉入中。如是等。十圓通",
    "T45n1871_001:0591c03": "無礙者。謂此佛身則理即事則一。即多",
    "T45n1871_001:0591c04": "則依即正。則人即法則此即彼。則情即",
    "T45n1871_001:0591c05": "非情。即深即淺即廣即狹。即因即果。則三",
    "T45n1871_001:0591c06": "身即十身。同一無礙自在法界。難可稱說。",
    "T45n1871_001:0591c07": "如來以自在身雲。於前時處常說華嚴無休",
    "T45n1871_001:0591c08": "無息。",
    "T45n1871_001:0591c09": "說經眾第四",
    "T45n1871_001:0591c10": "夫眾海繁廣。豈塵算能知。今統略大綱亦現",
    "T45n1871_001:0591c11": "十位。一果德眾。二常隨眾。三嚴會眾。四供養",
    "T45n1871_001:0591c12": "眾。五奇特眾。六影響眾。七表法眾。八證法",
    "T45n1871_001:0591c13": "眾。九所益眾。十顯法眾。初果德眾者。謂盡法",
    "T45n1871_001:0591c14": "界一切諸佛。皆在舍那海印中現。同於此會",
    "T45n1871_001:0591c15": "共說華嚴。然有二類。一能加。第一會中盡",
    "T45n1871_001:0591c16": "十方一切諸佛。悉現其身加於普賢。餘會准",
    "T45n1871_001:0591c17": "之。二證法眾。如發心品末。十方各有一萬",
    "T45n1871_001:0591c18": "佛剎塵數諸佛。悉號法慧。現身讚述。一切",
    "T45n1871_001:0591c19": "十方皆亦如是。如性起品。十方各有八十不",
    "T45n1871_001:0591c20": "可說百千億那由他世界微塵數如來。同名",
    "T45n1871_001:0591c21": "普賢。現身讚述十方亦爾。皆云。我等諸佛為",
    "T45n1871_001:0591c22": "未來菩薩故。護持此經令久住世也。第七會",
    "T45n1871_001:0591c23": "末亦盡十方諸佛現身面讚證述。同前解云。",
    "T45n1871_001:0591c24": "當知。現今此經住世並是佛力。二常隨眾",
    "T45n1871_001:0591c25": "者。如普賢等十佛世界微塵數等大菩薩眾。",
    "T45n1871_001:0591c26": "是盧舍那內眷屬故。動止常相隨。周遍一切",
    "T45n1871_001:0591c27": "微塵道處。於華藏界。助成能化顯一乘法。如",
    "T45n1871_001:0591c28": "舍利弗等千二百五十比丘。與釋迦佛亦常",
    "T45n1871_001:0591c29": "相隨。於娑婆界助佛揚化。說三乘等法故。三",
    "T45n1871_001:0592a01": "嚴會眾者。如諸神王天王等眾。有三十餘類。",
    "T45n1871_001:0592a02": "一一類眾各過世界微塵數等。並是道力隨",
    "T45n1871_001:0592a03": "緣殊形異現。俯同世間顯隨類生身。則是眾",
    "T45n1871_001:0592a04": "生世間之身。莊嚴盧舍那佛大眾法會也。餘",
    "T45n1871_001:0592a05": "宗是化為令淨土示不空故。此中是實。以是",
    "T45n1871_001:0592a06": "海印三昧現故。能問顯示大法海故。四供養",
    "T45n1871_001:0592a07": "眾者。如第五會。莊嚴師子座。有百萬億菩薩",
    "T45n1871_001:0592a08": "在前立侍。又百萬億梵王而圍繞之。如是彼",
    "T45n1871_001:0592a09": "有五十八眾。一一各有百萬億數。或云無量",
    "T45n1871_001:0592a10": "阿僧祇等。餘會准知。此等並是舍那佛所常",
    "T45n1871_001:0592a11": "供養眾。五奇特眾者。如佛高臺樓觀師子之",
    "T45n1871_001:0592a12": "座。諸莊嚴內。一一各出一佛世界塵數菩薩。",
    "T45n1871_001:0592a13": "謂海慧等。此是如來依報所攝。以表依正無",
    "T45n1871_001:0592a14": "礙故。人法無二故。又如佛眉間出勝音等佛",
    "T45n1871_001:0592a15": "世界塵數菩薩。以表因果無礙故。又表從證",
    "T45n1871_001:0592a16": "起教故。六影響眾者。如舍那品中。十方各十",
    "T45n1871_001:0592a17": "億佛土微塵數等大菩薩來。一一各將一佛",
    "T45n1871_001:0592a18": "世界塵數菩薩。以為眷屬。一一菩薩各興一",
    "T45n1871_001:0592a19": "佛世界微塵數等妙莊嚴雲。悉皆彌覆充滿",
    "T45n1871_001:0592a20": "虛空。隨所來方結跏趺坐。次第坐已。一切毛",
    "T45n1871_001:0592a21": "孔各出十佛世界微塵數等一切妙寶淨光明",
    "T45n1871_001:0592a22": "雲。一一光中。各出十佛世界塵數菩薩一切",
    "T45n1871_001:0592a23": "法界方便海。充滿一切微塵道。一一塵中有",
    "T45n1871_001:0592a24": "十佛世界塵數佛剎。一一剎中三世諸佛。皆",
    "T45n1871_001:0592a25": "悉顯現。念念中於一一世界。各化一佛剎塵",
    "T45n1871_001:0592a26": "數眾生。又如法界品中。十方亦各塵數菩薩",
    "T45n1871_001:0592a27": "悉來雲集。且如上方大菩薩眾。一切相好一",
    "T45n1871_001:0592a28": "切毛孔。一切支節一切身分。一切莊嚴具一",
    "T45n1871_001:0592a29": "切衣服中。出盧舍那等過去一切諸佛。未來",
    "T45n1871_001:0592b01": "一切已受記佛。未受記佛。現在十方一切世",
    "T45n1871_001:0592b02": "界一切諸佛及眷屬雲。皆悉顯現。過去所行",
    "T45n1871_001:0592b03": "檀波羅蜜。及受者施者皆悉顯現。過去所修",
    "T45n1871_001:0592b04": "尸波羅蜜。乃至一切行海。充滿法界皆悉顯",
    "T45n1871_001:0592b05": "現。解云。毛孔身分。既攝法界。如是等類極位",
    "T45n1871_001:0592b06": "菩薩。從他方來影響如來。非是自剎常隨之",
    "T45n1871_001:0592b07": "眾與普賢等。德位齊等。七表法眾者。如諸首",
    "T45n1871_001:0592b08": "菩薩表說信法信為行首故。諸慧菩薩表十",
    "T45n1871_001:0592b09": "解法。以慧能解故。諸林表行諸幢表向。諸藏",
    "T45n1871_001:0592b10": "表地。如是等類。並是寄諸菩薩表行位法。或",
    "T45n1871_001:0592b11": "十剎塵數。或不可說等。餘並准之。八證法眾",
    "T45n1871_001:0592b12": "者。如諸會末皆有他方同名異界大菩薩眾",
    "T45n1871_001:0592b13": "俱來作證。現此所說決定究竟。或一一方各",
    "T45n1871_001:0592b14": "百萬佛剎塵數等。並各如文。九所益眾者。如",
    "T45n1871_001:0592b15": "諸會中天王天女等。是所益眾又如發心功",
    "T45n1871_001:0592b16": "德品中。十方虛空法界等世界中。一一各有",
    "T45n1871_001:0592b17": "萬佛世界塵數眾生。是得益眾。性起品中十",
    "T45n1871_001:0592b18": "方虛空法界等世界。一一各有一切佛剎微",
    "T45n1871_001:0592b19": "塵等眾生。又云。彼一一世界中。復各有百千",
    "T45n1871_001:0592b20": "佛剎微塵等菩薩。並是所益。第八會初亦有",
    "T45n1871_001:0592b21": "所益無邊大眾。十顯法眾者。如舍利弗須菩",
    "T45n1871_001:0592b22": "提等。五百聲聞在此法會如聾。託此反示一",
    "T45n1871_001:0592b23": "乘法界。由彼方現此法深廣。猶如因皂以",
    "T45n1871_001:0592b24": "現白等。此眾無有結通。以是別非普故。相",
    "T45n1871_001:0592b25": "違因故。以前十類為器為模印佛法界。以成",
    "T45n1871_001:0592b26": "無盡法門海耳。",
    "T45n1871_001:0592b27": "說經儀第五",
    "T45n1871_001:0592b28": "夫以。無限大悲周眾生界。施化萬品儀式難",
    "T45n1871_001:0592b29": "量。今就通別各開十例。通而論之。或以音聲",
    "T45n1871_001:0592c01": "或現妙色。或以奇香或以上味。或以妙觸或",
    "T45n1871_001:0592c02": "以法境。或內六根或四威儀。或弟子人物。或",
    "T45n1871_001:0592c03": "一切所作皆堪攝物。具如不思議品說。次別",
    "T45n1871_001:0592c04": "現言聲亦有十例。一如來語業圓音自說。二",
    "T45n1871_001:0592c05": "如來毛孔出聲說法。三如來光明舒音演法。",
    "T45n1871_001:0592c06": "舍那品中。一切如來毛孔。及光明中說偈等。",
    "T45n1871_001:0592c07": "四令菩薩口業說法。如加普賢令說法等。五",
    "T45n1871_001:0592c08": "令菩薩毛孔亦出音聲說法同如法界品云。",
    "T45n1871_001:0592c09": "於一毛孔出一切佛妙法雷音。又如密嚴經",
    "T45n1871_001:0592c10": "中。金剛藏菩薩遍身毛孔。出聲說法。六令",
    "T45n1871_001:0592c11": "菩薩光明亦有音聲說法。舍那品中。諸菩薩",
    "T45n1871_001:0592c12": "光明中說偈等。七令諸剎海出聲說法。彼品",
    "T45n1871_001:0592c13": "云。諸寶羅網相扣磨。演佛音聲常不絕。八令",
    "T45n1871_001:0592c14": "一切眾生悉為說法。彼品云。以一切眾生言",
    "T45n1871_001:0592c15": "音。入佛音聲法門教化。九以三世音聲說法。",
    "T45n1871_001:0592c16": "十以一切法中皆出聲說法故。普賢行品頌",
    "T45n1871_001:0592c17": "云。佛說菩薩說。剎說眾生說。三世一切說。解",
    "T45n1871_001:0592c18": "云。佛及菩薩各有三說。餘四各一故為十也。",
    "T45n1871_001:0592c19": "如音聲說法有此十種。餘色香等者。皆各具",
    "T45n1871_001:0592c20": "十。並可准知。是則已為一百門說法。",
    "T45n1871_001:0592c21": "辯經教第六",
    "T45n1871_001:0592c22": "圓教微言必窮法界。既盡如來無盡辯力。各",
    "T45n1871_001:0592c23": "遍虛空毛端剎海。復各盡窮未來際。頓說常",
    "T45n1871_001:0592c24": "說時處無邊。若斯之教豈可限其部帙。今約",
    "T45n1871_001:0592c25": "准經文析為十類。一異說經。二同說經。三",
    "T45n1871_001:0592c26": "普眼經。四上本經。五中本經。六下本經。七略",
    "T45n1871_001:0592c27": "本經。八主伴經。九眷屬經。十圓滿經。初異說",
    "T45n1871_001:0592c28": "經者。如樹形等世界既異。其中眾生報類亦",
    "T45n1871_001:0592c29": "別。如來於彼現身立教。隨彼所宜施設教法。",
    "T45n1871_001:0593a01": "差別不同。與虛空法界等。唯如來智之所能",
    "T45n1871_001:0593a02": "知。不可定其色非色等。言非言等。舍那品中。",
    "T45n1871_001:0593a03": "廣明樹形河形須彌山形。乃至一切眾生形",
    "T45n1871_001:0593a04": "世界海。末後結云。皆是盧舍那佛常轉法輪",
    "T45n1871_001:0593a05": "處。解云。文中但云常轉法輪。不言法輪分齊",
    "T45n1871_001:0593a06": "相者。以彼施設與此不同故不顯示。俱可准",
    "T45n1871_001:0593a07": "知。彼處亦設如此法教。部類難量不可說",
    "T45n1871_001:0593a08": "也。二同說經者。唯於此類須彌山界。遍於虛",
    "T45n1871_001:0593a09": "空毛端等處。以言聲說亦無有盡。如不思議",
    "T45n1871_001:0593a10": "品云。如來一化身。轉如是等不可譬喻法輪",
    "T45n1871_001:0593a11": "雲。一切法界虛空界等世界。悉以毛端周遍",
    "T45n1871_001:0593a12": "度量一一毛端處。於念念中。化不可說不可",
    "T45n1871_001:0593a13": "說佛剎微塵等身。乃至盡未來際劫。一一化",
    "T45n1871_001:0593a14": "佛身有不可說不可說佛剎微塵等頭。一一",
    "T45n1871_001:0593a15": "頭有不可說不可說佛剎微塵等舌。一一舌",
    "T45n1871_001:0593a16": "出不可說不可說佛剎微塵等音聲。一一音",
    "T45n1871_001:0593a17": "聲說不可說不可說佛剎微塵等修多羅。一",
    "T45n1871_001:0593a18": "一修多羅。說不可說不可說佛剎微塵等法。",
    "T45n1871_001:0593a19": "一一法中說不可說不可說佛剎微塵等句身",
    "T45n1871_001:0593a20": "味身。復不可說不可說佛剎微塵等劫。說",
    "T45n1871_001:0593a21": "異句身味身。音聲充滿法界。一切眾生無不",
    "T45n1871_001:0593a22": "聞者。盡一切未來際劫常轉法輪。如來音聲",
    "T45n1871_001:0593a23": "無異無斷。不可窮盡。亦阿僧祇品偈云彼諸",
    "T45n1871_001:0593a24": "一一如來等。出不可說梵音聲。於彼一一梵",
    "T45n1871_001:0593a25": "音中。轉不可說淨法輪。於彼一一法輪中。雨",
    "T45n1871_001:0593a26": "不可說修多羅。於彼一一修多羅。分別諸法",
    "T45n1871_001:0593a27": "不可說。於彼一一諸法中。又說諸法不可說。",
    "T45n1871_001:0593a28": "又復於彼說法中。說眾生依不可說。又於一",
    "T45n1871_001:0593a29": "一毛道中。不可說劫說正法。如彼一微毛端",
    "T45n1871_001:0593b01": "處。一切十方亦如是。解云。此中說處非樹",
    "T45n1871_001:0593b02": "形等。言聲說教非色香等故不同。但一類",
    "T45n1871_001:0593b03": "無盡非可結集。不可限其品頌多少。亦非下",
    "T45n1871_001:0593b04": "位所能受持。三普眼經者。如法界品中。海",
    "T45n1871_001:0593b05": "雲比丘所受持經。以須彌山聚筆四大海水",
    "T45n1871_001:0593b06": "墨。書一品修多羅不可窮盡。如是等品復過",
    "T45n1871_001:0593b07": "塵數。此亦但是大菩薩等。陀羅尼力之所",
    "T45n1871_001:0593b08": "受持。亦非貝葉所能書記。四上本經者。此",
    "T45n1871_001:0593b09": "是結集書記之上本也。故龍樹菩薩往龍宮",
    "T45n1871_001:0593b10": "見。此大不思議解脫經有三本。上本有十",
    "T45n1871_001:0593b11": "三千大千世界微塵數偈。四天下微塵數品",
    "T45n1871_001:0593b12": "此之謂也。五中本經者。彼見中本。有四十",
    "T45n1871_001:0593b13": "九萬八千八百偈。一千一百品。此上二本",
    "T45n1871_001:0593b14": "並祕在龍宮。非閻浮提人力所持故此不傳。",
    "T45n1871_001:0593b15": "六下本經者。謂彼所見下本有十萬偈。現",
    "T45n1871_001:0593b16": "傳天竺。梁攝論中名百千經即十萬也。大智",
    "T45n1871_001:0593b17": "論中。亦名此經為不思議解脫經有十萬偈。",
    "T45n1871_001:0593b18": "西域記說。在遮俱槃國山中有此具本。七略",
    "T45n1871_001:0593b19": "本經者。即此土所傳六十卷本。梵本有三萬",
    "T45n1871_001:0593b20": "六千偈。是前十萬偈中要略所出。昔晉義",
    "T45n1871_001:0593b21": "熙十四年。於楊州謝司空寺譯。天竺三藏",
    "T45n1871_001:0593b22": "法師名佛度跋陀羅。此云覺賢。是大乘三果",
    "T45n1871_001:0593b23": "人。姓釋迦氏。甘露飯王之苗胤。曾往兜率",
    "T45n1871_001:0593b24": "天。就彌勒問疑。具如別傳。八主伴經者。謂",
    "T45n1871_001:0593b25": "舍那佛所說華嚴。雖遍法界。然與餘佛所說",
    "T45n1871_001:0593b26": "之經互為主伴。一一主經必具無量同類眷",
    "T45n1871_001:0593b27": "屬。如說性起品竟。十方一一各有八十不可",
    "T45n1871_001:0593b28": "說百千億那由他佛剎微塵數菩薩。同名普",
    "T45n1871_001:0593b29": "賢。各從本國來此作證。皆云我等佛所亦說",
    "T45n1871_001:0593c01": "此法。與此不殊。故知一性起修多羅。十方",
    "T45n1871_001:0593c02": "各有八十不可說百千億那由他佛剎微塵數",
    "T45n1871_001:0593c03": "修多羅。以為眷屬。如一處性起既爾。餘一",
    "T45n1871_001:0593c04": "切處性起。各攝爾許眷屬。相與周遍法界。如",
    "T45n1871_001:0593c05": "性起既爾。餘會餘品文中。各有證法之數。悉",
    "T45n1871_001:0593c06": "為眷屬。准釋可知。如此略本七處八會所攝",
    "T45n1871_001:0593c07": "眷屬。當知餘本皆具眷屬。准思可見。九眷屬",
    "T45n1871_001:0593c08": "經者。謂此無盡修多羅海。一則一切。十方",
    "T45n1871_001:0593c09": "塵道同時恒說。下位菩薩二乘凡夫不能聞",
    "T45n1871_001:0593c10": "見。性起品云。此經不入一切眾生手。唯除菩",
    "T45n1871_001:0593c11": "薩。又云。一切聲聞緣覺不聞此經。何況受",
    "T45n1871_001:0593c12": "持。又云。若菩薩億那由他劫行六波羅蜜。",
    "T45n1871_001:0593c13": "不聞此經。雖聞不信。是等猶為假名菩薩。解",
    "T45n1871_001:0593c14": "云。以彼器劣。不能聞信此通方法。而如來方",
    "T45n1871_001:0593c15": "便隨一方遇逐彼根機。說宜聞之法。如餘一",
    "T45n1871_001:0593c16": "切權教三乘小乘等經。既無結通十方齊說。",
    "T45n1871_001:0593c17": "故非主經。然亦與主為勝方便故。但為眷",
    "T45n1871_001:0593c18": "屬。是故一一主經必具無量方便眷屬。如普",
    "T45n1871_001:0593c19": "眼經。有世界塵數修多羅以為眷屬。又如普",
    "T45n1871_001:0593c20": "莊嚴童子所受持經。皆有塵數眷屬等經。具",
    "T45n1871_001:0593c21": "如經說。問此與前主伴經何別。答略由三別。",
    "T45n1871_001:0593c22": "一前經文句必與主同。此即不爾。二彼必結",
    "T45n1871_001:0593c23": "通十方同說。此亦不爾三彼經亦有為主之",
    "T45n1871_001:0593c24": "義。此亦不爾。是故彼經亦主亦伴。名主伴",
    "T45n1871_001:0593c25": "經。此即唯伴非主。名眷屬經。與彼不同分二",
    "T45n1871_001:0593c26": "部耳。十圓滿經者。謂此上諸本。總混同一",
    "T45n1871_001:0593c27": "無盡大修多羅海。隨於其中一會一品一文",
    "T45n1871_001:0593c28": "一句。皆具攝一切。及一一文句遍入一切。以",
    "T45n1871_001:0593c29": "是普法無分限故。圓滿教法理應爾故。如因",
    "T45n1871_001:0594a01": "陀羅網無分齊故。盡佛能化無邊境故。舍那",
    "T45n1871_001:0594a02": "品偈云。一切佛剎微塵中盧舍那現自在力。",
    "T45n1871_001:0594a03": "弘誓願海振音聲。調伏一切眾生類。又法界",
    "T45n1871_001:0594a04": "品中名圓滿因緣修多羅。此之謂也。無盡教",
    "T45n1871_001:0594a05": "海應如是知。",
    "T45n1871_001:0594a06": "顯經義第七",
    "T45n1871_001:0594a07": "夫以。義海宏深真源渺漫。略開二類各辨十",
    "T45n1871_001:0594a08": "門。先明所標之法。浩汗無涯撮為十對。用以",
    "T45n1871_001:0594a09": "統收。一教義一對。謂無盡言教及所詮義。二",
    "T45n1871_001:0594a10": "理事一對。謂緣起事相。及所依真理。三境智",
    "T45n1871_001:0594a11": "一對。謂所觀真俗妙境。及辨能觀普賢大智。",
    "T45n1871_001:0594a12": "四行位一對。謂普賢行海。及辨菩薩五位相",
    "T45n1871_001:0594a13": "收。五因果一對。謂辨菩薩生了等因。及現如",
    "T45n1871_001:0594a14": "來智斷等果。亦是普賢圓因舍那滿果。六依",
    "T45n1871_001:0594a15": "正一對。謂蓮華藏界并樹形等。無邊異類諸",
    "T45n1871_001:0594a16": "世界海。及現諸佛菩薩法界身雲無礙依持。",
    "T45n1871_001:0594a17": "七體用一對。謂此經中凡舉一法。必內同真",
    "T45n1871_001:0594a18": "性外應群機。無有一法體用不具。八人法一",
    "T45n1871_001:0594a19": "對。謂佛菩薩師弟等人。顯說法界諸法門海。",
    "T45n1871_001:0594a20": "九逆順一對。謂文中現五熱眾鞞一王形虐。",
    "T45n1871_001:0594a21": "及現施戒順理正修。十應感一對。謂眾生根",
    "T45n1871_001:0594a22": "欲器感多端。聖應示現亦復無邊。舍那品云。",
    "T45n1871_001:0594a23": "一切眾生所樂示現雲等。然此十對同時相",
    "T45n1871_001:0594a24": "應。成一緣起無礙鎔融。隨有一處即具一",
    "T45n1871_001:0594a25": "切。是此經中所具之法。次明所顯理趣者。",
    "T45n1871_001:0594a26": "巧辯自在勢變多端。亦舉十例以現無礙。一",
    "T45n1871_001:0594a27": "性相無礙。二廣狹無礙。三一多無礙。四相入",
    "T45n1871_001:0594a28": "無礙。五相是無礙。六隱顯無礙。七微細無礙。",
    "T45n1871_001:0594a29": "八帝網無礙。九十世無礙。十主伴無礙。於前",
    "T45n1871_001:0594b01": "所說十對法中。一一皆有此十無礙。是故即",
    "T45n1871_001:0594b02": "有百門千門等准思之。今且略於事法上辨",
    "T45n1871_001:0594b03": "此十例。餘法准知。具如經中。一蓮華葉即具",
    "T45n1871_001:0594b04": "此十義。謂此華葉則同真性。不礙事相宛然",
    "T45n1871_001:0594b05": "顯現。經云。法界不可壞蓮華世界海等。此是",
    "T45n1871_001:0594b06": "理事一味無礙之門。二則此華葉。其必普周",
    "T45n1871_001:0594b07": "無有邊際。而恒不壞本位分齊。此即分則無",
    "T45n1871_001:0594b08": "分廣狹無礙。經云。此諸華葉普覆法界等。三",
    "T45n1871_001:0594b09": "即此華葉具無邊德。不可言一。融無二相不",
    "T45n1871_001:0594b10": "可言多。此一即多多復即一。一多無二為一",
    "T45n1871_001:0594b11": "華葉。經云。知一即多多即一等。是謂第三一",
    "T45n1871_001:0594b12": "多門也。四此一華葉。其必舒己遍入一切。差",
    "T45n1871_001:0594b13": "別法中。復能攝取彼一切法。令入己內。是故",
    "T45n1871_001:0594b14": "即舒恒攝同時無礙。經云。以一佛土滿十方。",
    "T45n1871_001:0594b15": "十方入一亦無餘等。是謂第四相入門也。五",
    "T45n1871_001:0594b16": "此一華葉。必廢己同他。舉體全是彼一切法。",
    "T45n1871_001:0594b17": "而恒攝他同己。全彼一切即是己體。是故己",
    "T45n1871_001:0594b18": "即是他。他即是己。己即是他己不立。他即是",
    "T45n1871_001:0594b19": "己他不存。他己存亡同時顯現。經云。長劫即",
    "T45n1871_001:0594b20": "是短劫。短劫即是長劫等。是謂第五相是門",
    "T45n1871_001:0594b21": "也。六又此華葉既遍一切法。彼一切法亦皆",
    "T45n1871_001:0594b22": "普遍。此能遍彼則此顯彼隱。彼能遍此則彼",
    "T45n1871_001:0594b23": "顯此隱。此能攝彼亦此顯彼隱。彼能攝此亦",
    "T45n1871_001:0594b24": "彼顯此隱。如是此彼各有即顯即隱。無有障",
    "T45n1871_001:0594b25": "礙。經中東方見入正受。西方見三昧起等。是",
    "T45n1871_001:0594b26": "謂第六隱顯門也。七此華葉中。悉能顯現微",
    "T45n1871_001:0594b27": "細剎土炳然齊現。無不具足。經云。於一塵中。",
    "T45n1871_001:0594b28": "微細國土莊嚴清淨曠然安住。又如第九迴",
    "T45n1871_001:0594b29": "向微細處說。是謂第七微細門也。八又此華",
    "T45n1871_001:0594c01": "葉一一塵中。各有無邊諸世界海。世界海中",
    "T45n1871_001:0594c02": "復有微塵。此微塵內復有世界。如是重重不",
    "T45n1871_001:0594c03": "可窮盡。非是心識思量境界。如帝釋殿天珠",
    "T45n1871_001:0594c04": "網覆。珠既明徹互相影現。所現之影還能現",
    "T45n1871_001:0594c05": "影。如是重重不可窮盡。經云。如因陀羅網世",
    "T45n1871_001:0594c06": "界。十地論云。帝網差別者。唯智能知非眼所",
    "T45n1871_001:0594c07": "見。是謂第八帝網門也。九此一華葉。橫遍十",
    "T45n1871_001:0594c08": "方竪該九世。謂過去過去世。過去現在世。過",
    "T45n1871_001:0594c09": "去未來世。如過去世有此三世。現在未來當",
    "T45n1871_001:0594c10": "知亦爾。總此九世攝為一念。總別合舉名為",
    "T45n1871_001:0594c11": "十世。具如離世間品說。又以時無別體依華",
    "T45n1871_001:0594c12": "以立。華既無礙時亦如之。是故經云。過去一",
    "T45n1871_001:0594c13": "切劫安置未來。今未來一切劫。迴置過去世。",
    "T45n1871_001:0594c14": "又云。無量無數劫能作一念頃等。是謂第九",
    "T45n1871_001:0594c15": "十世門也。十又此華葉理無孤起。必攝無量",
    "T45n1871_001:0594c16": "眷屬圍繞。經云。此華有世界海塵數蓮華。以",
    "T45n1871_001:0594c17": "為眷屬。此經圓教所有之法。皆互為主伴具",
    "T45n1871_001:0594c18": "德圓滿。是故見此華葉。即是見於無盡法界。",
    "T45n1871_001:0594c19": "非是託此別有所表。下文云。從無生法忍所",
    "T45n1871_001:0594c20": "起華蓋等。此一華葉。既具此等十種無礙。餘",
    "T45n1871_001:0594c21": "一切事皆亦如是准之。如事中既爾。如前十",
    "T45n1871_001:0594c22": "對法門之中。一一皆有如是十種無礎。准此",
    "T45n1871_001:0594c23": "知之。",
    "T45n1871_001:0594c24": "釋經意第八",
    "T45n1871_001:0594c25": "夫以。法相圓融實有所因。因緣無量略辨十",
    "T45n1871_001:0594c26": "種。一為明諸法無定相故。二唯心現故。三如",
    "T45n1871_001:0594c27": "幻事故。四如夢現故。五勝通力故。六深定用",
    "T45n1871_001:0594c28": "故。七解脫力故。八因無限故。九緣起相由故。",
    "T45n1871_001:0594c29": "十法性融通故。於此十中。隨一即能令彼諸",
    "T45n1871_001:0595a01": "法混融無礙。初無定相者。謂以小非定小故",
    "T45n1871_001:0595a02": "能容大。大非定大故能入小。十住品云。金剛",
    "T45n1871_001:0595a03": "圍山數無量。悉能安置一毛端。欲知至大有",
    "T45n1871_001:0595a04": "小相。菩薩因此初發心。解云。此中明大非大",
    "T45n1871_001:0595a05": "故有小相也。二明一切法皆唯心現無別自",
    "T45n1871_001:0595a06": "體。是故大小隨心迴轉。即入無礙。又釋。謂彼",
    "T45n1871_001:0595a07": "心所現毛端之處。此心於彼現大世界。大小",
    "T45n1871_001:0595a08": "同處互不相礙。下文云。彼心不常住。無量難",
    "T45n1871_001:0595a09": "思議。顯現一切法。各各不相知等。三明一切",
    "T45n1871_001:0595a10": "法如幻故。謂如幻法小處現大皆無障礙。下",
    "T45n1871_001:0595a11": "文云。或現須臾作百年。幻力自在悅世間等。",
    "T45n1871_001:0595a12": "四明一切法皆如夢故。謂彼夢法長短無礙。",
    "T45n1871_001:0595a13": "是故論云。處夢謂經百年。覺乃須臾故。時",
    "T45n1871_001:0595a14": "雖無量攝在一剎耶等。五勝通力故者。謂自",
    "T45n1871_001:0595a15": "在位中。菩薩諸佛勝神通力。小處現大無所",
    "T45n1871_001:0595a16": "障礙。四種通中幻通所攝。轉變外事故。餘三",
    "T45n1871_001:0595a17": "亦具。准思之可見。六深定力故者。謂彼自在",
    "T45n1871_001:0595a18": "三昧力故。令於小處而現大法。無所障礙。下",
    "T45n1871_001:0595a19": "文云。入微塵數諸三昧。一一三昧生塵等定。",
    "T45n1871_001:0595a20": "一塵中現無量剎。而彼微塵亦不增。乃至云。",
    "T45n1871_001:0595a21": "是名大仙三昧力。七解脫力故者。謂此皆是",
    "T45n1871_001:0595a22": "不思議解脫力之所現故。如不思議品十種",
    "T45n1871_001:0595a23": "解脫中云。於一塵中。建立三世一切佛剎等。",
    "T45n1871_001:0595a24": "八因無限故者。明此皆由無限善根所起故。",
    "T45n1871_001:0595a25": "謂佛地善根所起之法妙極自在。是故一則",
    "T45n1871_001:0595a26": "一切無所障礙。下文云。以一佛土滿十方。十",
    "T45n1871_001:0595a27": "方入一亦無餘。世界本相亦不壞。無比功德",
    "T45n1871_001:0595a28": "故能爾。解云。無比功德故者。出所因也。九緣",
    "T45n1871_001:0595a29": "起相由力故者。謂一與多互為緣起。相由成",
    "T45n1871_001:0595b01": "立故。有如此相即入等。此有二種。一約用。有",
    "T45n1871_001:0595b02": "有力無力相持相依。故有相入。二約體。全體",
    "T45n1871_001:0595b03": "有空能作所作全體相是。故有相即。此二復",
    "T45n1871_001:0595b04": "有二義。一異體相望故。有微細隱顯。謂異體",
    "T45n1871_001:0595b05": "相容具微細義。異體相是具隱顯義。二同體",
    "T45n1871_001:0595b06": "內具故。得有一多廣狹。謂同體相入故。有一",
    "T45n1871_001:0595b07": "多無礙。同體相即故。有廣狹無礙。又由異體",
    "T45n1871_001:0595b08": "攝同故有帝網無礙義。現於時中故。得有十",
    "T45n1871_001:0595b09": "世義。緣起無性故。得有性相無礙義。相關互",
    "T45n1871_001:0595b10": "攝故。得有主伴無礙義。是故此一緣起門即",
    "T45n1871_001:0595b11": "具前十義。思之可見。下文云。菩薩善觀緣起",
    "T45n1871_001:0595b12": "法於一法中解眾多法。眾多法中解了一法。",
    "T45n1871_001:0595b13": "又云。一中解無量。無量中解一。展轉生非實",
    "T45n1871_001:0595b14": "智者無所畏。解云。展轉生是互為緣起出因",
    "T45n1871_001:0595b15": "也。十法性融通力故者。謂若唯約事相。互相",
    "T45n1871_001:0595b16": "礙不可則入。若唯約理性。則唯一味不可則",
    "T45n1871_001:0595b17": "入。今則理事融通。具斯無礙。謂不異理之事",
    "T45n1871_001:0595b18": "具攝理性時。令彼不異理之多事。隨彼所依",
    "T45n1871_001:0595b19": "理。皆於一中現。若一中攝理而不盡。即真理",
    "T45n1871_001:0595b20": "有分限失。若一中攝理盡。多事不隨理現。即",
    "T45n1871_001:0595b21": "事在理外失。今既一事之中全攝理。多事豈",
    "T45n1871_001:0595b22": "不於中現。舍那品云。於此蓮華藏世界海之",
    "T45n1871_001:0595b23": "內。一一塵中見一切法界。解云。一切法界是",
    "T45n1871_001:0595b24": "事法界也。又不思議品云。一切諸佛於一一",
    "T45n1871_001:0595b25": "微塵中。示現一切世界微塵等佛剎種種莊",
    "T45n1871_001:0595b26": "嚴。常轉法輪教化眾生。未曾斷絕。而微塵不",
    "T45n1871_001:0595b27": "大世界不小。決定了知安住法界。解云。此中",
    "T45n1871_001:0595b28": "文意。明此大小之事同是安住理法界。故令",
    "T45n1871_001:0595b29": "彼能依事法大小相在無障礙也。",
    "T45n1871_001:0595c01": "明經益第九",
    "T45n1871_001:0595c02": "夫以。信向趣入此普賢法。圓通頓益廣大無",
    "T45n1871_001:0595c03": "邊。略攝經文現其十種。一見聞益。二發心益。",
    "T45n1871_001:0595c04": "三起行益。四攝位益。五速證益。六滅障益。",
    "T45n1871_001:0595c05": "七轉利益。八造修益。九頓得益。十稱性益。",
    "T45n1871_001:0595c06": "初見聞益者。謂依此普法。見聞如來及此遺",
    "T45n1871_001:0595c07": "法。所種善根成金剛種。不可破壞。要必成佛。",
    "T45n1871_001:0595c08": "如性起品云。若有得經卷地如來塔廟禮拜",
    "T45n1871_001:0595c09": "供養。彼眾生等。具足善根滅煩惱患。得賢聖",
    "T45n1871_001:0595c10": "樂。佛子乃至不信邪見眾生見聞佛者。彼諸",
    "T45n1871_001:0595c11": "眾生於見聞中所種善根果報不虛。乃至究",
    "T45n1871_001:0595c12": "竟涅槃。斷一切惡諸不善根。具足善根。佛子",
    "T45n1871_001:0595c13": "於如來所。見聞供養恭敬。所種善根不可言",
    "T45n1871_001:0595c14": "說不可為喻何以故。如來不可思議過思議",
    "T45n1871_001:0595c15": "故。二發心益者。謂信位滿稱彼佛境。發此大",
    "T45n1871_001:0595c16": "心。此心即是普賢法攝。是故融通即遍。如前",
    "T45n1871_001:0595c17": "無盡時處等法界。既入彼攝彼。則令諸位亦",
    "T45n1871_001:0595c18": "皆成滿。故經云。初發心時便成正覺。知一切",
    "T45n1871_001:0595c19": "法真實之性。具足慧身不由他悟。又云。初發",
    "T45n1871_001:0595c20": "心菩薩則是佛故。悉與三世諸如來等。廣如",
    "T45n1871_001:0595c21": "發心功德品偈頌中說。三起行益者。謂若起",
    "T45n1871_001:0595c22": "一普賢行時。即遍一切行位。一功德一切",
    "T45n1871_001:0595c23": "法。一切處一切時。一切因一切果。窮盡法界",
    "T45n1871_001:0595c24": "具足一切。如帝網等。是故一行徹至究竟。如",
    "T45n1871_001:0595c25": "普賢品略現六十種普賢行。皆一一遍一切",
    "T45n1871_001:0595c26": "速至佛果。是故經云。菩薩摩訶薩得聞此法。",
    "T45n1871_001:0595c27": "以小作方便。疾得阿耨多羅三藐三菩提。與",
    "T45n1871_001:0595c28": "三世佛等。廣如彼文頌中說耳。四攝位益者。",
    "T45n1871_001:0595c29": "謂信等五位。一一位中攝一切位。然有二門。",
    "T45n1871_001:0596a01": "一全位相是門。即一切位是一位故。十信滿",
    "T45n1871_001:0596a02": "處即便成佛。二諸位相資門。即一位中具一",
    "T45n1871_001:0596a03": "切位。如十信中有十住乃至十地。如賢首品",
    "T45n1871_001:0596a04": "說。十住等中各攝諸位。皆具二門。如海幢比",
    "T45n1871_001:0596a05": "丘處及十住品等說。又云。在於一地。普攝一",
    "T45n1871_001:0596a06": "切諸地功德。餘廣狹無礙乃至帝網等皆具。",
    "T45n1871_001:0596a07": "准思可知。五速證益者。依此普門一證一切",
    "T45n1871_001:0596a08": "證。速入十地。如含那菩薩在兜率天。放足",
    "T45n1871_001:0596a09": "下光。普照十佛世界微塵數剎。遍照彼處。地",
    "T45n1871_001:0596a10": "獄眾生滅除苦痛。得十眼十耳等。命終皆生",
    "T45n1871_001:0596a11": "兜率天上。聞空聲說法。悉得十地諸力莊嚴",
    "T45n1871_001:0596a12": "具足三昧。皆悉成就眾生界等。善身口意普",
    "T45n1871_001:0596a13": "見諸佛廣益眾生。並悉頓成。具如小相光明",
    "T45n1871_001:0596a14": "品說。解云。讒從地獄出聞此普法。即得十地",
    "T45n1871_001:0596a15": "者。明是此法之深益也。六滅障益者。依此普",
    "T45n1871_001:0596a16": "門。亦一斷一切斷。謂如前兜率天子得十地",
    "T45n1871_001:0596a17": "已。一一毛孔化作眾生界等妙香華雲。供養",
    "T45n1871_001:0596a18": "盧舍那佛。散香華已。一一華中見諸如來時。",
    "T45n1871_001:0596a19": "彼香雲普熏無量佛剎微塵數世界。眾生其",
    "T45n1871_001:0596a20": "蒙香者。身心快樂諸罪業障皆悉除滅。於",
    "T45n1871_001:0596a21": "色聲香味觸。內外各有五百煩惱八萬四千",
    "T45n1871_001:0596a22": "煩惱。皆悉除滅。彼諸眾生。具足種種淨香自",
    "T45n1871_001:0596a23": "在。解云。前地獄天子。非直自身頓得十地。亦",
    "T45n1871_001:0596a24": "乃毛孔香熏。令爾許眾生頓滅如此無量煩",
    "T45n1871_001:0596a25": "惱。並是普法之勝力也。七轉利益者。普行亦",
    "T45n1871_001:0596a26": "成則能頓益無邊眾生。悉亦同得此十地法。",
    "T45n1871_001:0596a27": "如前兜率天子得十地已。毛孔中出蓋雲供",
    "T45n1871_001:0596a28": "養佛。經云。若有眾生見此蓋雲者。彼諸眾生。",
    "T45n1871_001:0596a29": "種一恒河沙轉輪聖王所殖善根。所謂白淨",
    "T45n1871_001:0596b01": "寶網轉輪王等。菩薩摩訶薩安住如是轉輪",
    "T45n1871_001:0596b02": "王處。於百千億那由他佛剎微塵數世界中。",
    "T45n1871_001:0596b03": "教化彼轉輪王。放曼陀羅自在光明。若有眾",
    "T45n1871_001:0596b04": "生遇斯光者。皆得菩薩十地。又云。彼輪王放",
    "T45n1871_001:0596b05": "大光明。名周羅摩尼。若有眾生遇斯光者。得",
    "T45n1871_001:0596b06": "菩薩十地。悉得無量智慧光。明得十種眼清",
    "T45n1871_001:0596b07": "淨行業。乃至十種意清淨業。具足成就淨力",
    "T45n1871_001:0596b08": "三昧。乃至得普見肉眼等。解云。此上三重廣",
    "T45n1871_001:0596b09": "多深益同時成就。一天子得十地。二天子毛",
    "T45n1871_001:0596b10": "孔蓋雲。利他令得輪王。此亦是十地菩薩。三",
    "T45n1871_001:0596b11": "輪王放光更轉廣益。復令多人亦得十地。皆",
    "T45n1871_001:0596b12": "剎塵數量迅速展轉。皆悉頓成。不可說不可",
    "T45n1871_001:0596b13": "說。廣如彼品說。八造修益者。謂如善財依此",
    "T45n1871_001:0596b14": "普法。於一生身。從初發心至普賢位。十地位",
    "T45n1871_001:0596b15": "滿。乃至云一切菩薩無量劫修。善財一生皆",
    "T45n1871_001:0596b16": "得。解云。以就普門一得一切得故。廣如入法",
    "T45n1871_001:0596b17": "界品說。又如善財前生曾見聞普法成金剛",
    "T45n1871_001:0596b18": "種。遂令今生頓成解行門。此豈不三僧祇劫。",
    "T45n1871_001:0596b19": "答此中時劫不定。或一念則無量劫。無量劫",
    "T45n1871_001:0596b20": "即一念。一生即無量生等。並具如前十種無",
    "T45n1871_001:0596b21": "礙。准思可見九頓得益者。如六千比丘頓見",
    "T45n1871_001:0596b22": "如來一眼境界。祇洹林中不可說塵數菩薩。",
    "T45n1871_001:0596b23": "頓得無盡自在法海。如法界品初說。又性",
    "T45n1871_001:0596b24": "起品。十方一一世界。各百千佛剎塵數菩薩。",
    "T45n1871_001:0596b25": "得一切光明等至一生位等。又發心品所得",
    "T45n1871_001:0596b26": "益。及舍那品初雲集菩薩毛光成益。有六重",
    "T45n1871_001:0596b27": "無礙等。具如彼說。十稱性益者。謂依此普法。",
    "T45n1871_001:0596b28": "一切眾生無不皆悉稱其本性。在佛果海中。",
    "T45n1871_001:0596b29": "即舊來益竟更無新。如性起品云。佛子如來",
    "T45n1871_001:0596c01": "身中。悉見一切眾生。發菩提心修菩薩行。成",
    "T45n1871_001:0596c02": "等正覺。乃至見一切眾生寂滅涅槃。亦復如",
    "T45n1871_001:0596c03": "是。皆悉一性以無性故。乃至云。一切如來無",
    "T45n1871_001:0596c04": "極大悲度脫眾生。解云。辨眾生舊來同佛者。",
    "T45n1871_001:0596c05": "是無極大悲也。",
    "T45n1871_001:0596c06": "示經圓第十",
    "T45n1871_001:0596c07": "夫以。法界圓通緣無不契。謂上九門所現之",
    "T45n1871_001:0596c08": "法。總合為一大緣起法。隨有一處即有一切。",
    "T45n1871_001:0596c09": "無礙圓融無盡自在。若隨義分開亦有十門。",
    "T45n1871_001:0596c10": "一處圓者。謂前無盡處中。隨一塵處。即有如",
    "T45n1871_001:0596c11": "上一切處。一切時。一切佛。一切眾一切儀。一",
    "T45n1871_001:0596c12": "切教一切義。一切意一切益。各通帝網重重",
    "T45n1871_001:0596c13": "俱在一塵。如一塵處一切盡虛空法界。一一",
    "T45n1871_001:0596c14": "塵處皆亦如是。二時圓者。於一念中。則有如",
    "T45n1871_001:0596c15": "前一切時劫。一切處一切佛。乃至一切益皆",
    "T45n1871_001:0596c16": "通。帝網重重顯示。如一念一切重重諸劫海",
    "T45n1871_001:0596c17": "中。一念攝皆亦如是。三佛圓者。於佛一毛孔",
    "T45n1871_001:0596c18": "中。即有一切佛一切處一切時。乃至一切益。",
    "T45n1871_001:0596c19": "如一毛孔一切遍法界。諸毛孔現皆亦如是。",
    "T45n1871_001:0596c20": "四眾圓者。准前。五儀圓。六教圓。七義圓。八",
    "T45n1871_001:0596c21": "意圓。九益圓。十普圓。並類准思之。以同一無",
    "T45n1871_001:0596c22": "礙大緣起故。自在難量不思議故。是謂華嚴",
    "T45n1871_001:0596c23": "無盡法海。窮盡法界越虛空界。唯普賢智方",
    "T45n1871_001:0596c24": "窮其底。",
    "T45n1871_001:0596c25": "華嚴經旨歸"
}