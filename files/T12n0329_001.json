{
    "T12n0329_001:0057a13": "佛說須賴經",
    "T12n0329_001:0057a15": "前涼月氏國優婆塞支施崙譯",
    "T12n0329_001:0057a16": "聞如是：一時，世尊遊於舍衛祇樹給孤獨園，",
    "T12n0329_001:0057a17": "與大比丘眾俱千二百五十人，菩薩五千人。",
    "T12n0329_001:0057a18": "爾時，世尊遊近舍衛大城，為國王、大臣、梵志、",
    "T12n0329_001:0057a19": "長者及諸細民，供養世尊給所當得。爾時，城",
    "T12n0329_001:0057a20": "中有極貧者名曰須賴，信佛法眾、奉持五戒、",
    "T12n0329_001:0057a21": "修行十善，奉行慈心終不起心。於一切眾生，",
    "T12n0329_001:0057a22": "行於悲心志不疲極，行於喜心常樂正法，行",
    "T12n0329_001:0057a23": "於護心苦樂不動，堅固無上正真道心，以方",
    "T12n0329_001:0057a24": "便善欲度人故，居舍衛城示現極貧。",
    "T12n0329_001:0057a25": "於是，釋提桓因以天眼淨徹視於人，見舍衛",
    "T12n0329_001:0057a26": "城中極貧須賴，執堅固德善行純備心無恚",
    "T12n0329_001:0057a27": "怒，執志堅強無有瑕穢，坐起經行不失威儀，",
    "T12n0329_001:0057a28": "出入周旋常懷等行，飲食坐臥常懷等心，左",
    "T12n0329_001:0057a29": "右睡寐已皆除盡，少欲知足，易充易可，損於",
    "T12n0329_001:0057b01": "利求，利衰毀譽心不傾動。至心堅固離於貢",
    "T12n0329_001:0057b02": "高，攝持謙順心靖純淑，質直善說言信不",
    "T12n0329_001:0057b03": "華，奉八關齋知節少食，普城所敬無有厭足，",
    "T12n0329_001:0057b04": "諸造見者與之說事莫不歡喜。食節衣麁，又",
    "T12n0329_001:0057b05": "致供者讓而不受。樹葉為器茅草為席，衣食",
    "T12n0329_001:0057b06": "之餘輒以轉施無所藏積，清淨潔白離於求",
    "T12n0329_001:0057b07": "業，於一切生無所志願。常以晝夜各三詣佛，",
    "T12n0329_001:0057b08": "如來常開閈瑕，容其禮拜供養諮受法言。若",
    "T12n0329_001:0057b09": "其須賴欲詣佛時，若干百人常從與俱，若其",
    "T12n0329_001:0057b10": "須賴所遊居處，若行、若住、若坐、若臥，其地界",
    "T12n0329_001:0057b11": "分無有空閑人眾圍繞。",
    "T12n0329_001:0057b12": "於是，釋提桓因取心念言：「如是族姓子，淨",
    "T12n0329_001:0057b13": "戒淳淑善行威儀，恐子將奪我處。當下試知",
    "T12n0329_001:0057b14": "審求何道？」於是，釋化作數人住須賴前，罵詈",
    "T12n0329_001:0057b15": "須賴，言不順理。又以瓦石、刀杖加害。於是，",
    "T12n0329_001:0057b16": "須賴以其忍力，專行慈心不瞋不恚。於是釋",
    "T12n0329_001:0057b17": "提桓因復化作人住須賴前，謂須賴言：「唯然，",
    "T12n0329_001:0057b18": "須賴！如是人等，罵詈無限，言不順理，又以",
    "T12n0329_001:0057b19": "瓦石、刀杖加汝。若仁見聽，為汝殺之。」須賴",
    "T12n0329_001:0057b20": "答言：「莫說是語。所以者何？不善讒人者殺",
    "T12n0329_001:0057b21": "生之報，正使彼等刀割我身，破如跋跙樹，",
    "T12n0329_001:0057b22": "尊尚不發惡意加於彼等。所以者何？一切",
    "T12n0329_001:0057b23": "諸法報應有二：種善者生善道、種惡者墮惡",
    "T12n0329_001:0057b24": "道。以是故，我不敢恨彼，況欲斷彼命？」於是，",
    "T12n0329_001:0057b25": "須賴說是偈言：",
    "T12n0329_001:0057b26": "「其種於苦者，　　必生獲苦果，",
    "T12n0329_001:0057b27": "　其有種恬者，　　必生得恬果。",
    "T12n0329_001:0057b28": "　如此報應者，　　是知為現事，",
    "T12n0329_001:0057b29": "　惡者報應苦，　　善者報應樂。",
    "T12n0329_001:0057c01": "　是故不當三，　　為惡身口心；",
    "T12n0329_001:0057c02": "　是故有智者，　　不當以勸人。",
    "T12n0329_001:0057c03": "　當常行三善，　　於是身心口，",
    "T12n0329_001:0057c04": "　常以此勸彼，　　若人樂善者。」",
    "T12n0329_001:0057c05": "於是，釋所化人不能動須賴，於是捨去。於是",
    "T12n0329_001:0057c06": "釋提桓因於須賴前，化作七寶金寶現須賴",
    "T12n0329_001:0057c07": "前，復化作眾人，住須賴前，謂須賴言：「取是",
    "T12n0329_001:0057c08": "金寶可用布施，亦可作福；可以作服飾、臥具，",
    "T12n0329_001:0057c09": "亦可好衣，亦可美食，云何守是貧行？」須賴報",
    "T12n0329_001:0057c10": "言：「前之惡行，諸仁者！我之此報，令我如今貧",
    "T12n0329_001:0057c11": "鄙，然不能守是貧，當犯不與取也。」「惟須賴！宜",
    "T12n0329_001:0057c12": "可樂活盡壽，何為乃遠慮後世之報，以為言",
    "T12n0329_001:0057c13": "說？」須賴報言：「諸仁者！是為愚法。夫見法者",
    "T12n0329_001:0057c14": "慮是重報，能慮重報者，是則為明達。不明之",
    "T12n0329_001:0057c15": "士，慳貪他有犯不與取；能離慳貪則為明智。",
    "T12n0329_001:0057c16": "夫不智者貪得多積以護身命，無所護慮則",
    "T12n0329_001:0057c17": "為明達。於無常有常想，於苦有樂想，無我",
    "T12n0329_001:0057c18": "有我想，不淨有淨想，如是者犯不與取；觀",
    "T12n0329_001:0057c19": "無常計苦計空計不淨者，是則為明智。計吾",
    "T12n0329_001:0057c20": "我猗居家，是者犯不與取；不計我不犯他，",
    "T12n0329_001:0057c21": "如是輩則明智。無先飽不知足，如是輩犯",
    "T12n0329_001:0057c22": "不與取；先飽知足是則明智。不淨戒者犯不",
    "T12n0329_001:0057c23": "與取，其淨戒者是則明智。不見報應愚癡之",
    "T12n0329_001:0057c24": "士犯不與取，見報應者是則明智。夫饕餮者",
    "T12n0329_001:0057c25": "犯不與取，不饕餮者則為明智。圖他所有",
    "T12n0329_001:0057c26": "貢高躁擾犯不與取，讓一切有則為明智。」當",
    "T12n0329_001:0057c27": "於是時，則說偈言：",
    "T12n0329_001:0057c28": "「伏藏至千億，　　彼不聞捨心，",
    "T12n0329_001:0057c29": "　如是世之貧，　　是則非明智。",
    "T12n0329_001:0058a01": "　家無一食儲，　　而有捨施心，",
    "T12n0329_001:0058a02": "　如是為大富，　　明智者所歎。",
    "T12n0329_001:0058a03": "　聖賢善顯現，　　而能不為惡，",
    "T12n0329_001:0058a04": "　愚歎加嚴飾，　　為惡則不顯。",
    "T12n0329_001:0058a05": "　願為智所罵，　　不為愚所歎，",
    "T12n0329_001:0058a06": "　愚者歎於惡，　　明者歎於善。」",
    "T12n0329_001:0058a07": "天所化諸士，不能令須賴犯不與取。於是釋",
    "T12n0329_001:0058a08": "化已為長者形，持名上寶價直百千，住須賴",
    "T12n0329_001:0058a09": "前，謂須賴言：「我於王波斯匿前有所諍訟，引",
    "T12n0329_001:0058a10": "仁為一證，以寶相與，願仁為我證。」須賴謂言：",
    "T12n0329_001:0058a11": "「仁者莫作是說，我不能以不知故而作妄言。",
    "T12n0329_001:0058a12": "何以故？妄言人者，為自欺身亦欺他人，",
    "T12n0329_001:0058a13": "欺諸聖賢。妄言人者，令人身臭心口無信",
    "T12n0329_001:0058a14": "令其心惱。夫妄言人者，令其口臭令身失色",
    "T12n0329_001:0058a15": "天神所棄。夫妄言人者，亡失一切諸善本，",
    "T12n0329_001:0058a16": "於己愚冥迷失善路。夫妄言人者一切惡本，",
    "T12n0329_001:0058a17": "斷絕善行閑居之本。」於是時說此偈言：",
    "T12n0329_001:0058a18": "「夫口臭穢者，　　妄言者語時，",
    "T12n0329_001:0058a19": "　忘失清白法，　　意志多妄誤。",
    "T12n0329_001:0058a20": "　為護己諸神，　　聖賢所欺誤，",
    "T12n0329_001:0058a21": "　彼士常羸疲。　　夫喜妄言者，",
    "T12n0329_001:0058a22": "　諸惡之根本，　　斷善本於彼，",
    "T12n0329_001:0058a23": "　必當趣惡道。　　夫妄言人者，",
    "T12n0329_001:0058a24": "　若以滿天下，　　金真珠相與，",
    "T12n0329_001:0058a25": "　夫守持法者，　　不為之發言。」",
    "T12n0329_001:0058a26": "釋提桓因不能使須賴妄言，便捨去。於是，",
    "T12n0329_001:0058a27": "釋提桓因謂阿須倫女首耶日行王女識",
    "T12n0329_001:0058a28": "乾執樂第一夫人云：「汝等詣國貧須賴，動其",
    "T12n0329_001:0058a29": "閑居，試知為審離欲為故服欲不耶？」於是首",
    "T12n0329_001:0058b01": "耶阿須倫女日行王女識乾執樂第一夫人，",
    "T12n0329_001:0058b02": "於冥夜靜時，於須賴所止地之分界。行詣於",
    "T12n0329_001:0058b03": "彼，說溫暖甜辭，與須賴言：「起，仁者！我等故",
    "T12n0329_001:0058b04": "來相事。且觀，須賴！我等形容之嚴好，塗栴檀",
    "T12n0329_001:0058b05": "香瓔珞被服，鮮明適在盛時視此。須賴！以汝",
    "T12n0329_001:0058b06": "之福故，得我等執事。」須賴視已便作是說：",
    "T12n0329_001:0058b07": "「汝等盡是地獄、餓鬼、畜生行事，非天人之執",
    "T12n0329_001:0058b08": "事。又觀汝等身如幻化之自然，觀汝等之形",
    "T12n0329_001:0058b09": "聚沫泡之相，栴檀香之塗我觀其如是，審諦",
    "T12n0329_001:0058b10": "法聚會不淨向所嬈服嚴淨，見如是幻化所",
    "T12n0329_001:0058b11": "作，心之躁疾合會愚，所觀無常散滅法，以",
    "T12n0329_001:0058b12": "己福觀汝等行趣地獄類，所以失志，六不",
    "T12n0329_001:0058b13": "護己志，欲何不明不淨者，是則貪於欲。附臭",
    "T12n0329_001:0058b14": "處者，是則貪於欲。附穢惡者，是則依於欲。",
    "T12n0329_001:0058b15": "純荷諸苦者，是則貪於欲。謂貪欲樂者，是則",
    "T12n0329_001:0058b16": "附於欲欲。入地獄者，是則附於欲欲。入畜生",
    "T12n0329_001:0058b17": "者，彼則附於欲欲。入餓鬼者，是則附於欲欲。",
    "T12n0329_001:0058b18": "親惡人者，是則附於欲。不成就貪者，是則",
    "T12n0329_001:0058b19": "附於欲。鬪諍怨訟會者，是則附於欲欲。被繫",
    "T12n0329_001:0058b20": "閉者，是則附於欲。顛倒之所生增益愛結者，",
    "T12n0329_001:0058b21": "是則附於欲。狂悖迷惑者，是則附於欲。醉亂",
    "T12n0329_001:0058b22": "闇冥者，是則附於欲。不善之所近、善之所捨",
    "T12n0329_001:0058b23": "離，一切諸不善之所纏縛者，是則附於欲。迷",
    "T12n0329_001:0058b24": "失徑路者，是則附於欲。修行不善者，是則附",
    "T12n0329_001:0058b25": "於欲。羸劣奪人力者，是則附於欲。雲之所覆",
    "T12n0329_001:0058b26": "者，是則附於欲欲。近鬼魅者，是則附於欲欲。",
    "T12n0329_001:0058b27": "近返足鬼者，是則附於欲欲。近牛驢狗猪",
    "T12n0329_001:0058b28": "駝象羖羊豺者，是則附於欲欲。近非人者，是",
    "T12n0329_001:0058b29": "則附於欲欲。離戒聞施者，是則附於欲。放捨",
    "T12n0329_001:0058c01": "閑居者，是則附於欲。專惑專冥專益勞塵，專",
    "T12n0329_001:0058c02": "損減於無上道者，是則附於欲。」當於是時，便",
    "T12n0329_001:0058c03": "說偈言：",
    "T12n0329_001:0058c04": "「臭穢不淨者，　　欲腐亦如是，",
    "T12n0329_001:0058c05": "　專苦不附樂，　　獄鬼畜生處，",
    "T12n0329_001:0058c06": "　與不消者會，　　欲醜亦如是，",
    "T12n0329_001:0058c07": "　處非法之處，　　諍訟與怨惡。",
    "T12n0329_001:0058c08": "　繫縛之縛者，　　顛倒之所生，",
    "T12n0329_001:0058c09": "　愛欲所增益，　　從是所生者，",
    "T12n0329_001:0058c10": "　是則附於欲。　　迷惑之所惑，",
    "T12n0329_001:0058c11": "　和協與同塵，　　是則附於欲。",
    "T12n0329_001:0058c12": "　燒然之景熱，　　合會成眾惡，",
    "T12n0329_001:0058c13": "　毀滅於眾善，　　諸惡之根元。",
    "T12n0329_001:0058c14": "　如雲之所蓋，　　附欲亦如是，",
    "T12n0329_001:0058c15": "　鬼魅之同處，　　反足亦如是，",
    "T12n0329_001:0058c16": "　形色之所惑，　　視欲亦如是。",
    "T12n0329_001:0058c17": "　牛羊狗犬猪，　　駝象羖羊豺，",
    "T12n0329_001:0058c18": "　附欲之所親。　　離於一切法，",
    "T12n0329_001:0058c19": "　或聞施鬪靖，　　零落附於欲。",
    "T12n0329_001:0058c20": "　專惑增勞塵，　　損減無上道，",
    "T12n0329_001:0058c21": "　是則附於欲。　　欲脫者離色，",
    "T12n0329_001:0058c22": "　如汝滿天下，　　妙容勝汝等，",
    "T12n0329_001:0058c23": "　不能污吾意，　　諸功德備悉。」",
    "T12n0329_001:0058c24": "首耶阿須倫女日行王女識乾之夫人，不能",
    "T12n0329_001:0058c25": "動須賴，皆捨而去。詣釋提桓因：「詣彼已，勿疑",
    "T12n0329_001:0058c26": "也。天帝，彼已見諦，無復女色，彼已離於欲，",
    "T12n0329_001:0058c27": "普於世無著。」於是釋提桓因益增驚恐，衣毛",
    "T12n0329_001:0058c28": "為竪：「無疑也。族姓子必從於我生。」於是，釋提",
    "T12n0329_001:0058c29": "桓因自往詣須賴，已住須賴前，叉手說偈",
    "T12n0329_001:0059a01": "言：",
    "T12n0329_001:0059a02": "「發何願仁者，　　汝行如是法？",
    "T12n0329_001:0059a03": "　閑居清白戒，　　日月釋梵帝。」",
    "T12n0329_001:0059a04": "於是，須賴說偈答言：",
    "T12n0329_001:0059a05": "「日月釋梵帝，　　三界之上業，",
    "T12n0329_001:0059a06": "　此皆無常存，　　如幻之示現。",
    "T12n0329_001:0059a07": "　云何明智者，　　當著三界耶？",
    "T12n0329_001:0059a08": "　所可無生長，　　亦無老病死，",
    "T12n0329_001:0059a09": "　亦無有憎愛，　　所處平如秤，",
    "T12n0329_001:0059a10": "　願普安一切，　　成佛覺未覺。」",
    "T12n0329_001:0059a11": "於是，釋提桓因即歡喜踊躍，善心生焉：「勸",
    "T12n0329_001:0059a12": "仁普慈心，如是之言說，善哉當成就，如是",
    "T12n0329_001:0059a13": "無上願，速降伏眾魔，雨於甘露法，為行眾",
    "T12n0329_001:0059a14": "生故，必成世普愍。」於是，國貧須賴彼於異",
    "T12n0329_001:0059a15": "時，行於舍衛大城之中，便於城中得先時人",
    "T12n0329_001:0059a16": "瑞應天金之珠價直普世寶。於是國貧須賴",
    "T12n0329_001:0059a17": "提持珠已，便舉聲：「令於舍衛諸仁者！於是",
    "T12n0329_001:0059a18": "城若有極貧者，當以是直普世之寶而惠與",
    "T12n0329_001:0059a19": "之。」彼時有舊長者、居家貧者皆走馳詣：「我等",
    "T12n0329_001:0059a20": "極貧，以寶見惠。」又復餘人數百之眾，亦從乞",
    "T12n0329_001:0059a21": "寶我：「等極貧。」須賴答：「汝等不貧。所以者何？於",
    "T12n0329_001:0059a22": "是舍衛大城之中有一極貧者，當以是金珠",
    "T12n0329_001:0059a23": "寶而惠與之。」諸人答言：「於是城中有誰極貧？」",
    "T12n0329_001:0059a24": "答言：「王波斯匿是極貧者，當以是寶而惠與",
    "T12n0329_001:0059a25": "之。」諸人答言：「止！止！須賴莫說是語。所以者何？",
    "T12n0329_001:0059a26": "王波斯匿者豐富大財，其業周普倉藏盈積。」",
    "T12n0329_001:0059a27": "於是，國貧須賴於大眾前，便說偈言：",
    "T12n0329_001:0059a28": "「財業雖豐廣，　　而不知充飽，",
    "T12n0329_001:0059a29": "　大海尚可滿，　　是貧終不足。",
    "T12n0329_001:0059b01": "　若增益貪求，　　展轉無休息，",
    "T12n0329_001:0059b02": "　現世及後世，　　如是貧無智。」",
    "T12n0329_001:0059b03": "於是，國貧須賴持是金珠已，與諸大眾圍繞",
    "T12n0329_001:0059b04": "周匝，詣王波斯匿。當於爾時，王波斯匿以財",
    "T12n0329_001:0059b05": "寶故，收上族姓子五百長者，為之設罪欲薄",
    "T12n0329_001:0059b06": "其財義。於是國貧須賴，持是金珠詣王波斯",
    "T12n0329_001:0059b07": "匿。詣已，便謂王言：「我行舍衛大城之中，得往",
    "T12n0329_001:0059b08": "古人瑞應金珠價直普世。大王！我便生意，欲",
    "T12n0329_001:0059b09": "以是寶與極貧者。以是故，大王！如我所憶念，",
    "T12n0329_001:0059b10": "是城中惟王極貧。善哉大王！唯受是寶。」於",
    "T12n0329_001:0059b11": "是，王波斯匿便有慚顏，謂國貧須賴言：「我",
    "T12n0329_001:0059b12": "貧於汝耶？」於是，國貧須賴於大眾前，為王波",
    "T12n0329_001:0059b13": "斯匿便說偈言：",
    "T12n0329_001:0059b14": "「夫以貪縛者，　　增業而不飽，",
    "T12n0329_001:0059b15": "　為王造損耗，　　熱己亦熱彼，",
    "T12n0329_001:0059b16": "　不顧於後世，　　無德不計死，",
    "T12n0329_001:0059b17": "　如是不貪耶？　　以法故明者，",
    "T12n0329_001:0059b18": "　善立成大慈，　　不成長塵勞，",
    "T12n0329_001:0059b19": "　知足無所欲，　　彼貪不復生。",
    "T12n0329_001:0059b20": "　若見於眾生，　　即生大悲心，",
    "T12n0329_001:0059b21": "　以是無怨嫌，　　如是富大財。",
    "T12n0329_001:0059b22": "　善處閑居士，　　貪富貴之士，",
    "T12n0329_001:0059b23": "　如不獲於法，　　於下貧眾生，",
    "T12n0329_001:0059b24": "　一切從眾邪，　　好於女色樂，",
    "T12n0329_001:0059b25": "　不顧當來世，　　王如是貧者，",
    "T12n0329_001:0059b26": "　已屬於女人。　　其信清不濁，",
    "T12n0329_001:0059b27": "　戒禁淨無瑕，　　性和懷慚愧，",
    "T12n0329_001:0059b28": "　捨決常安住，　　聞法從聖賢，",
    "T12n0329_001:0059b29": "　往往慧入心，　　後世捨惡趣。",
    "T12n0329_001:0059c01": "　如是不貧士，　　以法自校飾，",
    "T12n0329_001:0059c02": "　手終不捨施，　　身壽業不要，",
    "T12n0329_001:0059c03": "　不從道趣要。　　壽或於世行，",
    "T12n0329_001:0059c04": "　或猶如醉象，　　如是之貧士，",
    "T12n0329_001:0059c05": "　無有志性故。　　若有信佛寶，",
    "T12n0329_001:0059c06": "　法寶敬聖眾，　　身命業不要，",
    "T12n0329_001:0059c07": "　不要易取要，　　不恚亦不愚，",
    "T12n0329_001:0059c08": "　立志樂不惑，　　如是士不貧，",
    "T12n0329_001:0059c09": "　明智者所敬。　　必性無飽足，",
    "T12n0329_001:0059c10": "　夢燒不捨步，　　眾流無充足，",
    "T12n0329_001:0059c11": "　晝夜流入海，　　日月無充飽，",
    "T12n0329_001:0059c12": "　周行於四域，　　王貪無終飽，",
    "T12n0329_001:0059c13": "　積財不飽終。　　大王火性者，",
    "T12n0329_001:0059c14": "　不求燒草木，　　此是其常數。",
    "T12n0329_001:0059c15": "　亦如是大王，　　於三無所燒。",
    "T12n0329_001:0059c16": "　王富貴無常，　　其喻如草露，",
    "T12n0329_001:0059c17": "　誰當願求王，　　聞如是說者。」",
    "T12n0329_001:0059c18": "於是，王波斯匿謂國貧須賴言：「我貧於卿，誰",
    "T12n0329_001:0059c19": "當證是？」「大王不聞耶？如來、無所著、等正覺，",
    "T12n0329_001:0059c20": "一切知、一切現，所知審誠信立所證，審於",
    "T12n0329_001:0059c21": "一切諸世人阿須倫，遊於是舍衛大城。」「須賴！",
    "T12n0329_001:0059c22": "我亦曾聞見是者。」「大王！如來為我證王貧",
    "T12n0329_001:0059c23": "甚於我。以是故，須賴當往問如來，如彼所決",
    "T12n0329_001:0059c24": "便當奉持。」於是，國貧須賴說偈言：",
    "T12n0329_001:0059c25": "「我師行不違，　　我今於是念，",
    "T12n0329_001:0059c26": "　彼知乘空來，　　於彼無不知，",
    "T12n0329_001:0059c27": "　今世及後世，　　心心俱知已。",
    "T12n0329_001:0059c28": "　大儒當至此，　　彼亦無貢高，",
    "T12n0329_001:0059c29": "　愍一切眾生，　　雖遠必當來，",
    "T12n0329_001:0060a01": "　眾生至心故。　　我唯願大王，",
    "T12n0329_001:0060a02": "　必信意莫疲，　　當立至誠誓，",
    "T12n0329_001:0060a03": "　世尊必當來。　　華鬘及眾香，",
    "T12n0329_001:0060a04": "　幢幡及伎樂，　　大儒如是來。」",
    "T12n0329_001:0060a05": "須賴叉手，右膝著地，說偈言：",
    "T12n0329_001:0060a06": "「若佛審諦知，　　我定至心者，",
    "T12n0329_001:0060a07": "　以是至誠故，　　若知立我前。」",
    "T12n0329_001:0060a08": "說是言已，於是地動，如來忽然化從地出，五",
    "T12n0329_001:0060a09": "百弟子、菩薩千二百、釋梵護世者、諸天數",
    "T12n0329_001:0060a10": "百萬，見佛現神歎未曾有。王及大臣一切",
    "T12n0329_001:0060a11": "眷屬皆跪禮勝足，數千眾生供養世尊，皆發",
    "T12n0329_001:0060a12": "道意。於是，國貧須賴叉手，白世尊言：「我行是",
    "T12n0329_001:0060a13": "舍衛大城中，得往古人瑞應金珠價直普世。",
    "T12n0329_001:0060a14": "以是故，世尊！於是城中若有貧者當以與之。",
    "T12n0329_001:0060a15": "世尊！我謂是舍衛城中，王波斯匿即是極貧。",
    "T12n0329_001:0060a16": "何以故？侵剋他有不知厭足，貪於財寶不",
    "T12n0329_001:0060a17": "諦於誠實，嬈惱下貧減損富有者，專於王勢",
    "T12n0329_001:0060a18": "愛著色欲。以是金珠與之，王不肯受，問我：",
    "T12n0329_001:0060a19": "『以證我貧仁富？唯願如來、無所著、等正覺，",
    "T12n0329_001:0060a20": "以一切智、一切慧，所知審、為信審、為稱審，別",
    "T12n0329_001:0060a21": "為一證。』善哉！世尊！等心於一切，去離貢高，無",
    "T12n0329_001:0060a22": "所偏黨，願說是義。」於是，世尊告王波斯匿：",
    "T12n0329_001:0060a23": "「審實大王！如須賴言審爾。」世尊審爾安住。於",
    "T12n0329_001:0060a24": "是世尊欲決須賴疑，告王波斯匿言：「有緣大",
    "T12n0329_001:0060a25": "王富於須賴復，有緣理須賴富於大王。彼何",
    "T12n0329_001:0060a26": "等為緣？所謂王業尊貴之利，營從金銀、珠玉、",
    "T12n0329_001:0060a27": "水精、琉璃、真珠、珊瑚、象馬、車乘、倉藏儲珍，以",
    "T12n0329_001:0060a28": "是因緣大王富於須賴。若復大王！施與戒",
    "T12n0329_001:0060a29": "聞捨無著閑居之德，慈悲喜護，禪定解脫三",
    "T12n0329_001:0060b01": "昧正受，信佛法眾堅固之志，直信慚愧有行，",
    "T12n0329_001:0060b02": "以是因緣，大王！須賴富於王。假令大王所部",
    "T12n0329_001:0060b03": "人民，財寶富有皆如大王，以比此族姓須賴",
    "T12n0329_001:0060b04": "行七步中間戒聞施智，百倍不及、千倍不及，",
    "T12n0329_001:0060b05": "巨億萬倍不得為比。」於是，王波斯匿攝除貢",
    "T12n0329_001:0060b06": "高，白世尊言：「甚得善利安住，而我界內有是",
    "T12n0329_001:0060b07": "大士。」世尊言：「如是，大王！如是，大王！王之界內",
    "T12n0329_001:0060b08": "有是大士。又復大王！又復多有餘大士，在王",
    "T12n0329_001:0060b09": "國界如須賴者。」王波斯匿於須賴前說偈言：",
    "T12n0329_001:0060b10": "「仁是我之師，　　佛亦我之師，",
    "T12n0329_001:0060b11": "　緣仁除貢高，　　今以國相上，",
    "T12n0329_001:0060b12": "　願與營從俱，　　為仁之弟子。",
    "T12n0329_001:0060b13": "　為貢高所欺，　　使於斯長夜，",
    "T12n0329_001:0060b14": "　為王位所惑，　　不行於道法，",
    "T12n0329_001:0060b15": "　今聞須賴言，　　蒙仁當行法。",
    "T12n0329_001:0060b16": "　今是五百人，　　吾以貪故繫，",
    "T12n0329_001:0060b17": "　今悉放捨之，　　願屬仁侍使。」",
    "T12n0329_001:0060b18": "此五百人聞得解脫已，欲報須賴恩，滅意不",
    "T12n0329_001:0060b19": "顧業，無所復顧應，以誓自誓立一切智心。",
    "T12n0329_001:0060b20": "於是，王波斯匿謂須賴言：「我貧，仁不貧。須",
    "T12n0329_001:0060b21": "仁所言是為快善。其稱須賴貧，謫以犯王法，",
    "T12n0329_001:0060b22": "是須賴者但當名須賴，不得復稱貧。」於是，",
    "T12n0329_001:0060b23": "族姓子須賴即從坐起，更整衣服右膝著地，",
    "T12n0329_001:0060b24": "叉手白佛言：「是諸大眾普會欲見如來。善哉！",
    "T12n0329_001:0060b25": "世尊！為是大眾如是說法，令是大眾不忘",
    "T12n0329_001:0060b26": "見佛。」佛告須賴言：「族姓子！有四法具足受持，",
    "T12n0329_001:0060b27": "若族姓子、族姓女見如來者，審見善見。何謂",
    "T12n0329_001:0060b28": "四法？至心、愛心、悅心、敬心，是為四。「復有四。",
    "T12n0329_001:0060b29": "何謂四？是須賴！族姓子、族姓女見如來色",
    "T12n0329_001:0060c01": "像成就，便發無上正真道意，至心發意不違",
    "T12n0329_001:0060c02": "如來意；愛念眾生欲永度脫故；欲使奉法",
    "T12n0329_001:0060c03": "故；欲使三寶不斷故。以是四法故，須賴！",
    "T12n0329_001:0060c04": "族姓子、族姓女具足見如來，成其審見善見。",
    "T12n0329_001:0060c05": "「復有四法，族姓子、族姓女見於如來，成其審",
    "T12n0329_001:0060c06": "見善見。何謂四？色痛想行識行無所視見，",
    "T12n0329_001:0060c07": "觀四大等空，諸情如空聚，我想覺知。以是",
    "T12n0329_001:0060c08": "四事，族姓子、族姓女成其審見善見。「復有四",
    "T12n0329_001:0060c09": "法，族姓子、族姓女見佛甚潔淨：淨於我離",
    "T12n0329_001:0060c10": "我故，淨於眾生離眾生故，淨於壽離壽故，",
    "T12n0329_001:0060c11": "淨於命離命故。以是四法具足，族姓子、族",
    "T12n0329_001:0060c12": "姓女見如來甚潔淨。「復有四。何謂四？天眼",
    "T12n0329_001:0060c13": "無所作為、慧眼無所著行、佛眼如審覺寤、",
    "T12n0329_001:0060c14": "法眼如知所現，是為四法。「復有四法，族姓子、",
    "T12n0329_001:0060c15": "族姓女見如來甚潔淨。何謂四？淨於戒品",
    "T12n0329_001:0060c16": "無所連著、淨於定品以諸法定故、淨於慧品",
    "T12n0329_001:0060c17": "以度世智等故、淨於解慧度智見品善解脫",
    "T12n0329_001:0060c18": "解脫無所度故。以是四法具足故，見如來甚",
    "T12n0329_001:0060c19": "潔淨。」當其說是四事次第法化時，七百弟子",
    "T12n0329_001:0060c20": "發意，以弟子乘而得解脫，具滿千眾生發無",
    "T12n0329_001:0060c21": "上正真道意。於是，世尊為王波斯匿及諸大",
    "T12n0329_001:0060c22": "眾說是法教訓，皆令歡喜踊躍，便從坐起，",
    "T12n0329_001:0060c23": "與菩薩及諸大弟子，以神足力乘於虛空猶",
    "T12n0329_001:0060c24": "如鴈王，還到祇樹給孤獨園。於是，王波斯匿",
    "T12n0329_001:0060c25": "謂族姓子須賴言：「若如仁者詣如來時，願見",
    "T12n0329_001:0060c26": "告勅，己欲侍從可爾？」「時王亦願，大王後宮",
    "T12n0329_001:0060c27": "婇女及諸大臣，大眾圍繞俱往見佛。於是舍",
    "T12n0329_001:0060c28": "衛大城之中，立普施限，不詣佛者，使有過",
    "T12n0329_001:0060c29": "讁。所以者何？又復，大王！菩薩立行不獨為",
    "T12n0329_001:0061a01": "己故，菩薩立行欲安一切眾生故。又復，大王！",
    "T12n0329_001:0061a02": "菩薩不以一人、二人故而發道意，大聚大眾",
    "T12n0329_001:0061a03": "以為將從於是顯好。」又問：「何謂菩薩之將從？」",
    "T12n0329_001:0061a04": "「一切則是菩薩將從，欲濟度脫之故。發道意",
    "T12n0329_001:0061a05": "者是菩薩之將從，不獨小乘而轉進故。心堅",
    "T12n0329_001:0061a06": "固者是菩薩之將從，欲攝伏一切諛諂眾生",
    "T12n0329_001:0061a07": "之故。無懷之心是菩薩之將從，欲著異之",
    "T12n0329_001:0061a08": "行轉進之故。無猶豫之心是菩薩之將從，不",
    "T12n0329_001:0061a09": "亭等轉故。布施之心是菩薩之將從，攝懷",
    "T12n0329_001:0061a10": "嫉眾生故。持戒之心是菩薩之將從，攝惡戒",
    "T12n0329_001:0061a11": "眾生故。忍辱之心是菩薩之將從，攝持躁",
    "T12n0329_001:0061a12": "擾眾生之故。精進之心是菩薩之將從，攝持",
    "T12n0329_001:0061a13": "懈廢眾生故。禪定之心是菩薩之將從，攝持",
    "T12n0329_001:0061a14": "亂意眾生之故。智慧之心是菩薩之將從，攝",
    "T12n0329_001:0061a15": "持一切惡智眾生之故。慈心，大王！是菩薩之",
    "T12n0329_001:0061a16": "將從，心存不捨眾生故。悲心是菩薩之將",
    "T12n0329_001:0061a17": "從，入於生死不患厭故。喜心是菩薩之將",
    "T12n0329_001:0061a18": "從，以法樂樂於眾生故。護心是菩薩之將從，",
    "T12n0329_001:0061a19": "憎愛俱滅等行之故。四恩者，大王！是菩薩之",
    "T12n0329_001:0061a20": "將從，諸法無家而等行故。種種善本報應是",
    "T12n0329_001:0061a21": "菩薩之將從，相好智慧充滿具足故。誓願潔",
    "T12n0329_001:0061a22": "淨是菩薩之將從，淨佛國土故。三脫是菩",
    "T12n0329_001:0061a23": "薩之將從，止宿甘露門之等行故。誠信、不",
    "T12n0329_001:0061a24": "兩舌、惡口、妄言、綺語是菩薩之將從，無違逆",
    "T12n0329_001:0061a25": "辭之等行故。柔軟甘辭是菩薩之將從，應辯",
    "T12n0329_001:0061a26": "報答等行之故。無所嬈亂是菩薩之將從，",
    "T12n0329_001:0061a27": "於一切眾生無醜貌故。多聞具足捨以轉受",
    "T12n0329_001:0061a28": "是菩薩之將從，志念無忘等之故。尊敬師",
    "T12n0329_001:0061a29": "長是菩薩之將從，未聞之法令人聞知，受持",
    "T12n0329_001:0061b01": "正法等行之故。捨家之心是菩薩之將從，如",
    "T12n0329_001:0061b02": "所作無有損減等行之故。閑居之心是菩薩",
    "T12n0329_001:0061b03": "之將從，白黑之法堅守護之故。威儀之心",
    "T12n0329_001:0061b04": "是菩薩之將從，不望於他有所受故。淨德無",
    "T12n0329_001:0061b05": "染是菩薩之將從，以甘善本等行之故。潔淨",
    "T12n0329_001:0061b06": "之心是菩薩之將從，無信眾生以立其信等",
    "T12n0329_001:0061b07": "行之故。無放恣心是菩薩之將從，一切佛道",
    "T12n0329_001:0061b08": "品法具足充滿等行之故。」於是，王波斯匿",
    "T12n0329_001:0061b09": "聞是說已，歡喜踊躍，善心生焉，以好名衣上",
    "T12n0329_001:0061b10": "服若干色綵，其價百千奉上須賴：「供養法故，",
    "T12n0329_001:0061b11": "以法故受。」彼不肯受，而說是言：「止！止！大王！是",
    "T12n0329_001:0061b12": "王所服。所以者何？我自有弊服補納之衣。有",
    "T12n0329_001:0061b13": "時，大王，我之此弊衣，掛樹一日或至七夜，",
    "T12n0329_001:0061b14": "無有取者亦無貪者，我起遊行無顧惜意。以",
    "T12n0329_001:0061b15": "是故，大王！凡衣服者但以蓋形，使已無著",
    "T12n0329_001:0061b16": "意又令彼不貪。」王波斯匿謂族姓子須賴言：",
    "T12n0329_001:0061b17": "「如汝須賴不受是衣者，願以足履，令我長夜",
    "T12n0329_001:0061b18": "得福安隱。」於是，族姓子須賴使足蹈是名",
    "T12n0329_001:0061b19": "服百千價衣，慈愍於王波斯匿故。於是王波",
    "T12n0329_001:0061b20": "斯匿，謂族姓子須賴言：「是之名服，仁以足",
    "T12n0329_001:0061b21": "蹈，何置之？」對曰：「大王！是之名服，舍衛城中有",
    "T12n0329_001:0061b22": "諸貧窮孤獨，可以與之。」於是，王波斯匿勅其",
    "T12n0329_001:0061b23": "左右卿等持衣，往於是舍衛城中，有諸貧窮",
    "T12n0329_001:0061b24": "孤獨羸老便以與之。「唯然，大王！」國中若干眾",
    "T12n0329_001:0061b25": "人及諸貧窮者，聞王波斯匿以百千價衣若",
    "T12n0329_001:0061b26": "干種色與須賴已，而以惠施。城內、城外普",
    "T12n0329_001:0061b27": "來集聚於舍衛城，百千億眾生皆適得是百",
    "T12n0329_001:0061b28": "千價服已，皆服著之。適服著已，善心生焉：",
    "T12n0329_001:0061b29": "「我當以何等報是須賴而為供養？」承佛威神",
    "T12n0329_001:0061c01": "又須賴所建立，便於空中而現聲言：「不以香",
    "T12n0329_001:0061c02": "華及塗香，不以甘餚饍，而可以報須賴，無過",
    "T12n0329_001:0061c03": "發道意。須賴不以衣食故，亦不利供養歎",
    "T12n0329_001:0061c04": "譽名德故，但以度眾生及發道意故，順從彼",
    "T12n0329_001:0061c05": "教者當行道之智。」於是，族姓子須賴便從坐",
    "T12n0329_001:0061c06": "起，與王波斯匿俱后宮、婇女、臣吏、大眾、人",
    "T12n0329_001:0061c07": "眾圍遶前後，出舍衛城行詣祇樹給孤獨園。",
    "T12n0329_001:0061c08": "舍衛大城之中，人眾十億國中貧人，聞族姓",
    "T12n0329_001:0061c09": "子須賴往見如來，念須賴恩悉皆從行。以佛",
    "T12n0329_001:0061c10": "威神，釋提桓因從舍衛城至給孤獨園，於",
    "T12n0329_001:0061c11": "其中間化作場地，廣普雜綵妙好如忉利",
    "T12n0329_001:0061c12": "天晝度之宮，若干校飾。又化若干種寶樹，",
    "T12n0329_001:0061c13": "於樹下化作師子座，高妙堅固高千肘，以",
    "T12n0329_001:0061c14": "若干百千天繒敷其上文繡雜綵。阿須倫",
    "T12n0329_001:0061c15": "女、首耶之后、萬玉女俱而侍衛，皆持天華、天",
    "T12n0329_001:0061c16": "香、鼓樂、絃歌，供養如來師子之座，已為供養。",
    "T12n0329_001:0061c17": "於是，世尊知眾人已會，與諸菩薩及大弟",
    "T12n0329_001:0061c18": "子，出於祇樹行詣於嚴淨師子座。詣已，於",
    "T12n0329_001:0061c19": "師子座結跏趺坐。如來適坐於師子之座，",
    "T12n0329_001:0061c20": "於是三千大千世界六種震動，現十八瑞動",
    "T12n0329_001:0061c21": "而復動而復大動。於是釋提桓因子瞿或在",
    "T12n0329_001:0061c22": "會中坐，於是瞿或天子化作六萬座，天之",
    "T12n0329_001:0061c23": "所化已，請諸菩薩使各詣坐，便說偈言：",
    "T12n0329_001:0061c24": "「唯坐諸淨，　　士於是坐，　　座是善本，",
    "T12n0329_001:0061c25": "　疾得佛座。」",
    "T12n0329_001:0061c26": "諸菩薩愍瞿或天子故，便坐其座。於是般若",
    "T12n0329_001:0061c27": "識乾執樂王子，謂日行王女言：「汝往與是",
    "T12n0329_001:0061c28": "五百天樂俱，同音歌歎佛德，俱供養世尊師",
    "T12n0329_001:0061c29": "子之座，須賴未來之頃。所以者何？族姓子",
    "T12n0329_001:0062a01": "須賴，功德巍巍將從眾多，當見如來者則",
    "T12n0329_001:0062a02": "不審汝等。」於是日行王女、般若識乾執樂",
    "T12n0329_001:0062a03": "王子之后，作五百樂往詣如來已，皆稽首佛",
    "T12n0329_001:0062a04": "足，手執樂器，皆同一音歎世尊德，而歌頌",
    "T12n0329_001:0062a05": "曰：「世尊往古百劫修閑居行，世尊普調眾生",
    "T12n0329_001:0062a06": "使樂布施，世尊身口及心樂持淨戒，願禮體",
    "T12n0329_001:0062a07": "如須彌山。世尊忍慈固不勞，世尊精進堅",
    "T12n0329_001:0062a08": "力如樹，世尊神慧之光無所不作，願禮三",
    "T12n0329_001:0062a09": "垢無垢。世尊已勝貪婬、瞋恚、愚癡之垢，世",
    "T12n0329_001:0062a10": "尊所作已辦，願禮三界所應供養。此諸垢污",
    "T12n0329_001:0062a11": "魔女，自如來見已，以無垢目心得安隱。",
    "T12n0329_001:0062a12": "成就佛念捨離於欲，不復觸近於欲，樂問於",
    "T12n0329_001:0062a13": "如來除心之垢，莫使有勞垢意者，歡悅眾生",
    "T12n0329_001:0062a14": "意，願禮彼足。訓世二百相勝，瓔珞百福功",
    "T12n0329_001:0062a15": "德滿，善音於眾生所往淨，願禮無比神難",
    "T12n0329_001:0062a16": "及。神天金軟足。行步師子之雲，與所往行化",
    "T12n0329_001:0062a17": "因釋胎生，今所歎德百福滿，願使眾生心普",
    "T12n0329_001:0062a18": "悅無疲惓，所歎勝之德願令疾得歎是者。」",
    "T12n0329_001:0062a19": "於是，族姓子須賴與王波斯匿及王後宮，與",
    "T12n0329_001:0062a20": "諸大眾眷屬圍遶，諸天百千之所歌歎，行詣",
    "T12n0329_001:0062a21": "世尊已，稽首世尊足，於一面住。王波斯匿",
    "T12n0329_001:0062a22": "稽首如來足，各繞三匝於一面住。於是，王波",
    "T12n0329_001:0062a23": "斯匿以其仁座而讓須賴，而說此言：「唯族姓",
    "T12n0329_001:0062a24": "子！垂恩矜愍坐此仁座。」須賴便坐於彼仁",
    "T12n0329_001:0062a25": "座。於是眾中，有諸天子未見須賴者，見是貧",
    "T12n0329_001:0062a26": "人有何功德，為王見敬乃如是耶？於是釋提",
    "T12n0329_001:0062a27": "桓因知諸天子意，謂諸天子言：「莫起慢意於",
    "T12n0329_001:0062a28": "是仁者，而令諸仁功德損減長夜不安。所以",
    "T12n0329_001:0062a29": "者何？我其審諦是族姓子大功德善法充滿，",
    "T12n0329_001:0062b01": "又諸天子且待須臾，觀其功德善法具足。」於",
    "T12n0329_001:0062b02": "是族姓子須賴，欲悅諸天子意，便白佛言：「唯",
    "T12n0329_001:0062b03": "然，世尊！現說菩薩大士濟度眾生之嚴好，智",
    "T12n0329_001:0062b04": "之嚴好，示現嚴好，具足充滿，疾成無上正真",
    "T12n0329_001:0062b05": "之道。」是時，世尊以如是像放身光明照須賴",
    "T12n0329_001:0062b06": "身。適觸身已，族姓子須賴蒙佛光明，是時",
    "T12n0329_001:0062b07": "須賴身逾釋提桓因數千萬倍，須賴之身姝",
    "T12n0329_001:0062b08": "好如是。於是諸天子見須賴身姝好如是，甚",
    "T12n0329_001:0062b09": "大歡喜便禮須賴，而以天華散敬其上。於是，",
    "T12n0329_001:0062b10": "世尊告族姓子須賴言：「菩薩處貴而現卑賤，",
    "T12n0329_001:0062b11": "欲度人故，是則名曰智之嚴淨。而以威儀悅",
    "T12n0329_001:0062b12": "可眾生，可眾生已便現其行久現神通，是智",
    "T12n0329_001:0062b13": "嚴淨。又，族姓子！菩薩大士意得自在示現極",
    "T12n0329_001:0062b14": "貧，為諸梵志諸人所敬，是為嚴淨。又，族姓",
    "T12n0329_001:0062b15": "子！若其菩薩示現下貧，感厲外學除其貪",
    "T12n0329_001:0062b16": "意，現處大業又現捨家，欲以導示厭家眾生",
    "T12n0329_001:0062b17": "故，是為嚴淨。是為須賴！是菩薩淨於眾生",
    "T12n0329_001:0062b18": "智慧嚴淨精進嚴淨之具足也，疾成無上正",
    "T12n0329_001:0062b19": "真之道。」於是，阿難白世尊言：「是族姓子",
    "T12n0329_001:0062b20": "發行已來久遠，云何而為如來所光飾乃如",
    "T12n0329_001:0062b21": "是乎？」於是，世尊告阿難言：「是族姓子，阿難！",
    "T12n0329_001:0062b22": "往世具足多供養諸佛數億百千，行諸度無",
    "T12n0329_001:0062b23": "極所行之行，而以神通用為娛樂，已得三忍",
    "T12n0329_001:0062b24": "已得應辯，以方便善度眾生，故示現極貧。」",
    "T12n0329_001:0062b25": "於是，阿難白世尊言：「族姓子須賴示現貧行",
    "T12n0329_001:0062b26": "以度眾生，其數幾如？」世尊告曰阿難：「欲天七",
    "T12n0329_001:0062b27": "千、色天萬二千，皆發無上正真道意，度世人",
    "T12n0329_001:0062b28": "無數發道意者及生善處。」又問：「久如當成無",
    "T12n0329_001:0062b29": "上正真之道？得道之時名號云何？其佛世",
    "T12n0329_001:0062c01": "界嚴淨何類？」於是，世尊欲歎族姓子須賴國",
    "T12n0329_001:0062c02": "土嚴淨，便說偈言：",
    "T12n0329_001:0062c03": "「阿難聽我稱，　　諸世之將導，",
    "T12n0329_001:0062c04": "　以成眾生故，　　高廣弘普稱，",
    "T12n0329_001:0062c05": "　發於行大乘，　　其劫無限數。",
    "T12n0329_001:0062c06": "　從始初發意，　　行善行以來，",
    "T12n0329_001:0062c07": "　奉事於諸佛，　　及其所供養，",
    "T12n0329_001:0062c08": "　為諸法之長，　　常擁護之故，",
    "T12n0329_001:0062c09": "　智所往往行，　　於諸度無極。",
    "T12n0329_001:0062c10": "　神通自娛樂，　　長夜行四等，",
    "T12n0329_001:0062c11": "　善學方便善，　　其見生死穢，",
    "T12n0329_001:0062c12": "　明審於佛法，　　善學相純淑，",
    "T12n0329_001:0062c13": "　知眾生之本，　　隨本度脫之。",
    "T12n0329_001:0062c14": "　以意智所行，　　住於甚清淨，",
    "T12n0329_001:0062c15": "　已得應機辯，　　住於諸總持。",
    "T12n0329_001:0062c16": "　已度於魔鉤，　　諸佛之威儀，",
    "T12n0329_001:0062c17": "　堅住而不動，　　無所污染著，",
    "T12n0329_001:0062c18": "　度世之八法，　　利衰現總持。",
    "T12n0329_001:0062c19": "　無所於諸法，　　不遠亦不近，",
    "T12n0329_001:0062c20": "　喻如虛空性，　　其心無所著。",
    "T12n0329_001:0062c21": "　無有疲厭意，　　常行大悲心，",
    "T12n0329_001:0062c22": "　堅固住總持，　　以被慈德鎧。",
    "T12n0329_001:0062c23": "　如於己之慈，　　於眾生所然，",
    "T12n0329_001:0062c24": "　終不懷嫌恨，　　犯者不校問，",
    "T12n0329_001:0062c25": "　如其所應受，　　迎待而不避。",
    "T12n0329_001:0062c26": "　口言行無違，　　諸法普學法，",
    "T12n0329_001:0062c27": "　如其解脫相，　　二法俱解脫，",
    "T12n0329_001:0062c28": "　三忍具足得，　　於行無所起。",
    "T12n0329_001:0062c29": "　諸佛之所行，　　威儀善建立，",
    "T12n0329_001:0063a01": "　於諸土行行，　　多饒益眾生，",
    "T12n0329_001:0063a02": "　彼方則不定，　　而無有如來。",
    "T12n0329_001:0063a03": "　須賴所行處，　　如供養世尊，",
    "T12n0329_001:0063a04": "　敬亦當如是，　　諸天及世人。",
    "T12n0329_001:0063a05": "　我滅度之後，　　後世法盡時，",
    "T12n0329_001:0063a06": "　須賴於行彼，　　東方之世界，",
    "T12n0329_001:0063a07": "　其土名妙樂，　　如來名無怒。",
    "T12n0329_001:0063a08": "　當從彼來還，　　餘三阿僧祇，",
    "T12n0329_001:0063a09": "　於其數不減。　　於是已之後，",
    "T12n0329_001:0063a10": "　續當勤行道，　　當嚴淨國土，",
    "T12n0329_001:0063a11": "　欲度眾生故。　　彼於是劫後，",
    "T12n0329_001:0063a12": "　當成其勝道，　　號光世音王。",
    "T12n0329_001:0063a13": "　土如阿閦佛，　　如來之世界，",
    "T12n0329_001:0063a14": "　世界名善化。　　眾德悉備具，",
    "T12n0329_001:0063a15": "　安住壽萬歲，　　處於世教化，",
    "T12n0329_001:0063a16": "　僧數喻無限，　　少發小乘者，",
    "T12n0329_001:0063a17": "　求大乘無限，　　普知神通力，",
    "T12n0329_001:0063a18": "　凡夫愚闇垢，　　善化普清淨。",
    "T12n0329_001:0063a19": "　彼當普令稱，　　一法化教誨，",
    "T12n0329_001:0063a20": "　彼無魔牽連，　　普等清淨智。",
    "T12n0329_001:0063a21": "　導世滅度後，　　正法住於世，",
    "T12n0329_001:0063a22": "　八萬四千歲，　　法慧不隱藏。",
    "T12n0329_001:0063a23": "　須賴所化眾，　　承奉道高行，",
    "T12n0329_001:0063a24": "　一切當生彼，　　除置漏盡者。」",
    "T12n0329_001:0063a25": "當為族姓子須賴解說決時，一切眾會各各",
    "T12n0329_001:0063a26": "以衣覆須賴上，勸助之聲三千大千世界莫",
    "T12n0329_001:0063a27": "不普知。以其勸助之聲，無量無數諸天、龍、鬼、",
    "T12n0329_001:0063a28": "乾沓和、阿須倫、迦留羅、真陀羅、摩休勒、人及非",
    "T12n0329_001:0063a29": "人，應聲皆至聚會而坐，供養族姓子須賴。",
    "T12n0329_001:0063b01": "世尊亦為是等，以是法化因緣種種說法，皆",
    "T12n0329_001:0063b02": "令諦解於三乘行。於是，王波斯匿住世尊前，",
    "T12n0329_001:0063b03": "叉手白世尊：「我狂醉王位，狂醉財業，狂醉",
    "T12n0329_001:0063b04": "榮貴，狂醉庫藏金銀倉穀，慳貪無厭，逼迫眾",
    "T12n0329_001:0063b05": "生以為國財。如我，世尊！世世以如是像處位",
    "T12n0329_001:0063b06": "施行之法化，皆從族姓子須賴聞已，我為極",
    "T12n0329_001:0063b07": "貧須賴所決。今於世尊前捨置於國，以琉",
    "T12n0329_001:0063b08": "璃太子立為王子，當奉戒當許身，為世尊及",
    "T12n0329_001:0063b09": "諸眾僧守園給使。所有財寶當為三分：一分、",
    "T12n0329_001:0063b10": "於佛前奉上眾僧；二分、與諸貧窮孤獨；三分、",
    "T12n0329_001:0063b11": "以為王事之儲。誰復，世尊！聞如是像法處位",
    "T12n0329_001:0063b12": "教化，當有意著於財業者也？為愚癡惡友所",
    "T12n0329_001:0063b13": "攝持者乃有著意。我以是所作善本惠施眾",
    "T12n0329_001:0063b14": "生，願發無上正真道意。」於是會中五百長者、",
    "T12n0329_001:0063b15": "五百居士、五百梵志、五百臣吏，聞王波斯匿",
    "T12n0329_001:0063b16": "作如是像師子之吼，皆發無上正真道意，捨",
    "T12n0329_001:0063b17": "家財業，欲於世尊之化捨家入道。置中三百",
    "T12n0329_001:0063b18": "人，其餘皆現為比丘僧，已除鬚髮服著袈裟。",
    "T12n0329_001:0063b19": "於是，族姓子須賴即從坐起，更整衣服，右膝",
    "T12n0329_001:0063b20": "著地，向世尊叉手，白佛言：「願從世尊及十方",
    "T12n0329_001:0063b21": "現在諸佛受捨於家。」於是，族姓子須賴稽首",
    "T12n0329_001:0063b22": "十方諸佛世尊，而發願言：「諸佛世尊聽許入",
    "T12n0329_001:0063b23": "道。」於是，諸佛各伸右掌摩須賴頭，適觸其頭，",
    "T12n0329_001:0063b24": "鬚髮皆墮法衣著身，威儀安庠。於是三千大",
    "T12n0329_001:0063b25": "千世界六反震動，放大光明普照十方雨於",
    "T12n0329_001:0063b26": "天花，是諸佛臂皆不相障。世尊釋迦文伸金",
    "T12n0329_001:0063b27": "色臂摩須賴頭：「彼諸發道意者見是現化，是",
    "T12n0329_001:0063b28": "輩皆當為諸佛之所授決。」當說是法，時五",
    "T12n0329_001:0063b29": "百比丘發弟子乘皆得無著，滿千菩薩皆得",
    "T12n0329_001:0063c01": "不起法忍。爾時，世尊告長老阿難言：「受是法",
    "T12n0329_001:0063c02": "化奉持誦說，周滿敷演廣大眾生。所以者何？",
    "T12n0329_001:0063c03": "是五濁世：眾生濁、勞垢濁、壽命濁、邪見濁、",
    "T12n0329_001:0063c04": "時劫濁，佛興世非是其時，欲度此等故使須",
    "T12n0329_001:0063c05": "賴示現極貧。所以者何？我不以如此忍界之",
    "T12n0329_001:0063c06": "儀，而示現一人不度也。以是故，阿難！當現是",
    "T12n0329_001:0063c07": "法布示眾生，此眾生等當信是法當從解脫，",
    "T12n0329_001:0063c08": "當如是等為如來所化。」佛告諸弟子：「善念奉",
    "T12n0329_001:0063c09": "持。」族姓子須賴，及王波斯匿、釋提桓因，長老",
    "T12n0329_001:0063c10": "阿難，諸天、龍、鬼，及阿須倫，及世間人，聞佛所",
    "T12n0329_001:0063c11": "說，莫不歡喜，稽首而去。",
    "T12n0329_001:0063c12": "佛說須賴經"
}