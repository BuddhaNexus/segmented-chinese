{
    "X75n1513_007:0337b19": "釋門正統第七",
    "X75n1513_007:0337b21": "良渚沙門　宗鑑　集",
    "X75n1513_007:0337b22": "中興第四世十五傳",
    "X75n1513_007:0337b23": "法鄰錫號慧照。明智高弟。義天僧統來求法。首至四",
    "X75n1513_007:0337b24": "明。太守命明智與師館伴。義天師事明智而友師。請",
    "X75n1513_007:0337c01": "跋教乘類書。歸國流通。其文曰。文字者。聖人寓玅道",
    "X75n1513_007:0337c02": "之器也。作者猶不可忽。治者所宜盡心。昔之畫卦作",
    "X75n1513_007:0337c03": "書。天應孔著。或河出圖。或鬼以泣。迄至堯舜。四時巡",
    "X75n1513_007:0337c04": "守。先考書文。孔子作春秋彌謹。其法左氏授經。顯諸",
    "X75n1513_007:0337c05": "義例。殆無一言苟發。至於止才為武。皿蟲為蠱。以至",
    "X75n1513_007:0337c06": "一大為天。貫三為王。茲又見文字之為用。非人所為。",
    "X75n1513_007:0337c07": "詩書之文。爾雅有訓炎劉之舊。文教大興。許慎於是",
    "X75n1513_007:0337c08": "撰集說文。梁武天縱玉篇四聲開益天下。雖萬世不",
    "X75n1513_007:0337c09": "能易。是知文字之業。顧不大哉。皇宋有校書正字之",
    "X75n1513_007:0337c10": "官。董孤遷固之職。凡以此也。艸菴云。此文甚高。殆追",
    "X75n1513_007:0337c11": "史筆。其主三學。患學者不克進德修業。少則志氣慵",
    "X75n1513_007:0337c12": "懦。晚則問命相形。因戲曰。余主法席有二大戒。三十",
    "X75n1513_007:0337c13": "以前不得念彌陀佛。七十以後不得持消災呪語。雖",
    "X75n1513_007:0337c14": "類俳。實中時病。",
    "X75n1513_007:0337c15": "覺先錫號澄照。慈溪陳氏。生九月喪父母。王撫之曰。",
    "X75n1513_007:0337c16": "兒骨相奇偉。當出家。七歲師精進子南受經。一讀成",
    "X75n1513_007:0337c17": "誦。進具。學教於明智。次南屏清辨。次天竺慈辨。記莂",
    "X75n1513_007:0337c18": "重重。靖康初主寶林。日講大部。學徒滿座。眾以春旱",
    "X75n1513_007:0337c19": "請講光明。一會纔畢。降三日之霖。百里歡傳神異。豎",
    "X75n1513_007:0337c20": "金光明幢。請僧誦萬部為一邑領。次主延慶。大弘祖",
    "X75n1513_007:0337c21": "席。紹興八年。以病投老寶林。於方丈後築一小室號",
    "X75n1513_007:0337c22": "玅蓮堂。安住其中。課經要期萬部。又誦彌陀四十七",
    "X75n1513_007:0337c23": "藏。十五年歲抄集眾。說傳法心要。明年正月十六坐",
    "X75n1513_007:0337c24": "逝。壽七十八。臘五十。塔于寢側。博士廉布銘。後有靜",
    "X75n1513_007:0338a01": "夜聞塔中誦經者。啟龕見靈骨栓索不萎。色如青銅。",
    "X75n1513_007:0338a02": "宗肇與艸菴厚。為作小溪興教請疏云。湛氣內滋。孤",
    "X75n1513_007:0338a03": "風外溢。研幾五千卷。不墮筌間。焦心二十年。謂如食",
    "X75n1513_007:0338a04": "頃。中旋延慶累載。貳講於天台宗旨。八教．五時．十乘．",
    "X75n1513_007:0338a05": "三觀因所游刃。而疏明審密。貫穿該存類服其長。紹",
    "X75n1513_007:0338a06": "興丙辰。明帥請住壽聖。厄于建炎。僅存大殿。主者三",
    "X75n1513_007:0338a07": "易。事無所集。茆茨數千椽。殘僧數十輩。處之裕如。未",
    "X75n1513_007:0338a08": "甞覬望。常曰。諸佛菩薩盡虗空徧法界建立佛事。而",
    "X75n1513_007:0338a09": "雲溪咫尺之地不能成就。葢緣力耳。縱我能為之。何",
    "X75n1513_007:0338a10": "足為多祇陀太子．給孤長者所施亡慮。億百千萬。而",
    "X75n1513_007:0338a11": "但知服勤講貫。篤志進修。來學日臻。道化彌布。徒屬",
    "X75n1513_007:0338a12": "檀信有欲從事者。盡底新之。乃至受用。四年而成。口",
    "X75n1513_007:0338a13": "年三月二十五日終于法蓮。其德業槩見於薛澄忌",
    "X75n1513_007:0338a14": "疏。疏云。超果尊者萬行。金堅孤標壁立。自別靈山之",
    "X75n1513_007:0338a15": "座席。蚤宣台嶺之宗風。慕法智之道。登明智之堂。存",
    "X75n1513_007:0338a16": "亡不隔。觸澄照之機。入圓照之室。主伴交參。三領名",
    "X75n1513_007:0338a17": "藍。四馳休聞。講秘藏之琅函。則青衣給侍禮。恒沙之",
    "X75n1513_007:0338a18": "紺相。則白叟欣隨。舉百畝之荒犂。建一區之淨院。寒",
    "X75n1513_007:0338a19": "孟雪滿。燡骨蓮浮。方期慈雨之普滋。豈意法梁之告",
    "X75n1513_007:0338a20": "折。七十二年之口說。尚且遺編。數千百載之心傳復",
    "X75n1513_007:0338a21": "聯正統。",
    "X75n1513_007:0338a22": "道琛字元常。錫號圓辨。樂清彭氏。母王夢紫氣縈繞",
    "X75n1513_007:0338a23": "而生。兒時有出世趣。進具。學律。通大旨。傳教觀於息",
    "X75n1513_007:0338a24": "菴淵。淵器之曰。再來人也。最後見圓照光於延慶。住",
    "X75n1513_007:0338b01": "廣濟十二年。移廣慈。建炎三年。車駕幸。永嘉有旨。以",
    "X75n1513_007:0338b02": "林靈素故居為資福院。擇主之者。呂丞相以師應詔。",
    "X75n1513_007:0338b03": "改創之。初資用不給。以僧伽棃質來於估者。估者夜",
    "X75n1513_007:0338b04": "見流光煜煜。旦捧衣還山。素無井。指土鑿之。自古傳",
    "X75n1513_007:0338b05": "有天康字。泉涌其下。甘而洌。圓照告老迎師主之。兵",
    "X75n1513_007:0338b06": "火所殘。金碧之區化為艸莾。禪觀之地雜於氓俗。歎",
    "X75n1513_007:0338b07": "曰。選佛之場豈宜久廢。誠心禱聖。日就月將。歸心者",
    "X75n1513_007:0338b08": "眾。煥然一新。或病篤難療者。為說法呪食。病則隨愈。",
    "X75n1513_007:0338b09": "太守秦檜猛於政。囚繫滿獄。僚吏無敢言者。夏旱禱",
    "X75n1513_007:0338b10": "雨。委曲言之。秦感悟。立出囚者百餘人。是夕雨沛。歲",
    "X75n1513_007:0338b11": "大有年。其在資福樂清。江岸數崩。相傳有物憑之。吏",
    "X75n1513_007:0338b12": "民請授大乘戒法。神附語謝。岸不復頹。因看育王諶",
    "X75n1513_007:0338b13": "師疾歸。語徒曰。大言無當。終用不得。於每月二十三",
    "X75n1513_007:0338b14": "建繫念會。勸化道俗。每會幾萬人。行之累年。示疾。命",
    "X75n1513_007:0338b15": "僧輪諷無量壽經。危坐同諷。晝夜不絕。求覩聖相。七",
    "X75n1513_007:0338b16": "日語首座曰。證相矣。眾聞異香。見彌陀小身。次見大",
    "X75n1513_007:0338b17": "身。喜氣津津。形於眉睫。沐浴更衣。書頌曰。唯心淨土。",
    "X75n1513_007:0338b18": "本無迷悟。一念不生。即入初住。令諷安樂行。嗒然坐",
    "X75n1513_007:0338b19": "去。龕留幾月。顏色如生。紹興癸酉十二月十六日也。",
    "X75n1513_007:0338b20": "壽六十八。臘五十一。小師三人。法嗣餘二百。葬崇法",
    "X75n1513_007:0338b21": "祖塔之側。初在受業。修彌陀懺。禪觀中夢老僧坐蒲",
    "X75n1513_007:0338b22": "褥上云。吾四明也。師作禮問曰。道琛於一家習氣法",
    "X75n1513_007:0338b23": "相未能深通。願尊者開示微密。尊者首肯。既覺心地",
    "X75n1513_007:0338b24": "冰解。於是殊途一歸於正。又資福僧清順。夢諸祖謁",
    "X75n1513_007:0338c01": "師。侍者持位圖於旁。而闕其第八。順指問之。對曰。汝",
    "X75n1513_007:0338c02": "師補其處。及主延慶。果第八代。王伯庠記行業。師有",
    "X75n1513_007:0338c03": "文曰。唯心淨土。一而已矣。良由彌陀悟我心之寶剎。",
    "X75n1513_007:0338c04": "我心具彌陀之樂邦。雖遠而近。不離一念。雖近而遠。",
    "X75n1513_007:0338c05": "過十萬億剎。譬如青天皓月。影臨眾水。水不上升。月",
    "X75n1513_007:0338c06": "不下降。水月一際。自然照映。",
    "X75n1513_007:0338c07": "智僊字德老。鍚號真教。仙居季氏。世業坊沽。同產三",
    "X75n1513_007:0338c08": "人。師處其季。忽喟然曰。世之濁富。可能陷我一生清",
    "X75n1513_007:0338c09": "志耶。投師落髮進具。學于天竺明義首座。還卿依白",
    "X75n1513_007:0338c10": "蓮慧。聽摩訶止觀乃傳乃習。年四十一繼慧席。講演",
    "X75n1513_007:0338c11": "十三載。勤於繫念。日十二時。各西向十念。回向發願。",
    "X75n1513_007:0338c12": "或問。法華三昧一土一切土。一身一切身。一佛一切",
    "X75n1513_007:0338c13": "佛。師何不依摩訶止觀修法華玅行而為生因。師曰。",
    "X75n1513_007:0338c14": "荊溪云。且如分別功德品中。直觀此土四土具足。故",
    "X75n1513_007:0338c15": "此佛身即三佛身。此大眾即一切眾。以惑未斷故。故",
    "X75n1513_007:0338c16": "安樂行是同居淨土行之氣分也。故不離同居穢。見",
    "X75n1513_007:0338c17": "同居淨。問。同居類多。何必極樂。答。教說多故。由物機",
    "X75n1513_007:0338c18": "故。是攝生故。令專注故。宿緣厚故。約多分故。師當結",
    "X75n1513_007:0338c19": "制。稍覺微恙。乃入城辭郡縣官。還丈室。杜門絕客。其",
    "X75n1513_007:0338c20": "徒召醫至。師愕然。眾曰。請其用藥耳。幸順世諦胗候",
    "X75n1513_007:0338c21": "訖。令厚送之。易牀西向。供彌陀像。忽問侍者。上方懺",
    "X75n1513_007:0338c22": "堂擊犍稚末。曰。擊已。師曰。請行人為我諷經。經未終",
    "X75n1513_007:0338c23": "息已盡。東山兩剎鐘鼓相聞。能仁觀堂聞佛聲沸。天",
    "X75n1513_007:0338c24": "樂聲嘹亮。行人開牕眺望。嘆未曾有。昧爽訃至。驗聞",
    "X75n1513_007:0339a01": "見不虗。塔于院東北。法嗣三十餘人。業載寶珠集。",
    "X75n1513_007:0339a02": "了然臨海薛氏。母胡。禱子章安無礙院石觀音像。(唐末",
    "X75n1513_007:0339a03": "浮海至)夢陞佛殿。龐眉皓齒。僧立于階。持蓮華語曰。食",
    "X75n1513_007:0339a04": "時當孕在。母十三月生異常兒。七歲師道中於祥符。",
    "X75n1513_007:0339a05": "十六進具。學於安國慧。慧器之。夢踞石盤泛海。海山",
    "X75n1513_007:0339a06": "巋然。具足玅相。坐竹林間。自念平生受持聞見。此觀",
    "X75n1513_007:0339a07": "音居也。起立以百偈合掌贊歎。覺猶記其半。自此辨",
    "X75n1513_007:0339a08": "才無礙。侍慧遷白蓮。慧沒。謁延慶立。立接以殊禮。甞",
    "X75n1513_007:0339a09": "問華嚴十法界大論．三世間．法華十如是。三處文義。",
    "X75n1513_007:0339a10": "共成三千。荊溪那云。指的玅境出自法華。師曰。華嚴",
    "X75n1513_007:0339a11": "大論是死法門。法華十如是活法門。立首肯之。晁說",
    "X75n1513_007:0339a12": "之時。為般官。少公事。絕外慕。常與論台道。四明講者。",
    "X75n1513_007:0339a13": "道如勇猛。強厲時。號如虎。與師難問。終屈其人。廣嚴",
    "X75n1513_007:0339a14": "來請曰。吾不敢負所學。以一辨為慧。公居六年。白蓮",
    "X75n1513_007:0339a15": "虗席。李駙馬諸孫雅善晁。晁以師名達焉。書疏至辭。",
    "X75n1513_007:0339a16": "不獲。居二十四年。學者爭歸。塔廟崇俊。水旱不事。雩",
    "X75n1513_007:0339a17": "禜而惟師是祈。紹興戊午。寧海建大法會。師為講演。",
    "X75n1513_007:0339a18": "見持符牒者曰。兜率天請說法。師曰。會未終。使曰。不",
    "X75n1513_007:0339a19": "可緩也。當先其次者。視符凡數人。師毀師名去。辛酉",
    "X75n1513_007:0339a20": "五月夢兩龍戲於空中。一龍化為神。自空而下。袖出",
    "X75n1513_007:0339a21": "文書。昌曰。師七日當歸。應曰。唯唯。既寤。為眾說法。謝",
    "X75n1513_007:0339a22": "客作觀。大書二百餘言示眾。書尾云。世尊涅槃。說遺",
    "X75n1513_007:0339a23": "教經。智者臨終說觀心法。吾今說此書。即沐浴更衣。",
    "X75n1513_007:0339a24": "端坐集眾。諷彌陀經。至西方世界而逝。八月壬申。葬",
    "X75n1513_007:0339b01": "于東岡。壽六十五。臘四十九。錫號智涌。示寂之夕。能",
    "X75n1513_007:0339b02": "仁行人聞天樂異常。見祥光燭天。行願道力。廣大可",
    "X75n1513_007:0339b03": "知。登門萬計。傳道二百餘。多主名剎。護法大臣無不",
    "X75n1513_007:0339b04": "禮重。范丞相名其所居之堂。謝參政贊真刻諸石。所",
    "X75n1513_007:0339b05": "著釋南嶽止觀宗圓記五卷。解十不二門樞要二卷。",
    "X75n1513_007:0339b06": "教義虎溪前後集八卷。里人疾病。呪之輙差。寧海胡",
    "X75n1513_007:0339b07": "氏闢室。神物憑依說戒他徙。後園龍潭路險。祈者艱",
    "X75n1513_007:0339b08": "苦。呪徙寬處。風雨大作。飛砂走石。窒室遷徙。至今便",
    "X75n1513_007:0339b09": "之。",
    "X75n1513_007:0339b10": "如湛字從遠。永嘉焦氏。母夢吞寶塔而生。幼出家試",
    "X75n1513_007:0339b11": "經得度。肆業教庠。扣浙西東靈欽普．慈暉等。抵橫山",
    "X75n1513_007:0339b12": "為慧覺高弟。主壽聖。戶外屨滿。講無虗日。凡作佛事",
    "X75n1513_007:0339b13": "必有感驗。日課法華七軸。彌陀號二萬聲作淨業記。",
    "X75n1513_007:0339b14": "記觀經疏護國記。記光明疏各四卷。假名集三卷。復",
    "X75n1513_007:0339b15": "宗起疑一卷。金剛般若會解二卷。平日少睡。盛暑斂",
    "X75n1513_007:0339b16": "昏停扇。坐艸莾際。誦彌陀經。以身法二財。施諸蚊蝄。",
    "X75n1513_007:0339b17": "門人以年邁難堪。請罷苦行。師曰。翾飛之類。安值玅",
    "X75n1513_007:0339b18": "乘。願啖我血。經耳成緣。今有餧蚊臺存。建炎中。述聲",
    "X75n1513_007:0339b19": "聞會異題其末云。匈奴離杭入秀。兵火沿塘。劫掠蜂",
    "X75n1513_007:0339b20": "起。嘆命在旦夕。而聊書此。此與章安當寇盜縱橫而",
    "X75n1513_007:0339b21": "述涅槃玄義何異。方其造車溪也。明窻淨几。為他所",
    "X75n1513_007:0339b22": "先。惟斗室尚虗。與四友遷入。即楊央淵．空相融等。劇",
    "X75n1513_007:0339b23": "暑中埋一大甕。實以寒泉環外。靠背以爽其軀。肆習",
    "X75n1513_007:0339b24": "不輟者數載。眾戲以五溫堂。目之皆能角立一方。恢",
    "X75n1513_007:0339c01": "張祖道。實厲器育德于茲。晚歲宴處菴院。以紹興庚",
    "X75n1513_007:0339c02": "申七月無疾坐逝。闍維烟至處悉有舍利。求者滿願。",
    "X75n1513_007:0339c03": "法久字則久。餘姚邵氏。七歲師龍泉宗瑋。十五試經",
    "X75n1513_007:0339c04": "中選。明年勅下祝髮。隸當州開元受戒。依智涌於廣",
    "X75n1513_007:0339c05": "嚴。見慧覺於觀音。洎赴天竺。師亦偕行。比入寂。復依",
    "X75n1513_007:0339c06": "能仁法照。建炎中國步艱難。禪衲多避地入閩。師亦",
    "X75n1513_007:0339c07": "徧詢。以廣聞見。久從佛日果。果召師夜坐。必詢台宗",
    "X75n1513_007:0339c08": "境觀及楞嚴大意。甚蒙稱賞。吏部何圭聞其誦玅經",
    "X75n1513_007:0339c09": "有功。於二親諱日試命之。果有冥感。作一乘菴記以",
    "X75n1513_007:0339c10": "表襮之。慈溪羅氏請主圓湛菴。學者鼎來。紹興十三",
    "X75n1513_007:0339c11": "年。太守莫將延以清修。清修距小溪鎮幾一舍。深藏",
    "X75n1513_007:0339c12": "巖壑中。泉洌石寒。煙雲晝瞑。居七年。法宇一新。學者",
    "X75n1513_007:0339c13": "輻湊。患修生單寮多弊。乃闢眾堂。淨几明窻。禪板蒲",
    "X75n1513_007:0339c14": "褥。宴坐經行。語默視聽。濟濟肅肅。雖有病弱。不敢少",
    "X75n1513_007:0339c15": "懈。葢身率之致也。又見學者膠於章句。鼓於頰舌。嘆",
    "X75n1513_007:0339c16": "曰。天台之道。雖由四明而興。亦由而廢。苟非聖人復",
    "X75n1513_007:0339c17": "生。孰能扶持。院左有師子巖。因創小室。名以無畏。安",
    "X75n1513_007:0339c18": "住其中。日課七經。示寂於十九年冬。壽五十。臘三十",
    "X75n1513_007:0339c19": "五。塔于院西。山麓癡絕。道人顏聖徒自謂造師藩籬。",
    "X75n1513_007:0339c20": "撰銘及挽歌七章。嗣法慈室。玅雲主延慶。日欲勒石。",
    "X75n1513_007:0339c21": "沮於眾議。師天資慧利。強記過人。平居沈默。似不能",
    "X75n1513_007:0339c22": "言。疎決滯礙。其辯如流。舉止委蛇。與物無忤。同舍久",
    "X75n1513_007:0339c23": "居。亦不見喜慍。雲解行甚高。久隱明之二靈。著圓覺",
    "X75n1513_007:0339c24": "直解。學者韙之。",
    "X75n1513_007:0340a01": "神煥字堯文。湖之安吉人。學於慧覺。同門推拔萃。紹",
    "X75n1513_007:0340a02": "興間主思溪覺悟。講訓之餘。唯事著述。大部難文先",
    "X75n1513_007:0340a03": "達出義。未盡者。悉明辨之。凡一百章。世稱煥百章。以",
    "X75n1513_007:0340a04": "諸方供天。位次不定。乃考究大藏。參以祖言。全以己",
    "X75n1513_007:0340a05": "意。作諸天傳。其序曰。據百錄。安功德天座在佛左。道",
    "X75n1513_007:0340a06": "場若寬。更安大辨及四天王座在右。則知世人或七",
    "X75n1513_007:0340a07": "或十六．十八．二十一位皆唯鬼神品。任其增減耳。今",
    "X75n1513_007:0340a08": "欲定尊卑。列昭穆。良亦甚難。只如鬼子母乃羅剎也。",
    "X75n1513_007:0340a09": "豈得與大梵同列。有女名功德天。男名散脂大將。今",
    "X75n1513_007:0340a10": "以功德天居上。梵釋次之。後列散脂．鬼子母。非失序",
    "X75n1513_007:0340a11": "耶。予嗟習俗之迷。未有表章者。因檢尋大藏。作諸天",
    "X75n1513_007:0340a12": "列傳。排出位次。隨位釋之。葢天有主客。有男女。有本",
    "X75n1513_007:0340a13": "迹。有顯晦。大梵為三界主。帝釋為三十三天主。四王",
    "X75n1513_007:0340a14": "為八部主。若功德．大辨但客寄耳。功德寄北天。大辨",
    "X75n1513_007:0340a15": "寄山澤。初無主領。茲所謂有主客也。功德．大辨．樹神",
    "X75n1513_007:0340a16": "等竝女質。梵天四王等竝男身。茲所謂有男女也。金",
    "X75n1513_007:0340a17": "剛密跡五百徒黨。皆大菩薩本也。現居神像迹也。茲",
    "X75n1513_007:0340a18": "所謂有本迹也。大辨對佛宣揚正法。雖位處客天。身",
    "X75n1513_007:0340a19": "拘女質。而言行則顯。或但作影響眾。不事敷揚。縱權",
    "X75n1513_007:0340a20": "有統王現丈夫形。而言行則晦。茲所謂有顯晦也。知",
    "X75n1513_007:0340a21": "此四端。可與言天矣。如日月光明照世故。加摩利支",
    "X75n1513_007:0340a22": "救兵才難故。加娑竭羅保風雨故。加燄摩羅王冥界",
    "X75n1513_007:0340a23": "故。共二十一位。若合訶利帝南同鬼子母。即二十位",
    "X75n1513_007:0340a24": "耳。觀師云。只數百字。囊括諸天。發誓護持之意盡矣。",
    "X75n1513_007:0340b01": "又安樂記一卷。圓覺疏二卷。高弟覺菴。簡言教苑。推",
    "X75n1513_007:0340b02": "服孫鑑。堂思義近。主上天竺。",
    "X75n1513_007:0340b03": "思梵號丘山。錫號圓通。杭之臨平湛氏。七歲師廣嚴",
    "X75n1513_007:0340b04": "神應。法中六十六進具。傳大智律學。志慕台道。事普",
    "X75n1513_007:0340b05": "明靖於淨社。升座元為法嗣。請遷覺悟。與師偕行。又徙",
    "X75n1513_007:0340b06": "上竺。謂曰。覺悟虗席。無以易子。郡檄且來不可辭。開門",
    "X75n1513_007:0340b07": "受徒。艸屨充滿。王檀加敬。施予無筭。斥以供眾。囊無",
    "X75n1513_007:0340b08": "儲焉。圓覺慈受深互相敬慕。四眾兩歸。行道十年。築",
    "X75n1513_007:0340b09": "歸雲菴。於西山親瑩。影不入塵。湖以空相再三延之",
    "X75n1513_007:0340b10": "不應。乾道四年五月。有日者謁曰。六月之望。師死日",
    "X75n1513_007:0340b11": "也。師笑曰。造物果能制我耶。却可少須秋涼。為偈云",
    "X75n1513_007:0340b12": "爾。謂六月亡我待八月。看信否。蓋相半也。其月二十",
    "X75n1513_007:0340b13": "六日沐浴更淨。趺坐龕愇。肅僧廣嚴。誦佛而瞑。九月",
    "X75n1513_007:0340b14": "塔于方丈。弟子智崇．智泉。傳道名聞者眾。初師歸里。",
    "X75n1513_007:0340b15": "意在度親室。廬僅庇風雨。及奉供源源。屋亦荐增。所",
    "X75n1513_007:0340b16": "居東偏不盈丈。初寒盛暑終日危坐。以佛祖經論。宗",
    "X75n1513_007:0340b17": "門語錄。參較商搉。著會宗集。四川制置晁公武序之。",
    "X75n1513_007:0340b18": "刊于成都。師禳禬灾疾。沴蕩妖凶。應如答響。自言。生",
    "X75n1513_007:0340b19": "平多得於菩薩戒。凡有怪厲。不可制禦。一為說戒。即",
    "X75n1513_007:0340b20": "不復作。",
    "X75n1513_007:0340b21": "中皎號法照。慈溪張氏。母夢墮月而生。十八落剃。永",
    "X75n1513_007:0340b22": "明初學于明智。遊天竺。圓覺慈為首座。與之講貫。深",
    "X75n1513_007:0340b23": "有造詣。印圈錐穴。了無差殊。靖康初劉都請(光)守台。",
    "X75n1513_007:0340b24": "能仁虗席。屬講艾舉所知智涌。以師應命粥飯。不給",
    "X75n1513_007:0340c01": "不能安眾。闢斥鹵為膏腴。二十頃香積沛然。大小部",
    "X75n1513_007:0340c02": "帙。敷繹不絕。乙卯夏旱。臨湫施戒。甘雨旋至。歲以稔",
    "X75n1513_007:0340c03": "登庚申。老于藏密之新菴。僅六年。書偈坐逝。年七十",
    "X75n1513_007:0340c04": "九。李南壽撰銘。",
    "X75n1513_007:0340c05": "有明字育才。號牧菴。金華人。受業善因。學于能仁圓",
    "X75n1513_007:0340c06": "覺。見車溪卿得記。主數剎。學徒羶慕。每講不預看讀。",
    "X75n1513_007:0340c07": "但令侍者簽出起盡。以樂說辨。流瀉無竭。罔不歎伏。",
    "X75n1513_007:0340c08": "甞曰。我領徒來七番摩訶止觀。於正修中未甞舉口",
    "X75n1513_007:0340c09": "道著一字。又曰。大部中欲作一个小難如片紙大。亦",
    "X75n1513_007:0340c10": "作不成。所謂文字性離。皆解脫也。故今教苑。略無義",
    "X75n1513_007:0340c11": "目。惟不二門。口義露一班耳。或問。十境．十乘方成觀",
    "X75n1513_007:0340c12": "法。何故荊溪云。不待觀境。方名修觀。師曰。向爾道攝",
    "X75n1513_007:0340c13": "事成理。了其辨惑解蔽。類若此。初主仙潭適天。依持",
    "X75n1513_007:0340c14": "老分衛艤舟。聞講皷聲。詣寺觀瞻。就座側聽。臨止觀",
    "X75n1513_007:0340c15": "破法徧。橫破九種禪那。皆非圓頓行人入道之門。竦",
    "X75n1513_007:0340c16": "然曰。我平生未聞此玅法。設禮而去。晚在延慶座上。",
    "X75n1513_007:0340c17": "臨講調御丈夫。忽數丈夫至聽。師曰。若在儒教。論丈",
    "X75n1513_007:0340c18": "夫事。如忠臣不畏死。勇士不願生。立天下大事。成億",
    "X75n1513_007:0340c19": "代顯名。不為聲色名利惑溺。皆名丈夫。若在吾教。則",
    "X75n1513_007:0340c20": "以一心三觀為舟航。六時五悔為櫓棹。降伏諸魔。制",
    "X75n1513_007:0340c21": "諸外道。不為分段變易生死所籠檻。方名丈夫耳。士",
    "X75n1513_007:0340c22": "夫服之。亦設禮去。其投機說法。入人如此。在延慶日。",
    "X75n1513_007:0340c23": "道尊行滿。不非時白眾。只四季於起信堂誡勵後學",
    "X75n1513_007:0340c24": "曰。我所以不數數白眾者。汝知之乎。不見道頻雷天",
    "X75n1513_007:0341a01": "失威。若座下能守規繩。譬如鴻鵠青霄。罻羅安施。皆",
    "X75n1513_007:0341a02": "愕然。遞相敬畏。其訓徒眾又如此。乾道四年十二月",
    "X75n1513_007:0341a03": "初三。坐青玉軒。令侍者請十六觀行人。諷觀經至真",
    "X75n1513_007:0341a04": "法身觀令罷誦。召維那。集眾。念西方佛助我往生。時",
    "X75n1513_007:0341a05": "眾圍繞。正首座云。和尚五十年說法度人。臨行豈得",
    "X75n1513_007:0341a06": "無語。師曰。儞既知我五十年說法度人。臨行又要饒",
    "X75n1513_007:0341a07": "舌作麼。懇之不已。乃留偈曰。住世八十。為虵[書曰+皿]足。寄",
    "X75n1513_007:0341a08": "語方來。響傳空谷。葬崇法祖塔傍。弟子天王用隱學。",
    "X75n1513_007:0341a09": "然浮石慧等甚眾。延慶住持不十載。不入祖堂。師未",
    "X75n1513_007:0341a10": "及二載。故眾以祔廟為疑惑。厲聲曰。大道弘傳。豈以",
    "X75n1513_007:0341a11": "歲月為斷。遂入之。",
    "X75n1513_007:0341a12": "可觀字宜翁。號解空。華亭戚氏。出家寶雲。十六進具。",
    "X75n1513_007:0341a13": "依南屏精微彥。車溪聲震江浙。負笈從之。甞舉唱曰。",
    "X75n1513_007:0341a14": "般若寂寥。言下有省。如服一杯降氣湯。依慧覺。於苕",
    "X75n1513_007:0341a15": "溪有橫山。命師偕往。雪窻下讀指要鈔。至若不謂實。",
    "X75n1513_007:0341a16": "鐵牀非苦。變易非遷歎曰。語言文字。皆糠粃耳。建炎",
    "X75n1513_007:0341a17": "初。主壽聖。紹興改元德藏。佛照堅赴天竺。魯正議聞",
    "X75n1513_007:0341a18": "于邑。以師補處星未周而拂袖。越三載。正議復請。方",
    "X75n1513_007:0341a19": "來霧集。施者山委。講暇補注楞嚴於閱世堂。霅以祥",
    "X75n1513_007:0341a20": "符延之。兩載以疾返當湖南林。且曰。松風山月。自與",
    "X75n1513_007:0341a21": "作無盡衣鉢。何言齏鹽淡薄耶。乾道七年。魏相([木*巳])殿",
    "X75n1513_007:0341a22": "平江。請主北禪。正值九日。指座云。胸中一寸灰已冷。",
    "X75n1513_007:0341a23": "頭上千莖雪未消。老步只宜平地去。不知何事又登",
    "X75n1513_007:0341a24": "高。聞者稱之。魏得法語謝云。日敬拳拳。忽然打破漆",
    "X75n1513_007:0341b01": "桶。不敢辜負。竹菴趙相(汝愚)守台李參邴師。越皆以名",
    "X75n1513_007:0341b02": "剎招。不赴。淳熈七年。魏憲王牧鄞親製疏。請主延慶。",
    "X75n1513_007:0341b03": "時八十九矣。抵在所。而王已薨。專使力挽其行。於天",
    "X75n1513_007:0341b04": "竺受請云。白雲堂上。威德頗嚴。(訥久從學不稟法)老謬到此。",
    "X75n1513_007:0341b05": "無可拈出。記得世尊道譬如清冷雲中霹靂起火。非",
    "X75n1513_007:0341b06": "所應也。王旨如生。豈容辭免行。李蕭然。怡雲平寄詩",
    "X75n1513_007:0341b07": "云。一籌已勝招提老。行李真堪赴洛陽。(富公請顯華嚴住洛陽招",
    "X75n1513_007:0341b08": "提。迓之適溫公至。同出郭候郵亨。見數十擔過。溫公問。誰行李。以新招提對溫公遽歸。公曰。要見華嚴。何故先",
    "X75n1513_007:0341b09": "歸。溫公云。已見此了。)不二載。歸竹菴。九年二月十九示寂。壽九",
    "X75n1513_007:0341b10": "十一。臘七十八。荼毗舌根不壞。舍利無數。塔德藏期",
    "X75n1513_007:0341b11": "懺觀堂。故香火不衰。有挽之者云。五至湖邊似未曾。",
    "X75n1513_007:0341b12": "而今拗折這烏藤。不愁般若今窂落。一點光分幾處",
    "X75n1513_007:0341b13": "燈。蓋五住當湖。皆以竹菴退隱。今稱竹菴者。以此續",
    "X75n1513_007:0341b14": "斷絃者神辨．清一。師骨寒性急。一生清貧。所得遠嚫。",
    "X75n1513_007:0341b15": "眼未甞睹。但令人手掬支費。以盡為度。甞戲云。孔方",
    "X75n1513_007:0341b16": "兄悉向叢林大剎掛塔。著罕有一箇半箇來。我且過",
    "X75n1513_007:0341b17": "堂作暫到。不亦省事乎。晚年取艸菴歌。菴雖小含法",
    "X75n1513_007:0341b18": "界語。立法界。菴述記曰。菴主投老。一身常得自寬。如",
    "X75n1513_007:0341b19": "法界量。屬門人曰。我滅後。當揀三無(風雨事)為我荼毗。",
    "X75n1513_007:0341b20": "散舍利於月在波心。(雪竇太湖三萬六千頃。月在波心說與誰。)聞者仰其",
    "X75n1513_007:0341b21": "高風。著楞嚴說題集解補注四卷。蘭盆補注二卷。金",
    "X75n1513_007:0341b22": "剛通論事說各一卷圓覺手鑑一卷山家義苑二卷",
    "X75n1513_007:0341b23": "艸錄一卷。若菊坡百艸錄十卷。及法語．書疏．偈頌。多",
    "X75n1513_007:0341b24": "散失。漫錄數偈。平生方寸要分明。沙土深沈水便清。",
    "X75n1513_007:0341c01": "為己為他只如此。出生入死一時輕。萬緣消落一絲",
    "X75n1513_007:0341c02": "頭。萬里無雲一片秋。直到箇中無事處。瀟湘夜雨正",
    "X75n1513_007:0341c03": "添愁。禮船子云。夾山不在一揖上。明月蘆華夜夜寒。",
    "X75n1513_007:0341c04": "船子固應無可做。偶來此地弄釣竿。三祖信心銘云。",
    "X75n1513_007:0341c05": "心是何物云何信。如箭射空空不受。空不受兮箭無",
    "X75n1513_007:0341c06": "用。十方諸佛齊拱手。中論四句云。中論因緣所生法。",
    "X75n1513_007:0341c07": "一句道盡無剩語。我說即是空假中。珠簾暮捲西山",
    "X75n1513_007:0341c08": "雨。答復禮云。性本無真妄。說故隨緣起。有妄乃有真。",
    "X75n1513_007:0341c09": "了妄無可止。一悟無始終。順迷有終始。昔在金剛藏。",
    "X75n1513_007:0341c10": "圓覺問斯理。有見即輪迴。安能出生死。自贊反著襪。",
    "X75n1513_007:0341c11": "多王梵志得人憎。是孔方兄灰頭垢面。只如此也好。",
    "X75n1513_007:0341c12": "一枚村裏僧。",
    "X75n1513_007:0341c13": "晁說之字以道。太子太傅文元公逈四世孫。文元懸",
    "X75n1513_007:0341c14": "車深頤貝多。著法藏碎金道院集行世。公家學有傳",
    "X75n1513_007:0341c15": "為一時文傑。甞著九學論見其門戶之廣。政和中為",
    "X75n1513_007:0341c16": "四明般官。聞教觀於明智。傾心事之。與智涌為方外",
    "X75n1513_007:0341c17": "友。明智示寂。撰塔銘。發明宗教無餘蘊。(三世傳)序仁王",
    "X75n1513_007:0341c18": "般若疏。(世家)述淨土略因。談四土淨穢。匪專事相。慕溫",
    "X75n1513_007:0341c19": "公稱迀叟。號景迂生。又欲盡未來際。以一乘因果斷",
    "X75n1513_007:0341c20": "疑生信。號淆上老法華。隆興間姪侍郎(公武)會圓通梵。",
    "X75n1513_007:0341c21": "示以答龍學劉榧所問語。會宗集為序曰。甞聞世父",
    "X75n1513_007:0341c22": "景迂生云。淅江東西有天台教。通其說者無禪講之",
    "X75n1513_007:0341c23": "病。可以為人天眼目。聞此三紀矣。講席益衰。禪宗盛",
    "X75n1513_007:0341c24": "行。其失尤甚。村墅愚氓。棲止叢林。聞善知識之風而",
    "X75n1513_007:0342a01": "悅之。曾不深究始末。即斕班其衣。攝齊升堂。非毀聖",
    "X75n1513_007:0342a02": "賢。詆訶經教。虗辭濫說。欺惑愚眾。搢紳寡識。亦樂其",
    "X75n1513_007:0342a03": "遙庭。而師範焉。每訕笑之。茲又公之垂裕子孫也。著",
    "X75n1513_007:0342a04": "述嵩山景迂生文集(二十卷刊板汀州)。",
    "X75n1513_007:0342a05": "陳瓘字瑩中。號了翁。南劒州汣縣人。少登甲科。謙和",
    "X75n1513_007:0342a06": "無競。見人短微。示意以警之。事親孝。親亡廬墓茹蔬。",
    "X75n1513_007:0342a07": "連年有甘露芝艸之瑞。輔道錄云。荊公之門多小人。",
    "X75n1513_007:0342a08": "溫公之門多君子。荊公一傳而得呂惠卿。再傳而得",
    "X75n1513_007:0342a09": "蔡確。溫公一傳而得劉器之。再傳而得陳瑩中。則公",
    "X75n1513_007:0342a10": "之立朝剛鯁。誠有所自。公學雜華頗有所得。曾以習",
    "X75n1513_007:0342a11": "禪法偈請問仁師。旨趣已高。貶丹丘會明智。明智以",
    "X75n1513_007:0342a12": "止觀．十境．十乘上根不思議境。以性奪修。成無作行",
    "X75n1513_007:0342a13": "語之。頓領圓旨。屏棄舊學。備見於與明智書及有門",
    "X75n1513_007:0342a14": "偈。偈曰。不思議假非偏假。此假本具一切法。真空不",
    "X75n1513_007:0342a15": "空非但空。圓中圓滿非但中。是故三門之初門。即是",
    "X75n1513_007:0342a16": "不可思議假。初門即三三即一。而非一非三非四。一",
    "X75n1513_007:0342a17": "二三四指一月。四點似別唯一空。門門一一為法界。",
    "X75n1513_007:0342a18": "攝一切法皆無餘。不以玅假有門觀。誰知法界具足",
    "X75n1513_007:0342a19": "說。見思修證無不玅。心能觀此體具故。若只觀心不",
    "X75n1513_007:0342a20": "觀具。則於一觀分二家。一家觀門異諸說。諸說自異",
    "X75n1513_007:0342a21": "觀自一。彼迷一心具諸法。落在通別次第中。次第而",
    "X75n1513_007:0342a22": "生次第斷。豈知十界本來一。三千本一亦如是。皆非",
    "X75n1513_007:0342a23": "世數可分別。第二第三第四門。此則次第而生者。猶",
    "X75n1513_007:0342a24": "如器鈍而力嬴。何能頓破彼三賊。應當燒冶古珠鐵。",
    "X75n1513_007:0342b01": "種種燒冶玅假法。不思議境本自具。古珠元無空假",
    "X75n1513_007:0342b02": "中。今亦不離空假中。空即是色假是心。非色非心名",
    "X75n1513_007:0342b03": "曰中。色心體絕中體現。於一一法體皆具。凡夫心具",
    "X75n1513_007:0342b04": "則佛具。取著不圓則不具。唯一具字顯今宗。入此宗",
    "X75n1513_007:0342b05": "者甚希有。樓參跋曰。公忠言大節照映千載。自罹百",
    "X75n1513_007:0342b06": "謫。視死生如夜旦。平時學問深造自得。固自應爾。方",
    "X75n1513_007:0342b07": "在丹丘。逆境尤多。而心地泰然。深入不二法門。公學",
    "X75n1513_007:0342b08": "佛得力。豈易測哉。序止觀(世家)。晚年剋意西歸。作延慶",
    "X75n1513_007:0342b09": "淨土院記云。如來序九品。以至誠為上上。智者造十",
    "X75n1513_007:0342b10": "論。破疑心之具縛。縛解情忘。識散智現。則彌陀淨境",
    "X75n1513_007:0342b11": "不假他求。若臨明鏡。自見面像。又曰。譬如清淨滿月",
    "X75n1513_007:0342b12": "影現諸水。月體無二。攝流散而等所歸。會十方而總",
    "X75n1513_007:0342b13": "于一。亦如十鏡環繞。中然一燈。燈體交參。東西莫辨。",
    "X75n1513_007:0342b14": "而方有定位。西不自西。名隨相融。境將誰執。安以在",
    "X75n1513_007:0342b15": "纏。勢方之見。測度如來。無礙之境。艸菴曰。了翁可謂",
    "X75n1513_007:0342b16": "深頤佛祖閫奧者。今人言淨土。或得於佛則失於祖。",
    "X75n1513_007:0342b17": "或得於理則失於事。得此失彼。而後是非矛盾。支離",
    "X75n1513_007:0342b18": "分裂。至於老死而不能合。了翁不數百字。籠罩諸說。",
    "X75n1513_007:0342b19": "得淨土之全。豈非天資之高乎。公以貶去。諸子皆白",
    "X75n1513_007:0342b20": "衣。未甞懷不滿意。宣和六年無疾而逝。靖康贈諫議",
    "X75n1513_007:0342b21": "大夫。紹興諡忠肅。",
    "X75n1513_007:0342b22": "中興第五世五傳",
    "X75n1513_007:0342b23": "圓智號證悟。天台林氏。母沈夢老儒托宿而生。幼聰",
    "X75n1513_007:0342b24": "頴。精於處決。喜人誦書。羣兒拉以竹馬。方挾策問難。",
    "X75n1513_007:0342c01": "略不酬對。父母異之。令習儒業。欣然聽命。經目之書。",
    "X75n1513_007:0342c02": "悉能講說。醫方卜筮。皆亦詳究。用一藥即舉寒涼。治",
    "X75n1513_007:0342c03": "療使服者開曉。而病隨愈。甞造僧舍。律師方講觀經。",
    "X75n1513_007:0342c04": "聽而嘆曰。落日之處。吾有故鄉。今歷耳根。得家信矣。",
    "X75n1513_007:0342c05": "世間名利。非我所為。流浪生死。徒自困耳。必依空寂",
    "X75n1513_007:0342c06": "之法。橫截苦趣。丈夫志氣。豈不在茲。潛往細聽。尤慕",
    "X75n1513_007:0342c07": "天台教觀。謂可傳持。父母不奪其志。二十四祝髮受",
    "X75n1513_007:0342c08": "具。依白蓮僊。問具變義。僊指行燈曰。如此燈者。離性",
    "X75n1513_007:0342c09": "絕非。本自空寂。理則具矣。六凡四聖。所見不同。變則",
    "X75n1513_007:0342c10": "左焉。(鎧曰。具如珠具寶。即理具三千。變如珠雨。寶即事造三千。僊言恐非祖意。)師不契。因",
    "X75n1513_007:0342c11": "掃地誦法華。至知法常無性。佛種從緣起意遂豁然。",
    "X75n1513_007:0342c12": "言於僊。僊曰。且喜大事判然。法華止觀此為喉襟。汝",
    "X75n1513_007:0342c13": "能省知。誠造微入玅也。自是留心昭曠。多以此示人。",
    "X75n1513_007:0342c14": "每五日一寢。涵泳道要。惟恐不及。勝日佳時。或邀放",
    "X75n1513_007:0342c15": "步。師曰。我游不然。明牕淨几。舒卷赤軸。參五佛。歷三",
    "X75n1513_007:0342c16": "周。若閱止觀。則十境．十乘。見祖師於塵劫。居東山二",
    "X75n1513_007:0342c17": "十四年。兩山千眾。多藏耆宿論辨。莫及推為上首。甞",
    "X75n1513_007:0342c18": "患學者囿於名相。膠於筆錄。或者以一宗之傳為文",
    "X75n1513_007:0342c19": "字之學。勉之曰。豈不思吾佛云。是精進處。只此一句。",
    "X75n1513_007:0342c20": "便有向上機緣。何不覿面激揚斯事。聞者警悟。每半",
    "X75n1513_007:0342c21": "月必作布薩。或曰。圓頓何必爾。師曰。圓家事理一念",
    "X75n1513_007:0342c22": "具足。所謂圓頓豈撥事求理。吾時刻中未甞不以波",
    "X75n1513_007:0342c23": "羅提木叉為師。及三十七道品綱紀其性。故縱辨宣",
    "X75n1513_007:0342c24": "揚。餘五十載而扶律談常。未始輙易。台帥謝參請主",
    "X75n1513_007:0343a01": "祥符。劉殿撰問教中一句如何舉揚。以即事而真詳",
    "X75n1513_007:0343a02": "說之。劉領悟自撰疏。請主鴻祐。士夫欲其近城。移日",
    "X75n1513_007:0343a03": "山。胡端明問。住鴻祐時。被旨面誦大悲圓滿心呪。呪",
    "X75n1513_007:0343a04": "則不問如何是大悲圓滿心。師曰。呪前列十願心。若",
    "X75n1513_007:0343a05": "能將此投向刀山。山即摧折。施諸餓鬼。鬼即飽滿。豈",
    "X75n1513_007:0343a06": "不因心而然。十年之間。道俗推仰。更白蓮赤城慶善。",
    "X75n1513_007:0343a07": "慶善受業也。欲以投老鄉曲。競為整治。忽奉詔住上",
    "X75n1513_007:0343a08": "竺。師曰。上國名藍。豈容冒居。既應帝命。理難違拒。秦",
    "X75n1513_007:0343a09": "相見問。止觀一法耶。二法耶。師曰。譬之於水。湛然而",
    "X75n1513_007:0343a10": "清者止也。可鑒須髮者觀也。水則一耳。又猶兵也不",
    "X75n1513_007:0343a11": "得已而用之。以眾生有重昏巨散之病。用止觀之藥。",
    "X75n1513_007:0343a12": "救其心性。歸為全一之體。俾法界寂然。其名曰止寂",
    "X75n1513_007:0343a13": "而常照。其名曰觀。若專其所止。則何所觀。如公垂紳",
    "X75n1513_007:0343a14": "正芴。燕坐廟堂。不動干戈。中興海宇。亦若是也。公曰。",
    "X75n1513_007:0343a15": "幾乎蹉過。佛法之玅。乃如此王醫師。(繼先)請於覺苑講",
    "X75n1513_007:0343a16": "華嚴。秦見又問。覺苑所講。如何是大方廣。師曰。大則",
    "X75n1513_007:0343a17": "無乎不在。方則非背非向。廣則無所不有。又問四種",
    "X75n1513_007:0343a18": "法界。師順他宗剖折。復以吾宗格之。公曰。可謂得華",
    "X75n1513_007:0343a19": "嚴髓。桐江瑛髼頭知解超卓。自恃其能。不肯預先看",
    "X75n1513_007:0343a20": "讀。遇大部文相交羅。荊溪著意辨明處。輙斥為穿鑿。",
    "X75n1513_007:0343a21": "至云。荊溪可斬。玅樂可燒。說一難。難天下學士。世雖",
    "X75n1513_007:0343a22": "憤悱而莫敢抗。師作攻瑛集追破之。讀者一快。却恨",
    "X75n1513_007:0343a23": "二師不竝世也。又著普賢觀指文等。其造天竺煨燼",
    "X75n1513_007:0343a24": "之餘。僅存大士殿。有知師者。裒金五萬餘緡。殿堂門",
    "X75n1513_007:0343b01": "廊煥爾一新。當建造日。術者謂。主星不利師曰。佛與",
    "X75n1513_007:0343b02": "天星同一造化。苟寶坊輪奐。死復何憾。未幾微恙。夢",
    "X75n1513_007:0343b03": "仙人飲以藥曰。此天液也。所疾頓除。步武益輕。神采",
    "X75n1513_007:0343b04": "加徤。紹興二十七年。夏旱。秦旨祈求至誠宜禱雨。則",
    "X75n1513_007:0343b05": "隨應。於明慶講玅經一席以霑足。聞抵寺莊。聞其牲",
    "X75n1513_007:0343b06": "祭曰。何可違佛禁。為神說戒。代以香羞。年糓倍常。次",
    "X75n1513_007:0343b07": "夏督役甚速。至冬眾屋咸備。示疾書偈云。人作辭世",
    "X75n1513_007:0343b08": "頌。我無世可辭。白雲四望合。青靄入看無。知舊道俗",
    "X75n1513_007:0343b09": "悉與遺書。放筆坐逝。十二月十二已經二七。塔于寺",
    "X75n1513_007:0343b10": "東。初普覺日住持。於二十三年夢一羅漢。來自天台。",
    "X75n1513_007:0343b11": "踞其主位。即住台之無相。亦預於十九年。夢老僧自",
    "X75n1513_007:0343b12": "云。賓頭盧從乳竇峰特來相謁。授山茶一合而去。住",
    "X75n1513_007:0343b13": "持緣法豈偶然哉。節使曹勛記行業。",
    "X75n1513_007:0343b14": "智連字文秀。鄞人。杜姓。母山。幼師叔父惠宗於崇壽。",
    "X75n1513_007:0343b15": "十八進具。明智目為僧中鳳雛。初從圓照光。年三十",
    "X75n1513_007:0343b16": "依智涌。頓悟圓宗。脩幹古貌。丹唇碧眼。若長松野鶴。",
    "X75n1513_007:0343b17": "無一點塵俗氣。與之談。愈扣而愈不窮。代講延慶。講",
    "X75n1513_007:0343b18": "才宏放。落落風生。靖康後更主五剎。惟玅音遽退。餘",
    "X75n1513_007:0343b19": "皆兵火之餘。化瓦礫為寶坊。圓辨起廢。延慶未竟而",
    "X75n1513_007:0343b20": "逝。天童宏智舉師經營十年。眾字悉備。真俗竝行。有",
    "X75n1513_007:0343b21": "達官問法師劇談禪律。官曰。師禪律談通耶。師曰。冰",
    "X75n1513_007:0343b22": "泮雪消。固一水耳。又問。華嚴似繁。師曰。佛加被四大",
    "X75n1513_007:0343b23": "菩薩。兼彼次第說圓融法。所以浩博。若據佛意支離。",
    "X75n1513_007:0343b24": "所以為簡易也。官肅然。感疾。眾以藥進。師曰。十方無",
    "X75n1513_007:0343c01": "礙人。一道出生死。偈畢拊掌大哂。指彈屏風。或問之",
    "X75n1513_007:0343c02": "曰。我自幸至此。不覺觀歎悅。鐘鳴吾逝矣。隆興癸未",
    "X75n1513_007:0343c03": "十二月十八。火浴二十八。葬祖塔旁。樓參述銘。壽七",
    "X75n1513_007:0343c04": "十六。臘五十八。弟子行丕等十二人。得法三十六人。",
    "X75n1513_007:0343c05": "嗚呼。死生亦大矣。若覺雲連之敏銳。宜無憾焉。其啟",
    "X75n1513_007:0343c06": "手足不明言所證。又不以豎升兜率。橫截清泰的示",
    "X75n1513_007:0343c07": "後昆。而惟歡悅自幸亦無。乃大瞞頇籠統也。夫世或",
    "X75n1513_007:0343c08": "以往來幻迹推之。知其復來些位極人。以師之自幸",
    "X75n1513_007:0343c09": "無乃悞耶。嗚呼。死生亦大矣。",
    "X75n1513_007:0343c10": "與咸字虗中。號明祖。黃巖章氏。母牟夢白蓮。惠食之",
    "X75n1513_007:0343c11": "以柑。寤覺甘潠而生。七歲披緇香積院。九歲進具。依",
    "X75n1513_007:0343c12": "智涌。涌曰。再來人也。心益明。行益峻。遂以晚進首眾。",
    "X75n1513_007:0343c13": "智涌沒。證悟繼之。證悟去大理。李丞言于郡。具禮屈",
    "X75n1513_007:0343c14": "之。辭不獲。為白蓮九祖。年三十八。不數載。一家部帙。",
    "X75n1513_007:0343c15": "講析殆徧。學徒雲集。十有五年。歲歉。行化淅西。捐貲",
    "X75n1513_007:0343c16": "問法。所至沓然。孟郡王問十六觀。答曰。佛國在極西",
    "X75n1513_007:0343c17": "十萬億剎外。而提封不越方寸。能觀列十六階而造",
    "X75n1513_007:0343c18": "聖域者不遠。鄭資政問楞嚴八還。答曰。迷心為境。八",
    "X75n1513_007:0343c19": "法瞀亂。達人大觀。一見何疑。皆能發悟。厚給其資。仍",
    "X75n1513_007:0343c20": "歲遣供。漸倦酬酢。隱于受經。大道所托。珠光玉氣。不",
    "X75n1513_007:0343c21": "容悶嗇赤城。益告寂。錢參白師強起之。善類傾向有",
    "X75n1513_007:0343c22": "加於前。著菩薩戒疏集注三卷。金剛辨惑一卷。復宗",
    "X75n1513_007:0343c23": "二卷。法華誦經撮要一卷。又精於易。折衷諸解。因取",
    "X75n1513_007:0343c24": "諸咸號澤山叟。詞疏偈頌。應求立成。廣斥鹵以羨厨",
    "X75n1513_007:0344a01": "供。嚴塔廟以崇像教。今多賴之。所居肅然。筆硯外無",
    "X75n1513_007:0344a02": "穴長之儲。甞於臨海法輪施戒。千人俱會請聖師。時",
    "X75n1513_007:0344a03": "寶光燭空。五苾芻降。隆興改元。五月戊戌坐寂。龕于",
    "X75n1513_007:0344a04": "東岡。乾道三夏。茶毗祔智涌塔。員外郎鹿何銘曰。嗚",
    "X75n1513_007:0344a05": "呼異哉。茲其所以坐而亡。久而真體不壞。火而舍利",
    "X75n1513_007:0344a06": "五色。為人所敬信。白蓮赤城二剎之塔角立。是宜為",
    "X75n1513_007:0344a07": "書。淳熙三年嗣子法希紹其席云。",
    "X75n1513_007:0344a08": "慧詢號月堂。永嘉陳氏。寓于明之胊山。夢僧求化而",
    "X75n1513_007:0344a09": "妊。幼而傑異。從師祖印院授法華。數徧成誦。以披緇",
    "X75n1513_007:0344a10": "省親。祖母諭曰。汝既出家。當學吾鄉忠。佛子無事勿",
    "X75n1513_007:0344a11": "戀父母家。師因志學投澄照。請益于首座。艸菴曰。天",
    "X75n1513_007:0344a12": "台智者圓悟大事。乘機演法。牢籠眾典。抗折諸宗。為",
    "X75n1513_007:0344a13": "帝師範。後有繼者。皆懷抱日月。游刃世諦。為王公大",
    "X75n1513_007:0344a14": "人宗仰。今徒守其乾枯小學。分裂破碎。雕篆怪僻。使",
    "X75n1513_007:0344a15": "其徒附口而書。朝繁夕冗。自救不暇。安在其能游刃",
    "X75n1513_007:0344a16": "世諦。懷抱日月者哉。王臣忽之。為小道異宗鄙其為",
    "X75n1513_007:0344a17": "筭沙。豈古今為道不同。抑學者乏其才耶。菴曰。才常",
    "X75n1513_007:0344a18": "有而匠不常有。吾宗所以日弊。梗楠[木*巳]梓。遇非匠石。",
    "X75n1513_007:0344a19": "則繩墨剖劂之不當。卒為段於溝中。吾佛有言末世",
    "X75n1513_007:0344a20": "眾生說病為法。名為可怜憫者。天資不高。管窺蠡酌。",
    "X75n1513_007:0344a21": "專文失其要會。領略失其精微。由小徑失其大塗。弊",
    "X75n1513_007:0344a22": "一曲失其該徧。蓋人以大口。擾人以細科。非毀以作",
    "X75n1513_007:0344a23": "新。滋蔓以誇廣。雜以禪語而謂深宗旨。私然其說。而",
    "X75n1513_007:0344a24": "公為異。同是數者星分棊布。中人以下安得不染。其",
    "X75n1513_007:0344b01": "化高者竊笑而不顧。愚者趍之恐不及。欲吾道之光",
    "X75n1513_007:0344b02": "不可得也。夫學先宗旨。餘說次之。餘說異味可無也。",
    "X75n1513_007:0344b03": "宗旨稻梁不可無也。古云養大體為大人。養小體為",
    "X75n1513_007:0344b04": "小人。抑宗旨大體也。子為大人乎。小人乎。又以序送",
    "X75n1513_007:0344b05": "其徧參曰。繼祖克家。必和平忠厚。操履靜正。然後博",
    "X75n1513_007:0344b06": "學於文。異義深旨。黑白了然。則勍敵紏紛。開深進始。",
    "X75n1513_007:0344b07": "赫然興起。蓋不難矣。其本深。其流長。人到于今。咸受",
    "X75n1513_007:0344b08": "其賜。則法智是也。則如教徧參。反南湖。依圓辨。紹興",
    "X75n1513_007:0344b09": "末中選住持四遷。而紹祖席。恣辨宣揚玅經。日課寒",
    "X75n1513_007:0344b10": "暑不違。示疾書偈有云。身繞祖庭香火心。與魔佛同",
    "X75n1513_007:0344b11": "遊。念佛結印。坐逝遺言。分骨為二。一祔親隴。一塔祖",
    "X75n1513_007:0344b12": "原。眾以歷代窆全身。惟薙髮以酬師志。越歲未葬。學",
    "X75n1513_007:0344b13": "徒有啟髮瞻禮者。覩舍利可掬。光彩陸離。詳具陸提",
    "X75n1513_007:0344b14": "舉(沅)贊。",
    "X75n1513_007:0344b15": "善榮號悟空。烏程潘氏。母朱妊。屏葷血。誕生有光二",
    "X75n1513_007:0344b16": "道自庭。除衝霄漢。則雙產二男。歲餘皆病。忽亡其一。",
    "X75n1513_007:0344b17": "有巫云。若不出家。亦不保。捨侍法忍智純。具戒能誦",
    "X75n1513_007:0344b18": "本經。十六學教。得記於清辨道昕。紹興末以祥符席",
    "X75n1513_007:0344b19": "端。主太湖寶林。移慧通。遷車溪。淳熈癸卯董越圓通。",
    "X75n1513_007:0344b20": "五月十四示寂。頌云。要死便死。要活便死。萬里清風。",
    "X75n1513_007:0344b21": "一輪明月。火浴求舍利者皆滿其願。所著大部決疑",
    "X75n1513_007:0344b22": "行世參學李中書．張知閤。嗣法紫金．法通等百餘人。",
    "X75n1513_007:0344b23": "年七十七。臘七十四。",
    "X75n1513_007:0344b24": "景咨新市人。從梵圓通於思溪。得意教觀。戒淨精勤。",
    "X75n1513_007:0344c01": "以賾禪師十六觀頌弘贊淨業。語帶葛藤。行人難曉。",
    "X75n1513_007:0344c02": "啟梵別頌。梵念其留心利他。為其頌已。暨覽往生傳。",
    "X75n1513_007:0344c03": "知其已生。而傳不云先究台道。是不知彼有學大乘。",
    "X75n1513_007:0344c04": "功似隱其德。因備書於十六觀頌序。",
    "X75n1513_007:0344c05": "宗印字元實。號北峰。鹽官陳氏。師慧力德鄰。十五進",
    "X75n1513_007:0344c06": "具。學教當湖。得記竹菴。徧參東淛。修長懺於南湖。周",
    "X75n1513_007:0344c07": "氏命住菴。師數其量非法佃者所苦。請革之歲。減三",
    "X75n1513_007:0344c08": "百斛而從命。參象田圓悟演。演徵西來意。答有屈無",
    "X75n1513_007:0344c09": "呌處。佛隴忌夕。深夜炷香大殿。泣淚失聲。演厚禮歸",
    "X75n1513_007:0344c10": "之延慶。甞思寂光有無。聞空聲曰。寂光土體如水中",
    "X75n1513_007:0344c11": "月。資教空虗堂。延以首座堂。著宗極論。扶智涌。事理",
    "X75n1513_007:0344c12": "角立一性宗旨。師設九難宗極。墮負。通守蘇玭。覩不",
    "X75n1513_007:0344c13": "二門。文雖簡嚴。而昧其說。撮示機要。領旨白師座。請",
    "X75n1513_007:0344c14": "住正覺。降聞人參議樓五通神館。香積啟杜。國珍建",
    "X75n1513_007:0344c15": "寺之願。正覺瞰海。海風作祟。勢同拉朽。藏殿僅存。扶",
    "X75n1513_007:0344c16": "搖愈厲。僧徒散去。師以死誦呪。竟保無虞。徐整治之。",
    "X75n1513_007:0344c17": "未[其/日]而還舊觀。明越尚淫祀。有請為神授戒者。師感",
    "X75n1513_007:0344c18": "夢而赴。以兆問神。若響應焉。他廟附語．尸祝．求易祭",
    "X75n1513_007:0344c19": "者。數十遷。隱學蘇亦環召貳上竺。邀師偕曰。知和尚",
    "X75n1513_007:0344c20": "心者我也。盍西歸相與弘贊。居東二十七年。而復淛",
    "X75n1513_007:0344c21": "右貳上竺。講止觀。時叢脞之弊。熾于澤國。支離名相。",
    "X75n1513_007:0344c22": "輕毀戒律。因痛加針砭。學者或謗．或疑。終則翕然。從",
    "X75n1513_007:0344c23": "歸于正。圍座挾策。非復吳下阿蒙主者。以多士忌之。",
    "X75n1513_007:0344c24": "隱雪峰毛氏菴。問道者沓至。嚴陵趙子敬彥肅洛學",
    "X75n1513_007:0345a01": "翹楚。以慶元龍飛詔起問。如來山世先轉何法。答。示",
    "X75n1513_007:0345a02": "生同居。先苦諦也。又問。諸大乘經多奇異說。來至法",
    "X75n1513_007:0345a03": "華何平平也。答。機未熟時。鼓舞動蕩。機熟會入。衒駭",
    "X75n1513_007:0345a04": "何為。趙悟時教大旨。每稱為南山肉身菩薩。從受刪",
    "X75n1513_007:0345a05": "定止觀嘆曰。四天下外見復於實際者。此書也。必自",
    "X75n1513_007:0345a06": "晦菴(朱熹)．趙相(汝愚)。始志未酬而卒。初趙望風觝排。與僧",
    "X75n1513_007:0345a07": "論議。理左輿襯。僧沒。行衰服門。人恠之。答曰。法恩逾",
    "X75n1513_007:0345a08": "父母。非小子所知。亦信道之篤者無何。林氏以普光",
    "X75n1513_007:0345a09": "落成。來命晝講夜禪。法席濟濟。有以鬼道惑眾者。欲",
    "X75n1513_007:0345a10": "以抄化。自便其私。師斥拒之。俄以偽敗。德藏來迎。慨",
    "X75n1513_007:0345a11": "然曰。肄業之地。思報久矣。風行艸偃。古剎一新。繼領",
    "X75n1513_007:0345a12": "超果。易門南向。講閣．懺院肅。圓通香火。朝旨優之。縣",
    "X75n1513_007:0345a13": "尹錢誾苦旱。師曰。勉釋疑誤。結請觀音期七日。必得",
    "X75n1513_007:0345a14": "雨至。朝陽燄蘊。隆行道焦枯。尹猶問。有雨否。師云。有",
    "X75n1513_007:0345a15": "雨。率徒厲聲誦呪。雨逐雲至。豐及比境。其後精神資",
    "X75n1513_007:0345a16": "以升濟。疾瘵賴以平復。妖邪息跡。疵厲變祥。括為生",
    "X75n1513_007:0345a17": "佛。平江北禪。以久圮迓事方興。適靈山海空英。舉以",
    "X75n1513_007:0345a18": "自代。詔從之。學徒逾五百。於慈雲有光焉。召對便殿。",
    "X75n1513_007:0345a19": "錫賚良渥。有問者直告而無飾辭。識者以為暗合大",
    "X75n1513_007:0345a20": "本。(仁廟賜對。人問之。應曰。喫茶閑話耳)嘉定六年。以觀室緣行化松江。",
    "X75n1513_007:0345a21": "十二月初八示寂。於弟子行一菴。壽六十六。臘五十",
    "X75n1513_007:0345a22": "一。葬慈雲塔傍。師三衣準律。五辛剛制。平居燕處。穆",
    "X75n1513_007:0345a23": "如清風。臨眾涖事。嚴如畏日。訓俗訓徒。各得其體。常",
    "X75n1513_007:0345a24": "云。凡為講者。略知十事。具宗眼．點旨趣．示境觀．提大",
    "X75n1513_007:0345b01": "節．盡文義．緩言語．省繁辭．整戒儀．除我慢．責講住。具",
    "X75n1513_007:0345b02": "此十已。依稀駕說。所著金剛新解及釋彌勒偈。簡示",
    "X75n1513_007:0345b03": "親什。同異有功。教義幾百章。初師友青龍文慧。慧詩",
    "X75n1513_007:0345b04": "律高。因閑琢句。慧奪筆擲之曰。兄大法柱石。豈我等",
    "X75n1513_007:0345b05": "比。故折節精一。以至有成。慧專淨業。臨終空聲云。中",
    "X75n1513_007:0345b06": "品中生。嗣法俊芿。先傳密教於日本。慕台道。航海來",
    "X75n1513_007:0345b07": "學。開禧逆虜犯順。芿欲結壇誦呪。如不空解安西圍",
    "X75n1513_007:0345b08": "者。時論骫靡。扣閽無路。師俾芿遣徒於日本。取五部",
    "X75n1513_007:0345b09": "法。而徒死于海。吁聖教行否亦有時耶。茲足以表其",
    "X75n1513_007:0345b10": "無我故其沒也。同宗異派。山城水國。無不悲號。譙大",
    "X75n1513_007:0345b11": "卿(令憲)甞貽書約共弘法。師友徵所以弘者。譙曰。使師",
    "X75n1513_007:0345b12": "徒各安其分。不以小人加君子上。法自行矣。後之人",
    "X75n1513_007:0345b13": "師頗知此理耶。抑亦病於知易而行難耶。嘉定十七",
    "X75n1513_007:0345b14": "刪子元粹紹其席云。",
    "X75n1513_007:0345b15": "中興第六世二傳",
    "X75n1513_007:0345b16": "若訥字希言。嘉興孫氏。十三出家普濟。進具依竹菴",
    "X75n1513_007:0345b17": "於德藏。刳心請益。虔奉觀音。誦呪積億。嬰疾瀕死。夢",
    "X75n1513_007:0345b18": "美女灌以靈液。寤失其疾。禮佛隴塔。恍惚神交。依證",
    "X75n1513_007:0345b19": "悟於赤城。質疑問難。靡不悟解。同袍多富室子。罕禁",
    "X75n1513_007:0345b20": "非時食果。師攻苦食淡。結喉長頸。狀如病鶴。以窮目",
    "X75n1513_007:0345b21": "之。笑頷而已。歸覲親。智撫之曰。勉營福德。中興吾道。",
    "X75n1513_007:0345b22": "回受經。親建窣堵。智主上竺。召以首眾。講法華文句。",
    "X75n1513_007:0345b23": "四座竦服。智示滅。詔師嗣之。時禁度牒。學侶星稀。講",
    "X75n1513_007:0345b24": "席宏開。方袍競集。孝廟以雨賜小愆。命禱大士。無不",
    "X75n1513_007:0345c01": "立應。出御府玉器。嚴奉親製。贊壽成皇太后。造寶冠",
    "X75n1513_007:0345c02": "嚴其首。乾道三年。賜右街僧錄。易院為寺。宣問光明",
    "X75n1513_007:0345c03": "懺法。答曰。方等會中。四大天王流通正教。帝王．士庶",
    "X75n1513_007:0345c04": "亦可修持。詔建觀堂。大內倣為之。每四月八日。領三",
    "X75n1513_007:0345c05": "十僧重修。甞問。佛法固奇玅。安得有如許演說。答云。",
    "X75n1513_007:0345c06": "有本者如是。佛證中體。譬猶明鏡。從體起用。安有窮",
    "X75n1513_007:0345c07": "盡。陛下端居九重。目應庶政。亦如一大明鏡。隨體發",
    "X75n1513_007:0345c08": "現。進左街僧錄。慧光師號。淳熈初詔建藏殿。明年臨",
    "X75n1513_007:0345c09": "幸賜供。上曰。最初得和尚發明圓覺。悟箇待對法門。",
    "X75n1513_007:0345c10": "譬如著棊。勝負既分。不但打併。棊子連棊槃一時打",
    "X75n1513_007:0345c11": "併去。師云。打併底亦不可得。離遠離幻亦復遠離。得",
    "X75n1513_007:0345c12": "無所離。即除諸幻。豈存待對。上曰。和尚非但說通。亦",
    "X75n1513_007:0345c13": "復宗通。詔講圓覺至此虗妄心若無六塵。則不能有。",
    "X75n1513_007:0345c14": "師曰。心本無形。因塵有相。塵滅心滅。真心湛然。上書",
    "X75n1513_007:0345c15": "其語。以賜問金剛旨要。師曰。此乃大般若六百卷中",
    "X75n1513_007:0345c16": "一分興問斷疑。特喻金剛。故無著論。此小金剛波羅",
    "X75n1513_007:0345c17": "蜜以如是名。顯示勢力。絓是般若。皆有是力。此既諸",
    "X75n1513_007:0345c18": "般若之釋疑。是故金剛二字。文雖出此。義實通。為諸",
    "X75n1513_007:0345c19": "般若作譬。故持說者福重功深。上曰。朕日看三卷。却",
    "X75n1513_007:0345c20": "來和尚處懺揚。命僧各誦合三萬卷。御劄云。平昔以",
    "X75n1513_007:0345c21": "來。禽．魚．獸類傷害或多。適一時情。造三等罪。是仗般",
    "X75n1513_007:0345c22": "若。悉為消除。庶使羣靈。俱登正覺。茲有以見帝王好",
    "X75n1513_007:0345c23": "生大德。雖玉食之奉。不忘責己。吳興汀王尚幼。上所",
    "X75n1513_007:0345c24": "鍾愛。敷座中殿。詔為摩頂說法。以疾丐閑。上曰。旦賜",
    "X75n1513_007:0346a01": "地築室。更待數年。彼此作閑人。水邊石上共話無生。",
    "X75n1513_007:0346a02": "十一年。歸興福。授兩街都錄。光宗在東宮書歸隱字",
    "X75n1513_007:0346a03": "牓。其室製贊褒之重華。退養召注金剛。肩輿出入宿",
    "X75n1513_007:0346a04": "于殿廬。甞奏復試經。已得旨。但不先委。稟都堂令知",
    "X75n1513_007:0346a05": "利害。所繫及下。僧司搜其格式。莫能供申。竟為執政",
    "X75n1513_007:0346a06": "懷疑。尼之欲復申請幸鑒覆轍。山家．玄句．止觀三大",
    "X75n1513_007:0346a07": "部。雖蒙仁廟宣賜東掖。曾王二公。建藏南湖下竺。既",
    "X75n1513_007:0346a08": "不獲。預大士輪藏閱者。初未覩焉。淳熈三年。御批下",
    "X75n1513_007:0346a09": "福州東禪。鏤板永同大藏流行經肆。申到兩藏。一以",
    "X75n1513_007:0346a10": "供御覽。一以畀覺徒。大部廣行。師之力也。西湖兩圓",
    "X75n1513_007:0346a11": "覺。諸后妃功德皆為教庠。亦以一時慶會也。生平少",
    "X75n1513_007:0346a12": "病。晚益堅瘦。紹熈二年十月一日謂侍者曰。浮幻之",
    "X75n1513_007:0346a13": "軀世緣疇。昔宗法華。講法華。斯須不離。既以此始終。",
    "X75n1513_007:0346a14": "可紏僧三七員。修法華期散懺。取道具進。兩宮澡身。",
    "X75n1513_007:0346a15": "書偈坐逝。壽八十二。臘六十九。葬于正寢。諡宗教廣",
    "X75n1513_007:0346a16": "慈。塔名普照。給事宋之瑞撰銘。",
    "X75n1513_007:0346a17": "端信字孚叟。號正菴。永嘉人。稟一菴處躬。躬稟圓辨。",
    "X75n1513_007:0346a18": "宗旨明白。談辨無滯。主南湖。臨行集僧諷安樂行至",
    "X75n1513_007:0346a19": "深入禪定。見十方佛而逝。偈云。生既恁麼。死也恁麼。",
    "X75n1513_007:0346a20": "雲散天一碧。日輪恰當午。葉水心題端信大師教觀",
    "X75n1513_007:0346a21": "書云。師自天台教觀。兼習諸宗。性義融徹。詞辨鋒起。",
    "X75n1513_007:0346a22": "淳熈初。都下禪講尚多宿舊名人。師年少操矛入室。",
    "X75n1513_007:0346a23": "援據古今。咸中機要。比難駭曰。信書厨勿與爭也。甄",
    "X75n1513_007:0346a24": "監簿(良友)意疎說慧高下在口。師未甞假借。猝疑詭問。",
    "X75n1513_007:0346b01": "必釐折。首未使傲消氣折。乃已甄深畏之。闔戶長年。",
    "X75n1513_007:0346b02": "人莫識面。惟教其徒趍西方空寂。無世間名利。語以",
    "X75n1513_007:0346b03": "此自終。",
    "X75n1513_007:0346b04": "(七世)慧明字無晦。號晦菴。鹽官趙氏。母王。誕有光異。年",
    "X75n1513_007:0346b05": "十一事化度圓智如果。果長期別墅。師誦法華乞四",
    "X75n1513_007:0346b06": "事以奉惟謹。果滅時禁度僧。或勉業儒。師舉袖示之",
    "X75n1513_007:0346b07": "曰。畢命此服矣。更侍祥符嗣持。禁施度戒。師上竺訓",
    "X75n1513_007:0346b08": "錄未久。戶屨告滿。霅以慧通招逈而後應。張端靖(子正)",
    "X75n1513_007:0346b09": "闢富春菴將奉。撥田甚夥。辭不多受。憂互用也。上竺",
    "X75n1513_007:0346b10": "踵習傳家虗座。元擬補處致師。師宵遁。德藏慈感競",
    "X75n1513_007:0346b11": "延皆不受。與常照叶有縞紵契謝事。依之時謂大宋",
    "X75n1513_007:0346b12": "二高僧。慶元五年二月二十二日示偈。天樂盤空而",
    "X75n1513_007:0346b13": "逝。火化求舍利者如願。高弟本淨塔其骨。良渚建真",
    "X75n1513_007:0346b14": "寂。念佛入社者萬人。師山門出拔。投籌盈室。製空寂",
    "X75n1513_007:0346b15": "菴記．修心要術有功兩土。文具順俗志。",
    "X75n1513_007:0346b16": "護法內傳",
    "X75n1513_007:0346b17": "南嶽云。法付法臣。法王無事。我子孫勇猛精進。擐",
    "X75n1513_007:0346b18": "甲冑。愾讎歒。責講任。工著述。以筭數孔目為正信。",
    "X75n1513_007:0346b19": "以落日懸鼓為期心。凝神玅三觀之場。頓轡四三",
    "X75n1513_007:0346b20": "昧之域。皆法臣也。今錄其言行可攷。世代難明者",
    "X75n1513_007:0346b21": "于傳。或埋光鏟采。而他文不能自揜者。嗣書之不",
    "X75n1513_007:0346b22": "無望於同志也。",
    "X75n1513_007:0346b23": "法誠雍州人。師藍田神異僧僧弘。奉訓誦法華。行三",
    "X75n1513_007:0346b24": "昧。夢普賢勸書大教。即命書八部般若及華嚴經案",
    "X75n1513_007:0346c01": "感瑞。手寫法華感瑞尤異。貞觀示疾。願生兜率曰。有",
    "X75n1513_007:0346c02": "童子相迎。吾去矣。光自口出。異香充室。怡然坐委。師",
    "X75n1513_007:0346c03": "坐夏輙誦玅經三百徧。餘日兼持。猶得二徧。縱值賓",
    "X75n1513_007:0346c04": "朋。非部終不語。計十年輙萬餘部。",
    "X75n1513_007:0346c05": "法嚮揚州人。十六出家。事勤。苦誦法華。立法華堂於",
    "X75n1513_007:0346c06": "棲霞寺。行法華三昧。三七精進。大獲靈瑞。虎暴人民。",
    "X75n1513_007:0346c07": "道俗設齋。忽入堂搏一人去。師喚曰。莫造次。今為設",
    "X75n1513_007:0346c08": "齋。可放此人。虎放之。其虎皆集。以杖扣頭。為說正法。",
    "X75n1513_007:0346c09": "遂不為害。",
    "X75n1513_007:0346c10": "恒景當陽文氏。以貞觀二十二年勅度。習律於文綱。",
    "X75n1513_007:0346c11": "一聞能誦思惟。而行入玉泉追智者遺蹤。修止觀。於",
    "X75n1513_007:0346c12": "寺南十里立龍興寺。天后中宗朝三詔供養為戒師。",
    "X75n1513_007:0346c13": "景龍三年奏乞還山。詔中書門下及學士設齋林光",
    "X75n1513_007:0346c14": "宮。帝賦詩餞之。中書令李嶠等和師捧詩振錫而行。",
    "X75n1513_007:0346c15": "先天元年卒。葬寺西。",
    "X75n1513_007:0346c16": "飛錫神氣高邈。識量過人。初學律。後與楚金研究教",
    "X75n1513_007:0346c17": "觀入京。止終南紫閣峰艸堂寺。勅住千福．法華幾三",
    "X75n1513_007:0346c18": "十載。不空翻譯新經。遴選英髦。頻當筆受潤文之任。",
    "X75n1513_007:0346c19": "永泰初詔同良賁等參譯仁王護國及密嚴經于天",
    "X75n1513_007:0346c20": "明宮內道場。與不空及學士柳伉重加詳定充證。義",
    "X75n1513_007:0346c21": "正員。辭筆無媿。晚撰念佛三昧寶王論。列二十門難",
    "X75n1513_007:0346c22": "疑答問。於欣厭取舍深有發明。",
    "X75n1513_007:0346c23": "楚金廣平程氏。母高。夢佛而妊。七歲出家。禮藏探經。",
    "X75n1513_007:0346c24": "法華在手。九歲依西京龍興進具。夜誦經至寶塔品。",
    "X75n1513_007:0347a01": "身心泊然。寶塔忽現。釋迦分身。滿虗空界。禪坐六年。",
    "X75n1513_007:0347a02": "誓建斯塔。誠懷一啟。檀信善來。於築基夜。誦經行道。",
    "X75n1513_007:0347a03": "眾聞天樂異香。玄宗夢覩楚下金字。詰朝訪問。咸以",
    "X75n1513_007:0347a04": "師對。乃親書額。廣錫縑緡。落成之日。五色雲團塔頂。",
    "X75n1513_007:0347a05": "謂同學曰。鑿井見泥。去水不遠。鑽木已熱。得火可諧。",
    "X75n1513_007:0347a06": "凡我七人。聿成一志。晝夜誦經。香煙不斷。春秋二時。",
    "X75n1513_007:0347a07": "集四十九人。行法華三昧。奉旨許為常式。前後道場",
    "X75n1513_007:0347a08": "感舍利三千七十粒。謀葬舍利。又降一百八粒。圖普",
    "X75n1513_007:0347a09": "賢變相。筆鋒得一十九粒。圓體自動。浮光瑩然。血書",
    "X75n1513_007:0347a10": "法華菩薩戒。以答九重及所生。寫法華千部。金字三",
    "X75n1513_007:0347a11": "十六部。用鎮寶塔。又寫千部。散施受持。化緣既畢。右",
    "X75n1513_007:0347a12": "脇而逝。新盡火滅。雪顏如生。壽六十二。臘三十七。天",
    "X75n1513_007:0347a13": "子遣使吊之。塔于城西。岑勛著碑。師自幼書經。不衣",
    "X75n1513_007:0347a14": "[糸*黃]繒。寒加艾衲。貞元十三年。左街功德使竇文場奏",
    "X75n1513_007:0347a15": "先師楚金於天寶初。為國建塔。置道場。六十餘年。經",
    "X75n1513_007:0347a16": "聲不斷。乞加旌表。賜諡大圓。",
    "X75n1513_007:0347a17": "智琰宋姓。母張。夢升通玄塔相輪坐而誕。八歲出俗。",
    "X75n1513_007:0347a18": "十二誦徹玅經。咸謂神童。祝髮聽講。聰慧開發。隱虎",
    "X75n1513_007:0347a19": "丘山講懺。外誦法華三千部。霄罏未爇。自起烟芬。夕",
    "X75n1513_007:0347a20": "罐纔空。潛加溢水。蓋天童給侍焉。行三淨業。修十六",
    "X75n1513_007:0347a21": "觀。紏五百餘人日建齋講。逾十年。講法華淨名皆三",
    "X75n1513_007:0347a22": "十徧。觀音百徧。緣畢化去。",
    "X75n1513_007:0347a23": "行滿萬州南浦人。受具依石霜。抵豫章。仰天台靈跡。",
    "X75n1513_007:0347a24": "棲華頂峰智者院。十載知茶竈無慍色。臥土狀。燒糞",
    "X75n1513_007:0347b01": "掃以煖其下。曰。解衣就席。餧飼蚤虱。已著衣如故。檻",
    "X75n1513_007:0347b02": "外巨松橫枝有小樹寄生。每宴坐必嫋嫋而側人。謂。",
    "X75n1513_007:0347b03": "樹作禮。滿茶頭也。不信伺之。見其坐則作禮如故。退",
    "X75n1513_007:0347b04": "則屹立亭亭。四十年隨眾糜膳。未甞便溺。開寶中言。",
    "X75n1513_007:0347b05": "我當行矣。念文殊號助我。少選。默然而化年八十餘。",
    "X75n1513_007:0347b06": "王安石丞相舒王也。初宰。鄞聽廣智講故修性事理。",
    "X75n1513_007:0347b07": "體用之談。往往言於講義。與崇法端教主善。音問不",
    "X75n1513_007:0347b08": "絕。崇法留題曰。小亭臨水間修篁。郁郁餘華席地香。",
    "X75n1513_007:0347b09": "惟願時人觀此境。盡將煩惱作清涼。葬鄞女於崇法。",
    "X75n1513_007:0347b10": "解官以詩。別曰。今汎扃舟來訣汝。死生從此各西東。",
    "X75n1513_007:0347b11": "俾淨人靈照守之。既相書與崇法。會公因呼靈照。照",
    "X75n1513_007:0347b12": "至甚喜。問。能讀誦書寫否。皆曰。不能。能調味耳。王曰。",
    "X75n1513_007:0347b13": "膳奴也。遣歸書與會曰。靈照回。與法華經一部。觀音",
    "X75n1513_007:0347b14": "菩薩一幀。紙二千幅。筆一百枚。王薨。夫人始與靈照",
    "X75n1513_007:0347b15": "僧吁王。真受佛付屬者。不妄與人。僧今愚夫懦卒。刑",
    "X75n1513_007:0347b16": "餘殘疾之人。率廁於金界福田中。在職者弗顧也。或",
    "X75n1513_007:0347b17": "謂三寶如大海。平等無高下者。此一體三寶耳。非住",
    "X75n1513_007:0347b18": "持三寶也。王收國手[書曰+皿]觀音。為火焚其半。因遊蘭若。",
    "X75n1513_007:0347b19": "於金剛足間獲半身。試合之。無毫髮差。王喜敘以流",
    "X75n1513_007:0347b20": "傳。鄞泮得其本刻石講。陳天俞贊曰。菩薩身相本無",
    "X75n1513_007:0347b21": "離合。即物為相。離合宛然。或露全身。或現半體。隨緣",
    "X75n1513_007:0347b22": "赴感。皆我自心。當知[書曰+皿]自心生。燒從心滅。但眾生不",
    "X75n1513_007:0347b23": "知一相而滯二邊。故菩薩示二身而歸一體。一體非",
    "X75n1513_007:0347b24": "體。非體亦非離。此亦非是名菩薩。又法智忌疏云。法",
    "X75n1513_007:0347c01": "體如如。本無出沒。世緣冉冉。乃有會離。自智者示寂",
    "X75n1513_007:0347c02": "於天台。道若懸絲。而引石洎通。師傳芳於鄞水。聲如",
    "X75n1513_007:0347c03": "出谷。而遷喬寥寥。像法之餘渺渺。荊溪之下。南輝台",
    "X75n1513_007:0347c04": "嶺。東紹麗師。雖作者蔑以加於若住世異此也云云。",
    "X75n1513_007:0347c05": "若赫日之中天。似迅雷之出地。艸木瓦礫。盡演真詮。",
    "X75n1513_007:0347c06": "鳥獸蟲魚。咸通玅教。味其語。可卜其所得矣。",
    "X75n1513_007:0347c07": "子昉吳人。淨覺高弟。嵩明教作定祖圖正宗記以付",
    "X75n1513_007:0347c08": "法藏傳。熒惑天下。斥為可焚。專據達磨多羅禪經黨",
    "X75n1513_007:0347c09": "附智炬寶林傳。師援經質論。作祖說。以救付法藏。又",
    "X75n1513_007:0347c10": "三年。嵩度禪經有窒礙。輙云。傳寫有誤。改削遷就。影",
    "X75n1513_007:0347c11": "帶私說。倚傍僧祐。出三藏記律宗名字而作解誣。師",
    "X75n1513_007:0347c12": "亦出止訛。折之以圖會禪經。出三藏記文示之。則嵩",
    "X75n1513_007:0347c13": "窮矣。嘉祐治平間。都官沈起。施邈序其前後。實為今",
    "X75n1513_007:0347c14": "家不刊之典。又與譯苑衍公書答興教臻書辨折。尤",
    "X75n1513_007:0347c15": "力附集後。夫師禦侮勤矣。備矣。肆侵軼者得不以萬",
    "X75n1513_007:0347c16": "里長城為憚干。",
    "X75n1513_007:0347c17": "楊傑字次公。無為人。以處為號。玅年登科。官至主客",
    "X75n1513_007:0347c18": "郎中提點浙東刑獄。宿稟靈機。徧扣禪那。又深玅三",
    "X75n1513_007:0347c19": "觀旨趣。高麗義天表乞徧參中國禪講。朝以公接伴",
    "X75n1513_007:0347c20": "至台之白蓮。與法真咸契。執弟子禮。禮智者塔。題其",
    "X75n1513_007:0347c21": "文曰。詔陪高麗王子祐世僧統義天訪道吳越。徧遊",
    "X75n1513_007:0347c22": "天台。登定光佛隴。觀智者親筆願文。僧統禮於塔前。",
    "X75n1513_007:0347c23": "誓傳教觀于東國。抑亦知師之用心。與夫今之號為",
    "X75n1513_007:0347c24": "行脚者。區區謀之道路。惟飲饌豐美。起居便適。足間",
    "X75n1513_007:0348a01": "幢幢。往來老死而不悟者大相遼矣。(五偈世家)咸示寂。公",
    "X75n1513_007:0348a02": "守京口。得遺書。寄贊曰。三觀通明念念圓。祖師爐拂",
    "X75n1513_007:0348a03": "秪心傳。遺書封了加趺坐。不住白蓮生白蓮。撰無相",
    "X75n1513_007:0348a04": "院碑言。能仁一代化意。如指諸掌。仍云。智者建化天",
    "X75n1513_007:0348a05": "台。以法華三昧為極致。以安養國土為依歸。葢不讀",
    "X75n1513_007:0348a06": "法華無以明我心本具玅法。不生安養無以證我心",
    "X75n1513_007:0348a07": "本具玅法。瞻禮雙林。藏忽自轉。諸僧請贊。贊云。雙林",
    "X75n1513_007:0348a08": "寶藏轉毗盧。不假旁人用力扶。四海高僧莫驚歎。譬",
    "X75n1513_007:0348a09": "如盤裡一明珠。晚專淨業。游官奉丈六彌陀畫像以",
    "X75n1513_007:0348a10": "行。臨終坐逝。感佛來迎。頌云。生亦無可戀。死亦無可",
    "X75n1513_007:0348a11": "捨。太虗空中。之乎者也。將錯就錯。西方極樂。時荊王",
    "X75n1513_007:0348a12": "夫人夢與亡婢遊淨土。見朝服坐華上者。瓔珞變身。",
    "X75n1513_007:0348a13": "其衣飄揚。隨風散滅。婢云。楊傑也。比寤詢之。逝已數",
    "X75n1513_007:0348a14": "日。文集外有釋氏別集．轉輔道集。其十疑論序決疑",
    "X75n1513_007:0348a15": "集序談淨教尤力。有云。愛不重不生娑婆。念不一不",
    "X75n1513_007:0348a16": "生淨土。亦有善士廢三種不信心。不求生者。尤可嗟",
    "X75n1513_007:0348a17": "惜。一曰吾當超佛越祖。淨土不足生也。二曰處處皆",
    "X75n1513_007:0348a18": "淨土。西方不必生。三曰極樂聖域。我輩凡夫不能生",
    "X75n1513_007:0348a19": "也。斯言真可龜。鑑照律師贊云。道德仁義。教．觀．禪．律。",
    "X75n1513_007:0348a20": "信手拈來。一源流出。彼上人者難可酬。其誰敢造毗",
    "X75n1513_007:0348a21": "耶室。無相碑云。有善勤者。因院欲興衰。其徒告于郡",
    "X75n1513_007:0348a22": "縣。願延愽學高行。講智者教觀之士領之。而以勤為",
    "X75n1513_007:0348a23": "稱。勤住淨名。則有嚴繼。嚴住赤城。則利贇繼。贇赴寶",
    "X75n1513_007:0348a24": "藏部。使者復命勤。眾無所容。卜遷勝處鼎新之。識者",
    "X75n1513_007:0348b01": "謂若非諸清淨眾。講玅教觀。則不能成就如是道場。",
    "X75n1513_007:0348b02": "而譜系無聞焉。台史缺典久矣。",
    "X75n1513_007:0348b03": "能嘉禾人。少學能仁。熏修懺室。幾四十載。行人之名",
    "X75n1513_007:0348b04": "聞于江浙。然不敢自謂修行者。智者六時行道。四時",
    "X75n1513_007:0348b05": "坐禪。云。修行常儀。於我何有。同修接膝。未甞見齒。有",
    "X75n1513_007:0348b06": "患不廢禪誦。惟不食數日自愈。雖老。看讀如初學。艸",
    "X75n1513_007:0348b07": "菴問。師未忘筌耶。師曰。筌何所忘。菴大慙。當暑晒衣。",
    "X75n1513_007:0348b08": "歎曰。慷慨丈夫却同藏。獲輩悉以入常住。留二布單。",
    "X75n1513_007:0348b09": "一弊如糸。夏被其一。餘則篾束置梁梠間。冬則旋取",
    "X75n1513_007:0348b10": "禦寒。或入林施蚊。或入山施虎。逢二虎低回而去。室",
    "X75n1513_007:0348b11": "中資具或者戲玩。則持與之曰。我無用。(然指請慈三世傳)山",
    "X75n1513_007:0348b12": "神興供。一方道力所感。常與交接。欲遊山。則神荷之。",
    "X75n1513_007:0348b13": "香積有乏。知事告急。師閉戶力拒。次日山門方闢。施",
    "X75n1513_007:0348b14": "者源源。皆曰。昨夜行人巡門報云。常住空虗是知山。",
    "X75n1513_007:0348b15": "神荷也。終于能仁。",
    "X75n1513_007:0348b16": "思淨錢唐喻氏。號淨土子。三十五祝髮。依桐江瑛。聽",
    "X75n1513_007:0348b17": "法華。受淨土觀念法門。誦彌陀．觀無量壽為日課。畫",
    "X75n1513_007:0348b18": "丈六彌陀像結眾緣。雖市曹刑人之所。亦別作之。每",
    "X75n1513_007:0348b19": "下筆澄神淨室。憶佛念佛。得光明相好。方解衣盤礡。",
    "X75n1513_007:0348b20": "義天僧統同伴使楊傑覩畫佛於靈芝。歎曰。此真喻",
    "X75n1513_007:0348b21": "彌陀也。其得名自此。有部使者問。能畫彌陀。何不參",
    "X75n1513_007:0348b22": "禪。答曰。平生只解念彌陀。不會參禪可奈何。幸有五",
    "X75n1513_007:0348b23": "湖風月在。太平何用動干戈。於西湖畔鐫石為佛。誓",
    "X75n1513_007:0348b24": "以三生而成。既及百尺。薛侍郎問。彌勒見在天宮說",
    "X75n1513_007:0348c01": "法。於此鑿石何為。答曰。咄哉頑石頭。全憑巧匠修。只",
    "X75n1513_007:0348c02": "今彌勒佛。莫待下生求。大觀中僦舍城北。領眾乞食。",
    "X75n1513_007:0348c03": "期飯僧百萬。不二十載。已踰八倍。郡守移玅行額以",
    "X75n1513_007:0348c04": "旌之。宣和盜起。清溪所至。無噍類犯錢唐。告渠魁曰。",
    "X75n1513_007:0348c05": "願以一身代滿城命。賊鋒為戢。紹興庚申十一月。靜",
    "X75n1513_007:0348c06": "想西方。七日而逝。異香浹旬。呂丞相(頥浩)命葬于法堂",
    "X75n1513_007:0348c07": "左。張侍郎(九成)撰銘。",
    "X75n1513_007:0348c08": "元頴霅人。號佛慧祖覺。大觀中傳台道。政和癸巳建",
    "X75n1513_007:0348c09": "智者院于受業。秉筆於慈霔閣。始正像統紀。終教藏",
    "X75n1513_007:0348c10": "目錄計百卷。於天台宗元錄自敘曰。宿因所發。早投",
    "X75n1513_007:0348c11": "足於天台。像運獲逢。忝留懷於教觀。常歎宗元失緒。",
    "X75n1513_007:0348c12": "祖裔迷倫。雖奔走於江山。恨蔑聞於傳注。圖籍縱有。",
    "X75n1513_007:0348c13": "各擅一途。況記行業者。漫誇平昔榮。碑刻者。徒攀高",
    "X75n1513_007:0348c14": "尚。後代狂簡。茲實有之頴。不撥汲深。每懷露惑。書其",
    "X75n1513_007:0348c15": "萬一。呈似後賢。庶幾將來。刪補有漸。於寶雲通云。考",
    "X75n1513_007:0348c16": "其事迹。殊無識其大者．小者。此式禮二公過也。及至",
    "X75n1513_007:0348c17": "寶雲。但一影堂耳。茲可見其為法之心。述法華靈瑞",
    "X75n1513_007:0348c18": "十科。普賢證明。玅因成就。鬼神恭敬。禽獸欽伏。所願",
    "X75n1513_007:0348c19": "成就。化佛來迎。往生淨土。果報生天。舌根不壞。香光",
    "X75n1513_007:0348c20": "表瑞。乃結云。若以實相為法華。則諸經諸行莫非法",
    "X75n1513_007:0348c21": "華。若以希有為靈瑞。則此身．他身莫非靈瑞。良由佛",
    "X75n1513_007:0348c22": "乘是一。感召隨機。瑞相滋多。聊用囊括。郡補都帥有",
    "X75n1513_007:0348c23": "利其富者。倚勢奪之。民其衣聞者流涕。李詠史。講業",
    "X75n1513_007:0348c24": "端能繼祖承。僧綱復振競儀刑。主張遺教真龍象。緇",
    "X75n1513_007:0349a01": "侶詵詵仰德馨。厄會權臣宿債酬。幅巾短褐恣遨遊。",
    "X75n1513_007:0349a02": "鹽橋菴上歸真寂。尚有遺基著遠猷。",
    "X75n1513_007:0349a03": "鐘離松字少公。婺人。冠隸上庠。覩江諫議念佛三昧",
    "X75n1513_007:0349a04": "詠。預京師慧林淨土。因兄木訥。首座知自性彌陀。唯",
    "X75n1513_007:0349a05": "心安養。年逾七十。兵火飄零。晨昏不懈。乾道中奉祠",
    "X75n1513_007:0349a06": "吳郡。過寶積。實重增信念。遐想蓮社清風。東林高躅。",
    "X75n1513_007:0349a07": "會東平呂侯洎諸名德。刻意熏修。遂結念佛。再月一",
    "X75n1513_007:0349a08": "集。社友吳克己曰。發菩提心。必具悲智二行。矧求生",
    "X75n1513_007:0349a09": "聖域。須啟迪羣迷。安得寫十界九品。俾瞻敬省。覺為",
    "X75n1513_007:0349a10": "廣大無窮利耶。公率眾捐金。圖寶積門廡捃摭教藏。",
    "X75n1513_007:0349a11": "發明旨趣。一示萬法唯心。一指西方徑路。勒石以記。",
    "X75n1513_007:0349a12": "壽八十六。無疾而化。",
    "X75n1513_007:0349a13": "江公望字民表。嚴人。少第進士。崇寧初恪謹言責。著",
    "X75n1513_007:0349a14": "心性二說。納忠於君。述念佛方便。文率諸寓公及解",
    "X75n1513_007:0349a15": "行僧建發菩提心會。坐定合掌。一一致問。仁者發阿",
    "X75n1513_007:0349a16": "耨多羅三藐三菩提心未。對曰。已發阿耨多羅三藐",
    "X75n1513_007:0349a17": "三菩提心。乃退大得楞嚴淵旨。謂鐘離松曰。程氏已",
    "X75n1513_007:0349a18": "造于閫第。未入其中耳。宣和末。知廣濟軍亡子夢于",
    "X75n1513_007:0349a19": "舅王曰。煩稟我父為我就天寧誦寶積經。即有生處。",
    "X75n1513_007:0349a20": "我父修行功成。冥間標名。金字牌矣。數日坐逝。",
    "X75n1513_007:0349a21": "吳克己字復之。號鎧菴。建安節使世胄。曾大父達學",
    "X75n1513_007:0349a22": "居婺之浦江。幼頴悟志學。開卷輙通。所友皆名人。讀",
    "X75n1513_007:0349a23": "周官。慨然以封建井田為可復。經傳子史。學路源委。",
    "X75n1513_007:0349a24": "無不透徹。淳熈中四魁待補。歎曰。射目中眉。命與時",
    "X75n1513_007:0349b01": "違。遁于左溪。感韓書觝斥。志深決拾。苦目疾。叔僧如",
    "X75n1513_007:0349b02": "益勉禱圓通。輙云。臨危不變。真大丈夫。有告以朱太",
    "X75n1513_007:0349b03": "醫語杜祁公。公未讀佛書。何以知其不及孔孟。有試",
    "X75n1513_007:0349b04": "持大士號。而目旋愈。稍廢復劇。深信精持。其疾良已。",
    "X75n1513_007:0349b05": "讀楞嚴至空生心內。猶雲點太清。豁豁發蒙。成兩頌",
    "X75n1513_007:0349b06": "焉。觀山谷詩讚美宗鏡。潛心此書。甫畢兩函。以所得",
    "X75n1513_007:0349b07": "告開上人。上人折之寶積。實令廢宗鏡讀止觀。洞悟",
    "X75n1513_007:0349b08": "一家境智之學可修證。如母得食而憶其子。懷友人",
    "X75n1513_007:0349b09": "詩云。但悲三界苦。難使一身閑。為孫如珪詿。玅經空",
    "X75n1513_007:0349b10": "相輝。贈詩曰。却有劉虬老居士。見處或過生公賢。公",
    "X75n1513_007:0349b11": "亦耻與棗柏埒謂彼弘兼麤之典。我釋第一之經也。",
    "X75n1513_007:0349b12": "棗林敬賡。其詩有云。私淑諸人歸至化。倒修凡事入",
    "X75n1513_007:0349b13": "玄門。嘉定七年十一月十五日。終于在所寶山。李侯",
    "X75n1513_007:0349b14": "舘以僧禮茶毗南屏。明年正月入塔浦安院。頂齒祔",
    "X75n1513_007:0349b15": "葬左溪。壽七十五。所著儒語讀史精騎二卷。雜著歷",
    "X75n1513_007:0349b16": "代綱領各一卷。習易遺藁集封建井田各三卷。語孟",
    "X75n1513_007:0349b17": "集註五卷。入道後科四教儀楞嚴綱目止觀大科法",
    "X75n1513_007:0349b18": "華樞鍵盛行。楞嚴集解．行議入梓。晚編釋門正統曰",
    "X75n1513_007:0349b19": "紀運。曰列傳。曰總論。未就倫理今茲所集資彼為多",
    "X75n1513_007:0349b20": "宗鑑。不沒其實。於其高議。必標鎧菴曰字以冠之。一",
    "X75n1513_007:0349b21": "生清介食貧。栖栖利物。善巧方便。有豪貴不能行者。",
    "X75n1513_007:0349b22": "其生也。家人夢湛。假名托宿。洎其學教議論暗合。又",
    "X75n1513_007:0349b23": "嗜其文吁異哉。",
    "X75n1513_007:0349b24": "釋門正統第七"
}