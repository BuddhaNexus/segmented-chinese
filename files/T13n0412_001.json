{
    "T13n0412_001:0777c08": "地藏菩薩本願經卷上",
    "T13n0412_001:0777c10": "唐于闐國三藏沙門實叉難陀譯",
    "T13n0412_001:0777c11": "忉利天宮神通品第一",
    "T13n0412_001:0777c12": "如是我聞：一時，佛在忉利天，為母說法。爾",
    "T13n0412_001:0777c13": "時，十方無量世界，不可說不可說一切諸佛，",
    "T13n0412_001:0777c14": "及大菩薩摩訶薩，皆來集會。讚歎釋迦牟尼",
    "T13n0412_001:0777c15": "佛，能於五濁惡世，現不可思議大智慧神通",
    "T13n0412_001:0777c16": "之力，調伏剛彊眾生，知苦樂法，各遣侍者，",
    "T13n0412_001:0777c17": "問訊世尊。是時，如來含笑，放百千萬億大",
    "T13n0412_001:0777c18": "光明雲——所謂大圓滿光明雲、大慈悲光明雲、",
    "T13n0412_001:0777c19": "大智慧光明雲、大般若光明雲、大三昧光明",
    "T13n0412_001:0777c20": "雲、大吉祥光明雲、大福德光明雲、大功德光",
    "T13n0412_001:0777c21": "明雲、大歸依光明雲、大讚歎光明雲。放如",
    "T13n0412_001:0777c22": "是等不可說光明雲已，又出種種微妙之",
    "T13n0412_001:0777c23": "音——所謂檀波羅蜜音、尸波羅蜜音、羼提波羅",
    "T13n0412_001:0777c24": "蜜音、毘離耶波羅蜜音、禪波羅蜜音、般若波",
    "T13n0412_001:0777c25": "羅蜜音、慈悲音、喜捨音、解脫音、無漏音、智慧",
    "T13n0412_001:0777c26": "音、大智慧音、師子吼音、大師子吼音、雲雷音、",
    "T13n0412_001:0777c27": "大雲雷音。出如是等不可說不可說音已，",
    "T13n0412_001:0777c28": "娑婆世界及他方國土，有無量億天龍鬼神，",
    "T13n0412_001:0777c29": "亦集到忉利天宮。所謂四天王天、忉利天、須",
    "T13n0412_001:0778a01": "焰摩天、兜率陀天、化樂天、他化自在天、梵眾",
    "T13n0412_001:0778a02": "天、梵輔天、大梵天、少光天、無量光天、光音天、",
    "T13n0412_001:0778a03": "少淨天、無量淨天、遍淨天、福生天、福愛天、廣",
    "T13n0412_001:0778a04": "果天、無想天、無煩天、無熱天、善見天、善現天、",
    "T13n0412_001:0778a05": "色究竟天、摩醯首羅天，乃至非想非非想處",
    "T13n0412_001:0778a06": "天，一切天眾、龍眾、鬼神等眾，悉來集會。復有",
    "T13n0412_001:0778a07": "他方國土，及娑婆世界海神、江神、河神、樹神、",
    "T13n0412_001:0778a08": "山神、地神、川澤神、苗稼神、晝神、夜神、空神、天",
    "T13n0412_001:0778a09": "神、飲食神、草木神，如是等神，皆來集會。復有",
    "T13n0412_001:0778a10": "他方國土，及娑婆世界諸大鬼王——所謂惡目",
    "T13n0412_001:0778a11": "鬼王、噉血鬼王、噉精氣鬼王、噉胎卵鬼王、行",
    "T13n0412_001:0778a12": "病鬼王、攝毒鬼王、慈心鬼王、福利鬼王、大愛",
    "T13n0412_001:0778a13": "敬鬼王，如是等鬼王，皆來集會。爾時，釋迦牟",
    "T13n0412_001:0778a14": "尼佛告文殊師利法王子菩薩摩訶薩：「汝觀",
    "T13n0412_001:0778a15": "是一切諸佛菩薩，及天龍鬼神，此世界，他世",
    "T13n0412_001:0778a16": "界，此國土，他國土，如是今來集會，到忉利天",
    "T13n0412_001:0778a17": "者，汝知數不？」文殊師利白佛言：「世尊！若以",
    "T13n0412_001:0778a18": "我神力，千劫測度，不能得知。」佛告文殊師",
    "T13n0412_001:0778a19": "利：「吾以佛眼觀故，猶不盡數。此皆是地藏",
    "T13n0412_001:0778a20": "菩薩久遠劫來，已度、當度、未度，已成就、當成",
    "T13n0412_001:0778a21": "就、未成就。」文殊師利白佛言：「世尊！我已過去",
    "T13n0412_001:0778a22": "久修善根，證無礙智，聞佛所言，即當信",
    "T13n0412_001:0778a23": "受。小果聲聞、天龍八部，及未來世諸眾生等，",
    "T13n0412_001:0778a24": "雖聞如來誠實之語，必懷疑惑，設使頂受，未",
    "T13n0412_001:0778a25": "免興謗。唯願世尊，廣說地藏菩薩摩訶薩",
    "T13n0412_001:0778a26": "因地作何行、立何願，而能成就不思議事？」",
    "T13n0412_001:0778a27": "佛告文殊師利：「譬如三千大千世界，所有草",
    "T13n0412_001:0778a28": "木叢林，稻麻竹葦，山石微塵，一物一數，作一",
    "T13n0412_001:0778a29": "恒河，一恒河沙，一沙一界。一界之內，一塵一",
    "T13n0412_001:0778b01": "劫，一劫之內，所積塵數，盡克為劫。地藏菩",
    "T13n0412_001:0778b02": "薩證十地果位已來，千倍多於上喻。何況",
    "T13n0412_001:0778b03": "地藏菩薩在聲聞、辟支佛地。文殊師利！此菩",
    "T13n0412_001:0778b04": "薩威神誓願，不可思議。若未來世，有善男子、",
    "T13n0412_001:0778b05": "善女人，聞是菩薩名字，或讚歎，或瞻禮，或稱",
    "T13n0412_001:0778b06": "名，或供養，乃至彩畫、刻鏤、塑漆形像，是人",
    "T13n0412_001:0778b07": "當得百返生於三十三天，永不墮惡道。「文",
    "T13n0412_001:0778b08": "殊師利！是地藏菩薩摩訶薩，於過去久遠不",
    "T13n0412_001:0778b09": "可說不可說劫前，身為大長者子。時世有佛，",
    "T13n0412_001:0778b10": "號曰師子奮迅具足萬行如來。時長者子，見",
    "T13n0412_001:0778b11": "佛相好，千福莊嚴，因問彼佛：『作何行願，而",
    "T13n0412_001:0778b12": "得此相？』時師子奮迅具足萬行如來告長者",
    "T13n0412_001:0778b13": "子：『欲證此身，當須久遠度脫一切受苦眾",
    "T13n0412_001:0778b14": "生。』「文殊師利！時長者子，因發願言：『我今盡未",
    "T13n0412_001:0778b15": "來際不可計劫，為是罪苦六道眾生，廣設",
    "T13n0412_001:0778b16": "方便，盡令解脫，而我自身，方成佛道。』以是",
    "T13n0412_001:0778b17": "於彼佛前，立斯大願，于今百千萬億那由",
    "T13n0412_001:0778b18": "他不可說劫，尚為菩薩。「又於過去，不可思議",
    "T13n0412_001:0778b19": "阿僧祇劫，時世有佛，號曰覺華定自在王如",
    "T13n0412_001:0778b20": "來。彼佛壽命，四百千萬億阿僧祇劫。像法之",
    "T13n0412_001:0778b21": "中，有一婆羅門女，宿福深厚，眾所欽敬；行住",
    "T13n0412_001:0778b22": "坐臥，諸天衛護。其母信邪，常輕三寶。是時",
    "T13n0412_001:0778b23": "聖女，廣說方便，勸誘其母，令生正見。而此",
    "T13n0412_001:0778b24": "女母，未全生信，不久命終，魂神墮在無間",
    "T13n0412_001:0778b25": "地獄。時婆羅門女，知母在世不信因果，計",
    "T13n0412_001:0778b26": "當隨業，必生惡趣。遂賣家宅，廣求香華，及",
    "T13n0412_001:0778b27": "諸供具，於先佛塔寺，大興供養。見覺華定",
    "T13n0412_001:0778b28": "自在王如來，其形像在一寺中，塑畫威容，端",
    "T13n0412_001:0778b29": "嚴畢備。時婆羅門女，瞻禮尊容，倍生敬仰。",
    "T13n0412_001:0778c01": "私自念言：『佛名大覺，具一切智，若在世時，",
    "T13n0412_001:0778c02": "我母死後，儻來問佛，必知處所。』時婆羅門",
    "T13n0412_001:0778c03": "女，垂泣良久，瞻戀如來。忽聞空中聲曰：『泣",
    "T13n0412_001:0778c04": "者聖女！勿至悲哀，我今示汝母之去處。』婆羅",
    "T13n0412_001:0778c05": "門女合掌向空，而白空曰：『是何神德，寬我憂",
    "T13n0412_001:0778c06": "慮。我自失母已來，晝夜憶戀，無處可問知",
    "T13n0412_001:0778c07": "母生界。』時空中有聲，再報女曰：『我是汝所瞻",
    "T13n0412_001:0778c08": "禮者，過去覺華定自在王如來。見汝憶母，",
    "T13n0412_001:0778c09": "倍於常情眾生之分，故來告示。』婆羅門女聞",
    "T13n0412_001:0778c10": "此聲已，舉身自撲，支節皆損。左右扶侍，良久",
    "T13n0412_001:0778c11": "方穌，而白空曰：『願佛慈愍，速說我母生界。",
    "T13n0412_001:0778c12": "我今身心，將死不久。』時覺華定自在王如來",
    "T13n0412_001:0778c13": "告聖女曰：『汝供養畢，但早返舍。端坐思惟",
    "T13n0412_001:0778c14": "吾之名號，即當知母所生去處。』「時婆羅門女，",
    "T13n0412_001:0778c15": "尋禮佛已，即歸其舍。以憶母故，端坐念覺",
    "T13n0412_001:0778c16": "華定自在王如來，經一日一夜。忽見自身，",
    "T13n0412_001:0778c17": "到一海邊。其水涌沸，多諸惡獸，盡復鐵身，",
    "T13n0412_001:0778c18": "飛走海上，東西馳逐。見諸男子女人，百千萬",
    "T13n0412_001:0778c19": "數，出沒海中，被諸惡獸爭取食噉。又見夜",
    "T13n0412_001:0778c20": "叉，其形各異，或多手多眼，多足多頭，口牙外",
    "T13n0412_001:0778c21": "出，利刃如劍，驅諸辠人，使近惡獸，復自搏",
    "T13n0412_001:0778c22": "攫，頭足相就。其形萬類，不敢久視。時婆羅門",
    "T13n0412_001:0778c23": "女，以念佛力故，自然無懼。「有一鬼王，名曰",
    "T13n0412_001:0778c24": "無毒，稽首來迎，白聖女曰：『善哉！菩薩何緣來",
    "T13n0412_001:0778c25": "此？』時婆羅門女問鬼王曰：『此是何處？』無毒",
    "T13n0412_001:0778c26": "答曰：『此是大鐵圍山西面第一重海。』聖女問",
    "T13n0412_001:0778c27": "曰：『我聞鐵圍之內，地獄在中，是事實不？』無毒",
    "T13n0412_001:0778c28": "答曰：『實有地獄。』聖女問曰：『我今云何，得到",
    "T13n0412_001:0778c29": "獄所？』無毒答曰：『若非威神，即須業力，非此",
    "T13n0412_001:0779a01": "二事，終不能到。』聖女又問：『此水何緣，而乃",
    "T13n0412_001:0779a02": "涌沸？多諸罪人，及以惡獸？』無毒答曰：『此是閻",
    "T13n0412_001:0779a03": "浮提造惡眾生新死之者，經四十九日後，",
    "T13n0412_001:0779a04": "無人繼嗣為作功德，救拔苦難，生時又無",
    "T13n0412_001:0779a05": "善因，當據本業所感地獄，自然先渡此海。",
    "T13n0412_001:0779a06": "海東十萬由旬，又有一海，其苦倍此。彼海之",
    "T13n0412_001:0779a07": "東，又有一海，其苦復倍。三業惡因之所招",
    "T13n0412_001:0779a08": "感，共號業海，其處是也。』聖女又問鬼王無",
    "T13n0412_001:0779a09": "毒曰：『地獄何在？』無毒答曰：『三海之內，是大地",
    "T13n0412_001:0779a10": "獄，其數百千，各各差別。所謂大者，具有十八。",
    "T13n0412_001:0779a11": "次有五百，苦毒無量。次有千百，亦無量苦。』",
    "T13n0412_001:0779a12": "聖女又問大鬼王曰：『我母死來未久，不知",
    "T13n0412_001:0779a13": "魂神當至何趣？』鬼王問聖女曰：『菩薩之母，",
    "T13n0412_001:0779a14": "在生習何行業？』聖女答曰：『我母邪見，譏毀三",
    "T13n0412_001:0779a15": "寶。設或暫信，旋又不敬。死雖日淺，未知生",
    "T13n0412_001:0779a16": "處。』無毒問曰：『菩薩之母，姓氏何等？』聖女答",
    "T13n0412_001:0779a17": "曰：『我父我母，俱婆羅門種。父號尸羅善現，母",
    "T13n0412_001:0779a18": "號悅帝利。』無毒合掌，啟菩薩曰：『願聖者却",
    "T13n0412_001:0779a19": "返本處，無至憂憶悲戀。悅帝利罪女，生天",
    "T13n0412_001:0779a20": "以來，經今三日。云承孝順之子，為母設供、",
    "T13n0412_001:0779a21": "修福，布施覺華定自在王如來塔寺。非唯",
    "T13n0412_001:0779a22": "菩薩之母得脫地獄，應是無間罪人，此日悉",
    "T13n0412_001:0779a23": "得受樂，俱同生訖。』鬼王言畢，合掌而退。婆羅",
    "T13n0412_001:0779a24": "門女，尋如夢歸。悟此事已，便於覺華定自",
    "T13n0412_001:0779a25": "在王如來塔像之前，立弘誓願：『願我盡未來",
    "T13n0412_001:0779a26": "劫，應有罪苦眾生，廣設方便，使令解脫。』」佛",
    "T13n0412_001:0779a27": "告文殊師利：「時鬼王無毒者，當今財首菩薩",
    "T13n0412_001:0779a28": "是。婆羅門女者，即地藏菩薩是。」",
    "T13n0412_001:0779a29": "分身集會品第二",
    "T13n0412_001:0779b01": "爾時，百千萬億不可思、不可議、不可量、不可說、",
    "T13n0412_001:0779b02": "無量阿僧祇世界，所有地獄處，分身地藏菩薩，",
    "T13n0412_001:0779b03": "俱來集在忉利天宮。以如來神力故，各以",
    "T13n0412_001:0779b04": "方面，與諸得解脫從業道出者，亦各有千",
    "T13n0412_001:0779b05": "萬億那由他數，共持香華，來供養佛。彼諸",
    "T13n0412_001:0779b06": "同來等輩，皆因地藏菩薩教化，永不退轉",
    "T13n0412_001:0779b07": "於阿耨多羅三藐三菩提。是諸眾等，久遠劫",
    "T13n0412_001:0779b08": "來，流浪生死，六道受苦，暫無休息。以地藏",
    "T13n0412_001:0779b09": "菩薩廣大慈悲，深誓願故，各獲果證。既至",
    "T13n0412_001:0779b10": "忉利，心懷踊躍，瞻仰如來，目不暫捨。爾時，",
    "T13n0412_001:0779b11": "世尊舒金色臂，摩百千萬億不可思、不可議、",
    "T13n0412_001:0779b12": "不可量、不可說、無量阿僧祇世界諸分身地藏",
    "T13n0412_001:0779b13": "菩薩摩訶薩頂，而作是言：「吾於五濁惡世，",
    "T13n0412_001:0779b14": "教化如是剛彊眾生，令心調伏，捨邪歸正。",
    "T13n0412_001:0779b15": "十有一二，尚惡習在。吾亦分身千百億，廣設",
    "T13n0412_001:0779b16": "方便。或有利根，聞即信受。或有善果，勤勸",
    "T13n0412_001:0779b17": "成就。或有暗鈍，久化方歸。或有業重，不生",
    "T13n0412_001:0779b18": "敬仰。如是等輩眾生，各各差別，分身度脫。",
    "T13n0412_001:0779b19": "或現男子身，或現女人身，或現天龍身，或",
    "T13n0412_001:0779b20": "現神鬼身，或現山林川原、河池泉井，利及",
    "T13n0412_001:0779b21": "於人，悉皆度脫。或現天帝身，或現梵王身，",
    "T13n0412_001:0779b22": "或現轉輪王身，或現居士身，或現國王身，",
    "T13n0412_001:0779b23": "或現宰輔身，或現官屬身，或現比丘、比丘",
    "T13n0412_001:0779b24": "尼、優婆塞、優婆夷身，乃至聲聞、羅漢、辟支",
    "T13n0412_001:0779b25": "佛、菩薩等身，而以化度。非但佛身，獨現其",
    "T13n0412_001:0779b26": "前。汝觀吾累劫勤苦，度脫如是等難化剛",
    "T13n0412_001:0779b27": "彊罪苦眾生。其有未調伏者，隨業報應。若",
    "T13n0412_001:0779b28": "墮惡趣，受大苦時，汝當憶念吾在忉利天",
    "T13n0412_001:0779b29": "宮，殷勤付囑。令娑婆世界，至彌勒出世已",
    "T13n0412_001:0779c01": "來眾生，悉使解脫，永離諸苦，遇佛授記。」爾",
    "T13n0412_001:0779c02": "時，諸世界分身地藏菩薩，共復一形，涕淚哀",
    "T13n0412_001:0779c03": "戀，白其佛言：「我從久遠劫來，蒙佛接引，使",
    "T13n0412_001:0779c04": "獲不可思議神力，具大智慧。我所分身，遍",
    "T13n0412_001:0779c05": "滿百千萬億恒河沙世界。每一世界，化百千",
    "T13n0412_001:0779c06": "萬億身。每一身，度百千萬億人，令歸敬三",
    "T13n0412_001:0779c07": "寶，永離生死，至涅槃樂。但於佛法中，所為",
    "T13n0412_001:0779c08": "善事，一毛一渧，一沙一塵，或毫髮許，我漸度",
    "T13n0412_001:0779c09": "脫，使獲大利。唯願世尊不以後世惡業眾",
    "T13n0412_001:0779c10": "生為慮。」如是三白佛言：「唯願世尊不以後",
    "T13n0412_001:0779c11": "世惡業眾生為慮。」爾時，佛讚地藏菩薩言：",
    "T13n0412_001:0779c12": "「善哉！善哉！吾助汝喜。汝能成就久遠劫來，發",
    "T13n0412_001:0779c13": "弘誓願，廣度將畢，即證菩提。」",
    "T13n0412_001:0779c14": "觀眾生業緣品第三",
    "T13n0412_001:0779c15": "爾時，佛母摩耶夫人，恭敬合掌，問地藏菩薩",
    "T13n0412_001:0779c16": "言：「聖者！閻浮眾生，造業差別，所受報應，其事",
    "T13n0412_001:0779c17": "云何？」地藏答言：「千萬世界，乃及國土，或有",
    "T13n0412_001:0779c18": "地獄，或無地獄，或有女人，或無女人，或",
    "T13n0412_001:0779c19": "有佛法，或無佛法，乃至聲聞、辟支佛，亦復如",
    "T13n0412_001:0779c20": "是。非但地獄，罪報一等。」摩耶夫人重白菩",
    "T13n0412_001:0779c21": "薩：「且願聞於閻浮罪報，所感惡趣。」地藏答言：",
    "T13n0412_001:0779c22": "「聖母！唯願聽受，我麁說之。」佛母白言：「願聖",
    "T13n0412_001:0779c23": "者說。」爾時，地藏菩薩白聖母言：「南閻浮提罪",
    "T13n0412_001:0779c24": "報，名號如是：若有眾生，不孝父母，或至殺",
    "T13n0412_001:0779c25": "害，當墮無間地獄，千萬億劫，求出無期。若",
    "T13n0412_001:0779c26": "有眾生，出佛身血，毀謗三寶，不敬尊經，",
    "T13n0412_001:0779c27": "亦當墮於無間地獄，千萬億劫，求出無期。",
    "T13n0412_001:0779c28": "若有眾生，侵損常住，點污僧尼，或伽藍內，",
    "T13n0412_001:0779c29": "恣行淫欲，或殺或害，如是等輩，當墮無間",
    "T13n0412_001:0780a01": "地獄，千萬億劫，求出無期。若有眾生，偽作",
    "T13n0412_001:0780a02": "沙門，心非沙門，破用常住，欺誑白衣，違背",
    "T13n0412_001:0780a03": "戒律，種種造惡，如是等輩，當墮無間地獄，",
    "T13n0412_001:0780a04": "千萬億劫，求出無期。若有眾生，偷竊常住",
    "T13n0412_001:0780a05": "財物穀米、飲食衣服，乃至一物不與取者，當",
    "T13n0412_001:0780a06": "墮無間地獄，千萬億劫，求出無期。」地藏白",
    "T13n0412_001:0780a07": "言：「聖母！若有眾生，作如是罪，當墮五無",
    "T13n0412_001:0780a08": "間地獄，求暫停苦，一念不得。」摩耶夫人重",
    "T13n0412_001:0780a09": "白地藏菩薩言：「云何名為無間地獄？」地藏",
    "T13n0412_001:0780a10": "白言：「聖母！諸有地獄，在大鐵圍山之內。其",
    "T13n0412_001:0780a11": "大地獄，有一十八所。次有五百，名號各別。",
    "T13n0412_001:0780a12": "次有千百，名字亦別。無間獄者，其獄城，周匝",
    "T13n0412_001:0780a13": "八萬餘里，其城純鐵，高一萬里，城上火聚，少",
    "T13n0412_001:0780a14": "有空缺。其獄城中，諸獄相連，名號各別。「獨有",
    "T13n0412_001:0780a15": "一獄，名曰無間。其獄周匝萬八千里，獄墻高",
    "T13n0412_001:0780a16": "一千里，悉是鐵為，上火徹下，下火徹上，鐵蛇",
    "T13n0412_001:0780a17": "鐵狗，吐火馳逐，獄墻之上，東西而走。獄中有",
    "T13n0412_001:0780a18": "床，遍滿萬里。一人受罪，自見其身，遍臥滿",
    "T13n0412_001:0780a19": "床。千萬人受罪，亦各自見，身滿床上。眾業",
    "T13n0412_001:0780a20": "所感，獲報如是。又諸罪人，備受眾苦。千百",
    "T13n0412_001:0780a21": "夜叉，及以惡鬼，口牙如劍，眼如電光，手復銅",
    "T13n0412_001:0780a22": "爪，拖拽罪人。復有夜叉，執大鐵戟，中罪人",
    "T13n0412_001:0780a23": "身，或中口鼻，或中腹背，拋空翻接，或置床",
    "T13n0412_001:0780a24": "上。復有鐵鷹，啗罪人目。復有鐵蛇，繳罪",
    "T13n0412_001:0780a25": "人頸。百肢節內，悉下長釘，拔舌耕犁，抽腸",
    "T13n0412_001:0780a26": "剉斬，洋銅灌口，熱鐵纏身。萬死千生，業感",
    "T13n0412_001:0780a27": "如是。動經億劫，求出無期。此界壞時，寄生",
    "T13n0412_001:0780a28": "他界。他界次壞，轉寄他方。他方壞時，展轉相",
    "T13n0412_001:0780a29": "寄。此界成後，還復而來。無間罪報，其事如是。",
    "T13n0412_001:0780b01": "「又五事業感，故稱無間。何等為五？一者，日",
    "T13n0412_001:0780b02": "夜受罪，以至劫數，無時間絕，故稱無間。二",
    "T13n0412_001:0780b03": "者，一人亦滿，多人亦滿，故稱無間。三者，罪器",
    "T13n0412_001:0780b04": "叉棒，鷹蛇狼犬，碓磨鋸鑿，剉斫鑊湯，鐵網鐵",
    "T13n0412_001:0780b05": "繩，鐵驢鐵馬，生革絡首，熱鐵澆身，飢吞鐵",
    "T13n0412_001:0780b06": "丸，渴飲鐵汁。從年竟劫，數那由他，苦楚相",
    "T13n0412_001:0780b07": "連，更無間斷，故稱無間。四者，不問男子女",
    "T13n0412_001:0780b08": "人，羗胡夷狄，老幼貴賤，或龍或神，或天或鬼，",
    "T13n0412_001:0780b09": "罪行業感，悉同受之，故稱無間。五者，若墮此",
    "T13n0412_001:0780b10": "獄，從初入時，至百千劫，一日一夜，萬死萬",
    "T13n0412_001:0780b11": "生。求一念間，暫住不得。除非業盡，方得受",
    "T13n0412_001:0780b12": "生。以此連綿，故稱無間。」地藏菩薩白聖母",
    "T13n0412_001:0780b13": "言：「無間地獄，麁說如是。若廣說地獄罪器等",
    "T13n0412_001:0780b14": "名，及諸苦事，一劫之中，求說不盡。」摩耶夫人",
    "T13n0412_001:0780b15": "聞已，愁憂合掌，頂禮而退。",
    "T13n0412_001:0780b16": "閻浮眾生業感品第四",
    "T13n0412_001:0780b17": "爾時，地藏菩薩摩訶薩白佛言：「世尊！我承佛",
    "T13n0412_001:0780b18": "如來威神力故，遍百千萬億世界，分是身",
    "T13n0412_001:0780b19": "形，救拔一切業報眾生。若非如來大慈力",
    "T13n0412_001:0780b20": "故，即不能作如是變化。我今又蒙佛付囑，",
    "T13n0412_001:0780b21": "至阿逸多成佛已來，六道眾生，遣令度脫。",
    "T13n0412_001:0780b22": "唯然，世尊，願不有慮。」爾時，佛告地藏菩薩：",
    "T13n0412_001:0780b23": "「一切眾生，未解脫者，性識無定。惡習結業，",
    "T13n0412_001:0780b24": "善習結果，為善為惡，逐境而生。輪轉五道，",
    "T13n0412_001:0780b25": "暫無休息，動經塵劫，迷惑障難。如魚遊網，",
    "T13n0412_001:0780b26": "將是長流，脫入暫出，又復遭網。以是等輩，",
    "T13n0412_001:0780b27": "吾當憂念。汝既畢是往願，累劫重誓，廣度",
    "T13n0412_001:0780b28": "罪輩，吾復何慮？」說是語時，會中有一菩薩",
    "T13n0412_001:0780b29": "摩訶薩，名定自在王，白佛言：「世尊！地藏菩",
    "T13n0412_001:0780c01": "薩累劫已來，各發何願？今蒙世尊，殷勤讚歎。",
    "T13n0412_001:0780c02": "唯願世尊，略而說之。」爾時，世尊告定自在王",
    "T13n0412_001:0780c03": "菩薩：「諦聽！諦聽！善思念之，吾當為汝，分別",
    "T13n0412_001:0780c04": "解說。乃往過去，無量阿僧祇那由他不可說",
    "T13n0412_001:0780c05": "劫，爾時有佛，號一切智成就如來——應供、正遍",
    "T13n0412_001:0780c06": "知、明行足、善逝、世間解、無上士、調御丈夫、天人",
    "T13n0412_001:0780c07": "師、佛、世尊，其佛壽命六萬劫。未出家時，為",
    "T13n0412_001:0780c08": "小國王，與一隣國王為友，同行十善，饒益",
    "T13n0412_001:0780c09": "眾生。其隣國內，所有人民，多造眾惡。二王議",
    "T13n0412_001:0780c10": "計，廣設方便。一王發願，早成佛道，當度是",
    "T13n0412_001:0780c11": "輩，令使無餘。一王發願，若不先度罪苦，令",
    "T13n0412_001:0780c12": "是安樂，得至菩提，我終未願成佛。」佛告定",
    "T13n0412_001:0780c13": "自在王菩薩：「一王發願早成佛者，即一切智",
    "T13n0412_001:0780c14": "成就如來是。一王發願永度罪苦眾生，未",
    "T13n0412_001:0780c15": "願成佛者，即地藏菩薩是。復於過去，無量",
    "T13n0412_001:0780c16": "阿僧祇劫，有佛出世，名清淨蓮華目如來，其",
    "T13n0412_001:0780c17": "佛壽命四十劫。像法之中，有一羅漢，福度眾",
    "T13n0412_001:0780c18": "生。因次教化，遇一女人，字曰光目，設食供",
    "T13n0412_001:0780c19": "養。羅漢問之：『欲願何等？』光目答言：『我以母",
    "T13n0412_001:0780c20": "亡之日，資福救拔，未知我母生處何趣？』羅",
    "T13n0412_001:0780c21": "漢愍之，為入定觀，見光目女母墮在惡趣，",
    "T13n0412_001:0780c22": "受極大苦。羅漢問光目言：『汝母在生，作何",
    "T13n0412_001:0780c23": "行業？今在惡趣，受極大苦。』光目答言：『我母",
    "T13n0412_001:0780c24": "所習，唯好食噉魚鼈之屬。所食魚鼈多食其",
    "T13n0412_001:0780c25": "子，或炒或煮，恣情食噉。計其命數，千萬復",
    "T13n0412_001:0780c26": "倍。尊者慈愍，如何哀救？』羅漢愍之，為作方",
    "T13n0412_001:0780c27": "便，勸光目言：『汝可志誠念清淨蓮華目如",
    "T13n0412_001:0780c28": "來，兼塑畫形像，存亡獲報。』「光目聞已，即捨",
    "T13n0412_001:0780c29": "所愛，尋畫佛像，而供養之。復恭敬心，悲泣",
    "T13n0412_001:0781a01": "瞻禮。忽於夜後，夢見佛身，金色晃耀，如須",
    "T13n0412_001:0781a02": "彌山，放大光明，而告光目：『汝母不久，當生",
    "T13n0412_001:0781a03": "汝家，纔覺飢寒，即當言說。』「其後家內，婢生",
    "T13n0412_001:0781a04": "一子，未滿三日，而乃言說，稽首悲泣，告於",
    "T13n0412_001:0781a05": "光目：『生死業緣，果報自受。吾是汝母，久處暗",
    "T13n0412_001:0781a06": "冥，自別汝來，累墮大地獄。蒙汝福力，方",
    "T13n0412_001:0781a07": "得受生。為下賤人，又復短命，壽年十三，更",
    "T13n0412_001:0781a08": "落惡道。汝有何計，令吾脫免？』光目聞說，知",
    "T13n0412_001:0781a09": "母無疑，哽咽悲啼，而白婢子：『既是我母，合",
    "T13n0412_001:0781a10": "知本罪，作何行業，墮於惡道？』婢子答言：『以",
    "T13n0412_001:0781a11": "殺害毀罵二業受報。若非蒙福，救拔吾難，",
    "T13n0412_001:0781a12": "以是業故，未合解脫。』光目問言：『地獄罪報，",
    "T13n0412_001:0781a13": "其事云何？』婢子答言：『罪苦之事，不忍稱說，",
    "T13n0412_001:0781a14": "百千歲中，卒白難竟。』「光目聞已，啼淚號泣，而",
    "T13n0412_001:0781a15": "白空界：『願我之母，永脫地獄。畢十三歲，更",
    "T13n0412_001:0781a16": "無重罪，及歷惡道。十方諸佛，慈哀愍我，聽",
    "T13n0412_001:0781a17": "我為母所發廣大誓願：若得我母永離三",
    "T13n0412_001:0781a18": "塗，及斯下賤，乃至女人之身，永劫不受者，願",
    "T13n0412_001:0781a19": "我自今日後，對清淨蓮華目如來像前，却",
    "T13n0412_001:0781a20": "後百千萬億劫中，應有世界，所有地獄，及三",
    "T13n0412_001:0781a21": "惡道，諸罪苦眾生，誓願救拔，令離地獄惡趣、",
    "T13n0412_001:0781a22": "畜生、餓鬼等。如是罪報等人，盡成佛竟，我然",
    "T13n0412_001:0781a23": "後方成正覺。』「發誓願已，具聞清淨蓮華目",
    "T13n0412_001:0781a24": "如來而告之曰：『光目！汝大慈愍，善能為母",
    "T13n0412_001:0781a25": "發如是大願。吾觀汝母，十三歲畢，捨此報",
    "T13n0412_001:0781a26": "已，生為梵志，壽年百歲。過是報後，當生無",
    "T13n0412_001:0781a27": "憂國土，壽命不可計劫。後成佛果，廣度人",
    "T13n0412_001:0781a28": "天，數如恒河沙。』」佛告定自在王：「爾時羅漢",
    "T13n0412_001:0781a29": "福度光目者，即無盡意菩薩是。光目母者，即",
    "T13n0412_001:0781b01": "解脫菩薩是。光目女者，即地藏菩薩是。過去",
    "T13n0412_001:0781b02": "久遠劫中，如是慈愍發恒河沙願，廣度眾",
    "T13n0412_001:0781b03": "生。「未來世中，若有男子女人，不行善者，行",
    "T13n0412_001:0781b04": "惡者，乃至不信因果者，邪婬妄語者，兩舌",
    "T13n0412_001:0781b05": "惡口者，毀謗大乘者，如是諸業眾生，必墮",
    "T13n0412_001:0781b06": "惡趣。若遇善知識，勸令一彈指間歸依地",
    "T13n0412_001:0781b07": "藏菩薩，是諸眾生，即得解脫三惡道報。若能",
    "T13n0412_001:0781b08": "志心歸敬，及瞻禮讚歎，香華衣服，種種珍寶，",
    "T13n0412_001:0781b09": "或復飲食，如是奉事者，未來百千萬億劫中，",
    "T13n0412_001:0781b10": "常在諸天受勝妙樂。若天福盡，下生人間，",
    "T13n0412_001:0781b11": "猶百千劫，常為帝王，能憶宿命因果本末。定",
    "T13n0412_001:0781b12": "自在王，如是地藏菩薩，有如此不可思議",
    "T13n0412_001:0781b13": "大威神力，廣利眾生，汝等諸菩薩，當記是",
    "T13n0412_001:0781b14": "經，廣宣流布。」定自在王白佛言：「世尊！願不",
    "T13n0412_001:0781b15": "有慮。我等千萬億菩薩摩訶薩，必能承佛",
    "T13n0412_001:0781b16": "威神，廣演是經於閻浮提，利益眾生。」定自",
    "T13n0412_001:0781b17": "在王菩薩白世尊已，合掌恭敬，作禮而退。",
    "T13n0412_001:0781b18": "爾時，四方天王，俱從座起，合掌恭敬，白佛言：",
    "T13n0412_001:0781b19": "「世尊！地藏菩薩於久遠劫來，發如是大願，",
    "T13n0412_001:0781b20": "云何至今，猶度未絕，更發廣大誓言？唯願",
    "T13n0412_001:0781b21": "世尊，為我等說。」佛告四天王：「善哉！善哉！吾",
    "T13n0412_001:0781b22": "今為汝，及未來現在天人眾等，廣利益故，說",
    "T13n0412_001:0781b23": "地藏菩薩於娑婆世界，閻浮提內，生死道中，",
    "T13n0412_001:0781b24": "慈哀救拔，度脫一切罪苦眾生方便之事。」",
    "T13n0412_001:0781b25": "四天王言：「唯然，世尊！願樂欲聞。」佛告四天",
    "T13n0412_001:0781b26": "王：「地藏菩薩久遠劫來，迄至于今，度脫眾",
    "T13n0412_001:0781b27": "生，猶未畢願。慈愍此世罪苦眾生，復觀未",
    "T13n0412_001:0781b28": "來無量劫中，因蔓不斷，以是之故，又發重",
    "T13n0412_001:0781b29": "願。如是菩薩，於娑婆世界，閻浮提中，百千萬",
    "T13n0412_001:0781c01": "億方便，而為教化。「四天王！地藏菩薩若遇殺",
    "T13n0412_001:0781c02": "生者，說宿殃短命報。若遇竊盜者，說貧窮",
    "T13n0412_001:0781c03": "苦楚報。若遇邪婬者，說雀鴿鴛鴦報。若遇",
    "T13n0412_001:0781c04": "惡口者，說眷屬鬪諍報。若遇毀謗者，說無",
    "T13n0412_001:0781c05": "舌瘡口報。若遇瞋恚者，說醜陋癃殘報。若",
    "T13n0412_001:0781c06": "遇慳悋者，說所求違願報。若遇飲食無度",
    "T13n0412_001:0781c07": "者，說飢渴咽病報。若遇畋獵恣情者，說驚",
    "T13n0412_001:0781c08": "狂喪命報。若遇悖逆父母者，說天地災殺",
    "T13n0412_001:0781c09": "報。若遇燒山林木者，說狂迷取死報。若遇",
    "T13n0412_001:0781c10": "前後父母惡毒者，說返生鞭撻現受報。若遇",
    "T13n0412_001:0781c11": "網捕生雛者，說骨肉分離報。若遇毀謗三",
    "T13n0412_001:0781c12": "寶者，說盲聾瘖瘂報。若遇輕法慢教者，",
    "T13n0412_001:0781c13": "說永處惡道報。若遇破用常住者，說億劫",
    "T13n0412_001:0781c14": "輪迴地獄報。若遇污梵誣僧者，說永在畜",
    "T13n0412_001:0781c15": "生報。若遇湯火斬斫傷生者，說輪迴遞償",
    "T13n0412_001:0781c16": "報。若遇破戒犯齋者，說禽獸飢餓報。若遇",
    "T13n0412_001:0781c17": "非理毀用者，說所求闕絕報。若遇吾我貢高",
    "T13n0412_001:0781c18": "者，說卑使下賤報。若遇兩舌鬪亂者，說無",
    "T13n0412_001:0781c19": "舌百舌報。若遇邪見者，說邊地受生報。「如",
    "T13n0412_001:0781c20": "是等閻浮提眾生，身口意業，惡習結果，百千",
    "T13n0412_001:0781c21": "報應，今麁略說。如是等閻浮提眾生，業感差",
    "T13n0412_001:0781c22": "別，地藏菩薩百千方便，而教化之。是諸眾生，",
    "T13n0412_001:0781c23": "先受如是等報，後墮地獄，動經劫數，無有",
    "T13n0412_001:0781c24": "出期。是故汝等，護人護國，無令是諸眾業，",
    "T13n0412_001:0781c25": "迷惑眾生。」四天王聞已，涕淚悲歎，合掌而退。",
    "T13n0412_001:0781c26": "地獄名號品第五",
    "T13n0412_001:0781c27": "爾時，普賢菩薩摩訶薩白地藏菩薩言：「仁者！",
    "T13n0412_001:0781c28": "願為天龍四眾，及未來現在一切眾生，說娑",
    "T13n0412_001:0781c29": "婆世界及閻浮提罪苦眾生，所受報處地獄名",
    "T13n0412_001:0782a01": "號，及惡報等事，使未來世末法眾生，知是果",
    "T13n0412_001:0782a02": "報。」地藏答言：「仁者！我今承佛威神，及大士之",
    "T13n0412_001:0782a03": "力，略說地獄名號，及罪報惡報之事。仁者，閻",
    "T13n0412_001:0782a04": "浮提東方有山，號曰鐵圍，其山黑邃，無日月",
    "T13n0412_001:0782a05": "光。有大地獄，號極無間。又有地獄，名大阿",
    "T13n0412_001:0782a06": "鼻。復有地獄，名曰四角。復有地獄，名曰飛",
    "T13n0412_001:0782a07": "刀。復有地獄，名曰火箭。復有地獄，名曰夾",
    "T13n0412_001:0782a08": "山。復有地獄，名曰通槍。復有地獄，名曰鐵",
    "T13n0412_001:0782a09": "車。復有地獄，名曰鐵床。復有地獄，名曰鐵",
    "T13n0412_001:0782a10": "牛。復有地獄，名曰鐵衣。復有地獄，名曰千",
    "T13n0412_001:0782a11": "刃。復有地獄，名曰鐵驢。復有地獄，名曰洋",
    "T13n0412_001:0782a12": "銅。復有地獄，名曰抱柱。復有地獄，名曰流",
    "T13n0412_001:0782a13": "火。復有地獄，名曰耕舌。復有地獄，名為剉",
    "T13n0412_001:0782a14": "首。復有地獄，名曰燒脚。復有地獄，名曰啗",
    "T13n0412_001:0782a15": "眼。復有地獄，名曰鐵丸。復有地獄，名曰諍",
    "T13n0412_001:0782a16": "論。復有地獄，名曰鐵鈇。復有地獄，名曰多",
    "T13n0412_001:0782a17": "瞋。」地藏白言：「仁者！鐵圍之內，有如是等地",
    "T13n0412_001:0782a18": "獄，其數無限。更有叫喚地獄、拔舌地獄、糞",
    "T13n0412_001:0782a19": "尿地獄、銅鎖地獄、火象地獄、火狗地獄、火馬",
    "T13n0412_001:0782a20": "地獄、火牛地獄、火山地獄、火石地獄、火床地",
    "T13n0412_001:0782a21": "獄、火梁地獄、火鷹地獄、鋸牙地獄、剝皮地",
    "T13n0412_001:0782a22": "獄、飲血地獄、燒手地獄、燒脚地獄、倒刺地",
    "T13n0412_001:0782a23": "獄、火屋地獄、鐵屋地獄、火狼地獄。如是等",
    "T13n0412_001:0782a24": "地獄，其中各各復有諸小地獄，或一或二，或",
    "T13n0412_001:0782a25": "三或四，乃至百千。其中名號，各各不同。」地藏",
    "T13n0412_001:0782a26": "菩薩告普賢菩薩言：「仁者！此者皆是南閻",
    "T13n0412_001:0782a27": "浮提行惡眾生，業感如是。業力甚大，能敵",
    "T13n0412_001:0782a28": "須彌，能深巨海，能障聖道。是故眾生莫輕",
    "T13n0412_001:0782a29": "小惡，以為無罪，死後有報，纖毫受之。父子",
    "T13n0412_001:0782b01": "至親，岐路各別，縱然相逢，無肯代受。我今承",
    "T13n0412_001:0782b02": "佛威力，略說地獄罪報之事。唯願仁者，暫聽",
    "T13n0412_001:0782b03": "是言。」普賢答言：「吾已久知三惡道報，望仁",
    "T13n0412_001:0782b04": "者說，令後世末法一切惡行眾生，聞仁者",
    "T13n0412_001:0782b05": "說，使令歸佛。」地藏白言：「仁者！地獄罪報，其",
    "T13n0412_001:0782b06": "事如是：或有地獄，取罪人舌，使牛耕之。",
    "T13n0412_001:0782b07": "或有地獄，取罪人心，夜叉食之。或有地獄，",
    "T13n0412_001:0782b08": "鑊湯盛沸，煮罪人身。或有地獄，赤燒銅柱，",
    "T13n0412_001:0782b09": "使罪人抱。或有地獄，使諸火燒，趁及罪人。",
    "T13n0412_001:0782b10": "或有地獄，一向寒氷。或有地獄，無限糞尿。",
    "T13n0412_001:0782b11": "或有地獄，純飛[金*疾]鏫。或有地獄，多攢火槍。",
    "T13n0412_001:0782b12": "或有地獄，唯撞胸背。或有地獄，但燒手足。",
    "T13n0412_001:0782b13": "或有地獄，盤繳鐵蛇。或有地獄，驅逐鐵狗。",
    "T13n0412_001:0782b14": "或有地獄，盡駕鐵騾。仁者，如是等報，各各",
    "T13n0412_001:0782b15": "獄中，有百千種業道之器，無非是銅，是鐵，是",
    "T13n0412_001:0782b16": "石，是火。此四種物，眾業行感。若廣說地獄罪",
    "T13n0412_001:0782b17": "報等事，一一獄中，更有百千種苦楚，何況多",
    "T13n0412_001:0782b18": "獄。我今承佛威神，及仁者問，略說如是。若",
    "T13n0412_001:0782b19": "廣解說，窮劫不盡。」",
    "T13n0412_001:0782b20": "如來讚歎品第六",
    "T13n0412_001:0782b21": "爾時，世尊舉身放大光明，遍照百千萬億恒",
    "T13n0412_001:0782b22": "河沙等諸佛世界，出大音聲，普告諸佛世界",
    "T13n0412_001:0782b23": "一切諸菩薩摩訶薩，及天龍鬼神、人、非人等：",
    "T13n0412_001:0782b24": "「聽吾今日稱揚讚歎地藏菩薩摩訶薩，於",
    "T13n0412_001:0782b25": "十方世界，現大不可思議威神慈悲之力，救",
    "T13n0412_001:0782b26": "護一切罪苦之事。吾滅度後，汝等諸菩薩大",
    "T13n0412_001:0782b27": "士，及天龍鬼神等，廣作方便，衛護是經，令",
    "T13n0412_001:0782b28": "一切眾生，證涅槃樂。」說是語已，會中有一",
    "T13n0412_001:0782b29": "菩薩，名曰普廣，合掌恭敬，而白佛言：「今見",
    "T13n0412_001:0782c01": "世尊讚歎地藏菩薩，有如是不可思議大威",
    "T13n0412_001:0782c02": "神德。唯願世尊為未來世末法眾生，宣說地",
    "T13n0412_001:0782c03": "藏菩薩利益人天因果等事，使諸天龍八部，",
    "T13n0412_001:0782c04": "及未來世眾生，頂受佛語。」爾時，世尊告普廣",
    "T13n0412_001:0782c05": "菩薩及四眾等：「諦聽！諦聽！吾當為汝略說地",
    "T13n0412_001:0782c06": "藏菩薩利益人天福德之事。」普廣白言：「唯然，",
    "T13n0412_001:0782c07": "世尊！願樂欲聞。」佛告普廣菩薩：「未來世中，若",
    "T13n0412_001:0782c08": "有善男子、善女人，聞是地藏菩薩摩訶薩名",
    "T13n0412_001:0782c09": "者，或合掌者、讚歎者、作禮者、戀慕者，是人",
    "T13n0412_001:0782c10": "超越三十劫罪。「普廣！若有善男子、善女人，",
    "T13n0412_001:0782c11": "或彩畫形像，或土石膠漆，金、銀、銅、鐵，作此菩",
    "T13n0412_001:0782c12": "薩，一瞻一禮者，是人百返生於三十三天，永",
    "T13n0412_001:0782c13": "不墮於惡道。假如天福盡故，下生人間，猶",
    "T13n0412_001:0782c14": "為國王，不失大利。若有女人，厭女人身，",
    "T13n0412_001:0782c15": "盡心供養地藏菩薩畫像，及土石膠漆銅鐵",
    "T13n0412_001:0782c16": "等像，如是日日不退，常以華、香、飲食、衣服、",
    "T13n0412_001:0782c17": "繒綵、幢旛、錢、寶物等供養。是善女人，盡此一",
    "T13n0412_001:0782c18": "報女身，百千萬劫，更不生有女人世界，何",
    "T13n0412_001:0782c19": "況復受？除非慈願力故，要受女身，度脫眾",
    "T13n0412_001:0782c20": "生。承斯供養地藏力故，及功德力，百千萬劫，",
    "T13n0412_001:0782c21": "不受女身。「復次，普廣！若有女人，厭是醜陋、",
    "T13n0412_001:0782c22": "多疾病者，但於地藏像前，志心瞻禮，食頃",
    "T13n0412_001:0782c23": "之間，是人千萬劫中，所受生身，相貌圓滿。是",
    "T13n0412_001:0782c24": "醜陋女人，如不厭女身，即百千萬億生中，常",
    "T13n0412_001:0782c25": "為王女，乃及王妃、宰輔大姓、大長者女，端正",
    "T13n0412_001:0782c26": "受生，諸相圓滿。由志心故，瞻禮地藏菩薩，獲",
    "T13n0412_001:0782c27": "福如是。「復次，普廣！若有善男子、善女人，能",
    "T13n0412_001:0782c28": "對菩薩像前，作諸伎樂，及歌詠讚歎，香華供",
    "T13n0412_001:0782c29": "養，乃至勸於一人多人，如是等輩，現在世中，",
    "T13n0412_001:0783a01": "及未來世，常得百千鬼神日夜衛護，不令",
    "T13n0412_001:0783a02": "惡事輒聞其耳，何況親受諸橫？「復次，普廣！",
    "T13n0412_001:0783a03": "未來世中，若有惡人，及惡神惡鬼，見有善男",
    "T13n0412_001:0783a04": "子、善女人歸敬供養讚歎瞻禮地藏菩薩",
    "T13n0412_001:0783a05": "形像，或妄生譏毀，謗無功德及利益事，或",
    "T13n0412_001:0783a06": "露齒笑，或背面非，或勸人共非，或一人非，",
    "T13n0412_001:0783a07": "或多人非，乃至一念生譏毀者，如是之人，",
    "T13n0412_001:0783a08": "賢劫千佛滅度，譏毀之報，尚在阿鼻地獄，受",
    "T13n0412_001:0783a09": "極重罪。過是劫已，方受餓鬼。又經千劫，復",
    "T13n0412_001:0783a10": "受畜生。又經千劫，方得人身。縱受人身，貧",
    "T13n0412_001:0783a11": "窮下賤，諸根不具，多被惡業，來結其心，不",
    "T13n0412_001:0783a12": "久之間，復墮惡道。是故，普廣！譏毀他人供",
    "T13n0412_001:0783a13": "養，尚獲此報，何況別生惡見毀滅？「復次，普",
    "T13n0412_001:0783a14": "廣！若未來世，有男子女人，久處床枕，求生",
    "T13n0412_001:0783a15": "求死，了不可得，或夜夢惡鬼，乃及家親，或",
    "T13n0412_001:0783a16": "遊險道，或多魘寐，共鬼神遊，日月歲深，轉",
    "T13n0412_001:0783a17": "復尫瘵，眠中叫苦，慘悽不樂者，此皆是業道",
    "T13n0412_001:0783a18": "論對，未定輕重，或難捨壽，或不得愈。男女",
    "T13n0412_001:0783a19": "俗眼，不辨是事。但當對諸佛菩薩像前，高",
    "T13n0412_001:0783a20": "聲轉讀此經一遍。或取病人可愛之物，或",
    "T13n0412_001:0783a21": "衣服寶貝、莊園舍宅，對病人前，高聲唱言：『我",
    "T13n0412_001:0783a22": "某甲等，為是病人，對經像前，捨諸等物，或",
    "T13n0412_001:0783a23": "供養經像，或造佛菩薩形像，或造塔寺，或",
    "T13n0412_001:0783a24": "然油燈，或施常住。』如是三白病人，遣令聞",
    "T13n0412_001:0783a25": "知。假令諸識分散，至氣盡者，乃至一日、二",
    "T13n0412_001:0783a26": "日、三日、四日，至七日已來，但高聲白，高聲讀",
    "T13n0412_001:0783a27": "經。是人命終之後，宿殃重罪，至于五無間罪，",
    "T13n0412_001:0783a28": "永得解脫。所受生處，常知宿命。何況善男子、",
    "T13n0412_001:0783a29": "善女人，自書此經，或教人書，或自塑畫菩",
    "T13n0412_001:0783b01": "薩形像，乃至教人塑畫，所受果報，必獲大利。",
    "T13n0412_001:0783b02": "「是故，普廣！若見有人讀誦是經，乃至一念",
    "T13n0412_001:0783b03": "讚歎是經，或恭敬者，汝須百千方便，勸是",
    "T13n0412_001:0783b04": "等人，勤心莫退，能得未來現在千萬億不可",
    "T13n0412_001:0783b05": "思議功德。「復次，普廣！若未來世諸眾生等，或",
    "T13n0412_001:0783b06": "夢或寐，見諸鬼神乃及諸形，或悲或啼，或愁",
    "T13n0412_001:0783b07": "或歎，或恐或怖。此皆是一生十生，百生千生，",
    "T13n0412_001:0783b08": "過去父母、男女弟妹、夫妻眷屬，在於惡趣，未",
    "T13n0412_001:0783b09": "得出離，無處希望福力救拔，當告宿世骨",
    "T13n0412_001:0783b10": "肉，使作方便，願離惡道。普廣！汝以神力，",
    "T13n0412_001:0783b11": "遣是眷屬，令對諸佛菩薩像前，志心自讀",
    "T13n0412_001:0783b12": "此經，或請人讀。其數三遍，或七遍。如是惡",
    "T13n0412_001:0783b13": "道眷屬，經聲畢是遍數，當得解脫。乃至夢",
    "T13n0412_001:0783b14": "寐之中，永不復見。「復次，普廣！若未來世有諸",
    "T13n0412_001:0783b15": "下賤等人，或奴或婢，乃至諸不自由之人，覺",
    "T13n0412_001:0783b16": "知宿業，要懺悔者，志心瞻禮地藏菩薩形",
    "T13n0412_001:0783b17": "像，乃至一七日中，念菩薩名，可滿萬遍。如",
    "T13n0412_001:0783b18": "是等人，盡此報後，千萬生中，常生尊貴，更",
    "T13n0412_001:0783b19": "不經三惡道苦。「復次，普廣！若未來世中，閻浮",
    "T13n0412_001:0783b20": "提內，剎利、婆羅門、長者、居士、一切人等，及異",
    "T13n0412_001:0783b21": "姓種族，有新產者，或男或女，七日之中，早與",
    "T13n0412_001:0783b22": "讀誦此不思議經典，更為念菩薩名，可滿",
    "T13n0412_001:0783b23": "萬遍。是新生子，或男或女，宿有殃報，便得",
    "T13n0412_001:0783b24": "解脫，安樂易養，壽命增長。若是承福生者，轉",
    "T13n0412_001:0783b25": "增安樂，及與壽命。「復次，普廣！若未來世眾生，",
    "T13n0412_001:0783b26": "於月一日、八日、十四日、十五日、十八日、二十",
    "T13n0412_001:0783b27": "三、二十四、二十八、二十九日，乃至三十日，是",
    "T13n0412_001:0783b28": "諸日等，諸罪結集，定其輕重。南閻浮提眾生，",
    "T13n0412_001:0783b29": "舉止動念，無不是業，無不是罪，何況恣情",
    "T13n0412_001:0783c01": "殺害、竊盜、邪婬、妄語，百千罪狀？能於是十齋",
    "T13n0412_001:0783c02": "日，對佛菩薩諸賢聖像前，讀是經一遍，東",
    "T13n0412_001:0783c03": "西南北，百由旬內，無諸災難。當此居家，若長",
    "T13n0412_001:0783c04": "若幼，現在未來百千歲中，永離惡趣。能於十",
    "T13n0412_001:0783c05": "齋日每轉一遍，現世令此居家無諸橫病，",
    "T13n0412_001:0783c06": "衣食豐溢。「是故，普廣！當知地藏菩薩有如",
    "T13n0412_001:0783c07": "是等不可說百千萬億大威神力利益之事。",
    "T13n0412_001:0783c08": "閻浮眾生，於此大士有大因緣。是諸眾生，",
    "T13n0412_001:0783c09": "聞菩薩名，見菩薩像，乃至聞是經，三字五",
    "T13n0412_001:0783c10": "字，或一偈一句者，現在殊妙安樂，未來之世，",
    "T13n0412_001:0783c11": "百千萬生，常得端正，生尊貴家。」爾時，普廣",
    "T13n0412_001:0783c12": "菩薩聞佛如來稱揚讚歎地藏菩薩已，胡跪",
    "T13n0412_001:0783c13": "合掌，復白佛言：「世尊！我久知是大士有如",
    "T13n0412_001:0783c14": "此不可思議神力，及大誓願力。為未來眾生，",
    "T13n0412_001:0783c15": "遣知利益，故問如來，唯然頂受。世尊！當何",
    "T13n0412_001:0783c16": "名此經？使我云何流布？」佛告普廣：「此經有",
    "T13n0412_001:0783c17": "三名：一名地藏本願，亦名地藏本行，亦名",
    "T13n0412_001:0783c18": "地藏本誓力經。緣此菩薩，久遠劫來，發大重",
    "T13n0412_001:0783c19": "願，利益眾生，是故汝等，依願流布。」普廣聞",
    "T13n0412_001:0783c20": "已，合掌恭敬，作禮而退。",
    "T13n0412_001:0783c21": "地藏菩薩本願經卷上"
}