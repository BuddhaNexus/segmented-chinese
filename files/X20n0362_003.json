{
    "X20n0362_003:0565c13": "金光明經科註卷三",
    "X20n0362_003:0565c14": "明　鹽官安國寺比丘　(受汰)　集",
    "X20n0362_003:0565c15": "金光明經卷第三",
    "X20n0362_003:0565c16": "北涼三藏法師曇無讖　譯",
    "X20n0362_003:0565c17": "金光明經散脂鬼神品第十",
    "X20n0362_003:0565c18": "具存梵音。應言散脂修摩。此翻為密。密有四義。謂",
    "X20n0362_003:0566a01": "名密。行密。智密。理密。此順四悉檀義。皆約三法。不",
    "X20n0362_003:0566a02": "縱不橫。非偏小凡下所知。是故為密。蓋北方天王",
    "X20n0362_003:0566a03": "大將。餘三方各有。東方名樂欲。南方名檀帝。西方",
    "X20n0362_003:0566a04": "名善現。各有五百眷屬。管領二十八部。孔雀經云。",
    "X20n0362_003:0566a05": "一方有四部。六方則二十四部。四維各一部。合為",
    "X20n0362_003:0566a06": "二十八部。又說者云。一方有五部。地水火風空。四",
    "X20n0362_003:0566a07": "方有二十部。足四王所領八部。是為二十八部。巡",
    "X20n0362_003:0566a08": "遊世間。賞善罰惡。皆為散脂所管。聞經歡喜。發誓",
    "X20n0362_003:0566a09": "護于說者。從能護人受名。故名散脂。又雖三天王",
    "X20n0362_003:0566a10": "各有神將。散脂為首。故獨標名耳。",
    "X20n0362_003:0566a11": "爾時散脂鬼神大將(至)右膝著地白佛言。",
    "X20n0362_003:0566a12": "世尊是金光明微妙經典(至)舍宅空處皆亦如是。",
    "X20n0362_003:0566a13": "世尊何因緣故我名散脂(至)唯然世尊自當證知。",
    "X20n0362_003:0566a14": "唯然。上聲。禮對曰唯。野對曰阿。",
    "X20n0362_003:0566a15": "世尊我知一切法(至)於一切法含受一切法。",
    "X20n0362_003:0566a16": "智若淺深階級次第。不名為密。即一智一切智。一",
    "X20n0362_003:0566a17": "切智一智。非一非一切。而一而一切者。斯是妙空",
    "X20n0362_003:0566a18": "妙假妙中。乃名智密。若得此意。五句一句。一句五",
    "X20n0362_003:0566a19": "句。非一非五。而一而五。唯數唯密爾。",
    "X20n0362_003:0566a20": "世尊我現見不可思議智光(至)不可思議智境。",
    "X20n0362_003:0566a21": "若境可以智知。可以口說者。境則非密。不可智知。",
    "X20n0362_003:0566a22": "不可識識。不可以名名。不可以言說。斯是境非智",
    "X20n0362_003:0566a23": "外。識即是境。境離名字。及彼言說。乃名絕思絕議",
    "X20n0362_003:0566a24": "密境也。而約五數論密。例上可知。",
    "X20n0362_003:0566b01": "世尊我於諸法正解正觀(至)正解於緣正能覺了。",
    "X20n0362_003:0566b02": "若對邪明正。待邊說中。此正非正。此中非中。皆非",
    "X20n0362_003:0566b03": "是密。即邪而正。即邊而中。邪正中邊。趣舉其一。收",
    "X20n0362_003:0566b04": "法畢盡。無二無別者。乃名為密。我行正道。若境若",
    "X20n0362_003:0566b05": "智。從此得名。唯然世尊。自當證知。又一往前五句",
    "X20n0362_003:0566b06": "言知。知即意密。次五句言現見。見是眼。即身密。後",
    "X20n0362_003:0566b07": "五句明正解。繇正解故。言正分別。分別即口密。所",
    "X20n0362_003:0566b08": "以言不彰露者。是密義也。若約義別釋。初番即三",
    "X20n0362_003:0566b09": "觀義。知一切法。一切緣法兩句。是因緣所生法境。",
    "X20n0362_003:0566b10": "何者。能生為因是初句。所生為緣是第二句。能所",
    "X20n0362_003:0566b11": "合故。諸法得起。中論云。因緣所生法。即此義也。了",
    "X20n0362_003:0566b12": "一切法者。了達虗無也。中論云。我說即是空。是為",
    "X20n0362_003:0566b13": "從假入空觀也。知法分齊者。知空非空。用道種智。",
    "X20n0362_003:0566b14": "分別假名凡聖之法。而有差別。中論云。亦名為假",
    "X20n0362_003:0566b15": "名。是為從空入假觀也。如法安住一切法如性者。",
    "X20n0362_003:0566b16": "以二觀為方便。得入中道第一義諦。中論云。亦名",
    "X20n0362_003:0566b17": "中道義。即是中道第一義諦觀也。含受一切法者。",
    "X20n0362_003:0566b18": "即是中道正觀。能雙照二諦。故言含受。若三觀一",
    "X20n0362_003:0566b19": "異縱橫竝別者。則不名密觀。即一而三。即三而一。",
    "X20n0362_003:0566b20": "名為密耳。次番即三諦三解脫義。現見不可思議",
    "X20n0362_003:0566b21": "智光者。光是實智。如日月光。常明不息。此實智照",
    "X20n0362_003:0566b22": "不可思議真諦境。成圓淨解脫。不可思議智炬智",
    "X20n0362_003:0566b23": "行智聚者。皆是權智。如人執炬。屈曲照物。乍興乍",
    "X20n0362_003:0566b24": "廢。隨順機緣。或此或彼。行。因義。聚。果義。從因以向",
    "X20n0362_003:0566c01": "果。果興而因廢。皆是權智照不可思議俗諦。成方",
    "X20n0362_003:0566c02": "便淨解脫。不可思議智境者。是法如如智。此智與",
    "X20n0362_003:0566c03": "法如如冥。故言不可思議智境。此智照不可思議",
    "X20n0362_003:0566c04": "中道第一義諦。成性淨解脫。若一異縱橫竝別者。",
    "X20n0362_003:0566c05": "非不可思議。以不可思議。故名密也。後番即三身",
    "X20n0362_003:0566c06": "義。正解正觀。正解能顯體。體顯名正觀。正觀是報",
    "X20n0362_003:0566c07": "身也。得正分別正解於緣者。分別機緣。不待時。不",
    "X20n0362_003:0566c08": "過時。普應一切。即應身也。正能覺了者。無覺無不",
    "X20n0362_003:0566c09": "覺名為覺。非了非不了名為了。究竟清淨之覺了。",
    "X20n0362_003:0566c10": "即法身也。若一異縱橫者。不名為正。以非一非異。",
    "X20n0362_003:0566c11": "不前不後。故名正耳。正即密也。統上雖作三觀三",
    "X20n0362_003:0566c12": "脫三身三節解之。而十五句。一一皆是金光明海。",
    "X20n0362_003:0566c13": "一一互通。可以意知。若對題。則約正明法身即是",
    "X20n0362_003:0566c14": "金義。約觀明般若。即是光義。約不思議明解脫。即",
    "X20n0362_003:0566c15": "是明義。三德是微密之藏。金光是微密之教。從密",
    "X20n0362_003:0566c16": "教。生密解。安住密理。行於密行。以密利他。故我名",
    "X20n0362_003:0566c17": "密。唯然世尊。自當證知。若對五佛性。初番我知一",
    "X20n0362_003:0566c18": "切法者。正知一切法中。悉有安樂性。安樂性者。即",
    "X20n0362_003:0567a01": "正因佛性。一切緣法者。無量功德舉手低頭等善。",
    "X20n0362_003:0567a02": "即緣因佛性。了一切法者。般若空慧。即了因佛性。",
    "X20n0362_003:0567a03": "知法分齊者。即世間出世間因果不濫。境界因佛",
    "X20n0362_003:0567a04": "性。如法安住如性者。即是果性。究竟安住如中也。",
    "X20n0362_003:0567a05": "含受一切法者。還是果性。能雙照含受也。後之二",
    "X20n0362_003:0567a06": "番。準此以釋。",
    "X20n0362_003:0567a07": "世尊以是義故名散脂大將。",
    "X20n0362_003:0567a08": "世尊我散脂大將令說法者莊嚴言辭辯不斷絕。",
    "X20n0362_003:0567a09": "眾味精氣從毛孔入充益身力。",
    "X20n0362_003:0567a10": "心進勇銳成就不可思議(至)身受諸樂心得歡喜。",
    "X20n0362_003:0567a11": "以是之故能為眾生廣說是經。",
    "X20n0362_003:0567a12": "若有眾生於百千佛所(至)是妙經典令不斷絕。",
    "X20n0362_003:0567a13": "無量眾生聞是經已(至)三惡趣分永滅無餘。",
    "X20n0362_003:0567a14": "問。既得智聚。又攝福聚。斯乃真似二種莊嚴。合居",
    "X20n0362_003:0567a15": "方便及實報土。經那但云無量千劫人天受樂。答。",
    "X20n0362_003:0567a16": "須知十益。皆悉不離二十五有。此中乃是人天方",
    "X20n0362_003:0567a17": "便。人天實報。故仁王般若云。出三界外。更有眾生",
    "X20n0362_003:0567a18": "界者。此是外道大有經說。須知四土。若橫若竪。祇",
    "X20n0362_003:0567a19": "在三界一處而論。學者宜審。",
    "X20n0362_003:0567a20": "南無寶華功德海(至)智慧功德成就大辯天。",
    "X20n0362_003:0567a21": "南無此云歸命。佛說一切眾經。初皆歸敬。而譯人",
    "X20n0362_003:0567a22": "略之。諸論初亦先歸敬。此文是說竟歸依三寶。佛",
    "X20n0362_003:0567a23": "法可知。功德大辯。即菩薩理和僧也。",
    "X20n0362_003:0567a24": "金光明經正論品第十一",
    "X20n0362_003:0567b01": "正論者。正名為聖。聖有二種。一世聖。謂輪王也。易",
    "X20n0362_003:0567b02": "曰。備物致用。立功成器。以為天下利。莫大乎聖人。",
    "X20n0362_003:0567b03": "管子曰。聖人若天然。無私覆也。若地然。無私載也。",
    "X20n0362_003:0567b04": "此皆言世間聖人。二出世聖。謂三乘果人。斷惑證",
    "X20n0362_003:0567b05": "理名聖也。論名覈實。亦有二種。一覈事實。則世間",
    "X20n0362_003:0567b06": "正論。可以治國。二覈理實。則出世正論。可以詣道。",
    "X20n0362_003:0567b07": "此品是先王舊法。先王傳力尊相。力尊相傳信相。",
    "X20n0362_003:0567b08": "信相又傳其子。其子又傳後世。世世正聖。世世善",
    "X20n0362_003:0567b09": "實。即是先王之法言。亦是世界悉檀立名。名正論",
    "X20n0362_003:0567b10": "品。王行此法。法律相應。陰陽以之調。日月以之順。",
    "X20n0362_003:0567b11": "百穀以之豐。萬民以之樂。社稷以之安。治化以之",
    "X20n0362_003:0567b12": "美。即是民用和睦。上下無怨。亦是為人悉檀立名。",
    "X20n0362_003:0567b13": "名正論品。王用此法。外敵不敢謀。內姦不敢驚。妖",
    "X20n0362_003:0567b14": "星不敢現。惡虹不敢行。暴風不敢動。疾雨不敢零。",
    "X20n0362_003:0567b15": "是則禍亂不作。灾害不生。亦是對治悉檀立名。名",
    "X20n0362_003:0567b16": "正論品。此之世善。本金光明。從金光明。出此正論。",
    "X20n0362_003:0567b17": "善用此正論。天宮天身。以之光明。天力天威。以之",
    "X20n0362_003:0567b18": "增長。天心為之倍樂。天之法味。為之倍加深遠。即",
    "X20n0362_003:0567b19": "是先王之至德要道。亦是第一義悉檀立名。名正",
    "X20n0362_003:0567b20": "論品也。此文是流通中第二意明人王弘經。感通",
    "X20n0362_003:0567b21": "冥聖。天王佐助。善政興隆。",
    "X20n0362_003:0567b22": "爾時佛告地神堅牢(至)為信相太子說是偈言。",
    "X20n0362_003:0567b23": "受灌頂位者。華嚴三十九云。轉輪聖王所生太子。",
    "X20n0362_003:0567b24": "母是正后。身相具足。其轉輪王。令此太子坐白象",
    "X20n0362_003:0567c01": "寶妙金之座。張大網縵。建大法幢。然香散華奏諸",
    "X20n0362_003:0567c02": "音樂。取四大海水。置金瓶內。王執此瓶。灌太子頂。",
    "X20n0362_003:0567c03": "是時即名受王職位。墮在灌頂剎利之數。即能具",
    "X20n0362_003:0567c04": "足行十善道。亦得名為轉輪聖王。",
    "X20n0362_003:0567c05": "我今當說諸王正論為利眾生斷諸疑惑。",
    "X20n0362_003:0567c06": "一切人王諸天天王應當歡喜合掌諦聽。",
    "X20n0362_003:0567c07": "諸王和合集金剛山。",
    "X20n0362_003:0567c08": "護世四鎮起問梵王(至)云何是人得名為天。",
    "X20n0362_003:0567c09": "云何人王復名天子。",
    "X20n0362_003:0567c10": "生在人中處王宮殿。",
    "X20n0362_003:0567c11": "正法治世而名為天。",
    "X20n0362_003:0567c12": "護世四王問是事已時梵尊師即說偈言。",
    "X20n0362_003:0567c13": "汝今雖以此義問我(至)敷揚宣暢第一勝論。",
    "X20n0362_003:0567c14": "因集業故生於人中王領國土故稱人王。",
    "X20n0362_003:0567c15": "故稱人王者。諡法曰。德象天地稱帝。仁義所生稱",
    "X20n0362_003:0567c16": "王。白虎通曰。王者。往也。天下所歸往也。",
    "X20n0362_003:0567c17": "處在胎中諸天守護(至)能令眾生多生天上。",
    "X20n0362_003:0567c18": "答天舉三義者。未入胎入胎。分德力加是也。以護",
    "X20n0362_003:0568a01": "胎故。稱為天子。答第二問也。以分德故。有其天德。",
    "X20n0362_003:0568a02": "故稱為天。答第一問也。神力所加。修善遮惡。後必",
    "X20n0362_003:0568a03": "生天。因中說果。故稱為天。答第三第四正法治世",
    "X20n0362_003:0568a04": "名為天問也。答半名為天三義竟。",
    "X20n0362_003:0568a05": "半名人王亦名執樂(至)現受果報諸天所護。",
    "X20n0362_003:0568a06": "答有三義。故稱半為王。一名執樂者。樂繇於王。王",
    "X20n0362_003:0568a07": "執此樂使天下和平。五日一風。十日一雨。老者擊",
    "X20n0362_003:0568a08": "壤。小騎竹馬。誰不歸德。故執樂者名王。二者遮惡。",
    "X20n0362_003:0568a09": "為民除害。天不亢旱。地不洪流。草不折傷。民無疾",
    "X20n0362_003:0568a10": "癘者。誰不歸德。故遮惡名王。三父母者。誨示禍福。",
    "X20n0362_003:0568a11": "導語善惡。制禮作樂。而民知禁。誰不歸德。故父母",
    "X20n0362_003:0568a12": "名之為王。能為民下作父母。故諸天護之。名為天",
    "X20n0362_003:0568a13": "子。以遮惡不起諸天分德。名之為天。以執樂故。因",
    "X20n0362_003:0568a14": "中說果。復名為天。非但半名人王義成。半名為天",
    "X20n0362_003:0568a15": "三義亦顯。",
    "X20n0362_003:0568a16": "若有惡事縱而不問(至)壞國土者不應縱捨。",
    "X20n0362_003:0568a17": "三十三天。各為瞋恨。是天不護。不護故非天子。是",
    "X20n0362_003:0568a18": "諸天王。各相謂言。是天不分德。不分德故。不得名",
    "X20n0362_003:0568a19": "天。捨遠善法。增長惡法。則無天因。寧得因中說果",
    "X20n0362_003:0568a20": "歎人為天也。生大愁苦者。無執樂義。疾疫流徧。無",
    "X20n0362_003:0568a21": "遮惡義。縱惡不顧善。無父母義。是以不得名天。不",
    "X20n0362_003:0568a22": "得名王。",
    "X20n0362_003:0568a23": "當正治罪是故諸天(至)善能攝護安樂眾生。",
    "X20n0362_003:0568a24": "當正治罪。即父母義。諸天護持。即天子義。以滅惡",
    "X20n0362_003:0568b01": "法。即魁膾義。魁膾名典軍。遮制惡鬼。鬼畏典軍。不",
    "X20n0362_003:0568b02": "敢亂行也。修習善法。即執樂義。應各為說。即示因",
    "X20n0362_003:0568b03": "果義。諸天即分德義。還以六義消文。皆可尋。問。金",
    "X20n0362_003:0568b04": "光明是正論本。其意云何。天者。法性金也。法性作",
    "X20n0362_003:0568b05": "依止。故言天護。分德者。即光也。報身與法性冥。即",
    "X20n0362_003:0568b06": "是分德也。神力所加者。即明也。又父母者。即金也。",
    "X20n0362_003:0568b07": "法性為父母故。遮惡。即光也。執樂。即明也。以此為",
    "X20n0362_003:0568b08": "本。能正論爾。如半名人王。半名為天。為世間正論。",
    "X20n0362_003:0568b09": "半名出世間正論。本末相關。即此意也。",
    "X20n0362_003:0568b10": "金光明經善集品第十二",
    "X20n0362_003:0568b11": "此轉輪王。集眾善法。如海導師。善海無涯。六度則",
    "X20n0362_003:0568b12": "攝。六度又廣。二度略攝。謂檀與智。提如意珠。捨四",
    "X20n0362_003:0568b13": "大地。滿中珍寶。以用布施。即集檀行也。合掌而立。",
    "X20n0362_003:0568b14": "請寶冥尊者。宣揚顯說是金光明。即集智行也。檀",
    "X20n0362_003:0568b15": "智既然。餘法亦爾。從行得名。故稱善集品也。此六",
    "X20n0362_003:0568b16": "度不同。是世界集善。修於五度。是為人集善。修於",
    "X20n0362_003:0568b17": "智度。是對治集善。皆波羅密。是第一義集善。從此",
    "X20n0362_003:0568b18": "四集得名。故言善集品。",
    "X20n0362_003:0568b19": "爾時如來復為地神說往昔因緣而作偈言。",
    "X20n0362_003:0568b20": "我昔曾為轉輪聖王(至)求正法故常捨身命。",
    "X20n0362_003:0568b21": "又過去世不可議劫(至)明如日中悉能徧照。",
    "X20n0362_003:0568b22": "治政之勢者。謂化之勢分。極於海際。",
    "X20n0362_003:0568b23": "是轉輪王夢是事已(至)是金光明諸經之王。",
    "X20n0362_003:0568b24": "時寶冥尊即受王請(至)敷揚宣說是妙經典。",
    "X20n0362_003:0568c01": "廁。雜也。填。塞也。繒。帛之總名也。曼陀羅。此云適意。",
    "X20n0362_003:0568c02": "曼殊沙。此云柔軟。舊小大白。小大赤。不鼓。鼓。擊也。",
    "X20n0362_003:0568c03": "是時大王為聞法故(至)以用布施供養三寶。",
    "X20n0362_003:0568c04": "熈怡。悅樂也。璝。美石。次玉。琦。玉名。珥璫。釋名云。穿",
    "X20n0362_003:0568c05": "耳施珠曰璫。珥。蒼頡云。珠在耳也。",
    "X20n0362_003:0568c06": "爾時為王說法比丘(至)今則我身釋迦文是。",
    "X20n0362_003:0568c07": "我於爾時捨此大地(至)正法之身我今已得。",
    "X20n0362_003:0568c08": "就此品指歸三法。善集波羅密。是金。集般若。是光。",
    "X20n0362_003:0568c09": "集五度。是明。此就善集。約智行及果。對于三法。在",
    "X20n0362_003:0568c10": "一窟中。金也。面如滿月。光也。讀誦是經。明也。此就",
    "X20n0362_003:0568c11": "寶冥。約依正對於三法。在窟中。是金。許為王說。是",
    "X20n0362_003:0568c12": "光。王提如意珠。雨四天下珍寶。是明。此就二人。約",
    "X20n0362_003:0568c13": "寶冥依正。與王雨寶。對於三法。然依正自他人物。",
    "X20n0362_003:0568c14": "如此分對者。以祇一法性。則物物皆金光明海。心",
    "X20n0362_003:0568c15": "心是三德祕藏。即而不離。方得名為經王耳。",
    "X20n0362_003:0568c16": "金光明經鬼神品第十三",
    "X20n0362_003:0568c17": "鬼字訓歸。又云畏也。報多怖畏。又云威也。能令他",
    "X20n0362_003:0568c18": "畏其威也。神者。能也。大力者。能移山填海。小力者。",
    "X20n0362_003:0569a01": "能隱顯變化。若依俗釋。鄭玄云。聖人之精氣謂之",
    "X20n0362_003:0569a02": "神。賢智之精氣謂之鬼。禮記曰。明則有禮樂。幽則",
    "X20n0362_003:0569a03": "有鬼神。此品是第三一切天龍鬼神。天地靈祇。咸",
    "X20n0362_003:0569a04": "皆發誓。溥徧弘宣。以勸流通。",
    "X20n0362_003:0569a05": "佛告功德天若有善男子(至)三世諸佛甚深行處。",
    "X20n0362_003:0569a06": "佛從慈悲中起。受供養者。蓋應佛也。佛從如中起",
    "X20n0362_003:0569a07": "覺智。智與如合者。報佛也。一切法。悉是諸佛行處",
    "X20n0362_003:0569a08": "者。法佛也。作如此解者。三佛歷別。若修事之供養。",
    "X20n0362_003:0569a09": "供養亦別。謂四事供養。資持應佛。萬行功德。資成",
    "X20n0362_003:0569a10": "報佛。稱理之智。顯發法佛。資成顯發。皆供養義。",
    "X20n0362_003:0569a11": "是人應當必定至心(至)至心聽是微妙經典。",
    "X20n0362_003:0569a12": "聽經是法之供養。諸供養中。最為第一。第一供養",
    "X20n0362_003:0569a13": "者。供養一切佛。佛說文字。是應佛。能詮是報佛。所",
    "X20n0362_003:0569a14": "詮是法佛。能供養文字。即供養三佛。亦是供養三",
    "X20n0362_003:0569a15": "世佛。諸佛從此生故。",
    "X20n0362_003:0569a16": "爾時世尊欲重宣此義而說偈言。",
    "X20n0362_003:0569a17": "若欲供養一切諸佛(至)功德福聚悉已得之。",
    "X20n0362_003:0569a18": "若入是經者。一言于經。即有三種。謂教行理。能了",
    "X20n0362_003:0569a19": "此三。是妙三法。名入是經。若不然者。安得入經即",
    "X20n0362_003:0569a20": "入法性。所入法性。無量甚深。三義具足。名金光明",
    "X20n0362_003:0569a21": "稱此安住。名之為如。即見釋迦三身妙體。須論觀",
    "X20n0362_003:0569a22": "行相似分真。入經見佛。",
    "X20n0362_003:0569a23": "隨所至處若百由旬(至)一切惡事消滅無餘。",
    "X20n0362_003:0569a24": "百由旬滿中盛火從中過者。為法亡軀也。蠱道者。",
    "X20n0362_003:0569b01": "四天上遣神。名彌栗頭虔伽陀。漢言善品。主蠱毒",
    "X20n0362_003:0569b02": "也。",
    "X20n0362_003:0569b03": "於說法處蓮華座上(至)而為諸佛之所讚歎。",
    "X20n0362_003:0569b04": "威德相貌無量無邊(至)入陣得勝心常歡喜。",
    "X20n0362_003:0569b05": "大梵天王三十三天(至)愛樂親近是經典者。",
    "X20n0362_003:0569b06": "閻摩羅王。或閻摩羅社。此云雙王。閻摩雙也。羅社。",
    "X20n0362_003:0569b07": "王也。兄及妹皆作地獄主。兄治男事。妹治女事。故",
    "X20n0362_003:0569b08": "曰雙王。又苦樂竝受。亦名為雙。那羅延。此云鉤鏁",
    "X20n0362_003:0569b09": "力士。摩醯首羅。餘經翻為大自在。灌頂經翻為威",
    "X20n0362_003:0569b10": "靈帝。摩尼跋陀。翻威伏行。富那跋陀。翻集至成。金",
    "X20n0362_003:0569b11": "毗羅。翻威如王。賓頭盧伽。翻立不動。車鉢羅婆。翻",
    "X20n0362_003:0569b12": "忍得脫。曇摩跋羅。翻學帝王。摩竭婆羅。翻除曲心。",
    "X20n0362_003:0569b13": "繡利密多。翻有功勳。勒那翅奢。翻調和平。劍摩舍",
    "X20n0362_003:0569b14": "帝。翻伏眾根。奢羅密帝。翻獨處快。醯摩跋陀。翻舍",
    "X20n0362_003:0569b15": "主。薩多琦梨。翻大力天。難陀翻喜。跋難陀翻賢喜。",
    "X20n0362_003:0569b16": "兄弟二龍。風雨應時。能令人喜。賢謂性。又賢善故。",
    "X20n0362_003:0569b17": "波利羅睺。翻勇猛進。毗摩質多。翻高遠。睒摩利子。",
    "X20n0362_003:0569b18": "翻英雄德。波訶梨子。翻威武猛。佉羅騫馱。翻吼如",
    "X20n0362_003:0569b19": "雷。鳩羅檀提。翻戰無敵。",
    "X20n0362_003:0569b20": "於諸眾生增命色力(至)如上所說無量功德。",
    "X20n0362_003:0569b21": "優鉢羅華下四句。四色蓮華。優鉢羅是青。波頭摩",
    "X20n0362_003:0569b22": "是赤。拘物頭是黃。分陀利是白。",
    "X20n0362_003:0569b23": "金光明經授記品第十四",
    "X20n0362_003:0569b24": "授者。與也。記者。記成道事也。亦名授莂。亦名受決。",
    "X20n0362_003:0569c01": "授劫國數量名為莂。審實不虗名為決。從佛所與",
    "X20n0362_003:0569c02": "名為授。從其所得名為受。此中授三大士。一萬諸",
    "X20n0362_003:0569c03": "天。當來成佛事。從佛所與。故言授記。首楞嚴三昧",
    "X20n0362_003:0569c04": "經。佛告堅意。記有四種。一者未發心記。或有流轉",
    "X20n0362_003:0569c05": "六道。生於人間。好樂佛。法。過百千萬億劫當發心。",
    "X20n0362_003:0569c06": "過百千萬億阿僧祇劫行菩薩道。乃至供養佛化",
    "X20n0362_003:0569c07": "眾生。皆經若干。當得菩提。二適發心與記。是人久",
    "X20n0362_003:0569c08": "劫種諸善根。好樂大法。有慈悲心。發心即住不退",
    "X20n0362_003:0569c09": "地故。故發心與記。三密記。有菩薩未得記而行六",
    "X20n0362_003:0569c10": "度。功德滿足。天龍八部。皆作是念。此菩薩幾時當",
    "X20n0362_003:0569c11": "得菩提。劫國弟子眾數如何。佛斷此疑。即與授記。",
    "X20n0362_003:0569c12": "舉眾皆知。此菩薩獨不知。四無生忍記。於大眾中。",
    "X20n0362_003:0569c13": "顯露與記也。今是適發心記。及無生記也。此流通",
    "X20n0362_003:0569c14": "中第四意。舉昔金龍尊王。讚佛發願。十千枯魚。聞",
    "X20n0362_003:0569c15": "法熏修。行經之因。今得記莂。將來作佛。以成圓極",
    "X20n0362_003:0569c16": "之果。證驗今日。若親弘經。若為外護。不久得記。成",
    "X20n0362_003:0569c17": "佛不虗。以勸流通也。",
    "X20n0362_003:0569c18": "爾時如來將欲為是(至)頂禮佛足却坐一面。",
    "X20n0362_003:0570a01": "爾時佛告信相菩薩(至)天人師佛世尊。",
    "X20n0362_003:0570a02": "世界轉名淨幢。應論四句。一名轉土不轉。轉名淨",
    "X20n0362_003:0570a03": "幢是也。二土轉名不轉。如往古釋迦取土名娑婆。",
    "X20n0362_003:0570a04": "今釋迦亦名娑婆。三名土俱轉。如觀音補彌陀處。",
    "X20n0362_003:0570a05": "四名土俱不轉。如今銀光補金幢光照佛處。世界",
    "X20n0362_003:0570a06": "名字。如本不異。",
    "X20n0362_003:0570a07": "是十千天子聞三大士(至)清淨無礙猶如虗空。",
    "X20n0362_003:0570a08": "爾時如來知是十千天子(至)出現於世凡一萬佛。",
    "X20n0362_003:0570a09": "既云於是世界。而無別名。即是還名娑婆。此乃土",
    "X20n0362_003:0570a10": "轉名不轉一句。當如向所釋。",
    "X20n0362_003:0570a11": "爾時道場菩提樹神(至)為我解說斷我疑網。",
    "X20n0362_003:0570a12": "疑者。夫移山填海。非一日之功。菩提極果。積行方",
    "X20n0362_003:0570a13": "尅。忉利暫下。無久聽之勞。不聞往昔有難思之行。",
    "X20n0362_003:0570a14": "行淺記深。是故疑惑。如餘菩薩者。六度菩薩。引錐",
    "X20n0362_003:0570a15": "指地。無非捨身命處。戒忍禪智。滿三僧祇。若通教",
    "X20n0362_003:0570a16": "菩薩。從假入空。非止一世修行。從空入假。動逾塵",
    "X20n0362_003:0570a17": "劫。若別教菩薩。直行一行。動經無量阿僧祇劫。況",
    "X20n0362_003:0570a18": "復徧行眾行。量不可數。尚不獲記。少時聞經。而得",
    "X20n0362_003:0570a19": "斯決。時眾咸疑。故樹神發問也。",
    "X20n0362_003:0570a20": "爾時佛告樹神(至)聞此三大菩薩受於記莂。",
    "X20n0362_003:0570a21": "現行者。捨天宮樂。故來聽經。聞三大士獲菩提記。",
    "X20n0362_003:0570a22": "我昔本誓。與其法食。三事和合。故與其記也。此意",
    "X20n0362_003:0570a23": "證成鬼神品。初以妙供養。供養三世諸佛。及欲得",
    "X20n0362_003:0570a24": "知諸佛行處。決定至心聽此經典。雖有其旨。未見",
    "X20n0362_003:0570b01": "其人。今十千天子。即其人也。聞記當果。果必有因。",
    "X20n0362_003:0570b02": "因金光明生殷重心。起功德身。心無垢累。起般若",
    "X20n0362_003:0570b03": "身。猶如虗空。起於法身。一心中聽。三德圓成。復有",
    "X20n0362_003:0570b04": "無量功德。說不可盡。此不得記。記與誰乎。證經功",
    "X20n0362_003:0570b05": "德。意在于此。以隨相修。指今現行。行隨實相而修",
    "X20n0362_003:0570b06": "也。有妙善根。指於遠緣。遠緣實相而種善根也。",
    "X20n0362_003:0570b07": "亦以過去本昔發心(至)阿耨多羅三藐三菩提。",
    "X20n0362_003:0570b08": "誓願因緣者。流水品云。未來之世。當施法食也。此",
    "X20n0362_003:0570b09": "文對下二品而為廣略。略是此中少文。除病流水",
    "X20n0362_003:0570b10": "兩品是廣答。",
    "X20n0362_003:0570b11": "金光明經除病品第十五",
    "X20n0362_003:0570b12": "此正廣答遠緣。繇醫王救疾。故言除病品。然須了",
    "X20n0362_003:0570b13": "知不獨除於果報病苦。義令該收惡業煩惱十種",
    "X20n0362_003:0570b14": "之病。故下文云。治諸眾生所有病苦。悉令除差。",
    "X20n0362_003:0570b15": "佛告道場菩提樹神(至)般涅槃後正法滅已。",
    "X20n0362_003:0570b16": "於像法中有王(至)方便巧知四大增損。",
    "X20n0362_003:0570b17": "善女天爾時持水長者家中(至)書數筭計無不通達。",
    "X20n0362_003:0570b18": "是時國內天降疫病(至)為諸苦惱之所逼切。",
    "X20n0362_003:0570b19": "善女天爾時流水長者子(至)為是眾生生大悲心。",
    "X20n0362_003:0570b20": "作是思惟如是無量(至)時長者子思惟是已。",
    "X20n0362_003:0570b21": "衰邁者。衰。損也。捐也。邁。歸往也。謂壯力已往也。八",
    "X20n0362_003:0570b22": "十曰耄。謂惛忘。亦亂也。顫。四支動也。掉。振也。几杖",
    "X20n0362_003:0570b23": "者。坐則凭。行則執杖。",
    "X20n0362_003:0570b24": "即至父所頭面著地(至)而問於父即說偈言。",
    "X20n0362_003:0570c01": "云何當知四大諸根衰損代謝而得諸病。",
    "X20n0362_003:0570c02": "云何當知飲食時節若食食已身火不滅。",
    "X20n0362_003:0570c03": "身火不滅者。食飽熱病暫息。食消熱復更生。故言",
    "X20n0362_003:0570c04": "身火不滅也。",
    "X20n0362_003:0570c05": "云何當知治風及熱水過肺病及以等分。",
    "X20n0362_003:0570c06": "水過肺病者。水多則損肺。即是痰病也。",
    "X20n0362_003:0570c07": "何時動風何時動熱阿時動水以害眾生。",
    "X20n0362_003:0570c08": "時父長者即以偈頌解說醫方而答其子。",
    "X20n0362_003:0570c09": "三月是夏三月是秋(至)代謝增損令身得病。",
    "X20n0362_003:0570c10": "時節有二。一俗法四時。謂春夏秋冬。冬為歲末。春",
    "X20n0362_003:0570c11": "為歲始。而初言夏者。或作趣作此言。或可答問正",
    "X20n0362_003:0570c12": "是於夏。三三而說者。一時三月。謂孟仲季。四時即",
    "X20n0362_003:0570c13": "十二月也。若依佛說法。一歲三時。謂冬春夏。夏為",
    "X20n0362_003:0570c14": "歲末。冬為歲始。何故爾。為破保常。秋時萬物結實。",
    "X20n0362_003:0570c15": "人計為常為樂。為破此著。故去秋時。為開後安居。",
    "X20n0362_003:0570c16": "立迦提月。安居本名坐夏。八月半內已還。若是秋",
    "X20n0362_003:0570c17": "時。便是坐秋。為此義故。故廢秋時爾。佛法三時。亦",
    "X20n0362_003:0570c18": "是三三說也。若二二說。足滿六時者。依俗法四時。",
    "X20n0362_003:0571a01": "時本二月。土寄四季各十八日。本之二月。只是陰",
    "X20n0362_003:0571a02": "陽二月。一時唯有陰陽二月。合成六時。正月二月",
    "X20n0362_003:0571a03": "是木王時。四月五月是火王時。七月八月是金王",
    "X20n0362_003:0571a04": "時。十月十一月是水王時。臘月三月是陽土寄王。",
    "X20n0362_003:0571a05": "六月九月是陰土寄王。欲論本月。亦二二說。若論",
    "X20n0362_003:0571a06": "土寄王。亦二二說。故言足滿六時也。若依佛法解",
    "X20n0362_003:0571a07": "二二說者。佛法有三時。時有四月。各有初分後分。",
    "X20n0362_003:0571a08": "從臘月十六日至二月十五日。此初分春時。從二",
    "X20n0362_003:0571a09": "月十六日至四月十五日。此二月是春後分。從四",
    "X20n0362_003:0571a10": "月十六至六月十五日。此二月是夏時初分。從六",
    "X20n0362_003:0571a11": "月十六至八月十五。此是夏後分。從八月十六至",
    "X20n0362_003:0571a12": "十月十五。此二月是冬時初分。從十月十六至臘",
    "X20n0362_003:0571a13": "月十五。此二月是冬後分。故言若二二說。足滿六",
    "X20n0362_003:0571a14": "時也。又云正月三月是陽月。二月四月是陰月。五",
    "X20n0362_003:0571a15": "月七月是陽月。六月八月是陰月。九月十一月是",
    "X20n0362_003:0571a16": "陽月。十月臘月是陰月。故言若二二說。足滿六時。",
    "X20n0362_003:0571a17": "此還依俗法。以奇偶之數。分陰陽也。三三本攝。依",
    "X20n0362_003:0571a18": "俗法者。正月是春分本月。攝後兩月。悉屬春分。四",
    "X20n0362_003:0571a19": "月為夏本月。攝後兩月。悉屬夏分。七月為秋本月。",
    "X20n0362_003:0571a20": "攝後兩月。悉屬秋分。十月為冬本月。攝後兩月。悉",
    "X20n0362_003:0571a21": "屬冬分。三三本攝也。又云正月二月正是春時。木",
    "X20n0362_003:0571a22": "於中王。土寄三月。攝屬春時。四月五月正是夏時。",
    "X20n0362_003:0571a23": "火於中王。土寄六月。攝屬夏時。七月八月正是秋",
    "X20n0362_003:0571a24": "時。金于中王。土寄九月。攝屬秋時。十月十一月正",
    "X20n0362_003:0571b01": "是冬時。水於中王。土寄臘月。攝屬冬時。土寄四季。",
    "X20n0362_003:0571b02": "正時為本。各三月。竝攝於土。故言三三本攝。主攝",
    "X20n0362_003:0571b03": "於客。客是土也。依佛法言三三本攝者。本時各三",
    "X20n0362_003:0571b04": "月。既廢秋時。以秋之三月各配入三時。時則四月。",
    "X20n0362_003:0571b05": "論本則三。論攝則一。故言三三本攝也。問。四時各",
    "X20n0362_003:0571b06": "有三月。此是四三本攝。云何三三本攝。答。三為一",
    "X20n0362_003:0571b07": "數。以三而數。故言三三為本爾。隨是時節消息者。",
    "X20n0362_003:0571b08": "時如上說。或四或三或二或攝等。種種不同。隨時",
    "X20n0362_003:0571b09": "以意消息。斟酌去取。若依佛法無秋時。而言秋時",
    "X20n0362_003:0571b10": "發病。此云何釋。從八月半已還。隨俗名秋。而夏時",
    "X20n0362_003:0571b11": "攝。八月下半已去。隨俗名秋。冬時攝。隨時消息者。",
    "X20n0362_003:0571b12": "二法之間而斟酌也。代謝增損者。春動肝病。肝屬",
    "X20n0362_003:0571b13": "木。木春王。則可治。春動脾病。脾屬土。木尅土。此難",
    "X20n0362_003:0571b14": "治。夏動心病。心屬火。火夏王。此可治。夏動肺病。肺",
    "X20n0362_003:0571b15": "屬金。火尅金。此難治。夏末冬初。於秋分中動肺病。",
    "X20n0362_003:0571b16": "肺屬金。金秋王。此可治。若動肝病。金尅於木。此難",
    "X20n0362_003:0571b17": "治。冬動腎病。腎屬水。水冬王。此可治。若動心病。水",
    "X20n0362_003:0571b18": "尅於火。此則難治。論四大增損。大略如此。",
    "X20n0362_003:0571b19": "有善醫師隨順四時(至)隨病飲食及以湯藥。",
    "X20n0362_003:0571b20": "犯觸有六。一多坐。二多眠。此二多致痰。宜多行徛",
    "X20n0362_003:0571b21": "散之。三多行。四多徛。五多語。生風病。宜多眠治之。",
    "X20n0362_003:0571b22": "六多淫。生一切病。即等分病也。若火少痰多。若火",
    "X20n0362_003:0571b23": "多即熱壯。若風多吹火成熱病。若風多吹痰成冷",
    "X20n0362_003:0571b24": "病。三事若等。無病。飲食得病者。亦有六。一過量食。",
    "X20n0362_003:0571c01": "二少食不足而止。三過飢時食。四逆時食。未饑強",
    "X20n0362_003:0571c02": "與食也。五妨食。如食肉飲生乳。使人癩。六不曾食",
    "X20n0362_003:0571c03": "而強食。如南人飲漿。北人飲蜜。苦菜和蜜。令不結",
    "X20n0362_003:0571c04": "男。豬膏煎白鷺肉。令人癩。若患熱而飲酒食小麥",
    "X20n0362_003:0571c05": "生牛肉。令人失明。吐血痢血。若病痰而飲甜肥醎",
    "X20n0362_003:0571c06": "酸。令人[口*束]鼻多汁。又[病丙+帶]痢也。六大者。是六腑。大腸。",
    "X20n0362_003:0571c07": "小腸。膽。胃。三焦。兩膀胱也。",
    "X20n0362_003:0571c08": "多風病者夏則發動(至)其肺病者春則增劇。",
    "X20n0362_003:0571c09": "四月五月是風生時。六月七月是風起時。八月九",
    "X20n0362_003:0571c10": "月是風滅時。六月七月是熱生時。八月九月是熱",
    "X20n0362_003:0571c11": "起時。十月至正月是熱滅時。八月九月等分生時。",
    "X20n0362_003:0571c12": "十月十一月是等分起時。十二月正月是等分滅",
    "X20n0362_003:0571c13": "時。十月至正月是痰生時。二月三月是痰起時。四",
    "X20n0362_003:0571c14": "月至七月是痰滅時。痰是水病。肺也。夏日動風者。",
    "X20n0362_003:0571c15": "夏日毛孔開通。外風得入。內風動也。熱病秋動者。",
    "X20n0362_003:0571c16": "毛孔閉塞。熱伏於內。不得行。故成病。等分冬動者。",
    "X20n0362_003:0571c17": "春時動水。肺病不差。至夏復動風。風病不差。至秋",
    "X20n0362_003:0571c18": "復動熱。熱病不差。至冬俱動一切病故也。二月三",
    "X20n0362_003:0571c19": "月是痰起損肺。肺病動也。",
    "X20n0362_003:0571c20": "有風病者夏則應服(至)肺病春服肥膩辛熱。",
    "X20n0362_003:0571c21": "風病夏服肥膩鹹酸熱食者。夏月毛孔開通。具以",
    "X20n0362_003:0571c22": "肥膩潤塞之。令風不得入。醎酸性熱能消水。令體",
    "X20n0362_003:0571c23": "堅實。治於風虗。熱食流汗。引風令出。又治虗冷。風",
    "X20n0362_003:0571c24": "不得進。冷甜是酥乳等能治熱也。等分冬服甜醋",
    "X20n0362_003:0572a01": "等除風也。肺病服肥膩塞毛孔。令水不得入。熱能",
    "X20n0362_003:0572a02": "焦水宣通。故能治肺病也。",
    "X20n0362_003:0572a03": "飽食後則發肺病(至)如是四大隨三時發。",
    "X20n0362_003:0572a04": "飽食發肺病。食既多則腸胃盈滿。故發肺病。食消",
    "X20n0362_003:0572a05": "發熱者。如食沃潤。則熱病伏。食消無潤。熱病起也",
    "X20n0362_003:0572a06": "消已虗疎。風氣入體。故發風也。但舉病發者。以病",
    "X20n0362_003:0572a07": "顯藥。當用妙藥治也。",
    "X20n0362_003:0572a08": "風病羸損補以酥膩(至)籌量隨病飲食湯藥。",
    "X20n0362_003:0572a09": "風疎補酥膩鹹除風。甜除熱。肺帶風水。宜吐也。",
    "X20n0362_003:0572a10": "善女天爾時流水長者子(至)平復如本氣力充實。",
    "X20n0362_003:0572a11": "善女天復有無量(至)所有病苦悉得除差。",
    "X20n0362_003:0572a12": "此品事醫。意含法藥。除病不一。非可卒陳。今約觀",
    "X20n0362_003:0572a13": "心。略申其意。三毒等分。是內病。數息。不淨。慈心。因",
    "X20n0362_003:0572a14": "緣。是法藥。宜聞法藥得悟者。信行人病差也。作觀",
    "X20n0362_003:0572a15": "研心得悟者。法行人病差也。眼是春時。舌是夏時。",
    "X20n0362_003:0572a16": "鼻是秋時。耳是冬時。身是四季。攝屬諸時。妙好五",
    "X20n0362_003:0572a17": "欲增貪病。麤惡五欲損貪病。妙好五欲損瞋病。麤",
    "X20n0362_003:0572a18": "惡五欲增瞋病。平平五欲增癡病。違順五欲損癡",
    "X20n0362_003:0572a19": "病。總三種五欲增覺觀病。偏動三種五欲損覺觀",
    "X20n0362_003:0572a20": "病。是為增損之相也。犯觸者。違情犯瞋。順情犯貪。",
    "X20n0362_003:0572a21": "不違不順犯癡。總三犯覺觀。慢時即發瞋。求須時",
    "X20n0362_003:0572a22": "即發貪。僻解時即發癡。放逸時即發覺觀。慈心治",
    "X20n0362_003:0572a23": "瞋。不淨治貪。因緣治癡。數息治覺觀。前說五欲三",
    "X20n0362_003:0572a24": "受。俱從外境。為四分照發之緣。復舉慢等內心惡",
    "X20n0362_003:0572b01": "習。為四分觀發之因。皆所觀境。即是病相。慈心等",
    "X20n0362_003:0572b02": "四觀。正明能觀四種法藥。所謂對病施藥。服藥則",
    "X20n0362_003:0572b03": "病除耳。仍須了知語似三藏停心之法。意則不然。",
    "X20n0362_003:0572b04": "何者。以四分名。通界內外。數息等四。四教行人。無",
    "X20n0362_003:0572b05": "不修證。今約此論。彌顯除病結緣之意。",
    "X20n0362_003:0572b06": "金光明經卷第三",
    "X20n0362_003:0572b08": "金光明經科註卷第三"
}