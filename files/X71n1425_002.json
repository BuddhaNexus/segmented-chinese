{
    "X71n1425_002:0762a01": "增輯丹霞淳禪師語錄",
    "X71n1425_002:0762a03": "上堂云。乾坤之內宇宙之間。中有一寶秘在形山。肇",
    "X71n1425_002:0762a04": "法師恁麼道。祇解指蹤話跡。且不能拈示於人。丹霞",
    "X71n1425_002:0762a05": "今日擘開宇宙。打破形山。為諸人拈出。具眼者辨取。",
    "X71n1425_002:0762a06": "以拄杖卓一下曰。還見麼。鷺鷥立雪非同色。明月蘆",
    "X71n1425_002:0762a07": "花不似他。",
    "X71n1425_002:0762a08": "上堂。舉德山示眾曰。我宗無語句。實無一法與人。德",
    "X71n1425_002:0762a09": "山恁麼說話。可謂是祇知入草求人。不覺通身泥水。",
    "X71n1425_002:0762a10": "子細觀來。祇具一隻眼。若是丹霞則不然。我宗有語",
    "X71n1425_002:0762a11": "句。金刀剪不開。深深玄妙旨。玉女夜懷胎。",
    "X71n1425_002:0762a12": "上堂。亭亭日午猶虧半。寂寂三更尚未圓。六戶不曾",
    "X71n1425_002:0762a13": "知暖意。往來常在三更前。",
    "X71n1425_002:0762a14": "上堂。寶月流輝。澄潭布影。水無蘸月之意。月無分照",
    "X71n1425_002:0762a15": "之心。水月兩忘方可稱斷。所以道昇天底事直須颺",
    "X71n1425_002:0762a16": "却。十成底事直須去却。擲地金聲不須回顧。若能如",
    "X71n1425_002:0762a17": "是。始解向異類中行。諸人到這裏還相委悉麼。良久",
    "X71n1425_002:0762a18": "曰。常行不舉人間步。披毛戴角混泥塵。",
    "X71n1425_002:0762a19": "真歇參次。師問如何是空劫已前自己。歇擬對。師曰。",
    "X71n1425_002:0762a20": "你閙在。且去。一日登鉢盂峯豁然契悟。徑歸侍立。師",
    "X71n1425_002:0762a21": "掌曰。將謂你知有。歇忻然拜之。翌日上堂。日照孤峯",
    "X71n1425_002:0762a22": "翠。月臨溪水寒。祖師玄妙訣。莫向寸心安。便下座。歇",
    "X71n1425_002:0762a23": "直前曰。今日陞座更謾某甲不得也。師曰。你試舉我",
    "X71n1425_002:0762a24": "今日陞座底看。歇良久。師曰將謂你瞥地。歇便出。",
    "X71n1425_002:0762b01": "宏智參次。師問如何是空劫已前自己。智曰井底蝦",
    "X71n1425_002:0762b02": "蟇吞却月。三更不借夜明簾。師曰未在更道。智擬議。",
    "X71n1425_002:0762b03": "師打一拂子云。又道不借。智於言下大悟。",
    "X71n1425_002:0762b04": "僧問。牛頭未見四祖時如何。師曰金菊乍開蜂競採。",
    "X71n1425_002:0762b05": "曰見後如何。師曰苗枯華謝了無依。",
    "X71n1425_002:0762b06": "舉古",
    "X71n1425_002:0762b07": "舉北院問青峰。洛浦道。入荒田不揀。信手拈來草。何",
    "X71n1425_002:0762b08": "不道作麼生是信手拈來草。峰作拈勢。師別曰。是則",
    "X71n1425_002:0762b09": "是。只是未能喫草。",
    "X71n1425_002:0762b10": "舉甘贄行者接待。有僧曰行者接待不易。贄云譬如",
    "X71n1425_002:0762b11": "餵驢餵馬。明安曰。也知行者常行此路。師別曰。來年",
    "X71n1425_002:0762b12": "與行者買一領直裰。",
    "X71n1425_002:0762b13": "頌古",
    "X71n1425_002:0762b14": "僧問九峯虔云。承聞和尚有言。諸聖間出。祇是傳",
    "X71n1425_002:0762b15": "語人。是否。師曰是。曰。世尊一手指天。一手指地云。",
    "X71n1425_002:0762b16": "天上天下唯吾獨尊。和尚為甚麼却喚作傳語人。",
    "X71n1425_002:0762b17": "師曰。祇為一手指天一手指地。所以喚作傳語人。",
    "X71n1425_002:0762b18": "妙相圓明不可親。奴兒婢子自殷勤。指天指地稱尊",
    "X71n1425_002:0762b19": "大。也是傳言送語人。",
    "X71n1425_002:0762b20": "僧問洞山詮。清淨行者不入涅槃。破戒比丘不入",
    "X71n1425_002:0762b21": "地獄時如何。師云。度盡無遺影。還他越涅槃。",
    "X71n1425_002:0762b22": "相好巍巍大丈夫。一生無智恰如愚。從來佛祖猶難",
    "X71n1425_002:0762b23": "望。地獄天堂豈可拘。",
    "X71n1425_002:0762b24": "青原思禪師初參六祖。問。當何所務即不落階級。",
    "X71n1425_002:0762c01": "祖曰汝曾作什麼來。師曰聖諦亦不為。祖曰落何",
    "X71n1425_002:0762c02": "階級。師曰。聖諦尚不為。何階級之有。祖深器之。",
    "X71n1425_002:0762c03": "卓爾難將正眼窺。迥超今古類難齊。苔封古殿無人",
    "X71n1425_002:0762c04": "侍。月鎻蒼梧鳳不棲。",
    "X71n1425_002:0762c05": "青原因石頭問。和尚出嶺多少時。師曰我卻不知",
    "X71n1425_002:0762c06": "汝早晚離曹溪。曰希遷不從曹溪來。師曰我亦知",
    "X71n1425_002:0762c07": "汝去處也。曰。和尚幸是大人。莫造次。",
    "X71n1425_002:0762c08": "木人來問青霄路。石女年尊似不聞。擕手相將歸故",
    "X71n1425_002:0762c09": "國。暮山岌岌鎖重雲。",
    "X71n1425_002:0762c10": "藥山惟儼禪師一日在石上坐次。石頭問曰汝在",
    "X71n1425_002:0762c11": "這裏作麼。師曰一切不為。曰恁麼即閒坐也。師曰",
    "X71n1425_002:0762c12": "若閒坐即為也。曰。汝道不為。且不為箇什麼。師曰",
    "X71n1425_002:0762c13": "千聖亦不識。頭以偈讚曰。從來共住不知名。任運",
    "X71n1425_002:0762c14": "相將祗麼行。自古上賢猶不識。造次凡流豈可明。",
    "X71n1425_002:0762c15": "玄微及盡本翛然。若謂渠閒萬八千。月印澄江魚不",
    "X71n1425_002:0762c16": "見。釣人何必更拋筌。",
    "X71n1425_002:0762c17": "道吾因石霜問。百年後有人問極則事。向他道甚",
    "X71n1425_002:0762c18": "麼。師喚沙彌。彌應諾。師曰添淨瓶水著。師良久却",
    "X71n1425_002:0762c19": "問霜。適來問甚麼。霜擬再舉。師便歸方丈。霜於此",
    "X71n1425_002:0762c20": "有省。",
    "X71n1425_002:0762c21": "垂手還他作者機。尋常語裏布鎗旗。重詢擬進歸方",
    "X71n1425_002:0762c22": "丈。一句分明更不疑。",
    "X71n1425_002:0762c23": "道吾到五峯峯問。還識藥山老宿麼。師曰不識。曰",
    "X71n1425_002:0762c24": "為甚麼不識。師曰不識不識。",
    "X71n1425_002:0763a01": "白雲深處路難通。擬問踪由已涉功。掛角羚羊無影",
    "X71n1425_002:0763a02": "迹。從容還落正偏中。",
    "X71n1425_002:0763a03": "雲巖同道吾自南泉回藥山。師問藥山曰如何是",
    "X71n1425_002:0763a04": "異類中行。山曰。吾今日困倦。且待別時來。師曰某",
    "X71n1425_002:0763a05": "甲特為此事歸山來。山曰且去。師便出。吾在方丈",
    "X71n1425_002:0763a06": "外聞師不薦。不覺齩得指頭血出。下來問師。師兄",
    "X71n1425_002:0763a07": "去問和尚那。因緣作麼生。師曰不為某甲說。吾便",
    "X71n1425_002:0763a08": "低頭。",
    "X71n1425_002:0763a09": "饑飡嫩草遙山去。渴飲寒泉曲澗回。放蕩不耕空劫",
    "X71n1425_002:0763a10": "地。暮天何用牧歌催。",
    "X71n1425_002:0763a11": "雲巖因僧問。二十年在百丈侍巾缾。為甚麼心燈",
    "X71n1425_002:0763a12": "不續。師曰頭上寶華冠。曰頭上寶華冠意旨如何。",
    "X71n1425_002:0763a13": "師曰大唐天子及冥王。後僧舉問九峯虔禪師。大",
    "X71n1425_002:0763a14": "唐天子及冥王意旨如何。虔曰却憶洞上之言。",
    "X71n1425_002:0763a15": "玉鞭高舉擊金門。引出珊瑚價莫論。逈古輪王全意",
    "X71n1425_002:0763a16": "氣。不彰寶印自然尊。",
    "X71n1425_002:0763a17": "高沙彌住菴。一日雨中來相看藥山。山曰你來也。",
    "X71n1425_002:0763a18": "師曰是。山曰可煞濕。師曰不打這鼓笛。雲巖曰皮",
    "X71n1425_002:0763a19": "也無打甚麼鼓。道吾曰鼓也無打甚麼皮。師曰今",
    "X71n1425_002:0763a20": "日大好一場曲調。",
    "X71n1425_002:0763a21": "偶爾垂言借問伊。知音爭使落今時。胡笳不犯宮商",
    "X71n1425_002:0763a22": "曲。玉笛橫時劫外吹。",
    "X71n1425_002:0763a23": "百巖明哲禪師。洞山與密師伯到參。師問曰闍棃",
    "X71n1425_002:0763a24": "近離什麼處。洞山曰近離湖南。師曰觀察使姓什",
    "X71n1425_002:0763b01": "麼。曰不得姓。師曰名什麼。曰不得名。師曰還治事",
    "X71n1425_002:0763b02": "也無。曰自有廊幕在。師曰豈不出入。山便拂袖去。",
    "X71n1425_002:0763b03": "師明日入僧堂曰。昨日對二闍黎一轉語不稔。今",
    "X71n1425_002:0763b04": "請二闍黎道。若道得。老僧便開粥相伴過夏。速道",
    "X71n1425_002:0763b05": "速道。山曰太尊貴生。師乃開粥共過一夏。",
    "X71n1425_002:0763b06": "燒香人靜杳無聲。苔滿丹墀皓月明。入戶當堂慵正",
    "X71n1425_002:0763b07": "坐。出門尤懶下堦行。",
    "X71n1425_002:0763b08": "船子誠禪師囑夾山云。直須藏身處沒蹤跡。沒蹤",
    "X71n1425_002:0763b09": "跡處莫藏身。吾三十年在藥山祇明斯事。",
    "X71n1425_002:0763b10": "白雲檻外思悠哉。密密金刀剪不開。幽洞不拘金鎖",
    "X71n1425_002:0763b11": "意。縱橫無繫去還來。",
    "X71n1425_002:0763b12": "青峯楚因僧問。大事已成。為甚麼也如喪考妣。師",
    "X71n1425_002:0763b13": "曰。不得春風花不開。及至花開又吹落。",
    "X71n1425_002:0763b14": "家山歸到莫因循。竭力寅昏奉二親。機盡功忘恩義",
    "X71n1425_002:0763b15": "斷。便成不孝闡提人。",
    "X71n1425_002:0763b16": "椑樹省禪師問洞山。甚麼處來。山曰親近來。師曰。",
    "X71n1425_002:0763b17": "若是親近。用動這兩片皮作甚麼。後曹山聞舉乃",
    "X71n1425_002:0763b18": "云。一子親得。",
    "X71n1425_002:0763b19": "從來父子不相離。石女何勞更問伊。昨夜寒岩無影",
    "X71n1425_002:0763b20": "木。白雲深處露橫枝。",
    "X71n1425_002:0763b21": "洞山因僧問。和尚教學人行鳥道。未審如何行鳥",
    "X71n1425_002:0763b22": "道。師曰不逢一人。曰如何行。師曰直須足下無私",
    "X71n1425_002:0763b23": "去。曰。祇如行鳥道。莫便是本來面目否。師曰闍黎",
    "X71n1425_002:0763b24": "因甚顛倒。曰甚麼處是學人顛倒。師曰。若不顛倒。",
    "X71n1425_002:0763c01": "因甚麼卻認奴作郎。曰如何是本來面目。師曰不",
    "X71n1425_002:0763c02": "行鳥道。",
    "X71n1425_002:0763c03": "古路翛然倚太虗。行玄猶是涉崎嶇。不登鳥道雖為",
    "X71n1425_002:0763c04": "妙。點撿將來已觸途。",
    "X71n1425_002:0763c05": "洞山問僧。世間何物最苦。曰地獄最苦。師曰。不然。",
    "X71n1425_002:0763c06": "在此衣線下不明大事是名最苦。",
    "X71n1425_002:0763c07": "鑊湯爐炭幾何般。地獄三途未苦酸。須信新豐親切",
    "X71n1425_002:0763c08": "語。袈裟之下莫顢頇。",
    "X71n1425_002:0763c09": "神山與洞山過獨木橋。洞先過了拈起木橋曰過",
    "X71n1425_002:0763c10": "來。師喚价闍黎。洞乃放下木橋。",
    "X71n1425_002:0763c11": "平地無端鑿陷坑。木橋拈起使人行。沉沉寒水如何",
    "X71n1425_002:0763c12": "渡。月夜金雞報五更。",
    "X71n1425_002:0763c13": "漸源興禪師一日持鍬到石霜。於法堂上從東過",
    "X71n1425_002:0763c14": "西從西過東。霜曰作麼。師曰覓先師靈骨。霜曰。洪",
    "X71n1425_002:0763c15": "波浩渺白浪滔天。覓甚先師靈骨。師曰正好著力。",
    "X71n1425_002:0763c16": "霜曰。這裡針劄不入。著甚麼力。師持鍬肩上便出。",
    "X71n1425_002:0763c17": "本地靈明無一物。幾人認得黃金骨。扶鍬肩上便行",
    "X71n1425_002:0763c18": "時。大辯從來還若訥。",
    "X71n1425_002:0763c19": "夾山因僧問。撥塵見佛時如何。師曰。直須揮劒。若",
    "X71n1425_002:0763c20": "不揮劒。漁父栖巢。僧後問石霜。撥塵見佛時如何。",
    "X71n1425_002:0763c21": "霜曰。渠無國土。甚處逢渠。僧回舉似師。師曰門庭",
    "X71n1425_002:0763c22": "施設不如老僧。入理深談猶較石霜百步。",
    "X71n1425_002:0763c23": "當機一句玉珊珊。內外玲瓏溢目寒。無漏國中曾不",
    "X71n1425_002:0763c24": "住。月華影裡見應難。",
    "X71n1425_002:0764a01": "夾山因僧問。如何是夾山境。師曰。猿抱子歸青嶂",
    "X71n1425_002:0764a02": "後。鳥銜花落碧巖前。",
    "X71n1425_002:0764a03": "蚌含明月珠生腹。龍擁深雲雨洒空。莫向平田翻巨",
    "X71n1425_002:0764a04": "浪。直須點點盡朝東。",
    "X71n1425_002:0764a05": "夾山因僧問。會處却不問。不會處請師一言。師曰。",
    "X71n1425_002:0764a06": "戶挂凋林。影中辨取。",
    "X71n1425_002:0764a07": "威音那畔不能行。撒手還家懶問程。寢殿無人空寂",
    "X71n1425_002:0764a08": "寂。滿窻唯有月虗明。",
    "X71n1425_002:0764a09": "洞山价禪師解夏上堂曰。秋初夏末。兄弟或東或",
    "X71n1425_002:0764a10": "西。直須向萬里無寸草處去。良久曰。祇如萬里無",
    "X71n1425_002:0764a11": "寸草處作麼生去。顧視左右曰。欲知此事。直須如",
    "X71n1425_002:0764a12": "枯木上花開方與他合。石霜曰。出門便是草。明安",
    "X71n1425_002:0764a13": "曰。直得不出門亦是草漫漫地。",
    "X71n1425_002:0764a14": "歸家豈坐碧雲牀。出戶不行青草地。南北東西本自",
    "X71n1425_002:0764a15": "由。渠無向背那廻避。",
    "X71n1425_002:0764a16": "僧問洛浦安禪師。眾手淘金誰是得者。浦云拳中",
    "X71n1425_002:0764a17": "舊寶豈假披沙。僧云恁麼則展手不逢也。浦云莫",
    "X71n1425_002:0764a18": "將鶴唳擬當鶯啼。",
    "X71n1425_002:0764a19": "淘金豈假披沙得。不觸波瀾猶費力。露柱三更忽放",
    "X71n1425_002:0764a20": "光。此時未審何人識。",
    "X71n1425_002:0764a21": "僧問洛浦。如何是祖師西來意。浦云。青嵐覆處出",
    "X71n1425_002:0764a22": "岫藏峯。白月輝時碧潭無影。",
    "X71n1425_002:0764a23": "群花未發梅先拆。萬木凋零栢轉奇。雲淡不彰篩月",
    "X71n1425_002:0764a24": "影。煙輕那露引風枝。",
    "X71n1425_002:0764b01": "僧問洛浦。一毫吞盡巨海。於中更復何言。浦云。家",
    "X71n1425_002:0764b02": "有白澤之圖。必無如是妖怪。",
    "X71n1425_002:0764b03": "巖前雖有雲千頃。戶內殊無半夜燈。極目危巒今古",
    "X71n1425_002:0764b04": "秀。暮天斜照碧層層。",
    "X71n1425_002:0764b05": "蛤溪道者相看。洛浦問曰。自從棃溪相別。今得幾",
    "X71n1425_002:0764b06": "年。溪曰和尚猶記得昔時事。浦曰見說道者總忘",
    "X71n1425_002:0764b07": "却年月也。溪曰和尚住持事繁且容子細。浦曰道",
    "X71n1425_002:0764b08": "者住山事繁。",
    "X71n1425_002:0764b09": "這般消息不尋常。蟾桂枝枝布遠香。昨夜姮娥呈巧",
    "X71n1425_002:0764b10": "妙。眼睛直上綉鴛鴦。",
    "X71n1425_002:0764b11": "洛浦因僧問。供養百千諸佛。不如供養一無心道",
    "X71n1425_002:0764b12": "人。百千諸佛有何過。無心道人有何德。師曰。一片",
    "X71n1425_002:0764b13": "白雲橫谷口。幾多歸鳥盡迷巢。",
    "X71n1425_002:0764b14": "拾得踈慵非覺曉。寒山懶惰不知歸。聲前一句圓音",
    "X71n1425_002:0764b15": "美。物外三山片月輝。",
    "X71n1425_002:0764b16": "僧問洛浦。如何是佛法大意。師曰。雪覆孤峯峯不",
    "X71n1425_002:0764b17": "白。雨滴石笋笋須生。",
    "X71n1425_002:0764b18": "海底龍吟雲雨潤。林中虎嘯谷風清。莫言滿路生荊",
    "X71n1425_002:0764b19": "棘。況是家貧少送迎。",
    "X71n1425_002:0764b20": "洛浦因僧問。學人擬歸鄉時如何。師曰家破人亡",
    "X71n1425_002:0764b21": "子歸何處。曰恁麼則不歸去也。師曰。庭前殘雪日",
    "X71n1425_002:0764b22": "輪消。室內游塵遣誰掃。",
    "X71n1425_002:0764b23": "太平鄉國路空賒。歸興悠悠思莫涯。撒手到家何所",
    "X71n1425_002:0764b24": "有。琉璃寶殿鎖蟾華。",
    "X71n1425_002:0764c01": "洛浦因僧問。祖意教意是同是別。師曰。日月並輪",
    "X71n1425_002:0764c02": "輝。誰家別有路。曰恁麼則顯晦殊途事非一槩。師",
    "X71n1425_002:0764c03": "曰。但自不亡羊。何須泣岐路。",
    "X71n1425_002:0764c04": "月篩松影高低樹。日照池心上下天。赫赫炎空非卓",
    "X71n1425_002:0764c05": "午。團團秋夜不知圓。",
    "X71n1425_002:0764c06": "韶山因僧問。如何是和尚家風。師曰。絕頂無根草。",
    "X71n1425_002:0764c07": "無風葉自搖。",
    "X71n1425_002:0764c08": "妙峯孤頂偏肥膩。天產靈苗不觸地。翠葉無風常自",
    "X71n1425_002:0764c09": "搖。清香那逐春光媚。",
    "X71n1425_002:0764c10": "韶山因僧到參。禮拜起立。師曰大才藏拙戶。僧過",
    "X71n1425_002:0764c11": "一邊立。師曰喪却棟梁材。",
    "X71n1425_002:0764c12": "叉手須知已隔津。更重進步轉漂淪。頑銅若作黃金",
    "X71n1425_002:0764c13": "貨。祇可瞞他無眼人。",
    "X71n1425_002:0764c14": "黃山輪禪師來參夾山。山問曰甚麼處來。師曰閩",
    "X71n1425_002:0764c15": "中來。山曰還識老僧麼。師曰和尚還識學人麼。山",
    "X71n1425_002:0764c16": "曰。不然。子且還老僧草鞋錢。然後老僧還汝廬陵",
    "X71n1425_002:0764c17": "米價。師曰恁麼則不識和尚。未審廬陵米作麼生",
    "X71n1425_002:0764c18": "價。山曰真師子兒善能哮吼。",
    "X71n1425_002:0764c19": "父子相逢眼倍明。靈苗叢裏坦然行。箇中若為金毛",
    "X71n1425_002:0764c20": "子。已是鹽梅觸大羮。",
    "X71n1425_002:0764c21": "上藍超禪師因僧問。如何是上藍本分事。師曰。不",
    "X71n1425_002:0764c22": "從千聖借。豈向萬機求。曰不借不求時如何。師曰",
    "X71n1425_002:0764c23": "不可拈放闍棃手裡得麼。",
    "X71n1425_002:0764c24": "一片靈明本妙圓。箇中非正亦非偏。寶峯瑞草無根",
    "X71n1425_002:0765a01": "蔕。不待春功色自鮮。",
    "X71n1425_002:0765a02": "僧問四禪禪師。古人有請不背。今請和尚入井。還",
    "X71n1425_002:0765a03": "去也無。師云。深深無別源。飲者消諸渴。",
    "X71n1425_002:0765a04": "曹溪源派古之今。意識徒將渡淺深。好是昔人游戲",
    "X71n1425_002:0765a05": "處。雖然入井不曾沉。",
    "X71n1425_002:0765a06": "無著喜禪師往五臺華嚴寺。至金剛窟禮謁。遇老",
    "X71n1425_002:0765a07": "翁牽牛行。邀師入寺。翁曰近自何來。師曰南方。曰",
    "X71n1425_002:0765a08": "南方佛法如何住持。師曰末法比丘少奉戒律。曰",
    "X71n1425_002:0765a09": "多少眾。師曰或三百或五百。師却問此間佛法如",
    "X71n1425_002:0765a10": "何住持。曰龍蛇混雜凡聖同居。師曰多少眾。曰前",
    "X71n1425_002:0765a11": "三三後三三。",
    "X71n1425_002:0765a12": "前後三三不失宗。逈迢千聖數難窮。金剛腦後全軒",
    "X71n1425_002:0765a13": "露。疊疊青山鎖翠空。",
    "X71n1425_002:0765a14": "大光誨禪師因僧問。祇如達磨是祖否。師曰不是",
    "X71n1425_002:0765a15": "祖。曰。既不是祖。又來作甚麼。師曰祇為汝不薦。曰",
    "X71n1425_002:0765a16": "薦後如何。師曰方知不是祖。",
    "X71n1425_002:0765a17": "少林續焰事堪可。臘夜梅開雪後枝。黃蘗昔年曾有",
    "X71n1425_002:0765a18": "語。大唐國裏沒禪師。",
    "X71n1425_002:0765a19": "九峯在石霜作侍者。石霜遷化後。眾欲請首座接",
    "X71n1425_002:0765a20": "續住持。師白眾問首座曰。先師道休去歇去。冷啾",
    "X71n1425_002:0765a21": "啾去。一條白練去。古廟香爐去。一念萬年去。且道",
    "X71n1425_002:0765a22": "明什麼邊事。座曰明一色邊事。師曰與麼則不會",
    "X71n1425_002:0765a23": "先師意在。座曰但裝香來。乃焚香曰。我不會先師",
    "X71n1425_002:0765a24": "意。香烟起處脫去不得者。言訖便坐脫。師拊其背",
    "X71n1425_002:0765b01": "曰。坐脫立亡即不無。先師意未夢見在。",
    "X71n1425_002:0765b02": "帶角披毛異類身。寒灰枯木眼中塵。雖然未會先師",
    "X71n1425_002:0765b03": "意。爭奈臨行一著親。",
    "X71n1425_002:0765b04": "海湖禪師有座主問。和尚甚麼年行道。師曰座主",
    "X71n1425_002:0765b05": "近前來。主近前。師曰祇如憍陳如是甚麼年行道。",
    "X71n1425_002:0765b06": "主茫然。師喝曰這尿床鬼。",
    "X71n1425_002:0765b07": "多是從人學得來。一生空把口胡開。欲窮此片虗明",
    "X71n1425_002:0765b08": "地。七佛前前總不該。",
    "X71n1425_002:0765b09": "天蓋幽禪師有一院名無垢淨光。造浴室。有人問。",
    "X71n1425_002:0765b10": "既是無垢淨光。為甚麼却造浴室。僧無語。後請師",
    "X71n1425_002:0765b11": "代。師曰。三秋明月夜。不是騁團圓。",
    "X71n1425_002:0765b12": "雖然答盡深深意。爭奈投機句未親。欲會本來無垢",
    "X71n1425_002:0765b13": "的。更須入水見長人。",
    "X71n1425_002:0765b14": "九峯因僧問。祖祖相傳復傳何事。師曰。釋迦慳。迦",
    "X71n1425_002:0765b15": "葉富。曰如何是釋迦慳。師曰無物與人。曰如何是",
    "X71n1425_002:0765b16": "迦葉富。師曰國內孟甞君。曰畢竟傳底事作麼生。",
    "X71n1425_002:0765b17": "師曰百歲老人分夜燈。",
    "X71n1425_002:0765b18": "寂光影裏現全身。貴異天然逈出倫。家富兒奴偏得",
    "X71n1425_002:0765b19": "力。夜分燈火照西隣。",
    "X71n1425_002:0765b20": "石柱禪師遊方時到洞山。時虔和尚垂語曰。有四",
    "X71n1425_002:0765b21": "種人。一人說過佛祖。一步行不得。一人行過佛祖。",
    "X71n1425_002:0765b22": "一句說不得。一人說得行得。一人說不得行不得。",
    "X71n1425_002:0765b23": "阿那箇是其人。師出眾曰。一人說過佛祖行不得",
    "X71n1425_002:0765b24": "者。祇是無舌不許行。一人行過佛祖。一句說不得",
    "X71n1425_002:0765c01": "者。祇是無足不許說。一人說得行得者。祇是函蓋",
    "X71n1425_002:0765c02": "相稱。一人說不得行不得者。如斷命求活。此是石",
    "X71n1425_002:0765c03": "女兒擔枷帶鎖。洞山曰闍黎分上作麼生。師曰該",
    "X71n1425_002:0765c04": "通分上卓卓寧彰。山曰祇如海上明公秀又作麼",
    "X71n1425_002:0765c05": "生。師曰幻人相逢拊掌呵呵。",
    "X71n1425_002:0765c06": "海底泥牛耕白月。雲中木馬驟清風。胡僧懶捧西乾",
    "X71n1425_002:0765c07": "鉢。半夜乘舟過海東。",
    "X71n1425_002:0765c08": "湧泉欣禪師因唐武宗廢教。在院看牛。時有強德",
    "X71n1425_002:0765c09": "二禪客到。於路次見師騎牛不識。乃云。蹄角甚分",
    "X71n1425_002:0765c10": "明。爭奈騎者不識。師驟牛而去。二禪客相次憩於",
    "X71n1425_002:0765c11": "樹下煎茶。師回。下牛近前問訊與坐喫茶。師乃問",
    "X71n1425_002:0765c12": "二禪客近離甚處。云那邊。師曰那邊事作麼生。禪",
    "X71n1425_002:0765c13": "客提起茶盞。師曰此猶是這邊。那邊事作麼生。二",
    "X71n1425_002:0765c14": "人無對。師曰莫道騎牛者不識好。",
    "X71n1425_002:0765c15": "芳草漫漫豈變秋。牧童白牯恣優游。異中有路人難",
    "X71n1425_002:0765c16": "見。却謂騎牛不識牛。",
    "X71n1425_002:0765c17": "夾山上堂云。明不越戶。穴不栖巢。目不顧他位裏。",
    "X71n1425_002:0765c18": "脚不蹈他位裏。六戶不掩。四衢無蹤。學不停午。意",
    "X71n1425_002:0765c19": "不立玄。千劫眼不借舌頭底。萬劫舌頭不顧。眼中",
    "X71n1425_002:0765c20": "明峻機。不假鋒鋩事。到這裡有甚麼事。闍黎。竿頭",
    "X71n1425_002:0765c21": "絲線從君弄。不犯清波意自殊。",
    "X71n1425_002:0765c22": "月沉碧海龍非隱。霧鎖蒼梧鳳不知。劫外森森無影",
    "X71n1425_002:0765c23": "木。垂陰自有未萌枝。",
    "X71n1425_002:0765c24": "湧泉欣因僧問。如何是相傳底事。師曰。龍吐長生",
    "X71n1425_002:0766a01": "水。魚吞無盡漚。曰請師挑硩。師曰。擂鼓轉船頭。棹",
    "X71n1425_002:0766a02": "穿波底月。",
    "X71n1425_002:0766a03": "依依半月沉寒水。耿耿三星落碧巑。昔日雲巖曾漏",
    "X71n1425_002:0766a04": "泄。金輪王子寶花冠。",
    "X71n1425_002:0766a05": "僧問文殊禪師。僧繇為甚麼邈志公真不得。師曰。",
    "X71n1425_002:0766a06": "非但僧繇。志公亦邈不得。曰志公為甚麼邈不得。",
    "X71n1425_002:0766a07": "師曰彩繪不將來。曰和尚還邈得也無。曰我亦邈",
    "X71n1425_002:0766a08": "不得。曰和尚為甚麼邈不得。師曰。渠不苟我顏色。",
    "X71n1425_002:0766a09": "教我如何邈。",
    "X71n1425_002:0766a10": "身光熾盛相巍巍。妙手如何彩繪伊。休問僧繇吳道",
    "X71n1425_002:0766a11": "士。志公佗日不能知。",
    "X71n1425_002:0766a12": "曹山寂禪師因僧問。世間甚麼物最貴。師曰死猫",
    "X71n1425_002:0766a13": "兒最貴。曰為甚麼死猫兒却貴。師曰無人著價。",
    "X71n1425_002:0766a14": "腥臊紅爛不堪親。觸動輕輕血污身。何事杳無人著",
    "X71n1425_002:0766a15": "價。為伊非是世間珍。",
    "X71n1425_002:0766a16": "曹山辭洞山。山問曰向甚麼處去。師曰不變異處",
    "X71n1425_002:0766a17": "去。山曰不變異處豈有去邪。師曰去亦不變異。",
    "X71n1425_002:0766a18": "家家門掩蟾蜍月。處處鶯啼楊柳風。若謂縱橫無變",
    "X71n1425_002:0766a19": "異。猶如擲劒擬虗空。",
    "X71n1425_002:0766a20": "曹山因僧問。五位對賓時如何。師曰汝即今問那",
    "X71n1425_002:0766a21": "箇位。曰。某甲從偏位中來。請師向正位中接。師曰",
    "X71n1425_002:0766a22": "不接。曰為甚麼不接。師曰恐落偏位中去。師却問",
    "X71n1425_002:0766a23": "僧。祇如不接。是對賓是不對賓。曰早是對賓了也。",
    "X71n1425_002:0766a24": "師曰如是如是。",
    "X71n1425_002:0766b01": "月中玉兔夜懷胎。日裏金烏朝抱卵。黑漆崑崙踏雪",
    "X71n1425_002:0766b02": "行。轉身打破琉璃椀。",
    "X71n1425_002:0766b03": "龍牙遁禪師因僧問。二鼠侵藤時如何。師曰須有",
    "X71n1425_002:0766b04": "隱身處始。得曰如何是隱身處。師曰還見儂家麼。",
    "X71n1425_002:0766b05": "寒月依依上遠峯。平湖萬頃練光封。漁歌驚起沙洲",
    "X71n1425_002:0766b06": "鷺。飛入蘆花不見踪。",
    "X71n1425_002:0766b07": "疎山仁禪師因主事僧為師造壽塔畢白師。師曰",
    "X71n1425_002:0766b08": "將多少錢與匠人。曰一切在和尚。師曰。為將三文",
    "X71n1425_002:0766b09": "錢與匠人。為將兩文錢與匠人。為將一文錢與匠",
    "X71n1425_002:0766b10": "人。若道得。與吾親造塔來。僧無語。後僧舉似大嶺",
    "X71n1425_002:0766b11": "菴閑和尚。嶺曰還有人道得麼。曰未有人道得。嶺",
    "X71n1425_002:0766b12": "曰。汝歸與疎山道。若將三錢與匠人。和尚此生決",
    "X71n1425_002:0766b13": "定不得塔。若將兩錢與匠人。和尚與匠人共出一",
    "X71n1425_002:0766b14": "隻手。若將一錢與匠人。累他匠人眉鬚墮落。僧回",
    "X71n1425_002:0766b15": "如教而說。師具威儀望大嶺作禮嘆曰。將謂無人。",
    "X71n1425_002:0766b16": "大嶺有古佛。放光射到此間。雖然如是。也是臘月",
    "X71n1425_002:0766b17": "蓮花。大嶺後聞此語曰。我恁麼道。早是龜毛長三",
    "X71n1425_002:0766b18": "尺。",
    "X71n1425_002:0766b19": "清風吹動釣魚船。鼓起澄波浪拍天。堪笑錦鱗爭戲",
    "X71n1425_002:0766b20": "水。到頭俱被釣絲牽。",
    "X71n1425_002:0766b21": "疎山冬至夜有僧上堂問。如何是冬來意。師曰京",
    "X71n1425_002:0766b22": "中出大黃。",
    "X71n1425_002:0766b23": "京師出大黃。熟處最難忘。道吾常作舞。元是謝三郎。",
    "X71n1425_002:0766b24": "疎山因靈泉問。枯木生花始與他合。是這邊句是",
    "X71n1425_002:0766c01": "那邊句。師曰亦是這邊句。曰如何是那邊句。師曰",
    "X71n1425_002:0766c02": "石牛吐出三春霧。靈雀不栖無影林。",
    "X71n1425_002:0766c03": "滄海無風波浪平。烟收水色虗含月。寒光一帶望何",
    "X71n1425_002:0766c04": "窮。誰辨箇中龍退骨。",
    "X71n1425_002:0766c05": "雲居膺禪師上堂曰。得者不輕微。明者不賤用。識",
    "X71n1425_002:0766c06": "者不咨嗟。解者無厭惡。從天降下則貧寒。從地湧",
    "X71n1425_002:0766c07": "出則富貴。門裡出身易。身裡出門難。動則埋身千",
    "X71n1425_002:0766c08": "丈。不動則當處生苗。一言逈脫。獨拔當時。言語不",
    "X71n1425_002:0766c09": "要多。多則無用處。",
    "X71n1425_002:0766c10": "門頭戶尾事千差。了盡猶來未到家。明月堂前無影",
    "X71n1425_002:0766c11": "木。嚴凝雪夜正開花。",
    "X71n1425_002:0766c12": "青林虔禪師因僧問。學人徑往時如何。師曰。死蛇",
    "X71n1425_002:0766c13": "當大路。勸子莫當頭。曰當頭者如何。師曰喪子命",
    "X71n1425_002:0766c14": "根。曰不當頭時如何。師曰亦無迴避處。曰正當恁",
    "X71n1425_002:0766c15": "麼時如何。師曰失却也。曰未審向甚麼處去。師曰",
    "X71n1425_002:0766c16": "草深無覔處。曰和尚也須隄防始得。師撫掌曰一",
    "X71n1425_002:0766c17": "等是箇毒氣。",
    "X71n1425_002:0766c18": "長江澄澈即蟾華。滿目清光未是家。借問漁舟何處",
    "X71n1425_002:0766c19": "去。夜深依舊宿蘆花。",
    "X71n1425_002:0766c20": "乾峯和尚上堂曰。舉一不得。舉二放過。一著落在",
    "X71n1425_002:0766c21": "第二。雲門出眾曰。昨日有人從天台來。却往徑山",
    "X71n1425_002:0766c22": "去。師曰典座來日不得普請。便下座。",
    "X71n1425_002:0766c23": "聲前一句口如眉。佛祖從來總不知。昨夜崑崙閑說",
    "X71n1425_002:0766c24": "夢。白頭生得黑頭兒。",
    "X71n1425_002:0767a01": "白水仁禪師上堂曰。老僧尋常不欲向聲前句後",
    "X71n1425_002:0767a02": "鼓弄人家男女。何故。聲且不是聲。色且不是色。時",
    "X71n1425_002:0767a03": "有僧問如何是聲不是聲。師曰喚作色得麼。曰如",
    "X71n1425_002:0767a04": "何是色不是色。師曰喚作聲得麼。僧作禮。師曰且",
    "X71n1425_002:0767a05": "道為汝說答汝話。若向這裡會得。許你有箇入路。",
    "X71n1425_002:0767a06": "色自色兮聲自聲。新鶯啼處柳烟輕。門門有路通京",
    "X71n1425_002:0767a07": "國。三島斜橫海月明。",
    "X71n1425_002:0767a08": "白馬儒禪師因僧問。如何是法身向上事。師曰井",
    "X71n1425_002:0767a09": "底蝦蟆吞却月。",
    "X71n1425_002:0767a10": "九重深密視聽難。玉殿瓊樓宿霧攢。爕理盡歸臣相",
    "X71n1425_002:0767a11": "事。輪王不戴寶花冠。",
    "X71n1425_002:0767a12": "天童啟禪師因僧問。如何是應用無虧底眼。師曰",
    "X71n1425_002:0767a13": "恰如瞎一般。",
    "X71n1425_002:0767a14": "盲聾瘖瘂逈天真。眼似眉毛道始鄰。昨夜東君潛布",
    "X71n1425_002:0767a15": "令。黃鶯啼處綠楊春。",
    "X71n1425_002:0767a16": "玄沙備禪師一日遣僧送書上雪峰和尚。峯開緘",
    "X71n1425_002:0767a17": "唯白紙三幅。問僧會麼。曰不會。峯曰。不見道君子",
    "X71n1425_002:0767a18": "千里同風。僧回舉似於師。師曰遮老和尚蹉過也",
    "X71n1425_002:0767a19": "不知。",
    "X71n1425_002:0767a20": "三番白紙問寒暄。千里同風月滿船。奪得高標全用",
    "X71n1425_002:0767a21": "處。盤蛇口內打鞦韆。",
    "X71n1425_002:0767a22": "北院靜禪師因僧問。牛頭未見四祖時如何。師曰。",
    "X71n1425_002:0767a23": "異境靈松。覩者皆羨。曰見後如何。師曰。葉落已枝",
    "X71n1425_002:0767a24": "摧。風來不得韻。",
    "X71n1425_002:0767b01": "寶杖親携挂翠纓。徘徊常遶玉堦行。轉身就父無標",
    "X71n1425_002:0767b02": "的。拈却花冠不得名。",
    "X71n1425_002:0767b03": "曹山霞禪師因僧侍立。師曰可煞熱。曰是。師曰祇",
    "X71n1425_002:0767b04": "如熱向甚麼處迴避。曰鑊湯爐炭裡迴避。師曰鑊",
    "X71n1425_002:0767b05": "湯爐炭裏又作麼生迴避。曰眾苦不能到。",
    "X71n1425_002:0767b06": "崑岡片玉火中潤。碧落孤蟾水底圓。一念翛然無異",
    "X71n1425_002:0767b07": "色。任從滄海變桑田。",
    "X71n1425_002:0767b08": "木平道禪師問洛浦。一漚未發時。如何辨其水脉。",
    "X71n1425_002:0767b09": "浦曰。移舟諳水勢。舉棹別波瀾。師不契乃參蟠龍。",
    "X71n1425_002:0767b10": "亦如前問。龍曰。移舟不別水。舉棹即迷源。師從此",
    "X71n1425_002:0767b11": "悟入。",
    "X71n1425_002:0767b12": "金烏玉兔兩交馳。照破威音未兆時。若謂青霄別有",
    "X71n1425_002:0767b13": "路。木人依舊皴雙眉。",
    "X71n1425_002:0767b14": "谷山緣禪師。僧問如何是祖師西來意。師曰。夜半",
    "X71n1425_002:0767b15": "烏兒頭戴雪。天明啞子抱頭歸。",
    "X71n1425_002:0767b16": "瑞靄祥烟鎖玉樓。妙年王子恣優游。琉璃殿上騎金",
    "X71n1425_002:0767b17": "馬。明月堂前輥綉毬。",
    "X71n1425_002:0767b18": "白雲藏禪師。僧問如何是深深處。師曰矮子渡深",
    "X71n1425_002:0767b19": "溪。",
    "X71n1425_002:0767b20": "白頭童子智尤長。半夜三更渡渺茫。任運往來無間",
    "X71n1425_002:0767b21": "斷。不消船艇與浮囊。",
    "X71n1425_002:0767b22": "同安察禪師。僧問如何是天人師。師曰。頭上角不",
    "X71n1425_002:0767b23": "全。身上毛不出。",
    "X71n1425_002:0767b24": "秘殿重圍曉尚寒。丹墀苔潤未排班。寶香鳳燭煙雲",
    "X71n1425_002:0767c01": "合。寂寂簾垂不露顏。",
    "X71n1425_002:0767c02": "新羅泊巖禪師。僧問如何是禪。師曰古塚不為家。",
    "X71n1425_002:0767c03": "曰如何是道。師曰徒勞車馬迹。曰如何是教。師曰",
    "X71n1425_002:0767c04": "貝葉收不盡。",
    "X71n1425_002:0767c05": "故國清平久有年。白頭猶自戀生緣。牧童却解忘功",
    "X71n1425_002:0767c06": "業。懶放牛兒不把鞭。(古塚不為家)",
    "X71n1425_002:0767c07": "曹溪古路綠苔生。車馬登臨已涉程。野老痿羸兼跛",
    "X71n1425_002:0767c08": "挈。手携玉杖夜深行。(徒勞車馬迹)",
    "X71n1425_002:0767c09": "四十九年成露布。五千餘軸盡言詮。妙明一句威音",
    "X71n1425_002:0767c10": "外。折角泥牛雪裏眠。(貝葉收不盡)",
    "X71n1425_002:0767c11": "新羅大嶺禪師。僧問如何是一切處清淨。師曰。截",
    "X71n1425_002:0767c12": "瓊枝寸寸是寶。析栴檀片片皆香。",
    "X71n1425_002:0767c13": "乾坤盡是黃金國。萬有全彰淨妙身。玉女背風無巧",
    "X71n1425_002:0767c14": "拙。靈苗花秀不知春。",
    "X71n1425_002:0767c15": "泐潭明禪師。僧問。碓搗磨磨。不得忘却時如何。師",
    "X71n1425_002:0767c16": "曰虎口裡活雀兒。",
    "X71n1425_002:0767c17": "一念蕭蕭不記年。皮膚脫落自完全。長天夜夜清如",
    "X71n1425_002:0767c18": "鏡。萬里無雲孤月圓。",
    "X71n1425_002:0767c19": "同安丕禪師。僧問如何是和尚家風。師曰。金鷄抱",
    "X71n1425_002:0767c20": "子歸霄漢。玉兔懷胎入紫微。曰忽遇客來如何祗",
    "X71n1425_002:0767c21": "待。師曰。金果朝來猿摘去。玉花晚後鳳銜歸。",
    "X71n1425_002:0767c22": "日午烟凝山突兀。夜央天淡月嬋娟。混然寂照寒宵",
    "X71n1425_002:0767c23": "永。明暗圓融未兆前。",
    "X71n1425_002:0767c24": "同安丕因僧問。依經解義三世佛冤。離經一字即",
    "X71n1425_002:0768a01": "同魔說。此理如何。師曰。孤峯逈秀不挂烟蘿。片月",
    "X71n1425_002:0768a02": "行空白雲自異。",
    "X71n1425_002:0768a03": "雲自高飛水自流。海天空闊泳孤舟。夜深不向蘆灣",
    "X71n1425_002:0768a04": "宿。逈出中間與兩頭。",
    "X71n1425_002:0768a05": "雲居簡禪師。僧問孤峯獨宿時如何。師曰。閑著七",
    "X71n1425_002:0768a06": "間僧堂不宿。阿誰教你孤峯獨宿。",
    "X71n1425_002:0768a07": "法爾非修本十成。平常酬答最分明。端然指出長安",
    "X71n1425_002:0768a08": "道。無奈遊人不肯行。",
    "X71n1425_002:0768a09": "新羅雲住禪師因僧問。如何是諸佛師。師曰文殊",
    "X71n1425_002:0768a10": "聳耳。",
    "X71n1425_002:0768a11": "無相光中未兆身。清虗渺邈豈為隣。一輪明月當軒",
    "X71n1425_002:0768a12": "照。玉殿蕭蕭不見人。",
    "X71n1425_002:0768a13": "荷玉慧禪師。僧問如何是西來的的意。師曰不禮",
    "X71n1425_002:0768a14": "拜更待何時。",
    "X71n1425_002:0768a15": "虗堂寂寂夜深寒。携得瑤琴月下彈。不是知音徒側",
    "X71n1425_002:0768a16": "耳。悲風流水豈相干。",
    "X71n1425_002:0768a17": "阿育通禪師。僧問如何是和尚家風。師曰渾身不",
    "X71n1425_002:0768a18": "直五分錢。曰恁麼則太貧寒生。師曰祖代如此。曰",
    "X71n1425_002:0768a19": "如何施設。師曰隨家豐儉。",
    "X71n1425_002:0768a20": "祖代家風沒一文。清貧中更是清貧。著衣喫飯隨豐",
    "X71n1425_002:0768a21": "儉。物物頭頭用最親。",
    "X71n1425_002:0768a22": "護國澄禪師因僧問。如何是本來心。師曰。犀因翫",
    "X71n1425_002:0768a23": "月紋生角。象被雷驚花入牙。",
    "X71n1425_002:0768a24": "三脚靈龜荒徑走。一枝瑞草亂峯埀。崑岡含玉山先",
    "X71n1425_002:0768b01": "潤。凉兔懷胎月未知。",
    "X71n1425_002:0768b02": "護國澄因僧問。如何是本來父母。師曰頭不白者。",
    "X71n1425_002:0768b03": "曰將何奉獻。師曰。殷勤無米飯。堂前不問親。",
    "X71n1425_002:0768b04": "出門徧界無知己。入戶盈眸不見親。虗室夜寒何所",
    "X71n1425_002:0768b05": "有。碧天明月頗為鄰。",
    "X71n1425_002:0768b06": "金峯志禪師。僧問四海晏清時如何。師曰猶是堦",
    "X71n1425_002:0768b07": "下漢。",
    "X71n1425_002:0768b08": "四海烟塵已晏然。當軒明月照人寒。大功不賜將軍",
    "X71n1425_002:0768b09": "賞。寶馬金槍頓懶觀。",
    "X71n1425_002:0768b10": "蜀州西禪禪師。僧問如何是非思量處。師曰誰見",
    "X71n1425_002:0768b11": "虗空夜點頭。",
    "X71n1425_002:0768b12": "一點靈明六不收。照然何用更凝眸。箇中消息人難",
    "X71n1425_002:0768b13": "委。獨有虗空暗點頭。",
    "X71n1425_002:0768b14": "廣德延禪師。僧問如何是透法身句。師曰。無力登",
    "X71n1425_002:0768b15": "山水。茅戶絕知音。",
    "X71n1425_002:0768b16": "體妙探玄盡涉程。爭如野老異中行。功忘日用平懷",
    "X71n1425_002:0768b17": "穩。免事君王寵辱驚。",
    "X71n1425_002:0768b18": "石門蘊禪師。僧問如何是和尚家風。師曰。物外獨",
    "X71n1425_002:0768b19": "騎千里象。萬年松下擊金鐘。",
    "X71n1425_002:0768b20": "夜明簾外月朦朧。騎象飜身擊寶鐘。洪韻上騰三界",
    "X71n1425_002:0768b21": "外。聾夫何事睡猶濃。",
    "X71n1425_002:0768b22": "淨眾禪師。僧問蓮華未出水時如何。師曰菡萏滿",
    "X71n1425_002:0768b23": "池流。曰出水後如何。師曰葉落不知秋。",
    "X71n1425_002:0768b24": "白藕未萌非隱的。紅花出水不當陽。遊人莫用傳消",
    "X71n1425_002:0768c01": "息。自有清風透遠香。",
    "X71n1425_002:0768c02": "同安志禪師。僧問二機不到處如何舉唱。師曰。偏",
    "X71n1425_002:0768c03": "處不逢。玄中不失。",
    "X71n1425_002:0768c04": "這邊那畔總難逢。一句無私不處中。紅日暮沉西嶂",
    "X71n1425_002:0768c05": "外。空留孤影照溪東。",
    "X71n1425_002:0768c06": "廣德義禪師。僧問。古人云。言語道斷非去來今。此",
    "X71n1425_002:0768c07": "理如何。師曰。彌勒涅槃知幾劫。護明猶未降迦維。",
    "X71n1425_002:0768c08": "妙湛圓明第一機。降生成道涅槃時。迦維摩竭雙林",
    "X71n1425_002:0768c09": "樹。認著元來不是伊。",
    "X71n1425_002:0768c10": "廣德義因僧問。久負不逢時如何。師曰。扇開人不",
    "X71n1425_002:0768c11": "遇。陋巷莫能收。",
    "X71n1425_002:0768c12": "妙體堂堂相好全。青霄獨步躡金蓮。千華臺上猶慵",
    "X71n1425_002:0768c13": "坐。弊垢襴衫豈肯穿。",
    "X71n1425_002:0768c14": "石門徹禪師。僧問雲光作牛意旨如何。師曰。陋巷",
    "X71n1425_002:0768c15": "不騎金色馬。回途却著破襴衫。",
    "X71n1425_002:0768c16": "瑞艸藂中懶欲眠。徐行處處逈翛然。披毛戴角人難",
    "X71n1425_002:0768c17": "識。為報芒童不用鞭。",
    "X71n1425_002:0768c18": "廣德周禪師。僧問波浪之中如何得妙。師曰。橈棹",
    "X71n1425_002:0768c19": "不施兼底脫。往來終不借浮囊。",
    "X71n1425_002:0768c20": "一句相酬難取則。輪王不化閻浮國。無邊剎海浪痕",
    "X71n1425_002:0768c21": "平。獨駕泥牛耕月色。",
    "X71n1425_002:0768c22": "太原隱禪師。僧問。數家檀越請。未審赴誰家。師曰。",
    "X71n1425_002:0768c23": "月印千江水。門門盡有僧。",
    "X71n1425_002:0768c24": "妙圓無相劫前人。隨類權分百億身。月夜御樓纔報",
    "X71n1425_002:0769a01": "曉。平明六國盡逢春。",
    "X71n1425_002:0769a02": "梁山觀禪師。僧問如何是空劫已前事。師曰。擊動",
    "X71n1425_002:0769a03": "乾坤鼓。時人聽不聞。",
    "X71n1425_002:0769a04": "虗空為鼓須彌槌。擊者雖多聽者稀。半夜髑髏驚破",
    "X71n1425_002:0769a05": "夢。滿頭明月不思歸。",
    "X71n1425_002:0769a06": "梁山因僧問。祖意教意是同是別。師曰。金烏東上",
    "X71n1425_002:0769a07": "人皆貴。玉兔西沉佛祖迷。",
    "X71n1425_002:0769a08": "靈山會上言雖普。少室峯前句未形。瑞草蒙茸含月",
    "X71n1425_002:0769a09": "秀。寒松蓊鬱出雲青。",
    "X71n1425_002:0769a10": "梁山因僧問。如何是日用事。師曰。碧玉點破瑠璃",
    "X71n1425_002:0769a11": "色。滿目紅塵不見沙。",
    "X71n1425_002:0769a12": "劫火洞然無相宅。金門不覩玉樓家。寶天雲淡銀河",
    "X71n1425_002:0769a13": "冷。浩浩波瀾豈動沙。",
    "X71n1425_002:0769a14": "大陽玄禪師上堂曰。嵯峨萬仞。鳥道難通。劒刃輕",
    "X71n1425_002:0769a15": "氷。誰當履踐。宗乘妙句。語路難陳。不二法門。淨名",
    "X71n1425_002:0769a16": "杜口。所以達磨西來。九年面壁始遇知音。大陽今",
    "X71n1425_002:0769a17": "日也太無端。珍重。",
    "X71n1425_002:0769a18": "不挂唇皮一句奇。少林冷坐最慈悲。須知此道非傳",
    "X71n1425_002:0769a19": "授。立雪神光已強為。",
    "X71n1425_002:0769a20": "大陽僧問如何是和尚家風。師曰。滿缾傾不出。大",
    "X71n1425_002:0769a21": "地沒飢人。",
    "X71n1425_002:0769a22": "荊山美玉何須辨。赤水玄珠不用拈。罔象無心黃帝",
    "X71n1425_002:0769a23": "重。卞和有智楚王嫌。",
    "X71n1425_002:0769a24": "投子青禪師。僧問。師唱誰家曲。宗風嗣阿誰。師曰。",
    "X71n1425_002:0769b01": "威音前一箭。射透兩重山。曰如何是相付底事。師",
    "X71n1425_002:0769b02": "曰。全因淮地月。得照郢陽春。曰恁麼則入水見長",
    "X71n1425_002:0769b03": "人。師曰。祇知荊玉異。那辨楚王心。師隨後以拂子",
    "X71n1425_002:0769b04": "敲禪牀一下。",
    "X71n1425_002:0769b05": "珊瑚枝上玉花開。風遞清香遍九垓。勿謂乾坤成委",
    "X71n1425_002:0769b06": "曲。韶陽親見睦州來。",
    "X71n1425_002:0769b07": "投子示眾云。若論此事。如鸞鳳沖霄不留其跡。羚",
    "X71n1425_002:0769b08": "羊挂角那覔其蹤。金龍不守於寒潭。玉兔豈棲於",
    "X71n1425_002:0769b09": "蟾影。其或賓主若立須威音路外搖頭。問答言陳",
    "X71n1425_002:0769b10": "乃玄路傍提為唱。若能如是。猶在半途。更乃凝眸。",
    "X71n1425_002:0769b11": "不勞相見。",
    "X71n1425_002:0769b12": "水澄月滿道人愁。妙盡無依類莫收。劫外正偏兼帶",
    "X71n1425_002:0769b13": "路。不萌枝上辨春秋。",
    "X71n1425_002:0769b14": "投子因僧問。和尚適來拈香祝壽。且道當今皇帝",
    "X71n1425_002:0769b15": "壽年多少。師曰。月籠丹桂遠。星拱北辰高。",
    "X71n1425_002:0769b16": "六國清平賀聖年。珠簾高卷月明前。金輪那肯當堂",
    "X71n1425_002:0769b17": "坐。不用丹墀擊靜鞭。",
    "X71n1425_002:0769b18": "東京天寧芙蓉楷禪師。僧問。師唱誰家曲。宗風嗣",
    "X71n1425_002:0769b19": "阿誰。師曰。金鳳夜棲無影樹。峰巒纔露海雲遮。",
    "X71n1425_002:0769b20": "等閑應問豈安排。一句全提隱顯該。薄霧依依籠古",
    "X71n1425_002:0769b21": "徑。孤峰終不露崔嵬。",
    "X71n1425_002:0769b22": "芙蓉楷僧問。夜半正明。天曉不露。如何是不露底",
    "X71n1425_002:0769b23": "事。師曰。滿船空載月。漁父宿蘆花。",
    "X71n1425_002:0769b24": "星流水國夜然燈。月印江天明似鏡。隱顯無私位不",
    "X71n1425_002:0769c01": "該。依稀擬動成偏正。",
    "X71n1425_002:0769c02": "芙蓉楷上堂。法身者理妙言玄。頓超終始之患。諸",
    "X71n1425_002:0769c03": "仁者。莫是幻身外別有法身麼。莫即幻身便是法",
    "X71n1425_002:0769c04": "身麼。若也恁麼會去。盡是依他作解。蒙昧兩岐。法",
    "X71n1425_002:0769c05": "眼未得通明。不見僧問夾山。如何是法身。山云法",
    "X71n1425_002:0769c06": "身無相。如何是法眼。山云法眼無瑕。所以道吾云。",
    "X71n1425_002:0769c07": "未有師在。忽有人問老僧。如何是法身。羊便乾處",
    "X71n1425_002:0769c08": "臥。如何是法眼。驢便濕處尿。更有人問作麼生是",
    "X71n1425_002:0769c09": "法身。買帽相頭。作麼生是法眼。坑坎堆阜。若點撿",
    "X71n1425_002:0769c10": "將來。夾山祇是學處不玄。如流俗閨閤裏物不能",
    "X71n1425_002:0769c11": "捨得。致使情關固閉識瑣難開。老僧今日若不當",
    "X71n1425_002:0769c12": "陽顯示。後學何以知歸。勸汝諸人不用求真。唯須",
    "X71n1425_002:0769c13": "息。諸見若盡。昏霧不生。自然智鑑洞明。更無他物。",
    "X71n1425_002:0769c14": "諸人還會麼。良久云。珠中有火君須信。休向天邊",
    "X71n1425_002:0769c15": "問太陽。",
    "X71n1425_002:0769c16": "道合平常絕異端。行人何必歷艱難。從今莫信孫臏",
    "X71n1425_002:0769c17": "卜。龜殻無靈不用鑽。",
    "X71n1425_002:0769c18": "保壽恩禪師上堂。拈拄杖云。得自天台絕比倫。從",
    "X71n1425_002:0769c19": "來無葉又無根。有時扶過斷橋水。幾度伴歸明月",
    "X71n1425_002:0769c20": "村。雖然如是。也不得無過。擊香臺一下便下座。",
    "X71n1425_002:0769c21": "此樹不從天地生。登山涉水承渠力。如今擲向亂峯",
    "X71n1425_002:0769c22": "前。免致叢林為軌則。",
    "X71n1425_002:0769c23": "保壽上堂。三界唯心。萬法唯識。檻外雲生。簷頭雨",
    "X71n1425_002:0769c24": "滴。澗水湛如藍。野花開似織。此時若不究根源。謾",
    "X71n1425_002:0770a01": "向當來問彌勒。還會麼。不勞久立。",
    "X71n1425_002:0770a02": "靈然不涉古來今。三界都盧一點心。檻外桃花春蝶",
    "X71n1425_002:0770a03": "舞。門前楊柳曉鶯吟。",
    "X71n1425_002:0770a05": "增輯丹霞淳禪師語錄(終)"
}