{
    "T50n2060_020:0588a08": "續高僧傳卷第二十",
    "T50n2060_020:0588a10": "大唐西明寺沙門釋道宣撰",
    "T50n2060_020:0588a11": "習禪五　本傳十四　附見五",
    "T50n2060_020:0588a12": "唐相州寒陵山寺釋道昂傳一(靈智)",
    "T50n2060_020:0588a13": "唐京師大莊嚴寺釋道哲傳二(道成　靜安)",
    "T50n2060_020:0588a14": "唐潞州法住寺釋曇榮傳三",
    "T50n2060_020:0588a15": "唐京師弘法寺釋靜琳傳四",
    "T50n2060_020:0588a16": "唐京師弘福寺釋慧斌傳五",
    "T50n2060_020:0588a17": "唐汾州光嚴寺釋志超傳六",
    "T50n2060_020:0588a18": "唐蔚州五臺寺釋曇韻傳七",
    "T50n2060_020:0588a19": "唐箕州箕山沙門釋慧思傳八",
    "T50n2060_020:0588a20": "唐并州玄中寺釋道綽傳九(道撫)",
    "T50n2060_020:0588a21": "唐密州茂勝寺釋明淨傳十(慧融)",
    "T50n2060_020:0588a22": "唐益州空慧寺釋慧熙傳十一",
    "T50n2060_020:0588a23": "唐綿州大施寺釋世瑜傳十二",
    "T50n2060_020:0588a24": "唐[門@壬]州攝山栖霞寺釋智聰傳十三",
    "T50n2060_020:0588a25": "唐蒲州孤介山陷泉寺釋僧徹傳十四",
    "T50n2060_020:0588a26": "釋道昂。未詳其氏。魏郡人。履信標宗風神",
    "T50n2060_020:0588a27": "清徹。獨懷異操高尚世表。慧解夙成殆非",
    "T50n2060_020:0588a28": "開悟。初投于靈裕法師而出家焉。裕神識剛",
    "T50n2060_020:0588a29": "簡氣岸雲霄。審量觀能授其明訓。昂飲沐",
    "T50n2060_020:0588b01": "清化愛敬親承。歲積炎涼齋蹤上伍。常",
    "T50n2060_020:0588b02": "於寒陵山寺。陶融初教綱領玄宗。日照高",
    "T50n2060_020:0588b03": "山此焉收屬。講華嚴地論。稽洽博詣才辯",
    "T50n2060_020:0588b04": "天垂。扣問連環思徹恒理。而混斯聲迹撝",
    "T50n2060_020:0588b05": "謙藏用。幽贊之功諒擬前傑。化物餘景志結",
    "T50n2060_020:0588b06": "西方。常願生安養。履接成務故道扇漳河。",
    "T50n2060_020:0588b07": "咸蒙惠澤。後自知命極預告有緣。至八月",
    "T50n2060_020:0588b08": "初當來取別。時未測其言也。期月既臨。一",
    "T50n2060_020:0588b09": "無所患。問齋時至未。景次昆吾。即昇高座。",
    "T50n2060_020:0588b10": "身含奇相爐發異香。援引四眾受菩薩戒。",
    "T50n2060_020:0588b11": "詞理切要聽者寒心。于時七眾圍遶飡承遺",
    "T50n2060_020:0588b12": "味。昂舉目高視。及見天眾繽紛絃管繁",
    "T50n2060_020:0588b13": "會。中有清音遠亮。告於眾曰。兜率陀天樂",
    "T50n2060_020:0588b14": "音下迎。昂曰。天道乃生死根本。由來非願。",
    "T50n2060_020:0588b15": "常祈心淨土。如何此誠不從遂耶。言訖便",
    "T50n2060_020:0588b16": "覩。天樂上騰須臾遠滅。便見西方香花伎",
    "T50n2060_020:0588b17": "樂充塞如團雲飛涌而來。旋環頂上舉眾",
    "T50n2060_020:0588b18": "皆見。昂曰。大眾好住。今西方靈相來迎。事須",
    "T50n2060_020:0588b19": "願往。言訖但見香爐墜手。便於高座端",
    "T50n2060_020:0588b20": "坐而終。卒于報應寺中。春秋六十有九。即",
    "T50n2060_020:0588b21": "貞觀七年八月也。道俗崩慟觀者如山。接捧",
    "T50n2060_020:0588b22": "將殯撿。足下有普光堂等文字生焉。自",
    "T50n2060_020:0588b23": "非道會靈章行符隣聖者。何能現斯嘉",
    "T50n2060_020:0588b24": "應哉。于斯時也遐邇嗟詠氣結成陰。坐既",
    "T50n2060_020:0588b25": "加趺掌文仰現。預覩相迹悲慶相臨。還送",
    "T50n2060_020:0588b26": "寒陵之山。鑿窟處之。經春不朽。儼然如初。",
    "T50n2060_020:0588b27": "自昂道素之聲被于東夏。慈潤溫柔德光攸",
    "T50n2060_020:0588b28": "屬。嘗養犬一頭兩耳患聾。每將自逐減食",
    "T50n2060_020:0588b29": "而施。及昂終後便失所在。又登講之夜。時",
    "T50n2060_020:0588c01": "屬陰暗素無燈燭。昂舉掌高示。便發異光",
    "T50n2060_020:0588c02": "朗照堂宇。大眾覩瑞怪所從來。昂曰。此",
    "T50n2060_020:0588c03": "光手中恒有耳。何可怪耶。其栖業隆深幽明",
    "T50n2060_020:0588c04": "感應。誠不可度也。故是道勝高世之人矣。",
    "T50n2060_020:0588c05": "時相州有靈智沙門。亦裕公弟子也機務亮",
    "T50n2060_020:0588c06": "敏著名當世。常為裕之都講。辯唱明衷允",
    "T50n2060_020:0588c07": "愜望情。加以明解經論。每昇元席。文義弘",
    "T50n2060_020:0588c08": "遠妙思霜霏難問銳指擅步漳鄴。故使四海",
    "T50n2060_020:0588c09": "望塵俱敦聲教。後便忽覺智涯難極法行",
    "T50n2060_020:0588c10": "須依徒設舟航終須艤棹。即屏絕章疏",
    "T50n2060_020:0588c11": "更修定業。步晷守心懷虛成務。乞食頭",
    "T50n2060_020:0588c12": "陀用清靈爽。垂行物範光德生焉。貞觀八",
    "T50n2060_020:0588c13": "年終於鄴下。春秋七十有五。後諸學行儉",
    "T50n2060_020:0588c14": "約。附其塵者眾焉。",
    "T50n2060_020:0588c15": "釋道哲。姓唐。齊郡臨邑人。初投潁川明及法",
    "T50n2060_020:0588c16": "師。學十地地持。為同聽者所揖。具戒已後",
    "T50n2060_020:0588c17": "正奉行門。又從魏郡希律師稟承四分。希",
    "T50n2060_020:0588c18": "亦指南一時盱衡五眾。受教博曉將經六",
    "T50n2060_020:0588c19": "載。經重筌宗究其文體。但為戒慧雖通未",
    "T50n2060_020:0588c20": "懷定業。有河內詢禪師。眾推不測匠首當",
    "T50n2060_020:0588c21": "今。嘉哲至誠傾襟為說。一悟真諦霍然大",
    "T50n2060_020:0588c22": "通。禪侶相謝解齊登室。聞京邑道盛。乃步",
    "T50n2060_020:0588c23": "從焉。初至住仁覺寺。沙門曇遷有知人之",
    "T50n2060_020:0588c24": "譽。敬備師禮從受攝論。研味至理曉悟",
    "T50n2060_020:0588c25": "其文。標擬有方豈惟聲教。遂厭辭人世。潛",
    "T50n2060_020:0588c26": "于終南之駱谷也。山粒難接授受須淨。既",
    "T50n2060_020:0588c27": "闕使人。遂虛腹累宵。欣茲味空有清信士",
    "T50n2060_020:0588c28": "張暉。陪從多年請益供奉。因暫下山忽逢重",
    "T50n2060_020:0588c29": "雪。懸路既擁七日方到。哲以雖對食具為",
    "T50n2060_020:0589a01": "無人授。守死正念。暉披雪至菴。彈指覺",
    "T50n2060_020:0589a02": "悟方從定起。斯寔謹慎資持為此例矣。京",
    "T50n2060_020:0589a03": "師大莊嚴寺以哲素有道聲。延住華館。初",
    "T50n2060_020:0589a04": "從眾意退居小室。一食分衛不受僧利。眾",
    "T50n2060_020:0589a05": "益重之。盩厔縣民。昔以隱居駱谷。得信者",
    "T50n2060_020:0589a06": "多。相率迎請。乃往赴焉。營構禪宇立徒策",
    "T50n2060_020:0589a07": "業。山俗道侶相從屯赴。教以正法訓以律",
    "T50n2060_020:0589a08": "儀。野逸是憑聞諸京輔。忽一旦謂門人曰。",
    "T50n2060_020:0589a09": "無常及矣。大眾難見。冥目既至長恨何言。遂",
    "T50n2060_020:0589a10": "東歸莊嚴。訊問名德。奄然卒於故房。春秋",
    "T50n2060_020:0589a11": "七十二矣。即貞觀九年正月也。葬于京之西",
    "T50n2060_020:0589a12": "郊。長城故人慕仰聲範。遂發塚迎柩還歸",
    "T50n2060_020:0589a13": "盩厔。行道設齋以從火葬。收其餘燼為起",
    "T50n2060_020:0589a14": "塔於城西二里端正樹側龍岸鄉中。列植",
    "T50n2060_020:0589a15": "楊柏行往揖拜。然哲逈發天才學不師",
    "T50n2060_020:0589a16": "古。撰百識觀門十卷智照自體論六卷大乘",
    "T50n2060_020:0589a17": "聞思論等行世。弟子靜安道誠。並承習厥",
    "T50n2060_020:0589a18": "宗。匡務有敘。安掩迹林泉念定存業。",
    "T50n2060_020:0589a19": "誠行感玄解謙穆自修。包括律部講道時",
    "T50n2060_020:0589a20": "接。初住大莊嚴寺。以傳業高今徵入瑤",
    "T50n2060_020:0589a21": "臺匡化於彼。餘波潛被盛績京師。",
    "T50n2060_020:0589a22": "釋曇榮。俗姓張氏。定州九門人。源南鄧而",
    "T50n2060_020:0589a23": "分派。因封而居高陽焉。年十九時為書生。",
    "T50n2060_020:0589a24": "刻意玄理。寄心無地。因靈裕法師講華嚴",
    "T50n2060_020:0589a25": "經。試往聽之。便悟宏範略其詮致。乃投",
    "T50n2060_020:0589a26": "裕焉裕神厲氣清。觀榮勤攝遂即度之。",
    "T50n2060_020:0589a27": "及受具後專業律宗經餘六載。崇履禁科",
    "T50n2060_020:0589a28": "滌暢開結。乃更循講肆備聞異部。偏行",
    "T50n2060_020:0589a29": "大業故以地持為學先。屬周廢二教。韜",
    "T50n2060_020:0589b01": "形俗壤。雖外同其塵。而內服道味。及隋",
    "T50n2060_020:0589b02": "再弘佛教。不務公名。隨緣通化曾無執",
    "T50n2060_020:0589b03": "著。年登四十務道西遊。行至上黨潞城黎",
    "T50n2060_020:0589b04": "城諸山。依巖結宇即永潛遁既懿德是充",
    "T50n2060_020:0589b05": "緇素歸仰。便開拓柴障廣樹禪坊。四遠聞",
    "T50n2060_020:0589b06": "風一期翕至。榮形解雄邃稱病設方。諸有",
    "T50n2060_020:0589b07": "飡飲咸歆至澤。禮供日隆投告填委。以",
    "T50n2060_020:0589b08": "隋末凌亂人百從軍。預踐兵饑希全戒",
    "T50n2060_020:0589b09": "德。榮欲澄汰先染要假明猷。事在護持",
    "T50n2060_020:0589b10": "躬當法主。每年春夏立方等般舟。秋冬各",
    "T50n2060_020:0589b11": "興坐禪念誦。僧尼別院故處有四焉。致使",
    "T50n2060_020:0589b12": "五眾煙隨百供鱗集。日增慶泰歡躍成諠。",
    "T50n2060_020:0589b13": "自晉魏韓趙周鄭等邦。釋種更新其戒者。",
    "T50n2060_020:0589b14": "榮寔其功矣。嘗往韓州鄉縣延聖寺。立",
    "T50n2060_020:0589b15": "懺悔法。刺史風同仁。素奉釋門家傳供養。",
    "T50n2060_020:0589b16": "送舍利三粒遺行道眾。榮年垂八十。親率",
    "T50n2060_020:0589b17": "道俗三千人。步出野迎路。由二十餘里。",
    "T50n2060_020:0589b18": "儐從之盛譽滿當時。既達寺中。乃告眾曰。",
    "T50n2060_020:0589b19": "舍利之德挺變無方。若累業有銷請祈可",
    "T50n2060_020:0589b20": "遂。乃人人前別置水鉢。加以香爐通夜苦",
    "T50n2060_020:0589b21": "求。至明鉢內總獲舍利四百餘粒。聲名達",
    "T50n2060_020:0589b22": "于鄉邑。縣令懼其聚眾有墜條章。怖停",
    "T50n2060_020:0589b23": "其事。當夕怪獸鳴其廳宇。官民竟夜不安。",
    "T50n2060_020:0589b24": "明旦陳悔方從榮法。斯德被聖凡。皆此之",
    "T50n2060_020:0589b25": "例。武德九年夏。於潞城交漳村立法行",
    "T50n2060_020:0589b26": "道。所住堂舍忽自崩壞。龕像舍利宛然挺出。",
    "T50n2060_020:0589b27": "布在庭中一無所損。又貞觀七年。清信士",
    "T50n2060_020:0589b28": "常凝保等。請榮於州治法住寺。行方等悔",
    "T50n2060_020:0589b29": "法。至七月十四日。有本寺沙門僧定者。戒",
    "T50n2060_020:0589c01": "行精固。於道場內見大光明。五色間起從",
    "T50n2060_020:0589c02": "上而下。中有七佛相好非常。語僧定云。",
    "T50n2060_020:0589c03": "我是毘婆尸如來無所著至真等正覺。以汝",
    "T50n2060_020:0589c04": "罪銷故來為證。然非本師不與授記。如",
    "T50n2060_020:0589c05": "是六佛皆同此詞。最後一佛云。我是汝本師",
    "T50n2060_020:0589c06": "釋迦牟尼也。為汝罪銷故來授記。曇榮是汝",
    "T50n2060_020:0589c07": "滅罪良緣。於賢劫中名普寧佛。汝身器清",
    "T50n2060_020:0589c08": "淨。後當作佛。名為普明。若斯之應現感靈",
    "T50n2060_020:0589c09": "祥。信難圖矣。後臥疾於床。眼中流淚。弟子",
    "T50n2060_020:0589c10": "圓宗。曰和上生來念慧必無。不意何事悲",
    "T50n2060_020:0589c11": "泣。答曰。吾死將逼。恨更不得為諸七眾",
    "T50n2060_020:0589c12": "洗濯罪累耳。宗曰。何必至此。答曰。吾縱",
    "T50n2060_020:0589c13": "不死。亦是無用。自佛法再興已來。未省",
    "T50n2060_020:0589c14": "一度。不聽說戒。今既病困說欲斯必死矣。",
    "T50n2060_020:0589c15": "以貞觀十三年十二月終於法住寺。春秋八",
    "T50n2060_020:0589c16": "十有五。旋殯于野外。後門徒出其遺骨葬",
    "T50n2060_020:0589c17": "于寺南。建塔表之。自榮履歷重難而崇尚",
    "T50n2060_020:0589c18": "釋風。形器瓌偉過於八尺。詞吐溫贍風格遒",
    "T50n2060_020:0589c19": "遠。年登不惑斷粒練形。常餌守中用省煩",
    "T50n2060_020:0589c20": "累。而奉教結淨希見斯人。日到僧厨問",
    "T50n2060_020:0589c21": "其監膳。必有事染親看翻穢。並使食具清",
    "T50n2060_020:0589c22": "淨方始還房。自覿名德罕聞斯類。又於",
    "T50n2060_020:0589c23": "寺內諸房多結淨地。用擬四藥溫煮之所",
    "T50n2060_020:0589c24": "故預沾門序散在諸方。咸承風素免諸宿",
    "T50n2060_020:0589c25": "觸。又每歲懺法必具兩儀。二篇已下依律清",
    "T50n2060_020:0589c26": "之。先使持衣說淨終形立誓然後羯磨隨",
    "T50n2060_020:0589c27": "治成人。初聚正罪雅依大乘。仍令心用理",
    "T50n2060_020:0589c28": "事無著有空身口威儀歸承律撿。故自從",
    "T50n2060_020:0589c29": "訓勗奉法無虧。皆終諸命報。余因訪道藝",
    "T50n2060_020:0590a01": "行達潞城。奉謁清儀具知明略。故不敢墜",
    "T50n2060_020:0590a02": "其芳緒云。",
    "T50n2060_020:0590a03": "釋靜琳。俗姓張氏。本族南陽。後居京兆之華",
    "T50n2060_020:0590a04": "原焉。幼齡背世清附緇門。初誕之日有外",
    "T50n2060_020:0590a05": "國道人曰。此兒當貴。若出家者大弘佛法。",
    "T50n2060_020:0590a06": "七歲投僧出家。役以田疇無乖道訓。不",
    "T50n2060_020:0590a07": "果本望。深惟非法也。自顧而言曰。此而未",
    "T50n2060_020:0590a08": "捨。與俗何殊。更從一師服膺正化。遭周",
    "T50n2060_020:0590a09": "滅法且附俗緣。年在弱冠希期無怠。會隋",
    "T50n2060_020:0590a10": "氏啟運。即投曇猛法師。乃以二事相攝經",
    "T50n2060_020:0590a11": "于五年。猶事沙彌未敢受具。慶蒙開法欲",
    "T50n2060_020:0590a12": "廣見聞。辭其本師南遊樊鄧。便於彼部",
    "T50n2060_020:0590a13": "奉進大戒。既爰初受法未曉清規。遠赴青",
    "T50n2060_020:0590a14": "齊聽於律禁。後發前至為諸聽先。又於覺",
    "T50n2060_020:0590a15": "法師所聽受十地。迴趾鄴都。炬法師所採",
    "T50n2060_020:0590a16": "聽華嚴楞伽思益。皆通貫精理妙思英拔。舊",
    "T50n2060_020:0590a17": "傳新解往往程器。時即推令敷化。講散幽",
    "T50n2060_020:0590a18": "旨並驚所未聞。而胸臆所憶猶謂不足。",
    "T50n2060_020:0590a19": "展轉周聽博遍東川。蓄解尋師又至蒲晉。",
    "T50n2060_020:0590a20": "有沙門道遜道順者。聲名大德也。留講十",
    "T50n2060_020:0590a21": "地經于涼燠。雖復聽徒欣泰。而志逾煩梗。",
    "T50n2060_020:0590a22": "下坐處房撫膺審曰。法本治病。而今慢法",
    "T50n2060_020:0590a23": "更增。且道貴虛通。而今耽著彌固。此不可",
    "T50n2060_020:0590a24": "也。即捨講業專習禪門。初學不淨念處等",
    "T50n2060_020:0590a25": "法。又嫌其瑣小煩稽人慮。乃學大乘諸無",
    "T50n2060_020:0590a26": "得觀。離念唯識彌所開宗。每習一解陶練",
    "T50n2060_020:0590a27": "十年。精其昔知更新後習。而弊食麁衣。情",
    "T50n2060_020:0590a28": "欲斯絕。後入白鹿山。山糧罕繼。便試以却",
    "T50n2060_020:0590a29": "粒之法。孤放窮巖又經累載。山中業定昏",
    "T50n2060_020:0590b01": "睡惑心。乃臨峭絕懸崖下望千仞。旁生一",
    "T50n2060_020:0590b02": "樹纔得勝人。以草藉之加坐其上。於中",
    "T50n2060_020:0590b03": "繫念動逾宵日。怖死既重專深弘觀。後聞",
    "T50n2060_020:0590b04": "泰岳特多靈異。便往尋之。既達彼山。夜見",
    "T50n2060_020:0590b05": "火炬周環高曜峯巖。即事追求累日方至。乃",
    "T50n2060_020:0590b06": "見五六尼眾匡坐論道。琳初通訊問。共議",
    "T50n2060_020:0590b07": "唯識等理。未盡言間忽然不見。惆悵久悟",
    "T50n2060_020:0590b08": "法誠爾也。後入關中遇曇遷禪師講開攝",
    "T50n2060_020:0590b09": "論。一聞如舊慧不新聞。仁壽四年。下勅送",
    "T50n2060_020:0590b10": "舍利於華原石門山之神德寺。琳即於此住。",
    "T50n2060_020:0590b11": "居靜課業。行解之盛名布京師。大業三年。",
    "T50n2060_020:0590b12": "有沙門還原等。延請帝城。在明輪妙象諸",
    "T50n2060_020:0590b13": "寺。講揚攝論識者歸焉。尋即降勅召入道",
    "T50n2060_020:0590b14": "場。既達東都禪門更擁。齊王[日*東]情深理定。",
    "T50n2060_020:0590b15": "每就諮欵請至本第從奉歸戒。鴻臚蘇",
    "T50n2060_020:0590b16": "[蒠心+(冗几+(止*(ㄇ/又)))]。學高前古。舉朝冠蓋。稟宗師訓為舟",
    "T50n2060_020:0590b17": "為梁。高陽道雄道體。趙郡道獻明則等。並釋",
    "T50n2060_020:0590b18": "門威鳳。智海明珠。咸承理味酌以華實。襄",
    "T50n2060_020:0590b19": "陽洪哲。德高楚望風力俊駭。聞琳聲穆時",
    "T50n2060_020:0590b20": "彥。故來相架。乃致問云。懷道者多。專意何",
    "T50n2060_020:0590b21": "業。琳見其詞骨難競。聊以事徵告云。山谷",
    "T50n2060_020:0590b22": "高深意定何在。哲云。山高谷深由來自爾。琳",
    "T50n2060_020:0590b23": "曰。若如來言。餘處取土填谷齊山為定高",
    "T50n2060_020:0590b24": "不。哲悟此一言致詞歎伏。由是秀頴附",
    "T50n2060_020:0590b25": "津。稽疑重沓。故令譽風宣彌繁賞。會琳以",
    "T50n2060_020:0590b26": "象教東漸法網雖嚴至於僧儀正度猶未",
    "T50n2060_020:0590b27": "光闡。欲遍遊閻浮備殫靈迹。以十三年內",
    "T50n2060_020:0590b28": "具表聞帝。當蒙恩詔令使巡方。并給使",
    "T50n2060_020:0590b29": "人傳國書信。行達襄土方趣海南。屬寇賊",
    "T50n2060_020:0590c01": "交侵中國背叛。途路梗澁還返南陽。義寧二",
    "T50n2060_020:0590c02": "年。被召入京。住大總持如常弘演。光陰既",
    "T50n2060_020:0590c03": "積學者成林。武德三年。正平公李安遠。奏",
    "T50n2060_020:0590c04": "造弘法。素奉崇信。別令召之。琳立意離緣",
    "T50n2060_020:0590c05": "攝慮資道。會隋末壅閉唐運開弘。皂白歸依",
    "T50n2060_020:0590c06": "光隆是慶。乃削繁就簡。惟敷中論為宗。餘",
    "T50n2060_020:0590c07": "則維摩起信。權機屢展。夜則勗以念慧每事",
    "T50n2060_020:0590c08": "徵研。並使解出自心不從他授。玄琬律師",
    "T50n2060_020:0590c09": "道王關河躬承令則。自餘法侶歲獻奇倫。",
    "T50n2060_020:0590c10": "任城王及太妃楚國太妃安平公主等。皇家",
    "T50n2060_020:0590c11": "帝葉請戒第宅。隆禮頻繁。國子祭酒蕭璟。",
    "T50n2060_020:0590c12": "工部尚書張亮。詹事杜正倫。司農李道裕",
    "T50n2060_020:0590c13": "等。並誓為弟子。備諸法物恒令服御。久",
    "T50n2060_020:0590c14": "以徒侶義學爰缺律宗。乃躬請智首律師",
    "T50n2060_020:0590c15": "敷弘四分。一舉十遍身令眾先。故使教法",
    "T50n2060_020:0590c16": "住持京輦稱最。乃至沙彌淨人咸明律相",
    "T50n2060_020:0590c17": "誠其功矣。忽以貞觀十四年秋初染疾。至",
    "T50n2060_020:0590c18": "十月二十六日平旦疾甚。有沙門法常者。",
    "T50n2060_020:0590c19": "盛名帝宇。素與周旋。故來執別。琳曰。不戀",
    "T50n2060_020:0590c20": "此生未貪來報。緣集則有。緣散則無。而神",
    "T50n2060_020:0590c21": "氣澄湛由來不亂。曾病。有問疾者。答云。",
    "T50n2060_020:0590c22": "以己之疾愍於彼疾。因而流淚。想諸苦趣",
    "T50n2060_020:0590c23": "故也。便總集僧眾并諸門人告曰。生死道長",
    "T50n2060_020:0590c24": "有心日促。各宜自敬無累爾神。即右脇而",
    "T50n2060_020:0590c25": "臥。尋卒於本寺。春秋七十有六。餘處通冷",
    "T50n2060_020:0590c26": "惟頂極熱。迄於焚日方始神散。而形色鮮",
    "T50n2060_020:0590c27": "軟特異常比。送於終南至相寺燒。惟舌獨",
    "T50n2060_020:0590c28": "存。再取燒之逾更明淨。斯即正言法之力",
    "T50n2060_020:0590c29": "矣。弟子等四十餘人。奉跪慈顏無由欽仰。",
    "T50n2060_020:0591a01": "百日之內通告有緣共轉大乘。總四萬餘",
    "T50n2060_020:0591a02": "卷。并造千粒舍利木塔舉高五丈彫飾之美",
    "T50n2060_020:0591a03": "晃發中天。廣布檀那用酬靈澤。初琳居世。",
    "T50n2060_020:0591a04": "化以實錄著名。每述至理玄凝。無不垂",
    "T50n2060_020:0591a05": "泣歎奉。言無非涉事不徒行。有通事舍人",
    "T50n2060_020:0591a06": "李好德者。曾於雒邑受業於琳。後歷官天",
    "T50n2060_020:0591a07": "門。弊於俗務逃流山藪。使弟子度之。若",
    "T50n2060_020:0591a08": "准正勅罪當大辟。後有嫉於德者。罔以",
    "T50n2060_020:0591a09": "極刑。及下獄徵琳。初無拒諱。監獄者深",
    "T50n2060_020:0591a10": "知情量。取拔無由。事從慮過釋然放免。識",
    "T50n2060_020:0591a11": "者以實語天梯至死知量是莫加焉。自爰",
    "T50n2060_020:0591a12": "初問法。無憚夷險。衣服壞則以紙補之。床",
    "T50n2060_020:0591a13": "席暖則坐於簣上節之。又節量力強羸。名",
    "T50n2060_020:0591a14": "利不緣。語默沈靜。修攝威儀。有異名稱。涕",
    "T50n2060_020:0591a15": "涶莫顯於口鼻。飲食未言於美惡。敬慎之",
    "T50n2060_020:0591a16": "極夫又何加。兼以行位難測。蚤虱不歷於",
    "T50n2060_020:0591a17": "身縱輒投者尋便走散。斯負既抵。故所報",
    "T50n2060_020:0591a18": "類希焉。嘗居山谷須粒有待患繁。乃合守",
    "T50n2060_020:0591a19": "中丸一劑。可有斗許。得支一周。琳服延",
    "T50n2060_020:0591a20": "之乃經三載。便利之際收洗重服。故能業",
    "T50n2060_020:0591a21": "定堅明專注難拔。時值儉歲緣村投告。隨",
    "T50n2060_020:0591a22": "得隨施安樂貧苦。嘗在講會。俗士三人謀",
    "T50n2060_020:0591a23": "害一怨。兩人往殺。其一中悔從琳受戒。歲",
    "T50n2060_020:0591a24": "紀經久並從物故。而受戒者忽死心煖。",
    "T50n2060_020:0591a25": "後從醒寤備見昔怨及同謀者論告殺事。",
    "T50n2060_020:0591a26": "其受戒人稱枉不伏。引琳為證。王即召追。",
    "T50n2060_020:0591a27": "證便有告。琳生他方金粟世界。王既感證。",
    "T50n2060_020:0591a28": "因放此人。又琳一生所至伽藍撝謙自牧。",
    "T50n2060_020:0591a29": "逮至名高福重嚫錫日增。並委侍人口無",
    "T50n2060_020:0591b01": "再問。及後為福方恨無財。出以示之。琳",
    "T50n2060_020:0591b02": "曰。都不憶有此物也。斯寔據道為務情",
    "T50n2060_020:0591b03": "無世涉。可書季代足為師鏡。自住弘法",
    "T50n2060_020:0591b04": "敷化四方。學侶客僧來如闤闠。招慰安撫隨",
    "T50n2060_020:0591b05": "事憂承。而度雜公私憲章有敘。故使外",
    "T50n2060_020:0591b06": "雖禁固內實通流。山林望而有歸。軌道",
    "T50n2060_020:0591b07": "立而垂則。逮于歿後此法彌崇。所以京室",
    "T50n2060_020:0591b08": "僧寺五十有餘。至於敘接賓禮僧儀邕穆",
    "T50n2060_020:0591b09": "者。莫高於弘法矣。又寺居古墌惟一佛堂。",
    "T50n2060_020:0591b10": "僧眾創停仄陋而已。琳薰勵法侶共經始",
    "T50n2060_020:0591b11": "之。今則堂房環合厨庫殷積。客主混同去留",
    "T50n2060_020:0591b12": "隨意。裕法師云。以道通物。物由道感。惠",
    "T50n2060_020:0591b13": "由道來。還供道眾。故僧實由客。深有冥功。",
    "T50n2060_020:0591b14": "裕語有琳近之矣。",
    "T50n2060_020:0591b15": "釋慧斌。姓和氏。兗州人也。博覽經藝文義",
    "T50n2060_020:0591b16": "洞開。偏曉字源尤明章曜。年十九鄉黨所",
    "T50n2060_020:0591b17": "崇為州助教。而情厭煩梗懷慕出世。年二",
    "T50n2060_020:0591b18": "十三方預剪落。尋即歷聽經律相沿兩載。",
    "T50n2060_020:0591b19": "覩講席喧撓惟論聲勢。便入臺山修諸靜",
    "T50n2060_020:0591b20": "慮。一入八載備行觀法。乃往泰山靈巖諸",
    "T50n2060_020:0591b21": "寺。以行道為務先。年三十四方隷官名。住",
    "T50n2060_020:0591b22": "秦州梁父甑山存道寺。更尋律部博聽經",
    "T50n2060_020:0591b23": "論。而性狎禪林譽彰遐邇。及獻后云背禪",
    "T50n2060_020:0591b24": "定攸興。下勅徵延乃旋京邑。于時名望盛",
    "T50n2060_020:0591b25": "德八表一期。各擅英髦人程鱗翼。而斌夏",
    "T50n2060_020:0591b26": "第最小聲稱彌隆。衣鉢之外更無箱襆。容質",
    "T50n2060_020:0591b27": "清素挺異恒倫。緇素目屬莫不迴向。斯亦",
    "T50n2060_020:0591b28": "象季清厲之僧也。兼以布行純粹言無品",
    "T50n2060_020:0591b29": "藻。每聞評論輒即默然。防護戒儀慈救為",
    "T50n2060_020:0591c01": "慮。每夏行履執帚先掃。恐傷蟲蟻故也。隨",
    "T50n2060_020:0591c02": "得利養密行檀濟。或造漉囊。或施道俗。",
    "T50n2060_020:0591c03": "惟急者方乃行之。仍復累屬勿泄人世。",
    "T50n2060_020:0591c04": "及帝造寺前訪綱維。京室同美勿高斌也。",
    "T50n2060_020:0591c05": "乃下詔徵為弘福寺主。緝諧上下無敢乖",
    "T50n2060_020:0591c06": "猷。貞觀十九年十月六日。遘疾終寺。時年",
    "T50n2060_020:0591c07": "七十有二。自斌之入道。生常恒務。多以行",
    "T50n2060_020:0591c08": "道呪業為心。或誦釋迦觀音。或行文殊悔",
    "T50n2060_020:0591c09": "法。歲中八十一日六時行業前後通數八十",
    "T50n2060_020:0591c10": "道場。身心悅懌。所得法利未可知也。至於",
    "T50n2060_020:0591c11": "教誡門學。惟論煩惱須斷。每有出罪露",
    "T50n2060_020:0591c12": "過。無不為之流涕。喜怒不形誦持無忘。",
    "T50n2060_020:0591c13": "故羯磨之匠通僧仰屬。道俗歸戒其徒弘矣。",
    "T50n2060_020:0591c14": "故使魏王以下內外懿親及梁宋諸公皆",
    "T50n2060_020:0591c15": "承戒素。初斌父朗有子七人。家世儒宗。斌",
    "T50n2060_020:0591c16": "第二也。仁壽徵入愛敬無因。朗齒迫期頤。",
    "T50n2060_020:0591c17": "鍾鳴漏盡。今古意絕。生死路分。乃於汶水",
    "T50n2060_020:0591c18": "之陰九逵之會。建義井一區。仍樹豐碑用",
    "T50n2060_020:0591c19": "裨其德。其銘略云。哀哀父母。載生載育。亦",
    "T50n2060_020:0591c20": "既弄璋。我履我復。一朝棄予山州滿目。雲",
    "T50n2060_020:0591c21": "掩重關風驚大谷。愛敬之道天倫在茲。殷",
    "T50n2060_020:0591c22": "憂暮齒見子無期。鑿井通給託事興詞。",
    "T50n2060_020:0591c23": "百年幾日對此長悲。玉檢之南嶧陽之北。",
    "T50n2060_020:0591c24": "獲麟之野秉禮之國。君有美政俗多儒墨。",
    "T50n2060_020:0591c25": "玉井洞開高碑斯勒。",
    "T50n2060_020:0591c26": "釋志超。俗姓田。同州憑翊人也。遠祖流寓遂",
    "T50n2060_020:0591c27": "居并部之榆次焉。少在童齓智量過人。精",
    "T50n2060_020:0591c28": "厲不群雅度標遠。厭世從道貫徹藏俞。而",
    "T50n2060_020:0591c29": "二親恃超更無兄弟。雖述其志常用抑之",
    "T50n2060_020:0592a01": "望嗣宗族。遂從儒流遍覽流略。年垂壯室",
    "T50n2060_020:0592a02": "私為娉妻。超聞之避斯塵染。乃逃竄林野。",
    "T50n2060_020:0592a03": "親姻周覓藏影無方。既被執身抑從伉儷。",
    "T50n2060_020:0592a04": "初則合[承/巳]為蹤。終亦同掩私室。冀行婚禮",
    "T50n2060_020:0592a05": "也。惟置一床超乃抽氈席地。令妻坐上。",
    "T50n2060_020:0592a06": "躬自處床。儼思加坐勤為說法。詞極明據。妻",
    "T50n2060_020:0592a07": "便流淚禮謝辭以相累。頻經宵夕事等金",
    "T50n2060_020:0592a08": "形。屢被[言*求]勸誠逾玉質。既確乎難拔。親",
    "T50n2060_020:0592a09": "乃捐而放之。年二十有七。投并州開化寺",
    "T50n2060_020:0592a10": "慧瓚禪師。瓚志德澄明行成眾範。未展度",
    "T50n2060_020:0592a11": "限歷試諸難。志超潔正身心勤履眾務。僧",
    "T50n2060_020:0592a12": "徒百數供雜五行。兩食恒備六時無缺。每",
    "T50n2060_020:0592a13": "有苦役必事身先。瓚親閱驗。其情守節度",
    "T50n2060_020:0592a14": "令受具。自進戒品專修行儀。即往定州",
    "T50n2060_020:0592a15": "尋採律藏括其精要刪其繁雜。五夏不滿",
    "T50n2060_020:0592a16": "三教備圓。乃返故鄉依巖綜習。初入太原",
    "T50n2060_020:0592a17": "之西比干山。栖引英秀創立禪林。曉夕勤",
    "T50n2060_020:0592a18": "修定慧雙啟。四儀託於戒節。二行憑於法",
    "T50n2060_020:0592a19": "依。學觀詵詵無威而肅。致使聞風不遠而",
    "T50n2060_020:0592a20": "至。大業初歲政網嚴明。擁結寺門不許僧",
    "T50n2060_020:0592a21": "出。超聞之慨而上諫。被衣舉錫出詣郡城。",
    "T50n2060_020:0592a22": "望有執送將陳所諫。而官私弗顧。乃達",
    "T50n2060_020:0592a23": "江都即以事聞。內史以事非要害。不為通",
    "T50n2060_020:0592a24": "引。還遣并部。至隋季多難寇賊交橫。民流",
    "T50n2060_020:0592a25": "溝壑死者太半。而超結徒勸聚餘糧不窮。",
    "T50n2060_020:0592a26": "但恐盜竊相陵便欲奔散乃以法誡勸無",
    "T50n2060_020:0592a27": "變爾情。鏡業既臨逃響何地。眾感其言心",
    "T50n2060_020:0592a28": "期遂爽准式禪禮課時無輟。嘗夜坐禪。忽",
    "T50n2060_020:0592a29": "有群賊排門直進。炬火亂舉白刃交臨合坐",
    "T50n2060_020:0592b01": "端然相同儀象。賊乃投仗於地拜伏歸依。",
    "T50n2060_020:0592b02": "超因隨宜誘引量權授法。咸發心敬合掌",
    "T50n2060_020:0592b03": "而退。其剛略攝御皆此類也。高祖建義太原。",
    "T50n2060_020:0592b04": "四遠咸萃。超惟道在生靈。義居乘福。即率",
    "T50n2060_020:0592b05": "侶晉陽住凝定寺。禪學數百清肅成規。道",
    "T50n2060_020:0592b06": "俗欽承貴賤恭仰。及皇旗南指三輔無塵。義",
    "T50n2060_020:0592b07": "寧二年。超率弟子二十餘人奉慶京邑。武",
    "T50n2060_020:0592b08": "皇夙承嘉望。待之若仙。引登太極敘之殊",
    "T50n2060_020:0592b09": "禮。左僕射魏國公裴寂。挺生不世器璉宏深。",
    "T50n2060_020:0592b10": "第中別院置僧住所。邀延一眾用以居焉。",
    "T50n2060_020:0592b11": "亟歷寒暑業新彌厲。但為貴遊諠雜外進",
    "T50n2060_020:0592b12": "無因。必附林薄方程慕遠。時藍田山化感",
    "T50n2060_020:0592b13": "寺沙門靈閏智信智光等。義解鉤玄妙崇",
    "T50n2060_020:0592b14": "心學。同氣相求宛然若舊遂延住彼山。栖志",
    "T50n2060_020:0592b15": "得矣。攝緣聚結其赴如雲。賢聖語默互相敦",
    "T50n2060_020:0592b16": "重。而寺非幽阻隷以公途。晦迹之賓卒難",
    "T50n2060_020:0592b17": "承業乃徇物關表意在度人。還返晉川",
    "T50n2060_020:0592b18": "選求名地。武德五年。入于介山創聚禪侶。",
    "T50n2060_020:0592b19": "巖名抱腹四方有澗。下望百尋上臨千",
    "T50n2060_020:0592b20": "仞。泉石結韻於仙室。風雨飄清於林端。遂",
    "T50n2060_020:0592b21": "使觀者至止陶鑄塵心。自強誨人無倦請",
    "T50n2060_020:0592b22": "益。又於汾州介休縣治立光嚴寺。殿宇房",
    "T50n2060_020:0592b23": "廊躬親締搆。赫然宏壯有類神宮。故行深",
    "T50n2060_020:0592b24": "者巖居。道淺者城隱。師資肅穆競業其誠。",
    "T50n2060_020:0592b25": "聆音察色惟若不足。忽因遘疾便知不",
    "T50n2060_020:0592b26": "久。誡累殷勤示以禍福。以貞觀十五年三",
    "T50n2060_020:0592b27": "月十一日卒於城寺。春秋七十有一。山世同",
    "T50n2060_020:0592b28": "嗟賓主齊慟。德仁既往學肆斯分。葬於城南",
    "T50n2060_020:0592b29": "山阜。自服膺釋種。意在住持。晝夜剋勤",
    "T50n2060_020:0592c01": "攝諸後學。所以日別分功禮佛五百。禪結",
    "T50n2060_020:0592c02": "四時身誡眾侶。有虧殿罰。而自執熏爐",
    "T50n2060_020:0592c03": "隨唱屈禮。未嘗置地及以虧拜。及坐禪眾",
    "T50n2060_020:0592c04": "也互相懲誡。纔有昏睡親行勵率。有來投",
    "T50n2060_020:0592c05": "造無不即度授以戒範。進止威儀攝養將",
    "T50n2060_020:0592c06": "迎禮逾天屬。時遭嚴勅度者極刑。而曾無",
    "T50n2060_020:0592c07": "介懷。如常剃落。致陸海慕義避世逸僧憑",
    "T50n2060_020:0592c08": "若大山依而修道。時講攝論維摩起信等。",
    "T50n2060_020:0592c09": "並詳而後說。深致適機。嘗以武德七年止",
    "T50n2060_020:0592c10": "於抱腹。僧徒僅百偏資大齋。麥惟六石同置",
    "T50n2060_020:0592c11": "一倉。日磨五斗用供常調。從春至夏計",
    "T50n2060_020:0592c12": "費極多。怪而檢覆止磨兩斛。據量此事幽",
    "T50n2060_020:0592c13": "致可思。又數感異僧乘虛來往。雖無音問",
    "T50n2060_020:0592c14": "儀形可驗。纔若墮者便蒙神警。至於召",
    "T50n2060_020:0592c15": "眾鐘聲隨時自響。石泉上涌隨人少多。靈",
    "T50n2060_020:0592c16": "瑞屢興如此者非一。而奉敬戒法罕見其",
    "T50n2060_020:0592c17": "儔。護慎威儀終始無替。自隋唐兩代親度",
    "T50n2060_020:0592c18": "出家者近一千人。範師遺訓在所聞見。傳",
    "T50n2060_020:0592c19": "者昔預末筵蒙諸惠誥。既親承其績故",
    "T50n2060_020:0592c20": "即而敘焉。",
    "T50n2060_020:0592c21": "釋曇韻。不詳氏族。高陽人。初厭世出家",
    "T50n2060_020:0592c22": "誦法華經有餘兩卷。時年十九仍投恒岳",
    "T50n2060_020:0592c23": "側蒲吾山。就彼虛靜訖此經部。值栖隱禪",
    "T50n2060_020:0592c24": "師曰誦經非不道緣。常誦未即至道。要",
    "T50n2060_020:0592c25": "在觀心離念。方契正道耳。韻初承此告。謹",
    "T50n2060_020:0592c26": "即受而行之。專精念慧深具舉捨。又聞五",
    "T50n2060_020:0592c27": "臺山者即華嚴經清涼山也。世傳文殊師利",
    "T50n2060_020:0592c28": "常所住處。古來諸僧多入祈請。有感見者",
    "T50n2060_020:0592c29": "具蒙示教。昔元魏孝文。嘗於中臺置大",
    "T50n2060_020:0593a01": "布寺。帝曾遊止具奉聖儀。前種華園地方",
    "T50n2060_020:0593a02": "二頃。夏中發艶狀同鋪錦。光彩昱耀亂人心",
    "T50n2060_020:0593a03": "目。如是嘉聞數發蕩神悅耳。遂舉足栖",
    "T50n2060_020:0593a04": "焉。遍遊臺岳備見靈相。初停北臺木瓜寺",
    "T50n2060_020:0593a05": "二十餘歲。單身弔影處以瓦窯。形覆弊衣",
    "T50n2060_020:0593a06": "地布草蓐。食惟一受味不兼餘。然此山寒",
    "T50n2060_020:0593a07": "厲林生澗谷。自外峯嶺坦然遐淨。韻夜行晝。",
    "T50n2060_020:0593a08": "坐思略昏情。慶其晚逢也。前所誦經心口",
    "T50n2060_020:0593a09": "不緣三十餘載。會隙歷試一字無遺。乃更",
    "T50n2060_020:0593a10": "誦殘文成其部帙。至仁壽年內有瓚禪師",
    "T50n2060_020:0593a11": "者。結集定學背負繩床。在雁門川中蘭若",
    "T50n2060_020:0593a12": "為業。韻居山日久思展往懷。聞風附道",
    "T50n2060_020:0593a13": "便從瓚眾。一沐清化載仰光猷。隨依善友。",
    "T50n2060_020:0593a14": "所謂全梵行也。屬隋高造寺偏重禪門。延",
    "T50n2060_020:0593a15": "瓚入京。眾失其主。人各其誠散歸林谷。韻",
    "T50n2060_020:0593a16": "遂投于比干山。又遊南部離石龍泉文成等",
    "T50n2060_020:0593a17": "郡。七眾希向夷夏大同。十善聿修緇素匡幸。",
    "T50n2060_020:0593a18": "原此河濱無受戒法。縱有志奉皆往太",
    "T50n2060_020:0593a19": "原。夷夏情乖人皆怯。往致有沙彌三十其",
    "T50n2060_020:0593a20": "歲者。及韻化行即傳斯教。山城兩眾皆蒙",
    "T50n2060_020:0593a21": "具足。唐運伊始兵接定陽。屢逢屯喪本業",
    "T50n2060_020:0593a22": "無毀。以夜係晝攝心乖逸。幽棲積久衣",
    "T50n2060_020:0593a23": "服故弊。蚤虱聚結曾不棄捐。任其[口*束]噉寄",
    "T50n2060_020:0593a24": "以調伏。曾以夏坐山饒土蚤。既不屏除氈",
    "T50n2060_020:0593a25": "如血凝。但自咎責願以相酬情無悋結。如",
    "T50n2060_020:0593a26": "此行施四十餘年。歲居耳順忽無蚤虱。韻",
    "T50n2060_020:0593a27": "猶深自責曰。計業不應即盡。當履苦趣",
    "T50n2060_020:0593a28": "受其報耳。又告門人曰。吾見超禪師寄",
    "T50n2060_020:0593a29": "他房住。素有壁虱不噉超公。乃兩道流出",
    "T50n2060_020:0593b01": "向餘房內。又見在蠱家食飯。匙接蠱精",
    "T50n2060_020:0593b02": "置于疊下。而快食如故。又不為患。蠱主懼",
    "T50n2060_020:0593b03": "焉。吾德不及超。何為致此。每年於春秋二",
    "T50n2060_020:0593b04": "時依佛名法。冬夏正業則減食坐禪。甞願",
    "T50n2060_020:0593b05": "寫法華誓須潔淨。數年已來不能可辦。",
    "T50n2060_020:0593b06": "忽感書生無何而至。告云。善解抄經。韻邀",
    "T50n2060_020:0593b07": "以法據。並謂堪能。遂乃安于石室立淨書",
    "T50n2060_020:0593b08": "之。旦入暮出深怪其行。未盈一旬七軸俱",
    "T50n2060_020:0593b09": "了。將以禮嚫目前不見。及遭賊抄藏經",
    "T50n2060_020:0593b10": "巖窟。世靜往收。乃委于林下。箱襆久爛而卷",
    "T50n2060_020:0593b11": "色如初。斯感驗奇異率此類也。又常居別",
    "T50n2060_020:0593b12": "室自勤修業。餘有眾侶難嗣其蹤。每云。",
    "T50n2060_020:0593b13": "吾年事如此何可放捨。若坐昏悶即起禮",
    "T50n2060_020:0593b14": "佛。甞策四儀以道量據。自見勝達尠倫",
    "T50n2060_020:0593b15": "其德。以貞觀十六年端坐終於西河之平",
    "T50n2060_020:0593b16": "遙山。春秋八十餘矣自韻十九入山六十餘",
    "T50n2060_020:0593b17": "載。不希名利不畜侍人。不隷公籍不行",
    "T50n2060_020:0593b18": "己任。凡有所述職。皆推寄於他焉。",
    "T50n2060_020:0593b19": "釋慧思。姓郭氏。汾州介休人也。少學儒史",
    "T50n2060_020:0593b20": "宗尚虛玄。文章書隷有聲鄉曲。年二十五",
    "T50n2060_020:0593b21": "在并傳授。初不知佛乘之深奧也。會沙門",
    "T50n2060_020:0593b22": "道曄。德盛當鋒。處宗講揚攝大乘論。試往",
    "T50n2060_020:0593b23": "潛聽冥漠難追。累日詳受薄知希向。因",
    "T50n2060_020:0593b24": "求度脫。傳聞出家德業勿高禪定。即而習",
    "T50n2060_020:0593b25": "焉。三十許載師承靡絕。又聞念慧相須譬",
    "T50n2060_020:0593b26": "諸輪翹。遂周尋聖教備嘗弘旨。冬夏業定",
    "T50n2060_020:0593b27": "春秋博採。單衣節食見者發心。道志之倫往",
    "T50n2060_020:0593b28": "往屯赴。因而結眾於箕山之陰。晝則斂容",
    "T50n2060_020:0593b29": "默念。中夜昏塞為眾說法。六時篤課不墜",
    "T50n2060_020:0593c01": "清猷時說死觀各言其志。有云省約有",
    "T50n2060_020:0593c02": "志泰甚。思曰。出家之人生已從緣死當自",
    "T50n2060_020:0593c03": "任。豈勞人事送此枯骸。余必一期當自運",
    "T50n2060_020:0593c04": "耳。時以為未經疾苦。故得虛置其言。後覺",
    "T50n2060_020:0593c05": "不愈。財經兩日尋告眾曰。余其死矣。便",
    "T50n2060_020:0593c06": "起躡履案行空屈除屏殘屍。入中加坐",
    "T50n2060_020:0593c07": "發遣徒侶累以正命。處既森竦世號寒林。",
    "T50n2060_020:0593c08": "眾不忍離經夜旁守。至明往觀端拱如故。",
    "T50n2060_020:0593c09": "就觸其身方知已卒。春秋五十有五。即貞",
    "T50n2060_020:0593c10": "觀十六年五月矣。因即而殮焉。",
    "T50n2060_020:0593c11": "釋道綽。姓衛。并州汶水人。弱齡處俗。閭里",
    "T50n2060_020:0593c12": "以恭讓知名。十四出家宗師遺誥。大涅槃",
    "T50n2060_020:0593c13": "部偏所弘傳。講二十四遍。晚事瓚禪師。修",
    "T50n2060_020:0593c14": "涉空理亟沾徽績。瓚清約雅素慧悟開天。",
    "T50n2060_020:0593c15": "道振朔方升名晉土。綽稟服神味彌積歲",
    "T50n2060_020:0593c16": "時。承昔鸞師淨土諸業。便甄簡權實搜酌",
    "T50n2060_020:0593c17": "經論。會之通衢布以成化。克念緣數想",
    "T50n2060_020:0593c18": "觀幽明。故得靈相潛儀有情欣敬。恒在汶水",
    "T50n2060_020:0593c19": "石壁谷玄中寺。寺即齊時曇鸞法師之所立",
    "T50n2060_020:0593c20": "也。中有鸞碑具陳嘉瑞事如別傳。綽般舟",
    "T50n2060_020:0593c21": "方等歲序常弘。九品十觀分時紹務。嘗於",
    "T50n2060_020:0593c22": "行道際。有僧念定之中見綽緣佛。珠數相",
    "T50n2060_020:0593c23": "量如七寶大山。又覩西方靈相繁縟難陳。",
    "T50n2060_020:0593c24": "由此盛德日增榮譽遠。及道俗子女赴者彌",
    "T50n2060_020:0593c25": "山。恒講無量壽觀。將二百遍。導悟自他",
    "T50n2060_020:0593c26": "用為資神之宅也。詞既明詣說其適緣。比",
    "T50n2060_020:0593c27": "事引喻聽無遺抱。人各搯珠口同佛號。每",
    "T50n2060_020:0593c28": "時散席響彌林谷。或邪見不信欲相抗毀",
    "T50n2060_020:0593c29": "者。及覩綽之相善。飲氣而歸。其道感物情",
    "T50n2060_020:0594a01": "為若此也。曾以貞觀二年四月八日。綽知",
    "T50n2060_020:0594a02": "命將盡通告事相。聞而赴者滿于山寺。咸",
    "T50n2060_020:0594a03": "見鸞師在七寶船上。告綽云。汝淨土堂",
    "T50n2060_020:0594a04": "成。但餘報未盡耳。並見化佛住空天華下",
    "T50n2060_020:0594a05": "散。男女等以裙襟承得。薄滑可愛。又以",
    "T50n2060_020:0594a06": "蓮花乾地而插者七日乃萎。及餘善相不",
    "T50n2060_020:0594a07": "可殫紀。自非行感備通。詎能會此乎。年",
    "T50n2060_020:0594a08": "登七十忽然齓齒新生。如本全無歷異加",
    "T50n2060_020:0594a09": "以報力。休健容色盛發。談述淨業理味奔",
    "T50n2060_020:0594a10": "流。詞吐包蘊氣霑醇醴。并勸人念彌陀佛",
    "T50n2060_020:0594a11": "名。或用麻豆等物而為數量。每一稱名便",
    "T50n2060_020:0594a12": "度一粒。如是率之乃積數百萬斛者。並以",
    "T50n2060_020:0594a13": "事邀結。令攝慮靜緣。道俗響其綏導。望",
    "T50n2060_020:0594a14": "風而成習矣。又年常自業穿諸木欒子以",
    "T50n2060_020:0594a15": "為數法。遺諸四眾教其稱念。屢呈禎瑞",
    "T50n2060_020:0594a16": "具敘行圖。著淨土論兩卷。統談龍樹天親。",
    "T50n2060_020:0594a17": "邇及僧鸞慧遠。並遵崇淨土明示昌言。文",
    "T50n2060_020:0594a18": "旨該要詳諸化範。傳燈宇縣歲積彌新。傳",
    "T50n2060_020:0594a19": "者重其陶鎣風神研精學觀。故又述其行",
    "T50n2060_020:0594a20": "相。自綽宗淨業。坐常而西。晨宵一服鮮潔",
    "T50n2060_020:0594a21": "為體。儀貌充偉并部推焉。顧瞬風生舒顏",
    "T50n2060_020:0594a22": "引接。六時篤敬初不缺行。接唱承拜生來弗",
    "T50n2060_020:0594a23": "絕。纔有餘暇口誦佛名。日以七萬為限。",
    "T50n2060_020:0594a24": "聲聲相注弘於淨業。故得鎔鑄有識師訓",
    "T50n2060_020:0594a25": "觀門。西行廣流斯其人矣。沙門道撫名勝之",
    "T50n2060_020:0594a26": "僧。京寺弘福逃名往赴。既達玄中同其行",
    "T50n2060_020:0594a27": "業。宣通淨土所在彌增。今有惰夫口傳攝",
    "T50n2060_020:0594a28": "論。惟心不念緣境又乖。用此招生恐難繼",
    "T50n2060_020:0594a29": "相。綽今年八十有四。而神氣明爽。宗紹存",
    "T50n2060_020:0594b01": "焉。",
    "T50n2060_020:0594b02": "釋明淨。密州人。少出家昧定為業。潔志忠",
    "T50n2060_020:0594b03": "恪謹厚澄肅。嘗居海畔蒙山。宴坐經數十",
    "T50n2060_020:0594b04": "載。人莫測之也。後南遊東越天台諸山。禪",
    "T50n2060_020:0594b05": "觀在懷無緣世習。而衣服襤縷動止適時。",
    "T50n2060_020:0594b06": "同侶禪徒未之弘仰。山粒致絕。日至村中",
    "T50n2060_020:0594b07": "每從乞食。齎還中路值於群虎。皆張口閉",
    "T50n2060_020:0594b08": "目若有饑相。淨曰。吾經行山澤多矣。虎",
    "T50n2060_020:0594b09": "兕無心畏之。今列于路旁。豈非為食耶。",
    "T50n2060_020:0594b10": "乃以匕抄飯內其口中。餘者對而噉盡。告",
    "T50n2060_020:0594b11": "曰。知來食少輒濟自他。殊不副懷深用多",
    "T50n2060_020:0594b12": "愧。明日乞食虎又如前。頻有此緣。同伴乃",
    "T50n2060_020:0594b13": "異其度。晚為山幽地濕。形報苦之還返海",
    "T50n2060_020:0594b14": "隅。住蒙山側。內遵道觀外感潛通。令問",
    "T50n2060_020:0594b15": "遠流靈祇叶應。嘗值亢旱苗稼並枯。淫祀",
    "T50n2060_020:0594b16": "之流妄祈邀請。雖加懇惻終不能致。淨曰。",
    "T50n2060_020:0594b17": "可罷諸邪禱吾獨能降。遂結齋靜室。七日",
    "T50n2060_020:0594b18": "平旦雲布雨施高下滂注。百姓利焉。戴之",
    "T50n2060_020:0594b19": "若聖。貞觀三年。從去冬至來夏。六月迴然",
    "T50n2060_020:0594b20": "無雨。天子下詔釋李兩門岳瀆諸廟。爰及",
    "T50n2060_020:0594b21": "淫祀普令雩祭。於時萬里赫然全無有應。",
    "T50n2060_020:0594b22": "朝野相顧慘愴無賴。有潘侍郎者。曾任密",
    "T50n2060_020:0594b23": "州。知淨能感以狀奏聞。勅召至京令住祈",
    "T50n2060_020:0594b24": "雨。告以所須一無損費。惟願靜念三寶",
    "T50n2060_020:0594b25": "慈濟四生。七日之後必降甘澤。若欲酬德",
    "T50n2060_020:0594b26": "可國內空寺并私度僧並施其名得弘聖",
    "T50n2060_020:0594b27": "道。有勅許焉。雖無供給而別賜香油。於",
    "T50n2060_020:0594b28": "莊嚴寺靜房禪默。至七日向曉。問守衛者",
    "T50n2060_020:0594b29": "曰。天之西北應有白虹。可試觀之。尋聲便",
    "T50n2060_020:0594c01": "見。淨曰。雨必至矣。須臾雲合驟雨忽零。",
    "T50n2060_020:0594c02": "比至日晡海內通洽。百官表奏皇上之功。",
    "T50n2060_020:0594c03": "淨之陰德全無稱述。新雨初晴農作並務。苗",
    "T50n2060_020:0594c04": "雖出隴更無雨嗣。萎仆將死。設計無所。",
    "T50n2060_020:0594c05": "左僕射房玄齡。躬造淨所請重祈雨。淨曰。",
    "T50n2060_020:0594c06": "雨之昇降出自帝臣。淨有何德敢當誠寄。",
    "T50n2060_020:0594c07": "前許無報幽顯同憂。若循素請雨亦應致。",
    "T50n2060_020:0594c08": "以事聞奏。帝又許焉。乃勅權停俗務合朝",
    "T50n2060_020:0594c09": "受齋。淨乃依前靜坐。七日之末又降前澤",
    "T50n2060_020:0594c10": "四民歡泰。遂以有年　勅乃總度三千僧用",
    "T50n2060_020:0594c11": "酬淨德。其徵應難思厥相叵測也。但以京",
    "T50n2060_020:0594c12": "輦諠雜性不狎之。請還本鄉之茂勝寺。山",
    "T50n2060_020:0594c13": "居係業。竟不測其存沒云。同寺僧慧融。",
    "T50n2060_020:0594c14": "亦以禪業見稱。山居服食呪水治病。勅召",
    "T50n2060_020:0594c15": "入京亦住普光寺。二宮敬重禮遺相。接云。",
    "T50n2060_020:0594c16": "釋慧熙。益州成都人。童稚出家善明篇韻。",
    "T50n2060_020:0594c17": "文筆所趣宛而成章。與綿州震響寺榮智",
    "T50n2060_020:0594c18": "齊名。俱為沙彌。卓異翹秀。後與成都大石",
    "T50n2060_020:0594c19": "寺沙彌道微。連韻賦詩。微有言隙。因即屏",
    "T50n2060_020:0594c20": "絕人事栖心禪業。年登受具周聞經律。摘",
    "T50n2060_020:0594c21": "採英華用為賞要。攝論雜心精搜至理。尤",
    "T50n2060_020:0594c22": "耽三論是所觀門。嘗難基法師塵識義。初",
    "T50n2060_020:0594c23": "問以小乘。基以大乘通之。熙笑曰。大無不",
    "T50n2060_020:0594c24": "攝。但失小宗。晚住州南空慧寺。立性孤貞",
    "T50n2060_020:0594c25": "不群諸偶。弊於食息專想虛玄。一坐掩關",
    "T50n2060_020:0594c26": "二十餘日。眾以不食既久。恐損身命。假以",
    "T50n2060_020:0594c27": "餘詞曰。國家搜訪藝能甚急。今不食閉門。",
    "T50n2060_020:0594c28": "世人謂聖。願息流言。可時處眾。熙懼矯飾",
    "T50n2060_020:0594c29": "便開門進食。由是迄今將三十載。一身獨",
    "T50n2060_020:0595a01": "立不畜侍人。一食而止不受人施。有講便",
    "T50n2060_020:0595a02": "聽。夜宿本房。但坐床心兩頭塵合。自餘房",
    "T50n2060_020:0595a03": "地惟有一蹤。餘並莓苔青絮衣服弊惡僅免",
    "T50n2060_020:0595a04": "遮羞。冬則加納夏則布衣。以冬破納懸",
    "T50n2060_020:0595a05": "置梁上。有聞熙名就房參拜。迎逆接候累",
    "T50n2060_020:0595a06": "日方見。時發幽問吐言高遠。預有元席",
    "T50n2060_020:0595a07": "皆共憚之。年九十卒。今見在具諸聞覩。",
    "T50n2060_020:0595a08": "釋世瑜。姓陳氏。住始州。父母早亡。傭作取",
    "T50n2060_020:0595a09": "濟。身形偉壯。長八尺三寸。希向佛理無由",
    "T50n2060_020:0595a10": "自達。大業十二年。往綿州震響寺倫法師所",
    "T50n2060_020:0595a11": "出家。一食頭陀勤苦相續。又往利州入籍住",
    "T50n2060_020:0595a12": "寺。後入益州綿竹縣響應山。獨住多年。四猿",
    "T50n2060_020:0595a13": "供給山果等食。有信士母家生者。負糧來",
    "T50n2060_020:0595a14": "送驚訝深山。常燒熏陸沈水香等。既還山",
    "T50n2060_020:0595a15": "半路見兩人形甚青色狀貌希世。負蓮華",
    "T50n2060_020:0595a16": "蔗芋而上。云我供給禪師去也。然其山居",
    "T50n2060_020:0595a17": "三年之中。食米一石七斗。六時行道以猿",
    "T50n2060_020:0595a18": "鳴為候。初惟一泉後有三泉又出流",
    "T50n2060_020:0595a19": "下。貞觀元年。夢有四龍來入心眼。既覺大",
    "T50n2060_020:0595a20": "悟三論宗旨。遂往靈睿法師講下。所聞詞",
    "T50n2060_020:0595a21": "理宛若舊尋。即而覆述。便往綿州住大施",
    "T50n2060_020:0595a22": "寺。至十九年四月八日往崇樂寺。言話欲",
    "T50n2060_020:0595a23": "遊方去。或有喻曰。只此寺者是諸方也。因",
    "T50n2060_020:0595a24": "還大施本房。香氣滿室。坐處之地涌三金",
    "T50n2060_020:0595a25": "錢。合眾尋香從瑜房而出。乃見加坐手尚",
    "T50n2060_020:0595a26": "執鑪。刺史劉德威慶所未聞。作龕坐之。",
    "T50n2060_020:0595a27": "三年不倒。春秋六十三矣。",
    "T50n2060_020:0595a28": "釋智聰。未詳何人。昔住楊都白馬寺。後住",
    "T50n2060_020:0595a29": "止觀專聽三論。陳平後度江住楊州安",
    "T50n2060_020:0595b01": "樂寺。大業既崩思歸無計。隱江荻中誦法",
    "T50n2060_020:0595b02": "華經七日不饑。恒有四虎遶之而已。不",
    "T50n2060_020:0595b03": "食已來經今十日。聰曰。吾命須臾。卿須可",
    "T50n2060_020:0595b04": "食。虎曰。造天立地無有此理。忽有一翁",
    "T50n2060_020:0595b05": "年可八十。掖下挾船曰。師欲度江栖霞住",
    "T50n2060_020:0595b06": "者。可即上船。四虎一時目中淚出。聰曰。救",
    "T50n2060_020:0595b07": "危拔難正在今日可迎四虎。於是利涉往",
    "T50n2060_020:0595b08": "達南岸。船及老人不知何在。聰領四虎同",
    "T50n2060_020:0595b09": "至栖霞舍利塔西。經行坐禪誓不寢臥。眾徒",
    "T50n2060_020:0595b10": "八十咸不出院。若有凶事一虎入寺大聲",
    "T50n2060_020:0595b11": "告眾。由此驚悟每以為式。聰以山林幽遠",
    "T50n2060_020:0595b12": "糧粒艱阻。乃合率楊州三百清信以為米",
    "T50n2060_020:0595b13": "社人別一石年一送之。由此山糧供給。道",
    "T50n2060_020:0595b14": "俗乃至禽獸通皆濟給。至貞觀二十二年",
    "T50n2060_020:0595b15": "四月八日。小食訖往止觀寺。禮大師影像",
    "T50n2060_020:0595b16": "執鑪遍禮。又往興皇墓所禮拜。還歸本房",
    "T50n2060_020:0595b17": "安坐而卒。異香充溢。丹陽一郭受戒道俗三",
    "T50n2060_020:0595b18": "千餘人。奔走山服哀慟林野。時年九十九",
    "T50n2060_020:0595b19": "矣。",
    "T50n2060_020:0595b20": "釋僧徹。姓靳。河東萬泉人。性戒肅成專思出",
    "T50n2060_020:0595b21": "俗。慈親鞠養未始遂之。既丁荼蓼乃遵前",
    "T50n2060_020:0595b22": "志。樂行蘭若索居蒲坂。習平等觀行實言",
    "T50n2060_020:0595b23": "法。四俗歸向承化連邑。有孤山者。一曰介",
    "T50n2060_020:0595b24": "山。即介子推之故地也。其山陽介村是也。",
    "T50n2060_020:0595b25": "遂依而結業。廕以石巖汲以下隰。積歲",
    "T50n2060_020:0595b26": "崇道物莫不高之。各捨財力共營圖搆。",
    "T50n2060_020:0595b27": "地本高險古絕源泉。念矜勞倦中宵軫結。晨",
    "T50n2060_020:0595b28": "行巖險見如潤濕。以刃導之應手泉涌。",
    "T50n2060_020:0595b29": "道俗聞此驚歎歸依。更廣其居重增檐宇。",
    "T50n2060_020:0595c01": "秦州刺史房仁裕。表陳其事請立伽藍。下",
    "T50n2060_020:0595c02": "勅許之。今之陷泉寺是也。公私榮慶請徹",
    "T50n2060_020:0595c03": "以為寺主。俯從物議遂乃從之。四方慕義",
    "T50n2060_020:0595c04": "相顧依投門庭充[門@壹]。及徐王部絳。寺又屬",
    "T50n2060_020:0595c05": "焉。軒蓋來尋請居州邑。傾心盡禮厚供彌",
    "T50n2060_020:0595c06": "隆。俄復還山却崇前業。性在慈仁弘濟",
    "T50n2060_020:0595c07": "成務。所以群鳥食於掌上。宿雁翔於廡下。",
    "T50n2060_020:0595c08": "年踰杖國未嘗痾瘵。忽告眾曰。吾將去矣。",
    "T50n2060_020:0595c09": "食畢收衣結加趺坐。顧命徒屬誡以清言。",
    "T50n2060_020:0595c10": "並令出戶惟留一侍。告曰。夫識神託形寄",
    "T50n2060_020:0595c11": "之煖氣。命盡身冷方可觸吾。告已冥目若",
    "T50n2060_020:0595c12": "禪。久而尋視方知已絕。春秋七十有七。初",
    "T50n2060_020:0595c13": "未終之前。三朝山樹通變白色。橫雲如帶",
    "T50n2060_020:0595c14": "絕望東西道俗奔赴制以心喪禮也。遷靈山",
    "T50n2060_020:0595c15": "窟還依坐之。府縣官庶子來咸會。是日風清",
    "T50n2060_020:0595c16": "景亮降以白花。六出淨榮如雪如氷。衣以",
    "T50n2060_020:0595c17": "承之不久便散。三載之後猶存初坐。門人",
    "T50n2060_020:0595c18": "為之易簣。而衣服一無霑污。乃就加漆",
    "T50n2060_020:0595c19": "布。弟子等懷雙林右脇之教。抱兩楹負手",
    "T50n2060_020:0595c20": "之歌。以為相好像設。開含識之尊嚴。法慧",
    "T50n2060_020:0595c21": "聲光寔超生之津濟。遂就京邑奉建高碑。",
    "T50n2060_020:0595c22": "高一丈五尺。刻像書經兼敘言行。引還本",
    "T50n2060_020:0595c23": "寺聚眾立之。度支尚書唐臨。昔住萬泉",
    "T50n2060_020:0595c24": "贊承俗務。性行專信素奉歸依。後仕華省",
    "T50n2060_020:0595c25": "常修供養。顧惟德本便勒銘云。◎",
    "T50n2060_020:0595c26": "論曰。經不云乎。禪智相遵念慧攸發。神遊",
    "T50n2060_020:0596a01": "覺觀惑使交馳。何以知其然耶。但由欲界",
    "T50n2060_020:0596a02": "亂善性極六天。色有定業。體封八地通為",
    "T50n2060_020:0596a03": "世結。愛味不殊。莫非諦集重輕。故得報居",
    "T50n2060_020:0596a04": "苦樂。終是輪迴諸界。未曰缺有超生。且",
    "T50n2060_020:0596a05": "據亂靜二緣。故略分斯兩位。然則三乘賢",
    "T50n2060_020:0596a06": "聖。及以六邪諸道。將欲厭煩栖慮。莫不",
    "T50n2060_020:0596a07": "依乎初定。良以心殊麁妙慧開通局。遂有",
    "T50n2060_020:0596a08": "總斯一地得延邪正之機。自釋教道東",
    "T50n2060_020:0596a09": "心學惟尠。逮于晉世方聞睿公。故其序云。",
    "T50n2060_020:0596a10": "慧理雖少。足以開神達命。禪法未傳。至",
    "T50n2060_020:0596a11": "於攝緣繫想。寄心無地。時翻大論有涉禪",
    "T50n2060_020:0596a12": "門因以情求廣其行務。童壽弘其博施。乃",
    "T50n2060_020:0596a13": "為出禪法要解等經。自斯厥後祖習逾繁。曇",
    "T50n2060_020:0596a14": "影道融。厲精於淮北。智嚴慧觀。勤志於",
    "T50n2060_020:0596a15": "江東。山栖結眾。則慧遠標宗。獨往孤征。則",
    "T50n2060_020:0596a16": "僧群顯異。雖復攝心之傳時或漏言。而茂",
    "T50n2060_020:0596a17": "績芳儀更開正級。不可怪也。逮于梁祖廣",
    "T50n2060_020:0596a18": "闢定門。搜揚宇內有心學者。總集楊都。",
    "T50n2060_020:0596a19": "校量深淺自為部類。又於鍾陽。上下雙建",
    "T50n2060_020:0596a20": "定林。使夫息心之侶栖閑綜業。于時佛化",
    "T50n2060_020:0596a21": "雖隆。多遊辯慧。詞鋒所指波涌相凌。至",
    "T50n2060_020:0596a22": "於徵引蓋無所算。可謂徒有揚舉之名。",
    "T50n2060_020:0596a23": "終虧直心之實。信矣。或有問曰。大聖垂教",
    "T50n2060_020:0596a24": "正象為初。禪法廣行義當修習。今非斯時。",
    "T50n2060_020:0596a25": "固絕條緒其次不倫。方稱末法。乃遵戒之",
    "T50n2060_020:0596a26": "行。斯為極也。請為陳之。因為敘曰。原夫正",
    "T50n2060_020:0596a27": "象東設被在機緣。至於務道無時不契。然",
    "T50n2060_020:0596a28": "教中廣敘信法兩徒。誠由利鈍等機。所以",
    "T50n2060_020:0596a29": "就時分位。若能返源體道深厭諸有。學與",
    "T50n2060_020:0596b01": "佛世其德齊焉。故初千年為正法也。即謂",
    "T50n2060_020:0596b02": "會正成聖機悟不殊。第二千年依教修學。",
    "T50n2060_020:0596b03": "情投漸鈍會理叵階。攝靜住持微通性旨。",
    "T50n2060_020:0596b04": "然於慧釋未甚修明。相似道流為象法",
    "T50n2060_020:0596b05": "也。第三千年後末法初基。乃至萬年。定慧",
    "T50n2060_020:0596b06": "道離但弘世戒。威儀攝護相等禪蹤。而心用",
    "T50n2060_020:0596b07": "浮動全乖正受。故並目之為末法也。善見",
    "T50n2060_020:0596b08": "所述法住萬年。護持紹世斯蹤可錄。若依",
    "T50n2060_020:0596b09": "魔耶。時度千年不修靜觀。非通論也。約",
    "T50n2060_020:0596b10": "相兩敘矛盾乖蹤。就緣判教各有其致。至",
    "T50n2060_020:0596b11": "如世情煩掉人顯鋒奇。纔斆攝持皆耽昏",
    "T50n2060_020:0596b12": "漠。良由習熏既遠宗匠難常。即目易觀未",
    "T50n2060_020:0596b13": "遑誠教。善見萬載亦是明規。准法具修義",
    "T50n2060_020:0596b14": "無不獲。故論敘云。初五千年得三達智。後",
    "T50n2060_020:0596b15": "五千但遵戒法。前據道法。理觀住持。故云",
    "T50n2060_020:0596b16": "入聖。諒有從也後在事亂。相法住持。何能",
    "T50n2060_020:0596b17": "入道。故言是也。若乃心水鼓浪。則世業難",
    "T50n2060_020:0596b18": "成。想寂離緣。則理自清顯。涅槃敘定。豈不",
    "T50n2060_020:0596b19": "然哉。故使聚落宴坐神仙致譏。空林睡臥",
    "T50n2060_020:0596b20": "群聖同美。誠以託靜求心。則散心易攝。由",
    "T50n2060_020:0596b21": "攝心故。得解脫也。成論明誥。斯可師之。",
    "T50n2060_020:0596b22": "世有定學妄傳風教。同纏俗染混輕儀迹。",
    "T50n2060_020:0596b23": "即色明空。既談之於心口。體亂為靜。固形",
    "T50n2060_020:0596b24": "之於有累。神用沒於詞令。定相腐於脣吻。",
    "T50n2060_020:0596b25": "排小捨大獨建一家。攝濟住持居然乖僻。",
    "T50n2060_020:0596b26": "智論所敘前傳具彰。頃世已來宗斯者眾。豈",
    "T50n2060_020:0596b27": "不以力劣兼忘之道。神頓絕慮之鄉乎。所",
    "T50n2060_020:0596b28": "以託靜栖心。群籍皆傳其靈異。處喧攝",
    "T50n2060_020:0596b29": "慮。今古未章其感通。信可依矣。高齊河",
    "T50n2060_020:0596c01": "北獨盛僧稠。周氏關中尊登僧實。寶重之冠",
    "T50n2060_020:0596c02": "方駕澄安神道所通制伏強禦。致令宣帝",
    "T50n2060_020:0596c03": "擔負傾府藏於雲門。冡宰降階展歸心於福",
    "T50n2060_020:0596c04": "寺。誠有圖矣。故使中原定苑剖開綱領。惟",
    "T50n2060_020:0596c05": "此二賢。接踵傳燈流化靡歇。而復委辭林",
    "T50n2060_020:0596c06": "野歸宴天門。斯則挾大隱之前蹤。捨無緣",
    "T50n2060_020:0596c07": "之高志耳終復宅身龍岫。故是行藏有儀",
    "T50n2060_020:0596c08": "耶。屬有菩提達摩者。神化居宗闡導江",
    "T50n2060_020:0596c09": "洛。大乘壁觀功業最高。在世學流歸仰如市。",
    "T50n2060_020:0596c10": "然而誦語難窮。厲精蓋少。審其慕則。遣蕩",
    "T50n2060_020:0596c11": "之志存焉。觀其立言。則罪福之宗兩捨。詳",
    "T50n2060_020:0596c12": "夫。真俗雙翼。空有二輪。帝網之所不拘。愛",
    "T50n2060_020:0596c13": "見莫之能引。靜慮籌此。故絕言乎。然而觀",
    "T50n2060_020:0596c14": "彼兩宗。即乘之二軌也。稠懷念處清範可",
    "T50n2060_020:0596c15": "崇。摩法虛宗玄旨幽賾。可崇則情事易",
    "T50n2060_020:0596c16": "顯。幽賾則理性難通。所以物得其筌。初同",
    "T50n2060_020:0596c17": "披洗。至於心用壅滯惟繁云。之儔。差難述",
    "T50n2060_020:0596c18": "矣。義當經遠。陶治方可會期。十住羅穀抑",
    "T50n2060_020:0596c19": "當其位。褊淺之識隳惰之流。朝入禪門夕",
    "T50n2060_020:0596c20": "弘其術。相與傳說謂各窮源。神道冥昧孰",
    "T50n2060_020:0596c21": "明通塞。是知。慮之所及。智之所圖。無非",
    "T50n2060_020:0596c22": "妄境惑心。斯是不能返照。其識浪執境緣",
    "T50n2060_020:0596c23": "心。靜波驚多生定障。即謂功用定力所知。",
    "T50n2060_020:0596c24": "外彰其說逞慢[示*呈]惑。此則未閑治障。我",
    "T50n2060_020:0596c25": "倒常行。他力所持宗為正業。真妄相迷卒",
    "T50n2060_020:0596c26": "難通曉。若知惟心妄境不結。返執前境",
    "T50n2060_020:0596c27": "非心所行。如此胥徒安可論道。有陳智璀。",
    "T50n2060_020:0596c28": "師仰慧思。思寔深解玄微。行德難測。璀亦",
    "T50n2060_020:0596c29": "頗懷親定。聲聞于天。致使陳氏帝宗咸承",
    "T50n2060_020:0597a01": "歸戒。圖像榮供逸聽南都。然而得在開弘",
    "T50n2060_020:0597a02": "失在對治。宗仰之最世莫有加。會謁衡岳",
    "T50n2060_020:0597a03": "方陳過隙。未及斷除遂終身世。隋祖創業",
    "T50n2060_020:0597a04": "偏宗定門。下詔述之。具廣如傳。京邑西南",
    "T50n2060_020:0597a05": "置禪定寺。四海徵引百司供給。來儀名德咸",
    "T50n2060_020:0597a06": "悉暮年。有終世者無非坐化。具以聞奏。帝",
    "T50n2060_020:0597a07": "倍歸依二世纘曆。又同置寺。初雖詔募。終",
    "T50n2060_020:0597a08": "雜講徒。故無取矣。當朝智顗。亦時禪望。鋒",
    "T50n2060_020:0597a09": "辯所指靡不倒戈。師匠天庭榮冠朝列。",
    "T50n2060_020:0597a10": "不可輕矣。至如慧越之捋虎鬚。道舜之",
    "T50n2060_020:0597a11": "觀牛影。智通之感奇相。僧定之制強賊。節",
    "T50n2060_020:0597a12": "操如鐵石。志概等雲霄。備彰後傳。略為盡",
    "T50n2060_020:0597a13": "美。又如慧瓚禪主。嘉尚頭陀行化晉趙。門",
    "T50n2060_020:0597a14": "庭擁盛。威儀所擬無越律宗。神解所通法",
    "T50n2060_020:0597a15": "依為詣。故得理事符允有契常規。道有",
    "T50n2060_020:0597a16": "窊隆固為時喪。致延帝里沒齒亡歸。頃",
    "T50n2060_020:0597a17": "有志超即承瓚胤。匡讚之德乃跨先摸。弘",
    "T50n2060_020:0597a18": "訓之規有淪其緒。故使超亡其風頹矣。觀",
    "T50n2060_020:0597a19": "夫慧定兩級各程其器。皆同佛日無與抗",
    "T50n2060_020:0597a20": "衡。然於祥瑞重沓預覿未然。即世恬愉天仙",
    "T50n2060_020:0597a21": "叶衛誠。歸定學蓋難奪矣。頃世定士多削",
    "T50n2060_020:0597a22": "義門。隨聞道。聽即而依學。未曾思擇扈背",
    "T50n2060_020:0597a23": "了經。每緣極旨多虧聲望。吐言來誚往往",
    "T50n2060_020:0597a24": "繁焉。或復耽著世定謂習真空。誦念西方",
    "T50n2060_020:0597a25": "志圖滅惑。肩頸掛珠。亂搯而稱禪數。納衣",
    "T50n2060_020:0597a26": "乞食。綜計以為心道。又有倚託堂殿遶旋",
    "T50n2060_020:0597a27": "竭誠。邪仰安形苟存曲計。執以為是餘",
    "T50n2060_020:0597a28": "學並非。氷想鏗然我倒誰識。斯並戒見二取",
    "T50n2060_020:0597a29": "正使現行。封附不除用增愚魯。向若纔割",
    "T50n2060_020:0597b01": "世網始預法門。博聽論經明閑慧戒。然後",
    "T50n2060_020:0597b02": "歸神攝慮。憑准聖言動則隨戒策修靜則",
    "T50n2060_020:0597b03": "不忘前智。固當人法兩鏡真俗四依。達智",
    "T50n2060_020:0597b04": "未知寧存妄識。如斯習定非智不禪則衡",
    "T50n2060_020:0597b05": "嶺台崖扇其風也復有相迷同好聚結山",
    "T50n2060_020:0597b06": "門。持犯蒙然動掛形網。運斤運刃無避",
    "T50n2060_020:0597b07": "種生。炊爨飲噉寧慚宿觸或有立性剛猛",
    "T50n2060_020:0597b08": "志尚下流善友莫尋正經罕讀。瞥聞一句",
    "T50n2060_020:0597b09": "即謂司南唱言五住久傾十地將滿。法性",
    "T50n2060_020:0597b10": "早見佛智已明。此並約境住心妄言澄靜。",
    "T50n2060_020:0597b11": "還緣心住附相轉心。不覺心移故懷虛",
    "T50n2060_020:0597b12": "託。生心念淨豈得會真。故經陳心相飄鼓",
    "T50n2060_020:0597b13": "不停。蛇舌燈焰住山流水。念念生滅變變常",
    "T50n2060_020:0597b14": "新。不識亂念翻懷見網。相命禪宗未閑禪",
    "T50n2060_020:0597b15": "字。如斯般輩其量甚多。致使講徒例輕",
    "T50n2060_020:0597b16": "此類。故世諺曰。無知之叟。義指禪師。亂識",
    "T50n2060_020:0597b17": "之夫。共歸明德。返迷皆有大照隨妄普翳",
    "T50n2060_020:0597b18": "真科。不思此言互談名實。考夫定慧之務。",
    "T50n2060_020:0597b19": "諒在觀門。諸論所陳良為明證。通斯致也。",
    "T50n2060_020:0597b20": "則離亂定學之功。見惑慧明之業。若雙輪之",
    "T50n2060_020:0597b21": "遠涉。等真俗之同遊。所以思遠振於清風。",
    "T50n2060_020:0597b22": "稠實標於華望。貽厥後寄其源可尋。斯並",
    "T50n2060_020:0597b23": "古人之所同錄。豈虛也哉。",
    "T50n2060_020:0597b24": "續高僧傳卷第二十　習禪終五"
}