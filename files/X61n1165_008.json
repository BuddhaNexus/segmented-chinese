{
    "X61n1165_008:0807a08": "西方合論卷之八",
    "X61n1165_008:0807a10": "第八見網門",
    "X61n1165_008:0807a11": "夫一切迷情依諸見起履之則為稠林溺之則為熱",
    "X61n1165_008:0807a12": "海如蠶作繭即住處為受縛之因似蛾赴燈依光明",
    "X61n1165_008:0807a13": "作喪生之本故先達云行起解絕所以將趨聖室先",
    "X61n1165_008:0807a14": "入普賢之門欲修正因首割邪見之網今約諸家負",
    "X61n1165_008:0807a15": "墮略分十則無法可捨是見必訶拋家蕩子慣憐羈",
    "X61n1165_008:0807a16": "旅之人落第寒生備識窮途之苦幸順佛言莫依魔",
    "X61n1165_008:0807a17": "教。",
    "X61n1165_008:0807a18": "一斷滅墮二怯劣墮三隨語墮",
    "X61n1165_008:0807a19": "四狂恣墮五支離墮六癡空墮",
    "X61n1165_008:0807a20": "七隨緣墮八唯心墮九頓悟墮",
    "X61n1165_008:0807a21": "十圓實墮",
    "X61n1165_008:0807a22": "一斷滅墮者有二種一諸儒生滯現在身疑未來斷",
    "X61n1165_008:0807a23": "滅二新發意學人執空相疑一切斷滅此等尚不信",
    "X61n1165_008:0807a24": "有生云何信往生及淨土等事今為略釋一釋儒生",
    "X61n1165_008:0807b01": "等者楞嚴經佛告波斯匿王汝今自傷髮白面皺其",
    "X61n1165_008:0807b02": "面必定皺於童年則汝今時觀此恒河與昔童時觀",
    "X61n1165_008:0807b03": "河之見有童耄不王言不也佛言大王汝面雖皺而",
    "X61n1165_008:0807b04": "此見精性未曾皺皺者為變不皺非變變者受滅彼",
    "X61n1165_008:0807b05": "不變者元無生滅云何於中受汝生死而言此身死",
    "X61n1165_008:0807b06": "後全滅智度論問曰人死歸滅滅有三種一者火燒",
    "X61n1165_008:0807b07": "為灰二者蟲食為糞三者終歸於土今但見其滅不",
    "X61n1165_008:0807b08": "見更有出者受于後身以不見故則知為無答曰若",
    "X61n1165_008:0807b09": "謂身滅便無者云何有眾生先世所習憂喜怖畏等",
    "X61n1165_008:0807b10": "如小兒生時或啼或笑先習憂喜故今無人教而憂",
    "X61n1165_008:0807b11": "喜續生又如犢子生知趣乳豬羊之屬其生未幾便",
    "X61n1165_008:0807b12": "知有牝牡之合子同父母好醜貧富聰明闇鈍各各",
    "X61n1165_008:0807b13": "不同若無先世因緣者不應有異如是等種種因緣",
    "X61n1165_008:0807b14": "知有後世又汝先言不見別有去者人身中非獨眼",
    "X61n1165_008:0807b15": "根能見身中六情各有所知有法可聞可嗅可味可",
    "X61n1165_008:0807b16": "觸可知者可聞法尚不可見何況可知者有生有死",
    "X61n1165_008:0807b17": "法亦可見亦可知汝肉眼故不見天眼者了了能見",
    "X61n1165_008:0807b18": "如見人從一房出入一房捨此身至後身亦如是若",
    "X61n1165_008:0807b19": "肉眼能見者何用求天眼若爾者天眼肉眼愚聖無",
    "X61n1165_008:0807b20": "異汝以(猶與也)畜生同見何能見後世可知者如人死生雖",
    "X61n1165_008:0807b21": "無來去者而煩惱不盡故于身情意相續更生身情",
    "X61n1165_008:0807b22": "意身情意造業亦不至後世而從是因緣更生受後",
    "X61n1165_008:0807b23": "世果報譬如乳中著毒乳變為酪酪變為酥乳非酪",
    "X61n1165_008:0807b24": "酥酪酥非乳乳酪雖變而皆有毒此身亦如是今世",
    "X61n1165_008:0807c01": "五眾(即五陰)因緣故更生後世五眾行業相續不異故而受",
    "X61n1165_008:0807c02": "果報又如冬木雖未有華葉果實得時節會則次第",
    "X61n1165_008:0807c03": "而出于是因緣故知有死生復次現世有知宿命者",
    "X61n1165_008:0807c04": "如人夢行疲極睡臥覺已憶所經由又一切聖人內",
    "X61n1165_008:0807c05": "外經書皆說後世復次現世不善法動發過重生瞋",
    "X61n1165_008:0807c06": "恚嫉妬疑悔內惱故身則枯悴顏色不悅惡不善法",
    "X61n1165_008:0807c07": "受害如是何況起身業口業若生善法淨信業因緣",
    "X61n1165_008:0807c08": "心清淨得如實智慧心則歡悅身得輕輭顏色和悅",
    "X61n1165_008:0807c09": "以有苦樂因緣故有善不善今定有善不善故當知",
    "X61n1165_008:0807c10": "必有後世但眾生肉眼不見智慧薄故而生邪疑雖",
    "X61n1165_008:0807c11": "修福事所作淺薄譬如藥師為王療病王密為起宅",
    "X61n1165_008:0807c12": "而藥師不知既歸見之乃悔不加意盡力治王復次",
    "X61n1165_008:0807c13": "聖人說今現在事實可信故說後世事亦皆可信如",
    "X61n1165_008:0807c14": "人夜行險道導師授手知可信故則便隨逐比智及",
    "X61n1165_008:0807c15": "聖人語可知定有後世汝以肉眼重罪比智薄故又",
    "X61n1165_008:0807c16": "無天眼既自無智又不信聖語云何得知(智論止此)身後如宣",
    "X61n1165_008:0807c17": "聖言費隱則言鬼神德盛明明說道武周達孝唯在",
    "X61n1165_008:0807c18": "識鬼神之情狀事死如事生處而考亭先生曲為解",
    "X61n1165_008:0807c19": "說歸之二氣何其敢于誣先聖疑後來耶且稗官野",
    "X61n1165_008:0807c20": "史不足論如彭生為豕伯有為厲劉聰為遮須國王",
    "X61n1165_008:0807c21": "蔣濟之子乞官于泰山令則正史也玄鳥生商帝武",
    "X61n1165_008:0807c22": "肇周則正經也雀化蛤田鼠化鴽鷹化鳩則正令也",
    "X61n1165_008:0807c23": "一微塵識所知幾何擬欲蛙嫌海量螢掩日光侮聖",
    "X61n1165_008:0807c24": "褻天當得何罪又談者(指儒生輩)恒言非人所經歷及道理不",
    "X61n1165_008:0808a01": "可信者即不足憑如日月度數及五星往來非人所",
    "X61n1165_008:0808a02": "得經歷也天不來此人亦不往彼何以推測皆驗又",
    "X61n1165_008:0808a03": "天何為高地何為卑風何為起雲何為行春何為生",
    "X61n1165_008:0808a04": "秋何為殺此有何道理可憑胎中之根無知而轉字",
    "X61n1165_008:0808a05": "母之乳無因而出此有何道理可憑微而至于一毛",
    "X61n1165_008:0808a06": "一塵一草一木若有毫頭許道理可憑幸為指出不",
    "X61n1165_008:0808a07": "過常見故則常之此常見者亦復無理是故不應以",
    "X61n1165_008:0808a08": "不見故而疑往生二釋學道(言學道即勝儒生未學道也)執空相者論曰學人聞",
    "X61n1165_008:0808a09": "說空于生死業因緣中生疑(三句俱牒其語)若一切法畢竟空無來",
    "X61n1165_008:0808a10": "無去無出無入(下正破之當云諸法若果空則云何云云)云何死而有生現在眼見法尚不應",
    "X61n1165_008:0808a11": "有何況死後復生餘處不知佛法中諸法畢竟空而",
    "X61n1165_008:0808a12": "亦不斷滅生死雖相續亦不是常無量阿僧祗劫業",
    "X61n1165_008:0808a13": "因緣雖過去亦能生果報而不滅是為微妙難知若",
    "X61n1165_008:0808a14": "諸法都空佛不應說往生何有智者前後相違若生",
    "X61n1165_008:0808a15": "死相實有云何言諸法畢竟空但為除諸法中愛善",
    "X61n1165_008:0808a16": "邪見顛倒故說畢竟空不為破後身又為遮罪業因",
    "X61n1165_008:0808a17": "緣故說種種往生佛法不著有不著無有無亦不著",
    "X61n1165_008:0808a18": "非有無亦不著不著亦不著如是人則不容難如以",
    "X61n1165_008:0808a19": "刀斫空則無所傷是為畢竟空相畢竟空不遮生死",
    "X61n1165_008:0808a20": "業因緣是故說往生此疑甚淺少有知者皆能斷之",
    "X61n1165_008:0808a21": "以世間人作此見最多故首破之為是求往生者之",
    "X61n1165_008:0808a22": "第一障難故。",
    "X61n1165_008:0808a23": "二怯劣墮者一疑結習濃厚二疑念力輕微三疑萬",
    "X61n1165_008:0808a24": "憶剎遠一疑結習濃厚者凡夫但知業力不知業性",
    "X61n1165_008:0808b01": "空故所以若眾生業性實者盡虗空界亦無容受處",
    "X61n1165_008:0808b02": "如黑雲障空風至則滅若雲實者吹亦不去虗空喻",
    "X61n1165_008:0808b03": "性黑雲喻業念佛喻風又則業性即是法性力用至",
    "X61n1165_008:0808b04": "大以結使故神力不現如烏芻瑟摩聞空王佛說多",
    "X61n1165_008:0808b05": "婬人成猛火聚却後徧觀四支百骸諸冷煖氣神光",
    "X61n1165_008:0808b06": "內凝化多婬心成智慧火夫同一熱惱方其婬成大",
    "X61n1165_008:0808b07": "火聚及其離成大寶燄若婬性實者云何是中而得",
    "X61n1165_008:0808b08": "三昧是故迷成則處胎獄念成即入蓮胞以胎性即",
    "X61n1165_008:0808b09": "是化性非從外來如濁水中清非外來故二疑念力",
    "X61n1165_008:0808b10": "輕微者眾生愚昧信有形之行業大不信無形之念",
    "X61n1165_008:0808b11": "力尤大何故念力是行業根一切事業非念不成如",
    "X61n1165_008:0808b12": "人造罪無心造者重得輕報有心造者反是以念力",
    "X61n1165_008:0808b13": "重故如人無記時流俗鄙事耳提面囑亦復不記若",
    "X61n1165_008:0808b14": "心在者種種難記之事一入耳根終身憶持不忘以",
    "X61n1165_008:0808b15": "念力堅固蘇子瞻曰佛以大圓覺充滿十方界我以",
    "X61n1165_008:0808b16": "顛倒想出沒生死中云何以一念得往生淨土我造",
    "X61n1165_008:0808b17": "無始業本從一念生既從一念生還從一念滅生滅",
    "X61n1165_008:0808b18": "滅盡處則我與佛同如投水海中如風中鼓囊雖有",
    "X61n1165_008:0808b19": "大聖智亦不能分別淨土決云人之念頭所係最急",
    "X61n1165_008:0808b20": "如水之必赴海如火之必炎上如利刃之必傷如毒",
    "X61n1165_008:0808b21": "藥之必殺無空過者念佛之念亦復如是如婬男子",
    "X61n1165_008:0808b22": "婬念堅故化為猛燄延燒神廟又如月光童子觀想",
    "X61n1165_008:0808b23": "水故弟子窺屋唯見清水又如僧清辯與外道論議",
    "X61n1165_008:0808b24": "外道堅執己見忽化為石清辯猶書目(書所論之條目)于石上明日",
    "X61n1165_008:0808c01": "往視之亦有答辭久之忽自破碎而吼聲于空中是",
    "X61n1165_008:0808c02": "等皆以念力堅猛無因變化云何念佛而佛不現當",
    "X61n1165_008:0808c03": "知念力是一切法中之王如摩訶郍伽大力勇士怒",
    "X61n1165_008:0808c04": "時額上必生瘡瘡若未合遍閣浮提人無敵者故三",
    "X61n1165_008:0808c05": "疑億萬剎遠者凡夫執定十萬億剎意謂快馬疾帆",
    "X61n1165_008:0808c06": "日不千里云何剎那得生彼處不思國土遠近者從",
    "X61n1165_008:0808c07": "分段身計度生從肉眼生此往生者為是分段身耶",
    "X61n1165_008:0808c08": "為是周徧含容之心耶若分段身者身是頑質云何",
    "X61n1165_008:0808c09": "得生若心生者心周沙界淨土原在心中焉有往來",
    "X61n1165_008:0808c10": "如人在長安思鄉或閩或滇隨念即至豈有程途又",
    "X61n1165_008:0808c11": "如人夢時身雖在床而心意識遍至他方無功居士",
    "X61n1165_008:0808c12": "曰極樂去此十萬億剎凡夫命終頃刻即至者葢自",
    "X61n1165_008:0808c13": "心本妙耳故楞嚴云汝猶未明一切浮塵諸幻化相",
    "X61n1165_008:0808c14": "當處出生隨處滅盡因緣和合虗妄有在因緣別離",
    "X61n1165_008:0808c15": "虗妄名滅以此推之當命終時染濁緣離故娑婆當",
    "X61n1165_008:0808c16": "處幻滅清淨緣合故極樂當處幻生此滅彼生間不",
    "X61n1165_008:0808c17": "容髮亦何頃刻之可論往余鄉有人能致乩仙乩仙",
    "X61n1165_008:0808c18": "者即其兄也後赴選京師余兄等有所卜其人虞地",
    "X61n1165_008:0808c19": "遠不能赴不得已書符宣詞少頃即至此等是業繫",
    "X61n1165_008:0808c20": "尚如是速疾何況不思議念力仗阿彌陀本願功德",
    "X61n1165_008:0808c21": "順水張帆有何障難是故念佛之人應當遣此三疑",
    "X61n1165_008:0808c22": "若不遣者是真結習濃厚是真念力輕微是真十萬",
    "X61n1165_008:0808c23": "程遠如人欲出門而自扄其籥是自不欲出非無門",
    "X61n1165_008:0808c24": "過。",
    "X61n1165_008:0809a01": "三隨語墮者六祖言東方人造罪念佛求生西方西",
    "X61n1165_008:0809a02": "方人造罪念佛求生何國龐居士云事上說佛國此",
    "X61n1165_008:0809a03": "去十萬里大海渺無邊動即黑風起因此一輩無知",
    "X61n1165_008:0809a04": "傳虗接響謂淨土不足修自障障他深可憐憫夫論",
    "X61n1165_008:0809a05": "宗門提唱尚不言有佛何況佛國為欲破相明心是",
    "X61n1165_008:0809a06": "非俱划如吹毛利刃執則傷手金剛栗棘豈是家常",
    "X61n1165_008:0809a07": "茶飯且宗門中此等語句甚多若一一執之釋迦老",
    "X61n1165_008:0809a08": "子出世將真以飼雲門狗子乎又古德云如何是佛",
    "X61n1165_008:0809a09": "乾屎橛果爾則凡見糞車糞擔溷廁應當一一禮拜",
    "X61n1165_008:0809a10": "供養彌陀疏鈔曰西方去此十萬億土壇經言十萬",
    "X61n1165_008:0809a11": "八千者是錯以五天竺等為極樂也此語近是為六",
    "X61n1165_008:0809a12": "祖未閱大藏聞人說西方即以為五天竺者有之教",
    "X61n1165_008:0809a13": "中分明言極樂國三毒不生得不退轉今言西方造",
    "X61n1165_008:0809a14": "罪求生何土此亦一證也然宗門中此等一期之語",
    "X61n1165_008:0809a15": "最多亦不足辯噫學人果能頓悟頓修解行相應如",
    "X61n1165_008:0809a16": "六祖投金漢水遊戲生死中如龐老雖不求生亦何",
    "X61n1165_008:0809a17": "害于生哉。四狂恣墮者有等魔民專進狂慧不肯持",
    "X61n1165_008:0809a18": "戒修行妄引經中相似語言如煩惱即菩提婬怒癡",
    "X61n1165_008:0809a19": "即梵行之髏隨語生解隨解發毒果如彼說迦文悟",
    "X61n1165_008:0809a20": "道應親寶女阿難婬舍何須提[將/女]六祖初隨獵人尚",
    "X61n1165_008:0809a21": "未受戒何苦但食肉邊菜也經云尚無不殺不盜不",
    "X61n1165_008:0809a22": "淫何況更有殺盜婬事豈有聞人呵沉水香便謂應",
    "X61n1165_008:0809a23": "住坑廁者也昔五天有僧達磨達者有辯慧師事師",
    "X61n1165_008:0809a24": "子尊者尊者知其悟解對眾稱之至傳法嗣祖則以",
    "X61n1165_008:0809b01": "授婆舍斯多磨達心恨之曰尊者盖知我之深何故",
    "X61n1165_008:0809b02": "嗣位不以見授一日獨行度水有女子浣露其足磨",
    "X61n1165_008:0809b03": "達念曰此脛白晢乃爾尊者忽在旁曰今日之心可",
    "X61n1165_008:0809b04": "授祖位乎磨達于是攝念禮足求哀即一婬戒餘行",
    "X61n1165_008:0809b05": "可例般若經曰罪不罪不可得故應具足尸羅波羅",
    "X61n1165_008:0809b06": "蜜釋云罪不罪不可得者非為邪見粗心言不可得",
    "X61n1165_008:0809b07": "菩薩深入諸法相行空三昧慧眼觀故罪不可得罪",
    "X61n1165_008:0809b08": "無故不罪亦不可得若人貪著無罪見破戒罪人則",
    "X61n1165_008:0809b09": "輕慢見持戒善人則愛敬如是持戒是名起罪因緣",
    "X61n1165_008:0809b10": "不名具足故知住戒即破何況棄毀戒執亦戒始名",
    "X61n1165_008:0809b11": "持戒諸大經言梵行不可得等皆即此義永明曰帶",
    "X61n1165_008:0809b12": "習尚被境牽現行豈逃緣縛猶醉象無鈎癡猿得樹",
    "X61n1165_008:0809b13": "奔波乍擁生鳥被籠是故菩薩稟戒為師常懷大懼",
    "X61n1165_008:0809b14": "又曰末代宗門中學大乘人多輕戒律所以大涅槃",
    "X61n1165_008:0809b15": "經扶律談常(真常)則乘戒俱急故號此經為續常住命之",
    "X61n1165_008:0809b16": "重寶何以故若無此教但取口解脫全不修行則乘",
    "X61n1165_008:0809b17": "戒俱失故乘謂悟第一義戒謂止一切黑業祖師于",
    "X61n1165_008:0809b18": "此分四料簡一戒急乘緩以戒急故生人天中如箭",
    "X61n1165_008:0809b19": "射空力盡還墜以乘緩故雖聞大法如聾若啞二乘",
    "X61n1165_008:0809b20": "急戒緩以戒緩故生惡趣中以乘急故常聞大法如",
    "X61n1165_008:0809b21": "華嚴會上八部鬼神是也三乘戒俱急則生人天中",
    "X61n1165_008:0809b22": "而常聞大法四乘戒俱緩則墮三惡道而永不聞法",
    "X61n1165_008:0809b23": "是故乘戒二法如車二輪廢一不可得故龍樹曰破",
    "X61n1165_008:0809b24": "戒之人如清凉地而有毒蛇不中澡浴其家如塚人",
    "X61n1165_008:0809c01": "所不到失諸功德譬如枯樹如田被雹不可依仰如",
    "X61n1165_008:0809c02": "大病人人不欲近譬如吐食不可更噉菩薩如是苦",
    "X61n1165_008:0809c03": "口呵責曾許人破戒不是故千日學解不如一日持",
    "X61n1165_008:0809c04": "戒何得貪悟道之虗名受泥犁之實禍欺己誑人枉",
    "X61n1165_008:0809c05": "遭王難夫狂吠之人無所不破今獨言戒者以邪見",
    "X61n1165_008:0809c06": "惡火首燒戒寶故又則戒是淨業之基一切白法由",
    "X61n1165_008:0809c07": "戒生故。",
    "X61n1165_008:0809c08": "五支離墮者多有法師涉獵教典記注章句執法身",
    "X61n1165_008:0809c09": "之假名析名相之分齊東緝西補竟月窮年弄比盧",
    "X61n1165_008:0809c10": "之畫面坐法界之排場貢高我慢得少為足聞人念",
    "X61n1165_008:0809c11": "佛則曰此小乘中攝妄想之一法或云教海義深爾",
    "X61n1165_008:0809c12": "輩鈍根念此亦可或云此三藏中為某藏攝或云此",
    "X61n1165_008:0809c13": "屬何教似坊上小兒鬬曲以多為勝各爭己見無實",
    "X61n1165_008:0809c14": "行履如長[脈月]梵志以論議力摧伏諸師搪揬蹴蹋無",
    "X61n1165_008:0809c15": "能制者後至佛所作是念一切論可破一切執可轉",
    "X61n1165_008:0809c16": "是中何者是諸法實相何者是第一義何者性何者",
    "X61n1165_008:0809c17": "相不顛倒(何者性相不顛倒)作是思惟已白佛言瞿曇我一切法不受",
    "X61n1165_008:0809c18": "佛問梵志爾一切法不受是見受不梵志答言瞿曇",
    "X61n1165_008:0809c19": "一切法不受是見亦不受佛語梵志汝不受一切法",
    "X61n1165_008:0809c20": "是見亦不受則無所受與眾人無異何用貢高而生",
    "X61n1165_008:0809c21": "憍慢如是梵志不得答自是服膺是故當知饑兒過",
    "X61n1165_008:0809c22": "屠門大嚼止益饞心無救枵腹昔在江南有一靈俐",
    "X61n1165_008:0809c23": "座主為余辨析惟識及示所得教中奧義于諸名流",
    "X61n1165_008:0809c24": "注疏多肆評駁余問曰是可敵得生死不僧傲然曰",
    "X61n1165_008:0810a01": "有何生死可敵余曰是即是但恐閻羅殿前無譯字",
    "X61n1165_008:0810a02": "生不會座主語言三昧也此雖一時戲笑亦大中講",
    "X61n1165_008:0810a03": "席之病奉勸少年開士長篇短章牽藤引蔓口誦心",
    "X61n1165_008:0810a04": "憶腦昏眼眯究其效驗不過上幾迴座講幾期經受",
    "X61n1165_008:0810a05": "幾個瞎漢禮拜若無真實功行唯添業債何若一聲",
    "X61n1165_008:0810a06": "阿彌直登不退事一功百如曇謨最講涅槃華嚴領",
    "X61n1165_008:0810a07": "眾千人為閻羅所呵云講經者心懷彼我以驕凌物",
    "X61n1165_008:0810a08": "比丘中第一麤行即押付司可為明戒然有義解高",
    "X61n1165_008:0810a09": "流因參教典悟此西方不思議大事以此自利利他",
    "X61n1165_008:0810a10": "轉益未來燃長夜炬功德無量又何必懲噎廢食見",
    "X61n1165_008:0810a11": "蹶停驂哉。",
    "X61n1165_008:0810a12": "六癡空墮者學道之人稍窺法空聞人念佛即曰法",
    "X61n1165_008:0810a13": "離名字若狥假名轉益虗妄何故文言尚空何況名",
    "X61n1165_008:0810a14": "號答法句經曰佛告寶明菩薩汝且觀是諸佛名字",
    "X61n1165_008:0810a15": "若是有說食與人應得充饑若名字無者定光如來",
    "X61n1165_008:0810a16": "不授我記及于汝名如無授者我不應得佛當知名",
    "X61n1165_008:0810a17": "字其已久如以我如故備顯諸法名字性空不在有",
    "X61n1165_008:0810a18": "無華嚴經曰譬如諸法不分別自性(無有分別之體性)不分別音聲(亦無分別之音聲)而",
    "X61n1165_008:0810a19": "自性不捨名字不滅羣疑論曰若言名字無用不能",
    "X61n1165_008:0810a20": "詮諸法體亦應喚水火來故知筌蹄不空魚兔斯得",
    "X61n1165_008:0810a21": "稱斯弘名生實淨土何得言虗天台智者曰世間有",
    "X61n1165_008:0810a22": "空行人執其癡空不與修多羅合聞此觀心而作難",
    "X61n1165_008:0810a23": "言觀心是法身(即指法身)等應觸處平等何故經像生敬紙木",
    "X61n1165_008:0810a24": "生慢敬慢異故則非平等非平等故法身義不成答我",
    "X61n1165_008:0810b01": "以凡夫位中觀如是相(指經像)耳為欲開顯此實相恭敬經",
    "X61n1165_008:0810b02": "像令慧不縛使無量人崇善去惡令方便不縛豈與",
    "X61n1165_008:0810b03": "汝同耶上都儀曰夫皈命三寶者要指方立相住心",
    "X61n1165_008:0810b04": "取境不明無相離念也佛懸知凡夫繫心尚乃不得",
    "X61n1165_008:0810b05": "況離相耶如無術(道路也)通人居空造舍也法華經曰汝證",
    "X61n1165_008:0810b06": "一切智十力等佛法具三十二相乃是真實滅南泉",
    "X61n1165_008:0810b07": "大師曰微妙淨法身具相三十二祗是不許分劑心",
    "X61n1165_008:0810b08": "量若無如是心一切行處乃至彈指合掌皆是正因",
    "X61n1165_008:0810b09": "百丈和尚曰行道禮拜慈悲喜捨沙門本事宛然依",
    "X61n1165_008:0810b10": "佛勑祗是不許執著淨土指歸曰圓頓行人語默動",
    "X61n1165_008:0810b11": "靜皆遵聖教盡合佛心若以念佛生心動念成妄想",
    "X61n1165_008:0810b12": "者則息心無念亦成妄想首楞嚴經云縱滅一切見",
    "X61n1165_008:0810b13": "聞覺知內守幽閒猶為法塵分別影事若以念佛著",
    "X61n1165_008:0810b14": "有為患則執空之人其患尤甚永嘉云豁達空撥因",
    "X61n1165_008:0810b15": "果漭漭蕩蕩招殃禍若以外求他佛為未達則內執",
    "X61n1165_008:0810b16": "己心不達尤甚長沙云學道之人不識真只為從來",
    "X61n1165_008:0810b17": "認識神無量劫來生死本癡人喚作本來人若以別",
    "X61n1165_008:0810b18": "求淨土為徧見則執目前為淨土者其失尤甚楞嚴",
    "X61n1165_008:0810b19": "經說落魔道者都指現前即為佛國無別淨居及金",
    "X61n1165_008:0810b20": "色相口中好言眼耳鼻舌皆為淨土男女二根即是",
    "X61n1165_008:0810b21": "菩提弟子與師俱陷王難迷惑無知墮無間獄若以",
    "X61n1165_008:0810b22": "執有修證為權說者執無修證墮落外道其禍尤甚",
    "X61n1165_008:0810b23": "楞嚴經曰若彼定中諸善男子見色陰消受陰明白",
    "X61n1165_008:0810b24": "自謂已足則有一分大我慢魔入其心腑謂三祇劫",
    "X61n1165_008:0810c01": "一念能越心中尚輕十方如來何況下位聲聞緣覺",
    "X61n1165_008:0810c02": "不禮塔廟摧毀經像謂檀越言此是金銅是土木經",
    "X61n1165_008:0810c03": "是樹葉或是疊華肉身真常不自恭敬却崇土木實",
    "X61n1165_008:0810c04": "為顛倒疑悞眾生入無間獄是故當知執空破相皆",
    "X61n1165_008:0810c05": "是魔屬智度論曰譬如田舍人初不識鹽見人以鹽",
    "X61n1165_008:0810c06": "著種種肉菜中而食問言何以故爾語言此鹽能令",
    "X61n1165_008:0810c07": "諸物味美故其人便念此鹽能令諸物味美自味必",
    "X61n1165_008:0810c08": "多便空鈔鹽滿口食之鹹苦傷口而問言汝何以言",
    "X61n1165_008:0810c09": "鹽能作美人言癡人此當籌量多少和之令美云何",
    "X61n1165_008:0810c10": "純食無智人聞空解脫門斷諸善根亦復如是思之",
    "X61n1165_008:0810c11": "思之任爾一切空生死空爭奈閻羅大王空不得何。",
    "X61n1165_008:0810c12": "七隨緣墮者謂古人云髓緣消舊業任運著衣掌但",
    "X61n1165_008:0810c13": "順天真萬行自圓舉足下足誰非淨業何用種種作",
    "X61n1165_008:0810c14": "為答先德問曰即心是佛何假修行答祗為是故所",
    "X61n1165_008:0810c15": "以修行如鐵無金雖經鍛鍊不成金用贒首國師曰",
    "X61n1165_008:0810c16": "今佛之三身十波羅蜜乃至菩薩利他等行並依自",
    "X61n1165_008:0810c17": "法(自心中法)融轉而行由眾生心中有真如體大相大用大今",
    "X61n1165_008:0810c18": "日修行引出法報身等由眾生心中有真如法性自",
    "X61n1165_008:0811a01": "無慳貪今日修行順法性無慳引出檀波羅蜜等涅",
    "X61n1165_008:0811a02": "槃經佛告師子吼菩薩一切眾生皆有念心慧心發",
    "X61n1165_008:0811a03": "心勤精進心信心定心如是等法雖念念滅猶故相",
    "X61n1165_008:0811a04": "似相續不斷故名修道乃至如燈雖念念滅而有光",
    "X61n1165_008:0811a05": "明除破暗冥如眾生食雖念念滅亦能令饑者而得",
    "X61n1165_008:0811a06": "飽滿譬如上藥雖念念滅亦能愈病日月光明雖念",
    "X61n1165_008:0811a07": "念滅亦能增長草木樹林寶積經曰若無正修者猫",
    "X61n1165_008:0811a08": "兔等亦應成佛牛頭融大師曰若言修生則造作非",
    "X61n1165_008:0811a09": "真若言本有則萬行虗設長者論曰若一槩皆平則",
    "X61n1165_008:0811a10": "無心修道(猶言不必用心修道然寧有是理哉)應須策修以至無修慈愍三藏錄曰若言",
    "X61n1165_008:0811a11": "世尊說諸有為定如空華如何勑諸弟子勤修六度",
    "X61n1165_008:0811a12": "萬行妙因當證菩提涅槃之果豈有智者讚乾闥婆",
    "X61n1165_008:0811a13": "城堅實高妙復勸諸人以兔角為梯而可登陟乎由",
    "X61n1165_008:0811a14": "此理故雖有漏修習是實是正如達摩對梁武之言",
    "X61n1165_008:0811a15": "為彼貪著有為因病發藥何得以一期之語廢佛道",
    "X61n1165_008:0811a16": "業且諸經中所謂不住相戒施等者謂有而不住耳",
    "X61n1165_008:0811a17": "有而不住故作而無作今以本無為不住如下里乞",
    "X61n1165_008:0811a18": "兒向人言吾不以富貴驕人豈非夢語又復執言無",
    "X61n1165_008:0811a19": "作者將須槁心枯體如鑄金像等邪抑猶酬酢應對",
    "X61n1165_008:0811a20": "如常人邪若酬酢應對者應非無作若言不乖無作",
    "X61n1165_008:0811a21": "者觀佛禮念本自天真豈應獨乖二義不成即大妄",
    "X61n1165_008:0811a22": "語是故當知隨緣任運(稱性而行名隨緣任運)非是無作若無作是隨緣者",
    "X61n1165_008:0811a23": "蚓壤蛙泥亦是隨緣何不成佛錯認祖機執礫為玉",
    "X61n1165_008:0811a24": "與市井兒所宗之無為教何以異哉。",
    "X61n1165_008:0811b01": "八唯心墮者謂自性淨土即俗恒真七寶瓦礫一道",
    "X61n1165_008:0811b02": "平等但淨自心何須分別答汝言心淨土淨不須分",
    "X61n1165_008:0811b03": "別者引汝入廁室中能久住不入死屍場穢氣熏灼",
    "X61n1165_008:0811b04": "不掩鼻不與疥癩膿血之人能同應器及床褥不若",
    "X61n1165_008:0811b05": "不能者此相即是厭五濁相若居住尚須淨室同遊",
    "X61n1165_008:0811b06": "尚宜淨侶者此相即是忻淨土相忻厭熾然何謂平",
    "X61n1165_008:0811b07": "等縱汝難忍能忍如上所說種種濁穢不求遠離則",
    "X61n1165_008:0811b08": "諸蜣蜋鴉犬亦能親近此種種物豈皆得道脫汝淨",
    "X61n1165_008:0811b09": "穢俱離依然取捨于唯心義亦不相應是故當知諸",
    "X61n1165_008:0811b10": "佛以唯心故忻厭出生以唯心故說名平等以唯心",
    "X61n1165_008:0811b11": "故莊嚴佛土若不唯心豈能隨念若非平等凡夫無",
    "X61n1165_008:0811b12": "分穢尚不捨何獨捨淨捨既是心取亦何乖皆由不",
    "X61n1165_008:0811b13": "了佛旨致斯妄執但識惟心疑義斯遣。",
    "X61n1165_008:0811b14": "九頓悟墮者今世禪人皆云一超直入不落功勛尚",
    "X61n1165_008:0811b15": "不求作佛何況往生答言不求作佛者捨身之後將",
    "X61n1165_008:0811b16": "灰斷永滅邪抑尚受後有邪若受後有者為生淨土",
    "X61n1165_008:0811b17": "邪為生三界邪若居三界即不如淨土若淨土者即",
    "X61n1165_008:0811b18": "同往生又先德曰夫善知識者雖明見佛性與佛同",
    "X61n1165_008:0811b19": "等若論其功未齊諸聖須從今日步步資熏又云未",
    "X61n1165_008:0811b20": "悟而修非真修也唯此頓悟漸修既合佛乘不違圓",
    "X61n1165_008:0811b21": "旨如頓悟頓修亦是多生漸修今生頓熟此在當人",
    "X61n1165_008:0811b22": "時中自驗若所言如行所行如言量窮法界之邊心",
    "X61n1165_008:0811b23": "合虗空之理八風不動三受寂然種現雙銷根隨俱",
    "X61n1165_008:0811b24": "盡譬諸無病不應服藥如或現行未斷煩惱習氣又",
    "X61n1165_008:0811c01": "濃寓目生情觸塵成滯雖了無生之義其力未充不",
    "X61n1165_008:0811c02": "可執云我已悟了煩惱性空若起心修却為顛倒然",
    "X61n1165_008:0811c03": "則煩惱性雖空能令受業業果無性亦作苦因苦痛",
    "X61n1165_008:0811c04": "雖虗祗麼難忍如遭重病病亦全空何求醫人徧服",
    "X61n1165_008:0811c05": "藥餌祖師云將虗空之心合虛空之理亦無虗空之",
    "X61n1165_008:0811c06": "量始得報不相酬汾陽無業禪師云如今天下解禪",
    "X61n1165_008:0811c07": "解道如河沙數說佛說心有百千萬億纖塵不盡未",
    "X61n1165_008:0811c08": "免輪迴絲念不忘盡從淪墜如斯之類尚不能自識",
    "X61n1165_008:0811c09": "業果妄言自利利他自謂上流並他先德但言觸目",
    "X61n1165_008:0811c10": "無非佛事舉足盡是道場原其所習不如一個五戒",
    "X61n1165_008:0811c11": "十善凡夫觀其發言嫌他二乘十地菩薩且醍醐上",
    "X61n1165_008:0811c12": "味為世所珍遇斯等人翻成毒藥假使才並馬鳴解",
    "X61n1165_008:0811c13": "齊龍樹只是一生兩生不失人身臨命終時一毫聖",
    "X61n1165_008:0811c14": "凡情量不盡纖塵思念未忘隨念受生輕重五陰向",
    "X61n1165_008:0811c15": "驢胎馬腹裏托質鑊湯爐炭裏燒煑從前記持憶想",
    "X61n1165_008:0811c16": "見解一時失却依舊再為螻蟻從頭又作蚊虻雖是",
    "X61n1165_008:0811c17": "義因而招惡果圓悟和尚曰生死之際處之良不易",
    "X61n1165_008:0811c18": "唯大達超證之士一徑截斷則無難然此雖由自己",
    "X61n1165_008:0811c19": "根力亦假方便于常時些小境界轉得行打得徹踐",
    "X61n1165_008:0811c20": "履將去養得純熟到緣謝之時自然無性畏是故古",
    "X61n1165_008:0811c21": "德坐脫立亡行化倒蛻能得勇健皆是平昔淘汰得",
    "X61n1165_008:0811c22": "淨香林四十年得成一片湧泉四十年尚有走作石",
    "X61n1165_008:0811c23": "霜勸人休去歇去古廟香爐去永嘉云體即無生了",
    "X61n1165_008:0811c24": "本無速盖兢兢業業念茲在茲方得無礙自在既捨",
    "X61n1165_008:0812a01": "生之後得意生身隨自意趣後報悉以理遣不由業",
    "X61n1165_008:0812a02": "牽所謂透脫生死者邪當知諸大師密密履踐祗是",
    "X61n1165_008:0812a03": "圖個生死好處路雖不同期于終淨一也往有狂僧",
    "X61n1165_008:0812a04": "自負見地余問之曰汝信得出家不信得身在長安",
    "X61n1165_008:0812a05": "不僧愕然曰惡得不信余曰汝夢中或夢未出家時",
    "X61n1165_008:0812a06": "見父母兄弟時或為稚子嬉戲時是時知身在客不",
    "X61n1165_008:0812a07": "僧曰不知余曰論汝信得出家及與行脚可是極明",
    "X61n1165_008:0812a08": "極徹汝見道明白當不過此然纔到枕上返僧為俗",
    "X61n1165_008:0812a09": "易客為家己自不知何況生死長夜靠汝些子見地",
    "X61n1165_008:0812a10": "焉能保其不顛倒也時僧悚然。",
    "X61n1165_008:0812a11": "十圓寔墮者謂華藏世界一剎一塵具含無量國土",
    "X61n1165_008:0812a12": "本無淨穢焉有往來故長者言西方淨土是權非實",
    "X61n1165_008:0812a13": "以情存取舍非法界如如之體故答若約真論則華",
    "X61n1165_008:0812a14": "藏世界亦是權立何獨西方如論中言理智無邊名",
    "X61n1165_008:0812a15": "之為普知隨根益(知隨人之根而受益也)稱之曰賢是普賢菩薩亦權也文",
    "X61n1165_008:0812a16": "殊師利是自心善簡擇妙慧覺首目首等菩薩是隨",
    "X61n1165_008:0812a17": "信心中理智現前是文殊菩薩等亦權也又如此方",
    "X61n1165_008:0812a18": "聖賢尼父顏淵等論中皆云此是表法本無是人是",
    "X61n1165_008:0812a19": "一切賢聖皆權也今試定量文殊普賢及與此方賢",
    "X61n1165_008:0812a20": "聖權邪實邪若言權則現有其人及諸遺言往行若",
    "X61n1165_008:0812a21": "言實則是長者誑凡滅聖犯大妄語于此辯得西方",
    "X61n1165_008:0812a22": "亦入剎塵剎塵亦含西方豈有權實又若論中云蓮",
    "X61n1165_008:0812a23": "華藏體是法身隨行無依住智體之所報得宮殿總",
    "X61n1165_008:0812a24": "大悲含育之所報得樓閣即是智照觀根順悲濟物",
    "X61n1165_008:0812b01": "之所報得其地金剛平等自性法身之所報得摩尼",
    "X61n1165_008:0812b02": "莊嚴法身戒體隨行報得金剛輪圍山大悲戒防護",
    "X61n1165_008:0812b03": "之業之所報得眾華莊嚴萬行利生開敷之所報得",
    "X61n1165_008:0812b04": "寶樹建行利生覆蔭含識之所報得但業不相應者",
    "X61n1165_008:0812b05": "同住居而不見猶如霛神及諸鬼趣與人同處人不",
    "X61n1165_008:0812b06": "能見若爾則所謂華藏世界者與汝所見之剎塵同",
    "X61n1165_008:0812b07": "邪異邪若云同者目連鶖子視聽尚隔若云異者何",
    "X61n1165_008:0812b08": "名一真又如僧靈幹志奉華嚴作華嚴觀及彌勒天",
    "X61n1165_008:0812b09": "宮觀至于疾甚目睛上視若有所見童真問之答曰",
    "X61n1165_008:0812b10": "向見童子引至兜率天宮而天樂非久終墮輪迴蓮",
    "X61n1165_008:0812b11": "花藏是所圖也言終氣絕須臾復甦真問何所見幹",
    "X61n1165_008:0812b12": "曰見夫水遍滿花如車輪而坐其上所願足矣言終",
    "X61n1165_008:0812b13": "而逝故清涼國師云觀行則天童迎而大水瀰漫此",
    "X61n1165_008:0812b14": "與西方往生為同為別是故當知漏巵勺海螢火焚",
    "X61n1165_008:0812b15": "山徒益疲勞諸有智者不應如是分別。",
    "X61n1165_008:0812b16": "(謂娑婆在華藏十三層者乃凡人之報土非佛之淨土也長者所論之華藏與靈幹所生之華藏皆是佛",
    "X61n1165_008:0812b17": "之報土凡人所同住而不見者也)。",
    "X61n1165_008:0812b19": "西方合論卷之八"
}