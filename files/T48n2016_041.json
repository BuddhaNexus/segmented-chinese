{
    "T48n2016_041:0655c11": "宗鏡錄卷第四十一",
    "T48n2016_041:0655c13": "慧日永明寺主智覺禪師延壽集",
    "T48n2016_041:0655c14": "[0655c14] 夫此宗如何投湊。即得相應。[0655c14] 答。向之即背。",
    "T48n2016_041:0655c15": "近之即離。取而復失。急而復遲。千聖拱手而",
    "T48n2016_041:0655c16": "無計校。一門深入而忘覺知。此是心中自證",
    "T48n2016_041:0655c17": "法門。非待問答而得。如法華經偈云。我意難",
    "T48n2016_041:0655c18": "可測。亦無能問者。無問而自說。稱歎所行",
    "T48n2016_041:0655c19": "道。所以先德云。諸祖共傳諸佛清淨自覺聖",
    "T48n2016_041:0655c20": "智真如妙心。不同世間文字所得。若有悟斯",
    "T48n2016_041:0655c21": "真實法性。此人則能了知三世諸佛。及一切",
    "T48n2016_041:0655c22": "眾生同一法界。本來平等。常恒不變。先曹山",
    "T48n2016_041:0655c23": "和尚偈云。從緣薦得相應疾。就體消機道&#x5374;",
    "T48n2016_041:0655c24": "遲。瞥起本來無處所。吾師暫說不思議。故知",
    "T48n2016_041:0655c25": "千聖皆目此一念心起時了不可得。是真不",
    "T48n2016_041:0655c26": "思議。離此決定別無殊勝。如是了者。豈非疾",
    "T48n2016_041:0655c27": "乎。何待消融。方能見道。若不直見其事。欲以",
    "T48n2016_041:0655c28": "意解情求。如將兔角之弓。駕龜毛之箭。以無",
    "T48n2016_041:0655c29": "手之者。擬射碎須彌之山。似傾壓沙之油。點",
    "T48n2016_041:0656a01": "無煙之火。貯漏&#x5DF5;之內。欲照破鐵圍之闇。徒",
    "T48n2016_041:0656a02": "役狂心。無有是處。[0656a02] 故思益經云。問。以何法",
    "T48n2016_041:0656a03": "修道。[0656a03] 答言。不以見聞覺知法。不以得。不以",
    "T48n2016_041:0656a04": "證。於一切法無相無示。名為修道。華嚴疏",
    "T48n2016_041:0656a05": "云。頓教者。總不說法相。唯辯真性。無有八識",
    "T48n2016_041:0656a06": "差別之相者。釋云。八識心王尚無差別。況心",
    "T48n2016_041:0656a07": "所變。豈當有耶。心生則種種法生。心滅則種",
    "T48n2016_041:0656a08": "種法滅。故起信論云。一切諸法。唯依妄念而",
    "T48n2016_041:0656a09": "有差別。若離心念。則無一切境界之相。是故",
    "T48n2016_041:0656a10": "一切法從本已來。離言說相。離名字相。離心",
    "T48n2016_041:0656a11": "緣相。畢竟平等。無有變異。唯是一心。故名真",
    "T48n2016_041:0656a12": "如。以一切言說。假名無實。但隨妄念。不可得",
    "T48n2016_041:0656a13": "故。所以疏云。一切所有。唯是妄想。一切法",
    "T48n2016_041:0656a14": "界。唯是絕言。故起信論云。言真如者。亦無有",
    "T48n2016_041:0656a15": "相。謂言說之極。因言遣言。此真如體。無有可",
    "T48n2016_041:0656a16": "遣。以一切法悉皆真故。亦無可立。以一切法",
    "T48n2016_041:0656a17": "皆同如故。當知一切法。不可說不可念。故名",
    "T48n2016_041:0656a18": "真如。以一切法性皆離言故。亦通四種法界。",
    "T48n2016_041:0656a19": "皆不可說。名無得物之功。物無當名之實。理",
    "T48n2016_041:0656a20": "本無言故。事理交徹。不可作事理說。事事相",
    "T48n2016_041:0656a21": "即。不可作一多說。如楞伽。雖明五法。名。相。",
    "T48n2016_041:0656a22": "妄想。正智。如如。五皆空寂。何者。謂迷如以成",
    "T48n2016_041:0656a23": "名相。妄想是生。悟名相之本如。妄便稱智。則",
    "T48n2016_041:0656a24": "無名相妄想。唯如智矣。智因如立。智體亦空。",
    "T48n2016_041:0656a25": "如假智明。本來常寂。故並空矣。況八識約事。",
    "T48n2016_041:0656a26": "皆緣生性空。因有我法。說二無我。我尚叵得。",
    "T48n2016_041:0656a27": "無我寧存。故中論偈云。諸佛或說我。或說於",
    "T48n2016_041:0656a28": "無我。諸法實相中。無我無非我。故雙遣也。疏",
    "T48n2016_041:0656a29": "云。訶教勸離。毀相泯心者。訶教者。謂以心傳",
    "T48n2016_041:0656b01": "心。不在文字故。勸離者。令離法。法雖無量。不",
    "T48n2016_041:0656b02": "出色心。離心心如。離色色如。故令皆離。則契",
    "T48n2016_041:0656b03": "心體離念矣。毀相約境。凡所有相。皆是虛妄",
    "T48n2016_041:0656b04": "故。泯心約智。了境相空。假稱為智。相既不",
    "T48n2016_041:0656b05": "有。智豈有真。心境兩亡。則皆泯絕。心無心相。",
    "T48n2016_041:0656b06": "即是安心。故說生心即妄。不生即佛。言生心",
    "T48n2016_041:0656b07": "者。非但生於餘心。縱生菩提涅槃。觀心見",
    "T48n2016_041:0656b08": "性。亦曰生心。並為妄想。念相都寂。方曰不",
    "T48n2016_041:0656b09": "生。寂照現前。豈不名佛。故達磨碑云。心有",
    "T48n2016_041:0656b10": "也。曠劫而滯凡夫。心無也。剎那而登正覺。言",
    "T48n2016_041:0656b11": "心無者。非了心空。不生於了耳。[0656b11] 故韋侍御問",
    "T48n2016_041:0656b12": "仰山和尚了心之旨。[0656b12] 答云。若欲了心。無心可",
    "T48n2016_041:0656b13": "了。無了之了。是為真了。華嚴經頌云。一切",
    "T48n2016_041:0656b14": "法不生。一切法不滅。若能如是解。諸佛常現",
    "T48n2016_041:0656b15": "前。言如是解者。如不生。解而無解相。非謂",
    "T48n2016_041:0656b16": "空解於不生耳。疏云。無佛無不佛無生無不",
    "T48n2016_041:0656b17": "生者。重拂前&#x8FF9;。為迷眾生言即心即佛。既無",
    "T48n2016_041:0656b18": "眾生。何曾有佛。故經偈云。平等真法界。無佛",
    "T48n2016_041:0656b19": "無眾生。執佛言無佛。非謂是無佛。故云無不",
    "T48n2016_041:0656b20": "佛矣。則遣之又遣之。若少有所得。皆是妄想。",
    "T48n2016_041:0656b21": "故佛藏經云。於法少有所得。則與佛諍者。與",
    "T48n2016_041:0656b22": "佛諍者。皆入邪道。非我弟子。又只詺無佛以",
    "T48n2016_041:0656b23": "為真佛。故言無不佛耳。故經頌云。性空即是",
    "T48n2016_041:0656b24": "佛。不可得思量。若有生心。生心是妄。故說不",
    "T48n2016_041:0656b25": "生。佛尚不有。何有無生。作無生解。還被無",
    "T48n2016_041:0656b26": "生之所纏縛。故云無不生矣。又一切法不生。",
    "T48n2016_041:0656b27": "則般若生。故云無不生矣。則生與不生。反覆",
    "T48n2016_041:0656b28": "相違。亦反覆相成。唯亡言者可與道合。虛",
    "T48n2016_041:0656b29": "懷者可與理通矣。若亡言則止止不須說。豈",
    "T48n2016_041:0656c01": "強起言端乎。若虛懷則我法妙難思。寧妄生",
    "T48n2016_041:0656c02": "知解乎。又夫入宗鏡。法爾亡言。非智所知。唯",
    "T48n2016_041:0656c03": "信所及。如讚般若偈云。若人見般若。論義心",
    "T48n2016_041:0656c04": "皆絕。猶如日出時。朝露一時失。故祖師云。",
    "T48n2016_041:0656c05": "論即不義。義即不論。若欲論義。終非義論。",
    "T48n2016_041:0656c06": "昔梁武帝。於華林園重雲殿。集四部眾。自講",
    "T48n2016_041:0656c07": "三慧般若經。時傅大士在會。太子遣問。大",
    "T48n2016_041:0656c08": "士何不論義。答曰。皇帝菩薩所說。非長非",
    "T48n2016_041:0656c09": "短。非廣非狹。非有邊。非無邊。如如正理。復有",
    "T48n2016_041:0656c10": "何言。劉中丞又問。大士何不往復。眾所願",
    "T48n2016_041:0656c11": "聞。答曰。日月停景。四時和適。又中天竺有出",
    "T48n2016_041:0656c12": "家外道馬鳴。世智辯才。善通言論。唱言。若諸",
    "T48n2016_041:0656c13": "比丘。能與我論義者。可打揵搥。如其不能。",
    "T48n2016_041:0656c14": "不足公鳴揵搥受人供養。時長老&#x8107;到彼國",
    "T48n2016_041:0656c15": "言。但鳴揵搥設彼來者。吾自對之。即鳴揵",
    "T48n2016_041:0656c16": "搥。外道即問。今日何故打此木耶。答言。北",
    "T48n2016_041:0656c17": "方有長老沙門。來鳴揵搥。外道問言。欲論",
    "T48n2016_041:0656c18": "義耶。答言。然。於是廣備論場。大眾雲集乃",
    "T48n2016_041:0656c19": "至。長老&#x8107;言。吾既年邁。故從遠來。又先在此",
    "T48n2016_041:0656c20": "坐。理應先語。外道言亦可爾耳。現汝所說。吾",
    "T48n2016_041:0656c21": "盡當破。長老&#x8107;即言。當今天下泰平。大王長",
    "T48n2016_041:0656c22": "壽。國土豐樂。無諸災患。外道默然。不知所言。",
    "T48n2016_041:0656c23": "論法。無對。即墮負處。伏為弟子。剃除鬚髮。度",
    "T48n2016_041:0656c24": "為沙彌。受具足戒。又有學人請忠國師和尚",
    "T48n2016_041:0656c25": "立義。師云。立了也。學人罔措。被師喝出。非",
    "T48n2016_041:0656c26": "公境界。故知若入宗鏡。玄鑒豁然。如臨鏡中。",
    "T48n2016_041:0656c27": "自見面像。見即便見。更俟發言耶。所以月上",
    "T48n2016_041:0656c28": "女經云。時舍利弗復問女言。眾生界者。復有",
    "T48n2016_041:0656c29": "幾許。其女報言。如彼過去未來現在諸佛境",
    "T48n2016_041:0657a01": "界。舍利弗言。若如此者。汝說何事。是何解",
    "T48n2016_041:0657a02": "釋。其女報言。依尊者問。我還依答。時舍利",
    "T48n2016_041:0657a03": "弗復問女言。我問何義。其女答言。問文字",
    "T48n2016_041:0657a04": "也。舍利弗言。彼文字滅。無有足跡。其女答",
    "T48n2016_041:0657a05": "言。尊者舍利弗。如是滅相。一切法中。如有問",
    "T48n2016_041:0657a06": "者。如有答者。二俱滅相。不可得也。華手經",
    "T48n2016_041:0657a07": "云。佛告跋陀婆羅。善哉善哉。如汝所說。如來",
    "T48n2016_041:0657a08": "道場所得法者。是法非法。亦非非法。我於此。",
    "T48n2016_041:0657a09": "智不能行。目不能見。無有行處。慧所不通。明",
    "T48n2016_041:0657a10": "不能了。問無有答。於此法中。無受無取。無垢",
    "T48n2016_041:0657a11": "無淨。若我說是自所得法。若以行相行是法",
    "T48n2016_041:0657a12": "者。則皆迷悶。佛藏經云。佛言。舍利弗。於聖",
    "T48n2016_041:0657a13": "法中計得寂滅。皆墮邪見。何況言說。何況說",
    "T48n2016_041:0657a14": "者。如是空法。以何可說。舍利弗。佛何以故。說",
    "T48n2016_041:0657a15": "諸語言皆名為邪。不能通達一切法者。是則",
    "T48n2016_041:0657a16": "皆為言說所覆。是故如來知諸語言皆為是",
    "T48n2016_041:0657a17": "邪。乃至少有言語不得其實。舍利弗。諸佛阿",
    "T48n2016_041:0657a18": "耨多羅三藐三菩提。皆無想無念。何以故。如",
    "T48n2016_041:0657a19": "來於法。不得體性。亦不得念。大法炬陀羅尼",
    "T48n2016_041:0657a20": "經云。佛告毘舍佉。應當先為說彼六波羅蜜。",
    "T48n2016_041:0657a21": "次第修已。然後為說空解脫門。若為眾生說",
    "T48n2016_041:0657a22": "此空法。或有得聞。或有思惟。或能證者。是",
    "T48n2016_041:0657a23": "亦不應。但有言說。何以故。如是空法。不可惟",
    "T48n2016_041:0657a24": "以心想知故。若彼空法。但以心想能證知者。",
    "T48n2016_041:0657a25": "一切眾生未修道時。亦應即是阿羅漢也。毘",
    "T48n2016_041:0657a26": "舍佉。彼空法者。亦不可說相貌形體。若可說",
    "T48n2016_041:0657a27": "者。則是作相。若有作相。則有願求。若有願求",
    "T48n2016_041:0657a28": "則是三世。何以故。毘舍佉。無相法中。一切三",
    "T48n2016_041:0657a29": "世皆不可得。所以者何。過去未來現在等事。",
    "T48n2016_041:0657b01": "皆寂滅故。云何起願。復次應觀是色。作無相",
    "T48n2016_041:0657b02": "想。云何觀色作無相想。當知此色。生滅輪轉。",
    "T48n2016_041:0657b03": "念念不停。毘舍佉。如是色相。不可眼見。當知",
    "T48n2016_041:0657b04": "彼是心識境界。唯意所知。是故不可以眼得",
    "T48n2016_041:0657b05": "見。毘舍佉。一切眾生。所有心意。不可言說。",
    "T48n2016_041:0657b06": "唯佛智知。雖可慮知。而不可見。念念不住。猶",
    "T48n2016_041:0657b07": "如幻化。云何可取而可得見。如是毘舍佉。不",
    "T48n2016_041:0657b08": "可以彼眾生心識。取心真相。既不可取。云何",
    "T48n2016_041:0657b09": "可說。何以故。以愛憎事違平等故。毘舍佉。若",
    "T48n2016_041:0657b10": "欲滅除愛憎想者。當勤精進。觀一切法悉皆",
    "T48n2016_041:0657b11": "空寂。無有取著。[0657b11] 問。豈無今時學路。何乃頓",
    "T48n2016_041:0657b12": "斷方便之門。[0657b12] 答。中下之機。不無學路。童蒙",
    "T48n2016_041:0657b13": "之訓。豈斷今時。故楞伽經云。宗通為菩薩。說",
    "T48n2016_041:0657b14": "通為童蒙。助觀之門。深有利益。若一向背己",
    "T48n2016_041:0657b15": "徇文。執學而辦。則對木人而待語。期石女以",
    "T48n2016_041:0657b16": "生兒。空歷塵沙。終無得理。設爾外學得成。",
    "T48n2016_041:0657b17": "皆非真實。如云。寫月非真月。圖龍失本龍。如",
    "T48n2016_041:0657b18": "今若要真成。但能淨意內觀。則了然寂現。猶",
    "T48n2016_041:0657b19": "臨明鏡。自見其形。若以見聞妄求。如撈水月。",
    "T48n2016_041:0657b20": "豈有得時。所以真覺歌云。淨五眼。得五力。唯",
    "T48n2016_041:0657b21": "證乃知難可測。鏡裏看形見不難。水中捉月",
    "T48n2016_041:0657b22": "爭拈得。盤山和尚云。向上一路。千聖不傳。學",
    "T48n2016_041:0657b23": "者勞形。如猿捉月。龐居士偈云。行學非真",
    "T48n2016_041:0657b24": "道。徒勞神與軀。千生尋水月。終是&#x6282;功夫。",
    "T48n2016_041:0657b25": "[0657b25] 問。如何即是。[0657b25] 答。是則第二頭。非則第三手。",
    "T48n2016_041:0657b26": "心智路絕。限量情消。所以文殊般若經云。不",
    "T48n2016_041:0657b27": "可解者即般若。般若非可解。非不可解。肇論",
    "T48n2016_041:0657b28": "云。玄道在於絕域。故不得以得之。妙智存乎",
    "T48n2016_041:0657b29": "物外。故不知以知之。大象隱於無形。故不見",
    "T48n2016_041:0657c01": "以見之。大音匿於希聲。故不聞以聞之。唯信",
    "T48n2016_041:0657c02": "入之時。自然洞鑒。若洞徹圓明了達之際。尚",
    "T48n2016_041:0657c03": "不因於心念。何況就他人而求自法。取彼眼",
    "T48n2016_041:0657c04": "而作圓通。數寶終不濟貧。說食焉能得飽。但",
    "T48n2016_041:0657c05": "自親到。頓入絕學之門。唯在發明。方達無為",
    "T48n2016_041:0657c06": "之旨。若能如是如是入理思惟。則能如是如",
    "T48n2016_041:0657c07": "是了然顯現。自然二際冥合。物我無差。契萬",
    "T48n2016_041:0657c08": "境以虛玄。同一心之憺怕。皆依空而立。抱",
    "T48n2016_041:0657c09": "一而生。是以雲融曳而緩清霄。山幽隱而閑",
    "T48n2016_041:0657c10": "綠野。喬松倚巖而自長。脩竹拂徑而長新。內",
    "T48n2016_041:0657c11": "則襟懷憺然。外則道性常爾。故心要牋云。若",
    "T48n2016_041:0657c12": "一念不生。則前後際斷。照體獨立。物我皆如。",
    "T48n2016_041:0657c13": "直造心原。無知無得。不取不捨。無對無修。然",
    "T48n2016_041:0657c14": "迷悟更依。真妄相待。若求真去妄。似棄影勞",
    "T48n2016_041:0657c15": "形。若體妄即真。似處陰滅影。故無心於忘照。",
    "T48n2016_041:0657c16": "則萬累都捐。若任運以寂知。則眾行爰起。放",
    "T48n2016_041:0657c17": "曠任其去住。靜鑒覺其源流。語默不失玄微。",
    "T48n2016_041:0657c18": "動靜未離法界。靈叟吟云。我欲學菩提。輸他",
    "T48n2016_041:0657c19": "釋迦先。我欲學闡提。落他調達後。不涉二家",
    "T48n2016_041:0657c20": "風。未免中途走。設使總不是。憑何而開口。",
    "T48n2016_041:0657c21": "開口不開口。切忌犯靈叟。若會箇中意。望",
    "T48n2016_041:0657c22": "南觀北斗。傅大士頌云。人道行路難。我道行",
    "T48n2016_041:0657c23": "路易。入山數載餘。長伸兩&#x811A;睡。行路易。路",
    "T48n2016_041:0657c24": "易莫思量。剎那心不異。何處不天堂。如上雖",
    "T48n2016_041:0657c25": "廣引先達誠言。纔入宗鏡之中。法爾言思道",
    "T48n2016_041:0657c26": "斷。識智齊泯。勝負俱亡。四辯莫窮。群賢罔",
    "T48n2016_041:0657c27": "測。故淨名私記云。淨名默然。從前已來。至此",
    "T48n2016_041:0657c28": "究竟。實智滿足。亦如善財值彌勒入樓觀。方",
    "T48n2016_041:0657c29": "得究竟。今默無言。即樓觀體。大集經云。光",
    "T48n2016_041:0658a01": "明寂靜無諍。三句法竟。釋迦默然而住。與今",
    "T48n2016_041:0658a02": "無異。又如西天韻陀山中。有一羅漢名富樓",
    "T48n2016_041:0658a03": "那。馬鳴往見。端坐林中。志氣眇然。若不可",
    "T48n2016_041:0658a04": "測。神色謙退。似而可屈。遂與言曰。沙門說",
    "T48n2016_041:0658a05": "之。敢有所明。要必屈汝。我若不勝。便刎頸相",
    "T48n2016_041:0658a06": "謝。沙門默然。容無負色。亦無勝顏。扣之數四。",
    "T48n2016_041:0658a07": "曾無應情。馬鳴退自思惟。我負矣。彼勝矣。",
    "T48n2016_041:0658a08": "彼安無言。故無可屈。吾以言之。雖知言者可",
    "T48n2016_041:0658a09": "屈。自吾未免於言。真可愧矣。遂投出家。[0658a09] 問。",
    "T48n2016_041:0658a10": "若如上說。道體自然。則祖佛何煩出世。[0658a10] 答。",
    "T48n2016_041:0658a11": "古教云。不得一法。疾與授記。祖師云。不得一",
    "T48n2016_041:0658a12": "法。號曰傳心。了煩惱性空。即佛出世。故經云。",
    "T48n2016_041:0658a13": "貪瞋癡出。即是佛出。但令眾生絕凡聖之清",
    "T48n2016_041:0658a14": "無出沒之相。閑居靜住。無所施為。達斯法門。",
    "T48n2016_041:0658a15": "是真佛出。說如斯事。是真實慈。[0658a15] 問。既無心",
    "T48n2016_041:0658a16": "念。木石何殊。又絕見聞。如何覺悟。[0658a16] 答。只謂",
    "T48n2016_041:0658a17": "強覺妄知而能障道。唯當脫粘。內伏。發自靈",
    "T48n2016_041:0658a18": "知。根塵既消。光明頓發。釋摩訶衍論云。以一",
    "T48n2016_041:0658a19": "切法本來唯心。實無於念者。即是自宗正理。",
    "T48n2016_041:0658a20": "所謂法性。從無始來。唯是一心。無一法而非",
    "T48n2016_041:0658a21": "心故。而有妄心不覺起念。見諸境界。故說無",
    "T48n2016_041:0658a22": "明。若一心之性寂滅無起。即是本覺慧明。如",
    "T48n2016_041:0658a23": "論云。心性無起。即是大智慧光明義。又妄心",
    "T48n2016_041:0658a24": "起見。一向唯轉虛妄境中。不能通達真實境",
    "T48n2016_041:0658a25": "界。所以者何。真偽相違。不契當故。如論云。",
    "T48n2016_041:0658a26": "若心起見。則有不見之相。真實知見。離能所",
    "T48n2016_041:0658a27": "之邊見。如論云。心體若離見。即是遍照法界",
    "T48n2016_041:0658a28": "義。又若心有動轉相。即是無明熏習氣故。心",
    "T48n2016_041:0658a29": "性寂靜。無有喧動。正直無有顛倒之解。即是",
    "T48n2016_041:0658b01": "實智之照。如論云。若心有動。非真識知。若一",
    "T48n2016_041:0658b02": "心有動轉相。更有前境可緣者。能見之心。所",
    "T48n2016_041:0658b03": "見之境。二差別故。本覺功德。則不圓滿。而本",
    "T48n2016_041:0658b04": "性德。雖過恒沙。唯一心量。終無二體。所以者",
    "T48n2016_041:0658b05": "何。如是諸德。悉皆各各。不分其體。於一法界。",
    "T48n2016_041:0658b06": "其量等故。首楞嚴經云。佛告阿難。如是六根。",
    "T48n2016_041:0658b07": "由彼覺明。有明明覺。失彼精了粘妄發光。是",
    "T48n2016_041:0658b08": "以汝今。離暗離明。無有見體。離動離靜。元無",
    "T48n2016_041:0658b09": "聽質。無通無塞。嗅性不生。非變非恬。嘗無所",
    "T48n2016_041:0658b10": "出。不離不合。覺觸本無。無滅無生。了知安寄。",
    "T48n2016_041:0658b11": "汝但不循動靜合離恬變通塞生滅暗明。如",
    "T48n2016_041:0658b12": "是十二諸有為相。隨拔一根。脫粘內伏。伏歸",
    "T48n2016_041:0658b13": "元真。發本明耀。耀性發明。諸餘五粘應拔圓",
    "T48n2016_041:0658b14": "脫。不由前塵所起知見。明不循根。寄根明發。",
    "T48n2016_041:0658b15": "由是六根。互相為用。阿難。汝豈不知。今此會",
    "T48n2016_041:0658b16": "中。阿那律陀。無目而見。跋難陀龍。無耳而聽。",
    "T48n2016_041:0658b17": "殑伽神女。非鼻聞香。驕梵&#x9262;提。異舌知味。舜",
    "T48n2016_041:0658b18": "若多神。無身有觸。如來光中。映令暫現。既為",
    "T48n2016_041:0658b19": "風質。其體元無。諸滅盡定。得寂聲聞。如此會",
    "T48n2016_041:0658b20": "中。摩訶迦葉。久滅意根。圓明了知。不因心",
    "T48n2016_041:0658b21": "念。阿難。今汝諸根。若圓拔已。內瑩發光。如是",
    "T48n2016_041:0658b22": "浮塵。及器世間。諸變化相。如湯消&#x6C37;。應念化",
    "T48n2016_041:0658b23": "成無上知覺。阿難。如彼世人。聚見於眼。若令",
    "T48n2016_041:0658b24": "急合。暗相現前。六根黤然。頭足相類。彼人以",
    "T48n2016_041:0658b25": "手。循體外繞。彼雖不見。頭足一辯。知覺是同。",
    "T48n2016_041:0658b26": "緣見因明。暗成無見。不明自發。則諸暗相永",
    "T48n2016_041:0658b27": "不能昏。根塵既消。云何覺明。不成圓妙。[0658b27] 問。",
    "T48n2016_041:0658b28": "如上所說。並約大根。如初日照高山駛馬見",
    "T48n2016_041:0658b29": "鞭影。若中機下品。不可孤然。未入之人。以何",
    "T48n2016_041:0658c01": "方便。[0658c01] 答。亦須自省。開發信心。若未發時。直",
    "T48n2016_041:0658c02": "須靜慮。以時研究。永斷攀緣。身心一如。以悟",
    "T48n2016_041:0658c03": "為限。或因聞入。或從境明。豁爾意消。真心自",
    "T48n2016_041:0658c04": "現。[0658c04] 問。境識俱無自體者。境從識生。識從何",
    "T48n2016_041:0658c05": "起。[0658c05] 答。識從真性起。[0658c05] 問。真性從何而起。",
    "T48n2016_041:0658c06": "[0658c06] 答。真性則無所起。[0658c06] 問。若無所起。云何顯現。",
    "T48n2016_041:0658c07": "[0658c07] 答。無起即起。起即無起。非起不起。是不思",
    "T48n2016_041:0658c08": "議起。[0658c08] 問。如何是不思議起。[0658c08] 答。紅埃飛碧",
    "T48n2016_041:0658c09": "海。白浪涌青岑。[0658c09] 問。修習此宗。聞解信人。得",
    "T48n2016_041:0658c10": "何法利。獲何勝報。[0658c10] 答。此是第一之說。無等",
    "T48n2016_041:0658c11": "之詮。學而不得。福猶勝於人天。聞而不信。尚",
    "T48n2016_041:0658c12": "結菩提之種。十方金口。同共稱揚。諸大乘經。",
    "T48n2016_041:0658c13": "無不具載。法華經云。一念隨喜。皆記無上菩",
    "T48n2016_041:0658c14": "提。一句受持。悉同如來供養。古釋華嚴出現",
    "T48n2016_041:0658c15": "品云。此品文旨宏奧能頓能圓。究眾生之本",
    "T48n2016_041:0658c16": "原。罄諸佛之淵海。根本法輪之內。更處其心。",
    "T48n2016_041:0658c17": "生在金輪種中。復為嫡子。妙中之妙。玄中之",
    "T48n2016_041:0658c18": "玄。並居凡類之心。小功而能速證。安得自欺",
    "T48n2016_041:0658c19": "不受。今聞解能欣。尤須自慶。故知慕斯法",
    "T48n2016_041:0658c20": "者。起信樂心。纔舉念時。已作如來真子。始迴",
    "T48n2016_041:0658c21": "向際。便成無上菩提。興少學而齊上賢。施微",
    "T48n2016_041:0658c22": "功而獲大果。促三祇於一念。圓萬德於小成。",
    "T48n2016_041:0658c23": "猶長者得摩尼之珠。盡未來施而不盡。似小",
    "T48n2016_041:0658c24": "國獲輪王之寶。遍法界用而無窮。妙德藥王。",
    "T48n2016_041:0658c25": "獻香華而侍立。釋迦多寶。同歡喜而證明。隨",
    "T48n2016_041:0658c26": "所至方。接足。而如逢善逝。說一偈處。起塔。而",
    "T48n2016_041:0658c27": "堪作寶坊。法利何窮。功德無盡。華嚴論云。修",
    "T48n2016_041:0658c28": "信解力者。常信自他凡聖。一體同如。無所依住。",
    "T48n2016_041:0658c29": "無我無我所。心境平等。無二相故。一切凡聖。",
    "T48n2016_041:0659a01": "本唯法界。無造作性。依真而住。住無所住。",
    "T48n2016_041:0659a02": "與一切諸佛眾生。同。一心智。住性真法界。所",
    "T48n2016_041:0659a03": "有分別。是一切諸佛本不動智。凡聖一真。共",
    "T48n2016_041:0659a04": "同此智。全信自心。是佛種智。及一切智。不於",
    "T48n2016_041:0659a05": "心外別有信佛之心。亦不於自心之內見自",
    "T48n2016_041:0659a06": "心。有佛相。故信如斯法。自力未充。以此是人。",
    "T48n2016_041:0659a07": "獲得人中。一切勝報。衣服飲食。隨念而至。又",
    "T48n2016_041:0659a08": "不唯正報。依報具足。乃至有情無情。悉皆歸",
    "T48n2016_041:0659a09": "順。以得法界根本。更有何事而不從乎。如華",
    "T48n2016_041:0659a10": "嚴經云。時大光王告言。善男子。我淨修菩薩",
    "T48n2016_041:0659a11": "大慈幢行。我滿足菩薩大慈幢行。乃至善男",
    "T48n2016_041:0659a12": "子。此妙光城。所住眾生。皆是菩薩。發大乘意。",
    "T48n2016_041:0659a13": "隨心所見不同。或見此城。其量狹小。或見此",
    "T48n2016_041:0659a14": "城。其量廣大。或見土沙以為其地。或見眾寶",
    "T48n2016_041:0659a15": "而以莊嚴。或見聚土以為垣牆。或見寶牆周",
    "T48n2016_041:0659a16": "匝圍繞。或見其地。多諸瓦石。高下不平。或見",
    "T48n2016_041:0659a17": "無量大摩尼寶。間錯莊嚴。平坦如掌。或見屋",
    "T48n2016_041:0659a18": "宅土木所成。或見殿堂。及諸樓閣。階墀&#x7A93;闥。",
    "T48n2016_041:0659a19": "軒檻戶牖。如是一切。無非妙寶。善男子。若有",
    "T48n2016_041:0659a20": "眾生。其心清淨。曾種善根。供養諸佛。發心趣",
    "T48n2016_041:0659a21": "向一切智道。以一切智為究竟處。及我昔時",
    "T48n2016_041:0659a22": "修菩薩行。曾所攝受。則見此城。眾寶嚴淨。餘",
    "T48n2016_041:0659a23": "皆見穢。善男子。此國土中一切眾生。五濁世",
    "T48n2016_041:0659a24": "時。樂作諸惡。我心哀愍。而欲救護。入於菩薩",
    "T48n2016_041:0659a25": "大慈為首。隨順。世間三昧之門。入此三昧時。",
    "T48n2016_041:0659a26": "彼諸眾生。所有怖畏心。惱害心。怨敵心。諍論",
    "T48n2016_041:0659a27": "心。如是諸心。悉自消滅。何以故。入於菩薩大",
    "T48n2016_041:0659a28": "慈為首順世三昧。法如是故。善男子。且待須",
    "T48n2016_041:0659a29": "臾。自當現見。時大光王。即入此定。其城內外。",
    "T48n2016_041:0659b01": "六種震動。諸寶地寶牆。寶堂寶殿。臺觀樓閣。",
    "T48n2016_041:0659b02": "階砌戶牖。如是一切。咸出妙音。悉向於王。曲",
    "T48n2016_041:0659b03": "躬敬禮。妙光城內。所有居人。靡不同時。歡喜",
    "T48n2016_041:0659b04": "踊躍。俱向王所。舉身投地。村營城邑。一切人",
    "T48n2016_041:0659b05": "眾。咸來見王。歡喜敬禮。近王所住。鳥獸之屬。",
    "T48n2016_041:0659b06": "互相瞻視。起慈悲心。咸向王前。恭敬禮拜。一",
    "T48n2016_041:0659b07": "切山原。及諸草樹。莫不迴轉。向王敬禮。陂池",
    "T48n2016_041:0659b08": "泉井。及以河海。悉皆騰溢。流注王前。釋摩訶",
    "T48n2016_041:0659b09": "衍論云。自所作之功德。迴向三處。一者真如。",
    "T48n2016_041:0659b10": "二者一心法。三者本覺佛性。是名為三。以何",
    "T48n2016_041:0659b11": "義故迴向三處。謂為欲自所作功德令平等",
    "T48n2016_041:0659b12": "故。迴向真如。或為欲自所作功德令廣大故。",
    "T48n2016_041:0659b13": "迴向一心。或為欲自所作功德令明了故。迴",
    "T48n2016_041:0659b14": "向本覺。應如是知。應如是觀。如是迴向。有何",
    "T48n2016_041:0659b15": "利益。謂眾多故。此義云何。譬如用一微塵置",
    "T48n2016_041:0659b16": "大地中。所置微塵與彼大地。等無差別。迴向",
    "T48n2016_041:0659b17": "法門。亦如是故。又譬如用一注水置大海中。",
    "T48n2016_041:0659b18": "所置注水與彼大海。等無差別。迴向法門。亦",
    "T48n2016_041:0659b19": "如是故。又譬如破一小有。即便與大虛空。等",
    "T48n2016_041:0659b20": "無差別。迴向法門。亦如是故。已說展舒功德",
    "T48n2016_041:0659b21": "令廣門。次說施於眾生普利門。言普利一切",
    "T48n2016_041:0659b22": "眾生界者。即是施於眾生普利門。謂舉廣大",
    "T48n2016_041:0659b23": "圓滿功德。周遍利益眾生界故。頌云。歡喜大",
    "T48n2016_041:0659b24": "士志心勸。無量佛子眾海中。我已超毛頭三",
    "T48n2016_041:0659b25": "角。過於生華之四根。第一無數粗滿訖。第二",
    "T48n2016_041:0659b26": "僧祇始入無。如宜汝等諸佛子。以於左右之",
    "T48n2016_041:0659b27": "兩手。捧於本識之明鏡。臨七識散慮之面。見",
    "T48n2016_041:0659b28": "六塵境界之垢。洗法執人我之咎。汝等佛子",
    "T48n2016_041:0659b29": "若如是。法身應化之三身。如舒伊字圓現前。",
    "T48n2016_041:0659c01": "常樂我淨之四德。如入達池具出生。我從四",
    "T48n2016_041:0659c02": "王自在處。下入大海龍宮殿。隨分窺諸契經",
    "T48n2016_041:0659c03": "海。總有一百洛叉數。如是諸經真實法。無量",
    "T48n2016_041:0659c04": "無邊差別義。摩訶衍論立義中。該攝安立具",
    "T48n2016_041:0659c05": "足說。有善男子善女人。若自手捧斯經卷。名",
    "T48n2016_041:0659c06": "捧百洛叉經者。若口自誦經本分。名誦百洛",
    "T48n2016_041:0659c07": "叉經者。此人所得之功德。十方世界微塵數。",
    "T48n2016_041:0659c08": "諸佛及大菩薩眾。各出微塵數舌相。如是微",
    "T48n2016_041:0659c09": "塵劫數中。不息稱說不能盡。何況觀察其義",
    "T48n2016_041:0659c10": "理。思惟文下之所詮。是以若人於此宗鏡之",
    "T48n2016_041:0659c11": "中。或介爾起心。或瞥然舉意。或偶得手觸。或",
    "T48n2016_041:0659c12": "暫以目觀。皆成入道之緣。盡結一乘之種。以",
    "T48n2016_041:0659c13": "是祖佛正訣。經論本宗。高布涅槃之天。深窮",
    "T48n2016_041:0659c14": "般若之海。又此中。文包義富。宗贍理圓。搜之",
    "T48n2016_041:0659c15": "而句句盡徹根原。編之而一一遍含旨趣。何",
    "T48n2016_041:0659c16": "況信解悟入。正念修行。書寫受持。開演傳",
    "T48n2016_041:0659c17": "布。格量功果。唯佛乃知。非算數之可量。豈讚",
    "T48n2016_041:0659c18": "揚之所及。[0659c18] 問。唯心之體。前已略明。唯識之",
    "T48n2016_041:0659c19": "相。如何指示。性相雙辯。方顯正宗。理事俱通。",
    "T48n2016_041:0659c20": "始祛邪執。[0659c20] 答。欲顯正宗。先除邪執者。故須",
    "T48n2016_041:0659c21": "因事明理。會妄歸真。真是依妄之真。因情說",
    "T48n2016_041:0659c22": "會。事是從理之事。破執言明。無執而理事俱",
    "T48n2016_041:0659c23": "虛。離情而真妄雙絕。&#x7796;消而空華自謝。念息",
    "T48n2016_041:0659c24": "而幻境俄沈。今依諸聖。於眾生界中。抱教迷",
    "T48n2016_041:0659c25": "宗。蓋非一二。撮其樞要。無先二空。以迷人空",
    "T48n2016_041:0659c26": "故。起我見之愚。受妄生死。以迷法空故。違現",
    "T48n2016_041:0659c27": "量之境。障淨菩提。所以我法俱空。唯從識變。",
    "T48n2016_041:0659c28": "今立第一心法。能變識有三。一第八異熟識變。",
    "T48n2016_041:0659c29": "二第七思量識變。三第六了別境識變。既唯",
    "T48n2016_041:0660a01": "識變。我法皆虛。因此二空。故契會玄。旨以我",
    "T48n2016_041:0660a02": "空故。煩惱障斷。以法空故。所知障消。煩惱障",
    "T48n2016_041:0660a03": "斷故。證真解脫。所知障斷故。獲大菩提。然後",
    "T48n2016_041:0660a04": "行滿因門。心冥果海。則境識俱寂。唯一真空。",
    "T48n2016_041:0660a05": "[0660a05] 問。從上宗乘。唯令絕學。單刀直入。教外別",
    "T48n2016_041:0660a06": "傳。何假智慧多聞。廣論性相。言繁理隱。水動",
    "T48n2016_041:0660a07": "珠昏。[0660a07] 答。顯宗破執。權拂學路討論。達旨。融",
    "T48n2016_041:0660a08": "通。非離文字解脫。法華經云。若有利根。智慧",
    "T48n2016_041:0660a09": "明了。多聞強識。乃可為說。大凡參玄之士。須",
    "T48n2016_041:0660a10": "具二眼。一己眼明宗。二智眼辯惑。所以禪宗",
    "T48n2016_041:0660a11": "云。單明自己。不了目前。如此之人。只具一眼。",
    "T48n2016_041:0660a12": "理孤事寡。終不圓通。隻翼單輪。豈能飛運。若",
    "T48n2016_041:0660a13": "執只要單刀直入。不用廣參者。則善財初見",
    "T48n2016_041:0660a14": "妙德發明之後。不合遍參法界。故知初後心",
    "T48n2016_041:0660a15": "等。理行同時。所以善財至彌勒佛果圓後。&#x5374;",
    "T48n2016_041:0660a16": "指再見初友文殊。如先德云。文殊之妙智。宛",
    "T48n2016_041:0660a17": "是初心。普賢之玄門曾無別體。是則理事冥",
    "T48n2016_041:0660a18": "齊於一旨。本末匪越於剎那。曷乃守一疑諸。頓",
    "T48n2016_041:0660a19": "迷法界。捨此取。彼宰割虛空。又若以智慧為",
    "T48n2016_041:0660a20": "非。則大智文殊。不應稱法王之子。若以多聞",
    "T48n2016_041:0660a21": "是過。則無聞比丘。不合作地獄之人。應須以",
    "T48n2016_041:0660a22": "智慧合其多聞。終不執詮而認指。以多聞而",
    "T48n2016_041:0660a23": "廣其智慧。免成孤陋而面牆。所以云。有智無",
    "T48n2016_041:0660a24": "行。國之師。有行無智。國之用。有智有行。國之",
    "T48n2016_041:0660a25": "寶。無智無行。國之賊。是以智應須學。行應須",
    "T48n2016_041:0660a26": "修。闕智則為道之讎。無行乃國之賊。當知名",
    "T48n2016_041:0660a27": "相關鎖。非智鑰而難開。情想句牽。匪慧刀而",
    "T48n2016_041:0660a28": "莫斷。應須責躬省已。策發進修。是以復圓通",
    "T48n2016_041:0660a29": "之人。豈墮絕言之見。發菩提之者。不生斷滅",
    "T48n2016_041:0660b01": "之心。若能直了自心。即是單刀直入。最為省",
    "T48n2016_041:0660b02": "要。以一解千從。攝法無餘故。亦是教外別傳。",
    "T48n2016_041:0660b03": "離此別無奇特。又此宗鏡大意。以妙悟見諦",
    "T48n2016_041:0660b04": "為期。不取依通齊文作解。法既真實。行須契",
    "T48n2016_041:0660b05": "同。唯在心知。不俟言說。為未了者。亦不絕言。",
    "T48n2016_041:0660b06": "究竟相應。終須親省。此是十方諸佛同證同",
    "T48n2016_041:0660b07": "說。古今不易。一際法門。如經云。我不見有一",
    "T48n2016_041:0660b08": "佛國土。其中如來不說此法。是以佛佛道同。",
    "T48n2016_041:0660b09": "心心理合。故知離宗鏡外。無法可說。以凡有",
    "T48n2016_041:0660b10": "言教。俱不出平等性故。終無有二。所以經云。",
    "T48n2016_041:0660b11": "如大師子。殺香象時。皆盡其力。殺兔亦爾。不",
    "T48n2016_041:0660b12": "生輕想。諸佛如來。亦復如是。為諸菩薩。及一",
    "T48n2016_041:0660b13": "闡提。演說法時。功用無二。仰唯聖旨。鑒誡昭",
    "T48n2016_041:0660b14": "然。豈可於平等至教之中起差別解耶。於一",
    "T48n2016_041:0660b15": "真眾生界中生勝劣見耶。若入宗鏡之中。自免",
    "T48n2016_041:0660b16": "斯咎。今所錄者。一一皆是古佛聖教。於無量",
    "T48n2016_041:0660b17": "億劫。捨無數身命。普為一切眾生。求此難得",
    "T48n2016_041:0660b18": "阿耨多羅三藐三菩提法。付囑諸大菩薩。為",
    "T48n2016_041:0660b19": "末代求無上菩提之人。千途異說。共顯一心。",
    "T48n2016_041:0660b20": "云何負恩。不生信受。如智度論云。諸摩訶衍",
    "T48n2016_041:0660b21": "經。皆名為法。此中求法者。書寫讀誦。正憶念。",
    "T48n2016_041:0660b22": "如是等。治眾生心病故。集諸法藥。不惜身命。",
    "T48n2016_041:0660b23": "如釋迦文佛。本為菩薩時。名曰樂法。時世無",
    "T48n2016_041:0660b24": "佛。不聞善語。四方求法。精勤不懈。了不能得。",
    "T48n2016_041:0660b25": "爾時魔變作婆羅門。而語之言。我有佛所說",
    "T48n2016_041:0660b26": "一偈。汝能以皮為紙。以骨為筆。以血為墨。書",
    "T48n2016_041:0660b27": "寫此偈。當以與汝。樂法即時自念。我世世喪",
    "T48n2016_041:0660b28": "身無數。不得是利。即自剝皮。曝之令乾。欲書",
    "T48n2016_041:0660b29": "其偈。魔便滅身。是時佛知其志心。即從下方",
    "T48n2016_041:0660c01": "踊出。為說深法。即得無生法忍。又如薩陀波",
    "T48n2016_041:0660c02": "崙。苦行求法。如釋迦文菩薩。五百釘釘身。為",
    "T48n2016_041:0660c03": "求法故。又如金堅王。割身。五百處為燈炷。投",
    "T48n2016_041:0660c04": "巖入火。如是等種種難行苦行。為眾生求法。",
    "T48n2016_041:0660c05": "故知善知識者。難得遭逢。譬如梵天投一芥",
    "T48n2016_041:0660c06": "子。安下界針鋒之上猶易。值明師道友得聞",
    "T48n2016_041:0660c07": "正法甚難。如西天九十六種外道。皆求出離。",
    "T48n2016_041:0660c08": "因遇邪師。反沈生死。是以涅槃經云。具四因",
    "T48n2016_041:0660c09": "緣。能證涅槃之道。一者親近善友。二者聽聞",
    "T48n2016_041:0660c10": "正法。三者如理思惟。四者如說修行。若不遇",
    "T48n2016_041:0660c11": "善友。不得聞王法。何者。因聞正法。則能思惟",
    "T48n2016_041:0660c12": "信入。正念修行。有如是法利。應須殷重。生難",
    "T48n2016_041:0660c13": "遭想。摧我慢心。乃至遇經卷得聞。或因人舉",
    "T48n2016_041:0660c14": "示。如有悟入之處。皆是我師。況此宗鏡。唯錄",
    "T48n2016_041:0660c15": "要文。可謂端拱坐參。不出門而知天下。易辦",
    "T48n2016_041:0660c16": "成現。弗動足而到龍宮。是以華嚴經云。善男",
    "T48n2016_041:0660c17": "子。善知識者。如慈母。出生佛種故。如慈父。",
    "T48n2016_041:0660c18": "廣大利益故。如乳母。守護不令作惡故。如教",
    "T48n2016_041:0660c19": "師。示其菩薩所學故。如善導。能示波羅蜜道",
    "T48n2016_041:0660c20": "故。如良醫。能治煩惱諸病故。如雪山。增長一",
    "T48n2016_041:0660c21": "切智藥故。如勇將。殄除一切怖畏故。如濟客。",
    "T48n2016_041:0660c22": "令出生死瀑流故。如船師。令到智慧寶洲故。",
    "T48n2016_041:0660c23": "善男子。常當如是正念思惟諸善知識。復次",
    "T48n2016_041:0660c24": "善男子。汝承事一切善知識。應發如大地心。",
    "T48n2016_041:0660c25": "荷負重任無疲倦故。應發如金剛心。志願堅",
    "T48n2016_041:0660c26": "固不可壞故。應發如鐵圍山心。一切諸苦無",
    "T48n2016_041:0660c27": "能動故。應發如給侍心。所有教令皆隨順故。",
    "T48n2016_041:0660c28": "應發如弟子心。所有訓誨無違逆故。應發如",
    "T48n2016_041:0660c29": "僮僕心。不厭一切諸作務故。應發如養母心。",
    "T48n2016_041:0661a01": "受諸勤苦不告勞故。應發如傭作心。隨所受",
    "T48n2016_041:0661a02": "教無違逆故。應發如除糞人心。離憍慢故。應",
    "T48n2016_041:0661a03": "發如已熟稼心。能低下故。應發如良馬心。離",
    "T48n2016_041:0661a04": "惡性故。應發如大車心。能運重故。應發如調",
    "T48n2016_041:0661a05": "順象心。恒伏從故。應發如須彌山心。不傾動",
    "T48n2016_041:0661a06": "故。應發如良犬心。不害主故。應發如栴陀羅",
    "T48n2016_041:0661a07": "心。離憍慢故。應發如牸牛心。無威怒故。應發",
    "T48n2016_041:0661a08": "如舟船心。往來不倦故。應發如橋梁心。濟渡",
    "T48n2016_041:0661a09": "忘疲故。應發如孝子心。承順顏色故。應發如",
    "T48n2016_041:0661a10": "王子心。遵行教命故。是以因人聞法。因法悟",
    "T48n2016_041:0661a11": "道。因道修行。因行成佛。豈可憍慢而不順旨",
    "T48n2016_041:0661a12": "乎。故世尊言。我今得成佛。最初皆因遇善友",
    "T48n2016_041:0661a13": "因緣。且如外道須跋陀。最後若不遇釋迦。何",
    "T48n2016_041:0661a14": "由捨邪歸正。故大涅槃經云。佛言。須跋陀。",
    "T48n2016_041:0661a15": "仁者。若受苦行便得道者。一切畜生悉應得",
    "T48n2016_041:0661a16": "道。是故先當調伏其心。不調伏身。以是因",
    "T48n2016_041:0661a17": "緣。我經中說。斫伐此林。莫斫伐樹。何以故。",
    "T48n2016_041:0661a18": "從林生怖。不從樹生。欲調伏身。先當調心。心",
    "T48n2016_041:0661a19": "喻於林。身喻於樹。須跋陀言。世尊。我已先調",
    "T48n2016_041:0661a20": "伏心。佛言。善男子。汝今云何能先調心。須跋",
    "T48n2016_041:0661a21": "陀言。世尊。我先思惟。欲是無常。無樂無淨。觀",
    "T48n2016_041:0661a22": "色即是常樂清淨。作是觀已。欲界結斷。獲得",
    "T48n2016_041:0661a23": "色處。是故名為先調伏心。復次觀色。色是無",
    "T48n2016_041:0661a24": "常。如癰如瘡。如毒如箭。見無色常。清淨寂靜。",
    "T48n2016_041:0661a25": "如是觀已。色界結盡。得無色處。是故名為先",
    "T48n2016_041:0661a26": "調伏心。次復觀想。即是無常。癰瘡毒箭。如",
    "T48n2016_041:0661a27": "是觀已。獲得非想。非非想處。是非想非非想。",
    "T48n2016_041:0661a28": "即一切智。寂靜清淨。無有墜墮常恒不變。是",
    "T48n2016_041:0661a29": "故我能調伏其心。佛言。善男子。汝云何能調",
    "T48n2016_041:0661b01": "伏心也。汝今所得非想非非想定。猶名為想。",
    "T48n2016_041:0661b02": "涅槃無想。汝云何言。獲得涅槃。善男子。汝已",
    "T48n2016_041:0661b03": "先能訶責&#x9E81;想。今者云何愛著細想。不知訶",
    "T48n2016_041:0661b04": "責。如是非想。非非想處。故名為想。如癰如瘡。",
    "T48n2016_041:0661b05": "如毒如箭。善男子。汝師&#x6B1D;頭藍弗。利根聰明。",
    "T48n2016_041:0661b06": "尚不能斷。如是非想非非想處。受於惡身。況",
    "T48n2016_041:0661b07": "其餘者。世尊。云何能斷一切諸有。佛言。善男",
    "T48n2016_041:0661b08": "子。若觀實想。是人能斷一切諸有。須跋陀言。",
    "T48n2016_041:0661b09": "世尊。云何名為實想。善男子。無想之想。名為",
    "T48n2016_041:0661b10": "實想。世尊。云何名為無想之想。善男子。一切",
    "T48n2016_041:0661b11": "法無自相他相。及自他相。無無因相。無作相。",
    "T48n2016_041:0661b12": "無受相。無作者相。無受者相。無法非法相。無",
    "T48n2016_041:0661b13": "男女相。無士夫相。無微塵相。無時節相。無為",
    "T48n2016_041:0661b14": "自相。無為他相。無為自他相。無有相。無無",
    "T48n2016_041:0661b15": "相。無生相。無生者相。無因相。無因因相。無",
    "T48n2016_041:0661b16": "果相。無果果相。無晝夜相。無明暗相。無見",
    "T48n2016_041:0661b17": "相。無見者相。無聞相。無聞者相。無覺知相。",
    "T48n2016_041:0661b18": "無覺知者相。無菩提相。無得菩提者相。無業",
    "T48n2016_041:0661b19": "相。無業主相。無煩惱相。無煩惱主相。善男",
    "T48n2016_041:0661b20": "子。如是等相。隨所滅處。名真實想。善男子。一",
    "T48n2016_041:0661b21": "切諸法。皆是虛假。隨其滅處。是名為實想。是",
    "T48n2016_041:0661b22": "名法界。名畢竟智。名第一義諦。名第一義",
    "T48n2016_041:0661b23": "空。",
    "T48n2016_041:0661b24": "宗鏡錄卷第四十一"
}