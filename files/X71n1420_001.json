{
    "X71n1420_001:0548a03": " 佛日普照慧辯楚石禪師六會語錄序",
    "X71n1420_001:0548a05": "大慧提唱圜悟之道於徑山。神機妙用。廣大無礙。入",
    "X71n1420_001:0548a06": "其門者。凡情盡喪。得法弟子。不翅十餘人。各闡化原。",
    "X71n1420_001:0548a07": "而佛照於其中。稱為善繼。佛照之後。而妙峯紹之。妙",
    "X71n1420_001:0548a08": "峯之後。而藏叟承之。如持左券相授。器度脗合。無差",
    "X71n1420_001:0548a09": "爽者。寂照在四傳之餘。復能克肖前人。誠所謂世濟",
    "X71n1420_001:0548a10": "其美。然而諸佛證入。雖有不同。其上接西來宗旨。使",
    "X71n1420_001:0548a11": "人離垢氛而發精明者。則一而已矣。寂照之弟子。楚",
    "X71n1420_001:0548a12": "石禪師。蚤以頴悟之姿。銳意於道。一時名德。若晦機。",
    "X71n1420_001:0548a13": "若虗谷。若雲外。爭欲令出座下。師皆謝之。惟詣寂照",
    "X71n1420_001:0548a14": "之室。反覆參叩。一聞鼓鳴。羣疑冰消。世間萬物。總總",
    "X71n1420_001:0548a15": "林林。皆能助發真常之機。自是六坐道場。說法度人。",
    "X71n1420_001:0548a16": "嬉笑怒罵。無非佛事。至於現寶樓閣。及種種莊嚴。導",
    "X71n1420_001:0548a17": "彼末法。因相生悟。其與一實境界。未甞違背。聲聞之",
    "X71n1420_001:0548a18": "起。水湧山出。迨世緣將盡。顏色不異常時。翛然坐脫。",
    "X71n1420_001:0548a19": "如返故廬。則其俊偉光明。較於恃口給而昧心學者。",
    "X71n1420_001:0548a20": "其果何如也哉。嗚呼大慧之道至矣。自他宗言之。執",
    "X71n1420_001:0548a21": "持正法。作獅子王哮吼者。固往往有人。第近秊以來。",
    "X71n1420_001:0548a22": "傳者失真。瀾倒波隨。所趨日下。司法柄之士。復輕加",
    "X71n1420_001:0548a23": "印可。致使魚目混珍。揚眉瞬目之頃。輙曰彼已悟矣。",
    "X71n1420_001:0548a24": "何其易悟哉。人遂誚之。為瓠子之印。非特此也。五家",
    "X71n1420_001:0548b01": "宗要。歷抄而熟記之曰。此為臨濟。此為曹洞法眼。此",
    "X71n1420_001:0548b02": "為溈仰雲門。不問傳之絕續。設為活機。如此問者。即",
    "X71n1420_001:0548b03": "如此答。多至十餘轉語。以取辦於口。名之曰傳公案。",
    "X71n1420_001:0548b04": "若是者。皆見棄於師者也。今觀師之六會語。小入無",
    "X71n1420_001:0548b05": "內。大入無外。機用真切。無愧先德。惟具金剛眼者。有",
    "X71n1420_001:0548b06": "以知余言之有在也。余耄矣。厄於索文者繁多。力固",
    "X71n1420_001:0548b07": "拒之。此獨樂序之而弗寘者。憫魔說之害教。表正傳",
    "X71n1420_001:0548b08": "以勵世也。師諱梵琦。其字楚石。行業之詳。則備見塔",
    "X71n1420_001:0548b09": "銘中。其來徵序者。得法上首。瑩中瓛公也。無相居士",
    "X71n1420_001:0548b10": "金華宋濂謹序。",
    "X71n1420_001:0548b16": " 佛日普照慧辯楚石禪師語錄序",
    "X71n1420_001:0548b18": "自鷲嶺拈花。鶴林示寂以來。二千有餘歲矣。所謂實",
    "X71n1420_001:0548b19": "相無相。微妙法門。初不增減也。然古人有言。得之於",
    "X71n1420_001:0548b20": "心。伊蘭作栴檀之樹。失之於旨。甘露乃蒺藜之園。若",
    "X71n1420_001:0548b21": "作得失論量。未免傍觀者哂。初機後學。憑個什麼。菩",
    "X71n1420_001:0548b22": "提達磨。觀東震旦國。有大乘氣象。遂逾海越漠。而至",
    "X71n1420_001:0548b23": "金陵。奏對梁王。梁王不契。折蘆渡江。憩止少林。面壁",
    "X71n1420_001:0548b24": "九年。終不杜口空回。須印證神光始得。神光五傳而",
    "X71n1420_001:0548c01": "得曹溪。析為二宗。其一為南岳。得馬祖。馬祖之下。臨",
    "X71n1420_001:0548c02": "濟溈仰宗之。其一為青原。得石城。石城之下。雲門曹",
    "X71n1420_001:0548c03": "洞法眼宗之。是為五家宗派。臨濟得興化。興化得南",
    "X71n1420_001:0548c04": "院。南院得風穴。風穴得首山。首山得汾陽。汾陽得慈",
    "X71n1420_001:0548c05": "明。慈明得楊岐。楊岐得白雲。白雲得五祖。五祖得圓",
    "X71n1420_001:0548c06": "悟。至此又析為二宗。妙喜虎丘。子孫滿地。妙喜得育",
    "X71n1420_001:0548c07": "王佛照。佛照得靈隱妙峯。妙峯得徑山藏雲。藏雲得",
    "X71n1420_001:0548c08": "寂照元叟。無非磊磊落落。掀天揭地者。今天寧楚石",
    "X71n1420_001:0548c09": "禪師。實嗣元叟。五十年間。六坐道場。偈語流布叢林。",
    "X71n1420_001:0548c10": "其提唱有六會錄。脫略近時窠臼。嚴持古宿風規。電",
    "X71n1420_001:0548c11": "坼霜開。金聲玉振。是稱玅喜第五世的骨之孫。覽者",
    "X71n1420_001:0548c12": "自當有所證入。至正丁未秋。曲江居士錢惟善序。",
    "X71n1420_001:0548c16": "佛日普照慧辯楚石禪師語錄目錄",
    "X71n1420_001:0548c18": "序一(宋濂)",
    "X71n1420_001:0548c19": "序二(錢惟善)",
    "X71n1420_001:0548c20": "目錄",
    "X71n1420_001:0548c21": "卷第一",
    "X71n1420_001:0548c22": "住福臻禪寺語錄",
    "X71n1420_001:0548c23": "卷第二",
    "X71n1420_001:0548c24": "住海鹽州天寧永祚禪寺語錄上",
    "X71n1420_001:0549a01": "卷第三",
    "X71n1420_001:0549a02": "住海鹽州天寧永祚禪寺語錄下",
    "X71n1420_001:0549a03": "卷第四",
    "X71n1420_001:0549a04": "住杭州路鳳山大報國禪寺語錄",
    "X71n1420_001:0549a05": "卷第五",
    "X71n1420_001:0549a06": "住嘉興路本覺寺語錄",
    "X71n1420_001:0549a07": "卷第六",
    "X71n1420_001:0549a08": "住嘉興路光孝禪寺語錄",
    "X71n1420_001:0549a09": "卷第七",
    "X71n1420_001:0549a10": "再住海鹽州天寧永祚禪寺語錄",
    "X71n1420_001:0549a11": "卷第八",
    "X71n1420_001:0549a12": "代別",
    "X71n1420_001:0549a13": "卷第九",
    "X71n1420_001:0549a14": "秉拂小參",
    "X71n1420_001:0549a15": "卷第十",
    "X71n1420_001:0549a16": "舉古上",
    "X71n1420_001:0549a17": "卷第十一",
    "X71n1420_001:0549a18": "舉古下",
    "X71n1420_001:0549a19": "卷第十二",
    "X71n1420_001:0549a20": "頌古",
    "X71n1420_001:0549a21": "卷第十三",
    "X71n1420_001:0549a22": "佛祖偈贊上",
    "X71n1420_001:0549a23": "卷第十四",
    "X71n1420_001:0549a24": "佛祖偈贊下",
    "X71n1420_001:0549b01": "卷第十五",
    "X71n1420_001:0549b02": "法語",
    "X71n1420_001:0549b03": "偈頌一",
    "X71n1420_001:0549b04": "卷第十六",
    "X71n1420_001:0549b05": "偈頌二",
    "X71n1420_001:0549b06": "卷第十七",
    "X71n1420_001:0549b07": "偈頌三",
    "X71n1420_001:0549b08": "卷第十八",
    "X71n1420_001:0549b09": "偈頌四",
    "X71n1420_001:0549b10": "卷第十九",
    "X71n1420_001:0549b11": "偈頌五",
    "X71n1420_001:0549b12": "卷第二十",
    "X71n1420_001:0549b13": "襍著",
    "X71n1420_001:0549b14": "水陸陞座",
    "X71n1420_001:0549b15": "行狀",
    "X71n1420_001:0549b16": "塔銘",
    "X71n1420_001:0549b18": "佛日普照慧辯楚石禪師語錄目錄(終)",
    "X71n1420_001:0549c04": "佛日普照慧辯楚石禪師語錄卷第一",
    "X71n1420_001:0549c06": "住福臻禪寺語錄",
    "X71n1420_001:0549c07": "小師比丘　祖光等　編",
    "X71n1420_001:0549c08": "師於泰定元年冬。在徑山興聖萬壽禪寺首座寮。受",
    "X71n1420_001:0549c09": "請入寺。",
    "X71n1420_001:0549c10": "山門。盡大地是解脫門。枉做個佛法會却。泥多佛大。",
    "X71n1420_001:0549c11": "水長船高。",
    "X71n1420_001:0549c12": "佛殿。城東老母不願見。調達比丘常怒嗔。信手拈一",
    "X71n1420_001:0549c13": "炷香。也是冬行春令。",
    "X71n1420_001:0549c14": "祖堂。總是這一隊漢。佛法不到今日。不是這一隊漢。",
    "X71n1420_001:0549c15": "佛法不到今日。且道是肯他不肯他。",
    "X71n1420_001:0549c16": "據室。繩牀角頭三尺地。是諸人乞命處。放過一著。轉",
    "X71n1420_001:0549c17": "見不堪。你也沒量罪過。我也沒量罪過。",
    "X71n1420_001:0549c18": "行宣政院帖。孤峯頂上。盤結草菴。有口只堪掛壁。十",
    "X71n1420_001:0549c19": "字街頭。解開布袋。入水方見長人。因什麼到恁麼地。",
    "X71n1420_001:0549c20": "度帖云。只將補袞調羔手。撥轉如來正法輪。指法座",
    "X71n1420_001:0549c21": "云。為法來耶。為牀座耶。摩霄俊鶻。便合乘時。止濼困",
    "X71n1420_001:0549c22": "魚。徒勞激浪。遂陞座。拈香祝聖罷。拈香云。此一瓣香。",
    "X71n1420_001:0549c23": "奉為見住徑山元叟端和尚。用酬法乳之恩。斂衣就",
    "X71n1420_001:0549c24": "座。天寧老和尚白槌云。法筵龍象眾。當觀第一義。師",
    "X71n1420_001:0550a01": "云。早是第二義了也。餉間便是第三義。然當罏不避",
    "X71n1420_001:0550a02": "火迸。新長老。今日性命。在諸人手裏。一任橫拖倒拽。",
    "X71n1420_001:0550a03": "重賞之下。必有勇夫。有麼有麼。僧問。天垂寶葢。地湧",
    "X71n1420_001:0550a04": "金蓮。一句無私。如何祝贊。師云。吾常於此切。進云。常",
    "X71n1420_001:0550a05": "將日月為天眼。指出須彌作壽山。師云。三千年黃河",
    "X71n1420_001:0550a06": "一度清。進云。我本無心有所希求。今此法王大寶。自",
    "X71n1420_001:0550a07": "然而至。且如何是法王大寶。師云。有眼者見。有耳者",
    "X71n1420_001:0550a08": "聞。進云。莫祇者便是麼。師云。擊碎髑髏。拽脫鼻孔。進",
    "X71n1420_001:0550a09": "云。如何受用。師云。直待雨淋頭。僧禮拜。師乃云。未離",
    "X71n1420_001:0550a10": "兜率。已降王宮。未出母胎。度人已畢。三世諸佛。歷代",
    "X71n1420_001:0550a11": "祖師。天下老和尚。說心說性。舉古舉今。總是無風帀",
    "X71n1420_001:0550a12": "帀之波。實情好與二十柱杖。新福臻今日。不是盡法",
    "X71n1420_001:0550a13": "無民。打頭不遇作家。到底翻成骨董。人若相委悉。拈",
    "X71n1420_001:0550a14": "却炙脂帽子。脫却鶻臭布衫。其或未然。明朝後日。大",
    "X71n1420_001:0550a15": "有事在。復舉臨濟示眾云。赤肉團上。有一無位真人。",
    "X71n1420_001:0550a16": "常在汝諸人面門出入。未證據者看看。時有僧出問",
    "X71n1420_001:0550a17": "云。如何是無位真人。濟下繩牀搊住云道道。僧擬議。",
    "X71n1420_001:0550a18": "濟托開云。無位真人。是什麼乾屎橛。便歸方丈。師云。",
    "X71n1420_001:0550a19": "臨濟若無後語。洎被打破蔡州。雖然。家無白[狂王+睪]之圖。",
    "X71n1420_001:0550a20": "必無如是妖怪。",
    "X71n1420_001:0550a21": "除夜小參。善哉三下板。知識盡來參。既善知時節。吾",
    "X71n1420_001:0550a22": "今不再三。諸仁者。一舉更不再舉。今已再舉。一聞更",
    "X71n1420_001:0550a23": "不再聞。今已再聞。頭頭上明。物物上了。如理如事。亘",
    "X71n1420_001:0550a24": "古亘今。不是涅槃心。亦非正法眼。恁麼恁麼。三世諸",
    "X71n1420_001:0550b01": "佛。祇言自知。不恁麼不恁麼。六代祖師。無啟口處。設",
    "X71n1420_001:0550b02": "使言前薦得。猶為滯殻迷封。假饒句下精通。未免觸",
    "X71n1420_001:0550b03": "途狂見。今夜向紅爐上。拾一點雪。枯木上糝些子花。",
    "X71n1420_001:0550b04": "與你諸人。赴個時節。殘燈隨臘盡。爆竹送春來。復舉",
    "X71n1420_001:0550b05": "盤山云。向上一路。千聖不傳。慈明云。向上一路。千聖",
    "X71n1420_001:0550b06": "不然。玅喜云。向上一路。熱盌鳴聲。師云。三大老盡力",
    "X71n1420_001:0550b07": "道。只發明得向下一路。若是向上一路。驢年夢見麼。",
    "X71n1420_001:0550b08": "元宵上堂。今朝正月半。燈月光撩亂。目前無一物。打",
    "X71n1420_001:0550b09": "鼓普請看。復云。刺破眼。",
    "X71n1420_001:0550b10": "上堂。僧問。不愁念起。惟恐覺遲。如何是覺。師云。牛角",
    "X71n1420_001:0550b11": "馬角。進云。如何是念。師云。四五二十也不識。僧禮拜。",
    "X71n1420_001:0550b12": "乃云。心不是佛。智不是道。開口即錯。動念即乖。諸聖",
    "X71n1420_001:0550b13": "競出頭來。未免指鹿為馬。到者裏。說個什麼即得。指",
    "X71n1420_001:0550b14": "東指西得麼。點胸點肋得麼。好晴好雨得麼。行棒行",
    "X71n1420_001:0550b15": "喝得麼。總是弄粥飯氣。佛法未夢見在。平白散去。孤",
    "X71n1420_001:0550b16": "負上。來鼓這兩片皮。謾大眾不少。今作麼生。歸堂。",
    "X71n1420_001:0550b17": "上堂。巖頭道。須是一一從自己胸中流出。與我葢天",
    "X71n1420_001:0550b18": "葢地去。恁麼道。被他掘窖深埋了也。茫茫宇宙人無",
    "X71n1420_001:0550b19": "數。那個男兒是丈夫。男兒丈夫。相去多少。待你出窖",
    "X71n1420_001:0550b20": "來。却向你道。",
    "X71n1420_001:0550b21": "朝京回上堂。祝聖罷。僧出問云。奉詔迢迢上玉京。京",
    "X71n1420_001:0550b22": "師早已播師名。天香滿袖歸來也。恰值黃河一度清。",
    "X71n1420_001:0550b23": "學人上來。請師祝贊。師云。天無私覆。進云。金枝永茂",
    "X71n1420_001:0550b24": "千千界。玉葉長數萬萬春。師云。且得闍黎證明。進云。",
    "X71n1420_001:0550c01": "昔日宋太宗皇帝。因僧朝見。垂問云。甚處來。答云。廬",
    "X71n1420_001:0550c02": "山臥雲菴。帝云。朕聞臥雲深處不朝天。因甚到這裏。",
    "X71n1420_001:0550c03": "當時無對。還作麼生。師云。這僧豈不作家。進云。後來",
    "X71n1420_001:0550c04": "雪竇代云。難逃至化。還契得太宗也無。師云。直是千",
    "X71n1420_001:0550c05": "里萬里。乃云。風不鳴條。雨不破塊。民不失所。路不拾",
    "X71n1420_001:0550c06": "遺。正恁麼時。好個太平時節。山僧近承使命。遠屆上",
    "X71n1420_001:0550c07": "京。面對龍顏。親聞詔旨。風雲慶會。千載一時。及此還",
    "X71n1420_001:0550c08": "山。將何報答。也不出這個時節。諸佛出世。祖師西來。",
    "X71n1420_001:0550c09": "天下老和尚。直指曲說。總不出這個時節。所以道。欲",
    "X71n1420_001:0550c10": "識佛性義。當觀時節因緣。時節若至。其理自彰。且作",
    "X71n1420_001:0550c11": "麼生是自彰底理。皇圖齊北極。聖壽等南山。",
    "X71n1420_001:0550c12": "浴佛上堂。一手指天。已在言前。一手指地。莫教錯會。",
    "X71n1420_001:0550c13": "天上天下。可知禮也。惟吾獨尊。口是禍門。正恁麼時。",
    "X71n1420_001:0550c14": "如何委悉。拈拄杖。千古長如白練飛。一條界破青山",
    "X71n1420_001:0550c15": "色。",
    "X71n1420_001:0550c16": "端午上堂。今朝五月五。不打薅芸鼓。荒却自家田。昧",
    "X71n1420_001:0550c17": "却家中主。報諸人休莾鹵。赤口白舌盡消除。無位真",
    "X71n1420_001:0550c18": "人汗如雨。",
    "X71n1420_001:0550c19": "上堂。舉僧問南院。後上諸聖。什麼處去。院云。不上天",
    "X71n1420_001:0550c20": "堂。便入地獄。僧云。和尚作麼生。院云。還知寶應老落",
    "X71n1420_001:0550c21": "處麼。僧擬議。院以拂子驀口打。復喚僧近前云。令合",
    "X71n1420_001:0550c22": "是汝行。又打一拂子。雪竇云。令既自行。且拂子不知",
    "X71n1420_001:0550c23": "來處。雪竇道個瞎。且要雪上加霜。妙喜云。權衡臨濟",
    "X71n1420_001:0550c24": "三要三玄。須還他南院始得。雪竇為什麼却道。拂子",
    "X71n1420_001:0551a01": "不知來處。妙喜道個瞎。且圖兩得相見。師云。雪竇雖",
    "X71n1420_001:0551a02": "是明眼宗師。要且未知寶應老落處。既未知寶應老",
    "X71n1420_001:0551a03": "落處。因什麼却道。拂子不知來處。只具一隻眼。妙喜",
    "X71n1420_001:0551a04": "老漢道個瞎。也是東家人死。西家人助哀。",
    "X71n1420_001:0551a05": "上堂。幾回生幾回死。生死悠悠無定止。自從頓悟了",
    "X71n1420_001:0551a06": "無生。於諸榮辱何憂喜。驀拈拄杖云。這個不是無生。",
    "X71n1420_001:0551a07": "永嘉大師什麼處去也。擊香臺云。在這裏。擲下云。急",
    "X71n1420_001:0551a08": "急如律令。",
    "X71n1420_001:0551a09": "上堂。滿耳非聲。滿眼非色。剎剎觀音。塵塵彌勒。當陽",
    "X71n1420_001:0551a10": "有指示。徧界無踪跡。無踪跡何所得。你還見壁麼。",
    "X71n1420_001:0551a11": "上堂。什麼物恁麼來。莫認驢鞍橋。作阿爺下頷。便下",
    "X71n1420_001:0551a12": "座。",
    "X71n1420_001:0551a13": "上堂。林間鵲噪。水底魚行。胡僧兩耳帶金鐶。踏破草",
    "X71n1420_001:0551a14": "鞋赤脚走。若作奇特解會。不直半文錢。若作平實商",
    "X71n1420_001:0551a15": "量。總在我手裏。拈拄杖云。吽吽。",
    "X71n1420_001:0551a16": "上堂。竺土大仙心。東西密相付。纔聞舉著。打破髑髏。",
    "X71n1420_001:0551a17": "早是被他丈二針。八尺榍榍了也。更開大口道。我超",
    "X71n1420_001:0551a18": "佛越祖。坐斷古今。與麼不識好惡。切不可向衲僧門",
    "X71n1420_001:0551a19": "下過。何故。殺人可恕。無禮難容。",
    "X71n1420_001:0551a20": "上堂。一是一二是二。三是三四是四。南北東西依位",
    "X71n1420_001:0551a21": "次。子細看來。三家村裏土地相似。只是個無轉智大",
    "X71n1420_001:0551a22": "王。忽若東弗于逮掇過西瞿耶尼。南贈部洲翻作北",
    "X71n1420_001:0551a23": "鬱單越。大洋海底走馬。須彌山上行船。你又向什麼",
    "X71n1420_001:0551a24": "處摸索。",
    "X71n1420_001:0551b01": "經會上堂。僧問。一大藏教。是個切脚。未審切個什麼",
    "X71n1420_001:0551b02": "字。師云。切個不字。進云。只如不字。又切個什麼字。師",
    "X71n1420_001:0551b03": "云。莫錯舉似人。進云。謝師指示。師云。石羊頭子向東",
    "X71n1420_001:0551b04": "看。乃云。諸供養中。法供養最。供養即不無。如何是法。",
    "X71n1420_001:0551b05": "莫道我謾你。南無佛陀。南無達磨。南無僧伽。卓拄杖",
    "X71n1420_001:0551b06": "云。山河大地。草木叢林。盡向這裏。平等證入。未解脫",
    "X71n1420_001:0551b07": "者。令得解脫。未涅槃者。令得涅槃。雖在衲僧分上。如",
    "X71n1420_001:0551b08": "經蠱毒之家。水也不得沾他一滴。靠拄杖下座。",
    "X71n1420_001:0551b09": "上堂。長長短短新笋芽。零零落落舊籬笆。疎疎密密",
    "X71n1420_001:0551b10": "蠶豆莢。紅紅白白鸎粟花。山又青水又綠。羮又香飯",
    "X71n1420_001:0551b11": "又熟。喫了東西自在行。誰能受你閒拘束。拈拄杖云。",
    "X71n1420_001:0551b12": "還拘束得麼。擲下云。不可不自在也。",
    "X71n1420_001:0551b13": "施主莊佛上堂。舉昔有秀才問長沙。某甲曾看千佛",
    "X71n1420_001:0551b14": "經。百千諸佛。但見其名。未審居何國土。長沙召秀才。",
    "X71n1420_001:0551b15": "才應諾。沙云。黃鶴樓崖顥題後。秀才還曾題否。才云",
    "X71n1420_001:0551b16": "不曾題。沙云。得閒題取一篇好。師頌云。百千諸佛但",
    "X71n1420_001:0551b17": "聞名。國土從來作麼生。黃鶴樓中詩一首。任教今古",
    "X71n1420_001:0551b18": "競頭爭。",
    "X71n1420_001:0551b19": "上堂。彌勒真彌勒。分身千百億。時時示時人。時人自",
    "X71n1420_001:0551b20": "不識。拈拄杖云。衝開碧落松千丈。截斷紅塵水一溪。",
    "X71n1420_001:0551b22": "佛日普照慧辯楚石禪師語錄卷第一"
}