{
    "T10n0287_002:0539c02": "佛說十地經卷第二",
    "T10n0287_002:0539c04": "大唐于闐三藏沙門尸羅達摩",
    "T10n0287_002:0539c05": "於北庭龍興寺譯",
    "T10n0287_002:0539c06": "菩薩極喜地之餘",
    "T10n0287_002:0539c07": "「復次，菩薩如是已發諸大誓願，得堪能心并",
    "T10n0287_002:0539c08": "柔軟心及調柔心，成就淨信。能信諸佛正等",
    "T10n0287_002:0539c09": "覺者本所入行、修證到彼岸、修證諸勝地，成",
    "T10n0287_002:0539c10": "就諸力、成滿無所畏。由不共佛法不可映奪，",
    "T10n0287_002:0539c11": "不可思議諸佛法性引發，無中無邊甚深如",
    "T10n0287_002:0539c12": "來境界，隨入無量如來所行信果成就。舉要",
    "T10n0287_002:0539c13": "言之，能信一切菩薩正行，乃至佛地解釋加",
    "T10n0287_002:0539c14": "持。",
    "T10n0287_002:0539c15": "「復次，菩薩作是思惟：『諸佛之法如是甚深，如",
    "T10n0287_002:0539c16": "是寂靜，如是寂滅，如是性空，如是無相，如是",
    "T10n0287_002:0539c17": "無願，如是無際，如是廣大，如是無量，如是難",
    "T10n0287_002:0539c18": "證，然復彼諸愚異生類，由墮邪見心之相續，",
    "T10n0287_002:0539c19": "由無明闇纏繞意識，由驕慢幢高建計度，由",
    "T10n0287_002:0539c20": "渴愛網希求作意，由逐諂誑稠林意樂，由慳",
    "T10n0287_002:0539c21": "嫉相應趣生處加行，由貪、瞋、癡積集諸業，由",
    "T10n0287_002:0539c22": "以忿恨熾然心焰，由顛倒相應引發業用，由",
    "T10n0287_002:0539c23": "以欲有及無明漏所繫心、意、意識，種子於三",
    "T10n0287_002:0539c24": "界中生，後有芽，所謂：名色俱生不相捨離，名",
    "T10n0287_002:0539c25": "色增長成六處聚落；六處成已，由互相觸因",
    "T10n0287_002:0539c26": "緣有受，展轉於受有忻樂者，增長愛取，增已",
    "T10n0287_002:0539c27": "成有，成就此故有生、老、死、愁歎苦惱有情苦",
    "T10n0287_002:0539c28": "蘊。如是發生，離我我所，不實虛偽，空無作用，",
    "T10n0287_002:0539c29": "無動愚鈍，譬如草木如影而現；然彼有情不",
    "T10n0287_002:0540a01": "覺不知。』菩薩見彼諸有情類從大苦蘊不得",
    "T10n0287_002:0540a02": "解脫，為拔彼苦引發大悲，為欲令彼住於畢",
    "T10n0287_002:0540a03": "竟安樂涅槃，故興大慈。",
    "T10n0287_002:0540a04": "「復次，諸佛子！菩薩如是以此隨順大慈大悲",
    "T10n0287_002:0540a05": "增上意樂住初地時，於一切事心無顧戀，以",
    "T10n0287_002:0540a06": "慧希求諸佛妙智，修行大捨，凡是所有一切",
    "T10n0287_002:0540a07": "能捨，所謂：財、穀、倉庫等捨，或以金、銀、摩尼、真",
    "T10n0287_002:0540a08": "珠、瑠璃、珂貝、璧玉、珊瑚、車璩、碼碯、錢物等捨，",
    "T10n0287_002:0540a09": "或以珍寶莊飾嚴具瓔珞等捨，或以殊妙象、",
    "T10n0287_002:0540a10": "馬、車乘、輦輿等捨，或以可意寺舍、園林、樓觀、",
    "T10n0287_002:0540a11": "流泉、浴池等捨，或以奴、婢、僮、僕等捨，或以國",
    "T10n0287_002:0540a12": "土、聚落、城邑、王都等捨，或以妻、妾、男、女等捨，",
    "T10n0287_002:0540a13": "或以一切所愛之事皆悉能捨，或以頭、目、手、",
    "T10n0287_002:0540a14": "足一切身分等捨，如是一切所施事中心無",
    "T10n0287_002:0540a15": "顧戀，以慧希求諸佛妙智，皆悉能捨，如是菩",
    "T10n0287_002:0540a16": "薩住於初地能成大捨。",
    "T10n0287_002:0540a17": "「復次，菩薩既得如是大慈、大悲、大捨意樂已，為",
    "T10n0287_002:0540a18": "欲救拔一切有情，轉更訪求世、出世間諸利",
    "T10n0287_002:0540a19": "益事；訪求之時心無厭倦，即得如是無厭倦",
    "T10n0287_002:0540a20": "性；無厭倦者於一切論得無怯弱故，此菩薩",
    "T10n0287_002:0540a21": "於諸論中智得成就。此以如是諸論相應應",
    "T10n0287_002:0540a22": "不應作善籌量智，於劣中勝，諸有情所如應",
    "T10n0287_002:0540a23": "如宜而修正行，故此世智而得成就。得世智",
    "T10n0287_002:0540a24": "已，應時、應分、應量而行；以慚愧莊嚴心之相",
    "T10n0287_002:0540a25": "續，勤修自利利他加行，由此菩薩慚愧得成。",
    "T10n0287_002:0540a26": "即於如是正加行中，皆能出離，得無退屈及",
    "T10n0287_002:0540a27": "無轉易力所持性，是故菩薩堅力持性而得",
    "T10n0287_002:0540a28": "發生。菩薩得此堅力持已，即能慇懃供養承",
    "T10n0287_002:0540a29": "事諸佛如來及教法中而正修行。菩薩如是",
    "T10n0287_002:0540b01": "成就十種淨諸地法，所謂淨信、慈、悲、慧捨、無",
    "T10n0287_002:0540b02": "有厭倦、善知諸論、善解世間、慚愧莊嚴、堅力",
    "T10n0287_002:0540b03": "持性、供養諸佛。",
    "T10n0287_002:0540b04": "「菩薩住此極喜地中，由廣大見及由願力，現",
    "T10n0287_002:0540b05": "見多佛、多百佛、多千佛、多百千佛、多百千那庾",
    "T10n0287_002:0540b06": "多佛、多俱胝佛、多百俱胝佛、多千俱胝佛、多百",
    "T10n0287_002:0540b07": "千俱胝佛、多百千俱胝那庾多佛；菩薩見是",
    "T10n0287_002:0540b08": "如來、應供、正等覺已，悉以廣大增上意樂，恭",
    "T10n0287_002:0540b09": "敬、尊重、承事、供養，奉施衣服、飲食、臥具、病緣",
    "T10n0287_002:0540b10": "醫藥、諸資生具；奉獻菩薩諸妙樂具於僧伽眾",
    "T10n0287_002:0540b11": "而作恭敬，以此善根皆悉迴向無上菩提。由",
    "T10n0287_002:0540b12": "此供養諸佛如來，發生成就有情方便，以布",
    "T10n0287_002:0540b13": "施、愛語成就有情。後二攝法未全通達，但以",
    "T10n0287_002:0540b14": "勝解力故而行。於此十種波羅蜜多，施到彼",
    "T10n0287_002:0540b15": "岸而得增上，餘到彼岸隨力隨分，非不修行。",
    "T10n0287_002:0540b16": "此菩薩如如供養諸佛世尊，修習成就有情",
    "T10n0287_002:0540b17": "加行，受持修行諸淨地法。如是如是此諸善",
    "T10n0287_002:0540b18": "根於一切智所迴向者，轉更明淨隨意堪用。",
    "T10n0287_002:0540b19": "唯諸佛子！如巧金師以鑛性金置於火中，如",
    "T10n0287_002:0540b20": "如燒鍊，如是如是，轉得明淨隨意堪用。唯諸",
    "T10n0287_002:0540b21": "佛子！當知菩薩亦復如是，如如供養諸佛世",
    "T10n0287_002:0540b22": "尊，修習成就有情，加行受持修行諸淨地法，",
    "T10n0287_002:0540b23": "如是如是，此諸善根於一切智所迴向者，倍",
    "T10n0287_002:0540b24": "復明淨隨意堪用。",
    "T10n0287_002:0540b25": "「復次，諸佛子！菩薩住此極喜地中，應從諸佛",
    "T10n0287_002:0540b26": "及諸菩薩善知識所，訪求請問初地行相并",
    "T10n0287_002:0540b27": "得等流，應無厭足成此地支，第二乃至第十",
    "T10n0287_002:0540b28": "地中行相，并得等流亦爾。又此菩薩於諸地",
    "T10n0287_002:0540b29": "中所治對治應修善巧，於地壞成應修善巧，",
    "T10n0287_002:0540c01": "於地得修應修善巧，於地支清淨應修善巧，",
    "T10n0287_002:0540c02": "於地地運轉應修善巧，於地地安處應修善",
    "T10n0287_002:0540c03": "巧，於地地殊勝應修善巧，於地地得不復退",
    "T10n0287_002:0540c04": "轉應修善巧，於諸菩薩地清淨已，乃至轉入",
    "T10n0287_002:0540c05": "如來智地應修善巧。唯諸佛子！菩薩如是引",
    "T10n0287_002:0540c06": "發諸地行相善巧，始從菩薩初地昇進無有",
    "T10n0287_002:0540c07": "間憩，乃至轉入第十智地，以無憩行地智光",
    "T10n0287_002:0540c08": "明證佛智光明。唯諸佛子！譬如黠慧善巧商",
    "T10n0287_002:0540c09": "主，將欲率領諸大商侶往詣大城，先未發時",
    "T10n0287_002:0540c10": "訪求請問道中勝利，及於道中退轉過失，道",
    "T10n0287_002:0540c11": "處中間勝利差別，道處中間退轉過失，於道",
    "T10n0287_002:0540c12": "資糧作所應作；從初道處雖未發足而善了",
    "T10n0287_002:0540c13": "知，如是乃能到彼大城。此大商主善以如是",
    "T10n0287_002:0540c14": "智慧籌量具大資緣，與大商侶度險曠野，身",
    "T10n0287_002:0540c15": "及商侶悉免憂患，乃至安隱到彼大城。唯諸",
    "T10n0287_002:0540c16": "佛子！菩薩善巧大智商主亦復如是，若住初",
    "T10n0287_002:0540c17": "地，於諸地中所治對治得成善巧，於地行相",
    "T10n0287_002:0540c18": "等流之中得成善巧，於地得修得成善巧，",
    "T10n0287_002:0540c19": "於地支清淨得成善巧，於地地運轉得成善",
    "T10n0287_002:0540c20": "巧，於地地安處得成善巧，於地地殊勝得成",
    "T10n0287_002:0540c21": "善巧，於地地得不復退轉得成善巧，諸菩薩",
    "T10n0287_002:0540c22": "地得清淨已，乃至入於如來智地得成善巧；",
    "T10n0287_002:0540c23": "是時菩薩，善受廣大殊勝福德聖道資糧，及",
    "T10n0287_002:0540c24": "善決擇智慧資糧，將欲率領無量有情諸大",
    "T10n0287_002:0540c25": "商侶，往詣一切智智大城；先未發時，應從諸",
    "T10n0287_002:0540c26": "佛及諸菩薩善知識所，訪求請問諸菩薩地",
    "T10n0287_002:0540c27": "聖道功德，及從此道退轉過失，於道處間勝",
    "T10n0287_002:0540c28": "利差別，於道處間退轉過失，廣大福智聖道",
    "T10n0287_002:0540c29": "資糧作所應作；從初道處，雖未勝進而善了",
    "T10n0287_002:0541a01": "知，如是乃能到於一切智智大城。此以如",
    "T10n0287_002:0541a02": "是智慧籌量，具大福慧聖道資糧，將已成就",
    "T10n0287_002:0541a03": "無量有情，諸大商侶經過生死曠野險道，自",
    "T10n0287_002:0541a04": "身及彼有情商侶悉免憂患，乃至安隱到於",
    "T10n0287_002:0541a05": "一切智智大城。唯諸佛子！是故菩薩，應無厭",
    "T10n0287_002:0541a06": "倦修行諸地瑩飾差別。「唯諸佛子！是名略說",
    "T10n0287_002:0541a07": "菩提薩埵極喜初地趣入之門。住於此者生",
    "T10n0287_002:0541a08": "處多作贍部洲王，得大自在，常護正法，能以",
    "T10n0287_002:0541a09": "大施攝取有情，善巧能令諸餘有情遠離慳",
    "T10n0287_002:0541a10": "垢，常行大施無有窮盡，諸所作業或以布施、",
    "T10n0287_002:0541a11": "或以愛語、或以利行、或以同事，此等一切悉",
    "T10n0287_002:0541a12": "皆不離佛作意、法作意、僧伽作意、菩薩作意、",
    "T10n0287_002:0541a13": "菩薩行作意、到彼岸作意、諸地作意、無所畏",
    "T10n0287_002:0541a14": "作意、不共佛法作意，乃至不離一切行相勝",
    "T10n0287_002:0541a15": "妙相應一切智智作意。復作願言：『我當一切",
    "T10n0287_002:0541a16": "諸有情中為首、為勝、為殊勝、為妙、為微妙、為",
    "T10n0287_002:0541a17": "上、為無上、為導、為將、為帥，乃至願得一切智",
    "T10n0287_002:0541a18": "智。所依止處，若樂發起如是精進，棄捨一切",
    "T10n0287_002:0541a19": "家屬財位，歸佛聖教淨信出家。既出家已，一",
    "T10n0287_002:0541a20": "剎那頃瞬息須臾，能證菩薩百三摩地，見百",
    "T10n0287_002:0541a21": "如來。彼佛加持皆能解了，能動百世界，能往",
    "T10n0287_002:0541a22": "百剎土，能照百世界，成就百有情，能住壽百",
    "T10n0287_002:0541a23": "劫，於前後際各能入百劫，於百法門能正思",
    "T10n0287_002:0541a24": "擇，示現百身，身身皆能現百菩薩眷屬圍遶。",
    "T10n0287_002:0541a25": "從此以去，是諸菩薩有願力者，由勝願故，所",
    "T10n0287_002:0541a26": "有遊戲，或身、或光明、或神通、或眼、或境界、或",
    "T10n0287_002:0541a27": "音聲、或行、或莊嚴、或勝解、或加持、或所作，此",
    "T10n0287_002:0541a28": "等乃至爾所百千俱胝那庾多劫不易可數。』」",
    "T10n0287_002:0541a29": "爾時金剛藏菩薩欲重宣此義而說頌言：",
    "T10n0287_002:0541b01": "「若有集眾善，　　具修白淨法；",
    "T10n0287_002:0541b02": "　供養天人尊，　　淨意樂大志。",
    "T10n0287_002:0541b03": "　成就妙勝解，　　隨順悲愍道；",
    "T10n0287_002:0541b04": "　為求佛智慧，　　發此無上心。",
    "T10n0287_002:0541b05": "　為獲佛十力，　　及以無所畏；",
    "T10n0287_002:0541b06": "　成佛不共法，　　救攝群生類。",
    "T10n0287_002:0541b07": "　為得大慈悲，　　為嚴淨佛土，",
    "T10n0287_002:0541b08": "　為轉大法輪，　　發此最勝心。",
    "T10n0287_002:0541b09": "　一念知三世，　　而無有分別；",
    "T10n0287_002:0541b10": "　種種時不同，　　以示於世間。",
    "T10n0287_002:0541b11": "　略說求諸佛，　　一切勝功德；",
    "T10n0287_002:0541b12": "　發生廣大心，　　量等虛空界。",
    "T10n0287_002:0541b13": "　悲先智為主，　　攝以方便慧；",
    "T10n0287_002:0541b14": "　淨意樂所持，　　如來力無量。",
    "T10n0287_002:0541b15": "　無礙智現前，　　隨順自然智；",
    "T10n0287_002:0541b16": "　具受佛法誨，　　發此最勝心。",
    "T10n0287_002:0541b17": "　佛子始發生，　　如是妙寶心；",
    "T10n0287_002:0541b18": "　即超凡夫地，　　入菩薩正性。",
    "T10n0287_002:0541b19": "　生在如來家，　　種族無瑕玷；",
    "T10n0287_002:0541b20": "　紹諸佛聖種，　　決成無上覺。",
    "T10n0287_002:0541b21": "　纔生如是心，　　即得入初地；",
    "T10n0287_002:0541b22": "　志樂不可動，　　勤修正加行。",
    "T10n0287_002:0541b23": "　多喜、多愛樂，　　亦復多淨信；",
    "T10n0287_002:0541b24": "　極大勇猛心，　　及多慶躍心。",
    "T10n0287_002:0541b25": "　遠離於鬪諍，　　惱害及瞋恚；",
    "T10n0287_002:0541b26": "　慚敬而質直，　　善守護諸根。",
    "T10n0287_002:0541b27": "　救世無等者，　　所有眾德慧；",
    "T10n0287_002:0541b28": "　此處我當得，　　念是極生喜。",
    "T10n0287_002:0541b29": "　始得入初地，　　即超五怖畏；",
    "T10n0287_002:0541c01": "　不活惡名死，　　惡趣處眾怯。",
    "T10n0287_002:0541c02": "　由不貪著我，　　及以於我所；",
    "T10n0287_002:0541c03": "　是故諸佛子，　　遠離諸怖畏。",
    "T10n0287_002:0541c04": "　恒有信恭敬，　　常行大慈愍；",
    "T10n0287_002:0541c05": "　慚愧功德備，　　日夜增善法。",
    "T10n0287_002:0541c06": "　樂遊正法苑，　　無厭求多聞；",
    "T10n0287_002:0541c07": "　思惟所聞法，　　遠離取著行。",
    "T10n0287_002:0541c08": "　不貪於利養，　　唯引平等心；",
    "T10n0287_002:0541c09": "　一志求佛智，　　緣慮十力等。",
    "T10n0287_002:0541c10": "　修行到彼岸，　　遠離諂虛誑；",
    "T10n0287_002:0541c11": "　如說而修行，　　常能護實語。",
    "T10n0287_002:0541c12": "　不污如來家，　　不捨菩薩學；",
    "T10n0287_002:0541c13": "　一切智智心，　　不動如山王。",
    "T10n0287_002:0541c14": "　不捨世間事，　　而入出世道；",
    "T10n0287_002:0541c15": "　以無厭足心，　　修覺分資糧。",
    "T10n0287_002:0541c16": "　常恒無異念，　　轉求增勝道；",
    "T10n0287_002:0541c17": "　如是法相應，　　名善住初地。",
    "T10n0287_002:0541c18": "　引發大誓願，　　大勇決大行；",
    "T10n0287_002:0541c19": "　願當能供養，　　承事諸世尊。",
    "T10n0287_002:0541c20": "　護持諸佛法，　　攝取大仙道；",
    "T10n0287_002:0541c21": "　常奉覲諸佛，　　修行最勝行。",
    "T10n0287_002:0541c22": "　成就諸群生，　　往趣諸世界；",
    "T10n0287_002:0541c23": "　嚴淨佛國土，　　令智者充滿。",
    "T10n0287_002:0541c24": "　與諸菩薩眾，　　一心等修行；",
    "T10n0287_002:0541c25": "　以身、語、意業，　　所作無空過。",
    "T10n0287_002:0541c26": "　一切毛道中，　　一時成正覺；",
    "T10n0287_002:0541c27": "　如是等大願，　　無量無邊際。",
    "T10n0287_002:0541c28": "　若有情界盡，　　世界、虛空界，",
    "T10n0287_002:0541c29": "　法界、涅槃界，　　世間佛興界，",
    "T10n0287_002:0542a01": "　諸如來智界，　　及心所緣界，",
    "T10n0287_002:0542a02": "　入如來智界，　　世法智轉界。",
    "T10n0287_002:0542a03": "　彼諸若有盡，　　我願乃有盡；",
    "T10n0287_002:0542a04": "　如彼無盡期，　　我願亦無盡。",
    "T10n0287_002:0542a05": "　如是發大願，　　心柔軟調順；",
    "T10n0287_002:0542a06": "　能信佛功德，　　觀察諸有情。",
    "T10n0287_002:0542a07": "　知從因緣起，　　即興大慈悲；",
    "T10n0287_002:0542a08": "　如是苦有情，　　我今應救拔。",
    "T10n0287_002:0542a09": "　為救有情故，　　而行種種施；",
    "T10n0287_002:0542a10": "　王位與珍寶，　　及以象馬車，",
    "T10n0287_002:0542a11": "　頭目并手足，　　乃至身血肉，",
    "T10n0287_002:0542a12": "　一切皆能捨，　　心得無憂悔。",
    "T10n0287_002:0542a13": "　求種種諸論，　　其心無厭倦；",
    "T10n0287_002:0542a14": "　善解字義趣，　　能隨世所行。",
    "T10n0287_002:0542a15": "　慚愧自莊嚴，　　修行轉堅固；",
    "T10n0287_002:0542a16": "　供養無量佛，　　恭敬而尊重。",
    "T10n0287_002:0542a17": "　如是常修習，　　日夜無懈倦；",
    "T10n0287_002:0542a18": "　善根轉明淨，　　如金數燒鍊。",
    "T10n0287_002:0542a19": "　菩薩住於此，　　鍊治一切地；",
    "T10n0287_002:0542a20": "　所作無障礙，　　具足不斷絕。",
    "T10n0287_002:0542a21": "　譬如大商主，　　為領諸商侶；",
    "T10n0287_002:0542a22": "　問知道險易，　　安隱至大城。",
    "T10n0287_002:0542a23": "　菩薩住初地，　　應知亦如是；",
    "T10n0287_002:0542a24": "　勇猛無障礙，　　乃到第十地。",
    "T10n0287_002:0542a25": "　住此初地中，　　作大功德王；",
    "T10n0287_002:0542a26": "　以法化有情，　　慈心無損害。",
    "T10n0287_002:0542a27": "　統領贍部洲，　　化行靡不及；",
    "T10n0287_002:0542a28": "　皆令住大捨，　　成就佛智慧。",
    "T10n0287_002:0542a29": "　欲求最勝道，　　捨已國王位；",
    "T10n0287_002:0542b01": "　佛教中出家，　　勇猛勤修習。",
    "T10n0287_002:0542b02": "　得百三摩地，　　及見百諸佛；",
    "T10n0287_002:0542b03": "　震動百世界，　　遊行照亦爾。",
    "T10n0287_002:0542b04": "　成就百有情，　　能知百劫事，",
    "T10n0287_002:0542b05": "　入於百法門，　　示現百化身，",
    "T10n0287_002:0542b06": "　及現百菩薩，　　以為其眷屬。",
    "T10n0287_002:0542b07": "　若願自在力，　　過是數無量；",
    "T10n0287_002:0542b08": "　我於地義中，　　略述其少分，",
    "T10n0287_002:0542b09": "　若欲廣分別，　　億劫不能盡。",
    "T10n0287_002:0542b10": "　菩薩最勝道，　　利益諸群生；",
    "T10n0287_002:0542b11": "　如是初地法，　　我今已說竟。」",
    "T10n0287_002:0542b12": "菩薩離垢地第二",
    "T10n0287_002:0542b13": "　諸菩薩聞此，　　最勝微妙法；",
    "T10n0287_002:0542b14": "　其心盡清淨，　　一切皆欣慶。",
    "T10n0287_002:0542b15": "　悉從於座起，　　踊在虛空中；",
    "T10n0287_002:0542b16": "　普散上妙花，　　同時共稱讚：",
    "T10n0287_002:0542b17": "「善哉！金剛藏！　　大智無畏者，",
    "T10n0287_002:0542b18": "　善說於此地，　　菩薩所行法。」",
    "T10n0287_002:0542b19": "　解脫月菩薩，　　知眾心清淨，",
    "T10n0287_002:0542b20": "　樂聞第二地，　　所有諸行相。",
    "T10n0287_002:0542b21": "　即請金剛藏：　　「大慧願演說，",
    "T10n0287_002:0542b22": "　佛子皆樂聞，　　所住第二地。」",
    "T10n0287_002:0542b23": "爾時，金剛藏菩薩告眾菩薩言：「唯諸佛子！若",
    "T10n0287_002:0542b24": "是菩薩善瑩初地欲求第二菩薩智地，當起",
    "T10n0287_002:0542b25": "十種心之意樂。何等為十？所謂：正直意樂，",
    "T10n0287_002:0542b26": "柔軟意樂，堪能意樂，調伏意樂，寂滅意",
    "T10n0287_002:0542b27": "樂，賢善意樂，不雜意樂，無顧戀意樂，勝",
    "T10n0287_002:0542b28": "妙意樂，廣大意樂。起此十種心意樂已，即",
    "T10n0287_002:0542b29": "得安住菩薩第二離垢地中。唯諸佛子！菩薩住",
    "T10n0287_002:0542c01": "此離垢地時，自性成就十善業道，遠離殺生",
    "T10n0287_002:0542c02": "棄捨刀、杖，不懷瞋恨，有慚、有愧仁恕具足，於",
    "T10n0287_002:0542c03": "諸有情有命之者，常有慈愍利樂之心；而此",
    "T10n0287_002:0542c04": "菩薩尚以計度於有命者不作惱害，何況於",
    "T10n0287_002:0542c05": "他諸有情所起有情想，正意思惟以麁身業",
    "T10n0287_002:0542c06": "而行殺害。離不與取，於自財位常知止足，有",
    "T10n0287_002:0542c07": "愍不壞他世財位，若物屬他有他物想，終不",
    "T10n0287_002:0542c08": "於此發起盜心；乃至草葉不與不取，何況其",
    "T10n0287_002:0542c09": "餘諸資生具。離欲邪行，於自妻屬常知止足，",
    "T10n0287_002:0542c10": "不求他妻，於屬他女及他妻妾親族媒定法",
    "T10n0287_002:0542c11": "所護女尚不發生貪染之心，何況彼此二形",
    "T10n0287_002:0542c12": "交婚或於非道。離虛誑語，常作實語、真語、時",
    "T10n0287_002:0542c13": "語，乃至夢中亦不能覆見忍樂照以誑他意",
    "T10n0287_002:0542c14": "出虛誑語，何況故犯。離離間語，為諸有情",
    "T10n0287_002:0542c15": "常不破壞，無惱害故而修正行，不將此語",
    "T10n0287_002:0542c16": "為破彼故而向彼說，不將彼語為破此故而",
    "T10n0287_002:0542c17": "向此說；於未壞者令不破壞，已破壞者令不",
    "T10n0287_002:0542c18": "增長；不喜離間、不樂離間、不說離間語，若實",
    "T10n0287_002:0542c19": "若不實。離麁惡語，謂所有語蜇螫麁獷磣刺",
    "T10n0287_002:0542c20": "於他，令他瞋恨背面慘厲，庸淺鄙惡不可樂",
    "T10n0287_002:0542c21": "聞，聞者不悅瞋忿所出；如火燒心令生怨結，",
    "T10n0287_002:0542c22": "意起熱惱不可愛樂，能壞自他心心相續，如",
    "T10n0287_002:0542c23": "是等語悉皆遠離；常作潤澤柔軟悅意，深可",
    "T10n0287_002:0542c24": "樂聞，聞者生喜，善入於心，風雅典則多人愛",
    "T10n0287_002:0542c25": "樂，多人悅樂，令心踊躍，令心悅豫，能淨自",
    "T10n0287_002:0542c26": "他心相續語。離雜穢語，善思審語、時語、真語、",
    "T10n0287_002:0542c27": "義語、法語、順道理語、巧調伏語、有分段語、",
    "T10n0287_002:0542c28": "隨時籌量有緣起語，乃至戲笑尚恒思審，何",
    "T10n0287_002:0542c29": "況故出散亂之言。其心無貪，於他欲樂及他",
    "T10n0287_002:0543a01": "財位、他資具中，不起貪愛，不求、不願、不生貪",
    "T10n0287_002:0543a02": "心。心無瞋恚，常於一切諸有情類，發起慈心",
    "T10n0287_002:0543a03": "及利益心、憐愍心、安樂心、潤澤心、攝益一切世",
    "T10n0287_002:0543a04": "間之心，永離忿恨、嫉妬、瞋恚，常思順行仁慈",
    "T10n0287_002:0543a05": "祐益性，得正見隨順正道。捨離種種占卜、吉",
    "T10n0287_002:0543a06": "凶、邪戒者見，其見正真無諂無誑，於佛、法、僧",
    "T10n0287_002:0543a07": "起定意樂。「唯諸佛子！菩薩如是無間、無缺護",
    "T10n0287_002:0543a08": "持十善業道之時，引發如是心之意樂，有情",
    "T10n0287_002:0543a09": "所有險穢惡趣深坑施設，此悉皆由受行十",
    "T10n0287_002:0543a10": "種不善業道；是故我當自住正行，亦勸於他",
    "T10n0287_002:0543a11": "住於正行。所以者何？若自不能修行正行，令",
    "T10n0287_002:0543a12": "他修者無有是處。復作是念：『由現受十不善",
    "T10n0287_002:0543a13": "業道，有捺落迦、傍生、鬼趣。復由現受十善業",
    "T10n0287_002:0543a14": "道，方有人趣乃至有頂受生差別。從此已上",
    "T10n0287_002:0543a15": "由慧行相修習，即此十善業道心狹劣故，怖",
    "T10n0287_002:0543a16": "三界故，闕大悲故，從他聞聲而解了故，隨聲",
    "T10n0287_002:0543a17": "聞行故，成聲聞乘。又從此上修治清淨十善",
    "T10n0287_002:0543a18": "業道，非他所引自覺悟故，闕大悲方便故，悟",
    "T10n0287_002:0543a19": "解甚深緣起性故，成獨覺乘。復從此上修治",
    "T10n0287_002:0543a20": "清淨十善業道，由心廣大無限量故，具悲愍",
    "T10n0287_002:0543a21": "故，方便善巧之所攝故，發大願故，不捨一切",
    "T10n0287_002:0543a22": "諸有情故，現觀如來無量智故，能成菩薩諸",
    "T10n0287_002:0543a23": "地清淨到彼岸淨廣大正行。又此上上十善",
    "T10n0287_002:0543a24": "業道，以一切種得清淨故，乃至能成諸佛十",
    "T10n0287_002:0543a25": "力及餘一切佛法修證，是故我今於同出離，",
    "T10n0287_002:0543a26": "遍於一切行相清淨出離之中應作加行。』",
    "T10n0287_002:0543a27": "「唯諸佛子！菩薩轉更應如是學。復次，十種不",
    "T10n0287_002:0543a28": "善業道，以由上品積集多作為捺洛迦因；由",
    "T10n0287_002:0543a29": "中品故為傍生因；由軟品故為鬼界因。害生",
    "T10n0287_002:0543b01": "將導於捺落迦，將導傍生，將導鬼界；若復人",
    "T10n0287_002:0543b02": "中受生，引二種果：一者、短命；二者、多病。不與",
    "T10n0287_002:0543b03": "取將導於捺落迦，將導傍生，將導鬼界；若",
    "T10n0287_002:0543b04": "復人中受生，引二種果：一者、乏少資財；二者、",
    "T10n0287_002:0543b05": "共分資財。於欲邪行將導於捺落迦，將導傍",
    "T10n0287_002:0543b06": "生，將導鬼界；若復人中受生，引二種果：一者、",
    "T10n0287_002:0543b07": "妻不貞良；二者、眷屬不可依怙。虛誑語將導",
    "T10n0287_002:0543b08": "於捺落迦，將導傍生，將導鬼界；若復人中受",
    "T10n0287_002:0543b09": "生，引二種果：一者、多被誹謗；二者、為他所誑。",
    "T10n0287_002:0543b10": "離間語將導於捺落迦，將導傍生，將導鬼界；",
    "T10n0287_002:0543b11": "若復人中受生，引二種果：一者、眷屬乖離；二",
    "T10n0287_002:0543b12": "者、多被毀呰。麁惡語將導於捺落迦，將導傍",
    "T10n0287_002:0543b13": "生，將導鬼界；若復人中受生，引二種果：一者、",
    "T10n0287_002:0543b14": "聞不可意；二者、言多諍訟。雜穢語將導於捺",
    "T10n0287_002:0543b15": "落迦，將導傍生，將導鬼界；若復人中受生，",
    "T10n0287_002:0543b16": "引二種果：一者、言無人受；二者、辯不明了。貪",
    "T10n0287_002:0543b17": "欲將導於捺落迦，將導傍生，將導鬼界；若復",
    "T10n0287_002:0543b18": "人中受生，引二種果：一者、心不知足；二者、多",
    "T10n0287_002:0543b19": "欲無厭。瞋恚將導於捺落迦，將導傍生，將導",
    "T10n0287_002:0543b20": "鬼界；若復人中受生，引二種果：一者、常被他",
    "T10n0287_002:0543b21": "人求其長短；二者、恒被於他之所惱害。邪見",
    "T10n0287_002:0543b22": "將導於捺落迦，將導傍生，將導鬼界；若復人",
    "T10n0287_002:0543b23": "中受生，引二種果：一者、墮在邪見；二者、心多",
    "T10n0287_002:0543b24": "諂誑。如是此十不善業道能生此等無量無",
    "T10n0287_002:0543b25": "邊諸大苦蘊；是故我今永離此十不善業道，",
    "T10n0287_002:0543b26": "於內法苑賞翫法樂，即此菩薩自善安住十",
    "T10n0287_002:0543b27": "善業道，亦勸於他令住其中。",
    "T10n0287_002:0543b28": "「復次，菩薩於有情所轉更發起利益心、安樂心、",
    "T10n0287_002:0543b29": "悲心、憐愍心、攝受心、守護心、自己心、軌範心、",
    "T10n0287_002:0543c01": "發起師心。此作是念：『苦哉！有情墮在邪見，",
    "T10n0287_002:0543c02": "隨邪思量，順邪意樂，行於僻路稠林之中；我",
    "T10n0287_002:0543c03": "應令彼歸於正趣正見之道，令得安住如實法",
    "T10n0287_002:0543c04": "中。是諸有情互相乖離違諍欺凌，常無間斷，",
    "T10n0287_002:0543c05": "忿恨熾然；我當令彼住於無上大慈之中。是",
    "T10n0287_002:0543c06": "諸有情心無厭足，希求他財邪命自活；我當",
    "T10n0287_002:0543c07": "令彼住於清淨身、語、意業正命法中。是諸有",
    "T10n0287_002:0543c08": "情隨貪、瞋、癡因緣而轉，常以種種煩惱火焰",
    "T10n0287_002:0543c09": "之所燒爇，不復訪求出要方便；我當令彼除",
    "T10n0287_002:0543c10": "滅一切煩惱熾火，住無災患清涼涅槃。是諸",
    "T10n0287_002:0543c11": "有情癡昏瞖瞙無明黑暗之所覆蔽，入在廣",
    "T10n0287_002:0543c12": "大黑暗稠林，遠離慧明墮大暗處，趣入見取",
    "T10n0287_002:0543c13": "險難之路；我當令彼得無障礙清淨慧眼，能",
    "T10n0287_002:0543c14": "知一切法如實性，不隨他教。是諸有情馳騁生",
    "T10n0287_002:0543c15": "死曠野險道，將墮地獄、傍生、餓鬼惡趣深坑，",
    "T10n0287_002:0543c16": "投妄惡見邪見絙網，愚癡榛梗之所覆蔽，行",
    "T10n0287_002:0543c17": "邪僻路，喪失慧目，闕大導師，有非出離想遊",
    "T10n0287_002:0543c18": "波旬境，劫賊所擒遠離大悲善巧導者，趣入",
    "T10n0287_002:0543c19": "諸魔意樂稠林，去佛意樂極為深遠；此諸有",
    "T10n0287_002:0543c20": "情我當從彼如是生死曠野險難救拔濟度，",
    "T10n0287_002:0543c21": "令得安住一切智智無畏大城。是諸有情沒大",
    "T10n0287_002:0543c22": "瀑流，波浪淪溺入欲有見，無明瀑流沿生死",
    "T10n0287_002:0543c23": "駛愛河漂轉，湍馳奔激不暇觀察，隨順欲恚",
    "T10n0287_002:0543c24": "害覺彌漫，身見羅剎之所執持，趣入欲習氣",
    "T10n0287_002:0543c25": "洄澓旋返，於中沈溺欣樂淤泥洪濤漂擲，我",
    "T10n0287_002:0543c26": "慢灘渚無有依怙，不能超越六處聚落，遠離",
    "T10n0287_002:0543c27": "善巧能濟度者；我以大悲善根勢力，救拔令",
    "T10n0287_002:0543c28": "住於無災患離塵寂靜，無諸恐怖一切智洲。",
    "T10n0287_002:0543c29": "是諸有情閉在於彼多苦愁惱憂，隨非愛愛",
    "T10n0287_002:0544a01": "憎連縛，常與愁歎相應隨轉，渴愛械鋜之",
    "T10n0287_002:0544a02": "所撿繫，無明昏暗稠林，覆障三界牢獄；我當",
    "T10n0287_002:0544a03": "令彼永離三界，住無障礙究竟涅槃。是諸有",
    "T10n0287_002:0544a04": "情執著於我，從蘊執藏不能勝進，隨順四種",
    "T10n0287_002:0544a05": "顛倒而行，依止六處空曠聚落，被四大種毒",
    "T10n0287_002:0544a06": "蛇迫逐，五蘊怨賊之所嬈害，受無量苦；我當",
    "T10n0287_002:0544a07": "令彼住於最勝無依著處，謂於離障無餘涅",
    "T10n0287_002:0544a08": "槃。是諸有情勝解下劣怯弱狹小，聞興無上",
    "T10n0287_002:0544a09": "一切智心，設求出離唯發聲聞、獨覺乘意；我",
    "T10n0287_002:0544a10": "當令觀微妙佛法，住於廣大無上道心。』「唯諸",
    "T10n0287_002:0544a11": "佛子！菩薩如是隨順淨戒力所住持，善巧引",
    "T10n0287_002:0544a12": "發諸所作事；住於菩薩離垢地時，由廣大見",
    "T10n0287_002:0544a13": "及由願力，現見多佛、多百佛、多千佛、多百千",
    "T10n0287_002:0544a14": "佛、多百千那庾多佛、多俱胝佛、多百俱胝佛、多",
    "T10n0287_002:0544a15": "千俱胝佛、多百千俱胝那庾多佛，菩薩見是",
    "T10n0287_002:0544a16": "如來、應供、正等覺已，悉以廣大增上意樂，恭",
    "T10n0287_002:0544a17": "敬、尊重、承事、供養，奉施衣服、飲食、臥具、病緣",
    "T10n0287_002:0544a18": "醫藥、諸資生具，奉獻菩薩諸妙樂具，於僧伽",
    "T10n0287_002:0544a19": "眾而作恭敬。以此善根迴向無上正等菩提，",
    "T10n0287_002:0544a20": "於諸如來正等覺所，以尊重心復更諮受十",
    "T10n0287_002:0544a21": "善業道，隨其所受乃至菩提終不忘失。由是",
    "T10n0287_002:0544a22": "菩薩於無量劫、無量百劫、無量千劫、無量百千",
    "T10n0287_002:0544a23": "劫、無量俱胝劫、無量百俱胝劫、無量千俱胝劫、",
    "T10n0287_002:0544a24": "無量百千俱胝劫、無量百千俱胝那庾多劫，",
    "T10n0287_002:0544a25": "遠離慳悋犯戒垢故，布施、淨戒清淨成滿。唯",
    "T10n0287_002:0544a26": "諸佛子！譬如真金置礬石中，如法鍊已，離一",
    "T10n0287_002:0544a27": "切垢轉復明淨；菩薩住此離垢地中亦復如",
    "T10n0287_002:0544a28": "是，於無量百千俱胝那庾多劫遠離慳悋犯",
    "T10n0287_002:0544a29": "戒垢故，布施、淨戒清淨成滿；然此菩薩四攝",
    "T10n0287_002:0544b01": "法中愛語偏多，十到彼岸中戒到彼岸而為",
    "T10n0287_002:0544b02": "增上，餘到彼岸隨力隨分非不修行。「唯諸佛",
    "T10n0287_002:0544b03": "子！是名略說菩薩第二離垢地也。菩薩住此",
    "T10n0287_002:0544b04": "受生多作轉輪聖王，得法自在，七寶具足，有",
    "T10n0287_002:0544b05": "自在力，能除有情犯戒之垢，善巧令彼有情",
    "T10n0287_002:0544b06": "安處十善業道。諸所作業或以布施、或以愛",
    "T10n0287_002:0544b07": "語、或以利行、或以同事，此等一切悉皆不離",
    "T10n0287_002:0544b08": "佛作意、法作意、僧伽作意、菩薩作意、菩薩行",
    "T10n0287_002:0544b09": "作意、到彼岸作意、諸地作意、無所畏作意、不",
    "T10n0287_002:0544b10": "共佛法作意，乃至不離一切行相勝妙相應",
    "T10n0287_002:0544b11": "一切智智作意。復作願言：『我當一切諸有情",
    "T10n0287_002:0544b12": "中，為首、為勝、為殊勝、為妙、為微妙、為上、為無",
    "T10n0287_002:0544b13": "上、為導、為將、為帥，乃至願得一切智智所",
    "T10n0287_002:0544b14": "依止處。若樂發起如是精進，棄捨一切家屬",
    "T10n0287_002:0544b15": "財位，歸佛聖教淨信出家。既出家已，一剎那",
    "T10n0287_002:0544b16": "頃瞬息須臾，能證菩薩千三摩地，能見千佛，",
    "T10n0287_002:0544b17": "彼佛加持皆能解了。能動千世界，能往千剎",
    "T10n0287_002:0544b18": "土，能照千世界，成就千有情，能住壽千劫，於",
    "T10n0287_002:0544b19": "前後際能入千劫，於千法門能正思擇，示現",
    "T10n0287_002:0544b20": "千身，身皆能現千菩薩眷屬圍遶。自此以去",
    "T10n0287_002:0544b21": "是諸菩薩，有願力者由勝願故，所有遊戲或",
    "T10n0287_002:0544b22": "身、或光明、或神通、或眼、或境界、或音聲、或行、",
    "T10n0287_002:0544b23": "或莊嚴、或勝解、或所作，此等乃至爾所百千",
    "T10n0287_002:0544b24": "俱胝那庾多劫，不易可數。』」爾時，金剛藏菩薩",
    "T10n0287_002:0544b25": "欲重宣此義而說頌言：",
    "T10n0287_002:0544b26": "「正直柔軟及堪能，　　調伏寂滅與賢善；",
    "T10n0287_002:0544b27": "　無雜無戀勝廣大，　　以十意樂入二地。",
    "T10n0287_002:0544b28": "　住此成就戒功德，　　遠離殺生無惱害，",
    "T10n0287_002:0544b29": "　離不與取、欲邪行，　　誑惡、乖離、雜穢語，",
    "T10n0287_002:0544c01": "　不貪財位常慈愍，　　正見直心無諂偽；",
    "T10n0287_002:0544c02": "　離險奢慢極調柔，　　依教而行不放逸。",
    "T10n0287_002:0544c03": "　地獄、傍生受眾苦，　　餓鬼燒然出猛焰；",
    "T10n0287_002:0544c04": "　一切皆由罪所致，　　我當離彼住法苑。",
    "T10n0287_002:0544c05": "　人中隨意得受生，　　乃至有頂諸喜樂；",
    "T10n0287_002:0544c06": "　聲聞、獨覺、佛乘道，　　皆因十善而成就。",
    "T10n0287_002:0544c07": "　如是思惟不放逸，　　自持淨戒教他護；",
    "T10n0287_002:0544c08": "　復見群生受眾苦，　　轉更增益大悲心。",
    "T10n0287_002:0544c09": "　凡愚邪智不正解，　　常懷忿恨多諍訟；",
    "T10n0287_002:0544c10": "　貪求境界無足期，　　我應令彼除三毒。",
    "T10n0287_002:0544c11": "　愚癡大暗所纏覆，　　入大險道邪見網；",
    "T10n0287_002:0544c12": "　生死曠野怨所拘，　　我應令彼摧魔賊。",
    "T10n0287_002:0544c13": "　四流漂蕩心沒溺，　　三界禁繫受眾苦；",
    "T10n0287_002:0544c14": "　計蘊為宅我在中，　　為欲度彼勤行道。",
    "T10n0287_002:0544c15": "　設求出離心下劣，　　捨於最上佛智慧；",
    "T10n0287_002:0544c16": "　我欲令彼住大乘，　　發勤精進無厭足。",
    "T10n0287_002:0544c17": "　菩薩住此集功德，　　見無量佛咸供養；",
    "T10n0287_002:0544c18": "　億劫修治善更明，　　如鍊真金以礬石。",
    "T10n0287_002:0544c19": "　佛子住此作輪王，　　普化有情行十善；",
    "T10n0287_002:0544c20": "　所有善法皆修習，　　為成十力救於世。",
    "T10n0287_002:0544c21": "　欲捨王位及財寶，　　即棄居家依佛教；",
    "T10n0287_002:0544c22": "　勇猛精進一剎那，　　獲千等持見千佛。",
    "T10n0287_002:0544c23": "　所有種種神通力，　　此地菩薩皆能現；",
    "T10n0287_002:0544c24": "　願力所作復過此，　　無量自在度群生。",
    "T10n0287_002:0544c25": "　一切世間利益者，　　所修菩薩最勝行；",
    "T10n0287_002:0544c26": "　如是第二地功德，　　為諸佛子已開演。」",
    "T10n0287_002:0544c27": "菩薩離垢地第二竟",
    "T10n0287_002:0544c28": "佛說十地經卷第二"
}