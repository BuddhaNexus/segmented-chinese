{
    "T25n1510b_002:0771b16": "金剛般若波羅蜜經論卷中",
    "T25n1510b_002:0771b18": "無著菩薩造",
    "T25n1510b_002:0771b19": "隋南天竺三藏法師達摩岌多譯",
    "T25n1510b_002:0771b20": "經曰：「須菩提！於意云何？須陀洹能作是念",
    "T25n1510b_002:0771b21": "『我得須陀洹果』不？」須菩提言：「不也。世尊！何",
    "T25n1510b_002:0771b22": "以故？實無有法名須陀洹，不入色、聲、香、味、",
    "T25n1510b_002:0771b23": "觸、法，是名須陀洹。」佛言：「須菩提！於意云何？",
    "T25n1510b_002:0771b24": "斯陀含能作是念『我得斯陀含果』不？」須菩",
    "T25n1510b_002:0771b25": "提言：「不也。世尊！何以故？實無有法名斯陀",
    "T25n1510b_002:0771b26": "含，是名斯陀含。」「須菩提！於意云何？阿那含",
    "T25n1510b_002:0771b27": "能作是念『我得阿那含果』不？」須菩提言：「不",
    "T25n1510b_002:0771b28": "也。世尊！何以故？實無有法名阿那含，是名",
    "T25n1510b_002:0771b29": "阿那含。」「須菩提！於意云何？阿羅漢能作是",
    "T25n1510b_002:0771c01": "念『我得阿羅漢果』不？」須菩提言：「不也。世尊！",
    "T25n1510b_002:0771c02": "何以故？實無有法名阿羅漢。世尊！若阿羅",
    "T25n1510b_002:0771c03": "漢作是念『我得阿羅漢』，即為著我、人、眾生、壽",
    "T25n1510b_002:0771c04": "者。世尊！佛說我得無諍三昧最為第一，世",
    "T25n1510b_002:0771c05": "尊說我是離欲阿羅漢。世尊！我不作是念：",
    "T25n1510b_002:0771c06": "『我是離欲阿羅漢。』世尊！我若作是念『我得",
    "T25n1510b_002:0771c07": "阿羅漢』，世尊則不記我無諍行第一；以須",
    "T25n1510b_002:0771c08": "菩提實無所行，而名須菩提無諍、無諍行。」",
    "T25n1510b_002:0771c09": "論曰：此下第五為修道得勝中無慢。如前",
    "T25n1510b_002:0771c10": "略為八種住處，已下十二總名離障礙住",
    "T25n1510b_002:0771c11": "處對治應知。何者十二障礙？一、慢，二、無慢",
    "T25n1510b_002:0771c12": "而少聞，三、多聞而小攀緣作念修道，四、不",
    "T25n1510b_002:0771c13": "小攀緣作念修道而捨眾生，五、不捨眾生",
    "T25n1510b_002:0771c14": "而樂隨外論散動，六、雖不散動而破影像",
    "T25n1510b_002:0771c15": "相中無巧便，七、雖有巧便而福資糧不具，",
    "T25n1510b_002:0771c16": "八、雖具福資糧而樂味懈怠及利養等，九、",
    "T25n1510b_002:0771c17": "雖離懈怠利養而不能忍苦，十、雖能忍苦",
    "T25n1510b_002:0771c18": "而智資糧不具，十一、雖具智資糧而不自",
    "T25n1510b_002:0771c19": "攝，十二、雖能自攝而無教授。此中，為離慢",
    "T25n1510b_002:0771c20": "故，經言「須陀洹能作是念『我得須陀洹果』",
    "T25n1510b_002:0771c21": "不」等，此為依義，顯示對治我得慢故。又復，",
    "T25n1510b_002:0771c22": "須陀洹能作是念者，即為說相，顯示無慢",
    "T25n1510b_002:0771c23": "故，亦即是欲願攝持。經言「世尊！實無有法，",
    "T25n1510b_002:0771c24": "不入色、聲、香、味、觸」者，此為安立第一義。若",
    "T25n1510b_002:0771c25": "須陀洹如是念：「我得須陀洹果。」即為有我",
    "T25n1510b_002:0771c26": "想。若有我想，則為有慢應知，如是乃至阿",
    "T25n1510b_002:0771c27": "羅漢亦爾。上座須菩提自顯無諍行第一",
    "T25n1510b_002:0771c28": "及離欲阿羅漢共有功德者，以己所證為",
    "T25n1510b_002:0771c29": "令信故，以無有法得阿羅漢及無所行故，",
    "T25n1510b_002:0772a01": "說無諍、無諍行。此中即為安立第一義。",
    "T25n1510b_002:0772a02": "經曰：佛告須菩提：「於意云何？如來昔在然",
    "T25n1510b_002:0772a03": "燈佛所，得阿耨多羅三藐三菩提法不？」須",
    "T25n1510b_002:0772a04": "菩提言：「不也。世尊！如來在然燈佛所，於法",
    "T25n1510b_002:0772a05": "實無所得阿耨多羅三藐三菩提。」",
    "T25n1510b_002:0772a06": "論曰：此下第六為不離佛出時。依離障礙",
    "T25n1510b_002:0772a07": "十二種中，為離少聞故，經言「如來昔在然",
    "T25n1510b_002:0772a08": "燈佛所得阿耨多羅三藐三菩提法不」等。",
    "T25n1510b_002:0772a09": "謂彼佛出世，承事供養時有法可取，離此",
    "T25n1510b_002:0772a10": "分別故，依義等及對治等隨義相應應知。",
    "T25n1510b_002:0772a11": "經曰：佛告須菩提：「若菩薩作是言：『我莊嚴",
    "T25n1510b_002:0772a12": "佛國土。』彼菩薩不實語。何以故？須菩提！如",
    "T25n1510b_002:0772a13": "來所說莊嚴佛土者，則非莊嚴，是名莊嚴",
    "T25n1510b_002:0772a14": "佛土。是故，須菩提！諸菩薩摩訶薩，應如是",
    "T25n1510b_002:0772a15": "生清淨心而無所住，不住色生心，不住聲、",
    "T25n1510b_002:0772a16": "香、味、觸、法生心，應無所住而生其心。」",
    "T25n1510b_002:0772a17": "論曰：此下第七為願淨佛土。依離障礙十",
    "T25n1510b_002:0772a18": "二種中，為離小攀緣作念修道故，經言「須",
    "T25n1510b_002:0772a19": "菩提！若菩薩作是言：『我莊嚴佛國土』」等。若",
    "T25n1510b_002:0772a20": "念嚴淨土者，則於色等事分別、生味著，為",
    "T25n1510b_002:0772a21": "離此故，經言「是故，須菩提！諸菩薩摩訶薩，",
    "T25n1510b_002:0772a22": "應如是生清淨心而無所住，不住色、聲、香、",
    "T25n1510b_002:0772a23": "味、觸、法」等。",
    "T25n1510b_002:0772a24": "經曰：「須菩提！譬如有人，身如須彌山王。須",
    "T25n1510b_002:0772a25": "菩提！於意云何？是身為大不？」須菩提言：「甚",
    "T25n1510b_002:0772a26": "大。世尊！何以故？佛說非身，是名大身。彼身",
    "T25n1510b_002:0772a27": "非身，是名大身。」",
    "T25n1510b_002:0772a28": "論曰：此下第八為成熟眾生。依離障礙十",
    "T25n1510b_002:0772a29": "二種中，為離捨眾生故，經言「須菩提！譬如",
    "T25n1510b_002:0772b01": "有人，身如須彌山王」如是等。此何所顯示？",
    "T25n1510b_002:0772b02": "為成熟欲界眾生故。彼羅睺阿脩羅王等",
    "T25n1510b_002:0772b03": "一切大身，量如須彌，尚不應見其自體，何",
    "T25n1510b_002:0772b04": "況餘者。經言「如來說為非體」者，顯示法無",
    "T25n1510b_002:0772b05": "我故；「彼體非體」者，顯示法體無生、無作故。",
    "T25n1510b_002:0772b06": "此即顯示自性與相及差別故。",
    "T25n1510b_002:0772b07": "經曰：佛言：「須菩提！如恒河中所有沙數，如",
    "T25n1510b_002:0772b08": "是沙等恒河。於意云何？是諸恒河沙寧為",
    "T25n1510b_002:0772b09": "多不？」須菩提言：「甚多。世尊！但諸恒河尚多",
    "T25n1510b_002:0772b10": "無數，何況其沙。」佛言：「須菩提！我今實言告",
    "T25n1510b_002:0772b11": "汝。若有善男子、善女人，以七寶滿爾數恒",
    "T25n1510b_002:0772b12": "沙數世界，以施諸佛如來。須菩提！於意云",
    "T25n1510b_002:0772b13": "何？彼善男子、善女人，得福多不？」須菩提言：",
    "T25n1510b_002:0772b14": "「甚多。世尊！彼善男子、善女人，得福甚多。」佛",
    "T25n1510b_002:0772b15": "言：「須菩提！以七寶滿爾數恒河沙世界，持用",
    "T25n1510b_002:0772b16": "布施。若善男子、善女人，於此法門乃至受",
    "T25n1510b_002:0772b17": "持四句偈等，為他人說，而此福德勝前福",
    "T25n1510b_002:0772b18": "德無量阿僧祇。復次，須菩提！隨所有處，說",
    "T25n1510b_002:0772b19": "是法門乃至四句偈等，當知此處，一切世間",
    "T25n1510b_002:0772b20": "天、人、阿脩羅，皆應供養，如佛塔廟。何況有",
    "T25n1510b_002:0772b21": "人盡能受持、讀誦此經。須菩提！當知是人",
    "T25n1510b_002:0772b22": "成就最上第一希有之法。若是經典所在",
    "T25n1510b_002:0772b23": "之處，則為有佛，若尊重似佛。」爾時，須菩提",
    "T25n1510b_002:0772b24": "白佛言：「世尊！當何名此法門？我等云何奉",
    "T25n1510b_002:0772b25": "持？」佛告須菩提：「是法門名為『金剛般若波",
    "T25n1510b_002:0772b26": "羅蜜』。以是名字，汝當奉持。何以故？須菩提！",
    "T25n1510b_002:0772b27": "佛說般若波羅蜜，則非般若波羅蜜。須菩",
    "T25n1510b_002:0772b28": "提！於意云何？如來有所說法不？」須菩提言：",
    "T25n1510b_002:0772b29": "「世尊！如來無所說法。」",
    "T25n1510b_002:0772c01": "論曰：此下第九為遠離隨順外論散亂。依",
    "T25n1510b_002:0772c02": "離障礙十二種中，為離樂外論散亂故，經",
    "T25n1510b_002:0772c03": "說四種因緣，顯示此法勝異也：一、攝取福",
    "T25n1510b_002:0772c04": "德，二、天等供養，三、難作，四、起如來等念。經",
    "T25n1510b_002:0772c05": "言「須菩提！如恒河中所有沙數」等者，是攝",
    "T25n1510b_002:0772c06": "取福德。經言「須菩提！隨所有處，說是法門」",
    "T25n1510b_002:0772c07": "等者，是天等供養。經言「須菩提！當知是人",
    "T25n1510b_002:0772c08": "成就最上第一希有」等者，是難作。經言「若",
    "T25n1510b_002:0772c09": "是經典所在之處」等者，是起如來等念。於",
    "T25n1510b_002:0772c10": "中，說者，為他直說故；授者，教授他故，顯示",
    "T25n1510b_002:0772c11": "此樂外論散亂對治法勝異已。於如是法",
    "T25n1510b_002:0772c12": "中，或起如言執義，為對治彼未來罪故，經",
    "T25n1510b_002:0772c13": "言「佛說般若波羅蜜，則非般若波羅蜜」故。",
    "T25n1510b_002:0772c14": "如般若波羅蜜非波羅蜜，如是亦無有餘",
    "T25n1510b_002:0772c15": "法如來說者。為顯此義故，經言「須菩提！於",
    "T25n1510b_002:0772c16": "意云何？如來有所說法不」，此顯示自相及",
    "T25n1510b_002:0772c17": "平等相法門第一義也。",
    "T25n1510b_002:0772c18": "經曰：「須菩提！於意云何？三千大千世界所",
    "T25n1510b_002:0772c19": "有微塵，是為多不？」須菩提言：「彼微塵甚多。",
    "T25n1510b_002:0772c20": "世尊！」「須菩提！是諸微塵如來說，非微塵，是",
    "T25n1510b_002:0772c21": "名微塵。如來說世界，非世界，是名世界。」",
    "T25n1510b_002:0772c22": "論曰：此下第十明色及眾生身摶取中觀",
    "T25n1510b_002:0772c23": "破相應行。依離障礙十二種中，為離於影",
    "T25n1510b_002:0772c24": "像相自在中無巧便故，經言「須菩提！於意",
    "T25n1510b_002:0772c25": "云何？三千大千世界所有微塵」如是等。彼",
    "T25n1510b_002:0772c26": "不限量，攀緣作意菩薩恒於世界攀緣作",
    "T25n1510b_002:0772c27": "意修習，故說三千大千世界。於中，為破色",
    "T25n1510b_002:0772c28": "身影像相故，顯示二種方便：一、細作方便，",
    "T25n1510b_002:0772c29": "如「三千大千世界所有微塵寧為多不」等。",
    "T25n1510b_002:0773a01": "二、不念方便，如經「是諸微塵，如來說非微",
    "T25n1510b_002:0773a02": "塵，是名微塵」故。為破眾生身影像相故，經",
    "T25n1510b_002:0773a03": "言「如來說世界，非世界，是名世界」故。於中，",
    "T25n1510b_002:0773a04": "世界，顯眾生世也，但以名身，名為眾生世。",
    "T25n1510b_002:0773a05": "不念名身方便，即是顯示破彼影像相，不",
    "T25n1510b_002:0773a06": "復說細作方便也。",
    "T25n1510b_002:0773a07": "經曰：佛言：「須菩提！於意云何？可以三十二",
    "T25n1510b_002:0773a08": "大人相見如來不？」須菩提言：「不也。世尊！何",
    "T25n1510b_002:0773a09": "以故？如來說三十二大人相，即是非相，是",
    "T25n1510b_002:0773a10": "名三十二大人相。」",
    "T25n1510b_002:0773a11": "論曰：此下第十一明供養給侍如來。依離",
    "T25n1510b_002:0773a12": "障礙十二種中，為離不具福資糧故，經言",
    "T25n1510b_002:0773a13": "「於意云何？可以三十二大人相見如來不」",
    "T25n1510b_002:0773a14": "者，顯示為福資糧故，親近、供養如來時，不",
    "T25n1510b_002:0773a15": "應以相成就見如來。云何見？應見第一義",
    "T25n1510b_002:0773a16": "法身故。",
    "T25n1510b_002:0773a17": "經曰：佛言：「須菩提！若善男子、善女人，以恒",
    "T25n1510b_002:0773a18": "河沙等身命布施。若復有人，於此法門中",
    "T25n1510b_002:0773a19": "乃至受持四句偈等，為他人說，其福甚多",
    "T25n1510b_002:0773a20": "無量阿僧祇。」爾時，須菩提聞說是經，深解",
    "T25n1510b_002:0773a21": "義趣，涕淚悲泣，捫淚而白佛言：「希有，婆伽",
    "T25n1510b_002:0773a22": "婆！希有，修伽陀！佛說如是甚深法門，我從",
    "T25n1510b_002:0773a23": "昔來所得慧眼，未曾得聞如是法門。」「何以",
    "T25n1510b_002:0773a24": "故？須菩提！佛說般若波羅蜜，即非般若波",
    "T25n1510b_002:0773a25": "羅蜜。」「世尊！若復有人得聞是經，信心清淨，",
    "T25n1510b_002:0773a26": "則生實相，當知是人成就第一希有功德。",
    "T25n1510b_002:0773a27": "世尊！是實相者，則是非相，是故如來說名",
    "T25n1510b_002:0773a28": "實相、實相。世尊！我今得聞如是法門，信解",
    "T25n1510b_002:0773a29": "受持，不足為難。若當來世，其有眾生得聞",
    "T25n1510b_002:0773b01": "是法門，信解受持，是人則為第一希有。何",
    "T25n1510b_002:0773b02": "以故？此人無我相、人相、眾生相、壽者相。何",
    "T25n1510b_002:0773b03": "以故？我相即是非相，人相、眾生相、壽者相",
    "T25n1510b_002:0773b04": "即是非相。何以故？離一切諸相，則名諸佛。」",
    "T25n1510b_002:0773b05": "佛告須菩提：「如是，如是。若復有人得聞是",
    "T25n1510b_002:0773b06": "經，不驚不怖不畏，當知是人甚為希有。何",
    "T25n1510b_002:0773b07": "以故？須菩提！如來說第一波羅蜜，非第一",
    "T25n1510b_002:0773b08": "波羅蜜，如來說第一波羅蜜者，彼無量諸",
    "T25n1510b_002:0773b09": "佛亦說波羅蜜，是名第一波羅蜜。」",
    "T25n1510b_002:0773b10": "論曰：此下第十二遠離利養及疲乏、熱惱",
    "T25n1510b_002:0773b11": "故不起精進及退失等。依離障礙十二種",
    "T25n1510b_002:0773b12": "中，為離懈怠利養等樂味故，經言「須菩提！",
    "T25n1510b_002:0773b13": "若有善男子、善女人，以恒河沙等身命布",
    "T25n1510b_002:0773b14": "施」如是等。於中，身有疲乏，心有熱惱，以此",
    "T25n1510b_002:0773b15": "二種，於彼精進若退若不發。此何所顯示",
    "T25n1510b_002:0773b16": "如此捨爾許身，自所有福不及此福？云何",
    "T25n1510b_002:0773b17": "以一身著懈怠等故而為障礙？何故此中",
    "T25n1510b_002:0773b18": "上座須菩提流淚而言「我未曾聞如是等法",
    "T25n1510b_002:0773b19": "門」也？以聞此勝福甚多，過於捨無量身，更",
    "T25n1510b_002:0773b20": "不說餘勝福故。若聞如是勝福故，發起精",
    "T25n1510b_002:0773b21": "進已，若於此法中生如義想，為離此過故，",
    "T25n1510b_002:0773b22": "經言「若復有人得聞是經，信心清淨，則生",
    "T25n1510b_002:0773b23": "實相，當知是人成就第一希有功德」等。即",
    "T25n1510b_002:0773b24": "於如是實相中，為離實相分別故，經言「是",
    "T25n1510b_002:0773b25": "實相者，即是非相」如是等。經言「世尊！我今",
    "T25n1510b_002:0773b26": "得聞如是法門，信解受持，不足為難。若當",
    "T25n1510b_002:0773b27": "來世，其有眾生得聞是法門，信解受持，是",
    "T25n1510b_002:0773b28": "人則為第一希有」如是等，此何義？為令味",
    "T25n1510b_002:0773b29": "著利養、過懈怠諸菩薩生慚愧故：「於未來",
    "T25n1510b_002:0773c01": "正法滅時，尚有菩薩於此法門受持故，無",
    "T25n1510b_002:0773c02": "人等取及法取；云何汝等於正法興時，遠",
    "T25n1510b_002:0773c03": "離修行，不生慚愧也？」經言「此人無我相、人",
    "T25n1510b_002:0773c04": "相、眾生相、壽者相」者，顯示無人取也；「我相",
    "T25n1510b_002:0773c05": "即非相」等者，顯示無法取也。經言「何以故？",
    "T25n1510b_002:0773c06": "離一切諸相，即名諸佛」者，顯示諸菩薩順",
    "T25n1510b_002:0773c07": "學相：「諸佛世尊離一切相，是故我等亦應",
    "T25n1510b_002:0773c08": "如是學。」此等經文，為離退精進故說。於中，",
    "T25n1510b_002:0773c09": "言若分別、若信解者，後句釋前句也。受者，",
    "T25n1510b_002:0773c10": "受文字也。持者，持義也。為離不發起精進",
    "T25n1510b_002:0773c11": "故，經言「若復有人得聞是經，不驚不怖不",
    "T25n1510b_002:0773c12": "畏」等者，以驚等故不發起精進也。於聲聞",
    "T25n1510b_002:0773c13": "乘中，世尊說有法及有空，於聽聞此經時，",
    "T25n1510b_002:0773c14": "聞法無有故驚；聞空無有故怖；於思量時，",
    "T25n1510b_002:0773c15": "於二不有理中不能相應故畏。更有別釋，",
    "T25n1510b_002:0773c16": "為三種無自性故應知。謂相生第一義等",
    "T25n1510b_002:0773c17": "無自性故，經言「何以故？須菩提！如來說第",
    "T25n1510b_002:0773c18": "一波羅蜜，非第一波羅蜜」者。此有何義？復",
    "T25n1510b_002:0773c19": "說第二生慚愧處故，言：「此法如是勝上，汝",
    "T25n1510b_002:0773c20": "等不應放逸。」於中，以於餘波羅蜜中勝故，",
    "T25n1510b_002:0773c21": "名第一波羅蜜。又，經言「如來說第一波羅",
    "T25n1510b_002:0773c22": "蜜者，彼無量諸佛亦說波羅蜜」者，此言顯",
    "T25n1510b_002:0773c23": "示一切諸佛同說第一，是故名第一。",
    "T25n1510b_002:0773c24": "經曰：「須菩提！如來說忍辱波羅蜜，即非忍",
    "T25n1510b_002:0773c25": "辱波羅蜜。何以故？須菩提！如我昔為歌利",
    "T25n1510b_002:0773c26": "王割截身體，我於爾時，無我相、無眾生相、",
    "T25n1510b_002:0773c27": "無人相、無壽者相，無相亦非無相。何以故？",
    "T25n1510b_002:0773c28": "須菩提！我於往昔節節支解時，若有我相、",
    "T25n1510b_002:0773c29": "眾生相、人相、壽者相，應生瞋恨。須菩提！又",
    "T25n1510b_002:0774a01": "念過去於五百世作忍辱仙人，於爾所世，",
    "T25n1510b_002:0774a02": "無我相、無眾生相、無人相、無壽者相。是故，",
    "T25n1510b_002:0774a03": "須菩提！菩薩應離一切相，發阿耨多羅三藐",
    "T25n1510b_002:0774a04": "三菩提心。何以故？若心有住，則為非住。不",
    "T25n1510b_002:0774a05": "應住色生心，不應住聲、香、味、觸、法生心，應",
    "T25n1510b_002:0774a06": "生無所住心。是故，佛說菩薩心不住色布",
    "T25n1510b_002:0774a07": "施。須菩提！菩薩為利益一切眾生，應如是",
    "T25n1510b_002:0774a08": "布施。」須菩提言：「世尊！一切眾生相，即非相。",
    "T25n1510b_002:0774a09": "何以故？如來說一切眾生，即非眾生。」「須菩",
    "T25n1510b_002:0774a10": "提！如來是真語者、實語者、如語者、不異語",
    "T25n1510b_002:0774a11": "者。須菩提！如來所得法，所說法，無實無妄",
    "T25n1510b_002:0774a12": "語。須菩提！譬如有人入闇，則無所見。若菩",
    "T25n1510b_002:0774a13": "薩心住於事而行布施，亦復如是。須菩提！",
    "T25n1510b_002:0774a14": "譬如人有目，夜分已盡，日光明照，見種種",
    "T25n1510b_002:0774a15": "色。若菩薩不住於事行於布施，亦復如",
    "T25n1510b_002:0774a16": "是。」",
    "T25n1510b_002:0774a17": "論曰：此下第十三明忍苦。依離障礙十二",
    "T25n1510b_002:0774a18": "種中，為離不能忍苦故，經言「須菩提！如來",
    "T25n1510b_002:0774a19": "說忍辱波羅蜜」等。於中有二：一、能忍，二、離",
    "T25n1510b_002:0774a20": "不能忍。能忍有三：一、如所能忍，二、忍相，三、",
    "T25n1510b_002:0774a21": "種類忍。於中，如所能忍，以何相生忍處？如",
    "T25n1510b_002:0774a22": "忍差別顯示，對治彼因緣故。何者能忍？謂",
    "T25n1510b_002:0774a23": "達法無我故。云何得顯示？如經言「如來說",
    "T25n1510b_002:0774a24": "忍辱波羅蜜，即非忍辱波羅蜜」故。云何應",
    "T25n1510b_002:0774a25": "知忍相？若他於己起惡等時，由無有我等",
    "T25n1510b_002:0774a26": "相故，不生瞋想，亦不於羼提波羅蜜中生",
    "T25n1510b_002:0774a27": "有想、於非波羅蜜中生無想。此云何顯示？",
    "T25n1510b_002:0774a28": "經言「如我昔為歌利王割截身體，我於爾",
    "T25n1510b_002:0774a29": "時，無有我等相」及「無相亦非無相」等故。何",
    "T25n1510b_002:0774b01": "者種類忍？亦有二種：一、極苦忍，二、相續苦",
    "T25n1510b_002:0774b02": "忍。此云何顯示？經言「須菩提！我於往昔節",
    "T25n1510b_002:0774b03": "節支解時，若有我相，應生瞋恨」等。云何相",
    "T25n1510b_002:0774b04": "續苦忍？經言「須菩提！又念過去於五百世",
    "T25n1510b_002:0774b05": "作忍辱仙人」等。不忍因緣者，有三種苦：一、",
    "T25n1510b_002:0774b06": "流轉苦，二、眾生相違苦，三、乏受用苦。於中，",
    "T25n1510b_002:0774b07": "經言「是故，須菩提！菩薩應離一切相，發阿耨",
    "T25n1510b_002:0774b08": "多羅三藐三菩提心」等，此為顯示流轉苦",
    "T25n1510b_002:0774b09": "忍因緣對治。發菩提心者，以三種苦相故，",
    "T25n1510b_002:0774b10": "則不欲發心，故說應離一切相等。此中，一",
    "T25n1510b_002:0774b11": "切相者，為顯如是等三苦相也。若著色等，",
    "T25n1510b_002:0774b12": "則於流轉苦中疲乏故，菩提心不生故，經",
    "T25n1510b_002:0774b13": "言「不住色生心」等如前說。不住非法者，謂",
    "T25n1510b_002:0774b14": "非法無我也，於非法及法無我中皆不住",
    "T25n1510b_002:0774b15": "故。為成就彼諸不住故，說遮餘事，經言：「應",
    "T25n1510b_002:0774b16": "生無所住心。」何以故？若有心住，即為非住",
    "T25n1510b_002:0774b17": "等。經言「須菩提！菩薩為利益一切眾生，應",
    "T25n1510b_002:0774b18": "如是布施」，乃至「一切眾生，即非眾生」等，此",
    "T25n1510b_002:0774b19": "顯示對治眾生相違苦忍，即為一切眾生",
    "T25n1510b_002:0774b20": "而行於捨。云何於彼「應生瞋」也？由不能無",
    "T25n1510b_002:0774b21": "眾生及眾生想，以此因緣故，眾生相違時，",
    "T25n1510b_002:0774b22": "即生疲乏，故顯示人無我、法無我等。經言",
    "T25n1510b_002:0774b23": "「須菩提！如來是真語者」等，此何所顯示？欲",
    "T25n1510b_002:0774b24": "令信如來故能忍。於中，真語者，為顯世諦",
    "T25n1510b_002:0774b25": "相故。實語者，為顯世諦修行有煩惱及清",
    "T25n1510b_002:0774b26": "淨相故。於中，實者，此行煩惱、此行清淨故。",
    "T25n1510b_002:0774b27": "如語者，為第一義諦相故。不異語者，為第",
    "T25n1510b_002:0774b28": "一義諦修行有煩惱及清淨相故。說此真",
    "T25n1510b_002:0774b29": "語等，已於此中如言說性起執著，為遣此",
    "T25n1510b_002:0774c01": "故，經言「須菩提！如來所得法，所說法，無實",
    "T25n1510b_002:0774c02": "無妄語」故。無實者，如言說性非有故。無妄",
    "T25n1510b_002:0774c03": "者，不如言說自性有故。經言「須菩提！譬如",
    "T25n1510b_002:0774c04": "有人入闇」如是等，顯示乏受用苦忍因緣",
    "T25n1510b_002:0774c05": "對治。若為果報布施，便著於事而行捨施。",
    "T25n1510b_002:0774c06": "於彼喜，於欲樂、苦受中不解出離，猶如入",
    "T25n1510b_002:0774c07": "闇，不知「我何所趣。」彼喜、欲樂亦爾。若不著",
    "T25n1510b_002:0774c08": "於事而行布施，如有眼丈夫，夜過日出，見",
    "T25n1510b_002:0774c09": "種種色，隨意所趣，應如是見。彼無明夜過，",
    "T25n1510b_002:0774c10": "慧日出已，種種爾焰，如實見之。彼不知解",
    "T25n1510b_002:0774c11": "出離欲樂、苦受故喜樂、欲樂。",
    "T25n1510b_002:0774c12": "經曰：「復次，須菩提！若有善男子、善女人，能",
    "T25n1510b_002:0774c13": "於此法門受持、讀誦、修行，則為如來以佛",
    "T25n1510b_002:0774c14": "智慧悉知是人、悉見是人、悉覺是人，皆得",
    "T25n1510b_002:0774c15": "成就無量無邊功德聚。「須菩提！若有善男",
    "T25n1510b_002:0774c16": "子、善女人，初日分以恒河沙等身布施，中",
    "T25n1510b_002:0774c17": "日分復以恒河沙等身布施，後日分復以",
    "T25n1510b_002:0774c18": "恒河沙等身布施，如是捨恒河沙等無量",
    "T25n1510b_002:0774c19": "身，如是百千萬億那由他劫以身布施。若",
    "T25n1510b_002:0774c20": "復有人，聞此法門信心不謗，其福勝彼無",
    "T25n1510b_002:0774c21": "量阿僧祇，何況書寫、受持、讀誦、修行、為人",
    "T25n1510b_002:0774c22": "廣說。「須菩提！以要言之，是經有不可思議、",
    "T25n1510b_002:0774c23": "不可稱量、無邊功德。此法門，如來為發大乘",
    "T25n1510b_002:0774c24": "者說，為發最上乘者說。若有人能受持、讀",
    "T25n1510b_002:0774c25": "誦、修行此經，廣為人說，如來悉知是人、悉",
    "T25n1510b_002:0774c26": "見是人皆成就不可思議、不可稱、無有邊、",
    "T25n1510b_002:0774c27": "無量功德聚。如是人等，則為荷擔如來阿",
    "T25n1510b_002:0774c28": "耨多羅三藐三菩提。何以故？須菩提！若樂",
    "T25n1510b_002:0774c29": "小法者，則於此經不能受持、讀誦、修行、為",
    "T25n1510b_002:0775a01": "人解說。若有我見、眾生見、人見、壽者見，於",
    "T25n1510b_002:0775a02": "此法門能受持、讀誦、修行、為人解說者，無",
    "T25n1510b_002:0775a03": "有是處。「須菩提！在在處處，若有此經，一切",
    "T25n1510b_002:0775a04": "世間天、人、阿脩羅所應供養。當知此處則",
    "T25n1510b_002:0775a05": "為是塔，皆應恭敬作禮圍繞，以諸華香而",
    "T25n1510b_002:0775a06": "散其處。「復次，須菩提！若善男子、善女人，受",
    "T25n1510b_002:0775a07": "持、讀誦此經，為人輕賤。何以故？是人先世",
    "T25n1510b_002:0775a08": "罪業應墮惡道，以今世人輕賤故，先世罪",
    "T25n1510b_002:0775a09": "業則為消滅，當得阿耨多羅三藐三菩提。",
    "T25n1510b_002:0775a10": "「須菩提！我念過去無量阿僧祇、阿僧祇劫，",
    "T25n1510b_002:0775a11": "於然燈佛前，得值八千四億那由他百千",
    "T25n1510b_002:0775a12": "萬諸佛，我皆親承供養，無空過者。須菩提！",
    "T25n1510b_002:0775a13": "如是無量諸佛，我皆親承供養，無空過者。",
    "T25n1510b_002:0775a14": "若復有人，於後世末世能受持、讀誦、修行",
    "T25n1510b_002:0775a15": "此經，所得功德，我所供養諸佛功德，於彼",
    "T25n1510b_002:0775a16": "百分不及一，千萬億分乃至算數譬喻所",
    "T25n1510b_002:0775a17": "不能及。「須菩提！若有善男子、善女人，於後",
    "T25n1510b_002:0775a18": "世末世有受持、讀誦、修行此經，所得功德，",
    "T25n1510b_002:0775a19": "若我具說者，或有人聞，心則狂亂，疑惑不",
    "T25n1510b_002:0775a20": "信。須菩提！當知是法門不可思議，果報",
    "T25n1510b_002:0775a21": "亦不可思議。」",
    "T25n1510b_002:0775a22": "論曰：此下第十四離寂靜味。依離障礙十",
    "T25n1510b_002:0775a23": "二種中，為離闕少智資糧故，經言「復次，須",
    "T25n1510b_002:0775a24": "菩提！若有善男子、善女人，能於此法門受",
    "T25n1510b_002:0775a25": "持、讀誦、修行」等。此中，為離三摩提攀緣，顯",
    "T25n1510b_002:0775a26": "示與法相應有五種勝功德：一、如來憶念",
    "T25n1510b_002:0775a27": "親近，二、攝福德，三、讚歎法及修行，四、天等",
    "T25n1510b_002:0775a28": "供養，五、滅罪。何者如來憶念親近？經言「受",
    "T25n1510b_002:0775a29": "持讀誦」等，「如來以佛智知彼、如來以佛眼",
    "T25n1510b_002:0775b01": "見彼」等。於中，受者，習誦故。持者，不妄故。若",
    "T25n1510b_002:0775b02": "讀若誦者，此說受持因故，為欲受故讀，為",
    "T25n1510b_002:0775b03": "欲持故誦。又復，讀者，習誦故。持者，總覽義",
    "T25n1510b_002:0775b04": "故。何者攝福德？經言「皆得成就無量無邊",
    "T25n1510b_002:0775b05": "功德聚」等。何者讚歎法及修行？經言「須菩",
    "T25n1510b_002:0775b06": "提！以要言之，是經有不可思議、不可稱量」",
    "T25n1510b_002:0775b07": "等，此為讚歎法。於中，不可思者，唯自覺故。",
    "T25n1510b_002:0775b08": "不可稱者，無有等及勝故。經言「此法門，如",
    "T25n1510b_002:0775b09": "來為發大乘者說，為發最上乘者說」者，此",
    "T25n1510b_002:0775b10": "成就不可稱義。於中，餘乘不及故最上，煩",
    "T25n1510b_002:0775b11": "惱障、智障淨故最勝應知。經言「若有人能",
    "T25n1510b_002:0775b12": "受持、讀誦、修行此經，廣為人說」等者，此為",
    "T25n1510b_002:0775b13": "讚歎修行。於中，如來知、見成就無量功德",
    "T25n1510b_002:0775b14": "聚者，是總說也。不可思、不可稱、不可量者，",
    "T25n1510b_002:0775b15": "解釋故。如是人等，則為荷擔如來阿耨多",
    "T25n1510b_002:0775b16": "羅三藐三菩提者，謂肩負菩薩重擔故。經",
    "T25n1510b_002:0775b17": "言「須菩提！若樂小法者，則於此經不能受",
    "T25n1510b_002:0775b18": "持、讀誦、修行、為人解說」者，謂聲聞、獨覺乘",
    "T25n1510b_002:0775b19": "者故。經言「若有我等見」乃至「受持，無有是",
    "T25n1510b_002:0775b20": "處」者，謂有人我見眾生，而自謂菩薩者故。",
    "T25n1510b_002:0775b21": "何者天等供養？經言「須菩提！在在處處，若",
    "T25n1510b_002:0775b22": "有此經，一切世間天、人、阿脩羅所應供養」等",
    "T25n1510b_002:0775b23": "者。於中，以華、鬘、燒香、薰香、塗香、末香、衣、蓋、",
    "T25n1510b_002:0775b24": "幢旛等供養，恭敬禮拜、右繞故，名支提。何",
    "T25n1510b_002:0775b25": "者滅罪？經言「若善男子、善女人，受持、讀誦",
    "T25n1510b_002:0775b26": "此經，為人輕賤」等故者。此毀辱事，有無量",
    "T25n1510b_002:0775b27": "門，為顯示此，故說輕賤。經言「當得阿耨多",
    "T25n1510b_002:0775b28": "羅三藐三菩提」者，顯示滅罪故。前所說以",
    "T25n1510b_002:0775b29": "此因緣出生無量阿僧祇多福者，今當解",
    "T25n1510b_002:0775c01": "釋彼無量阿僧祇義應知。威力者，成熟熾",
    "T25n1510b_002:0775c02": "然故。多者，具足故。於中，經言「須菩提！我念",
    "T25n1510b_002:0775c03": "過去無量阿僧祇、阿僧祇劫」等者，此顯示",
    "T25n1510b_002:0775c04": "威力故，即是福聚威力，以彼所有福聚遠",
    "T25n1510b_002:0775c05": "絕高勝故。此中，阿僧祇劫者，乃至然燈佛",
    "T25n1510b_002:0775c06": "故應知。過阿僧祇者，更過前故。親承者，供",
    "T25n1510b_002:0775c07": "養故。不空過者，常不離供養故。經言「須菩",
    "T25n1510b_002:0775c08": "提！若有善男子、善女人，於後末世有受持、",
    "T25n1510b_002:0775c09": "讀誦、修行此經，所得功德，若我具說者，或",
    "T25n1510b_002:0775c10": "有人聞，心則狂亂」如是等，此顯示多故，或",
    "T25n1510b_002:0775c11": "為狂因，或得亂心果應知。此之彼威力及",
    "T25n1510b_002:0775c12": "彼多等，何人能說？是故經言：「須菩提！當知",
    "T25n1510b_002:0775c13": "是法門不可思議，果報亦不可思議。」此顯",
    "T25n1510b_002:0775c14": "示彼福體及果不可測量故。",
    "T25n1510b_002:0775c15": "經曰：爾時，須菩提白佛言：「世尊！云何菩薩",
    "T25n1510b_002:0775c16": "發阿耨多羅三藐三菩提心？云何住？云何",
    "T25n1510b_002:0775c17": "修行？云何降伏其心？」佛告須菩提：「菩薩發",
    "T25n1510b_002:0775c18": "阿耨多羅三藐三菩提心者，當生如是心：",
    "T25n1510b_002:0775c19": "『我應滅度一切眾生，令入無餘涅槃界。如是",
    "T25n1510b_002:0775c20": "滅度一切眾生已，而無一眾生實滅度者。』",
    "T25n1510b_002:0775c21": "何以故？須菩提！若菩薩有眾生相、人相、壽",
    "T25n1510b_002:0775c22": "者相，則非菩薩。何以故？須菩提！實無有法",
    "T25n1510b_002:0775c23": "名為菩薩發阿耨多羅三藐三菩提心者。」",
    "T25n1510b_002:0775c24": "論曰：此下第十五於證道時遠離喜動。依",
    "T25n1510b_002:0775c25": "離障礙十二種中，為遠離自取故，經言「須",
    "T25n1510b_002:0775c26": "菩提白佛言：『世尊！云何菩薩發菩提心、住、",
    "T25n1510b_002:0775c27": "修行』」等。何故復發起此初時問也？將入證",
    "T25n1510b_002:0775c28": "道菩薩，自見得勝處，作是念：「我如是住，如",
    "T25n1510b_002:0775c29": "是修行，如是降伏心，我滅度眾生。」為對治",
    "T25n1510b_002:0776a01": "此故，須菩提問當於彼時如所應住、如所",
    "T25n1510b_002:0776a02": "修行、如所應降伏心，及世尊答「當生如是",
    "T25n1510b_002:0776a03": "心」等。又，經言「須菩提！若菩薩有眾生」等者，",
    "T25n1510b_002:0776a04": "為顯我執取或隨眠故。若言「我正行菩薩",
    "T25n1510b_002:0776a05": "乘」，此為我取。對治彼故，經言「須菩提！實無",
    "T25n1510b_002:0776a06": "有法名為菩薩發阿耨多羅三藐三菩提心」",
    "T25n1510b_002:0776a07": "者。",
    "T25n1510b_002:0776a08": "經曰：「須菩提！於意云何？如來於然燈佛所，",
    "T25n1510b_002:0776a09": "有法得阿耨多羅三藐三菩提不？」須菩提白",
    "T25n1510b_002:0776a10": "佛言：「不也。世尊！如我解佛所說義，佛於然",
    "T25n1510b_002:0776a11": "燈佛所，無有法得阿耨多羅三藐三菩提。」",
    "T25n1510b_002:0776a12": "佛言：「如是，如是。須菩提！實無有法如來於",
    "T25n1510b_002:0776a13": "然燈佛所得阿耨多羅三藐三菩提。須菩",
    "T25n1510b_002:0776a14": "提！若有法如來得阿耨多羅三藐三菩提",
    "T25n1510b_002:0776a15": "者，然燈佛則不與我授記：『汝於來世當得",
    "T25n1510b_002:0776a16": "作佛，號釋迦牟尼。』以實無有法得阿耨多",
    "T25n1510b_002:0776a17": "羅三藐三菩提，是故然燈佛與我授記，作",
    "T25n1510b_002:0776a18": "如是言：『摩那婆！汝於來世當得作佛，號釋",
    "T25n1510b_002:0776a19": "迦牟尼。』何以故？須菩提！言如來者，即實真",
    "T25n1510b_002:0776a20": "如。「須菩提！若有人言『如來得阿耨多羅三",
    "T25n1510b_002:0776a21": "藐三菩提』者，是人不實語。須菩提！實無有",
    "T25n1510b_002:0776a22": "法佛得阿耨多羅三藐三菩提。須菩提！如",
    "T25n1510b_002:0776a23": "來所得阿耨多羅三藐三菩提，於是中不",
    "T25n1510b_002:0776a24": "實不妄語，是故如來說一切法皆是佛法。",
    "T25n1510b_002:0776a25": "須菩提！所言一切法、一切法者，即非一切",
    "T25n1510b_002:0776a26": "法，是故名一切法。」",
    "T25n1510b_002:0776a27": "論曰：此下第十六求教授。依離障礙十",
    "T25n1510b_002:0776a28": "二種中，為離無教授故，經言「須菩提！於",
    "T25n1510b_002:0776a29": "意云何？如來於然燈佛所，有法得阿耨多",
    "T25n1510b_002:0776b01": "羅三藐三菩提不」如是等。又，經言「須菩提！",
    "T25n1510b_002:0776b02": "若有法如來得阿耨多羅三藐三菩提者，",
    "T25n1510b_002:0776b03": "然燈佛則不與我授記：『汝於來世當得作",
    "T25n1510b_002:0776b04": "佛』」等，此有何意？「若菩提法可說，如彼然燈",
    "T25n1510b_002:0776b05": "如來所說者，我於彼時便得菩提，然燈如",
    "T25n1510b_002:0776b06": "來則不授記言我得等；以彼法不可說故，",
    "T25n1510b_002:0776b07": "我於彼時不得菩提，是故與我授記。」此是",
    "T25n1510b_002:0776b08": "其義應知。又，何故彼法不可說？經言「須菩",
    "T25n1510b_002:0776b09": "提！言如來者，即實真如」故。如清淨故，名為",
    "T25n1510b_002:0776b10": "如來，以如不可說故，作此說。清淨如名為",
    "T25n1510b_002:0776b11": "真如，猶如真金。或言：「然燈如來所，於法不",
    "T25n1510b_002:0776b12": "得菩提，世尊後時，自得菩提。」為離此取故，",
    "T25n1510b_002:0776b13": "經言「須菩提！若有人言『如來得阿耨多羅",
    "T25n1510b_002:0776b14": "三藐三菩提』者，是人不實語」等故。又，經言",
    "T25n1510b_002:0776b15": "「須菩提！如來所得阿耨多羅三藐三菩提，",
    "T25n1510b_002:0776b16": "於是中不實不妄語」者，顯示真如無二故。",
    "T25n1510b_002:0776b17": "云何不實？謂言說故。不妄者，謂彼菩提不",
    "T25n1510b_002:0776b18": "無世間言說故。經言「是故如來說一切法",
    "T25n1510b_002:0776b19": "皆是佛法」者，此何義？顯一切法、法如清淨",
    "T25n1510b_002:0776b20": "故。如者，遍一切法故，此是其義。又，彼一切",
    "T25n1510b_002:0776b21": "法，法體不成就，為安立第一義故，經言「須",
    "T25n1510b_002:0776b22": "菩提！所言一切法、一切法者，即非一切法，",
    "T25n1510b_002:0776b23": "是名一切法」故。",
    "T25n1510b_002:0776b24": "金剛般若波羅蜜經論卷中"
}