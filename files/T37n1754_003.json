{
    "T37n1754_003:0294a14": "觀無量壽佛經義疏卷下",
    "T37n1754_003:0294a16": "劉宋西域三藏畺良耶舍譯",
    "T37n1754_003:0294a17": "西湖靈芝崇福寺釋元照述",
    "T37n1754_003:0294a18": "第六總觀四。初正明二結示三彰益四顯邪",
    "T37n1754_003:0294a19": "正　初正明二。初別觀寶樓二總觀四種　初",
    "T37n1754_003:0294a20": "別觀寶樓四。初示數二諸天作樂三天樂懸",
    "T37n1754_003:0294a21": "空四樂音說法　初示數。",
    "T37n1754_003:0294a22": "眾寶國土一一界上有五百億寶樓閣　眾寶",
    "T37n1754_003:0294a23": "國者總召彼土也。一一界者準小本即池岸",
    "T37n1754_003:0294a24": "上。經云四邊階道上有樓閣等　二諸天作樂。",
    "T37n1754_003:0294a25": "其樓閣中有無量諸天作天伎樂　伎即樂人",
    "T37n1754_003:0294a26": "　三天樂懸空。",
    "T37n1754_003:0294a27": "又有樂器懸處虛空如天寶幢不鼓自鳴　如",
    "T37n1754_003:0294a28": "寶幢者言其量也　四樂音說法。",
    "T37n1754_003:0294a29": "此眾音中皆說念佛念法念比丘僧　即讚三",
    "T37n1754_003:0294b01": "寶　二總觀四種。",
    "T37n1754_003:0294b02": "此想成已名粗見極樂世界寶樹寶地寶池",
    "T37n1754_003:0294b03": "　承前樓觀兼牒前三即為總觀。若別若總各",
    "T37n1754_003:0294b04": "逗機緣。此觀依報收無不盡。言粗見者即思",
    "T37n1754_003:0294b05": "惟也。下文若見此者即正受也　二結示。",
    "T37n1754_003:0294b06": "是為總觀想名第六觀　三彰益。",
    "T37n1754_003:0294b07": "若見此者除無量億劫極重惡業命終之後必",
    "T37n1754_003:0294b08": "生彼國　破障除疑　四顯邪正。",
    "T37n1754_003:0294b09": "作是觀者名為正觀若他觀者名為邪觀　並",
    "T37n1754_003:0294b10": "如前釋　次就後十觀正報中四。初如來勸",
    "T37n1754_003:0294b11": "囑二三聖現身三夫人為未來申請四如來廣",
    "T37n1754_003:0294b12": "明　初如來勸囑三。初勸聽二許說三重囑",
    "T37n1754_003:0294b13": "　初勸聽。",
    "T37n1754_003:0294b14": "佛告阿難及韋提希諦聽諦聽善思念之　如",
    "T37n1754_003:0294b15": "上觀依意在觀正故重勸囑　二許說。",
    "T37n1754_003:0294b16": "佛當為汝分別解說除苦惱法　娑婆眾苦非",
    "T37n1754_003:0294b17": "觀佛三昧無由可脫名脫苦法。三界為苦器",
    "T37n1754_003:0294b18": "六道是苦報　三重囑。",
    "T37n1754_003:0294b19": "汝等憶持廣為大眾分別解說　二三身現身。",
    "T37n1754_003:0294b20": "說是語時無量壽佛住立空中觀世音大勢至",
    "T37n1754_003:0294b21": "是二大士侍立左右光明熾盛不可具見百千",
    "T37n1754_003:0294b22": "閻浮檀金色不得為比　前文光臺現土令韋",
    "T37n1754_003:0294b23": "提見以為依報發請之端故云以佛力故見彼",
    "T37n1754_003:0294b24": "國等。今三聖共臨以為正報發請之由故云",
    "T37n1754_003:0294b25": "因佛力故得見佛等。佛立空中二聖侍立。三",
    "T37n1754_003:0294b26": "聖立像斯為明據。閻浮金色猶不可比。則知",
    "T37n1754_003:0294b27": "其光不可盡見　三夫人為未來申請二。初",
    "T37n1754_003:0294b28": "見佛設禮二白佛申請。初見佛設禮。",
    "T37n1754_003:0294b29": "時韋提希見無量壽佛已接足作禮　二白佛",
    "T37n1754_003:0294c01": "申請。",
    "T37n1754_003:0294c02": "白佛言世尊我今因佛力故得見無量壽佛及",
    "T37n1754_003:0294c03": "二菩薩未來眾生當云何觀無量壽佛及二菩",
    "T37n1754_003:0294c04": "薩　即白釋迦也。菩薩存心不專為己。雖令",
    "T37n1754_003:0294c05": "我見意在未來　四如來廣明　就下十觀大",
    "T37n1754_003:0294c06": "分為四。如上已明今依次釋　第七華座觀",
    "T37n1754_003:0294c07": "二。初正明觀行二總勸諦觀　華座觀者欲",
    "T37n1754_003:0294c08": "瞻尊境先觀坐處。如對君上目視階陛　初",
    "T37n1754_003:0294c09": "正明觀行三。初總示依處二別列莊嚴三結",
    "T37n1754_003:0294c10": "示　初總示依處。",
    "T37n1754_003:0294c11": "佛告韋提希欲觀彼佛者當起想念於七寶地",
    "T37n1754_003:0294c12": "上作蓮華想　華依於地。顯是臺座非池蓮",
    "T37n1754_003:0294c13": "也　二別列莊嚴二。初華葉二華臺　初華",
    "T37n1754_003:0294c14": "葉六。初色二脈三光四示量五顯數六明珠",
    "T37n1754_003:0294c15": "光　初色。",
    "T37n1754_003:0294c16": "令其蓮華一一葉上作百寶色　二脈。",
    "T37n1754_003:0294c17": "有八萬四千脈猶如天畫　其文工巧故如天",
    "T37n1754_003:0294c18": "畫　三光。",
    "T37n1754_003:0294c19": "脈有八萬四千光了了分明皆令得見　四示",
    "T37n1754_003:0294c20": "量。",
    "T37n1754_003:0294c21": "華葉小者縱廣二百五十由旬　二百五十由",
    "T37n1754_003:0294c22": "旬討有萬里　五顯數。",
    "T37n1754_003:0294c23": "如是蓮華具有八萬四千葉　六明現光。",
    "T37n1754_003:0294c24": "一一葉間各有百億摩尼殊玉以為映飾一",
    "T37n1754_003:0294c25": "一摩尼珠放千光明其明如蓋七寶合成遍覆",
    "T37n1754_003:0294c26": "地上　光形如蓋下覆其地　二華臺三。初明",
    "T37n1754_003:0294c27": "臺體二臺外校飾三臺上寶幢　初明臺體。",
    "T37n1754_003:0294c28": "釋迦毘楞伽寶以為臺　即蓮心也。釋迦毘",
    "T37n1754_003:0294c29": "楞即如意珠。出生無盡皆如人意故云能生",
    "T37n1754_003:0295a01": "　二臺外校飾。",
    "T37n1754_003:0295a02": "此蓮華臺八萬金剛甄叔迦寶梵摩尼寶妙真",
    "T37n1754_003:0295a03": "珠網以為校飾　文列四寶。甄叔迦此云赤",
    "T37n1754_003:0295a04": "色寶。梵即翻淨　三臺上寶幢三。初明幢體",
    "T37n1754_003:0295a05": "二明寶幔三珠光　初明幢體。",
    "T37n1754_003:0295a06": "於其臺上自然而有四柱寶幢一一寶幢如百",
    "T37n1754_003:0295a07": "千萬億須彌　即上臺面四向立柱。上擎網",
    "T37n1754_003:0295a08": "幔以覆佛頂　二明寶幔。",
    "T37n1754_003:0295a09": "幢上寶幔如夜摩天官　夜摩即欲界第三",
    "T37n1754_003:0295a10": "空居天。彼天華光莊嚴最勝故多取為比",
    "T37n1754_003:0295a11": "　三殊光四。初示數二珠光三光色四其色變",
    "T37n1754_003:0295a12": "現　初示數。",
    "T37n1754_003:0295a13": "復有五百億微妙寶珠以為映飾　二珠光。",
    "T37n1754_003:0295a14": "一一寶珠有八萬四千光　三色光。",
    "T37n1754_003:0295a15": "一一光作八萬四千異種金色　四其色變現。",
    "T37n1754_003:0295a16": "一一金色遍其寶土處處變化各作異相或為",
    "T37n1754_003:0295a17": "金剛臺或作真珠網或作雜華雲於十方面隨",
    "T37n1754_003:0295a18": "意變現施作佛事　其色變現為三。金臺珠",
    "T37n1754_003:0295a19": "網華雲也。更有別相故云隨意等　三結示。",
    "T37n1754_003:0295a20": "是為華座想名第七觀　結文可知　二總勸",
    "T37n1754_003:0295a21": "諦觀五。初推本因二明由漸三教純一離雜",
    "T37n1754_003:0295a22": "想四示益五簡邪正　初推本因。",
    "T37n1754_003:0295a23": "佛告阿難如此妙華是本法藏比丘願力所成",
    "T37n1754_003:0295a24": "　阿彌陀佛昔為國王遇世自在王佛棄國出",
    "T37n1754_003:0295a25": "家。法名法藏。發四十八願。彼國依報境界",
    "T37n1754_003:0295a26": "身壽光明種種莊嚴一切果相皆願所成。豈",
    "T37n1754_003:0295a27": "唯華座。寄此點示使知淨土即佛願體。願由",
    "T37n1754_003:0295a28": "心發即佛心體。故知願力理絕言思矣　二",
    "T37n1754_003:0295a29": "明由漸。",
    "T37n1754_003:0295b01": "若欲念彼佛者當先作此華座想　不先華座",
    "T37n1754_003:0295b02": "則觀佛不成　三教純一離雜觀。",
    "T37n1754_003:0295b03": "作此想時不得雜觀皆應一一觀之一一珠一",
    "T37n1754_003:0295b04": "一光一一臺一一幢皆令分明如於鏡中自見",
    "T37n1754_003:0295b05": "面像　一一觀之貫下五種。花葉及幢皆有",
    "T37n1754_003:0295b06": "珠光。臺不明光在文少略。鏡中見面喻其無",
    "T37n1754_003:0295b07": "差　四示益。",
    "T37n1754_003:0295b08": "此想成者滅除五萬劫生死之罪必定當生極",
    "T37n1754_003:0295b09": "樂世界　滅罪除疑此是觀佛最初方便滅罪",
    "T37n1754_003:0295b10": "猶少。次至像觀滅罪乃多。後至佛觀得無生",
    "T37n1754_003:0295b11": "忍即破無明　五簡邪正。",
    "T37n1754_003:0295b12": "作是觀者名為正觀若他觀者名為邪觀　解",
    "T37n1754_003:0295b13": "同前　第八像觀二。初結前標後二正示觀",
    "T37n1754_003:0295b14": "法　初結前標後。",
    "T37n1754_003:0295b15": "佛告阿難及韋提希見此事已次當觀佛　眾",
    "T37n1754_003:0295b16": "生無始未識真佛多見形像故使先觀。以像",
    "T37n1754_003:0295b17": "表真觀佛易就　二正示觀法三。初通示想",
    "T37n1754_003:0295b18": "佛之意二正明想佛之法三結示　初通示想",
    "T37n1754_003:0295b19": "佛之意四。初明佛身普遍能應物心二明行",
    "T37n1754_003:0295b20": "者想成即具佛體三舉彼果德令信因心而結",
    "T37n1754_003:0295b21": "勸修因須依果德　此一段經我佛如來欲明",
    "T37n1754_003:0295b22": "佛觀故於像觀之首先敘觀佛之功。即是開",
    "T37n1754_003:0295b23": "示眾生成佛要道。一經妙旨唯在此文。後學",
    "T37n1754_003:0295b24": "討論宜須精究。此而不了餘竟何言　初明",
    "T37n1754_003:0295b25": "佛身普遍二。初徵二示。初徵。",
    "T37n1754_003:0295b26": "所以者何　觀佛其利安在　二示。",
    "T37n1754_003:0295b27": "諸佛如來是法界身入一切眾生心想中　此",
    "T37n1754_003:0295b28": "中正說彌陀以法身體同故言諸佛。華嚴云",
    "T37n1754_003:0295b29": "一切諸佛身即是一法身。一心一智慧力無",
    "T37n1754_003:0295c01": "畏亦然。此明諸佛果證法身無所不遍。則與",
    "T37n1754_003:0295c02": "眾生因地法身無二無別故。眾生作想佛身",
    "T37n1754_003:0295c03": "隨應。疏云眾生心淨法身自在故。能入眾生",
    "T37n1754_003:0295c04": "心想中如白日昇天影現百川故。想佛心即",
    "T37n1754_003:0295c05": "是三十二相八十種好也。如勢至圓通云。十",
    "T37n1754_003:0295c06": "方如來憐念眾生如母憶子。此明佛常念眾",
    "T37n1754_003:0295c07": "生。若子逃逝雖憶何為。此明眾生不念有應",
    "T37n1754_003:0295c08": "無感也。若眾生心憶佛念佛現前當來必定",
    "T37n1754_003:0295c09": "見佛去佛不遠。此明眾生念佛感應道交也。",
    "T37n1754_003:0295c10": "此實彌陀世尊同體大慈悲善根力隨緣赴感",
    "T37n1754_003:0295c11": "應物垂形。不思議用。苟明此理佛入何疑",
    "T37n1754_003:0295c12": "　二明行者想成即具佛體。",
    "T37n1754_003:0295c13": "是故汝等心想佛時是心即是三十二相八十",
    "T37n1754_003:0295c14": "隨好是心作佛是心是佛　就中初二句示心",
    "T37n1754_003:0295c15": "境相應。次三句顯因成果相。下二句釋成上",
    "T37n1754_003:0295c16": "義。是心者即指行者觀佛之心。由觀佛相相",
    "T37n1754_003:0295c17": "現心中。此心即具佛之相好。此據小身丈六",
    "T37n1754_003:0295c18": "為言。其功若此。若觀八萬四千相好心具亦",
    "T37n1754_003:0295c19": "爾。教令觀佛其功若此。眾生依教修因感果",
    "T37n1754_003:0295c20": "始於此心故云是心作佛。恐謂修成佛從外",
    "T37n1754_003:0295c21": "得。祇由此心當體是佛故使建修無不果滿故",
    "T37n1754_003:0295c22": "云是心是佛。若不爾者生彼國已具三十二",
    "T37n1754_003:0295c23": "大人相好自何而得耶。當知今日想佛之心",
    "T37n1754_003:0295c24": "相好果德悉已具足。蓮胎孕質即是此心是",
    "T37n1754_003:0295c25": "證菩提不從他得矣。三舉彼果德令信因心。",
    "T37n1754_003:0295c26": "諸佛正遍知海從心想生　正遍知者十號之",
    "T37n1754_003:0295c27": "一也。出世法無不究盡。深廣無際故喻如海。",
    "T37n1754_003:0295c28": "佛德無邊略舉遍知以攝餘者。果人萬德皆",
    "T37n1754_003:0295c29": "心想生。意勉下凡專勤修習功不虛矣　四",
    "T37n1754_003:0296a01": "結勸修因須依果德。",
    "T37n1754_003:0296a02": "是故應當一心繫念諦觀彼佛多陀阿伽度阿",
    "T37n1754_003:0296a03": "羅訶三藐三佛陀　祇由觀佛功德高深故勸",
    "T37n1754_003:0296a04": "繫想。前則通舉諸佛。此則別指彌陀結歸今",
    "T37n1754_003:0296a05": "經正意。故云諦觀彼佛。多陀阿伽度此云如",
    "T37n1754_003:0296a06": "來。阿羅訶此云應供。三藐三佛陀此云正遍",
    "T37n1754_003:0296a07": "知。即十號中略舉三號。委釋如別　二正明",
    "T37n1754_003:0296a08": "想佛法三。初別明三像二總明三像三顯益",
    "T37n1754_003:0296a09": "　初別明三像二。初彌陀像二二菩薩像",
    "T37n1754_003:0296a10": "　初彌陀像三。初見像色相二見國土莊嚴三",
    "T37n1754_003:0296a11": "誡令諦觀　初見像色相。",
    "T37n1754_003:0296a12": "想彼佛者先當想像閉目開目見一寶像如閻",
    "T37n1754_003:0296a13": "浮檀金色坐彼華上　以像表真從易至難故。",
    "T37n1754_003:0296a14": "若畫若彫隨人見熟即以為境。坐彼華者即",
    "T37n1754_003:0296a15": "前華座　二見國土莊嚴。",
    "T37n1754_003:0296a16": "見像座已心眼得開了了分明見極樂國七寶",
    "T37n1754_003:0296a17": "莊嚴寶地寶池寶樹行列諸天寶幔彌覆其上",
    "T37n1754_003:0296a18": "眾寶羅網滿虛空中　即前依報　三誡令諦",
    "T37n1754_003:0296a19": "觀。",
    "T37n1754_003:0296a20": "見如此事極令明了如觀掌中　觀掌中者言",
    "T37n1754_003:0296a21": "其明了也　二二菩薩像又二。初觀華座三",
    "T37n1754_003:0296a22": "觀形像　初觀花座。",
    "T37n1754_003:0296a23": "見此事已復當更作一大蓮華在佛左邊如前",
    "T37n1754_003:0296a24": "蓮華等無有異復作一大蓮華在佛右邊　如",
    "T37n1754_003:0296a25": "前蓮華者即佛所坐者。據菩薩身計應須減",
    "T37n1754_003:0296a26": "　二觀形像。",
    "T37n1754_003:0296a27": "想一觀世音菩薩坐左華座亦作金色如前無",
    "T37n1754_003:0296a28": "異想一大勢至菩薩像坐右華座　亦作金色",
    "T37n1754_003:0296a29": "者即菩薩身同前佛色　二總明三像二。初",
    "T37n1754_003:0296b01": "眼見勝境二耳聞說法　初眼見勝境又二。",
    "T37n1754_003:0296b02": "初三像放光二遍見三像。初三像放光。",
    "T37n1754_003:0296b03": "此想成時佛菩薩像皆放光明其光金色照諸",
    "T37n1754_003:0296b04": "寶樹　三像放光光色照樹　二遍見三像。",
    "T37n1754_003:0296b05": "一一樹下復有三蓮華諸蓮華上各有一佛二",
    "T37n1754_003:0296b06": "菩薩像遍滿彼國　遍見三像無處不有　二",
    "T37n1754_003:0296b07": "耳聞說法二。初眾音說法二憶持不忘　初",
    "T37n1754_003:0296b08": "眾音說法。",
    "T37n1754_003:0296b09": "此想成時行者當聞流水光明及諸寶樹鳧雁",
    "T37n1754_003:0296b10": "鴛鴦皆說妙法出定入定恒聞妙法　水光樹",
    "T37n1754_003:0296b11": "禽風鼓樂器並如前示。苦空無常無我諸波",
    "T37n1754_003:0296b12": "羅蜜故云妙法　二憶持不忘。",
    "T37n1754_003:0296b13": "行者所聞出定之時憶持不捨令與脩多羅合",
    "T37n1754_003:0296b14": "若不合者名為妄想若有合者名為麁相見極",
    "T37n1754_003:0296b15": "樂世界　謂所聞之法不乖教典故云合也。",
    "T37n1754_003:0296b16": "修多羅此翻契經。違教即妄合法猶麁。對下",
    "T37n1754_003:0296b17": "三昧以分麁妙　三結示。",
    "T37n1754_003:0296b18": "是為像想名第八觀　準上經文明列三像。",
    "T37n1754_003:0296b19": "或謂二菩薩無像觀者未知何意　三顯益。",
    "T37n1754_003:0296b20": "作是觀者除無量億劫生死之罪於現身中得",
    "T37n1754_003:0296b21": "念佛三昧　文有二。一除罪障二近三昧。即",
    "T37n1754_003:0296b22": "下佛觀像觀若成真身必見故云現身即得",
    "T37n1754_003:0296b23": "　第九佛觀二。初躡前起後二顯所觀境　初",
    "T37n1754_003:0296b24": "躡前起後。",
    "T37n1754_003:0296b25": "佛告阿難及韋提希此想成已次當更觀無量",
    "T37n1754_003:0296b26": "壽佛身相光明　此與像觀皆有躡前起後次",
    "T37n1754_003:0296b27": "第之文。意使正修不容異徹。自昔科為真法",
    "T37n1754_003:0296b28": "身觀。今準下結云是為遍觀一切色身相名",
    "T37n1754_003:0296b29": "第九觀。必應指彼彌陀果佛色相即法身耳。",
    "T37n1754_003:0296c01": "下二菩薩其例頗同　二顯所觀五。初正明",
    "T37n1754_003:0296c02": "二結益三勸修四結觀五簡辨　初正明三。",
    "T37n1754_003:0296c03": "初示身相二彰言略三示所證　初示身相七。",
    "T37n1754_003:0296c04": "初顯身色二示身量三眉毫量四眼色量五毛",
    "T37n1754_003:0296c05": "孔量六明項光七相好　初顯身色。",
    "T37n1754_003:0296c06": "阿難當知無量壽佛身如百千萬億夜摩天閻",
    "T37n1754_003:0296c07": "浮檀金色　百千萬億夜摩天喻其大也。閻",
    "T37n1754_003:0296c08": "浮金言其自體也　二示身量。",
    "T37n1754_003:0296c09": "佛身高六十萬億那由他恒河沙由旬　佛身",
    "T37n1754_003:0296c10": "無量機見有殊。文中所舉假以數量顯非數",
    "T37n1754_003:0296c11": "量。欲彰佛身不可定故。即下文云如前所說",
    "T37n1754_003:0296c12": "無量壽佛身量無邊非是凡夫心力所及。又",
    "T37n1754_003:0296c13": "云或現大身滿虛空中。舉此證前知無限量。",
    "T37n1754_003:0296c14": "蠡盃酌海丈尺量空。是可得乎。喻可見也",
    "T37n1754_003:0296c15": "　三眉毫量。",
    "T37n1754_003:0296c16": "眉間白毫右旋婉轉如五須彌山　右旋婉轉",
    "T37n1754_003:0296c17": "其狀如珠。一須彌高三百三十六萬里縱高",
    "T37n1754_003:0296c18": "亦爾。五須彌共一千六百八百八十萬里。疏",
    "T37n1754_003:0296c19": "引寶性論佛眉毫方圓三百六十萬里。疑是",
    "T37n1754_003:0296c20": "誤算一須彌也　四眼色量。",
    "T37n1754_003:0296c21": "佛眼如四大海水青白分明　一大海八萬四",
    "T37n1754_003:0296c22": "千由旬四大海共三十二萬六千由旬　五毛",
    "T37n1754_003:0296c23": "孔光。",
    "T37n1754_003:0296c24": "身諸毛孔演出光明如須彌山　光即身光",
    "T37n1754_003:0296c25": "也。一一毛孔光如須彌。演即流也　六頂光。",
    "T37n1754_003:0296c26": "彼佛圓光如百億三千大千世界於圓光中有",
    "T37n1754_003:0296c27": "百萬億那由他恒河沙化佛一一化佛亦有眾",
    "T37n1754_003:0296c28": "多無數化菩薩以為侍者　百億大千言其量",
    "T37n1754_003:0296c29": "也。化佛菩薩即應現也　七相好。",
    "T37n1754_003:0297a01": "無量壽佛有八萬四千相一一相中各有八萬",
    "T37n1754_003:0297a02": "四千隨形好一一好中復有八萬四千光明一",
    "T37n1754_003:0297a03": "一光明遍照十方世界念佛眾生攝取不捨",
    "T37n1754_003:0297a04": "　丈六之身則具三十二相八十種好。今彌陀",
    "T37n1754_003:0297a05": "身相好光明三量八萬四千則其數無量不可",
    "T37n1754_003:0297a06": "算矣。下示光明遍照攝生。即是彌陀慈悲心",
    "T37n1754_003:0297a07": "體。問不念佛人佛光攝否。答念與不念光無",
    "T37n1754_003:0297a08": "不攝。但念佛者與光相應攝取往生定無退",
    "T37n1754_003:0297a09": "墮。智論云。譬如魚子母若不念子則爛壞。楞",
    "T37n1754_003:0297a10": "嚴所謂佛念眾生如母憶子但子於母有憶不",
    "T37n1754_003:0297a11": "憶耳。又如盲人在日輪下日無不照盲者不",
    "T37n1754_003:0297a12": "見。不念佛人亦復如是　二彰言略。",
    "T37n1754_003:0297a13": "其光相好及與化佛不可具說但當憶想令心",
    "T37n1754_003:0297a14": "眼見　其光相好兼上身項二光。化佛即圓",
    "T37n1754_003:0297a15": "光所現。言不能盡憶想方見。心眼即意思也",
    "T37n1754_003:0297a16": "　三示所證二。初觀一佛二觀佛身　初觀",
    "T37n1754_003:0297a17": "一佛。",
    "T37n1754_003:0297a18": "見此事者即見十方一切諸佛以見諸佛故名",
    "T37n1754_003:0297a19": "念佛三昧　見多佛者法身體同。念佛三昧",
    "T37n1754_003:0297a20": "從此得名　二觀佛身。",
    "T37n1754_003:0297a21": "作是觀者名觀一切佛身以觀佛身故亦見佛",
    "T37n1754_003:0297a22": "心佛心者大慈悲是以無緣慈攝諸眾生　見",
    "T37n1754_003:0297a23": "佛心者身為心相故佛無一切心唯有大慈悲。",
    "T37n1754_003:0297a24": "慈者與樂悲即拔苦。眾生無盡佛大慈悲亦",
    "T37n1754_003:0297a25": "無有盡。智論云。慈有三種。一眾生緣慈。無心",
    "T37n1754_003:0297a26": "攀緣一切眾生而於眾生自然現益。二法緣",
    "T37n1754_003:0297a27": "慈。無心觀法而於諸法自然對治。三無緣慈。",
    "T37n1754_003:0297a28": "無心觀理而於平等第一義中自然安住。後",
    "T37n1754_003:0297a29": "一據理體前二約事用。今舉無緣義收三種。",
    "T37n1754_003:0297b01": "謂諸佛心不住有無不依三世。平等大慧常",
    "T37n1754_003:0297b02": "照法界。以此攝生生無不攝。不由緣起故云",
    "T37n1754_003:0297b03": "無緣。即前所謂念佛眾生攝取不捨是也",
    "T37n1754_003:0297b04": "　二結益。",
    "T37n1754_003:0297b05": "作此觀者捨身他世生諸佛前得無生忍　捨",
    "T37n1754_003:0297b06": "身他世生彼土已即證無生。故知此觀若成",
    "T37n1754_003:0297b07": "則上品上生明矣　三勸修二初勸觀二教入",
    "T37n1754_003:0297b08": "處　初勸觀。",
    "T37n1754_003:0297b09": "是故智者應當繫心諦觀無量壽佛　智者即",
    "T37n1754_003:0297b10": "自修觀之人。依前觀法即是諦觀。以修此觀",
    "T37n1754_003:0297b11": "往生得忍功深利大故勸繫心。故般舟經眾",
    "T37n1754_003:0297b12": "生問佛何因緣故得生此國。彌陀答言。以修",
    "T37n1754_003:0297b13": "念佛三昧得生彼國也　二教入處二。初觀",
    "T37n1754_003:0297b14": "一相二觀一佛　初觀一相。",
    "T37n1754_003:0297b15": "觀無量壽佛者從一相好入但觀眉間白毫極",
    "T37n1754_003:0297b16": "令明了見眉間白毫相者八萬四千相好自然",
    "T37n1754_003:0297b17": "當現　多相自具者眉毫一相總諸相故。若",
    "T37n1754_003:0297b18": "據經文即觀五須彌量故云八萬四千相好自",
    "T37n1754_003:0297b19": "然當現。即知非丈六眉毫　二觀一佛。",
    "T37n1754_003:0297b20": "見無量壽佛者即見十方無量諸佛得見無量",
    "T37n1754_003:0297b21": "諸佛故諸佛現前授記　多佛授記者皆蒙印",
    "T37n1754_003:0297b22": "可授記作佛　四結觀。",
    "T37n1754_003:0297b23": "是為遍觀一切色身相名第九觀　一切之言",
    "T37n1754_003:0297b24": "或總指所見諸佛或別在彌陀諸相。二釋並",
    "T37n1754_003:0297b25": "通　五簡辨。",
    "T37n1754_003:0297b26": "作此觀者名為正觀若他觀者名為邪觀　文",
    "T37n1754_003:0297b27": "可解　第十觀音觀二。初結前標後。二正示",
    "T37n1754_003:0297b28": "觀法　初結前標後。",
    "T37n1754_003:0297b29": "佛告阿難及韋提希見無量壽佛了了分明已",
    "T37n1754_003:0297c01": "次復當觀觀世音菩薩　二正示觀法四。初示",
    "T37n1754_003:0297c02": "境二結觀三勸修四簡邪正　初示境九。初",
    "T37n1754_003:0297c03": "觀身二觀光三觀冠四觀面五觀臂六觀手七",
    "T37n1754_003:0297c04": "觀足八指同九簡辨　初觀身三。初身量二身",
    "T37n1754_003:0297c05": "色三頂髻　初身量。",
    "T37n1754_003:0297c06": "此菩薩身長八十萬億那由他由旬　二身色。",
    "T37n1754_003:0297c07": "身紫金色　三頂髻。",
    "T37n1754_003:0297c08": "頂有肉髻　二觀光二。初頂光二身光　初",
    "T37n1754_003:0297c09": "頂光二。初光量二光中變化　初光量。",
    "T37n1754_003:0297c10": "頂有圓光面各百千由旬　二光中變化。",
    "T37n1754_003:0297c11": "其圓光中有五百化佛如釋迦牟尼佛一一化",
    "T37n1754_003:0297c12": "佛有五百化菩薩無量諸天以為侍者　如釋",
    "T37n1754_003:0297c13": "迦者丈六身也　二身光。",
    "T37n1754_003:0297c14": "舉身光中五道眾生一切色相皆於中現　五",
    "T37n1754_003:0297c15": "道眾生合修羅故。菩薩垂形五道救苦眾生",
    "T37n1754_003:0297c16": "故於光中現其色相　三觀冠二。初觀體二",
    "T37n1754_003:0297c17": "冠中化佛　初觀體。",
    "T37n1754_003:0297c18": "頂上毘楞伽摩尼寶以為天冠　毘楞伽即摩",
    "T37n1754_003:0297c19": "尼珠也　二冠中化佛。",
    "T37n1754_003:0297c20": "其天冠中有一立化佛高二十五由旬　冠中",
    "T37n1754_003:0297c21": "化佛以表帶果而行用　四觀面。",
    "T37n1754_003:0297c22": "觀世音菩薩面如閻浮檀金色眉間毫相備",
    "T37n1754_003:0297c23": "七寶色流出八萬四千種光明一一光明有",
    "T37n1754_003:0297c24": "無量無數百千化佛一一化佛無數化菩薩以",
    "T37n1754_003:0297c25": "為侍者變現自在滿十方世界　五觀臂。",
    "T37n1754_003:0297c26": "臂如紅蓮華色有八十億微妙光明以為瓔",
    "T37n1754_003:0297c27": "珞其瓔珞中普現一切諸莊嚴事　六觀",
    "T37n1754_003:0297c28": "手。",
    "T37n1754_003:0297c29": "手掌作五百億雜蓮華色手十指端一一指",
    "T37n1754_003:0298a01": "端有八萬四千畫猶如印文一一畫有八萬四",
    "T37n1754_003:0298a02": "千色一一色有八萬四千光其光柔軟普照一",
    "T37n1754_003:0298a03": "切以此寶手接引眾生　七觀足二。初舉",
    "T37n1754_003:0298a04": "足相二下足相　初舉足相。",
    "T37n1754_003:0298a05": "舉足時足下有千輻輪相自然化成五百億光",
    "T37n1754_003:0298a06": "明臺　輪有千輪號千輻輪　二下足相。",
    "T37n1754_003:0298a07": "下足時有金剛摩尼華布散一切莫不彌滿",
    "T37n1754_003:0298a08": "　即踏蓮華金剛摩尼二寶所成　八指同。",
    "T37n1754_003:0298a09": "其餘身相眾好具足如佛無異　九簡辨。",
    "T37n1754_003:0298a10": "唯頂上肉髻及無見頂相不及世尊　二結觀。",
    "T37n1754_003:0298a11": "是為觀觀世音菩薩真實色身相名第十觀",
    "T37n1754_003:0298a12": "　真實色身即應身也　三觀修四。初指前勸觀",
    "T37n1754_003:0298a13": "二彰功力三舉聞以況四教次觀。初指前勸觀。",
    "T37n1754_003:0298a14": "佛告阿難若有欲觀觀世音菩薩者當作是觀",
    "T37n1754_003:0298a15": "　當作是者即上諸相不可異故　二彰功力",
    "T37n1754_003:0298a16": "作是觀者不遇諸禍淨除業障除無數劫生死",
    "T37n1754_003:0298a17": "之罪　不遇諸禍除現難也。除無數劫罪破",
    "T37n1754_003:0298a18": "往業也　三舉聞以況。",
    "T37n1754_003:0298a19": "如此菩薩但聞其名獲無量福何況諦觀　聞",
    "T37n1754_003:0298a20": "名獲福如普門品廣說　四教次觀。",
    "T37n1754_003:0298a21": "若有欲觀觀世音菩薩者先觀頂上肉髻次觀",
    "T37n1754_003:0298a22": "天冠其餘眾相亦次第觀之悉令明了如觀掌",
    "T37n1754_003:0298a23": "中　從上至下以為次第　四簡邪正。",
    "T37n1754_003:0298a24": "作是觀者名為正觀若他觀者名為邪觀　解",
    "T37n1754_003:0298a25": "同前　第十一勢至觀四。初觀行相二結示",
    "T37n1754_003:0298a26": "色身三彰益四雙結　初觀行相三。初身相",
    "T37n1754_003:0298a27": "二行相三坐相　初身相五。初身量二觀光相",
    "T37n1754_003:0298a28": "三觀天冠四觀肉髻五指餘相　初身量。",
    "T37n1754_003:0298a29": "次觀大勢至菩薩此菩薩身量大小亦如觀世",
    "T37n1754_003:0298b01": "音　如觀音者亦八十萬億那由他也　二觀",
    "T37n1754_003:0298b02": "光相二。初頂光二身光　初頂光。",
    "T37n1754_003:0298b03": "圓光面各百二十五由旬照二百五十由旬",
    "T37n1754_003:0298b04": "　百二十五由旬計五千里此即光體照則倍之",
    "T37n1754_003:0298b05": "　二身光三。初示色量二有緣得見三因光",
    "T37n1754_003:0298b06": "得名　初示色量。",
    "T37n1754_003:0298b07": "舉身光相照十方國作紫金色　二有緣得見。",
    "T37n1754_003:0298b08": "有緣眾生皆悉得見　修此觀者即有緣人",
    "T37n1754_003:0298b09": "　三因光得名二。初從光立名二從威勢為名",
    "T37n1754_003:0298b10": "　初從光立名。",
    "T37n1754_003:0298b11": "但見此菩薩一毛孔光即見十方無量諸佛淨",
    "T37n1754_003:0298b12": "妙光明是故號此菩薩名無邊光　因見菩薩",
    "T37n1754_003:0298b13": "一毛光即見十方諸佛光。從光立名　二從",
    "T37n1754_003:0298b14": "威勢為名。",
    "T37n1754_003:0298b15": "以智慧光普照一切令離三塗得無上力是故",
    "T37n1754_003:0298b16": "號此菩薩名大勢至　以光照眾生拔苦與樂。",
    "T37n1754_003:0298b17": "從威勢為名。無上力者即十力也　三觀天",
    "T37n1754_003:0298b18": "冠三。初華二臺三臺中現土　初華。",
    "T37n1754_003:0298b19": "此菩薩天冠有五百寶華　二臺。",
    "T37n1754_003:0298b20": "一一寶華有五百寶臺　三臺中現土。",
    "T37n1754_003:0298b21": "一一臺中十方諸佛淨妙國土廣長之相皆於",
    "T37n1754_003:0298b22": "中現　四觀肉髻二。初色相二瓶光變現",
    "T37n1754_003:0298b23": "　初色相。",
    "T37n1754_003:0298b24": "頂上肉髻如鉢頭摩華　鉢頭摩此云赤蓮華",
    "T37n1754_003:0298b25": "　二瓶光變現。",
    "T37n1754_003:0298b26": "於肉髻上有一寶瓶盛諸光明普現佛事　五",
    "T37n1754_003:0298b27": "指餘相。",
    "T37n1754_003:0298b28": "餘諸身相如觀世音等無有異　謂面臂手等",
    "T37n1754_003:0298b29": "　二行相二。初十方震動二動處莊嚴　初",
    "T37n1754_003:0298c01": "十方震動。",
    "T37n1754_003:0298c02": "此菩薩行時十方世界一切震動　二動處莊",
    "T37n1754_003:0298c03": "嚴。",
    "T37n1754_003:0298c04": "當地動處有五百億寶華一一寶華莊嚴高顯",
    "T37n1754_003:0298c05": "如極樂世界　他方動處寶華高顯與極樂無",
    "T37n1754_003:0298c06": "異　三坐相二。初國土動搖二分身說法。",
    "T37n1754_003:0298c07": "初國土動搖。",
    "T37n1754_003:0298c08": "此菩薩坐時七寶國土一時動搖　即本國也",
    "T37n1754_003:0298c09": "　二分身說法。",
    "T37n1754_003:0298c10": "從下方金光佛剎乃至上方光明王佛剎於其",
    "T37n1754_003:0298c11": "中間無量塵數分身無量壽佛分身觀世音大",
    "T37n1754_003:0298c12": "勢至皆悉雲集極樂國土側塞空中坐蓮華座",
    "T37n1754_003:0298c13": "演說妙法度苦眾生　具舉上下含攝中間諸",
    "T37n1754_003:0298c14": "佛剎土。三聖化身來集填空說法化導　二",
    "T37n1754_003:0298c15": "結示色身。",
    "T37n1754_003:0298c16": "作是觀者名為正觀若他觀者名為邪觀見大",
    "T37n1754_003:0298c17": "勢至菩薩是為觀大勢至色身相名第十一觀",
    "T37n1754_003:0298c18": "　同前所辨　三彰益。",
    "T37n1754_003:0298c19": "除無數劫阿僧祇生死之罪　即是破障　四",
    "T37n1754_003:0298c20": "雙結。",
    "T37n1754_003:0298c21": "作是觀者不處胞胎常遊諸佛淨妙國土此觀",
    "T37n1754_003:0298c22": "成已名為具足觀觀世音大勢至　結前觀音",
    "T37n1754_003:0298c23": "勢至二觀。不處胞胎等者脫娑娑苦生佛淨",
    "T37n1754_003:0298c24": "土寶蓮孕質永絕胞胎。從頂至足總攝身相",
    "T37n1754_003:0298c25": "故云具足。文牒二名故知雙結　十二十三",
    "T37n1754_003:0298c26": "兩觀前觀依報第六總觀。今此普雜亦即總",
    "T37n1754_003:0298c27": "觀三聖。普觀則先觀自身後見依正。雜觀則",
    "T37n1754_003:0298c28": "唯觀正報大小不同。先別後總攝機斯足。對",
    "T37n1754_003:0298c29": "文可見　第十二普觀三。初示觀相二結名",
    "T37n1754_003:0299a01": "義三彰感應　初示觀相二。初想自身二明",
    "T37n1754_003:0299a02": "普見　初想自身二。初躡前二起後　初躡",
    "T37n1754_003:0299a03": "前。",
    "T37n1754_003:0299a04": "見此事時　二起後四。初起心往彼二蓮中",
    "T37n1754_003:0299a05": "跏坐三想花開合四花開光照。初起心往彼。",
    "T37n1754_003:0299a06": "當起自心生於西方極樂世界　二蓮中跏坐。",
    "T37n1754_003:0299a07": "於蓮華中結跏趺坐　三想花開合。",
    "T37n1754_003:0299a08": "作蓮華合想作蓮華開想　四花開光照。",
    "T37n1754_003:0299a09": "蓮華開時有五百色光來照身想眼目開想",
    "T37n1754_003:0299a10": "　二明普見二。初聖眾滿空二依正說法",
    "T37n1754_003:0299a11": "　初聖眾滿空。",
    "T37n1754_003:0299a12": "見佛菩薩滿虛空中　佛菩薩者即三聖也",
    "T37n1754_003:0299a13": "　二依正說法。",
    "T37n1754_003:0299a14": "水鳥樹林及與諸佛所出音聲皆演妙法與十",
    "T37n1754_003:0299a15": "二部經合出定之時憶持不失　水鳥樹林依",
    "T37n1754_003:0299a16": "報說法。及諸佛者正報說法。仍須合教以驗",
    "T37n1754_003:0299a17": "真妄　二結名義。",
    "T37n1754_003:0299a18": "見此事已名見無量壽佛極樂世界是為普觀",
    "T37n1754_003:0299a19": "想名第十二觀　雙結依正故得普名　三彰",
    "T37n1754_003:0299a20": "感應　無量壽佛化身無數與觀世音大勢至",
    "T37n1754_003:0299a21": "常來至此行人之所　三聖常來安慰印可",
    "T37n1754_003:0299a22": "　第十三雜觀三。初揀機二示觀法三結示　初",
    "T37n1754_003:0299a23": "揀機。",
    "T37n1754_003:0299a24": "佛告阿難及韋提希若欲至心生西方者　若",
    "T37n1754_003:0299a25": "欲者則揀非欲不預此法也　二示觀法二。初",
    "T37n1754_003:0299a26": "觀佛一觀二菩薩　初觀佛五。初先觀小身二",
    "T37n1754_003:0299a27": "後觀大身三舉像況真四身量不定五指餘諸",
    "T37n1754_003:0299a28": "相　初先觀小身。",
    "T37n1754_003:0299a29": "先當觀於一丈六像在池水上　順此方機故",
    "T37n1754_003:0299b01": "觀丈六。不言坐立應是立像　二後現大身。",
    "T37n1754_003:0299b02": "如先所說無量壽佛身量無邊非是凡夫心力",
    "T37n1754_003:0299b03": "所及然彼如來願力故有憶持者必得成就。",
    "T37n1754_003:0299b04": "先所說者指前佛觀。凡夫心劣雖不能觀。仗",
    "T37n1754_003:0299b05": "佛願力有想必成　三舉像況真。",
    "T37n1754_003:0299b06": "但想佛像得無量福況復觀佛具足身相　想",
    "T37n1754_003:0299b07": "像獲福觀真可知　四身量不定。",
    "T37n1754_003:0299b08": "阿彌陀佛神通如意於十方國變現自在或現",
    "T37n1754_003:0299b09": "大身滿虛空中或現小身丈六八尺　佛無大",
    "T37n1754_003:0299b10": "小隨機有異　五指餘諸相。",
    "T37n1754_003:0299b11": "所現之形皆真金色圓光化佛及寶蓮華如上",
    "T37n1754_003:0299b12": "所說　金色圓光如前佛觀。寶蓮即花座觀",
    "T37n1754_003:0299b13": "　二觀二菩薩二。初示同異教令辨識二明",
    "T37n1754_003:0299b14": "隨侍以顯須觀　初示同異教令辨識。",
    "T37n1754_003:0299b15": "觀世音菩薩及大勢至於一切處身同眾生但",
    "T37n1754_003:0299b16": "觀首相知是觀世音知是大勢至　身同眾生",
    "T37n1754_003:0299b17": "即彼徒眾中下二輩形相全乖。諸大菩薩則",
    "T37n1754_003:0299b18": "有相濫。經云眾生生者皆是阿鞞跋致。其中",
    "T37n1754_003:0299b19": "多有一生補處。其數甚多等。但觀首相可辨",
    "T37n1754_003:0299b20": "二聖。觀音冠有立佛勢至髻有寶瓶　二明",
    "T37n1754_003:0299b21": "隨侍以顯須觀。",
    "T37n1754_003:0299b22": "此二菩薩助阿彌陀佛普化一切　助佛行化",
    "T37n1754_003:0299b23": "即影響眾由常隨侍故必觀之　三結示。",
    "T37n1754_003:0299b24": "是為雜想觀名第十三觀　三聖不同大小有",
    "T37n1754_003:0299b25": "異故云雜想也　十四已下三種觀彼徒眾。",
    "T37n1754_003:0299b26": "三輩九品並所觀境。因明生相人多惑之。今",
    "T37n1754_003:0299b27": "謂文中所敘並是已生彼國之人。當本修因",
    "T37n1754_003:0299b28": "感果之相以為三種近觀之境。又云為令識",
    "T37n1754_003:0299b29": "位有上中下即是大本三品也。今謂大本三",
    "T37n1754_003:0299c01": "品皆標發菩提心。可對今經上三品耳。中下",
    "T37n1754_003:0299c02": "二品則非所對。況復因行與今全別。尋經校",
    "T37n1754_003:0299c03": "之方知不爾。今明上三品即彼菩薩眾也。中",
    "T37n1754_003:0299c04": "三品即彼聲聞眾也。下三品即彼人民眾也。",
    "T37n1754_003:0299c05": "三輩九品攝盡彼方聖凡之眾。又復三輩各",
    "T37n1754_003:0299c06": "分高下如後具明。第十四上輩有五。一發菩",
    "T37n1754_003:0299c07": "提心大乘心也。二解第一義大乘解也。三修",
    "T37n1754_003:0299c08": "行諸行大乘行也。四深信因果大乘信也。五",
    "T37n1754_003:0299c09": "迴向往生大乘願也。如此五法上三品中出",
    "T37n1754_003:0299c10": "沒互見。上品上生具五。經明三心三行是也。",
    "T37n1754_003:0299c11": "上品中生有四。唯缺大行。經云善解義趣是",
    "T37n1754_003:0299c12": "也。上品下生有三。缺於解行。經云但發無上",
    "T37n1754_003:0299c13": "道心是也。若無第一不為上品。若無四五即",
    "T37n1754_003:0299c14": "不往生。故上三品即攝補處不退初心諸大",
    "T37n1754_003:0299c15": "菩薩也　第十四上輩三。初上品上生二上",
    "T37n1754_003:0299c16": "品中生三上品下生　初上品上生三。初標",
    "T37n1754_003:0299c17": "二釋三結　初標。",
    "T37n1754_003:0299c18": "佛告阿難及韋提希上品上生者　二釋四。",
    "T37n1754_003:0299c19": "初修因二感勝緣三見已得生四生後益　初",
    "T37n1754_003:0299c20": "修因二。初發三心二修三行　初發三心。",
    "T37n1754_003:0299c21": "若有眾生願生彼國者發三種心即便往生何",
    "T37n1754_003:0299c22": "等為三一者至誠心二者深心三者迴向發願",
    "T37n1754_003:0299c23": "心具三心者必生彼國　發三心者菩提心",
    "T37n1754_003:0299c24": "也。亦名無上道心。一至誠者。求佛菩提決定",
    "T37n1754_003:0299c25": "堅固至佛不移也。二深心者。於大乘法聞思",
    "T37n1754_003:0299c26": "修習至佛不已也。釋論云。智度大海唯佛窮",
    "T37n1754_003:0299c27": "底故云深也。三迴向發願所修功德普施眾",
    "T37n1754_003:0299c28": "生至佛無盡。若對三聚初即攝律儀無惡不",
    "T37n1754_003:0299c29": "斷故必至誠。二即攝善法無善不修故必漸",
    "T37n1754_003:0300a01": "深。三攝眾生無生不度故必迴施。若對三佛",
    "T37n1754_003:0300a02": "初是斷德法身佛也。二即智德報身佛也。三",
    "T37n1754_003:0300a03": "即恩德應身佛也。果有三佛因必三心。不可",
    "T37n1754_003:0300a04": "缺一。餘廣如別　二修三行二初列行相二",
    "T37n1754_003:0300a05": "示時限　初列行相。",
    "T37n1754_003:0300a06": "復有三種眾生當得往生何等為三一者慈心",
    "T37n1754_003:0300a07": "不殺具諸戒行二者讀誦大乘方等經典三",
    "T37n1754_003:0300a08": "者修行六念迴向發願願生彼國　發上三心",
    "T37n1754_003:0300a09": "必修三行。然有徑修三行義具三心故云復",
    "T37n1754_003:0300a10": "有三種眾生等。一不殺是諸戒之首故別標",
    "T37n1754_003:0300a11": "之。具諸戒行此上品中須納大乘菩薩戒。依",
    "T37n1754_003:0300a12": "善戒經先受五十具後受菩薩戒故云諸戒",
    "T37n1754_003:0300a13": "此即對上至誠心也。二讀誦經典不唯讀誦",
    "T37n1754_003:0300a14": "必須學解發生智慧。此即對深心也。三迴向",
    "T37n1754_003:0300a15": "發願對上可知。仍加六念即念三寶及戒施",
    "T37n1754_003:0300a16": "天名大乘六念也　二示時限。",
    "T37n1754_003:0300a17": "具此功德一日乃至七日即得往生　少至一",
    "T37n1754_003:0300a18": "日多至七日舉少況多欲彰功勝。則知菩薩",
    "T37n1754_003:0300a19": "大行一念能行猶為佛種。況一日七日寧不",
    "T37n1754_003:0300a20": "往生耶　二感勝緣三。初眾聖來迎二彌陀",
    "T37n1754_003:0300a21": "光照三眾聖同音　初眾聖來迎。",
    "T37n1754_003:0300a22": "生彼國時此人精進勇猛故阿彌陀如來與觀",
    "T37n1754_003:0300a23": "世音大勢至無數化佛百千比丘聲聞大眾無",
    "T37n1754_003:0300a24": "數諸天七寶宮殿觀世音菩薩執金剛臺與大",
    "T37n1754_003:0300a25": "勢至菩薩至行者前　精進勇猛即能感也。",
    "T37n1754_003:0300a26": "精進不懈勇猛不退。阿彌下彰聖應。佛與大",
    "T37n1754_003:0300a27": "眾共集其前。七寶宮殿即佛居處。金剛臺即",
    "T37n1754_003:0300a28": "蓮華座。下云此紫金臺如大寶華是也。但此",
    "T37n1754_003:0300a29": "金剛與下為異。二聖共執付與乘之　二彌",
    "T37n1754_003:0300b01": "陀光照與眾接引。",
    "T37n1754_003:0300b02": "阿彌陀佛放大光明照行者身與諸菩薩授手",
    "T37n1754_003:0300b03": "迎接　三眾聖同音讚歎勸進。",
    "T37n1754_003:0300b04": "觀世音大勢至與無數菩薩讚歎行者勸進其",
    "T37n1754_003:0300b05": "心　三見已得生。",
    "T37n1754_003:0300b06": "行者見已歡喜踊躍自見其身乘金剛臺隨從",
    "T37n1754_003:0300b07": "佛後如彈指頃往生彼國　得生所感聖境故",
    "T37n1754_003:0300b08": "必歡喜。形留神往有如蟬蛻。十萬億土剎那",
    "T37n1754_003:0300b09": "即至彼佛威神眾生業力。易軀換報如反掌",
    "T37n1754_003:0300b10": "耳　四生後益五。初見佛菩薩二聞法得悟",
    "T37n1754_003:0300b11": "三遊歷十方四獲記還國五證總持門　初見",
    "T37n1754_003:0300b12": "佛菩薩。",
    "T37n1754_003:0300b13": "生彼國已見佛色身眾相具足見諸菩薩色相",
    "T37n1754_003:0300b14": "具足　生彼即見與下為異　二聞法得悟。",
    "T37n1754_003:0300b15": "光明寶林演說妙法聞已即悟無生法忍　說",
    "T37n1754_003:0300b16": "妙法者大乘法也。得無生忍即斷證也　三",
    "T37n1754_003:0300b17": "遊歷十方。",
    "T37n1754_003:0300b18": "經須臾間歷事諸佛遍十方界　承事諸佛習",
    "T37n1754_003:0300b19": "學方便　四獲記還國。",
    "T37n1754_003:0300b20": "於諸佛前次第授記還到本國　即佛觀云諸",
    "T37n1754_003:0300b21": "佛現前授記是也　五證總持門。",
    "T37n1754_003:0300b22": "得無量百千陀羅尼門　陀羅尼此翻總持。",
    "T37n1754_003:0300b23": "一能持善二能遮惡。即於無量法門無不通",
    "T37n1754_003:0300b24": "達　三結。",
    "T37n1754_003:0300b25": "是名上品上生者　二上品中生三。初標二",
    "T37n1754_003:0300b26": "釋三結　初標。",
    "T37n1754_003:0300b27": "上品中生者　二釋四。初修因二感緣三得",
    "T37n1754_003:0300b28": "往生四生後益　初修因二初行業二發願",
    "T37n1754_003:0300b29": "　初行業。",
    "T37n1754_003:0300c01": "不必受持讀誦方等經典善解義趣於第一義",
    "T37n1754_003:0300c02": "心不驚動深信因果不謗大乘　上二句示缺",
    "T37n1754_003:0300c03": "行也。善下彰有解也。第一義者了達諸法畢",
    "T37n1754_003:0300c04": "竟空寂。由從緣起無自性故出過諸法故云",
    "T37n1754_003:0300c05": "第一。心不驚者不狐疑也。信因果者諸法雖",
    "T37n1754_003:0300c06": "空善惡因果無毫差也。如此信解方契大乘",
    "T37n1754_003:0300c07": "豈有謗耶　二發願。",
    "T37n1754_003:0300c08": "以此功德迴向願求生極樂國　迴此功德向",
    "T37n1754_003:0300c09": "彼莊嚴故云迴向。若無願求縱有信解不出",
    "T37n1754_003:0300c10": "輪迴　二感緣三。初眾聖來迎二讚歎安慰",
    "T37n1754_003:0300c11": "三授手接引　初眾聖來迎。",
    "T37n1754_003:0300c12": "行此行者命欲終時阿彌陀佛與觀世音大勢",
    "T37n1754_003:0300c13": "至無量大眾眷屬圍遶持紫金臺至行者前",
    "T37n1754_003:0300c14": "　紫金臺亦即蓮花　二讚歎安慰。",
    "T37n1754_003:0300c15": "讚言法子汝行大乘解第一義　從法化生故",
    "T37n1754_003:0300c16": "名法子　三授手接引。",
    "T37n1754_003:0300c17": "是故我今來迎接汝與千化佛一時授手　三",
    "T37n1754_003:0300c18": "得往生。",
    "T37n1754_003:0300c19": "行者自見坐紫金臺合掌叉手讚歎諸佛如一",
    "T37n1754_003:0300c20": "念頃即生彼國七寶池中　彈指一念經文互",
    "T37n1754_003:0300c21": "舉　四生後益九。初經宿花開二身變金色",
    "T37n1754_003:0300c22": "三寶華承足四眾聖光照五開悟深法六下臺",
    "T37n1754_003:0300c23": "禮讚七不退菩提八遊行十方九得忍獲記。",
    "T37n1754_003:0300c24": "初經宿花開　此紫金臺如大寶華經宿則開",
    "T37n1754_003:0300c25": "　二身變金色。",
    "T37n1754_003:0300c26": "行者身作紫磨金色　準大本中彼土眾生身",
    "T37n1754_003:0300c27": "皆金色。此中特標必應殊異　三寶華承足。",
    "T37n1754_003:0300c28": "足下亦有七寶蓮華　四眾聖光照。",
    "T37n1754_003:0300c29": "佛及菩薩俱時放光照行者身　五開悟深法。",
    "T37n1754_003:0301a01": "目即開明因前宿習普聞眾聲純說甚深第一",
    "T37n1754_003:0301a02": "義諦　六下臺禮讚。",
    "T37n1754_003:0301a03": "即下金臺禮佛合掌讚歎世尊　七不退菩提。",
    "T37n1754_003:0301a04": "經於七日應時即於阿耨多羅三藐三菩提得",
    "T37n1754_003:0301a05": "不退轉　即七日已得不退轉　八遊行十方。",
    "T37n1754_003:0301a06": "應時即能飛行偏至十方歷事諸佛　具六神",
    "T37n1754_003:0301a07": "通故能飛行　九得忍獲記。",
    "T37n1754_003:0301a08": "於諸佛所修諸三昧經一小劫得無生忍現前",
    "T37n1754_003:0301a09": "授記　一小劫者亦據此土一增減為言　三結。",
    "T37n1754_003:0301a10": "是名上品中生者　三上品下生三初標二釋",
    "T37n1754_003:0301a11": "三總結　初標。",
    "T37n1754_003:0301a12": "上品下生者　二釋四初修因二感緣三得生",
    "T37n1754_003:0301a13": "四生後益　初修因二。初有信發心二迴向",
    "T37n1754_003:0301a14": "願求　初有信發心。",
    "T37n1754_003:0301a15": "亦信因果不謗大乘但發無上道心　顯無解",
    "T37n1754_003:0301a16": "行　二迴向願求。",
    "T37n1754_003:0301a17": "以此功德迴向求生極樂國　義同前釋",
    "T37n1754_003:0301a18": "　二感緣。",
    "T37n1754_003:0301a19": "行者命欲終時阿彌陀佛及觀世音大勢至與",
    "T37n1754_003:0301a20": "諸菩薩持金蓮華化作五百佛來迎此人五百",
    "T37n1754_003:0301a21": "化佛一時授手讚言法子汝今清淨發無上道",
    "T37n1754_003:0301a22": "心我來迎汝　金蓮花亦即臺座讚言清淨者",
    "T37n1754_003:0301a23": "既發大心必離諸惡故　三得生。",
    "T37n1754_003:0301a24": "見此事時即見自身坐金蓮華坐已華合隨世",
    "T37n1754_003:0301a25": "尊後即得往生七寶池中　不言時限同前一",
    "T37n1754_003:0301a26": "念　四生後益五。初華開二見佛三聞法四",
    "T37n1754_003:0301a27": "遊歷五入位　初華開。",
    "T37n1754_003:0301a28": "一日一夜蓮華乃開　二見佛。",
    "T37n1754_003:0301a29": "七日之中乃得見佛雖見佛身於眾相好心不",
    "T37n1754_003:0301b01": "明了　三聞法。",
    "T37n1754_003:0301b02": "於三七日後乃了了見聞眾音聲皆演妙法",
    "T37n1754_003:0301b03": "　四遊歷。",
    "T37n1754_003:0301b04": "遊歷十方供養諸佛於諸佛前聞甚深法　五",
    "T37n1754_003:0301b05": "入位。",
    "T37n1754_003:0301b06": "經三小劫得百法明門住歡喜地　百法明門",
    "T37n1754_003:0301b07": "者華嚴云初地菩薩於剎那頃得百三昧見百",
    "T37n1754_003:0301b08": "諸佛。神通能過百佛國能動百佛世界。光明",
    "T37n1754_003:0301b09": "遍照百佛世界能成就百眾生能知過去未來",
    "T37n1754_003:0301b10": "百劫能入百法門能現百身。復為一身以百",
    "T37n1754_003:0301b11": "菩薩莊嚴眷屬。若仁王經有千法明門萬法",
    "T37n1754_003:0301b12": "明門等。歡喜地即初地。初登聖果多歡喜故",
    "T37n1754_003:0301b13": "　三總結。",
    "T37n1754_003:0301b14": "是名上品下生者是名上輩生想名第十四觀",
    "T37n1754_003:0301b15": "　三品行相如上已明。今更重分。淺深有異。",
    "T37n1754_003:0301b16": "一臨終接引異。上生佛菩薩接中生與千化",
    "T37n1754_003:0301b17": "佛接下品下生五百化佛接。二所乘華座異。",
    "T37n1754_003:0301b18": "上生金剛臺中生紫金臺下生金蓮花。三見",
    "T37n1754_003:0301b19": "佛聞法異。上生到即見聞中生經宿下生七",
    "T37n1754_003:0301b20": "日至三七日。四花開異。上生已開中生經宿",
    "T37n1754_003:0301b21": "下生一日一夜。五證入異。上生到彼即證中",
    "T37n1754_003:0301b22": "生一小劫下生三小劫尋文可見　第十五中",
    "T37n1754_003:0301b23": "輩三品此攝四果聲聞眾。經云彼佛有無量",
    "T37n1754_003:0301b24": "無邊聲聞弟子皆阿羅漢等。問彼國純一大",
    "T37n1754_003:0301b25": "乘清淨良伴何有小乘聲聞耶。答此土聲聞",
    "T37n1754_003:0301b26": "則有二種。一者定性謂沈空滯寂取滅度者。",
    "T37n1754_003:0301b27": "往生論云二乘種不生即此類也。二不定性",
    "T37n1754_003:0301b28": "謂中間迴向。已經開顯知常獲記。雖是聲聞",
    "T37n1754_003:0301b29": "不住小果。法華真阿羅漢涅槃出家菩薩淨",
    "T37n1754_003:0301c01": "土聲聞即同此類。已聞大教發菩提心。但先",
    "T37n1754_003:0301c02": "學小乘聞說苦空無常無我發其本習先證小",
    "T37n1754_003:0301c03": "果終歸大乘。此三品中上生常持五八十具",
    "T37n1754_003:0301c04": "四種戒行。中生亦持四戒但一日一夜。下生",
    "T37n1754_003:0301c05": "孝養仁慈。上二專持佛戒並有迴向願求。下",
    "T37n1754_003:0301c06": "一止依世教故但臨終遇善。三階行別故分",
    "T37n1754_003:0301c07": "高下　第十五中輩三初中品上生二中品中",
    "T37n1754_003:0301c08": "生三中品下生　初中品上生三初標二釋三",
    "T37n1754_003:0301c09": "結　初標。",
    "T37n1754_003:0301c10": "佛告阿難及韋提希中品上生者　二釋四。",
    "T37n1754_003:0301c11": "初修因二感緣三得生四生後益　初修因二。",
    "T37n1754_003:0301c12": "初明行業二示願求　初明行業。",
    "T37n1754_003:0301c13": "若有眾生受持五戒持八戒齋修行諸戒不造",
    "T37n1754_003:0301c14": "五逆無眾過患　五八在家二眾戒。諸戒即包",
    "T37n1754_003:0301c15": "十具出家五眾戒。五戒者一不殺二不盜三",
    "T37n1754_003:0301c16": "不邪婬四不妄語五不飲酒。八戒加三。六不",
    "T37n1754_003:0301c17": "著花鬘纓絡香油塗身七不坐高床及不歌舞",
    "T37n1754_003:0301c18": "倡伎八不過中食。婬斷邪正名加淨行。齊一",
    "T37n1754_003:0301c19": "其心故名八齊。禁閉諸根亦名八關。廣如律",
    "T37n1754_003:0301c20": "中。然此四戒或道或俗各持。或出家兼具。既",
    "T37n1754_003:0301c21": "持淨戒必離眾過。五逆過中之大故特標之",
    "T37n1754_003:0301c22": "　二示願求。",
    "T37n1754_003:0301c23": "以此善根迴向願求生於西方極樂世界　善",
    "T37n1754_003:0301c24": "根為因生彼是果　二感緣三。初眾聖現前",
    "T37n1754_003:0301c25": "二光明照觸三說法開悟　初眾聖現前。",
    "T37n1754_003:0301c26": "臨命終時阿彌陀佛與諸比丘眷屬圍繞　二",
    "T37n1754_003:0301c27": "光明照觸。",
    "T37n1754_003:0301c28": "放金色光至其人所　三說法開悟。",
    "T37n1754_003:0301c29": "演說苦空無常無我讚歎出家得離眾苦　讚",
    "T37n1754_003:0302a01": "歎出家即明此品。多收道眾。離苦者近離塵",
    "T37n1754_003:0302a02": "緣遠清煩惑　三得生。",
    "T37n1754_003:0302a03": "行者見已心大歡喜自見己身坐蓮華臺長跪",
    "T37n1754_003:0302a04": "合掌為佛作禮未舉頭頃即往生極樂世界",
    "T37n1754_003:0302a05": "　坐蓮禮佛識神即脫　四生後益三。初花",
    "T37n1754_003:0302a06": "開二聞法三得道　初花開。",
    "T37n1754_003:0302a07": "蓮華尋開當華敷時　合有見佛文略不明",
    "T37n1754_003:0302a08": "　二聞法。",
    "T37n1754_003:0302a09": "聞眾音聲讚歎四諦　贊四諦者順所習故。苦",
    "T37n1754_003:0302a10": "集二諦世間因果是所斷。滅道二諦出世因",
    "T37n1754_003:0302a11": "果是所證。四法皆實故並名諦　三得道。",
    "T37n1754_003:0302a12": "應時即得阿羅漢道三明六通具八解脫　阿",
    "T37n1754_003:0302a13": "即翻無羅漢為生。結惑已盡不受後有故言",
    "T37n1754_003:0302a14": "無生亦云應供殺賊。如別所明。三明者過去",
    "T37n1754_003:0302a15": "宿命明現在漏盡明末來天眼明。三皆洞徹",
    "T37n1754_003:0302a16": "獨得稱明。六通一天眼二天耳三他心四宿",
    "T37n1754_003:0302a17": "命五如意六漏盡。六皆無壅故總名通。八解",
    "T37n1754_003:0302a18": "脫亦名八背捨。一內有色相外觀也(不懷內身骨人",
    "T37n1754_003:0302a19": "而觀外色不淨此位在初禪)。二內無相外觀也(懷滅內骨人觀外不淨得入二禪)。",
    "T37n1754_003:0302a20": "三緣淨背捨身作證(除外不淨定心清潔名緣淨以無著心受三禪樂名身證)。四",
    "T37n1754_003:0302a21": "虛空處背捨(滅四禪色心緣無邊空而入定知無常苦空心厭背故)。五識處背",
    "T37n1754_003:0302a22": "捨(捨空緣識入定知無常生厭背)。六無所有處背捨(捨識緣無所有入定知無常生",
    "T37n1754_003:0302a23": "厭背)。七非有想非無想背捨(捨無所有緣非非想入定知無常生厭背)。八",
    "T37n1754_003:0302a24": "滅受想背捨(背滅受捨諸心心數法入定休息名背捨)。餘如法界次第",
    "T37n1754_003:0302a25": "　三結　是名中品上生者　二中品中生三。",
    "T37n1754_003:0302a26": "初標二釋三結　初標。",
    "T37n1754_003:0302a27": "中品中生者　二釋四。初修因二感緣三得",
    "T37n1754_003:0302a28": "生四生後益　初修因二。初行業二願求",
    "T37n1754_003:0302a29": "　初行業。",
    "T37n1754_003:0302b01": "若有眾生若一日一夜受持八戒齋若一日一",
    "T37n1754_003:0302b02": "夜持沙彌戒若一日一夜持具足戒威儀無缺",
    "T37n1754_003:0302b03": "　文略五戒前略十具。前後互見必具四戒。",
    "T37n1754_003:0302b04": "沙彌戒即十戒。前八戒中分七為二。加不捉",
    "T37n1754_003:0302b05": "金銀錢寶。具足戒即大僧大尼所受戒。七支",
    "T37n1754_003:0302b06": "具發遍該生境故云具足　二願求。",
    "T37n1754_003:0302b07": "以此功德迴向願求生極樂國戒香薰修　持",
    "T37n1754_003:0302b08": "戒淨業以求淨報。持戒成德名稱遠聞。故喻",
    "T37n1754_003:0302b09": "如香　二感緣二。初見佛眾聖二聞空讚歎",
    "T37n1754_003:0302b10": "　初見佛眾聖。",
    "T37n1754_003:0302b11": "如此行者命欲終時見阿彌陀佛與諸眷屬放",
    "T37n1754_003:0302b12": "金色光持七寶蓮華至行者前　放光照觸持",
    "T37n1754_003:0302b13": "花迎取　二聞空讚歎。",
    "T37n1754_003:0302b14": "行者自聞空中有聲讚言善男子如汝善人隨",
    "T37n1754_003:0302b15": "順三世諸佛教故我來迎汝　三世諸佛並勸",
    "T37n1754_003:0302b16": "持戒斷惡修善。故今持戒即是隨順　三得",
    "T37n1754_003:0302b17": "生。",
    "T37n1754_003:0302b18": "行者自見坐蓮華上蓮華即合生於西方極樂",
    "T37n1754_003:0302b19": "世界　花合即生亦一念頃　四生後益三。初",
    "T37n1754_003:0302b20": "見佛二聞法三獲證　初見佛。",
    "T37n1754_003:0302b21": "在寶池中經於七日蓮華乃敷華既敷已開",
    "T37n1754_003:0302b22": "目合掌讚歎世尊　文敘讚歎理合先見　二",
    "T37n1754_003:0302b23": "聞法。",
    "T37n1754_003:0302b24": "聞法歡喜　聞法亦即四諦苦空無常等下品",
    "T37n1754_003:0302b25": "同然　三獲證。",
    "T37n1754_003:0302b26": "得須陀洹經半劫已成阿羅漢　須陀洹此翻",
    "T37n1754_003:0302b27": "逆流謂逆生死流即初果也　三結。",
    "T37n1754_003:0302b28": "是名中品中生者　三中品下生三初標二釋",
    "T37n1754_003:0302b29": "三總結　初標。",
    "T37n1754_003:0302c01": "中品下生者　二釋四。初修因二。遇緣三得",
    "T37n1754_003:0302c02": "生四生後益　初修因。",
    "T37n1754_003:0302c03": "若有善男子善女人孝養父母行世仁慈　執",
    "T37n1754_003:0302c04": "勞侍奉順色承志故名孝養父母。儒教以為",
    "T37n1754_003:0302c05": "百行之本。推愛及物博施濟眾故云行世仁",
    "T37n1754_003:0302c06": "慈。儒宗以為君子之德由生前積善故臨終",
    "T37n1754_003:0302c07": "遇緣　二遇緣。",
    "T37n1754_003:0302c08": "此人命欲終時遇善知識為其廣說阿彌陀佛",
    "T37n1754_003:0302c09": "國土樂事亦說法藏比丘四十八願　以善化",
    "T37n1754_003:0302c10": "人眾所知識。知其道德識其儀貌。法華妙莊",
    "T37n1754_003:0302c11": "嚴王云善知識者是大因緣。即指妻兒為善",
    "T37n1754_003:0302c12": "知識。故知但能開導不局僧俗。國土樂事如",
    "T37n1754_003:0302c13": "上依報及大小彌陀經所說。法藏比丘者彌",
    "T37n1754_003:0302c14": "陀因名。昔為國王遇世自在王佛棄國出家。",
    "T37n1754_003:0302c15": "即於佛前發四十八願具如大本　三得生。",
    "T37n1754_003:0302c16": "聞此事已尋即命終譬如壯士屈伸臂頃即生",
    "T37n1754_003:0302c17": "西方極樂世界　此中合有臨終持花接引等",
    "T37n1754_003:0302c18": "事文略不敘。壯士屈伸頃亦即少時前後語",
    "T37n1754_003:0302c19": "變　四生後益三。初花開二聞法三得道",
    "T37n1754_003:0302c20": "　初花開。",
    "T37n1754_003:0302c21": "生經七日遇觀世音及大勢至　經文但云七",
    "T37n1754_003:0302c22": "日不說花開　二聞法。",
    "T37n1754_003:0302c23": "聞法歡喜　二聖說法未及見佛　三得道。",
    "T37n1754_003:0302c24": "得須陀洹經一小劫成阿羅漢　三總結。",
    "T37n1754_003:0302c25": "是名中品下生者是名中輩生想名第十五觀",
    "T37n1754_003:0302c26": "　前二品臨終見佛蒙光聞法。下品並無前",
    "T37n1754_003:0302c27": "二。生已見佛聞法。下品但見觀音勢至。上二",
    "T37n1754_003:0302c28": "並敘乘花而去到彼花開。下品不明義須合",
    "T37n1754_003:0302c29": "有但文略耳。上生應時即得四果。中生半劫",
    "T37n1754_003:0303a01": "下生一劫尋對可了　第十六下輩三品並無",
    "T37n1754_003:0303a02": "修因。皆是平生作惡臨終遇善。準十疑論若",
    "T37n1754_003:0303a03": "無宿善今亦不遇故。此三品不無遠因。上生",
    "T37n1754_003:0303a04": "但泛爾作過不知慚愧。中生所敘多是出家",
    "T37n1754_003:0303a05": "五眾希貪名利毀破戒律。下生即造十惡五",
    "T37n1754_003:0303a06": "逆諸極重罪。罪有輕重故分三等　第十六",
    "T37n1754_003:0303a07": "下輩三。初下品上生二下品中生三下品下",
    "T37n1754_003:0303a08": "生　初下品上生三。初標二釋三結　初標。",
    "T37n1754_003:0303a09": "佛告阿難及韋提希下品上生者　二釋四。初",
    "T37n1754_003:0303a10": "生來造惡二臨終遇緣三見相得生四生後利",
    "T37n1754_003:0303a11": "益　初生來造惡。",
    "T37n1754_003:0303a12": "或有眾生作眾惡業雖不誹謗方等經典如此",
    "T37n1754_003:0303a13": "愚人多造惡法無有慚愧　作眾惡業明非極",
    "T37n1754_003:0303a14": "重不謗經典尚有正信　二臨終遇緣二。初",
    "T37n1754_003:0303a15": "知識開導二化佛來讚　初知識開導二。初",
    "T37n1754_003:0303a16": "聞法除業二稱名滅罪　初聞法除業。",
    "T37n1754_003:0303a17": "命欲終時遇善知識為說大乘十二部經首題",
    "T37n1754_003:0303a18": "名字以聞如是諸經名故除却千劫極重惡業",
    "T37n1754_003:0303a19": "　二稱名滅罪。",
    "T37n1754_003:0303a20": "智者復教合掌叉手稱南無阿彌陀佛稱佛名",
    "T37n1754_003:0303a21": "故除五十億劫生死之罪　經題佛號功力難",
    "T37n1754_003:0303a22": "思。滅罪劫數文中趣舉　二化佛來讚二。初",
    "T37n1754_003:0303a23": "化眾來迎二讚歎接引　初化眾來迎。",
    "T37n1754_003:0303a24": "爾時彼佛即遣化佛化觀世音化大勢至至行",
    "T37n1754_003:0303a25": "者前　二讚歎接引。",
    "T37n1754_003:0303a26": "讚言善男子汝稱佛名故諸罪消滅我來迎汝",
    "T37n1754_003:0303a27": "　三見相得生。",
    "T37n1754_003:0303a28": "作是語已行者即見化佛光明遍滿其室見已",
    "T37n1754_003:0303a29": "歡喜即便命終乘寶蓮華隨化佛後生寶池中",
    "T37n1754_003:0303b01": "　四生後利益三。初花開二觀音說法三聞",
    "T37n1754_003:0303b02": "法入證　初花開。",
    "T37n1754_003:0303b03": "經七七日蓮華乃敷　二觀音說法。",
    "T37n1754_003:0303b04": "當華敷時大悲觀世音菩薩及大勢至菩薩放",
    "T37n1754_003:0303b05": "大光明住其人前為說十二部經　十二部經",
    "T37n1754_003:0303b06": "一切諸佛所說經法。總大小乘有十二類亦",
    "T37n1754_003:0303b07": "名十二分教。一契經二重頌三授記四諷誦",
    "T37n1754_003:0303b08": "五無問自說六因緣七譬喻八本生九本事十",
    "T37n1754_003:0303b09": "方廣十一未曾有十二論義部即類也　三聞",
    "T37n1754_003:0303b10": "法入證。",
    "T37n1754_003:0303b11": "聞已信解發無上道心經十小劫具百法明門",
    "T37n1754_003:0303b12": "得入初地　此下三品生彼聞法皆發大心。",
    "T37n1754_003:0303b13": "前中三品但明小果。以其先發大心故不明",
    "T37n1754_003:0303b14": "耳。百法明門義同前釋　三結。",
    "T37n1754_003:0303b15": "是名下品上生者　二下品中生三。初標二",
    "T37n1754_003:0303b16": "釋三結　初標。",
    "T37n1754_003:0303b17": "佛告阿難及韋提希下品中生者　二釋四。",
    "T37n1754_003:0303b18": "初造惡因二遇知識三得往生四生後益　初",
    "T37n1754_003:0303b19": "造因三。初別列四過二總結四過三示來報",
    "T37n1754_003:0303b20": "　初別列四過四。初毀戒過二犯盜過三說法",
    "T37n1754_003:0303b21": "過四無慚過　初毀戒過。",
    "T37n1754_003:0303b22": "或有眾生毀犯五戒八戒及具足戒　文略沙",
    "T37n1754_003:0303b23": "彌戒　二犯盜過。",
    "T37n1754_003:0303b24": "如此愚人偷僧祇物盜現前僧物　僧物最重",
    "T37n1754_003:0303b25": "故特標之。僧祇此翻大眾。即常住物有二。一",
    "T37n1754_003:0303b26": "常住常住即寺宇米穀等。二十方常住即供",
    "T37n1754_003:0303b27": "僧食飲等。現前僧物亦二。一現前現前謂據",
    "T37n1754_003:0303b28": "數即分者。二十方現前謂作相普施者。四種",
    "T37n1754_003:0303b29": "僧物盜皆結犯。經云五逆四重我亦能救。盜",
    "T37n1754_003:0303c01": "僧物者我所不救。斯極誡也　三說法過。",
    "T37n1754_003:0303c02": "不淨說法　言不淨者假托佛法希求利養",
    "T37n1754_003:0303c03": "　四無慚過。",
    "T37n1754_003:0303c04": "無有慚愧　公然造作內無羞恥　二總結四",
    "T37n1754_003:0303c05": "過。",
    "T37n1754_003:0303c06": "以諸惡業而自莊嚴　惡跡盈滿故云莊嚴",
    "T37n1754_003:0303c07": "　三示來報。",
    "T37n1754_003:0303c08": "如此罪人以惡業故應墮地獄　應墮獄者應",
    "T37n1754_003:0303c09": "猶合也　二遇知識三。初業相現前二知識",
    "T37n1754_003:0303c10": "開導三聞法滅罪　初業相現前。",
    "T37n1754_003:0303c11": "命欲終時地獄眾火一時俱至　地獄眾火即",
    "T37n1754_003:0303c12": "鑊湯鑪炭鎔銅鐵丸等。天台云火車相現即",
    "T37n1754_003:0303c13": "火輪也。因中果相自心中業　二知識開導。",
    "T37n1754_003:0303c14": "遇善知識以大慈悲即為讚說阿彌陀佛十力",
    "T37n1754_003:0303c15": "威德廣說彼佛光明神力亦讚戒定慧解脫解",
    "T37n1754_003:0303c16": "脫知見　說佛功德有三。一十力二光明三",
    "T37n1754_003:0303c17": "五分法身。十力者。一是處非處力(佛知說法因緣果報從是",
    "T37n1754_003:0303c18": "因不生是果佛悉遍知)。二業智力(佛知一切眾生三世諸業因緣果報)。三定力(佛知",
    "T37n1754_003:0303c19": "一切諸佛三昧)。四根力(佛知他眾生諸根上下)。五欲力(佛知眾生種種樂欲)。六性",
    "T37n1754_003:0303c20": "力(佛知世間種種性)。七至處道力(佛知一切道至處相)。八宿命力(佛知",
    "T37n1754_003:0303c21": "種種宿命一世二世乃至百千世劫)。九天眼(佛天眼淨見眾生生死業報等相)。十漏盡力",
    "T37n1754_003:0303c22": "(佛諸漏盡故無漏心解脫)。五分中上三可解。修因感果名解",
    "T37n1754_003:0303c23": "脫。五住二死究竟永盡果後起用名解脫知",
    "T37n1754_003:0303c24": "見　三聞法滅罪。",
    "T37n1754_003:0303c25": "此人聞已除八十劫生死之罪地獄猛火化為",
    "T37n1754_003:0303c26": "清涼風吹諸天華華上皆有化佛菩薩迎接此",
    "T37n1754_003:0303c27": "人　感聖來迎以聞佛德一念信受轉惡為善。",
    "T37n1754_003:0303c28": "火化清風境隨心變其速若此　三得往生。",
    "T37n1754_003:0303c29": "如一念頃即得往生七寶池中蓮華之內　四",
    "T37n1754_003:0304a01": "生後益三。初花開二二聖說法三聞法獲益。",
    "T37n1754_003:0304a02": "初花開。",
    "T37n1754_003:0304a03": "經於六劫蓮華乃敷　二二聖說法。",
    "T37n1754_003:0304a04": "觀世音大勢至以梵音聲安慰彼人為說大乘",
    "T37n1754_003:0304a05": "甚深經典　三聞法獲益。",
    "T37n1754_003:0304a06": "聞此法已應時即發無上道心　三結。",
    "T37n1754_003:0304a07": "是名下品中生者　下品下生三初標二釋三",
    "T37n1754_003:0304a08": "總結　初標。",
    "T37n1754_003:0304a09": "佛告阿難及韋提希下品下生者　標中上中",
    "T37n1754_003:0304a10": "兩輩止於上品標佛告等。獨下三品一一別",
    "T37n1754_003:0304a11": "標者以作惡往生反常駭眾易惑難信故頻標",
    "T37n1754_003:0304a12": "示。意令聽受　二釋四。初造惡因二遇緣三",
    "T37n1754_003:0304a13": "得生四生後益　初造惡因二。初敘現業二",
    "T37n1754_003:0304a14": "示來報　初敘現業。",
    "T37n1754_003:0304a15": "或有眾生作不善業五逆十惡具諸不善　五",
    "T37n1754_003:0304a16": "逆者殺父殺母殺阿羅漢破和合僧出佛身",
    "T37n1754_003:0304a17": "血。違負恩德故名五逆。生報即隨阿鼻名五",
    "T37n1754_003:0304a18": "無間業。十惡者即身三口四意三一切惡業",
    "T37n1754_003:0304a19": "皆十攝之。既作極重餘無不為故云具諸不",
    "T37n1754_003:0304a20": "善。問大本云下至十念不生我國不取正覺",
    "T37n1754_003:0304a21": "唯除五逆誹謗正法。今經五逆亦得生者。今",
    "T37n1754_003:0304a22": "解若據彌陀願力豈遮造逆之徒。方便赴機",
    "T37n1754_003:0304a23": "言乖趣合。彼則顯樂邦殊妙欲進於善人。此",
    "T37n1754_003:0304a24": "明淨業功深不遺於極惡。但使持名迴願無",
    "T37n1754_003:0304a25": "不滅罪往生故。觀佛三昧經云四部弟子謗",
    "T37n1754_003:0304a26": "方等經作五逆罪犯四重禁等。如是等人若",
    "T37n1754_003:0304a27": "能至心一日一夜繫念觀佛一相好者。諸惡",
    "T37n1754_003:0304a28": "罪障皆悉消滅。引彼證此罪滅何疑　二示",
    "T37n1754_003:0304a29": "來報。",
    "T37n1754_003:0304b01": "如此愚人以惡業故應墮惡道經歷多劫受苦",
    "T37n1754_003:0304b02": "無窮　隨犯一逆阿鼻一劫何況多犯故經多",
    "T37n1754_003:0304b03": "劫　二遇緣二。初知識開導二勝相現前",
    "T37n1754_003:0304b04": "　初知識開導四。初說妙法二病苦不能三教",
    "T37n1754_003:0304b05": "修十念四滅罪數　初說妙法。",
    "T37n1754_003:0304b06": "如此愚人臨命終時遇善知識種種安慰為說",
    "T37n1754_003:0304b07": "妙法教令念佛　說妙法者讚淨土也。令念",
    "T37n1754_003:0304b08": "佛者作觀想也　二病苦不能。",
    "T37n1754_003:0304b09": "此人苦逼不遑念佛　遑暇也　三教修十念。",
    "T37n1754_003:0304b10": "善友告曰汝若不能念彼佛者應稱無量壽佛",
    "T37n1754_003:0304b11": "如是至心令聲不絕具足十念稱南無阿彌陀",
    "T37n1754_003:0304b12": "佛　心觀為念口誦為稱十念謂十聲也　四",
    "T37n1754_003:0304b13": "滅罪數。",
    "T37n1754_003:0304b14": "稱佛名故於念念中除八十億劫生死之罪",
    "T37n1754_003:0304b15": "　念念即約佛聲　二勝相現前。",
    "T37n1754_003:0304b16": "命終之時見金蓮華猶如日輪住其人前　花",
    "T37n1754_003:0304b17": "如日輪者喻其量也。若準俱舍日面徑五十",
    "T37n1754_003:0304b18": "一由旬。今此但取地居仰望。大小未必如論",
    "T37n1754_003:0304b19": "　三得生。",
    "T37n1754_003:0304b20": "如一念頃即得往生極樂世界　四生後益三。",
    "T37n1754_003:0304b21": "初花開二二聖說法三聞法獲益。初花開。",
    "T37n1754_003:0304b22": "於蓮華中滿十二大劫蓮華方開　二二聖說",
    "T37n1754_003:0304b23": "法。",
    "T37n1754_003:0304b24": "觀世音大勢至以大悲音聲為其廣說諸法實",
    "T37n1754_003:0304b25": "相除滅罪法　罪從緣生無有自性。諸法皆",
    "T37n1754_003:0304b26": "爾故名實相。普賢行法云一切業障海皆從",
    "T37n1754_003:0304b27": "妄想生。若欲懺悔者端坐念實相是也　三",
    "T37n1754_003:0304b28": "聞法獲益。",
    "T37n1754_003:0304b29": "聞已歡喜應時即發菩提之心　三總結。",
    "T37n1754_003:0304c01": "是名下品下生者是名下輩生想名第十六觀",
    "T37n1754_003:0304c02": "　第三顯示利益二。初眾見彼土依正莊嚴",
    "T37n1754_003:0304c03": "二隨機獲益　初眾見彼土依正莊嚴。",
    "T37n1754_003:0304c04": "說是語時韋提希與五百侍女聞佛所說應時",
    "T37n1754_003:0304c05": "即見極樂世界廣長之相得見佛身及二菩薩",
    "T37n1754_003:0304c06": "　前但韋提獨見今此大眾皆覩　二隨機獲",
    "T37n1754_003:0304c07": "益三。初夫人入證二五百侍女發心獲記三",
    "T37n1754_003:0304c08": "諸天發心　初夫人入證。",
    "T37n1754_003:0304c09": "心生歡喜歎未曾有豁然大悟逮無生忍　豁",
    "T37n1754_003:0304c10": "然大悟破無明也。逮無生忍證法性也　二",
    "T37n1754_003:0304c11": "五百侍女發心獲記。",
    "T37n1754_003:0304c12": "五百侍女發阿耨多羅三藐三菩提心願生彼",
    "T37n1754_003:0304c13": "國世尊悉記皆當往生生彼國已得諸佛現前",
    "T37n1754_003:0304c14": "三昧　問往生論女人根缺皆不得生今何違",
    "T37n1754_003:0304c15": "者。答非謂此土女及根缺不得生彼。蓋言生",
    "T37n1754_003:0304c16": "彼國者不受女人及根缺報耳。以彌陀發願",
    "T37n1754_003:0304c17": "若有女人未生我國復受女像不取正覺。又",
    "T37n1754_003:0304c18": "云國中人天不具三十二大人相者不取正覺。",
    "T37n1754_003:0304c19": "　是知彼無女人及根缺也。餘如十疑論說",
    "T37n1754_003:0304c20": "　三諸天發心。",
    "T37n1754_003:0304c21": "無量諸天發無上道心　佛在幽宮說此觀法。",
    "T37n1754_003:0304c22": "阿難目連侍佛左右。止有夫人侍女諸天以",
    "T37n1754_003:0304c23": "為聽眾餘無聞者。後還靈山阿難重述。菩薩",
    "T37n1754_003:0304c24": "大眾始得同聞　第三流通分二　初至皆大",
    "T37n1754_003:0304c25": "歡喜幽宮即座付屬流通。二爾時世尊下還",
    "T37n1754_003:0304c26": "歸崛山轉說流通。由此二處眾聞信受展轉",
    "T37n1754_003:0304c27": "傳授流注無究　初幽宮付屬四。初立名教",
    "T37n1754_003:0304c28": "持二勸修獲益三付屬憶持四眾聞歡喜　初",
    "T37n1754_003:0304c29": "立名教持二。初雙問名持二別答　初雙問",
    "T37n1754_003:0305a01": "名持。",
    "T37n1754_003:0305a02": "爾時阿難即從座起前白佛言世尊當何名此",
    "T37n1754_003:0305a03": "經此法之要當云何受持　一問經名二問持",
    "T37n1754_003:0305a04": "法故云雙問　二別答二。初示名二教持",
    "T37n1754_003:0305a05": "　初示名二。初從能觀所觀為名二約功用為",
    "T37n1754_003:0305a06": "名　初從能觀所觀為名。",
    "T37n1754_003:0305a07": "佛告阿難此經名觀極樂國土無量壽佛觀世",
    "T37n1754_003:0305a08": "音菩薩大勢至菩薩　總包依正但缺徒眾。首",
    "T37n1754_003:0305a09": "題避煩但摘五字包攝亦備　二約功用為名。",
    "T37n1754_003:0305a10": "亦名淨除業障生諸佛前　滅罪往生是經力",
    "T37n1754_003:0305a11": "用　二教持。",
    "T37n1754_003:0305a12": "汝當受持無令忘失　智論云信力故受念力",
    "T37n1754_003:0305a13": "故持。既受且持則無忘失　二勸修獲益五。",
    "T37n1754_003:0305a14": "初見境勝二滅罪勝三自身勝四伴侶勝五果",
    "T37n1754_003:0305a15": "報勝　初見境勝。",
    "T37n1754_003:0305a16": "行此三昧者現身得見無量壽佛及二大士",
    "T37n1754_003:0305a17": "　勢至圓通云若眾生心憶佛念佛現前當來必",
    "T37n1754_003:0305a18": "定見佛　二滅罪勝。",
    "T37n1754_003:0305a19": "若善男子善女人但聞佛名二菩薩名除無量",
    "T37n1754_003:0305a20": "劫生死之罪何況憶念　舉聞況念其勝可知",
    "T37n1754_003:0305a21": "　三自身勝。",
    "T37n1754_003:0305a22": "若念佛者當知此人是人中分陀利華　分陀",
    "T37n1754_003:0305a23": "利此云白蓮花一人間奇瑞二性潔無染故以",
    "T37n1754_003:0305a24": "比焉　四伴侶勝。",
    "T37n1754_003:0305a25": "觀世音菩薩大勢至菩薩為其勝友　補處為",
    "T37n1754_003:0305a26": "友無宜自輕　五果報勝。",
    "T37n1754_003:0305a27": "當坐道場生諸佛家　坐道場者謂成佛也。",
    "T37n1754_003:0305a28": "得道之場故名道場。一切諸佛皆於菩提樹",
    "T37n1754_003:0305a29": "下趺坐斷惑破魔成道。法身一體諸佛同證。",
    "T37n1754_003:0305b01": "故是佛家。勢至章云去佛不遠。小本經云皆",
    "T37n1754_003:0305b02": "得不退阿耨菩提。並同此意　三付屬憶持。",
    "T37n1754_003:0305b03": "佛告阿難汝好持是語持是語者即是持無量",
    "T37n1754_003:0305b04": "壽佛名　意令對說持名功大持經亦然　四",
    "T37n1754_003:0305b05": "眾聞歡喜。",
    "T37n1754_003:0305b06": "佛說此語時尊者目犍連尊者阿難及韋提希",
    "T37n1754_003:0305b07": "等聞佛所說皆大歡喜　歡喜者一所未曾聞",
    "T37n1754_003:0305b08": "今得聞故。二清淨國土得往生故。三展轉開",
    "T37n1754_003:0305b09": "示利生無窮故。具斯諸義故懷大喜　二轉",
    "T37n1754_003:0305b10": "說流通三。初佛還本處二阿難轉說三眾聞",
    "T37n1754_003:0305b11": "禮散　初佛還本處。",
    "T37n1754_003:0305b12": "爾時世尊足步虛空還耆闍崛山　據佛王宮",
    "T37n1754_003:0305b13": "說經時久。或眾不散待佛還來。或是再集。皆",
    "T37n1754_003:0305b14": "不可測　二阿難轉說。",
    "T37n1754_003:0305b15": "爾時阿難廣為大眾說如上事　累囑憶持意",
    "T37n1754_003:0305b16": "見於此　三眾聞禮散。",
    "T37n1754_003:0305b17": "無量諸天及龍夜叉聞佛所說皆大歡喜禮佛",
    "T37n1754_003:0305b18": "而退　照前列眾文略龍天。阿難親聞代傳",
    "T37n1754_003:0305b19": "佛語故云聞佛說也。",
    "T37n1754_003:0305b20": "佛說觀無量壽佛經義疏卷下(終)"
}