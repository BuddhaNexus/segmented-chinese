{
    "T50n2064_008:1000b06": "神僧傳卷第八",
    "T50n2064_008:1000b08": "地藏",
    "T50n2064_008:1000b09": "釋地藏。俗姓金氏。新羅國王之支屬也。心慈",
    "T50n2064_008:1000b10": "而貌惡頴悟天然。于時落髮出家。涉海徒行",
    "T50n2064_008:1000b11": "振錫觀方。至池陽覩九子山。心甚樂之。乃徑",
    "T50n2064_008:1000b12": "造其峯而居焉。藏甞為毒螫(音拭)端坐無念。俄",
    "T50n2064_008:1000b13": "有美婦人作禮饋藥云。小兒無知願出泉以",
    "T50n2064_008:1000b14": "補過。言訖不見。視坐左右間沛然流衍。時謂",
    "T50n2064_008:1000b15": "為九子山神為湧泉資用也。至德年初有諸葛",
    "T50n2064_008:1000b16": "節。率村父自麓登高。深極無人。唯藏孤然閉",
    "T50n2064_008:1000b17": "目石室。其房有折足鼎。鼎中白土和少米烹",
    "T50n2064_008:1000b18": "而食之。群老驚嘆曰。和尚如斯苦行。我曹山",
    "T50n2064_008:1000b19": "下列居之咎耳。相與同構禪宇。不累載而成",
    "T50n2064_008:1000b20": "大伽藍。本國聞之率以渡海相尋。其徒且多",
    "T50n2064_008:1000b21": "無以資歲。藏乃發石得土。其色清白不磣(初甚切)",
    "T50n2064_008:1000b22": "如麪。而共眾食。其眾請法以資神。不以食而",
    "T50n2064_008:1000b23": "養命。南方號為枯槁眾。莫不宗仰。龍潭之側",
    "T50n2064_008:1000b24": "有白墡(時闡切)硎。取之無盡。一日忽召眾告別。",
    "T50n2064_008:1000b25": "罔知攸往。但聞山塢石隕扣鍾嘶嗄(所訝切)跏",
    "T50n2064_008:1000b26": "趺而滅。年九十九其屍坐于函中。洎三稔開",
    "T50n2064_008:1000b27": "將入塔。顏貌如生。舉舁之際骨節若撼金鎖",
    "T50n2064_008:1000b28": "焉。",
    "T50n2064_008:1000b29": "鑒真",
    "T50n2064_008:1000c01": "釋鑒真。姓淳于氏。廣陵江陽縣人也。總角隨",
    "T50n2064_008:1000c02": "父入大雲寺。見佛像感動夙心。因白父求出",
    "T50n2064_008:1000c03": "家。父奇其志許焉。後為一方宗首。時日本國",
    "T50n2064_008:1000c04": "有沙門榮叡普照等。東來募法。真許往。遂買",
    "T50n2064_008:1000c05": "舟自廣陵齎經律法離岸。至越州浦止署風山。",
    "T50n2064_008:1000c06": "真夜夢甚靈異。纔出洋遇惡風濤。舟人顧其",
    "T50n2064_008:1000c07": "垂沒。有投棄[木*箋](音箋)香木者。聞空中聲云。勿投",
    "T50n2064_008:1000c08": "棄。時見舳艫各有神將介甲操仗焉。尋時風",
    "T50n2064_008:1000c09": "定俄漂入蛇海。其蛇長三丈餘。色若錦文。後",
    "T50n2064_008:1000c10": "入魚海。魚長尺餘。飛滿空中。次一洋純見",
    "T50n2064_008:1000c11": "飛鳥。集于舟背壓之幾沒。洎出鳥海乏水。俄",
    "T50n2064_008:1000c12": "泊一島。池且泓澄人飲甘美。相次達于日本。",
    "T50n2064_008:1000c13": "其國王歡喜迎入城大寺安止。號大和尚。以",
    "T50n2064_008:1000c14": "代宗廣德元年無疾辭眾坐亡。身不傾壞。至",
    "T50n2064_008:1000c15": "今其身不施苧漆。其國國王貴人信士。時將",
    "T50n2064_008:1000c16": "寶香塗之。",
    "T50n2064_008:1000c17": "無漏",
    "T50n2064_008:1000c18": "釋無漏。姓金氏。新羅國王之次子也。少附海",
    "T50n2064_008:1000c19": "艦達于中華。欲遊五竺禮佛八塔。既渡沙漠",
    "T50n2064_008:1000c20": "涉于闐已西。至葱嶺入大伽藍。其中比丘皆",
    "T50n2064_008:1000c21": "不測之僧也。問漏攸往之意。未有奇節。而詣",
    "T50n2064_008:1000c22": "天竺。僧曰。舊記無名未可輒去。此有毒龍池",
    "T50n2064_008:1000c23": "可往教化。如其有驗方利涉也。漏依請登池",
    "T50n2064_008:1000c24": "岸。唯見一胡床。乃據而坐。至夜將艾雷電交",
    "T50n2064_008:1000c25": "作。其怪物吐氣。蓬勃種種變現眩曜無恒。漏",
    "T50n2064_008:1000c26": "瞑目不搖動。久之乃有巨蛇驤首于膝上。漏",
    "T50n2064_008:1000c27": "悲閔之極為受三歸而去。復作老人形來致",
    "T50n2064_008:1000c28": "謝曰。蒙師度脫義無久居。吾三日後捨鱗介",
    "T50n2064_008:1000c29": "苦。依得生勝處。此去南有盤石。是弟子捨形",
    "T50n2064_008:1001a01": "之所。亦望間預相尋遺骸可矣。漏默許之。又",
    "T50n2064_008:1001a02": "曰。必須願往天竺者。此有觀音聖像。禱無虛",
    "T50n2064_008:1001a03": "應可祈告之。得吉祥兆可去勿疑。漏乃立於",
    "T50n2064_008:1001a04": "像前入於禪定。如是度四十九日。身嬰虛腫",
    "T50n2064_008:1001a05": "略無傾倚。旋有鼠兒猶彈丸許。咋左脛潰黃",
    "T50n2064_008:1001a06": "色薄膿可累斗而愈。漏限滿獲應。群僧語之",
    "T50n2064_008:1001a07": "曰。觀師化緣合在唐土。心存化物所利滋多。",
    "T50n2064_008:1001a08": "足倦遊方空加聞見不可強化。師所知乎。漏",
    "T50n2064_008:1001a09": "意其賢聖之言必無唐發。如是却迴。臨行謂",
    "T50n2064_008:1001a10": "漏曰。逢蘭即住。所還之路山名蘭。乃馬前記",
    "T50n2064_008:1001a11": "遂入其中。得白草谷結茅栖止。無何安史兵",
    "T50n2064_008:1001a12": "亂。肅宗訓兵靈武。屢夢有金色人念寶勝佛",
    "T50n2064_008:1001a13": "於御前。翼日以夢中事問左右。或對曰。有沙",
    "T50n2064_008:1001a14": "門行迹不群居于此山。恒誦此佛號。召至。帝",
    "T50n2064_008:1001a15": "視之曰。真夢中人也。及旋置之內寺供養。累",
    "T50n2064_008:1001a16": "上表章願還舊隱。帝心眷重。未遂歸山。俄云",
    "T50n2064_008:1001a17": "示滅焉。一日忽於內門右闔之上化成雙足。",
    "T50n2064_008:1001a18": "形不及地者數尺。閽吏上奏。帝乘步輦親臨",
    "T50n2064_008:1001a19": "其所。得遺表乞歸葬舊隱山之下。即時依可。",
    "T50n2064_008:1001a20": "遣中使監護送導。先是漏行化多由懷遠縣。",
    "T50n2064_008:1001a21": "因置廨署。謂之下院。喪至此神座不可輒舉。",
    "T50n2064_008:1001a22": "眾議移入構別堂宇安之。至今真體端然曾",
    "T50n2064_008:1001a23": "無變壞。",
    "T50n2064_008:1001a24": "不空",
    "T50n2064_008:1001a25": "釋不空。梵名阿目佉跋折羅。華言不空金剛。",
    "T50n2064_008:1001a26": "止行二字略也。本北天竺婆羅門族。幼失所",
    "T50n2064_008:1001a27": "天。隨叔父觀光東國。年十五師事金剛智三",
    "T50n2064_008:1001a28": "藏。初導以梵本悉曇章及聲明論。浹旬已通",
    "T50n2064_008:1001a29": "矣後同弟子舍光慧辯(扶件切)等三七人。附崑",
    "T50n2064_008:1001b01": "崙舶離南海。至訶陵國界遇大黑風。眾商惶",
    "T50n2064_008:1001b02": "怖各作本國法。禳之無驗。皆膜拜求哀。乞加",
    "T50n2064_008:1001b03": "救護。慧辯等慟哭。空曰。吾今有法。汝等勿",
    "T50n2064_008:1001b04": "憂。遂右手執五股菩提心杵。左手持般若佛",
    "T50n2064_008:1001b05": "母經夾。作法誦大隨求一遍。即時風偃海澄。",
    "T50n2064_008:1001b06": "又遇大鯨出水。噴浪若山。甚於前患。眾商甘",
    "T50n2064_008:1001b07": "心委命。空同前作法。令慧辯誦娑竭龍王經。",
    "T50n2064_008:1001b08": "逡巡眾難俱息。既達師子國。王遣使迎之。極",
    "T50n2064_008:1001b09": "備供養。一日王作調象戲。人皆登高望之無",
    "T50n2064_008:1001b10": "敢近者。空口誦手印住於慈定。當衢而立。狂",
    "T50n2064_008:1001b11": "象數頭頓皆踢(徒郎切)趺。舉國奇之。次遊五印",
    "T50n2064_008:1001b12": "度境。屢彰瑞應。至天寶五載還京。是歲終夏",
    "T50n2064_008:1001b13": "愆陽。詔令祈雨。制曰。時不得賒雨不得暴。空",
    "T50n2064_008:1001b14": "奏立孔雀王壇。未盡三日雨已浹洽。帝大悅。",
    "T50n2064_008:1001b15": "後因一日大風卒起。詔空禳止。請銀瓶一枚",
    "T50n2064_008:1001b16": "作法加持。須臾戢靜。忽因池鵝誤觸瓶傾。其",
    "T50n2064_008:1001b17": "風又作急暴過前。勅令再止。隨止隨效。帝乃",
    "T50n2064_008:1001b18": "賜號曰智藏焉。天寶八載許迴本國。乘驛騎",
    "T50n2064_008:1001b19": "五匹至南海郡。有勅再留。至德初鑾駕在靈",
    "T50n2064_008:1001b20": "武風翔。空常密奉表起居。肅宗亦密遣使者",
    "T50n2064_008:1001b21": "求祕密法。洎收京反正之日。事如所料。上元",
    "T50n2064_008:1001b22": "末帝不豫。空以大隨求真言祓除至七過。翼",
    "T50n2064_008:1001b23": "日乃瘳帝愈加殊禮焉。肅宗厭世。代宗即位。",
    "T50n2064_008:1001b24": "恩渥彌厚。又以京師春夏不雨。詔空祈請。如",
    "T50n2064_008:1001b25": "三日內雨是和尚法力。三日已往而霈然者",
    "T50n2064_008:1001b26": "非法力也。空受勅立壇。至第二日大雨云足。",
    "T50n2064_008:1001b27": "一歲復大旱。京兆尹蕭昕詣寺謂為結壇致",
    "T50n2064_008:1001b28": "雨。不空命其徒取樺皮僅尺餘。繢小龍於其",
    "T50n2064_008:1001b29": "上。而以爐香甌水置于前。轉吹震舌呼使呪",
    "T50n2064_008:1001c01": "之。食頃即以繢龍授昕曰。可投此于曲江中。",
    "T50n2064_008:1001c02": "投訖亟還。無冒風雨。昕如言投之。旋有白龍",
    "T50n2064_008:1001c03": "纔尺餘。搖鬣振鱗自水出。俄而龍長數丈。狀",
    "T50n2064_008:1001c04": "如曳素。倏忽亘天。昕鞭馬疾驅未及數十步。",
    "T50n2064_008:1001c05": "雲物凝晦暴雨驟降。比至永崇里第衢中之",
    "T50n2064_008:1001c06": "水已決渠矣。至永泰中香水沐浴東首以臥。",
    "T50n2064_008:1001c07": "比面瞻禮闕庭。以大印身定中而寂。茶毘火",
    "T50n2064_008:1001c08": "滅。收舍利數百粒。其頂骨不燃。中有舍利一",
    "T50n2064_008:1001c09": "顆。半隱半現。勅於本院別起塔焉。初玄宗召",
    "T50n2064_008:1001c10": "術士羅公遠與空角法。同在便殿。羅時時反",
    "T50n2064_008:1001c11": "手搔背。空曰。借尊師如意。時殿上有花石。空",
    "T50n2064_008:1001c12": "揮如意擊碎於其前。羅再三取如意不得。帝",
    "T50n2064_008:1001c13": "意欲起取。空曰。上勿起此影耳。乃舉手示羅。",
    "T50n2064_008:1001c14": "如意復完然在手。又北邙山有巨蛇。樵采者",
    "T50n2064_008:1001c15": "往往見之。矯首若丘陵。夜常承吸露氣。見空",
    "T50n2064_008:1001c16": "人語曰。弟子惡報。和尚如何見度。每欲翻河",
    "T50n2064_008:1001c17": "水陷洛陽城以快所懷也。空為其受歸戒說因",
    "T50n2064_008:1001c18": "果。且曰。汝以瞋心故受今報。那復恚恨乎吾",
    "T50n2064_008:1001c19": "力何及。當師吾言此身必捨矣。後樵子見蛇",
    "T50n2064_008:1001c20": "死澗下。臭聞數里。又一日風雨不止。坊市有",
    "T50n2064_008:1001c21": "漂溺者。樹木有拔仆者。遽召空止之。空於寺",
    "T50n2064_008:1001c22": "庭中揑泥媼五六溜水作梵言罵之。有頃開",
    "T50n2064_008:1001c23": "霽矣。嘗西蕃大石康三國。帥兵圍西涼府。詔",
    "T50n2064_008:1001c24": "空入。帝御于道場。空秉香爐誦仁王密語二",
    "T50n2064_008:1001c25": "七遍。帝見神兵可五百員在于殿庭。驚問空。",
    "T50n2064_008:1001c26": "空曰。毘沙門天王子領兵救安西。請急設食",
    "T50n2064_008:1001c27": "發遣。四月二十日果奏云。二月十一日城東",
    "T50n2064_008:1001c28": "北三十許里。雲霧間見神兵長偉。鼓角喧鳴",
    "T50n2064_008:1001c29": "山地崩震。蕃部驚潰。彼營中有鼠金色。咋弓",
    "T50n2064_008:1002a01": "弩絃皆絕。城北門樓有光明天王。怒視蕃帥",
    "T50n2064_008:1002a02": "大奔。帝覽奏謝空。因勅諸道城樓置天王像。",
    "T50n2064_008:1002a03": "此其始也。",
    "T50n2064_008:1002a04": "道昭",
    "T50n2064_008:1002a05": "沙門道昭。自云簡州人也。俗姓康氏。少時因",
    "T50n2064_008:1002a06": "得疾不悟云。至冥司見善惡報應之事。遂出",
    "T50n2064_008:1002a07": "家。住太行山四十年。戒行精苦。往往言人將",
    "T50n2064_008:1002a08": "來事。初若隱晦後皆明驗。甞有二客來。一曰",
    "T50n2064_008:1002a09": "姚邈。舉明經。一曰張氏。以資蔭。僧謂張曰。",
    "T50n2064_008:1002a10": "君授官四政慎不可食祿范陽。四月八日得",
    "T50n2064_008:1002a11": "疾當不救。次謂邈曰。君不利簪笏。如能從戎",
    "T50n2064_008:1002a12": "亦當三十年無乏。有疾勿令胡人療之。其年",
    "T50n2064_008:1002a13": "張官於襄鄧間。後累選。甞求南州。亦皆得之。",
    "T50n2064_008:1002a14": "後又選果授虢州盧氏縣令。到任兩日而卒。",
    "T50n2064_008:1002a15": "卒之日果四月八日也。後方悟范陽即盧氏",
    "T50n2064_008:1002a16": "望也。邈舉不第從知於容州假軍守之名三",
    "T50n2064_008:1002a17": "十年。累轉右職。後因別娶婦求為儐者。因得",
    "T50n2064_008:1002a18": "疾服嫗黃氏藥而終。後訪黃氏本末。乃洞主",
    "T50n2064_008:1002a19": "所放出婢是胡女也。",
    "T50n2064_008:1002a20": "玄宗",
    "T50n2064_008:1002a21": "釋玄宗。俗姓吳氏。永嘉人也。少時出塵氣度",
    "T50n2064_008:1002a22": "寬裕。於本部永定山寶壽院。依常靜為師。既",
    "T50n2064_008:1002a23": "得戒已還諸方遊學。抵江陵詣朗禪師門決",
    "T50n2064_008:1002a24": "了疑貳。復振錫他行。見紫金山悅可自心。留",
    "T50n2064_008:1002a25": "行禪觀。此山先多虎暴。或噬行商。或傷樵子。",
    "T50n2064_008:1002a26": "從宗卜居哮[口*闞]絕迹。入山者無憚焉。一日禪",
    "T50n2064_008:1002a27": "從擁集。見一老父趨及座前。拜跪勤恪。宗問",
    "T50n2064_008:1002a28": "子何人耶答云。我本虎也。在此山中食啖眾",
    "T50n2064_008:1002a29": "生。因大師化此。冥迴我心得脫業軀。已生天",
    "T50n2064_008:1002b01": "道故來報謝。折旋之頃了無所見。以大曆二",
    "T50n2064_008:1002b02": "年囑別門徒溘然而化。春秋八十六。二月入",
    "T50n2064_008:1002b03": "塔立碑存焉。",
    "T50n2064_008:1002b04": "惠忠",
    "T50n2064_008:1002b05": "釋惠忠。俗姓王氏。潤州上元人也。初在母孕",
    "T50n2064_008:1002b06": "忽遇異僧。謂曰。所生貴子當為天人矣。誕育",
    "T50n2064_008:1002b07": "已來不食葷腥有異常童。稟性敦厚。年二十",
    "T50n2064_008:1002b08": "三以經業見度。即神龍元年也。遂配莊嚴寺。",
    "T50n2064_008:1002b09": "聞牛頭山威禪師造山禮謁。威見忠乃曰。山",
    "T50n2064_008:1002b10": "主來矣。因為說法。遂夙夜精勤。常頭陀山澤",
    "T50n2064_008:1002b11": "飲泉藉草一食延時。每用一鐺眾味同煮。用",
    "T50n2064_008:1002b12": "畢懸於樹杪。方坐繩床宴坐終日如杌。衣不",
    "T50n2064_008:1002b13": "易時寒暑一納。積四十年。遂彰靈應。州牧明",
    "T50n2064_008:1002b14": "賢頻詣山禮謁。再請至郡施化道俗。天寶初",
    "T50n2064_008:1002b15": "始出止莊嚴。忠以為梁朝舊寺莊嚴最盛。今",
    "T50n2064_008:1002b16": "已歲古凋殘興懷修葺。遂於殿東擬創法堂。",
    "T50n2064_008:1002b17": "先有古木鵲巢其頂。工人將欲伐之。忠曰且",
    "T50n2064_008:1002b18": "止。待鵲移去始當伐之。因至樹祝曰。此地造",
    "T50n2064_008:1002b19": "堂當速移去。言畢其鵲[銜金+缶]柴遷寓他樹。道俗",
    "T50n2064_008:1002b20": "觀者莫不歎異。又立基未定。忽有二神人為",
    "T50n2064_008:1002b21": "止其處。因乃定焉。雖汲引無廢神曠不撓。四",
    "T50n2064_008:1002b22": "方之侶相依日至。以大曆三年山門石室前",
    "T50n2064_008:1002b23": "有忠挂衣藤。是歲盛夏忽然枯悴。靈芝仙菌",
    "T50n2064_008:1002b24": "且不復生。至九月忠演法高座。無故水出繞",
    "T50n2064_008:1002b25": "座而轉。至四年六月十五日集眾布薩。至晚",
    "T50n2064_008:1002b26": "乃命侍者剃髮浴軀。是夜瑞雲覆剎天樂聞",
    "T50n2064_008:1002b27": "空。十六朝怡然坐化。時風雨震蕩樹木摧折。",
    "T50n2064_008:1002b28": "山中鳥獸哀鳴林壑。巖間哭聲數日方止。春",
    "T50n2064_008:1002b29": "秋八十有七。",
    "T50n2064_008:1002c01": "崇惠",
    "T50n2064_008:1002c02": "釋崇惠。姓章氏。杭州人也。穉秣之年。往禮徑",
    "T50n2064_008:1002c03": "山國一禪師為弟子。復誓志於潛落雲寺遁",
    "T50n2064_008:1002c04": "跡。俄有神白惠曰。師持佛頂少結莎訶令密",
    "T50n2064_008:1002c05": "語不圓。莎訶者成就義也。今京室佛法為外",
    "T50n2064_008:1002c06": "教凌轢。其危若綴旒。待師解救耳。惠趨程西",
    "T50n2064_008:1002c07": "上。大曆三年大清宮道士史華上奏。請與釋",
    "T50n2064_008:1002c08": "宗當代名流角佛力道法勝負。于時代宗欽",
    "T50n2064_008:1002c09": "尚空門。異道憤其偏重。故有是請也。遂於東",
    "T50n2064_008:1002c10": "明觀壇前架刀成梯。史華登躡如常磴道馬。",
    "T50n2064_008:1002c11": "時緇伍互相顧望推排無敢躡者。惠聞之謁",
    "T50n2064_008:1002c12": "開府魚朝恩。魚奏請於章信寺庭樹梯橫架",
    "T50n2064_008:1002c13": "鋒刃若霜雪。然增高百尺。東明之梯極為低",
    "T50n2064_008:1002c14": "下。時朝廷公貴市肆居民。駢足摩肩而觀此",
    "T50n2064_008:1002c15": "舉。惠徒跣登級下層有如坦路。曾無難色。復",
    "T50n2064_008:1002c16": "蹈烈火手探油湯。仍餐鐵葉號為餺飥。或嚼",
    "T50n2064_008:1002c17": "釘線聲猶脆飴。史華怯懼慚惶掩袂而退。時",
    "T50n2064_008:1002c18": "眾彈指歎嗟聲若雷響。帝遣中官鞏庭玉宣",
    "T50n2064_008:1002c19": "慰再三。便齎賜紫方袍一副焉。",
    "T50n2064_008:1002c20": "靈坦",
    "T50n2064_008:1002c21": "釋靈坦。姓武氏。太原文水人也。則天太后姪",
    "T50n2064_008:1002c22": "孫。父宣洛陽令。母夏侯氏初妊坦也。夢神僧",
    "T50n2064_008:1002c23": "授與寶鑑表裏瑩然。且曰。吾以此寄汝善保",
    "T50n2064_008:1002c24": "護之。及長參神會禪師。大曆八年行化至梁",
    "T50n2064_008:1002c25": "園。時相國田公神功供養邐迤。適維揚六合",
    "T50n2064_008:1002c26": "方歎大法凌夷。忽聞空中聲云。開心地即見",
    "T50n2064_008:1002c27": "菩薩如文殊像。曰與汝印驗。令舉頂以手按",
    "T50n2064_008:1002c28": "之。尋觀有四指赤痕。其印跡恒見。又止潤州",
    "T50n2064_008:1002c29": "金山。其山北面有一龍穴。常吐毒氣如雲。有",
    "T50n2064_008:1003a01": "近者多病或斃。坦居之毒雲滅跡。又於江陰",
    "T50n2064_008:1003a02": "定山結庵。俄聞有讚歎之聲。視之則白龜二。",
    "T50n2064_008:1003a03": "坦為受歸戒。又見二大白蛇身長數丈。亦為",
    "T50n2064_008:1003a04": "受戒懺悔。如是却往吳興林山造一蘭若。有",
    "T50n2064_008:1003a05": "三丈夫衣金紫。趨步徐正稱歎道場。元和五",
    "T50n2064_008:1003a06": "年居華林寺。寺內有大將軍張遼墓。寺僧多",
    "T50n2064_008:1003a07": "為鬼物惑亂。坦居之愀然無眹矣。又揚州人",
    "T50n2064_008:1003a08": "多為山妖木怪之所熒惑。坦皆遏禦焉。至十",
    "T50n2064_008:1003a09": "年忽見二胡人。自稱龜茲(音丘慈)國來。彼無至",
    "T50n2064_008:1003a10": "教。遠請和尚敷演。十一年五月十三日。告眾",
    "T50n2064_008:1003a11": "將赴遠請。至季秋八日卒。壽一百八。僧臘八",
    "T50n2064_008:1003a12": "十四。",
    "T50n2064_008:1003a13": "慧聞",
    "T50n2064_008:1003a14": "釋慧聞。信安人也。多勸勉檀那以福業為最。",
    "T50n2064_008:1003a15": "甞於[溹*殳]江鑄丈八金身像。州未聽許銅何從",
    "T50n2064_008:1003a16": "致。且曰。待大施主。居無何有清溪縣夫婦二",
    "T50n2064_008:1003a17": "人。將嫁資鑑來捨。聞為誓祝之曰。此鑑鼓鑄",
    "T50n2064_008:1003a18": "若當佛心前。乃是夫婦發心之至也。迨脫模",
    "T50n2064_008:1003a19": "露像果然。鑑當佛心胸間矣。又甞往豫章勸",
    "T50n2064_008:1003a20": "化獲黃金數鎰。俄遇賊劫掠事急。遂投金水",
    "T50n2064_008:1003a21": "中。曰慮損君子福田。請自澇漉。聞去賊徒入",
    "T50n2064_008:1003a22": "水求之不得。及聞到州金冥然已在其院。時",
    "T50n2064_008:1003a23": "山路有虎豹。聞或逢之。將杖叩其腦曰。汝勿",
    "T50n2064_008:1003a24": "害人。吾造功德。何不入緣。明日虎銜野猪投",
    "T50n2064_008:1003a25": "聞前弭尾而去。凡舉事皆成。歸信如流多奇",
    "T50n2064_008:1003a26": "異焉。",
    "T50n2064_008:1003a27": "難陀",
    "T50n2064_008:1003a28": "釋難陀者。華言喜也。未詳種姓何國人。其為",
    "T50n2064_008:1003a29": "人詭異不倫。恭慢無定。當建中年中。無何至",
    "T50n2064_008:1003b01": "于岷蜀。張魏公延賞之任成都。喜自言。我得",
    "T50n2064_008:1003b02": "如幻三昧。入水火貫金石。變現無窮。初入蜀",
    "T50n2064_008:1003b03": "與三少尼俱行。或大醉狂歌。戍將將斷之。及",
    "T50n2064_008:1003b04": "僧至且曰。某寄跡桑門別有藥術。因指三尼",
    "T50n2064_008:1003b05": "此妙歌管。戍將反敬之。遂留連。為辦酒肉。夜",
    "T50n2064_008:1003b06": "會客與之劇飲。其三尼及坐。舍睇調笑逸態",
    "T50n2064_008:1003b07": "絕世。飲將闌僧謂尼曰。可為押衙踏某曲也。",
    "T50n2064_008:1003b08": "因徐進對舞曳緒迴雪。迅赴摩跌技又絕倫",
    "T50n2064_008:1003b09": "也。良久曲終而舞不已。僧喝曰。婦女風耶。",
    "T50n2064_008:1003b10": "忽起取戍將佩刀。眾謂酒狂驚走。僧乃拔刀",
    "T50n2064_008:1003b11": "斫之背踣於地血及數尺。戍將大懼。呼左右",
    "T50n2064_008:1003b12": "縛僧。僧笑曰無草草。徐舉尼三枝笻枝也。血",
    "T50n2064_008:1003b13": "乃酒耳。又甞在飲會令人斷其頭釘耳於柱",
    "T50n2064_008:1003b14": "無血。身坐席上。酒至瀉入脰(徒垢切)瘡中面赤。",
    "T50n2064_008:1003b15": "而歌手復抵節。會罷自起提首安之。初無痕",
    "T50n2064_008:1003b16": "也。時時預言人凶衰。皆謎語事過方曉。成都",
    "T50n2064_008:1003b17": "有百姓供養數日。僧不欲住。閉關留之。僧因",
    "T50n2064_008:1003b18": "走入壁縫中。百姓牽遽漸入。唯餘袈裟角。頃",
    "T50n2064_008:1003b19": "亦不見。來日壁上有畫僧焉。其狀形似日月",
    "T50n2064_008:1003b20": "色。漸薄積七日空有黑跡。至八日黑跡亦滅。",
    "T50n2064_008:1003b21": "僧已在彭州矣。後不知所之。",
    "T50n2064_008:1003b22": "和和",
    "T50n2064_008:1003b23": "和和者。莫詳氏族。其為僧也狂亂。發言多中。",
    "T50n2064_008:1003b24": "時號為聖。有越國公主適榮陽鄭萬鈞數年",
    "T50n2064_008:1003b25": "無子。萬鈞請曰。吾無嗣願得一子。唯師降恩",
    "T50n2064_008:1003b26": "可乎。師曰。遺我三千匹絹。主當誕兩男。鈞如",
    "T50n2064_008:1003b27": "言施之。和取絹赴寺云修功德。乃謂鈞曰。主",
    "T50n2064_008:1003b28": "有娠矣。吾令二天人下為公主作兒。又曰。公",
    "T50n2064_008:1003b29": "主腹小能併妊二男乎。吾當使同年而前後",
    "T50n2064_008:1003c01": "耳。公主遂妊。年初歲終各誕一子。長曰潛曜。",
    "T50n2064_008:1003c02": "少曰晦明。皆美丈夫博通有識焉。",
    "T50n2064_008:1003c03": "義師",
    "T50n2064_008:1003c04": "釋義師者。不知何許人也。狀類風狂言語倒",
    "T50n2064_008:1003c05": "亂。貞元初巡吳苑乞丐。事多先覺。人以此疑",
    "T50n2064_008:1003c06": "之。市肆中百姓屋數間。義師輒操斧斫劑其",
    "T50n2064_008:1003c07": "簷禁之不止。其人數知其神異。禮白之曰。弟",
    "T50n2064_008:1003c08": "子藉此生活無壞我屋。迴顧曰。汝惜乎。投斧",
    "T50n2064_008:1003c09": "而去。其夜市火連延而燎。唯所截簷屋數間",
    "T50n2064_008:1003c10": "存焉。好止廢寺中。無冬夏常積聚壞幡蓋木",
    "T50n2064_008:1003c11": "佛像。以代薪炭。又於煨火燒炙鯉魚。而多跳",
    "T50n2064_008:1003c12": "躍灰坌(蒲頓切)彌漫。撫掌大笑。不具匕筯而食。",
    "T50n2064_008:1003c13": "面垢不靧(音誨)靧之輒陰雨。吳人以為占候及將",
    "T50n2064_008:1003c14": "死飲灰汁數十斛。乃念佛而坐。士庶觀之。滿",
    "T50n2064_008:1003c15": "七日而死。時盛暑色不變支不摧。百姓舁出",
    "T50n2064_008:1003c16": "郊外焚之。",
    "T50n2064_008:1003c17": "代病",
    "T50n2064_008:1003c18": "釋代病者。天台人也。姓陳氏。誕育之辰祥光",
    "T50n2064_008:1003c19": "滿室。隣里驚異。七歲喪父哀毀幾于滅性。白",
    "T50n2064_008:1003c20": "母求出家。母纔艱阻。遂斷一指。親黨敦勸偏",
    "T50n2064_008:1003c21": "親。乃送於國清寺。因戒法登滿。誓志觀方。初",
    "T50n2064_008:1003c22": "止東京。次於河陽為民救旱。按經繢八龍王",
    "T50n2064_008:1003c23": "立道場。啟祝畢投諸河。舉眾咸覩畫像沈躍",
    "T50n2064_008:1003c24": "不定。斯須雲起膚寸。雷雨大作千里告足。自",
    "T50n2064_008:1003c25": "此歸心者眾。先是三城間多暴風雹。動傷苗",
    "T50n2064_008:1003c26": "稼雉堞。號稱毒龍為害。代病為誦密語。後經",
    "T50n2064_008:1003c27": "歲序都無是患。共立堂宇若生祠焉。大曆元",
    "T50n2064_008:1003c28": "年登太行遊霍山。乃深入幽邃結茅而居。有",
    "T50n2064_008:1003c29": "盜其盂食。俄見二虎據路。會逢代病。盜叩頭",
    "T50n2064_008:1004a01": "陳悔。慰諭畢因摩挲虎頭。如是累伏猛獸。其",
    "T50n2064_008:1004a02": "中山神廟晉絳之間傳其[月*(夸大+八)]蠁。代病入廟勸",
    "T50n2064_008:1004a03": "其受歸戒。絕烹燀(音闡)牲牢。其神石像屢屢隨勸",
    "T50n2064_008:1004a04": "頷首聽命。由是檀信駢肩躡踵。有寘毒於酒",
    "T50n2064_008:1004a05": "者。賄貧女往施之。代病已知。貧女給曰。妾家",
    "T50n2064_008:1004a06": "醞覺美。酌施和尚求福。況以佛不逆眾生願。",
    "T50n2064_008:1004a07": "代病曰。汝亦是佛。然貧女。懼反飲具以情告。",
    "T50n2064_008:1004a08": "代病執杯啜之。俄爾酒氣及兩脛足。地為之",
    "T50n2064_008:1004a09": "僨(音奮)烈聞者驚怪。以酒供養自茲始也。汾隰",
    "T50n2064_008:1004a10": "西河人有疾。只給與淨水。飲之必瘳。貞元中",
    "T50n2064_008:1004a11": "奄然跏趺示滅。",
    "T50n2064_008:1004a12": "廣陵大師",
    "T50n2064_008:1004a13": "僧有客於廣陵亡其名。自號大師。廣陵人因",
    "T50n2064_008:1004a14": "以大師呼之。大師質甚陋。好以酒肉為食。常",
    "T50n2064_008:1004a15": "衣繐裘盛暑不脫。繇是蚤蟣聚其上。僑居孝",
    "T50n2064_008:1004a16": "感寺。獨止一室。每夕闔扉而寢。率為常矣。性",
    "T50n2064_008:1004a17": "狂悖好屠犬彘。日與廣陵少年鬪毆。或醉臥",
    "T50n2064_008:1004a18": "道傍。廣陵人俱以此惡之。有一少年以力聞。",
    "T50n2064_008:1004a19": "甞一日少年與人對博。大師大怒以手擊其",
    "T50n2064_008:1004a20": "博局盡碎。少年笑曰。騃兒何敢逆壯士耶。大",
    "T50n2064_008:1004a21": "師且罵而唾其面。於是與少年鬪擊。而觀者",
    "T50n2064_008:1004a22": "千數。少年卒不勝竟遁去。自是廣陵人謂大",
    "T50n2064_008:1004a23": "師有神力。大師亦自負其力。往往剽奪市中",
    "T50n2064_008:1004a24": "金錢衣物市人皆憚其勇莫敢拒。後有老僧。",
    "T50n2064_008:1004a25": "召大師而至。曰僧當死心奉教戒。柰何食酒",
    "T50n2064_008:1004a26": "肉殺犬彘。剽奪市人錢物。又與少年同鬪擊。",
    "T50n2064_008:1004a27": "豈僧人之道耶。一旦吏執以聞官。汝不羞天",
    "T50n2064_008:1004a28": "耶。大師怒罵曰。蠅蚋徒嗜膻腥耳。安能知龍",
    "T50n2064_008:1004a29": "鶴之心哉。然則吾道亦非汝所知也。且我清",
    "T50n2064_008:1004b01": "中而混其外者。豈若汝齪齪無大度乎。老僧",
    "T50n2064_008:1004b02": "卒不能屈其詞。後一日大師自外來歸既入",
    "T50n2064_008:1004b03": "室閉戶。有於門隙視者。大師坐於席。有奇光",
    "T50n2064_008:1004b04": "自眉端發。晃然照一室。觀者奇之具告群僧。",
    "T50n2064_008:1004b05": "群僧來見大師眉端之光。相指語曰。吾聞佛",
    "T50n2064_008:1004b06": "之眉有白毫相光。今大師有之果佛矣。遂相",
    "T50n2064_008:1004b07": "率而拜。至明日清旦。群僧俱集於庭候謁大",
    "T50n2064_008:1004b08": "師及開戶而大師已亡矣。群情益異其事。因",
    "T50n2064_008:1004b09": "號大師為大師佛。",
    "T50n2064_008:1004b10": "靈默",
    "T50n2064_008:1004b11": "釋靈默。俗姓宣氏。毘陵人也。初參豫章馬大",
    "T50n2064_008:1004b12": "師。因住白砂道場。經于二載。猛虎來馴。近林",
    "T50n2064_008:1004b13": "產子意有所依。又住東道場。地僻人稀。山神",
    "T50n2064_008:1004b14": "一夜震雷暴雨懸崖委墜。投明大樹倒欹庵",
    "T50n2064_008:1004b15": "側樹枝交絡。茅苫略無少損。遐邇聞旃皆來",
    "T50n2064_008:1004b16": "觀歎。後遊東白山。俄然中毒。而不求醫閉關",
    "T50n2064_008:1004b17": "宴坐。未幾毒化流汗而滴乃復常矣。元和初",
    "T50n2064_008:1004b18": "久旱民皆狼顧。默沿澗見青蛇夭矯瞪目如",
    "T50n2064_008:1004b19": "視行人不動。咄之曰。百姓溪渴苗死。汝胡不",
    "T50n2064_008:1004b20": "施雨救民耶。至夜果大雨。合境云足。民荷其",
    "T50n2064_008:1004b21": "賜。厥後澡沐焚香。端坐繩床而卒。壽七十二。",
    "T50n2064_008:1004b22": "法臘四十一。",
    "T50n2064_008:1004b23": "澄觀",
    "T50n2064_008:1004b24": "釋澄觀。姓夏侯氏。越州山陰人也。年甫十一",
    "T50n2064_008:1004b25": "依寶林寺霈禪師出家。誦法華經。十四遇恩",
    "T50n2064_008:1004b26": "得度。便隷此寺。觀俊朗高逸弗可以細務拘。",
    "T50n2064_008:1004b27": "後將撰華嚴疏。於寤寐之間見一金人。當陽",
    "T50n2064_008:1004b28": "挺立以手迎抱之。無何咀嚼都盡。覺即汗流。",
    "T50n2064_008:1004b29": "自喜吞納光明遍照之徵也。起興元元年正",
    "T50n2064_008:1004c01": "月。貞元三年十二月畢功。成二十軸。乃飯千",
    "T50n2064_008:1004c02": "僧以落成之為疏。時堂前池生五枝合歡蓮",
    "T50n2064_008:1004c03": "華一華。皆有三節。人咸歎伏。觀常思付授。忽",
    "T50n2064_008:1004c04": "夜夢身化為龍。矯首于南臺蟠尾于山北。拏",
    "T50n2064_008:1004c05": "欔碧落鱗鬣耀日。須臾蜿蜒化為千數小龍。",
    "T50n2064_008:1004c06": "騰躍青冥分散而去。蓋取象乎教法支分流",
    "T50n2064_008:1004c07": "布也。遂於中條山棲巖寺住。寺有禪客拳眉",
    "T50n2064_008:1004c08": "剪髮。字曰癡人。被短褐操長策。狂歌雜語。凡",
    "T50n2064_008:1004c09": "所指斥皆多應驗。觀未至之前。狂僧驅眾僧",
    "T50n2064_008:1004c10": "洒掃曰。不久菩薩來此。以元和年中示滅。春",
    "T50n2064_008:1004c11": "秋七十餘。",
    "T50n2064_008:1004c12": "隱峯",
    "T50n2064_008:1004c13": "釋隱峯。俗姓鄧氏。建州邵武人也。稚歲憨狂",
    "T50n2064_008:1004c14": "不狥父母之命。出家納法。元和中言游五臺",
    "T50n2064_008:1004c15": "山。路出淮西。屬吳元濟阻兵違拒王命。官軍",
    "T50n2064_008:1004c16": "與賊遇交鋒未決勝負。峯曰。我去解其殺戮。",
    "T50n2064_008:1004c17": "乃擲錫空中飛身冉冉隨去。介兩軍陣過。戰",
    "T50n2064_008:1004c18": "士各觀僧飛騰。不覺抽戈匣刃焉。既而游遍",
    "T50n2064_008:1004c19": "靈跡。忽於金剛窟前倒立而死。亭亭然其直",
    "T50n2064_008:1004c20": "如植。時議靈穴之前當[臼/丌]就爇。屹定如山併",
    "T50n2064_008:1004c21": "力不動。遠近瞻覩驚歎希奇。峯有妹為尼。入",
    "T50n2064_008:1004c22": "五臺嗔目咄之曰。老兄疇昔為不循法律。死",
    "T50n2064_008:1004c23": "且熒惑於人。時眾已知。妹雖骨肉豈敢携貳。",
    "T50n2064_008:1004c24": "請從恒度。以手輕攘僨然而倒。遂茶毘之收",
    "T50n2064_008:1004c25": "舍利入塔。號鄧隱峯。遺一頌云。獨絃琴子為",
    "T50n2064_008:1004c26": "君彈。松柏長青不怯寒。金礦相和性自別。任",
    "T50n2064_008:1004c27": "向君前試取看。",
    "T50n2064_008:1004c28": "圓觀",
    "T50n2064_008:1004c29": "釋圓觀。不知何許人。居于洛。率性疎簡。時與",
    "T50n2064_008:1005a01": "李源為忘形之友。同止慧林寺但日給一器。",
    "T50n2064_008:1005a02": "隨眾僧飲食而已。如此三年。一日源忽約觀",
    "T50n2064_008:1005a03": "游蜀青城峨眉等山洞求藥。觀欲游長安由",
    "T50n2064_008:1005a04": "斜谷路。李欲自荊入峽。爭此二途。半年未決。",
    "T50n2064_008:1005a05": "李曰。吾已不事王侯。行不願歷兩京道矣。觀",
    "T50n2064_008:1005a06": "曰。行無固必請從子命。遂自荊上峽。行次南",
    "T50n2064_008:1005a07": "浦泊舟。見數婦女條達錦襠負罌而汲觀俛",
    "T50n2064_008:1005a08": "首而泣曰。某不欲經此者。恐見此婦人也。李",
    "T50n2064_008:1005a09": "問其故。觀曰。其孕婦王氏者。是某託身之所",
    "T50n2064_008:1005a10": "也。已逾三戴尚未解娩。唯以吾未來故。今既",
    "T50n2064_008:1005a11": "見矣。命有所歸。釋氏所謂循還者也。請君用",
    "T50n2064_008:1005a12": "符呪遣其速生。且少留行舟葬吾山谷。其家",
    "T50n2064_008:1005a13": "浴兒時亦望君訪臨。若相顧一笑是識君也。",
    "T50n2064_008:1005a14": "後十二年當中秋月夜。專於錢唐天竺寺外。",
    "T50n2064_008:1005a15": "乃是與君相見之期也。李追悔此一行。召孕",
    "T50n2064_008:1005a16": "婦告以其事。婦人喜躍還。頃之李往授符水。",
    "T50n2064_008:1005a17": "觀沐浴而化。婦生一子焉。李三日往看。新兒",
    "T50n2064_008:1005a18": "果致一笑。明日李迴棹歸慧林寺。詢問弟子",
    "T50n2064_008:1005a19": "方知已理命矣。李常念杭州之約。至期到天",
    "T50n2064_008:1005a20": "竺寺。其夜月明忽聞葛洪井畊有牧童歌竹",
    "T50n2064_008:1005a21": "枝者。乘牛扣角。雙髻短衣。徐至寺前乃觀也。",
    "T50n2064_008:1005a22": "李趨拜曰。觀公健否。曰李公真信士。我與君",
    "T50n2064_008:1005a23": "殊途。慎勿相近。君俗緣未盡但且勤修。不墮",
    "T50n2064_008:1005a24": "即遂相見。李無由序語。望之澘然。觀又歌竹",
    "T50n2064_008:1005a25": "枝前去。詞切調高。不知所終。",
    "T50n2064_008:1005a26": "智辯",
    "T50n2064_008:1005a27": "釋智辯(扶件切)不知何許人也。少而英偉長勤",
    "T50n2064_008:1005a28": "梵學。遂負箱帙遍歷名山。至衡岳寺憩息月",
    "T50n2064_008:1005a29": "餘常於寺閑齋。獨自尋繹疏義。復自咎責曰。",
    "T50n2064_008:1005b01": "所解義理莫違聖意乎。沈思兀然。偶舉首見",
    "T50n2064_008:1005b02": "老僧。振錫而入曰。師讀何經論窮何義理。辯",
    "T50n2064_008:1005b03": "疑其異。乃自述本緣。因加悔責。又曰。倘蒙",
    "T50n2064_008:1005b04": "賢達指南請受甘心。鈐口結舌不復開演矣。",
    "T50n2064_008:1005b05": "老僧笑曰。師識至廣豈不知此義。大聖猶不",
    "T50n2064_008:1005b06": "能度無緣之人。況其初心乎。師只是與眾生",
    "T50n2064_008:1005b07": "無緣耳。辯曰。豈終世若此乎。老僧曰。吾試為",
    "T50n2064_008:1005b08": "爾結緣。遂問辯。今有幾貲糧耶。辯曰。自南徂",
    "T50n2064_008:1005b09": "北。裂裳裹足。已經萬里。所齎皆罄竭矣。見受",
    "T50n2064_008:1005b10": "持九條衣而已。老僧曰。只此可矣。必宜鬻之。",
    "T50n2064_008:1005b11": "以所易之直。皆作糜餅油食之物。辯如言作",
    "T50n2064_008:1005b12": "之。約數十人食。遂相與至坰野之中散掇餅",
    "T50n2064_008:1005b13": "餌。焚香長跪。祝曰。今日食我施者。願當來之",
    "T50n2064_008:1005b14": "世與我為法屬。我當教之得至菩提。言訖烏",
    "T50n2064_008:1005b15": "鳥亂下啄拾地上。螻螘蠅蠁莫徵其數。老僧",
    "T50n2064_008:1005b16": "曰。爾後二十年方可歸開法席。今且周遊未",
    "T50n2064_008:1005b17": "宜講說也。言訖而去。辯由是精進不倦研摩。",
    "T50n2064_008:1005b18": "義味滋多。志在傳授。至二十年却歸河北。盛",
    "T50n2064_008:1005b19": "化鄴中。聽眾盈千數人。皆年二十餘。其老者",
    "T50n2064_008:1005b20": "無二三人焉。",
    "T50n2064_008:1005b21": "素公",
    "T50n2064_008:1005b22": "長安興善寺素和尚。院庭有青桐四株。皆素",
    "T50n2064_008:1005b23": "之手植。唐元和中卿相多遊此院。桐至夏有",
    "T50n2064_008:1005b24": "汗污人衣。如輠(音畫)脂不可浣。昭國鄭相甞與",
    "T50n2064_008:1005b25": "丞郎數人避暑。惡其汗污。謂素曰。弟子為和",
    "T50n2064_008:1005b26": "尚伐此樹。各植一松也。及暮素戲祝樹曰。我",
    "T50n2064_008:1005b27": "種汝二十餘年。汝以汗為人所惡。來歲若復",
    "T50n2064_008:1005b28": "有汗。我必薪之。自是無汗矣。素公不出院。轉",
    "T50n2064_008:1005b29": "法華經三萬七千部。夜常有狢子聽經。齋時",
    "T50n2064_008:1005c01": "有烏鵲就掌取食。長慶初有僧玄幽。題此院",
    "T50n2064_008:1005c02": "詩云。三萬蓮經三十春。半生不蹋院門塵。當",
    "T50n2064_008:1005c03": "時以為佳句也。",
    "T50n2064_008:1005c04": "弘道",
    "T50n2064_008:1005c05": "釋弘道。不知何許人。居於千福寺。人言其晝",
    "T50n2064_008:1005c06": "閉關以寐。夕則視事於陰府。十祈叩者八九",
    "T50n2064_008:1005c07": "拒之。時河中少尹鄭復禮。始應進士舉十上",
    "T50n2064_008:1005c08": "不第。方蹇躓憤惋。乃擇日齋沐候焉。道頗溫",
    "T50n2064_008:1005c09": "容之。且曰。某未甞妄洩於人。今茂才抱積薪",
    "T50n2064_008:1005c10": "之歎。且久不能忍耳。勉旃進取終成美名。然",
    "T50n2064_008:1005c11": "其事頗異不可言也。鄭拜請其期。道曰。唯君",
    "T50n2064_008:1005c12": "期須四事相就。然後遂志。四缺其一則復負",
    "T50n2064_008:1005c13": "冤。如是者骨肉相繼三牓。三牓之前猶梯天",
    "T50n2064_008:1005c14": "之難。三牓之後則反掌之易也。鄭愕視不可",
    "T50n2064_008:1005c15": "喻。則又拜請四事之目。道持疑良久。則曰。慎",
    "T50n2064_008:1005c16": "勿言於人。君之成名其事有四。亦可以為異",
    "T50n2064_008:1005c17": "矣。其一須國家改元之第二年。其二須是禮",
    "T50n2064_008:1005c18": "部侍郎再知貢舉。其三須是第二人姓張。其",
    "T50n2064_008:1005c19": "四同年須有郭八郎。四者闕一則功虧一簣矣。",
    "T50n2064_008:1005c20": "如是者賢弟姪三牓率須依此。鄭雖大疑其",
    "T50n2064_008:1005c21": "說。然欝欝不樂。以為無復望也。敬謝而退。長",
    "T50n2064_008:1005c22": "慶二年人有道其名姓於主文者。鄭以且非再",
    "T50n2064_008:1005c23": "知貢舉。意甚疑之果不中第。直至改元。寶曆",
    "T50n2064_008:1005c24": "二年新昌楊公再司文柄。乃私喜其事未敢",
    "T50n2064_008:1005c25": "洩言。來春果登第。第二人姓張名知。實同年",
    "T50n2064_008:1005c26": "郭八郎名言揚。鄭奇歎且久。因紀於小書之",
    "T50n2064_008:1005c27": "杪。私自謂曰。道言三牓。率須如此。一之已異",
    "T50n2064_008:1005c28": "其可至于再乎至于三乎。次至故尚書右丞諱",
    "T50n2064_008:1005c29": "憲應舉大和二年。頗有籍甚之譽。以主文非",
    "T50n2064_008:1006a01": "再知舉。試日果有期周之恤。爾後應大和九",
    "T50n2064_008:1006a02": "舉敗於垂成。直至改元開成二年。高鍇(器駭切)",
    "T50n2064_008:1006a03": "再司文柄右轄。私異其事明年果登上第。第",
    "T50n2064_008:1006a04": "二人姓張名棠同年郭八郎名植。因又附於小",
    "T50n2064_008:1006a05": "書之末。三牓雖欠其一兩牓且無小差。閨門",
    "T50n2064_008:1006a06": "之內私相謂曰。豈其然乎。時僧弘道已不知",
    "T50n2064_008:1006a07": "所往矣。次年故附馬都尉顥應舉。時譽轉洽。",
    "T50n2064_008:1006a08": "至改元會昌之二年。禮部柳侍郎璟再司文",
    "T50n2064_008:1006a09": "柄。都尉以狀頭及第。第二人姓張名潛同年",
    "T50n2064_008:1006a10": "郭八郎名京。弘道所說無差焉。",
    "T50n2064_008:1006a11": "清公",
    "T50n2064_008:1006a12": "釋清公。居巴山之隈。不知何許人。常默其詞。",
    "T50n2064_008:1006a13": "忽復一言未甞不中。西川節帥段文昌父鍔",
    "T50n2064_008:1006a14": "為支江宰。後任江陵糺。文昌少好屬文。長自",
    "T50n2064_008:1006a15": "渚宮困於塵土。客遊成都謁韋。南康臯。臯與",
    "T50n2064_008:1006a16": "奏釋褐。道不甚行。每以事業自負。與遊皆",
    "T50n2064_008:1006a17": "高明之士。遂去南康之府。金吾將軍裴邠之",
    "T50n2064_008:1006a18": "鎮梁川。辟為從事。轉假廷評裴公府罷公自",
    "T50n2064_008:1006a19": "府遊聞清公之異。徑詣清公求宿。願知前",
    "T50n2064_008:1006a20": "去之事。自夕達旦曾無一詞。忽問曰。中間",
    "T50n2064_008:1006a21": "極盛旌旆而至者誰。公曰。豈非高崇文乎。對",
    "T50n2064_008:1006a22": "曰非也。更言之。公曰。代崇文者。武黃門也。",
    "T50n2064_008:1006a23": "清曰。十九郎不日即為此人。更盛更盛。公尋",
    "T50n2064_008:1006a24": "徵之。便曰。害風妄語阿師不知。因大笑而已。",
    "T50n2064_008:1006a25": "由是頗亦自負。戶部員外韋處厚出任開州",
    "T50n2064_008:1006a26": "刺史。叚公時任都官員外判鹽鐵案公送出",
    "T50n2064_008:1006a27": "都門。處厚素深於釋氏。洎到鵠鳴先訪之。清",
    "T50n2064_008:1006a28": "喜而迎處厚。處厚因問還期。曰一年半歲一",
    "T50n2064_008:1006a29": "年半歲。又問。終止何官。對曰。宰相須江邊",
    "T50n2064_008:1006b01": "得。又問。終止何處。僧遂不答。又問。叚十九",
    "T50n2064_008:1006b02": "郎何如。答曰。已說矣。近也近也。及處厚之歸",
    "T50n2064_008:1006b03": "朝正三歲重言一年半歲之驗。長慶初叚公",
    "T50n2064_008:1006b04": "自相位節制西川。果符清公之言。處厚唯不",
    "T50n2064_008:1006b05": "喻江邊得宰相。廣求智者解焉。或有旁徵義",
    "T50n2064_008:1006b06": "者。謂處厚必除浙西夏口。從是而入拜。及文",
    "T50n2064_008:1006b07": "宗皇帝踐祚。自江邸首命處厚為相。至是方",
    "T50n2064_008:1006b08": "驗。與鄒平公同發使修清公塔。因刻石紀其",
    "T50n2064_008:1006b09": "事焉。又趙宗儒節制興元日問其移動。遂命",
    "T50n2064_008:1006b10": "紙作兩句詩云。梨花初發杏花初。甸邑南來",
    "T50n2064_008:1006b11": "慶有餘。宗儒遽考之。清公但云。害風阿師取",
    "T50n2064_008:1006b12": "次語。明年二月除檢校。右僕射鄭餘慶代其",
    "T50n2064_008:1006b13": "位。",
    "T50n2064_008:1006b14": "惟瑛",
    "T50n2064_008:1006b15": "僧惟瑛。未詳何許人。善聲色兼知術數。士人",
    "T50n2064_008:1006b16": "陸賓虞舉進士。在京與之往來。惟瑛每言小",
    "T50n2064_008:1006b17": "事無不必驗。至寶曆二年春賓虞欲罷舉歸",
    "T50n2064_008:1006b18": "吳。告惟瑛以行計。瑛留止一宿。明旦謂賓虞",
    "T50n2064_008:1006b19": "曰。君來歲成名不必歸矣。但取京兆薦送必",
    "T50n2064_008:1006b20": "在高等。賓虞曰。某曾三就京兆未始得事。今",
    "T50n2064_008:1006b21": "歲之事尤覺甚難。瑛曰。不然。君之成名必以",
    "T50n2064_008:1006b22": "京兆薦送。他處不可也。至七月六日若食水",
    "T50n2064_008:1006b23": "族則殊等與及第必矣。賓虞乃書於晉昌里之",
    "T50n2064_008:1006b24": "牗。日省之。數月後因於靖恭北門。候一郎官。",
    "T50n2064_008:1006b25": "適遇朝客。遂迴憩於從孫聞禮之舍。既入聞",
    "T50n2064_008:1006b26": "禮喜迎曰。向有人惠雙鯉魚。方欲候翁而烹",
    "T50n2064_008:1006b27": "之。賓虞素嗜魚。但令作羹。至者輒盡。後日因",
    "T50n2064_008:1006b28": "視牗間所書字則七月六日也。遽命駕詣惟",
    "T50n2064_008:1006b29": "瑛。且紿之曰。將遊蒲關故以訪別。瑛笑曰。水",
    "T50n2064_008:1006c01": "族已食矣。遊蒲關何為。賓虞深信之。因取薦",
    "T50n2064_008:1006c02": "京兆府。果得殊等。明年入省試畢。又訪惟瑛。",
    "T50n2064_008:1006c03": "瑛曰。君已登第名籍不甚高。當在十五人之",
    "T50n2064_008:1006c04": "外。狀元姓李名合曳脚。時有廣文生朱俅者。",
    "T50n2064_008:1006c05": "時議當及第。監司所送名未登科。賓虞因問。",
    "T50n2064_008:1006c06": "其非姓朱乎。瑛曰。三十三人無姓朱者。時正",
    "T50n2064_008:1006c07": "月二十四日。賓虞言於從符。符與石賀書壁。",
    "T50n2064_008:1006c08": "後月餘放牓。狀頭李郃。賓虞名在十六。即三",
    "T50n2064_008:1006c09": "十人也。惟瑛又謂賓虞曰。君成名後當食祿",
    "T50n2064_008:1006c10": "於吳越之分。有一事甚速疾。賓虞後從事於",
    "T50n2064_008:1006c11": "越。半年而暴終。",
    "T50n2064_008:1006c12": "文爽",
    "T50n2064_008:1006c13": "釋文爽。不知何許人。早解塵纓抉開愛網。從",
    "T50n2064_008:1006c14": "師問道。天然不睡。困憊之極亦惟趺坐。後獨",
    "T50n2064_008:1006c15": "棲丘隴間。霖雨浹旬旁無僮侍。有一蛇入爽",
    "T50n2064_008:1006c16": "手中蟠屈。時有人召齋。彼怪至時不赴。主重",
    "T50n2064_008:1006c17": "來請見蛇驚懼失聲。蛇乃徐徐而下。固命往",
    "T50n2064_008:1006c18": "食。爽辭過中不食。翌日有狼呀張其口。奮躍",
    "T50n2064_008:1006c19": "欲噬咋之狀者三。爽閔其饑。復自念曰。穢",
    "T50n2064_008:1006c20": "囊無悋施汝一飧。願疾成堅固之身。汝受吾",
    "T50n2064_008:1006c21": "施同歸善會。斯須狼乃弭耳而退。及其卒日",
    "T50n2064_008:1006c22": "空中鐘罄交響。遲久方息。",
    "T50n2064_008:1006c23": "鑑空",
    "T50n2064_008:1006c24": "釋鑑空。俗姓齊氏。吳郡人也。少小苦貧雖勤",
    "T50n2064_008:1006c25": "於學而寡記持。壯歲常困。遊吳楚間。已四五",
    "T50n2064_008:1006c26": "年矣。元和初值錢唐荒儉。乃議求餐于天竺",
    "T50n2064_008:1006c27": "寺。至孤山寺西餧甚不前。因臨流雪涕悲吟",
    "T50n2064_008:1006c28": "數聲。俄有梵僧臨流而坐。顧空笑曰。法師秀",
    "T50n2064_008:1006c29": "才旅遊滋味足未。空曰。旅遊滋味則已足矣。",
    "T50n2064_008:1007a01": "法師之呼一何乖謬。梵僧曰。子不憶講法華",
    "T50n2064_008:1007a02": "經於同德寺乎。空曰。生身已四十五歲矣。盤",
    "T50n2064_008:1007a03": "桓吳楚間未甞涉京口。又何洛中之說。僧曰。",
    "T50n2064_008:1007a04": "子應為飢火所燒不暇記憶故事。遂探囊出",
    "T50n2064_008:1007a05": "一棗大如拳許曰。此吾國所產。食之者。上智",
    "T50n2064_008:1007a06": "知過去未來事。下智止於知前生事耳。空飢",
    "T50n2064_008:1007a07": "極食棗掬泉飲之。忽欠伸枕石而寢。頃刻乃",
    "T50n2064_008:1007a08": "悟。憶講經於同德寺如昨日焉。因增涕泣。問",
    "T50n2064_008:1007a09": "僧曰。震和尚安在。曰專精未至。再為蜀僧矣。",
    "T50n2064_008:1007a10": "今則斷攀緣也。神上人安在。曰前願未滿。悟",
    "T50n2064_008:1007a11": "法師焉在。曰豈不記香山石像前戲發大願",
    "T50n2064_008:1007a12": "乎。若不證無上菩提。必願為赳赳貴臣。昨聞",
    "T50n2064_008:1007a13": "已得大將軍矣。當時雲水五人惟吾得解脫。",
    "T50n2064_008:1007a14": "獨汝為凍餒之士也。空泣曰。某四十許年日",
    "T50n2064_008:1007a15": "唯一餐。三十餘年擁一褐浮俗之事決斷根",
    "T50n2064_008:1007a16": "源。何期福不完乎。坐於飢凍。僧曰。由師子座",
    "T50n2064_008:1007a17": "上廣說異端。使學空之人心生疑惑。戒珠曾",
    "T50n2064_008:1007a18": "缺羶氣微存。聲渾響清終不可致。質傴影曲",
    "T50n2064_008:1007a19": "報應宜然。空曰。為之奈何。僧曰。今日之事吾",
    "T50n2064_008:1007a20": "無計矣。他生之事警於吾子焉。乃探鉢囊取",
    "T50n2064_008:1007a21": "一鑑。背面皆瑩徹。謂空曰。要知貴賤之分修",
    "T50n2064_008:1007a22": "短之期。佛法興替。吾道盛衰。宜一鑒焉。空照",
    "T50n2064_008:1007a23": "久之謝曰。報應之事。榮枯之理。謹知之矣。僧",
    "T50n2064_008:1007a24": "收鑑入囊。遂挈而去。行十餘步旋失所在。空",
    "T50n2064_008:1007a25": "是夕投靈隱寺。出家受具足戒。後周遊名山",
    "T50n2064_008:1007a26": "愈高苦節。大和元年詣洛陽。於龍門天竺寺",
    "T50n2064_008:1007a27": "遇河東柳珵。向珵親說其由。珵聞空之說事。",
    "T50n2064_008:1007a28": "皆不常且甚奇之。空曰。我生世七十有七。僧",
    "T50n2064_008:1007a29": "臘三十二。持鉢乞食尚九年在世。吾捨世之",
    "T50n2064_008:1007b01": "日佛法其衰乎。珵詰之。默然無答。乃索[示*呈]筆",
    "T50n2064_008:1007b02": "硯題數行於經藏北垣而去。曰興一沙衰恒",
    "T50n2064_008:1007b03": "河沙。兔而罝。犬而拏。牛虎相交與角牙。寶檀",
    "T50n2064_008:1007b04": "終不滅其華。",
    "T50n2064_008:1007b05": "無著",
    "T50n2064_008:1007b06": "無著文喜禪師。入五臺山求見文殊。忽見山",
    "T50n2064_008:1007b07": "翁。著揖曰。願見文殊大士。翁曰。大士未可",
    "T50n2064_008:1007b08": "見。汝飯未。著曰未。翁引入一寺引著升堂命",
    "T50n2064_008:1007b09": "坐。童子進玳瑁杯。貯物如酥酪。著飲之覺心",
    "T50n2064_008:1007b10": "神清朗。翁曰。南方佛法如何住持。著曰。末代",
    "T50n2064_008:1007b11": "比丘少奉戒律。曰多少眾。曰或三百或五百。",
    "T50n2064_008:1007b12": "著問。此間佛法如何住持。曰龍蛇混雜凡聖",
    "T50n2064_008:1007b13": "同居。曰眾幾何。曰前三三後三三。遂談論及",
    "T50n2064_008:1007b14": "暮。翁命童子引著出。行未遠悽然悟翁即文",
    "T50n2064_008:1007b15": "殊也。不可再見。稽首童子乞一言為別。童子",
    "T50n2064_008:1007b16": "有無垢無染即真常之語。言訖童子與寺俱",
    "T50n2064_008:1007b17": "隱。但見五色雲中文殊乘金毛獅子往來。白",
    "T50n2064_008:1007b18": "雲忽覆之不見。",
    "T50n2064_008:1007b19": "知玄",
    "T50n2064_008:1007b20": "悟達國師知玄。與一僧邂逅京師。時僧患迦",
    "T50n2064_008:1007b21": "摩羅疾。人莫知其異也。皆厭惡之。知玄視候",
    "T50n2064_008:1007b22": "無倦色。後別僧謂知玄曰。子後有難可往西",
    "T50n2064_008:1007b23": "蜀彭州茶隴山相尋。有二松為誌。後知玄居",
    "T50n2064_008:1007b24": "安國寺。懿宗親臨法席。賜沈香為座。恩握甚",
    "T50n2064_008:1007b25": "厚。忽膝生人面瘡。眉目口齒俱備。每以飲食",
    "T50n2064_008:1007b26": "餧之。則開口吞啖。與人無異。求醫莫效。因憶",
    "T50n2064_008:1007b27": "舊言。乃入山相尋。見二松於烟雲間。信所約",
    "T50n2064_008:1007b28": "不誣。即趨其處佛寺煥儼。僧立於山門顧接",
    "T50n2064_008:1007b29": "甚歡。天晚止宿。知玄以所苦告之。曰無傷也。",
    "T50n2064_008:1007c01": "山有泉旦濯之即愈。黎明童子引至泉所。方",
    "T50n2064_008:1007c02": "掬水間。瘡忽人語曰。未可洗。公曾讀西漢書",
    "T50n2064_008:1007c03": "不。曰曾讀既曾讀之。寧不知袁盎殺晁錯乎。",
    "T50n2064_008:1007c04": "公即袁盎吾晁錯也。錯腰斬東市。其冤何如",
    "T50n2064_008:1007c05": "哉。累世求報於公。而公十世為僧。戒律精嚴",
    "T50n2064_008:1007c06": "報不得其便。今汝受賜過奢。名利心起故能",
    "T50n2064_008:1007c07": "害之。蒙迦諾迦尊者。洗我以三昧法水。自此",
    "T50n2064_008:1007c08": "不復為冤矣。時知玄魂不住體。急掬水洗之",
    "T50n2064_008:1007c09": "其痛徹髓絕而復蘇。其瘡亦旋愈。回顧寺宇",
    "T50n2064_008:1007c10": "莽不復見。因卓菴其處遂成大寺。知玄感其",
    "T50n2064_008:1007c11": "異。思積世之冤非遇聖賢何由得釋。因述懺",
    "T50n2064_008:1007c12": "法三卷。蓋取三昧水洗冤業之義。名曰水",
    "T50n2064_008:1007c13": "懺云。",
    "T50n2064_008:1007c14": "神僧傳卷第八"
}