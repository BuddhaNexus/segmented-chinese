{
    "X70n1399_001:0656a06": " 福源石屋珙禪師語錄原序",
    "X70n1399_001:0656a08": "昔。達磨大師壁觀少林。惟以一言傳心。默示真體。使",
    "X70n1399_001:0656a09": "人自證。初無多說。是以。二祖夙慧天稟。頴悟超然。故",
    "X70n1399_001:0656a10": "於密授之際。直證其妙。乃曰。了了常知。言不可及。達",
    "X70n1399_001:0656a11": "磨始印之曰。即此是自性清淨心。更勿疑也。其後。四",
    "X70n1399_001:0656a12": "世相傳。皆默證其體。而不顯言。至荷澤神會禪師。則",
    "X70n1399_001:0656a13": "記達磨有懸絲之讖。慮恐宗旨滅絕。遂明說知之一",
    "X70n1399_001:0656a14": "字眾妙之門。至是。而真心之體。顯白於世。潛符密契",
    "X70n1399_001:0656a15": "者。不為不多矣。然而此心之知。虗靈寂照。性自神解。",
    "X70n1399_001:0656a16": "非世所謂仗境託緣之知。而為其體也。自唐以來。諸",
    "X70n1399_001:0656a17": "祖相傳。列派分宗。行棒行喝。至於擎叉舞笏。挽弓輥",
    "X70n1399_001:0656a18": "毬。各立玄門。建化不一。究其大機大用。無非直顯心",
    "X70n1399_001:0656a19": "體之妙。至不得已。而有上堂入室示眾等語。觀其激",
    "X70n1399_001:0656a20": "揚開導。要皆肆口而說。直截無隱。始及南宋以後諸",
    "X70n1399_001:0656a21": "師。漸乃組章繪句。流為造作。甚至有短拙新巧之論。",
    "X70n1399_001:0656a22": "使學語無稽之徒。轉相沿襲。大為有識所恥。殊不知。",
    "X70n1399_001:0656a23": "直指之道。以心傳心。必惟自證。纔涉言詮。即第二義。",
    "X70n1399_001:0656a24": "而況務為造作者耶。余每與通宗達士。語至於此。未",
    "X70n1399_001:0656b01": "甞不為之大息焉。福源住山石屋珙公。早得及菴之",
    "X70n1399_001:0656b02": "傳。居山三十餘載。入定觀心。妙達真體。故其言語不",
    "X70n1399_001:0656b03": "是造作。寶自胸襟渾然流出者也。讀其山居諸偈。綽",
    "X70n1399_001:0656b04": "有寒山子之遺風。以及上堂示眾諸語。一皆切直諦",
    "X70n1399_001:0656b05": "當。有足警發於人。豈學語者。可以意識而模倣之哉。",
    "X70n1399_001:0656b06": "嗚呼。古道瀾倒之秋。邪說方熾。寥寥宇宙。作者無聞。",
    "X70n1399_001:0656b07": "安得起斯人於寂光淨居。而共論茲事焉。",
    "X70n1399_001:0656b08": "洪武十五年歲在壬戌春三月。前景德靈隱禪寺住",
    "X70n1399_001:0656b09": "山沙門釋豫章來復序。",
    "X70n1399_001:0656b13": "甞聞。佛道不在文言。豈離文言而具佛道。眾生不能",
    "X70n1399_001:0656b14": "證佛。諸佛未曾分別眾生。乃佛入眾生不覺。眾生至",
    "X70n1399_001:0656b15": "佛不修。故曰。一坑無異土。源流即是水。譬喻風水相",
    "X70n1399_001:0656b16": "投。不期而偶。水無風而不波。風無水而不浪。風體本",
    "X70n1399_001:0656b17": "無其形。入水成章。池水定靜衡平。迎風鼓動。水風兩",
    "X70n1399_001:0656b18": "無交涉。動靜之相安在。直示不二法門。生佛了歸一",
    "X70n1399_001:0656b19": "體。入於圓宗。方為斯旨。道不在文言。三藏至今不絕。",
    "X70n1399_001:0656b20": "流行萬世。教是證宗之理文。謂宗入教。宗是達教之",
    "X70n1399_001:0656b21": "體詮。謂教明宗。後學之要。必不可少乎。然。古人機[目/兀]",
    "X70n1399_001:0656b22": "唾露洩滲。往來普引後賢。心解力濃。策警行踐。緣至",
    "X70n1399_001:0656b23": "一旦廓然而徹。乃化上行之衣傳。綿延後代。續祖燈",
    "X70n1399_001:0656b24": "之源流。諦信拈提。今石屋語錄。近世者希。先德歸去",
    "X70n1399_001:0656c01": "時遙。迹遺墨流。閱其文字。知古衷言不可輕為者。老",
    "X70n1399_001:0656c02": "古錐。三十年居山。足不入閫。盡忘塵曉。清志堅澹。利",
    "X70n1399_001:0656c03": "不干懷。舍片雲消歸靈岫。演半偈襟胸月朗。開毫裂",
    "X70n1399_001:0656c04": "天河。濬川無際。湧一泉智水。流出寶藏。逝游峰頂。清",
    "X70n1399_001:0656c05": "逍雲外。實非抱息寒禪。枯根未絕。豈是坐井觀天。不",
    "X70n1399_001:0656c06": "知方外。此老。真為如來的派源流。一氣法末也。因清",
    "X70n1399_001:0656c07": "堅大師。仰古道風。聞悅怡暢。欣覓不勝。久望刊流。後",
    "X70n1399_001:0656c08": "攬一本。翻刻承布。若於斯文。普願甞夫便覺出廣長",
    "X70n1399_001:0656c09": "舌。行人道曲。履步咸正。有智踏無為之鄉。無慮超乘",
    "X70n1399_001:0656c10": "戒之急。世色易辯。一相難分。特使無知無所不知。希",
    "X70n1399_001:0656c11": "逢者也願樂欲聞。",
    "X70n1399_001:0656c12": "光緒十三年。重刻石屋語錄。閒居月塘鄉野。謹序。",
    "X70n1399_001:0656c18": "福源石屋珙禪師語錄卷之上",
    "X70n1399_001:0656c20": "參學門人　至柔　等編",
    "X70n1399_001:0656c21": "師於元統辛未四月十三日入寺。指山門云。豁開戶",
    "X70n1399_001:0656c22": "牗。當軒者誰。喝一喝。",
    "X70n1399_001:0656c23": "佛殿。因我得禮你。自倒還自起。鵓鳩樹上啼。意在麻",
    "X70n1399_001:0656c24": "畬裏。",
    "X70n1399_001:0657a01": "據室。拈拄杖云。從上諸佛祖師。天下老和尚。總是揚",
    "X70n1399_001:0657a02": "蓬塵於水底。摘楊華於火中。新福源。又作麼生。卓拄",
    "X70n1399_001:0657a03": "杖。喝一喝。",
    "X70n1399_001:0657a04": "拈廣教府疏云。老瞿曇。二千年前未了底公案。珙上",
    "X70n1399_001:0657a05": "座。今日就廣教府官手裏。與他了却。呈疏云。所供詣",
    "X70n1399_001:0657a06": "實。",
    "X70n1399_001:0657a07": "拈山門疏云。鍋子大小。杓柄短長。自家裏事。何必論",
    "X70n1399_001:0657a08": "量。",
    "X70n1399_001:0657a09": "指法座云。人天寶座。曲彔木床。我今要坐即便坐。更",
    "X70n1399_001:0657a10": "不作禮須彌王。便陞座。拈香祝　聖畢　次拈香云。",
    "X70n1399_001:0657a11": "此一瓣香。爇向爐中。奉為前住湖州路道場禪寺及",
    "X70n1399_001:0657a12": "菴大和尚。用酬法乳之恩。乃云。把住也鋒芒不露。放",
    "X70n1399_001:0657a13": "行也十字縱橫。水雲深處相逢。却在千峰頂上。千峰",
    "X70n1399_001:0657a14": "頂上相逢。却在水雲深處。今朝福源寺裏。開堂演法。",
    "X70n1399_001:0657a15": "昨日天湖菴畔。墾土耕煙。所以道。法無定相。遇緣即",
    "X70n1399_001:0657a16": "宗。可傳真寂之風。仰助無為之化。正與麼時如何。拈",
    "X70n1399_001:0657a17": "拄杖卓一下云。九萬里鵬纔展翼。一千年鶴便翱翔。",
    "X70n1399_001:0657a18": "復舉三聖道。我逢人則出。出則不為人。興化道。我逢",
    "X70n1399_001:0657a19": "人則不出。出則便為人。師云。只如今日山僧。是為人",
    "X70n1399_001:0657a20": "也。不為人也。若道為人。則屈著三聖。若道不為人。則",
    "X70n1399_001:0657a21": "屈著興化。且作麼生得恰好去。擊拂子云。戎夷蠻貃",
    "X70n1399_001:0657a22": "分諸國。總在吾皇化育中。",
    "X70n1399_001:0657a23": "當晚小參。現前一眾。久在叢林。謂之參禪。謂之辦道。",
    "X70n1399_001:0657a24": "殊不知。一念未生已前。更無別物。纔擬心時錯了也。",
    "X70n1399_001:0657b01": "雪峰和尚。三登投子。九到洞山。如渴鹿趂陽焰。不知",
    "X70n1399_001:0657b02": "費了多少脚頭。如今要得現成。直下自家看取。復有",
    "X70n1399_001:0657b03": "何事。無事切莫妄求。妄求而得。終非得也。",
    "X70n1399_001:0657b04": "復舉南泉和尚道。自小牧一頭水牯牛。擬向溪東牧。",
    "X70n1399_001:0657b05": "未免食他國王水草。擬向溪西牧。亦未免食他國王",
    "X70n1399_001:0657b06": "水草。不如隨分納些些。總不見得。頌云。南泉放牧沒",
    "X70n1399_001:0657b07": "東西。兩岸春風綠草齊。總是國王家水土。不如隨分",
    "X70n1399_001:0657b08": "納些些。",
    "X70n1399_001:0657b09": "結制上堂。四月十五日已前。夜短睡不足。四月十五",
    "X70n1399_001:0657b10": "日已後。日長饑有餘。正當四月十五日。福源寺裏禪",
    "X70n1399_001:0657b11": "和子。粥亦足。飯亦足。睡亦足。游戲圓覺伽藍。安居平",
    "X70n1399_001:0657b12": "等性智。敢問諸人。因甚得到這般田地。熏風入戶自",
    "X70n1399_001:0657b13": "生凉。湖水到門非有意。",
    "X70n1399_001:0657b14": "謝專使并三塔和尚首座都市。上堂。睦州唆臨濟喫",
    "X70n1399_001:0657b15": "棒。不是好心。楊岐逼慈明晚參。不是好心。趙州訪道",
    "X70n1399_001:0657b16": "吾。不是好心。福源專使。逼人住院。且道。是好心。不是",
    "X70n1399_001:0657b17": "好心。珊瑚枕上兩行淚。半是思君半恨君。",
    "X70n1399_001:0657b18": "上堂。若論此事。如農夫畊田相似。畊之以深。種之以",
    "X70n1399_001:0657b19": "時。所收必豐。輸官奉己之外。綽綽有餘裕者。無他。力",
    "X70n1399_001:0657b20": "乎精勤而已。畊之不深。種之非時。所收必寡。輸官奉",
    "X70n1399_001:0657b21": "己不足者。亦無他。困於怠墮而已。然而不責自己怠",
    "X70n1399_001:0657b22": "墮所需匱之。而反妬他人精勤而得之多。斯等人。名",
    "X70n1399_001:0657b23": "為可憐憫者。福源說話。意在於何。不圖打草。且要驚",
    "X70n1399_001:0657b24": "蛇。",
    "X70n1399_001:0657c01": "謝殿主淨頭。上堂。一身清淨。則多身清淨。一世界清",
    "X70n1399_001:0657c02": "淨。則多世界清淨。東司頭臭氣。佛殿裏蓬塵。從什麼",
    "X70n1399_001:0657c03": "處得來。以手掩鼻云。又有一點也。",
    "X70n1399_001:0657c04": "上堂。三月安居一月過。園林是處綠陰多。蛙聲只在",
    "X70n1399_001:0657c05": "池塘裏。試問禪流會也麼。此方真教體。清淨在音聞。",
    "X70n1399_001:0657c06": "觀音菩薩。將錢買胡餅。放下却是饅頭。擊拂子云。打",
    "X70n1399_001:0657c07": "麵還他州土麥。唱歌須是帝鄉人。",
    "X70n1399_001:0657c08": "散青苗會上堂。天得一以清。地得一以寧。聖人得一",
    "X70n1399_001:0657c09": "天下和平。衲僧得一。事事現成。拈拄杖云。拄杖子得",
    "X70n1399_001:0657c10": "一。任運騰騰。晚來縱步東湖上。笑指禾苗一色青。",
    "X70n1399_001:0657c11": "復舉溈山開田次。仰山云。這頭得恁麼低。那頭得恁",
    "X70n1399_001:0657c12": "麼高。溈云。水能平物。但以水平。仰云。水也無憑。但高",
    "X70n1399_001:0657c13": "處高平。低處低平。溈山然之。頌云。片段高低總是田。",
    "X70n1399_001:0657c14": "溈山父子見何偏。福源手不沾泥水。坐看禾收勝去",
    "X70n1399_001:0657c15": "年。",
    "X70n1399_001:0657c16": "解制小參。不觸事而知。金井欄邊絡緯啼。不對緣而",
    "X70n1399_001:0657c17": "照。明月堂前秋已早。統無邊剎境。為一微塵。無一塵",
    "X70n1399_001:0657c18": "不是大圓覺海。融十世古今。作箇念頭。無一念不是",
    "X70n1399_001:0657c19": "自恣時節。便與麼去。不涉程途。況乃橫檐拄杖。緊峭",
    "X70n1399_001:0657c20": "草鞋。足跡四方。鄉關萬里。謂之游江海涉山川。尋師",
    "X70n1399_001:0657c21": "訪道為參禪。盡是癡狂外邊走。更饒你跳上三十三",
    "X70n1399_001:0657c22": "天。一剎那間。遊徧百億須彌盧。百億香水海。拈拄杖",
    "X70n1399_001:0657c23": "卓一下云。也離不得這裏。",
    "X70n1399_001:0657c24": "解制上堂。今朝七月十五。凉風開我竹戶。嶺上一片",
    "X70n1399_001:0658a01": "兩片白雲。被他吹得七橫八竪。輕飄飄浮逼逼。欲散",
    "X70n1399_001:0658a02": "不散。欲聚不聚。老僧招手向白雲。白雲白雲何不住。",
    "X70n1399_001:0658a03": "到頭終是覔山歸。流落天涯與途路。喝一喝。",
    "X70n1399_001:0658a04": "中秋謝藏主。上堂。天上月正圓。人間月方半。諸人恐",
    "X70n1399_001:0658a05": "未知。打皷普請看。道是如來藏裏摩尼珠。又似賓頭",
    "X70n1399_001:0658a06": "盧尊者手中琉璃碗。比也不可比。辨也不可辨。天風",
    "X70n1399_001:0658a07": "吹露濕桂華。香浸雲邊廣寒殿。",
    "X70n1399_001:0658a08": "上堂。達磨居少林。九年面壁。墻壍不牢。疎山賣布單。",
    "X70n1399_001:0658a09": "千里見人。路頭繁雜。福源這裏。墻壍堅牢。路頭平直。",
    "X70n1399_001:0658a10": "諸人。每日行在正路上行。住在穩密處住。中間一片",
    "X70n1399_001:0658a11": "田地。因甚踏不著。",
    "X70n1399_001:0658a12": "復舉僧問古德。如何是清淨法身。古德云。家無小使。",
    "X70n1399_001:0658a13": "不成君子。師云。諸禪德。古人與麼答話。大似認奴作",
    "X70n1399_001:0658a14": "郎。今日忽有人問福源如何是清淨法身。只對他道。",
    "X70n1399_001:0658a15": "家無二主。",
    "X70n1399_001:0658a16": "臘八上堂。只在山中多少好。無端走入閙籃來。眾生",
    "X70n1399_001:0658a17": "福薄難調制。一點明星是禍胎。",
    "X70n1399_001:0658a18": "上堂。我有一句子。欲與諸人說破。又恐諸人罵我。不",
    "X70n1399_001:0658a19": "與諸人說破。又恐諸人疑我。且如今說即是。不說即",
    "X70n1399_001:0658a20": "是。撫膝云。知我罪我。我無辭焉。",
    "X70n1399_001:0658a21": "解制上堂。九旬同禁足。自恣是今朝。暮雨青燈寺。西",
    "X70n1399_001:0658a22": "風白石橋。孤身三事衲。萬里一輕包。若到溈山處。須",
    "X70n1399_001:0658a23": "防笑裏刀。",
    "X70n1399_001:0658a24": "除夜小參。年亦窮月亦窮。三十六旬窮伎倆。破除全",
    "X70n1399_001:0658b01": "在五更鐘。窮則變變則通。尋常一樣窓前月。纔有梅",
    "X70n1399_001:0658b02": "華便不同。三條椽下禪和子。囊亦空鉢亦空。拾得斷",
    "X70n1399_001:0658b03": "麻穿破衲。不知身在寂寥中。惟有福源拄杖子。不屬",
    "X70n1399_001:0658b04": "陰陽造化功。了無春夏秋冬。自古自今。撑天拄地。同",
    "X70n1399_001:0658b05": "行同坐。嘯月吟風。又誰管你。江湖滾滾。日月匇匇。等",
    "X70n1399_001:0658b06": "閒靠在禪床角。一片雲中掛黑龍。",
    "X70n1399_001:0658b07": "歲朝上堂。鏡清道。新年頭佛法有。明教道。新年頭佛",
    "X70n1399_001:0658b08": "法無。道是有也未必有。道是無也未必無。張公喫酒",
    "X70n1399_001:0658b09": "李公醉。趙州東壁掛胡蘆。",
    "X70n1399_001:0658b10": "上堂。春風開竹戶。夜雨滴華心。一一與諸人。發向上",
    "X70n1399_001:0658b11": "機。演第一義。因甚不知。良久云。莫恠山僧太多事。光",
    "X70n1399_001:0658b12": "陰似箭暗相催。",
    "X70n1399_001:0658b13": "元宵謝東班殿主并無念西堂。上堂。進以禮退以禮。",
    "X70n1399_001:0658b14": "天地與我同根。萬物與我一體。爛生薑陳皂角。舊笊",
    "X70n1399_001:0658b15": "籬破木杓。東頭賣賤。西頭賣貴。有利無利。不離行市。",
    "X70n1399_001:0658b16": "夜來無位真人。提金剛圈。點飛龍馬。走徧四天下。却",
    "X70n1399_001:0658b17": "與寰中和尚。在蟭螟眼裏。共賞元宵。天曉起來。依然",
    "X70n1399_001:0658b18": "即在赤肉團上。卓拄杖一下云。我見燈明佛本光瑞",
    "X70n1399_001:0658b19": "如此。",
    "X70n1399_001:0658b20": "佛涅槃上堂。七十九年。賣弄脫空。二月十五。一場合",
    "X70n1399_001:0658b21": "殺。直饒藏得渾身。未免露出雙脚。百萬人天。雲散水",
    "X70n1399_001:0658b22": "流。丈六金身。煙消火滅。迦葉自歸雞足山。魔王嫉妬",
    "X70n1399_001:0658b23": "心方歇。諸仁者。要見釋迦老子麼。卓拄杖一下云。遍",
    "X70n1399_001:0658b24": "地春風桃李華。紅者自紅白者白。",
    "X70n1399_001:0658c01": "上堂。知見立知。即無明本。知見無見。斯即涅槃。春山",
    "X70n1399_001:0658c02": "疊亂青。春水漾虗碧。寥寥天地間。獨立望何極。拈拄",
    "X70n1399_001:0658c03": "杖云。放過釋迦老子。卓拄杖云。穿却雪竇鼻孔。良久",
    "X70n1399_001:0658c04": "云。劒為不平離寶匣。藥因救病出金瓶。",
    "X70n1399_001:0658c05": "浴佛上堂。舉世尊初生下。一手指天。一手指地。周行",
    "X70n1399_001:0658c06": "七步。目顧四方。乃言。天上天下。唯我獨尊。頌云。指天",
    "X70n1399_001:0658c07": "指地日吧吧。傍若無人自說誇。有意氣時添意氣。滿",
    "X70n1399_001:0658c08": "園香霧濕枇杷。",
    "X70n1399_001:0658c09": "結制小參。明朝結制。今夜小參。福源不是琅玡。點出",
    "X70n1399_001:0658c10": "五般病。西院商量兩箇錯。一夏九十日。諸人不得妄",
    "X70n1399_001:0658c11": "動一步。一日十二時。諸人不得妄起一念。不起一念。",
    "X70n1399_001:0658c12": "而即證無生。不動一步。而徧遊沙界。如斯履踐。無一",
    "X70n1399_001:0658c13": "日不是安居。自能笑傲林泉。誰管坐消歲月。纔與麼",
    "X70n1399_001:0658c14": "便不與麼。不見雲門和尚道。直得盡乾坤大地。無纖",
    "X70n1399_001:0658c15": "毫過患。始是轉句。不見一法。猶是半提。更須知有向",
    "X70n1399_001:0658c16": "上全提時節。卓拄杖一下云。我愛夏日長。人皆苦炎",
    "X70n1399_001:0658c17": "熱。",
    "X70n1399_001:0658c18": "結制上堂。諸人未結制已前。天台南嶽。峨眉五臺。要",
    "X70n1399_001:0658c19": "去便去。要來便來。因甚結制已後。頂笠腰包。草鞋拄",
    "X70n1399_001:0658c20": "杖。總用不著。咄。莫道布袋頭不在山僧手裏好。",
    "X70n1399_001:0658c21": "上堂。十五日已前。夜短睡不足。十五日已後。日長饑",
    "X70n1399_001:0658c22": "有餘。正當十五日。飯白如雪。扇團似月。打扇喫飯。猶",
    "X70n1399_001:0658c23": "嫌道熱。釋迦老子道。知足之人。雖臥地上。猶為安樂。",
    "X70n1399_001:0658c24": "不知足者。雖處天堂。亦不稱意。又道。假使百千劫。所",
    "X70n1399_001:0659a01": "作業不忘。因緣會遇時。果報還自受。灼然灼然。善惡",
    "X70n1399_001:0659a02": "若無報。乾坤必有私。",
    "X70n1399_001:0659a03": "復舉東印土國王。請般若多羅齋次。乃謂祖曰。諸僧",
    "X70n1399_001:0659a04": "皆轉經。惟師為甚不轉經。祖曰。出息不涉眾緣。入息",
    "X70n1399_001:0659a05": "不居陰界。常轉如是經。百千萬億卷。豈止一卷兩卷。",
    "X70n1399_001:0659a06": "師云。諸禪德。般若多羅。與麼答話。醫得眼前瘡。剜却",
    "X70n1399_001:0659a07": "心頭肉。若有人問福源。諸僧皆轉經。長老因甚不轉",
    "X70n1399_001:0659a08": "經。只對他道。白日窓前。青宵月下。要轉便轉。要罷便",
    "X70n1399_001:0659a09": "罷。且道。與般若多羅。還有優劣也無。若檢點得出。許",
    "X70n1399_001:0659a10": "你具一隻眼。",
    "X70n1399_001:0659a11": "及菴和尚忌日拈香。有來由沒巴鼻。建陽山西峯寺。",
    "X70n1399_001:0659a12": "蒲團頭拾得底。無眼無耳。無頭無尾。道是一塊兜樓。",
    "X70n1399_001:0659a13": "嗅著又無香氣。家醜不可外揚。明人不作暗事。",
    "X70n1399_001:0659a14": "上堂。黃梅俾老盧踏碓。石頭譏藥山不為。有一丈蓬。",
    "X70n1399_001:0659a15": "可以使八面風。無三尺鞭。難以控千里馬。伊蘭園裏。",
    "X70n1399_001:0659a16": "不生旃檀。黃蘗樹頭。有甚蜜果。",
    "X70n1399_001:0659a17": "上堂。動若行雲。止猶谷神。水中醎味。色裏膠青。細雨",
    "X70n1399_001:0659a18": "濕衣看不見。間華落地聽無聲。",
    "X70n1399_001:0659a19": "上堂。神光不昧。萬古徽猷。但從己覓。莫向外求。養雞",
    "X70n1399_001:0659a20": "意在五更頭。",
    "X70n1399_001:0659a21": "上堂。所聞不可聞。所見不可見。昨夜五更風。吹落桃",
    "X70n1399_001:0659a22": "華片。蒼苔面上生紅霞。百鳥不來春爛熳。",
    "X70n1399_001:0659a23": "上堂。我本山林拙比丘。等閒來此伴禪流。縱饒相聚",
    "X70n1399_001:0659a24": "人情好。那箇人情得到頭。休休休。綠霧紅霞千嶂錦。",
    "X70n1399_001:0659b01": "西風黃葉一天秋。",
    "X70n1399_001:0659b02": "上堂。月出海門東。金波浩渺渺。圓又圓不虧。明又明",
    "X70n1399_001:0659b03": "得好。寄語白兔翁。說與嫦娥道。收彩不宜遲。潛光須",
    "X70n1399_001:0659b04": "及早。莫待黑雲四面來。一天光彩都無了。世間惟有",
    "X70n1399_001:0659b05": "道人心。歷劫至今常皎皎。",
    "X70n1399_001:0659b06": "謝藏主上堂。今朝八月一十五。樹凋葉落金風露。野",
    "X70n1399_001:0659b07": "狐窟宅梵王宮。狗子尾巴書卍字。大藏小藏從何來。",
    "X70n1399_001:0659b08": "拈拄杖云。盡從這裏流將去。等閒道箇鉢囉娘。截斷",
    "X70n1399_001:0659b09": "古今閒露布。",
    "X70n1399_001:0659b10": "上堂。一日一日復一日。二三四五八九十。數到紅殘",
    "X70n1399_001:0659b11": "綠暗時。人間又是四月一。朝悠悠暮悠悠。滿目毗盧",
    "X70n1399_001:0659b12": "藏海。棄之認一浮漚。休休。修心未到無心地。萬種千",
    "X70n1399_001:0659b13": "般逐水流。",
    "X70n1399_001:0659b14": "上堂。喫飯要止饑。飲水要止渴。著衣要免寒。歸鄉要",
    "X70n1399_001:0659b15": "到家。學道要到三世諸佛開口不得處。參禪要到天",
    "X70n1399_001:0659b16": "下祖師插脚不入處。若不如此。倚他門戶。傍他墻壁。",
    "X70n1399_001:0659b17": "聽人指揮。喫人[口*弟]唾。總不丈夫。福源與麼說話。良藥",
    "X70n1399_001:0659b18": "苦口。忠言逆耳。",
    "X70n1399_001:0659b19": "空巖印首座至。上堂。睦州唆臨濟。問黃蘗佛法大意。",
    "X70n1399_001:0659b20": "三度六十拄杖。口乃招禍之門。還有免得此過者麼。",
    "X70n1399_001:0659b21": "良久云。空生巖下坐。天雨四華來。",
    "X70n1399_001:0659b22": "上堂。六月七月天不雨。農夫曉夜忙車水。背皮焦裂",
    "X70n1399_001:0659b23": "脚底疼。眼華無力欲悶死。公人又來逼夏稅。稅絲納",
    "X70n1399_001:0659b24": "了要盤費。大麥小麥盡量還。一日三飡不周備。思量",
    "X70n1399_001:0659c01": "我輩出家兒。現成受用都不知。進道身心無一點。東",
    "X70n1399_001:0659c02": "邊浪蕩西邊嬉。三箇五箇聚頭坐。開口便說他人過。",
    "X70n1399_001:0659c03": "及乎歸到暗室中。背理虧心無不做。莫言墮在異類",
    "X70n1399_001:0659c04": "中。來生定作栽田翁。前來所說苦如此。那時難與今",
    "X70n1399_001:0659c05": "時同。古德訓徒有一語。對人天眾拈來舉。緇田無一",
    "X70n1399_001:0659c06": "簣之功。鐵圍陷百刑之苦。",
    "X70n1399_001:0659c07": "上堂。佛法無人說。雖慧莫能了。開口便不是。我宗無",
    "X70n1399_001:0659c08": "語句。亦無一法與人。不開口也不是。五馬不嘶。一牛",
    "X70n1399_001:0659c09": "飲水。開口不開口總不是。仁者見之謂之仁。智者見",
    "X70n1399_001:0659c10": "之謂之智。",
    "X70n1399_001:0659c11": "上堂。百丈教人開田。通身泥水。佛眼俾僧修造。滿地",
    "X70n1399_001:0659c12": "木楂。楊岐逼慈明晚參。成人不自在。趙州教嚴陽放",
    "X70n1399_001:0659c13": "下。自在不成人。福源與麼道。也是為他閒事長無明。",
    "X70n1399_001:0659c14": "上堂。是聖是凡。入門便見波斯鼻孔。開眼便見蚌蛤",
    "X70n1399_001:0659c15": "心肝。開口便見諸人兩莖眉毛橫在面上。因甚看他",
    "X70n1399_001:0659c16": "不見。明眼人前三尺暗。",
    "X70n1399_001:0659c17": "病起上堂。舉苕溪和尚示眾云。吾有大病。非世所醫。",
    "X70n1399_001:0659c18": "後有僧問曹山。未審。是甚麼病。山云。攢簇不得底病。",
    "X70n1399_001:0659c19": "又問。一切眾生。還有此病也無。山云。老僧正覓起處",
    "X70n1399_001:0659c20": "不得。師云。這僧是病過的人。極是搜尋。得到頭髮尖",
    "X70n1399_001:0659c21": "裏。也不放過。若非曹山。知他落處。其他難為啟口。復",
    "X70n1399_001:0659c22": "成一偈。舉似大眾。百骨酸疼攢簇難。一番熱了一番",
    "X70n1399_001:0659c23": "寒。覔他起處竟不得。藥銚風爐盡打翻。",
    "X70n1399_001:0659c24": "冬節小參。洞山掇退果卓。取捨未忘。玉泉不洗布裩。",
    "X70n1399_001:0660a01": "固執難斷。福源寺是箇般時節。就中却不同梅放孤",
    "X70n1399_001:0660a02": "標。依舊暗香浮動。線添寒影。又逢佳景迎春。燈籠裹",
    "X70n1399_001:0660a03": "帽。水底吹笙。露柱著衫。雲中作舞。是汝諸人還委悉",
    "X70n1399_001:0660a04": "麼。一百五日是清明。清明更在寒食後。",
    "X70n1399_001:0660a05": "復舉僧問古德。如何是冬來意。德云。京師出大黃。頌",
    "X70n1399_001:0660a06": "云。有問冬來意。京師出大黃。地爐深夜火。茶熟透瓶",
    "X70n1399_001:0660a07": "香。",
    "X70n1399_001:0660a08": "謝都寺冬齋并維那。上堂。一一徧一切。一切徧一一。",
    "X70n1399_001:0660a09": "香積世界。以香飯為佛事。南閻浮提。以音聲為佛事。",
    "X70n1399_001:0660a10": "東勝神州打槌。西瞿耶尼普請。懷州牛喫禾。益州馬",
    "X70n1399_001:0660a11": "腹脹。粗飡易飽。細嚼難饑。只恐不是玉。是玉也大奇。",
    "X70n1399_001:0660a12": "及菴和尚忌日拈香云。沒興相逢處。西峰與建陽。不",
    "X70n1399_001:0660a13": "平多少事。盡在一爐香。",
    "X70n1399_001:0660a14": "歲旦上堂。鐘樓上念讚。床脚下種菜。勝首座道。猛虎",
    "X70n1399_001:0660a15": "當路坐。福源這裏。山門頭賀正歌唱。佛殿裏祝聖[言*奉]",
    "X70n1399_001:0660a16": "經。一種是聲無限意。有堪聽有不堪聽。諸人還曾檢",
    "X70n1399_001:0660a17": "點得出麼。喝一喝。下座。",
    "X70n1399_001:0660a18": "元宵上堂。南閻浮提。以音聲為佛事。十方俱擊鼓。十",
    "X70n1399_001:0660a19": "處一時聞。福源寺裏上堂。西林寺裏一一聽得。西林",
    "X70n1399_001:0660a20": "寺裏念佛。福源寺裏一一聽得。讚嘆也獲一分功德。",
    "X70n1399_001:0660a21": "毀謗也獲一分功德。一即一切。一切即一。鸚湖市上",
    "X70n1399_001:0660a22": "做元宵。因甚東家點燈。西家暗坐。你也理會不得。我",
    "X70n1399_001:0660a23": "也理會不得。冷水浸冬瓜。大家相淈[泳永+盾]。",
    "X70n1399_001:0660a24": "佛涅槃上堂。身口意清淨。是名佛出世。身口意不淨。",
    "X70n1399_001:0660b01": "是名佛涅槃。人情不能恰好。世界難得團欒。晝長夜",
    "X70n1399_001:0660b02": "短。秋熱冬寒。一把柳絲收不得。和烟搭在玉闌干。",
    "X70n1399_001:0660b03": "聖節上堂。蟠桃三千年華開。聖人五百歲出現。拈拄",
    "X70n1399_001:0660b04": "杖云。蟠桃華開也。卓拄杖云。聖人出現也。靠拄杖云。",
    "X70n1399_001:0660b05": "天下太平。",
    "X70n1399_001:0660b06": "結制上堂。福源今日結制。不得不為諸人議定。第一。",
    "X70n1399_001:0660b07": "從朝至暮。舉足下足。不得踏著常住地。若踏著常住",
    "X70n1399_001:0660b08": "地。定犯著波羅夷罪。第二。十二時中。不得向鼻孔裏",
    "X70n1399_001:0660b09": "出氣。若向鼻孔裏出氣。定犯著波羅夷罪。第三。件事",
    "X70n1399_001:0660b10": "且莫說。且莫說。留在七月十五日也未遲。甕裏何曾",
    "X70n1399_001:0660b11": "走却鱉。",
    "X70n1399_001:0660b12": "上堂。日日日東出。日日日西沒。出沒知幾迴。又是五",
    "X70n1399_001:0660b13": "月一。咄哉門外人。把手牽不入。拽杖獨歸來。門開空",
    "X70n1399_001:0660b14": "嘆息。",
    "X70n1399_001:0660b15": "示眾。古德道。結夏半月日了也。水牯牛作麼生。有者",
    "X70n1399_001:0660b16": "道。結夏半月日了也。寒山子作麼生。福源道。結夏半",
    "X70n1399_001:0660b17": "月日了也。己躬下事作麼生。莫是早晨起來洗面。洗",
    "X70n1399_001:0660b18": "面了喫粥。喫粥了喫飯。喫飯了放參。放參了打眠。是",
    "X70n1399_001:0660b19": "己躬下事麼。莫是東廊上西廊下。寮舍裏山門頭。鼓",
    "X70n1399_001:0660b20": "扇是非。是己躬下事麼。莫是看諸子百家。長篇短章。",
    "X70n1399_001:0660b21": "高談濶論。傍若無人。是己躬下事麼。莫是經卷上摶",
    "X70n1399_001:0660b22": "量。語錄上卜度。未得謂得。未證謂證。是己躬下事麼。",
    "X70n1399_001:0660b23": "莫是禮幾拜佛。看幾卷經。燒兩箇指頭。燃幾炷頂香。",
    "X70n1399_001:0660b24": "誑惑世人。希求利養。是己躬下事麼。莫是長連床上。",
    "X70n1399_001:0660c01": "閉眉合眼。昏昏沉沉。懵懵懂懂。空過時節。是己躬下",
    "X70n1399_001:0660c02": "事麼。如此反不及三家村裏拖鋤頭漢。栽田種地。養",
    "X70n1399_001:0660c03": "口資身。却無罪過。我輩沙門釋子。仗如來慈蔭。不耕",
    "X70n1399_001:0660c04": "而食。不蠶而衣。高堂大廈。廣殿修廊。十指不沾水。百",
    "X70n1399_001:0660c05": "事不干懷。種種現成。般般便當。只為現成。只為便當。",
    "X70n1399_001:0660c06": "却乃縱情放逸。非法貪求。不修僧業。不清戒律。不明",
    "X70n1399_001:0660c07": "因果。不畏罪福。寬裏做債。造地獄因。閻家老子。沒人",
    "X70n1399_001:0660c08": "情無面目。一善一惡。主籍分明。一發與你打筭。莖虀",
    "X70n1399_001:0660c09": "粒米。滴水寸絲。盡要酬還。福源與麼告報。也是為他",
    "X70n1399_001:0660c10": "閒事長無明。",
    "X70n1399_001:0660c11": "上堂。一塵起大地收。四月十五日。結却布袋頭。一葉",
    "X70n1399_001:0660c12": "落天下秋。七月十五日。解却布袋頭。正當自恣。何證",
    "X70n1399_001:0660c13": "何修。草鞋底北鬱單越。拄杖頭南贍部洲。朝悠悠暮",
    "X70n1399_001:0660c14": "悠悠。無拘無束。自在自由。老豐干忽然出來道。我與",
    "X70n1399_001:0660c15": "汝同往五臺禮文殊。又且如何。搖手云。你不是我同",
    "X70n1399_001:0660c16": "流。",
    "X70n1399_001:0660c17": "中秋上堂。黑月難見。白月易見。黑白未分已前。眼見",
    "X70n1399_001:0660c18": "何如心見。所以道。見見之時。見非是見。見猶離見。見",
    "X70n1399_001:0660c19": "不能及。卓拄杖云。昨夜蟾宮桂子開。好風吹下天香",
    "X70n1399_001:0660c20": "來。昭王白骨埋青草。無人為掃黃金臺。",
    "X70n1399_001:0660c21": "上堂。澄一念虗明。未脫三乘羈鏁。認八處出現。正迷",
    "X70n1399_001:0660c22": "自己靈光。直饒平白地上轉身。荊棘林中移步。脚跟",
    "X70n1399_001:0660c23": "下好與三十棒。何故。不因樵子徑。爭到葛洪家。",
    "X70n1399_001:0660c24": "天壽聖節上堂。箕翼長明。地天長泰。風不鳴條。雨不",
    "X70n1399_001:0661a01": "破塊。君乃堯舜之君。俗乃成康之俗。王母晝夜雲旗",
    "X70n1399_001:0661a02": "翻。海山四月蟠桃熟。",
    "X70n1399_001:0661a03": "上堂。十月初一日開爐。諸方說寒道熱。福源一味尋",
    "X70n1399_001:0661a04": "常。不會安排施設。深深埋兩箇炭團。滿滿堆一爐黃",
    "X70n1399_001:0661a05": "葉。莫嫌火種無多。只要煖氣相接。放下重簾。密糊窓",
    "X70n1399_001:0661a06": "縫。又誰管你屋上濃霜。庭前深雪。但得自家屋裏一",
    "X70n1399_001:0661a07": "團和氣。外邊冷言冷語不須聽。由他自歇。諸禪德。本",
    "X70n1399_001:0661a08": "色住山人。且無刀斧痕。",
    "X70n1399_001:0661a09": "上堂。一心不生。萬法無咎。無咎無法。不生不心。所以",
    "X70n1399_001:0661a10": "道。山僧居菴時。只見居菴時境界。門對千峰。心閒一",
    "X70n1399_001:0661a11": "境。朝看白雲冉冉。暮聽流水潺潺。煑藜藿于折脚鐺",
    "X70n1399_001:0661a12": "中。穿破衲于尖頭屋下。自由自在。無束無拘。娑羅樹",
    "X70n1399_001:0661a13": "影落天湖。簷萄華香浮臺石。是非不到。名利杳忘。住",
    "X70n1399_001:0661a14": "院時。即見住院時境界。門連湖市。地接海州。早起晏",
    "X70n1399_001:0661a15": "眠。迎來送去。整規模于顛危之際。聚衲子于寂寞之",
    "X70n1399_001:0661a16": "中。漁歌牧笛長聞。山色溪光罕見。紅塵滾滾。白日匇",
    "X70n1399_001:0661a17": "匇。且道。住湖寺。居山菴。是同是別。良久云。無山不帶",
    "X70n1399_001:0661a18": "雲。有水皆含月。",
    "X70n1399_001:0661a19": "祈雨上堂。記得去年時五月。火雲燒田天不雨。家家",
    "X70n1399_001:0661a20": "插種望今年。不料今年又如此。偉哉公矦將相心。憂",
    "X70n1399_001:0661a21": "民切切如憂己。叩之龍神便感靈。來此閻浮澍甘雨。",
    "X70n1399_001:0661a22": "霈然不止三日霖。天人羣生悉歡喜。敢問諸人。且道",
    "X70n1399_001:0661a23": "承誰恩力。以拂子擊禪床云。蘇嚕蘇嚕。[口*悉]哩[口*悉]哩。",
    "X70n1399_001:0661a24": "復舉僧問乾峯。十方薄伽梵。一路涅槃門。未審。路頭",
    "X70n1399_001:0661b01": "在甚處。峰以拄杖劃一劃云。在這裏。僧舉似雲門。門",
    "X70n1399_001:0661b02": "拈起扇云。扇子[跳兆+孛]跳。上三十三天。築著帝釋鼻孔。東",
    "X70n1399_001:0661b03": "海鯉魚打一棒。雨似盆傾。頌云。萬仞龍門一拶開。傾",
    "X70n1399_001:0661b04": "盆驟雨假風雷。袈裟打濕歸來看。半是紅雲半海苔。",
    "X70n1399_001:0661b05": "上堂。鴆毛毒。未是毒。筭來不似人心毒。三伏熱。未是",
    "X70n1399_001:0661b06": "熱。思量無出人心熱。阿修羅王。常好罵天。善星比丘。",
    "X70n1399_001:0661b07": "偏要謗佛。道高一尺。魔高一丈。汝之伎倆有盡。我之",
    "X70n1399_001:0661b08": "不採無窮。",
    "X70n1399_001:0661b09": "七月旦上堂。人間秋十日。湖寺便生凉。竹色溪邊綠。",
    "X70n1399_001:0661b10": "荷花鏡裏香。即心猶未是。作境謾摶量。空劫已前事。",
    "X70n1399_001:0661b11": "今朝為舉揚。",
    "X70n1399_001:0661b12": "解制上堂。有佛處不得住。樓臺月色雲收去。無佛處",
    "X70n1399_001:0661b13": "急走過。池塘荷葉風吹破。三千里外。逢人不得錯舉。",
    "X70n1399_001:0661b14": "朗州山澧州水。四海五湖皇化裏。腰包頂笠萬千千。",
    "X70n1399_001:0661b15": "問著盡言山與水。忽有不甘底。出來道。山但言山。水",
    "X70n1399_001:0661b16": "但言水。有甚麼過。良久云。未可全拋一片心。逢人且",
    "X70n1399_001:0661b17": "說三分話。",
    "X70n1399_001:0661b18": "上堂。行脚高人。說箇參禪。說箇辦道。恰如坐在飯籮",
    "X70n1399_001:0661b19": "裏呌肚饑相似。通身是飯。你自不肯喫。又干他別人",
    "X70n1399_001:0661b20": "甚麼事。十二時中。動轉施為。全是一條潑天大路。且",
    "X70n1399_001:0661b21": "無荊棘瓦礫。礙汝脚跟下。你自不肯進步。又于他別",
    "X70n1399_001:0661b22": "人甚麼事。諸佛有甚麼勝如凡夫凡夫有甚麼不如",
    "X70n1399_001:0661b23": "諸佛。彼既丈夫我亦爾。何得自輕而退屈。驀拈拄杖",
    "X70n1399_001:0661b24": "云。如來說一合相。即非一合相。明月蘆華何處尋。想",
    "X70n1399_001:0661c01": "伊只在秋江上。",
    "X70n1399_001:0661c02": "中秋上堂。初三月十五月。缺時無圓。圓時無缺。圓缺",
    "X70n1399_001:0661c03": "不相干。清光常皎潔。昨夜蟾宮雨露多。天風吹落黃",
    "X70n1399_001:0661c04": "金屑。",
    "X70n1399_001:0661c05": "復舉嚴陽尊者問趙州。一物不將來時如何。州云。放",
    "X70n1399_001:0661c06": "下著。嚴云。一物不將來。放下箇甚麼。州云。放不下擔",
    "X70n1399_001:0661c07": "取去。頌云。香飄桂子十分月。雨滴芙蓉一半秋。門外",
    "X70n1399_001:0661c08": "任他時節換。穩將衲被自蒙頭。",
    "X70n1399_001:0661c09": "上堂。學道參禪。心地未明。己眼未開。情塵未脫。命根",
    "X70n1399_001:0661c10": "未斷。恰如甚麼相似。恰如有眼人步入千年暗室中",
    "X70n1399_001:0661c11": "相似。目前雖有一切物色相傾。竟不知其是青是黃。",
    "X70n1399_001:0661c12": "是赤是白。是長是短。是方是圓。懵然無知。黑漫漫地。",
    "X70n1399_001:0661c13": "若如此。在袈裟下。如何消得人天供養。學道參禪。心",
    "X70n1399_001:0661c14": "地已明。己眼已開。情塵已脫。命根已斷。恰如甚麼相",
    "X70n1399_001:0661c15": "似。恰如大海底輥出一團紅日相似。千年暗室。一照",
    "X70n1399_001:0661c16": "照破。目前所有一切種種物色。青黃赤白。長短方圓。",
    "X70n1399_001:0661c17": "一一明了。一一分曉。那時正好向二條椽下。七尺單",
    "X70n1399_001:0661c18": "前。長養聖胎。閒閒度日。若如此。在袈裟下。方始消得",
    "X70n1399_001:0661c19": "他人天供養。然雖如是。更須知道。福源門下。一條生",
    "X70n1399_001:0661c20": "鐵門檻。高而無上。廣莫可測。在外者。要入不能得入。",
    "X70n1399_001:0661c21": "在內者。要出不能得出。也須是著些精彩。用些氣力。",
    "X70n1399_001:0661c22": "跳過始得。若也擬議。不是撞頭磕腦。便是墮坑落塹。",
    "X70n1399_001:0661c23": "莫言不道。",
    "X70n1399_001:0661c24": "臘八上堂。雪山高且深。忍凍吞麻麥。如此過六年。酌",
    "X70n1399_001:0662a01": "然是快活。無端覩明星。剛言成正覺。拂袖下山來。早",
    "X70n1399_001:0662a02": "是低一著。更云度眾生。重重露拴索。看他世上榮。何",
    "X70n1399_001:0662a03": "似山中樂。錯錯。年年有箇臘月八。",
    "X70n1399_001:0662a04": "入新僧堂上堂。直為柱。曲為梁。矩中圓。規中方。匠氏",
    "X70n1399_001:0662a05": "取材之良也。歸其圓。泯其方。捨其短。取其長。主人立",
    "X70n1399_001:0662a06": "法之妙也。所以福源僧堂。建柱石于丙子之孟春。畢",
    "X70n1399_001:0662a07": "斧斤于戊寅之重九。六窓烱烱。洞一色之虗明。萬瓦",
    "X70n1399_001:0662a08": "鱗鱗。絕三種之滲漏。低頭不見地。還他擔板禪和。仰",
    "X70n1399_001:0662a09": "面不見天。却許蒙頭衲子老竹溪。豈止一生行願。憍",
    "X70n1399_001:0662a10": "陳如。頓增萬倍威光。遵行百丈叢林。壯觀千年常住。",
    "X70n1399_001:0662a11": "直得十方諸佛。異口同音。宣說偈言。佛子住此地。則",
    "X70n1399_001:0662a12": "是佛受用。常在於其中。經行及坐臥。又有龐居士。說",
    "X70n1399_001:0662a13": "箇頌子讚嘆云。十方同聚會。箇箇學無為。此是選佛",
    "X70n1399_001:0662a14": "場。心空及第歸。然雖如是。其柰張無盡。忍俊不禁。出",
    "X70n1399_001:0662a15": "來道。汝等諸人。即解樹頭喫菓子。不知樹曲彔。殊不",
    "X70n1399_001:0662a16": "知。作此堂者。有損有益。居此堂者。有利有害。這般說",
    "X70n1399_001:0662a17": "話。也恠伊不得。何故。人無遠慮。必有近憂。此事且拈",
    "X70n1399_001:0662a18": "放一邊。祇如衲僧自己分上得力句子。作麼生道。良",
    "X70n1399_001:0662a19": "久云。饑飡渴飲渾無事。聽雨聞風閑打眠。",
    "X70n1399_001:0662a20": "開爐上堂。法昌和尚道。法昌今日開爐。行脚僧無一",
    "X70n1399_001:0662a21": "箇。惟有十六高人。緘口圍爐打坐。福源不與麼道。福",
    "X70n1399_001:0662a22": "源今日開爐。炭墼也無一箇。五湖四海禪和。衲被蒙",
    "X70n1399_001:0662a23": "頭打坐。不是冷眼傍觀。免見挑灰弄火。寬心寧耐到",
    "X70n1399_001:0662a24": "春來。屋外梅花香朵朵。",
    "X70n1399_001:0662b01": "冬節小參。諸禪德。如今是甚麼時節。羣陰欲去未去。",
    "X70n1399_001:0662b02": "一陽欲來未未。陰不得為陰。陽不得為陽。山不得為",
    "X70n1399_001:0662b03": "山。水不得為水。日月星辰。六十甲子。一齊打亂。沒商",
    "X70n1399_001:0662b04": "量處。水泄不通。無柰何時。放開一線。便見地中雷復。",
    "X70n1399_001:0662b05": "律管灰飛。燄發冰河。笋抽寒谷。依舊山即是山。水即",
    "X70n1399_001:0662b06": "是水。日月星辰。六十甲子。各歸舊位。是法住法位。世",
    "X70n1399_001:0662b07": "間相常住。卓拄杖下座。",
    "X70n1399_001:0662b08": "冬節上堂。昨夜陰回陽復爻。曉來湖岸見冰消。皇宮",
    "X70n1399_001:0662b09": "日影喜添線。胡地笋長梅破梢。春漏一痕舒柳眼。雲",
    "X70n1399_001:0662b10": "拖五色束天腰。明明空劫已前事。不是虗言誑爾曹。",
    "X70n1399_001:0662b11": "上堂。臘月一。水生骨。虗明自照。不勞心力。白鷗寒鴈",
    "X70n1399_001:0662b12": "蘆花。無處尋他踪跡。待得日煖冰融水面寬。依舊飛",
    "X70n1399_001:0662b13": "來照破碧光碧。",
    "X70n1399_001:0662b14": "復舉麻谷至章敬。遶禪床一匝。振錫一下。卓然而立。",
    "X70n1399_001:0662b15": "敬云。是是。又至南泉。遶禪床一匝。振錫一下。卓然而",
    "X70n1399_001:0662b16": "立。泉云。不是不是。谷云。章敬道是。和尚因甚麼道不",
    "X70n1399_001:0662b17": "是。泉云。章敬是是。汝不是。此是風力所轉。終歸敗壞。",
    "X70n1399_001:0662b18": "輙成一頌。普告人天。尺可量兮秤可平。短長輕重要",
    "X70n1399_001:0662b19": "分明。都盧祇是一雙手。難掩世間人眼睛。",
    "X70n1399_001:0662b20": "九皐學士至。上堂。諸佛廣大門風。祖師向上巴鼻。初",
    "X70n1399_001:0662b21": "非明悟見知。而可擬議。又非世智辯聰。而能髣髴。直",
    "X70n1399_001:0662b22": "使盡天下衲僧。捫摸他不著。亦不令住在無捫摸處。",
    "X70n1399_001:0662b23": "有此大丈夫氣槩。方能成辦大丈夫事。此非一生兩",
    "X70n1399_001:0662b24": "生行願得成。乃是多劫多生淨業增熏。方能如此。無",
    "X70n1399_001:0662c01": "一法從懶墮懈怠中生。豈不見。二祖立雪。五祖栽松。",
    "X70n1399_001:0662c02": "六祖踏碓。仰山牧牛。雪峯在德山做飯頭。踈山賣了",
    "X70n1399_001:0662c03": "布單。三千里外行脚。長慶坐破七箇蒲團。香林侍雲",
    "X70n1399_001:0662c04": "門一十八年。張無盡一宿龍安。黃太史十遊幕阜。裴",
    "X70n1399_001:0662c05": "丞相悟心於黃蘗言下。龐居士得旨於馬祖室中。先",
    "X70n1399_001:0662c06": "輩大儒。古來老衲。是皆苦志勞形。究明此道。豈似如",
    "X70n1399_001:0662c07": "今禪和家。華居豐食。致身於叢林中。視叢林如驛舍。",
    "X70n1399_001:0662c08": "口裏說道。參禪辦道。聞說禪道。如風過樹。此等名為",
    "X70n1399_001:0662c09": "可憐憫者。我此現前一眾。宿因深正。得在此處。清淨",
    "X70n1399_001:0662c10": "伽藍。同居共處。當生希有難遭之想。豈可也學他。今",
    "X70n1399_001:0662c11": "時流輩荒逸。終日無所用心。逐隊隨羣。說黃道黑。略",
    "X70n1399_001:0662c12": "無少念回光返照。我今此身。四大和合。所謂毛髮爪",
    "X70n1399_001:0662c13": "齒。皮肉觔骨。髓腦垢色。皆歸於地。唾涕膿血。津液涎",
    "X70n1399_001:0662c14": "沫。痰淚精氣。大小便利。皆歸於水。煖氣歸火。動轉歸",
    "X70n1399_001:0662c15": "風。四大各離。今者妄身。當在何處。若向這裏。回光返",
    "X70n1399_001:0662c16": "照。著得一隻眼。便見應菴和尚道。若作地水火風商",
    "X70n1399_001:0662c17": "量。釋迦老子。盡塵沙劫。無出頭分。不作地水火風商",
    "X70n1399_001:0662c18": "量。如將魚目擬比明珠。二途不涉。何異畫餅充饑。山",
    "X70n1399_001:0662c19": "僧與麼舉揚。有智若聞。則能信解。無智疑悔。則為永",
    "X70n1399_001:0662c20": "失。",
    "X70n1399_001:0662c21": "復舉東坡。夜宿東林。與照覺道話有省。呈頌云。溪聲",
    "X70n1399_001:0662c22": "便是廣長舌。山色豈非清淨身。夜來八萬四千偈。他",
    "X70n1399_001:0662c23": "日如何舉似人。師云。諸仁者。我觀王公大臣。好此道",
    "X70n1399_001:0662c24": "極多。至於談道之際。箇箇喜人順己。怕人針劄。所以",
    "X70n1399_001:0663a01": "東坡居士。被照覺活埋。在聲色堆裏。至今無出身路。",
    "X70n1399_001:0663a02": "翰林九皐學士。來我山中。清話連日。述偈數篇。等是",
    "X70n1399_001:0663a03": "一種語言三昧。中未曾道著元字脚。祇這便是出他",
    "X70n1399_001:0663a04": "古人一頭地了也。乃撫膝云。鶴有九臯難翥翼。馬無",
    "X70n1399_001:0663a05": "千里謾追風。",
    "X70n1399_001:0663a06": "除夜小參。北禪分歲。三代禮樂全。該王老燒錢。一種",
    "X70n1399_001:0663a07": "盃盤狼籍。珙上座。固守清貧。兼逢歉歲。難與諸方鬬",
    "X70n1399_001:0663a08": "富。從年頭直至年尾。共諸人同家共活。豐儉隨宜。終",
    "X70n1399_001:0663a09": "不陪面去。借地栽花。虗粧好漢。且就自家屋裏。量水",
    "X70n1399_001:0663a10": "打碓。免見求人。但每日二時。牽補得過。便可塞住持",
    "X70n1399_001:0663a11": "之責。古人有言。時挑野菜和根煑。旋斫青柴帶葉燒。",
    "X70n1399_001:0663a12": "不是爺貧連子苦。免教家富小兒嬌。",
    "X70n1399_001:0663a13": "歲旦上堂。新年頭說話。舊年裏不同。舊年裏說話。新",
    "X70n1399_001:0663a14": "年頭不同。秦山雪解。湖岸冰融。髮從今日白。華是去",
    "X70n1399_001:0663a15": "年紅。",
    "X70n1399_001:0663a16": "元宵上堂。山堂兀坐思悠悠。節令推遷莫暫留。新歲",
    "X70n1399_001:0663a17": "始聞歌鼓吹。元宵又見挂燈毬。心田荊棘參天長。業",
    "X70n1399_001:0663a18": "海波濤滾底流。不向死前先畫策。草根從自鏁枯髏。",
    "X70n1399_001:0663a19": "上堂。報緣虗幻。豈可強為浮世。幾何隨家豐儉。淡靜",
    "X70n1399_001:0663a20": "生涯水一湖。寂寞相從雲數片。思量誰是箇般人。獨",
    "X70n1399_001:0663a21": "自舉頭天外看。擊拂子下座。",
    "X70n1399_001:0663a22": "二月旦上堂。道遠乎哉。觸事而真。自携瓶去沽村酒。",
    "X70n1399_001:0663a23": "却著衫來作主人。聖遠乎哉。體之則神。但見落花隨",
    "X70n1399_001:0663a24": "水去。不知流出洞中春。要識肇法師麼。豎起拂子云。",
    "X70n1399_001:0663b01": "枇杷葉是馬家親。眼裏無筋一世貧。",
    "X70n1399_001:0663b02": "上堂。春眠不覺曉。處處聞啼鳥。夜來風雨聲。花落知",
    "X70n1399_001:0663b03": "多少。世尊三昧。迦葉不知。迦葉三昧。阿難不知。山僧",
    "X70n1399_001:0663b04": "三昧。諸人不知。所以道。諸法無作用。亦無有體性。是",
    "X70n1399_001:0663b05": "故。彼一切各各不相知。雖各不相知。諸法元無二。便",
    "X70n1399_001:0663b06": "與麼去苦樂逆順。道在其中。若不然者。柳絮隨風自",
    "X70n1399_001:0663b07": "西自東。卓拄杖下座。",
    "X70n1399_001:0663b08": "聖節上堂。盡大地是國王水土。無一物不受王恩。盡",
    "X70n1399_001:0663b09": "十方是古佛道場。無一日不為佛事。莫有知恩報恩",
    "X70n1399_001:0663b10": "者麼。下座。同詣大雄寶殿。啟建天壽聖節。",
    "X70n1399_001:0663b11": "上堂。收足上蒲團。坐一參禪則易。伸手展鉢盂。喫三",
    "X70n1399_001:0663b12": "厨粥則難。夜短眠不足。日長饑有餘。置而勿論。你道。",
    "X70n1399_001:0663b13": "賓頭盧走入僧堂裏。與憍陳如商量箇甚麼事。良久",
    "X70n1399_001:0663b14": "云。縱然為客好。爭似在家貧。",
    "X70n1399_001:0663b15": "結制上堂。今朝四月十五日。行脚師僧念頭息。草鞋",
    "X70n1399_001:0663b16": "乾晒待秋風。金錫罷遊留靠壁。鸕鶿偏愛守空池。鳳",
    "X70n1399_001:0663b17": "凰豈肯棲荊棘。平生肝膽向人傾。相識猶如不相識。",
    "X70n1399_001:0663b18": "聖節滿散上堂。天下無二道。混四海而為一家。聖人",
    "X70n1399_001:0663b19": "無二心。視百姓猶如一子。所以道。心同虗空界。示等",
    "X70n1399_001:0663b20": "虗空法。證得虗空時。無是無非。法如天普葢。似地普",
    "X70n1399_001:0663b21": "擎。元元自化。蕩蕩難名。好。諸禪德。但見皇風成一片。",
    "X70n1399_001:0663b22": "不知何處是封疆。",
    "X70n1399_001:0663b23": "平山和尚至。上堂。即心即佛也不是。非心非佛也不",
    "X70n1399_001:0663b24": "是。不是心不是佛不是物也不是。恁麼也不是。不恁",
    "X70n1399_001:0663c01": "麼也不是。恁麼不恁麼總不是。子細看來。直教你無",
    "X70n1399_001:0663c02": "用心處。正好用心。卓拄杖云。藕穿平地為荷葉。笋過",
    "X70n1399_001:0663c03": "東家作竹林。",
    "X70n1399_001:0663c04": "復舉芙蓉訪實性大師。以右手拈拄杖安左邊。良久",
    "X70n1399_001:0663c05": "云。若不是芙蓉師兄。也大難委悉。師云。諸仁者。實性",
    "X70n1399_001:0663c06": "大師。聞名富貴。見面貧窮。自家骨肉相看。也只作路",
    "X70n1399_001:0663c07": "岐相待。今日平山法兄。久出歸來福源。雖則囊空槖",
    "X70n1399_001:0663c08": "虗。未免將無作有。卓拄杖云。人情淡處道情濃。熨斗",
    "X70n1399_001:0663c09": "煎茶銚不同。",
    "X70n1399_001:0663c10": "迴院上堂。老牯偷閑去半年。祖翁田地草芊芊。歸來",
    "X70n1399_001:0663c11": "懶更重還債。犁杷春風又上肩。是即是祖禰不了。逃",
    "X70n1399_001:0663c12": "難逃宿業拘牽。四蹄耕白水。兩角指青天。拍膝一下",
    "X70n1399_001:0663c13": "云。可惜無人知此意。風前令我憶南泉。",
    "X70n1399_001:0663c14": "退院上堂。卸却項上鐵枷。颺下手中木杓。合眼跳過",
    "X70n1399_001:0663c15": "黃河。騰身衝開碧落。獅子趯倒玉闌干。象王擺壞黃",
    "X70n1399_001:0663c16": "金索。白雲兮處處相逢。青山兮步步踏著。喝一喝云。",
    "X70n1399_001:0663c17": "舉頭天外看。誰是箇般人。",
    "X70n1399_001:0663c18": "示眾云。吾佛世尊。有四種清淨明誨。所謂攝心為戒。",
    "X70n1399_001:0663c19": "因戒生定。因定發慧。云何攝心。何名為戒。若諸世界",
    "X70n1399_001:0663c20": "六道眾生。其心不婬。則不隨其生死相續。又道。若不",
    "X70n1399_001:0663c21": "斷婬修禪定者。如蒸砂石欲其成飯。經百千劫。祇名",
    "X70n1399_001:0663c22": "熱砂。何以故。此非飯本砂石成故。汝以婬身求佛妙",
    "X70n1399_001:0663c23": "果。縱得妙悟。皆是婬根。根本成婬。輪轉三途。必不能",
    "X70n1399_001:0663c24": "出。又道。若不斷殺修禪定者。譬如有人自塞其耳。高",
    "X70n1399_001:0664a01": "聲太呌。求人不聞。此等名為欲隱彌露。清淨比丘。於",
    "X70n1399_001:0664a02": "岐路行。不踏生草。況以手拔。云何大悲。取諸眾生血",
    "X70n1399_001:0664a03": "肉充食。名為釋子。又道。若不斷偷修禪定者。譬如有",
    "X70n1399_001:0664a04": "人水灌漏巵。欲求其滿。縱經塵劫。終無平復。若諸比",
    "X70n1399_001:0664a05": "丘。衣鉢之餘。分寸不畜。乞食餘分。施餓眾生。又道。若",
    "X70n1399_001:0664a06": "諸世界六道眾生。雖則身心無殺盜婬。三行已圓。若",
    "X70n1399_001:0664a07": "大妄語。則三摩地不得清淨。如刻人糞。為旃檀形。欲",
    "X70n1399_001:0664a08": "求香氣。無有是處。婬殺盜妄。既已消亡。戒定慧學。自",
    "X70n1399_001:0664a09": "然清淨。若太虗之雲散。如大海之波澄。得到這般田",
    "X70n1399_001:0664a10": "地了。方可以參禪。方可以學道。你且道。禪又作麼生",
    "X70n1399_001:0664a11": "參。道又作麼生學。從上以來。多有樣子。福源不惜口",
    "X70n1399_001:0664a12": "嘴。略舉數段。二祖初到少林。參禮達磨。斷臂立雪。悲",
    "X70n1399_001:0664a13": "泣求法。達磨曰。諸佛最初求道。為法忘形。汝今斷臂。",
    "X70n1399_001:0664a14": "求亦可在。二祖曰。諸佛法印。可得聞乎。達磨曰。諸佛",
    "X70n1399_001:0664a15": "法印。匪從人得。二祖曰。我心未安。乞師安心。達磨曰。",
    "X70n1399_001:0664a16": "將心來。為汝安。二祖曰。覔心了不可得。達磨曰。我為",
    "X70n1399_001:0664a17": "汝安心竟。二祖於此悟入。這箇。便是為法忘軀。參禪",
    "X70n1399_001:0664a18": "學道第一樣子。大梅常禪師。參問馬祖。如何是佛。祖",
    "X70n1399_001:0664a19": "曰。即心是佛。常領旨。直入大梅山卓菴。後馬祖聞之。",
    "X70n1399_001:0664a20": "令僧去問曰。和尚見箇甚麼道理。便住此山。常曰。馬",
    "X70n1399_001:0664a21": "祖向我道。即心是佛。我向這裏住。僧曰。馬祖佛法。如",
    "X70n1399_001:0664a22": "今又別了也。常曰。作麼生別。僧曰。如今又道。非心非",
    "X70n1399_001:0664a23": "佛。常曰。這老漢。惑亂人未有了日在。任他非心非佛。",
    "X70n1399_001:0664a24": "我只管即心即佛。其僧回舉似祖。祖曰。梅子熟也。這",
    "X70n1399_001:0664b01": "箇。便是有決定信。無疑惑心。參禪學道第二箇樣子。",
    "X70n1399_001:0664b02": "臨濟。初在黃蘗會下。行業純一。首座問曰。上座在此",
    "X70n1399_001:0664b03": "多少時也。濟曰。三年。首座曰。曾參問也無。濟曰。不曾",
    "X70n1399_001:0664b04": "參問。不知問箇甚麼。首座曰。汝何不去問堂頭和尚。",
    "X70n1399_001:0664b05": "如何是佛法的的大意。濟便去問。聲未絕。蘗便打。如",
    "X70n1399_001:0664b06": "是三度發問。三度被打。濟白座云。幸蒙慈悲。令某問",
    "X70n1399_001:0664b07": "話。三度發問。三度被打。自恨障緣不領深旨。今且辭",
    "X70n1399_001:0664b08": "去。座云。汝若去時。須辭方丈去。座先到方丈云。問話",
    "X70n1399_001:0664b09": "底後生。甚是如法。若來辭時。方便接他。向後成一株",
    "X70n1399_001:0664b10": "大樹。與天下人作陰凉去在。濟去辭。蘗云。不得往別",
    "X70n1399_001:0664b11": "處。向高安灘上大愚處去。濟到大愚。愚問。甚麼處來。",
    "X70n1399_001:0664b12": "濟云。黃蘗處來。愚云。黃蘗有何言句。濟云。某甲三度",
    "X70n1399_001:0664b13": "問佛法的的大意。三度被打。不知某甲有過無過。愚",
    "X70n1399_001:0664b14": "云。黃蘗與麼老婆。為汝得徹困。更來這裏問有過無",
    "X70n1399_001:0664b15": "過。濟於言下大悟云。元來黃蘗佛法無多子。愚搊住",
    "X70n1399_001:0664b16": "云。這尿牀鬼子。適來道有過無過。如今却道黃蘗佛",
    "X70n1399_001:0664b17": "法無多子。你見箇甚麼道理。速道速道。濟於大愚肋",
    "X70n1399_001:0664b18": "下築三拳。愚托開云。汝師黃蘗。非干我事。濟辭大愚。",
    "X70n1399_001:0664b19": "却回黃蘗。蘗見來便問。這漢來來去去。有甚麼了期。",
    "X70n1399_001:0664b20": "濟云。祇為老婆心切。蘗問。什麼處去來。濟云。昨蒙慈",
    "X70n1399_001:0664b21": "旨。參大愚去來。蘗云。大愚有何言句。濟遂舉前話。蘗",
    "X70n1399_001:0664b22": "云。作麼生得這漢來待痛與一頓。濟云。說什麼待來。",
    "X70n1399_001:0664b23": "即今便喫。隨後便掌。蘗云。這風顛漢。却來這裏捋虎",
    "X70n1399_001:0664b24": "鬚。濟便喝。蘗云。侍者引這風顛漢。參堂去。這箇。便是",
    "X70n1399_001:0664c01": "宿因深正。有大根器。參禪學道第三箇樣子。長慶稜",
    "X70n1399_001:0664c02": "禪師未悟時。看箇驢事未去馬事到來。如是在雪峰",
    "X70n1399_001:0664c03": "玄沙。往來三十年。坐破蒲團七箇。一日捲簾。豁然大",
    "X70n1399_001:0664c04": "悟。便說箇頌子。道也大差也大差。捲起簾來見天下。",
    "X70n1399_001:0664c05": "有人問我解何宗。拈起拂來劈口打。這箇便是不肯",
    "X70n1399_001:0664c06": "造次承當。必欲見大休大歇田地。參禪學道第四箇",
    "X70n1399_001:0664c07": "樣子。仰山。在百丈會下。問一答十。口吧吧地。百丈曰。",
    "X70n1399_001:0664c08": "汝已後去遇人在。後到溈山處。溈問曰。承聞。子在百",
    "X70n1399_001:0664c09": "丈。問一答十。是不。仰云。不敢。溈云。佛法向上一句。作",
    "X70n1399_001:0664c10": "麼生道。仰擬開口。溈便喝。如是三問。仰三擬答。三被",
    "X70n1399_001:0664c11": "喝。仰低頭垂淚云。先師道。教我更遇人始得。今日便",
    "X70n1399_001:0664c12": "遇人也。遂發心。看牛三年。一日。溈山見仰在樹下坐",
    "X70n1399_001:0664c13": "禪。溈以拄杖點背一下。仰回首。溈云。寂子道得也未。",
    "X70n1399_001:0664c14": "仰云。雖道不得。且不借別人口。溈云。寂子會也。這箇。",
    "X70n1399_001:0664c15": "便是去却知解真實。參禪學道第五箇樣子。保寧勇",
    "X70n1399_001:0664c16": "禪師。初入天台教。更衣謁雪竇顯禪師。顯以為堪任",
    "X70n1399_001:0664c17": "大法。乃熟視。呵之曰。央庠座主。勇發憤下山。望雪竇",
    "X70n1399_001:0664c18": "山禮拜曰。我此生。行脚參禪。道不過雪竇。誓不歸鄉。",
    "X70n1399_001:0664c19": "便往泐潭踰年。疑情未泮。後參楊岐。頓明心地。岐沒。",
    "X70n1399_001:0664c20": "更從同參白雲端。研極玄奧。這箇。便是具決定志。無",
    "X70n1399_001:0664c21": "退轉心。參禪學道第六箇樣子。雲峰悅禪師。在大愚",
    "X70n1399_001:0664c22": "芝座下。一日芝示眾曰。大家相聚喫莖虀。喚作一莖",
    "X70n1399_001:0664c23": "虀。入地獄如箭。悅聞之駭然。便上方丈請開示。芝曰。",
    "X70n1399_001:0664c24": "法輪未轉。食輪先轉。後生家。趂色力健。何不為眾乞",
    "X70n1399_001:0665a01": "食。我忍饑不暇。何暇為汝說禪乎。悅不敢違。未幾。芝",
    "X70n1399_001:0665a02": "遷翠巖。悅納疏罷。復過翠巖求開示。芝曰。佛法不怕",
    "X70n1399_001:0665a03": "爛却。今正雪寒。可為眾乞炭。悅亦奉命。化炭歸。復上",
    "X70n1399_001:0665a04": "方丈請益。芝曰。堂司即目缺人。今已煩汝。悅受之不",
    "X70n1399_001:0665a05": "樂。恨芝不去心。一日。後架桶篐忽散。自架墮落。豁然",
    "X70n1399_001:0665a06": "大悟。頓見芝用處。急趨方丈。芝見來。笑曰。且喜。維那",
    "X70n1399_001:0665a07": "大事了畢。悅不措一詞。禮拜了退。這箇。便是為眾竭",
    "X70n1399_001:0665a08": "力。不廢寸陰。參禪學道第七箇樣子。更有第八箇樣",
    "X70n1399_001:0665a09": "子。此是微塵佛一路涅槃門。過去諸如來。斯門已成",
    "X70n1399_001:0665a10": "就。現在諸菩薩。今各入圓明。未來修學人。當依如是",
    "X70n1399_001:0665a11": "法。卓拄杖一下。下座。",
    "X70n1399_001:0665a12": "結制小參。佛祖門風將委地。說著令人心膽碎。扶持",
    "X70n1399_001:0665a13": "全在我兒孫。不料兒孫先作弊。紛紛走北又奔南。昧",
    "X70n1399_001:0665a14": "却正因營雜事。滿目風埃滿面塵。業識茫茫無本據。",
    "X70n1399_001:0665a15": "縱饒挂搭在僧堂。直待板鳴歸被位。聚頭寮舍鼓是",
    "X70n1399_001:0665a16": "非。收足蒲團便瞌睡。癡雲靉靆性天昏。石火交煎心",
    "X70n1399_001:0665a17": "鼎沸。暫時寂寂滯輕安。一向冥冥墮無記。百丈清規",
    "X70n1399_001:0665a18": "不肯行。外道經書勤講議。因果分明當等閒。罪福昭",
    "X70n1399_001:0665a19": "然渾不懼。或遷一榻一間房。放逸總由身口意。頭上",
    "X70n1399_001:0665a20": "瓦脚下磚。身上衣口中味。一一皆出信心檀越人家",
    "X70n1399_001:0665a21": "施。未成道業若為消。捫心幾箇知慚愧。今日三明日",
    "X70n1399_001:0665a22": "四。閒處光陰盡虗棄。一朝老病來相尋。閻翁催請死",
    "X70n1399_001:0665a23": "符至。從前所作業不忘。三塗七趣從茲墜。袈裟失却",
    "X70n1399_001:0665a24": "復再難。鱗甲羽毛披則易。看他古之學道流。直忘人",
    "X70n1399_001:0665b01": "世輕名利。煑黃精煨紫芋。飯一摶水一器。為療形枯",
    "X70n1399_001:0665b02": "聊接氣。石爛松枯竟不知。洗心便作累生計。物外清",
    "X70n1399_001:0665b03": "閑一味高。世上黃金何足貴。劫空田地佛華開。香風",
    "X70n1399_001:0665b04": "觸破娘生鼻。選佛場中及第歸。圓覺伽藍恣遊戲。茲",
    "X70n1399_001:0665b05": "因結制夜小參。不覺所言成此偈。",
    "X70n1399_001:0665b07": "福源石屋珙禪師語錄卷之上"
}