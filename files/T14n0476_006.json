{
    "T14n0476_006:0584a14": "說無垢稱經卷第六",
    "T14n0476_006:0584a16": "大唐三藏法師玄奘譯",
    "T14n0476_006:0584a17": "觀如來品第十二",
    "T14n0476_006:0584a18": "爾時，世尊問無垢稱言：「善男子！汝先欲觀",
    "T14n0476_006:0584a19": "如來身故而來至此，汝當云何觀如來乎？」",
    "T14n0476_006:0584a20": "無垢稱言：「我觀如來都無所見，如是而觀。",
    "T14n0476_006:0584a21": "何以故？我觀如來，非前際來、非往後際、現",
    "T14n0476_006:0584a22": "在不住。所以者何？我觀如來色真如性其",
    "T14n0476_006:0584a23": "性非色，受真如性其性非受，想真如性其性",
    "T14n0476_006:0584a24": "非想，行真如性其性非行，識真如性其性非",
    "T14n0476_006:0584a25": "識。不住四界，同虛空界；非六處起，超六",
    "T14n0476_006:0584a26": "根路；不雜三界，遠離三垢；順三解脫，隨",
    "T14n0476_006:0584a27": "至三明。非明而明、非至而至，至一切法無",
    "T14n0476_006:0584a28": "障礙際。實際非際、真如非如，於真如境常",
    "T14n0476_006:0584a29": "無所住、於真如智恒不相應。真如境智其",
    "T14n0476_006:0584b01": "性俱離，非因所生、非緣所起，非有相、非無",
    "T14n0476_006:0584b02": "相，非自相、非他相，非一相、非異相，非即",
    "T14n0476_006:0584b03": "所相、非離所相，非同所相、非異所相，非即",
    "T14n0476_006:0584b04": "能相、非離能相，非同能相、非異能相，非此",
    "T14n0476_006:0584b05": "岸、非彼岸、非中流，非在此、非在彼、非中",
    "T14n0476_006:0584b06": "間，非內、非外，非俱、不俱，非已去、非當去、",
    "T14n0476_006:0584b07": "非今去，非已來、非當來、非今來，非智、非",
    "T14n0476_006:0584b08": "境，非能識、非所識，非隱、非顯，非闇、非明，",
    "T14n0476_006:0584b09": "無住、無去，無名、無相，無強、無弱，不住方分、",
    "T14n0476_006:0584b10": "不離方分，非雜染、非清淨，非有為、非無",
    "T14n0476_006:0584b11": "為，非永寂滅、非不寂滅，無少事可示、無",
    "T14n0476_006:0584b12": "少義可說，無施、無慳，無戒、無犯，無忍、無恚，",
    "T14n0476_006:0584b13": "無勤、無怠，無定、無亂，無慧、無愚，無諦、無妄，",
    "T14n0476_006:0584b14": "無出、無入，無去、無來，一切語言施為斷滅。非",
    "T14n0476_006:0584b15": "福田、非不福田，非應供、非不應供，非能",
    "T14n0476_006:0584b16": "執、非所執，非能取、非所取，非相、非不相，",
    "T14n0476_006:0584b17": "非為、非不為，無數、離諸數，無礙、離諸礙，無",
    "T14n0476_006:0584b18": "增、無減。平等平等，同真實際，等法界性。非",
    "T14n0476_006:0584b19": "能稱、非所稱、超諸稱性，非能量、非所量、",
    "T14n0476_006:0584b20": "超諸量性，無向、無背、超諸向背，無勇、無怯、",
    "T14n0476_006:0584b21": "超諸勇怯，非大、非小，非廣、非狹，無見、無聞，無",
    "T14n0476_006:0584b22": "覺、無知。離諸繫縛，蕭然解脫，證會一切智",
    "T14n0476_006:0584b23": "智平等，獲得一切有情無二，逮於諸法無差",
    "T14n0476_006:0584b24": "別性，周遍一切，無罪、無愆，無濁、無穢，無所",
    "T14n0476_006:0584b25": "礙著，離諸分別，無作、無生，無虛、無實，無起、無",
    "T14n0476_006:0584b26": "盡，無曾、無當，無怖、無染，無憂、無喜，無厭、無欣，",
    "T14n0476_006:0584b27": "一切分別所不能緣、一切名言所不能說。",
    "T14n0476_006:0584b28": "「世尊！如來身相如是，應如是觀，不應異觀。",
    "T14n0476_006:0584b29": "如是觀者名為正觀，若異觀者名為邪觀。」",
    "T14n0476_006:0584c01": "爾時，舍利子白佛言：「世尊！此無垢稱從何命",
    "T14n0476_006:0584c02": "終而來生此堪忍世界？」世尊告曰：「汝應問",
    "T14n0476_006:0584c03": "彼。」時舍利子問無垢稱：「汝從何沒來生此",
    "T14n0476_006:0584c04": "土？」無垢稱言：「唯，舍利子！汝於諸法遍知作",
    "T14n0476_006:0584c05": "證，頗有少法可沒生乎？」舍利子言：「唯，無垢",
    "T14n0476_006:0584c06": "稱！無有少法可沒生也。」無垢稱言：「若一切",
    "T14n0476_006:0584c07": "法遍知作證無沒生者，云何問言：『汝從何",
    "T14n0476_006:0584c08": "沒來生此土？』又，舍利子！於意云何？諸有幻",
    "T14n0476_006:0584c09": "化所作男女，從何處沒而來生此？」舍利子",
    "T14n0476_006:0584c10": "言：「幻化男女不可施設有沒生也。」無垢稱",
    "T14n0476_006:0584c11": "言：「如來豈不說一切法如幻化耶？」舍利子",
    "T14n0476_006:0584c12": "言：「如是如是。」無垢稱言：「若一切法自性自",
    "T14n0476_006:0584c13": "相如幻如化，云何仁者欻爾問言：『汝從何",
    "T14n0476_006:0584c14": "沒來生此土？』又，舍利子！沒者即是諸行斷相，",
    "T14n0476_006:0584c15": "生者即是諸行續相。菩薩雖沒，不斷一切善",
    "T14n0476_006:0584c16": "法行相；菩薩雖生，不續一切惡法行相。」",
    "T14n0476_006:0584c17": "爾時，世尊告舍利子：「有佛世界名曰妙喜，",
    "T14n0476_006:0584c18": "其中如來號為無動，是無垢稱為度眾生，",
    "T14n0476_006:0584c19": "從彼土沒來生此界。」舍利子言：「甚奇，世尊！",
    "T14n0476_006:0584c20": "如此大士未曾有也，乃能捨彼清淨佛土而",
    "T14n0476_006:0584c21": "來樂此多雜穢處。」無垢稱曰：「唯，舍利子！於",
    "T14n0476_006:0584c22": "意云何？日光豈與世間闇冥樂相雜住？」舍",
    "T14n0476_006:0584c23": "利子言：「不也，居士！日輪纔舉，眾冥都息。」無",
    "T14n0476_006:0584c24": "垢稱曰：「日輪何故行贍部洲？」舍利子言：「為",
    "T14n0476_006:0584c25": "除闇冥，作照明故。」無垢稱曰：「菩薩如是，為",
    "T14n0476_006:0584c26": "度有情生穢佛土，不與一切煩惱雜居，",
    "T14n0476_006:0584c27": "滅諸眾生煩惱闇耳。」",
    "T14n0476_006:0584c28": "爾時，大眾咸生渴仰，欲見妙喜功德莊嚴清",
    "T14n0476_006:0584c29": "淨佛土無動如來及諸菩薩、聲聞等眾。佛知",
    "T14n0476_006:0585a01": "眾會意所思惟，告無垢稱言：「善男子！今此",
    "T14n0476_006:0585a02": "會中諸神仙等一切大眾咸生渴仰，欲見妙",
    "T14n0476_006:0585a03": "喜功德莊嚴清淨佛土無動如來及諸菩薩、聲",
    "T14n0476_006:0585a04": "聞等眾，汝可為現令所願滿。」",
    "T14n0476_006:0585a05": "時無垢稱作是思惟：「吾當於此不起于座，",
    "T14n0476_006:0585a06": "以神通力速疾移取妙喜世界及輪圍山、園",
    "T14n0476_006:0585a07": "林、池沼、泉源、谿谷、大海、江河，諸蘇迷盧圍繞",
    "T14n0476_006:0585a08": "峯壑，日、月、星宿，天、龍、鬼、神、帝釋、梵王宮殿，眾",
    "T14n0476_006:0585a09": "會并諸菩薩、聲聞眾等，村城、聚、落國邑、王都、",
    "T14n0476_006:0585a10": "在所居家男女大小，乃至廣說無動如來、應、",
    "T14n0476_006:0585a11": "正等覺大菩提樹、聽法安坐海會大眾諸寶",
    "T14n0476_006:0585a12": "蓮華。往十方界為諸有情作佛事者，三道",
    "T14n0476_006:0585a13": "寶階自然涌出。從贍部洲至蘇迷頂三十",
    "T14n0476_006:0585a14": "三天，為欲瞻仰禮敬供養不動如來及聞",
    "T14n0476_006:0585a15": "法故，從此寶階每時來下；贍部洲人為欲",
    "T14n0476_006:0585a16": "觀見三十三天園林宮室，每亦從此寶階",
    "T14n0476_006:0585a17": "而上。如是清淨妙喜世界——無量功德所共合",
    "T14n0476_006:0585a18": "成，下從水際輪，上至色究竟——悉皆斷取置",
    "T14n0476_006:0585a19": "右掌中，如陶家輪、若花鬘貫，入此世界",
    "T14n0476_006:0585a20": "示諸大眾。」",
    "T14n0476_006:0585a21": "其無垢稱既作是思，不起于床入三摩地，",
    "T14n0476_006:0585a22": "發起如是殊勝神通，速疾斷取妙喜世界",
    "T14n0476_006:0585a23": "置于右掌入此界中。彼土聲聞及諸菩薩、人",
    "T14n0476_006:0585a24": "天大眾得天眼者咸生恐怖，俱發聲言：「誰",
    "T14n0476_006:0585a25": "將我去？誰將我去？唯願世尊救護我等，唯",
    "T14n0476_006:0585a26": "願善逝救護我等。」時無動佛為化眾生方",
    "T14n0476_006:0585a27": "便告言：「諸善男子！汝等勿怖，汝等勿怖。是",
    "T14n0476_006:0585a28": "無垢稱神力所引，非我所能。」彼土初學人天",
    "T14n0476_006:0585a29": "等眾、未得殊勝天眼通者皆悉安然不知",
    "T14n0476_006:0585b01": "不見，聞是語已咸相驚問：「我等於今當何",
    "T14n0476_006:0585b02": "所往？」妙喜國土雖入此界，然其眾相無減、無",
    "T14n0476_006:0585b03": "增，堪忍世間亦不迫迮。雖復彼此二界相",
    "T14n0476_006:0585b04": "雜，各見所居與本無異。",
    "T14n0476_006:0585b05": "爾時，世尊釋迦牟尼告諸大眾：「汝等神仙普",
    "T14n0476_006:0585b06": "皆觀見妙喜世界無動如來莊嚴佛土及諸",
    "T14n0476_006:0585b07": "菩薩、聲聞等耶？」一切咸言：「世尊！已見。」時無垢",
    "T14n0476_006:0585b08": "稱即以神力化作種種上妙天花及餘末香",
    "T14n0476_006:0585b09": "與諸大眾，令散供養釋迦牟尼、無動如來、諸",
    "T14n0476_006:0585b10": "菩薩等。於是，世尊復告大眾：「汝等神仙欲",
    "T14n0476_006:0585b11": "得成辦如是功德莊嚴佛土為菩薩者，皆",
    "T14n0476_006:0585b12": "當隨學無動如來本所修行諸菩薩行。」",
    "T14n0476_006:0585b13": "其無垢稱以神通力示現如是妙喜界時，",
    "T14n0476_006:0585b14": "堪忍土中有八十四那庾多數諸人天等同",
    "T14n0476_006:0585b15": "發無上正等覺心，悉願當生妙喜世界。世",
    "T14n0476_006:0585b16": "尊咸記：「皆當往生無動如來所居佛土。」",
    "T14n0476_006:0585b17": "時無垢稱以神通力移取如是妙喜世界、",
    "T14n0476_006:0585b18": "無動如來、諸菩薩等為欲饒益此界有情，其",
    "T14n0476_006:0585b19": "事畢已還置本處，彼此分離，兩眾皆見。",
    "T14n0476_006:0585b20": "爾時，世尊告舍利子：「汝已觀見妙喜世界、無",
    "T14n0476_006:0585b21": "動如來、菩薩等不？」舍利子言：「世尊！已見。願諸",
    "T14n0476_006:0585b22": "有情皆住如是莊嚴佛土，願諸有情成就如",
    "T14n0476_006:0585b23": "是福德智慧圓滿功德一切皆似無動如來，",
    "T14n0476_006:0585b24": "願諸有情皆當獲得自在神通如無垢稱。",
    "T14n0476_006:0585b25": "「世尊！我等善獲勝利瞻仰親近如是大士，",
    "T14n0476_006:0585b26": "其諸有情若但聞此殊勝法門當知猶名善",
    "T14n0476_006:0585b27": "獲勝利，何況聞已信解、受持、讀誦、通利、廣為",
    "T14n0476_006:0585b28": "他說？況復方便精進修行？「若諸有情手得",
    "T14n0476_006:0585b29": "如是殊勝法門便為獲得法珍寶藏，若諸",
    "T14n0476_006:0585c01": "有情信解如是殊勝法門便為紹繼諸佛",
    "T14n0476_006:0585c02": "相續，若諸有情讀誦如是殊勝法門便成",
    "T14n0476_006:0585c03": "菩薩與佛為伴，若諸有情受持如是殊勝",
    "T14n0476_006:0585c04": "法門便為攝受無上正法，若有供養學此",
    "T14n0476_006:0585c05": "法者當知其室即有如來，若有書寫供養",
    "T14n0476_006:0585c06": "如是殊勝法門便為攝受一切福德、一切智",
    "T14n0476_006:0585c07": "智，若有隨喜如是法門便為施設大法祠",
    "T14n0476_006:0585c08": "祀，若以如是殊勝法門一四句頌為他演",
    "T14n0476_006:0585c09": "說便為已逮不退轉位，若善男子或善女",
    "T14n0476_006:0585c10": "人能於如是殊勝法門信解忍受愛樂觀",
    "T14n0476_006:0585c11": "察，即於無上正等菩提已得授記。」",
    "T14n0476_006:0585c12": "說無垢稱經法供養品第十三",
    "T14n0476_006:0585c13": "爾時，天帝釋白佛言：「世尊！我雖從佛及妙",
    "T14n0476_006:0585c14": "吉祥聞多百千法門差別，而未曾聞如是",
    "T14n0476_006:0585c15": "所說不可思議自在神變解脫法門。如我解",
    "T14n0476_006:0585c16": "佛所說義趣，若諸有情聽聞如是所說法門，",
    "T14n0476_006:0585c17": "信解、受持、讀誦、通利、廣為他說，尚為法器決",
    "T14n0476_006:0585c18": "定無疑，何況精勤如理修習？如是有情關",
    "T14n0476_006:0585c19": "閉一切惡趣險徑、開闢一切善趣夷塗，常見",
    "T14n0476_006:0585c20": "一切諸佛菩薩，降伏一切外道他論、摧滅",
    "T14n0476_006:0585c21": "一切暴惡魔軍，淨菩提道，安立妙覺履踐",
    "T14n0476_006:0585c22": "如來所行之路。」復言：「世尊！若諸有情聽聞如",
    "T14n0476_006:0585c23": "是所說法門，信解、受持、乃至精勤如理修習，",
    "T14n0476_006:0585c24": "我當與其一切眷屬恭敬供養是善男子、",
    "T14n0476_006:0585c25": "善女人等。世尊！若有村城、聚落、國邑、王都——",
    "T14n0476_006:0585c26": "受持、讀誦、開解、流通此法門處——我亦與其",
    "T14n0476_006:0585c27": "一切眷屬為聞法故共詣其所，諸未信者",
    "T14n0476_006:0585c28": "當令其信，諸已信者如法護持令無障難。」",
    "T14n0476_006:0585c29": "爾時，世尊告天帝釋：「善哉善哉！如汝所說，",
    "T14n0476_006:0586a01": "汝今乃能隨喜如來所說如是微妙法門。天",
    "T14n0476_006:0586a02": "帝當知：過去、未來、現在諸佛所有無上正",
    "T14n0476_006:0586a03": "等菩提，皆於如是所說法門略說開示。是",
    "T14n0476_006:0586a04": "故，若有諸善男子或善女人聽聞如是所說",
    "T14n0476_006:0586a05": "法門，信解、受持、讀誦、通利、廣為他說、書寫供",
    "T14n0476_006:0586a06": "養，即為供養過去、未來、現在諸佛。「又，天帝",
    "T14n0476_006:0586a07": "釋！假使三千大千世界滿中如來——譬如甘蔗",
    "T14n0476_006:0586a08": "及竹葦、麻稻、山林等——若善男子或善女人",
    "T14n0476_006:0586a09": "經於一劫或一劫餘，恭敬尊重、讚歎承事，",
    "T14n0476_006:0586a10": "以諸天人一切上妙安樂供具、一切上妙安",
    "T14n0476_006:0586a11": "樂所居，奉施供養於諸如來。般涅槃後供",
    "T14n0476_006:0586a12": "養一一全身舍利，以七珍寶起窣堵波——縱",
    "T14n0476_006:0586a13": "廣量等四洲世界，其形高峻上至梵天，表柱、",
    "T14n0476_006:0586a14": "輪盤、香花、幡蓋、眾珍、伎樂嚴飾第一——如是建",
    "T14n0476_006:0586a15": "立一一如來七寶莊嚴窣堵波已，經於一劫",
    "T14n0476_006:0586a16": "或一劫餘，以諸天人一切上妙花鬘、燒香、塗",
    "T14n0476_006:0586a17": "香、末香、衣服、幡蓋、寶幢、燈輪、眾珍、伎樂、種種供",
    "T14n0476_006:0586a18": "具恭敬尊重、讚歎供養。於意云何？是善男子",
    "T14n0476_006:0586a19": "或善女人由此因緣獲福多不？」天帝釋言：",
    "T14n0476_006:0586a20": "「甚多，世尊！難思，善逝！百千俱胝那庾多劫亦",
    "T14n0476_006:0586a21": "不能說其福聚量。」佛告天帝：「如是如是。吾",
    "T14n0476_006:0586a22": "今復以誠言語汝：若善男子或善女人聽",
    "T14n0476_006:0586a23": "聞如是不可思議自在神變解脫法門，信解、",
    "T14n0476_006:0586a24": "受持、讀誦、宣說，所獲福聚甚多於彼。所以者",
    "T14n0476_006:0586a25": "何？諸佛無上正等菩提從此生故，唯法供養",
    "T14n0476_006:0586a26": "乃能供養如是法門，非以財物。天帝當知：",
    "T14n0476_006:0586a27": "無上菩提功德多故，供養此法其福甚多。」",
    "T14n0476_006:0586a28": "爾時，世尊告天帝釋：「乃往過去不可思議不",
    "T14n0476_006:0586a29": "可稱量無數大劫有佛出世，名曰藥王如來、",
    "T14n0476_006:0586b01": "應、正等覺、明行圓滿、善逝、世間解、無上丈夫、調",
    "T14n0476_006:0586b02": "御士、天人師、佛、世尊。彼佛世界名曰大嚴，劫",
    "T14n0476_006:0586b03": "名嚴淨。藥王如來壽量住世二十中劫，其聲",
    "T14n0476_006:0586b04": "聞僧有三十六俱胝那庾多數、其菩薩眾十",
    "T14n0476_006:0586b05": "二俱胝。「時有輪王名曰寶蓋，成就七寶主",
    "T14n0476_006:0586b06": "四大洲，具足千子端嚴勇健能伏他軍。時",
    "T14n0476_006:0586b07": "王寶蓋與其眷屬，滿五中劫恭敬尊重、讚",
    "T14n0476_006:0586b08": "歎承事藥王如來，以諸天人一切上妙安樂",
    "T14n0476_006:0586b09": "供具、一切上妙安樂所居，奉施供養。過五劫",
    "T14n0476_006:0586b10": "已，時寶蓋王告其千子：『汝等當知：我已供",
    "T14n0476_006:0586b11": "養藥王如來，汝等今者亦當如我奉施供養。』",
    "T14n0476_006:0586b12": "於是，千子聞父王教歡喜敬受，皆曰：『善哉，",
    "T14n0476_006:0586b13": "一切協同滿五中劫。』與其眷屬恭敬尊重、",
    "T14n0476_006:0586b14": "讚歎承事藥王如來，以諸人天一切上妙安",
    "T14n0476_006:0586b15": "樂供具、一切上妙安樂所居，奉施供養。",
    "T14n0476_006:0586b16": "「時一王子名為月蓋，獨處閑寂作是思惟：『我",
    "T14n0476_006:0586b17": "等於今如是慇重恭敬供養藥王如來，頗",
    "T14n0476_006:0586b18": "有其餘恭敬供養最上、最勝、過於此不？』以",
    "T14n0476_006:0586b19": "佛神力，於上空中有天發聲告王子曰：『月",
    "T14n0476_006:0586b20": "蓋當知：諸供養中，其法供養最為殊勝。』即",
    "T14n0476_006:0586b21": "問：『云何名法供養？』天答：『月蓋！汝可往問藥",
    "T14n0476_006:0586b22": "王如來：「世尊！云何名法供養？」佛當為汝廣",
    "T14n0476_006:0586b23": "說開示。』「王子月蓋聞天語已，即便往詣藥",
    "T14n0476_006:0586b24": "王如來，恭敬慇懃頂禮雙足，右遶三匝却住",
    "T14n0476_006:0586b25": "一面白言：『世尊！我聞一切諸供養中，其法",
    "T14n0476_006:0586b26": "供養最為殊勝，此法供養其相云何？』",
    "T14n0476_006:0586b27": "「藥王如來告王子曰：『月蓋當知：法供養者，",
    "T14n0476_006:0586b28": "謂於諸佛所說經典——微妙甚深似甚深相，一",
    "T14n0476_006:0586b29": "切世間極難信受、難度、難見，幽玄細密，無染",
    "T14n0476_006:0586c01": "了義，非分別知；菩薩藏攝總持經王，佛印所",
    "T14n0476_006:0586c02": "印分別開示不退法輪，六到彼岸由斯而",
    "T14n0476_006:0586c03": "起，善攝一切所應攝受；菩提分法正所隨行，",
    "T14n0476_006:0586c04": "七等覺支親能導發，辯說開示大慈大悲，拔",
    "T14n0476_006:0586c05": "濟引安諸有情類，遠離一切見趣魔怨；分",
    "T14n0476_006:0586c06": "別闡揚甚深緣起，辯內無我、外無有情，於",
    "T14n0476_006:0586c07": "二中間無壽命者、無養育者，畢竟無有；補",
    "T14n0476_006:0586c08": "特伽羅性空，無相、無願、無作、無起；相應能引",
    "T14n0476_006:0586c09": "妙覺、能轉法輪，天、龍、藥叉、健達縛等咸共尊",
    "T14n0476_006:0586c10": "重稱歎供養；引導眾生大法供養，圓滿眾",
    "T14n0476_006:0586c11": "生大法祠祀，一切聖賢悉皆攝受；開發一切",
    "T14n0476_006:0586c12": "菩薩妙行，真實法義之所歸依，最勝無礙由",
    "T14n0476_006:0586c13": "斯而起；詳說諸法無常有苦、無我寂靜，發",
    "T14n0476_006:0586c14": "生四種法嗢拕南，遣除一切慳貪、毀禁、瞋恨、",
    "T14n0476_006:0586c15": "懈怠、妄念、惡慧，驚怖一切外道邪論、惡見、執",
    "T14n0476_006:0586c16": "著，開發一切有情善法增上勢力，摧伏一",
    "T14n0476_006:0586c17": "切惡魔軍眾；諸佛聖賢共所稱歎，能除一切",
    "T14n0476_006:0586c18": "生死大苦、能示一切涅槃大樂，三世十方諸",
    "T14n0476_006:0586c19": "佛共說——於是經典若樂聽聞、信解、受持、讀誦、",
    "T14n0476_006:0586c20": "通利，思惟觀察甚深義趣，令其顯著施設安",
    "T14n0476_006:0586c21": "立，分別開示明了現前，復廣為他宣揚辯",
    "T14n0476_006:0586c22": "說，方便善巧攝護正法，如是一切名法供",
    "T14n0476_006:0586c23": "養。",
    "T14n0476_006:0586c24": "「『復次，月蓋！法供養者，謂於諸法如法調伏，",
    "T14n0476_006:0586c25": "及於諸法如法修行。隨順緣起，離諸邪見，",
    "T14n0476_006:0586c26": "修習無生，不起法忍，悟入無我及無有情。",
    "T14n0476_006:0586c27": "於諸因緣無違、無諍、不起異議，離我我",
    "T14n0476_006:0586c28": "所、無所攝受。依趣於義、不依於文，依趣",
    "T14n0476_006:0586c29": "於智、不依於識，依趣了義所說契經、終不",
    "T14n0476_006:0587a01": "依於不了義說世俗經典而生執著，依趣",
    "T14n0476_006:0587a02": "法性、終不依於補特伽羅見有所得。如其",
    "T14n0476_006:0587a03": "性相悟解諸法，入無藏攝滅阿賴耶，息除",
    "T14n0476_006:0587a04": "無明乃至老、死，息除愁歎、憂苦、熱惱，觀察如",
    "T14n0476_006:0587a05": "是十二緣起無盡引發、常所引發，願諸有情",
    "T14n0476_006:0587a06": "捨諸見趣。如是名為上法供養。』」",
    "T14n0476_006:0587a07": "佛告天帝：「王子月蓋從藥王佛聞說如是",
    "T14n0476_006:0587a08": "上法供養，得順法忍，即脫寶衣、諸莊嚴具，",
    "T14n0476_006:0587a09": "奉施供養藥王如來，白言：『世尊！我願於佛",
    "T14n0476_006:0587a10": "般涅槃後攝受正法，作法供養護持正法。",
    "T14n0476_006:0587a11": "唯願如來以神通力哀愍加威，令得無",
    "T14n0476_006:0587a12": "難降伏魔怨，護持正法修菩薩行。』藥王如",
    "T14n0476_006:0587a13": "來既知月蓋增上意樂，便記之曰：『汝於如",
    "T14n0476_006:0587a14": "來般涅槃後能護法城。』「時彼王子得聞授",
    "T14n0476_006:0587a15": "記歡喜踊躍，即於藥王如來住世聖法教中",
    "T14n0476_006:0587a16": "以清淨信棄捨家法、趣於非家。既出家已，",
    "T14n0476_006:0587a17": "勇猛精進修諸善法；勤修善故，出家未久",
    "T14n0476_006:0587a18": "獲五神通，至極究竟得陀羅尼無斷妙辯。「藥",
    "T14n0476_006:0587a19": "王如來般涅槃後，以其所得神通智力，經十",
    "T14n0476_006:0587a20": "中劫隨轉如來所轉法輪。月蓋苾芻滿十中",
    "T14n0476_006:0587a21": "劫隨轉法輪護持正法，勇猛精進，安立百",
    "T14n0476_006:0587a22": "千俱胝有情令於無上正等菩提得不退",
    "T14n0476_006:0587a23": "轉、教化十四那庾多生令於聲聞獨一覺",
    "T14n0476_006:0587a24": "乘心善調順、方便引導無量有情令生天",
    "T14n0476_006:0587a25": "上。」",
    "T14n0476_006:0587a26": "佛告天帝：「彼時寶蓋轉輪王者豈異人乎？勿",
    "T14n0476_006:0587a27": "生疑惑、莫作異觀。所以者何？應知即是寶",
    "T14n0476_006:0587a28": "焰如來。其王千子即賢劫中有千菩薩次第",
    "T14n0476_006:0587a29": "成佛——最初成佛名迦洛迦孫馱如來，最後成",
    "T14n0476_006:0587b01": "佛名曰盧至，四已出世，餘在當來。彼時護法",
    "T14n0476_006:0587b02": "月蓋王子豈異人乎？即我身是。天帝當知：",
    "T14n0476_006:0587b03": "我說一切於諸佛所設供養中，其法供養",
    "T14n0476_006:0587b04": "最尊、最勝、最上、最妙、最為無上。是故，天帝！",
    "T14n0476_006:0587b05": "欲於佛所設供養者，當法供養，無以財",
    "T14n0476_006:0587b06": "物。」",
    "T14n0476_006:0587b07": "說無垢稱經囑累品第十四",
    "T14n0476_006:0587b08": "爾時，佛告慈氏菩薩：「吾今以是無量無數百",
    "T14n0476_006:0587b09": "千俱胝那庾多劫所集無上正等菩提所流大",
    "T14n0476_006:0587b10": "法付囑於汝。如是經典——佛威神力之所住",
    "T14n0476_006:0587b11": "持、佛威神力之所加護——汝於如來般涅槃後",
    "T14n0476_006:0587b12": "五濁惡世，亦以神力住持攝受，於贍部洲",
    "T14n0476_006:0587b13": "廣令流布無使隱滅。所以者何？於未來世",
    "T14n0476_006:0587b14": "有善男子或善女人、天、龍、藥叉、健達縛等——已",
    "T14n0476_006:0587b15": "種無量殊勝善根、已於無上正等菩提心生",
    "T14n0476_006:0587b16": "趣向勝解廣大——若不得聞如是經典，即當",
    "T14n0476_006:0587b17": "退失無量勝利；若彼得聞如是經典必當",
    "T14n0476_006:0587b18": "信樂，發希有心歡喜頂受。我今以彼諸善男",
    "T14n0476_006:0587b19": "子、善女人等付囑於汝，汝當護念令無障",
    "T14n0476_006:0587b20": "難，於是經典聽聞修學，亦令如是所說法",
    "T14n0476_006:0587b21": "門廣宣流布。「慈氏當知：略有二種菩薩相印。",
    "T14n0476_006:0587b22": "何等為二？一者、信樂種種綺飾文詞相印，二",
    "T14n0476_006:0587b23": "者、不懼甚深法門，如其性相悟入相印。若諸",
    "T14n0476_006:0587b24": "菩薩尊重信樂綺飾文詞，當知是為初學",
    "T14n0476_006:0587b25": "菩薩；若諸菩薩於是甚深無染無著不可思",
    "T14n0476_006:0587b26": "議自在神變解脫法門微妙經典無有恐畏，",
    "T14n0476_006:0587b27": "聞已信解、受持、讀誦、令其通利、廣為他說，",
    "T14n0476_006:0587b28": "如實悟入精進修行得出世間清淨信樂，當",
    "T14n0476_006:0587b29": "知是為久學菩薩。「慈氏當知：略由四緣初",
    "T14n0476_006:0587c01": "學菩薩為自毀傷不能獲得甚深法忍。何",
    "T14n0476_006:0587c02": "等為四？一者、初聞昔所未聞甚深經典，驚",
    "T14n0476_006:0587c03": "怖疑惑，不生隨喜；二者、聞已誹謗輕毀，言：",
    "T14n0476_006:0587c04": "『是經典我昔未聞，從何而至？』三者、見有受",
    "T14n0476_006:0587c05": "持、演說此深法門善男子等不樂親近、恭",
    "T14n0476_006:0587c06": "敬禮拜；四者、後時輕慢、憎嫉、毀辱、誹謗。由是",
    "T14n0476_006:0587c07": "四緣，初學菩薩為自毀傷，不能獲得甚深",
    "T14n0476_006:0587c08": "法忍。",
    "T14n0476_006:0587c09": "「慈氏當知：略由四緣信解甚深法門菩薩",
    "T14n0476_006:0587c10": "為自毀傷不能速證無生法忍。何等為四？",
    "T14n0476_006:0587c11": "一者、輕蔑發趣大乘未久修行初學菩薩，",
    "T14n0476_006:0587c12": "二者、不樂攝受誨示、教授、教誡，三者、甚深",
    "T14n0476_006:0587c13": "廣大學處不深敬重，四者、樂以世間財施",
    "T14n0476_006:0587c14": "攝諸有情、不樂出世清淨法施。由是四緣",
    "T14n0476_006:0587c15": "信解甚深法門菩薩為自毀傷，不能速證",
    "T14n0476_006:0587c16": "無生法忍。」",
    "T14n0476_006:0587c17": "慈氏菩薩聞佛語已歡喜踊躍而白佛言：",
    "T14n0476_006:0587c18": "「世尊所說甚為希有，如來所言甚為微妙。",
    "T14n0476_006:0587c19": "如佛所示菩薩過失，我當悉皆究竟遠離；",
    "T14n0476_006:0587c20": "如來所有無量無數百千俱胝那庾多劫所集",
    "T14n0476_006:0587c21": "無上正等菩提所流大法，我當護持，令不隱",
    "T14n0476_006:0587c22": "滅。若未來世諸善男子或善女人求學大",
    "T14n0476_006:0587c23": "乘是真法器，我當令其手得如是甚深經",
    "T14n0476_006:0587c24": "典，與其念力令於此經受持、讀誦、究竟通",
    "T14n0476_006:0587c25": "利、書寫、供養、無倒修行、廣為他說。世尊！後世",
    "T14n0476_006:0587c26": "於是經典若有聽聞、信解、受持、讀誦、通利、無",
    "T14n0476_006:0587c27": "倒修行、廣為他說，當知皆是我威神力住持",
    "T14n0476_006:0587c28": "加護。」世尊告曰：「善哉善哉！汝為極善，乃能",
    "T14n0476_006:0587c29": "隨喜如來善說，攝受護持如是正法。」",
    "T14n0476_006:0588a01": "爾時，會中所有此界及與他方諸來菩薩，一",
    "T14n0476_006:0588a02": "切合掌俱發聲言：「世尊！我等亦於如來般涅",
    "T14n0476_006:0588a03": "槃後，各從他方諸別世界皆來至此，護持",
    "T14n0476_006:0588a04": "如來所得無上正等菩提所流大法，令不隱",
    "T14n0476_006:0588a05": "滅，廣宣流布。若善男子或善女人能於是",
    "T14n0476_006:0588a06": "經聽聞、信解、受持、讀誦、究竟通利、無倒修行、廣",
    "T14n0476_006:0588a07": "為他說，我當護持，與其念力令無障難。」",
    "T14n0476_006:0588a08": "時此眾中四大天王亦皆合掌同聲白佛：「世",
    "T14n0476_006:0588a09": "尊！若有村城、聚落、國邑、王都——如是法門所流",
    "T14n0476_006:0588a10": "行處——我等皆當與其眷屬并大力將率諸",
    "T14n0476_006:0588a11": "軍眾，為聞法故往詣其所，護持如是所說",
    "T14n0476_006:0588a12": "法門，及能宣說、受持、讀誦此法門者，於四",
    "T14n0476_006:0588a13": "方面百踰繕那皆令安隱，無諸障難、無有",
    "T14n0476_006:0588a14": "伺求得其便者。」",
    "T14n0476_006:0588a15": "爾時，世尊復告具壽阿難陀曰：「汝應受持",
    "T14n0476_006:0588a16": "如是法門，廣為他說令其流布。」阿難陀曰：",
    "T14n0476_006:0588a17": "「我已受持如是法門。世尊！如是所說法門",
    "T14n0476_006:0588a18": "其名何等？我云何持？」世尊告曰：「如是名為",
    "T14n0476_006:0588a19": "『說無垢稱不可思議自在神變解脫法門』，應",
    "T14n0476_006:0588a20": "如是持。」時薄伽梵說是經已，無垢稱菩薩、",
    "T14n0476_006:0588a21": "妙吉祥菩薩、具壽阿難陀，及餘菩薩、大聲聞",
    "T14n0476_006:0588a22": "眾并諸天人、阿素洛等，聞佛所說，皆大歡喜，",
    "T14n0476_006:0588a23": "信受奉行。",
    "T14n0476_006:0588a24": "說無垢稱經卷第六"
}