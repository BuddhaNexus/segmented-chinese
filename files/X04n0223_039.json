{
    "X04n0223_039:0267c18": "大方廣佛新華嚴經合論卷第三十九",
    "X04n0223_039:0267c19": "唐于闐國三藏沙門實叉難陀譯經",
    "X04n0223_039:0267c20": "唐太原方山長者李通玄造論",
    "X04n0223_039:0267c21": "唐福州開元寺沙門志寧釐經合論",
    "X04n0223_039:0267c22": "十無盡藏品第二十二",
    "X04n0223_039:0267c23": "【論】將釋此品三門如前一釋品名目者為此說十",
    "X04n0223_039:0267c24": "種藏依法立名可知第二釋品來意者此位已說",
    "X04n0223_039:0268a01": "十種行以此十無盡藏成前十行之法使令無盡",
    "X04n0223_039:0268a02": "成後十迴向之法使令進向令使行門不滯是故",
    "X04n0223_039:0268a03": "此品須來第三長科經意者分為二門一長科經",
    "X04n0223_039:0268a04": "意二隨文釋義一長科經意者於此一品經中大",
    "X04n0223_039:0268a05": "段隨十藏名目總有十一段經其文如下。",
    "X04n0223_039:0268a06": "【經】爾時功德林菩薩復告諸菩薩言佛子菩薩摩訶",
    "X04n0223_039:0268a07": "薩有十種藏過去未來現在諸佛已說當說今說何",
    "X04n0223_039:0268a08": "等為十所謂信藏戒藏慚藏愧藏聞藏施藏慧藏念",
    "X04n0223_039:0268a09": "藏持藏辯藏是為十佛子何等為菩薩摩訶薩信藏",
    "X04n0223_039:0268a10": "此菩薩信一切法空信一切法無相信一切法無願",
    "X04n0223_039:0268a11": "信一切法無作信一切法無分別信一切法無所依",
    "X04n0223_039:0268a12": "信一切法不可量信一切法無有上信一切法難超",
    "X04n0223_039:0268a13": "越信一切法無生若菩薩能如是隨順一切法生淨",
    "X04n0223_039:0268a14": "信已聞諸佛法不可思議心不怯弱聞一切佛不可",
    "X04n0223_039:0268a15": "思議心不怯弱聞眾生界不可思議心不怯弱聞法",
    "X04n0223_039:0268a16": "界不可思議心不怯弱聞虗空界不可思議心不怯",
    "X04n0223_039:0268a17": "弱聞涅槃界不可思議心不怯弱聞過去世不可思",
    "X04n0223_039:0268a18": "議心不怯弱聞未來世不可思議心不怯弱聞現在",
    "X04n0223_039:0268a19": "世不可思議心不怯弱聞入一切劫不可思議心不",
    "X04n0223_039:0268a20": "怯弱何以故此菩薩於諸佛所一向堅信知佛智慧",
    "X04n0223_039:0268a21": "無邊無盡十方無量諸世界中一一各有無量諸佛",
    "X04n0223_039:0268a22": "於阿耨多羅三藐三菩提已得今得當得已出世今",
    "X04n0223_039:0268a23": "出世當出世已入涅槃今入涅槃當入涅槃彼諸佛",
    "X04n0223_039:0268a24": "智慧不增不減不生不滅不進不退不近不遠無知",
    "X04n0223_039:0268b01": "無捨此菩薩入佛智慧成就無邊無盡信得此信已",
    "X04n0223_039:0268b02": "心不退轉心不襍亂不可破壞無所染著常有根本",
    "X04n0223_039:0268b03": "隨順聖人住如來家護持一切諸佛種性增長一切",
    "X04n0223_039:0268b04": "菩薩信解隨順一切如來善根出生一切諸佛方便",
    "X04n0223_039:0268b05": "是名菩薩摩訶薩信藏菩薩住此信藏則能聞持一",
    "X04n0223_039:0268b06": "切佛法為眾生說皆令開悟。",
    "X04n0223_039:0268b07": "【論】第一從初爾時功德林菩薩已下至為眾生說",
    "X04n0223_039:0268b08": "皆令開悟有二十八行半經明正舉十無盡藏名",
    "X04n0223_039:0268b09": "并陳十種信法分於此分中復分為六一爾時功",
    "X04n0223_039:0268b10": "德林已下至是為十有四行經明正說十藏之名",
    "X04n0223_039:0268b11": "分二佛子已下至生淨信已有五行半經明初舉",
    "X04n0223_039:0268b12": "十種信法分三聞諸佛法不可思議已下至何以",
    "X04n0223_039:0268b13": "故有七行半經明聞法生信已於法不怯分四此",
    "X04n0223_039:0268b14": "菩薩已下至無知無捨有五行半經明知一切諸",
    "X04n0223_039:0268b15": "佛出世入涅槃無遠近取捨分五此菩薩入佛智",
    "X04n0223_039:0268b16": "慧已下至一切諸佛方便有四行半經明入此信",
    "X04n0223_039:0268b17": "藏生在佛家順諸佛善根方便分六是名菩薩已",
    "X04n0223_039:0268b18": "下一行半經明總結信成能演法分此信是十行",
    "X04n0223_039:0268b19": "之中位內之信文殊師利覺首等是十信位中信",
    "X04n0223_039:0268b20": "心故。",
    "X04n0223_039:0268b21": "【經】佛子何等為菩薩摩訶薩戒藏此菩薩成就普饒",
    "X04n0223_039:0268b22": "益戒不受戒不住戒無悔恨戒無違諍戒不損惱戒",
    "X04n0223_039:0268b23": "無雜穢戒無貪求戒無過失戒無毀犯戒云何為普",
    "X04n0223_039:0268b24": "饒益戒此菩薩受持淨戒本為利益一切眾生云何",
    "X04n0223_039:0268c01": "為不受戒此菩薩不受行外道諸所有戒但性自精",
    "X04n0223_039:0268c02": "進奉持三世諸佛如來平等淨戒云何為不住戒此",
    "X04n0223_039:0268c03": "菩薩受持戒時心不住欲界不住色界不住無色界",
    "X04n0223_039:0268c04": "何以故不求生彼而持戒故云何為無悔恨戒此菩",
    "X04n0223_039:0268c05": "薩恒得安住無悔恨心何以故不作重罪不行諂詐",
    "X04n0223_039:0268c06": "不破淨戒故云何為無違諍戒此菩薩不非先制不",
    "X04n0223_039:0268c07": "更造立心常隨順向涅槃戒具足受持無所毀犯不",
    "X04n0223_039:0268c08": "以持戒惱他眾生令其生苦但願一切心常歡喜而",
    "X04n0223_039:0268c09": "持於戒云何為不惱害戒此菩薩不因於戒學諸呪",
    "X04n0223_039:0268c10": "術造作方藥惱害眾生但為救護一切眾生而持於",
    "X04n0223_039:0268c11": "戒云何為不雜戒此菩薩不著邊見不持雜戒但觀",
    "X04n0223_039:0268c12": "緣起持出離戒云何為無貪求戒此菩薩不現異相",
    "X04n0223_039:0268c13": "彰已有德但為滿足出離法故而持於戒云何為無",
    "X04n0223_039:0268c14": "過失戒此菩薩不自貢高言我持戒見破戒人亦不",
    "X04n0223_039:0268c15": "輕毀令他媿恥但一其心而持於戒云何為無毀犯",
    "X04n0223_039:0268c16": "戒此菩薩永斷煞盜邪婬妄語兩舌惡口及無義語",
    "X04n0223_039:0268c17": "貪瞋邪見具足受持十種善業菩薩持此無犯戒時",
    "X04n0223_039:0268c18": "作是念言一切眾生毀犯淨戒皆由顛倒唯佛世尊",
    "X04n0223_039:0268c19": "能知眾生以何因緣而生顛倒毀犯淨戒我當成就",
    "X04n0223_039:0268c20": "無上菩提廣為眾生說真實法令離顛倒是名菩薩",
    "X04n0223_039:0268c21": "摩訶薩第二戒藏。",
    "X04n0223_039:0268c22": "【論】第二佛子何等為菩薩戒藏已下至是名菩薩",
    "X04n0223_039:0268c23": "第二戒藏於中有二十八行半經於此段中復分",
    "X04n0223_039:0268c24": "為三一佛子已下至無毀犯戒有三行半經明正",
    "X04n0223_039:0269a01": "舉十種戒名號分二云何已下至十種善業有二",
    "X04n0223_039:0269a02": "十一行經明正說十種戒之持犯分三菩薩持此",
    "X04n0223_039:0269a03": "至第二戒藏有四行半經明此十行菩薩持戒無",
    "X04n0223_039:0269a04": "毀犯分。",
    "X04n0223_039:0269a05": "【經】佛子何等為菩薩摩訶薩慚藏此菩薩憶念過去",
    "X04n0223_039:0269a06": "所作諸惡而生於慚謂彼菩薩心自念言我無始世",
    "X04n0223_039:0269a07": "來與諸眾生皆悉互作父母兄弟姉妹男女具貪瞋",
    "X04n0223_039:0269a08": "癡憍慢諂誑及餘一切諸煩惱故更相惱害遞相凌",
    "X04n0223_039:0269a09": "奪姦婬傷殺無惡不造一切眾生悉亦如是以諸煩",
    "X04n0223_039:0269a10": "惱備造眾惡是故各各不相恭敬不相尊重不相承",
    "X04n0223_039:0269a11": "順不相謙下不相啟導不相護惜更相煞害互為怨",
    "X04n0223_039:0269a12": "讎自惟我身及諸眾生去來現在行無漸法三世諸",
    "X04n0223_039:0269a13": "佛無不知見今若不斷此無慚行三世諸佛亦當見",
    "X04n0223_039:0269a14": "我我當云何猶行不止甚為不可是故我應專心斷",
    "X04n0223_039:0269a15": "除證阿耨多羅三藐三菩提廣為眾生說真實法是",
    "X04n0223_039:0269a16": "名菩薩摩訶薩第三慚藏。",
    "X04n0223_039:0269a17": "【論】第三佛子已下至第三慚藏有十三行半經於",
    "X04n0223_039:0269a18": "此段中復分為二一佛子已下至應專心斷除有",
    "X04n0223_039:0269a19": "十二行經明斷無慚行具於慚行分二有一行半",
    "X04n0223_039:0269a20": "經明具足於慚善為眾生說法分。",
    "X04n0223_039:0269a21": "【經】佛子何等為菩薩摩訶薩愧藏此菩薩自愧昔來",
    "X04n0223_039:0269a22": "於五欲中種種貪求無有厭足因此增長貪恚癡等",
    "X04n0223_039:0269a23": "一切煩惱我今不應復行是事又作是念眾生無智",
    "X04n0223_039:0269a24": "起諸煩惱具行惡法不相恭敬不相尊重乃至展轉",
    "X04n0223_039:0269b01": "互為怨讎如是等惡無不備造造已歡喜追求稱歎",
    "X04n0223_039:0269b02": "盲無慧眼無所知見於母人腹中入胎受生成垢穢",
    "X04n0223_039:0269b03": "身畢竟至於髮白面皺有智慧者觀此但是從婬欲",
    "X04n0223_039:0269b04": "生不淨之法三世諸佛皆悉知見若我於今猶行是",
    "X04n0223_039:0269b05": "事則為欺誑三世諸佛是故我當修行於愧速成阿",
    "X04n0223_039:0269b06": "耨多羅三藐三菩提廣為眾生說真實法是名菩薩",
    "X04n0223_039:0269b07": "摩訶薩第四愧藏。",
    "X04n0223_039:0269b08": "【論】第四佛子已下至是名菩薩愧藏於中有十二",
    "X04n0223_039:0269b09": "行經於中大意復分為三一佛子已下至復行是",
    "X04n0223_039:0269b10": "事有三行經明自念於五欲境無始長貪求分二",
    "X04n0223_039:0269b11": "又作是念已下至我當修行於愧有七行經明念",
    "X04n0223_039:0269b12": "眾生愚癡為於五欲互為怨讎菩薩知之應自斷",
    "X04n0223_039:0269b13": "分三速成菩提已下一行半經善為眾生說真實",
    "X04n0223_039:0269b14": "法分。",
    "X04n0223_039:0269b15": "【經】佛子何等為菩薩摩訶薩聞藏此菩薩知是事有",
    "X04n0223_039:0269b16": "故是事有是事無故是事無是事起故是事起是事",
    "X04n0223_039:0269b17": "滅故是事滅是世間法是出世間法是有為法是無",
    "X04n0223_039:0269b18": "為法是有記法是無記法何等為是事有故是事有",
    "X04n0223_039:0269b19": "謂無明有故行有何等為是事無故是事無謂識無",
    "X04n0223_039:0269b20": "故名色無何等為是事起故是事起謂愛起故苦起",
    "X04n0223_039:0269b21": "何等為是事滅故是事滅謂有滅故生滅何等為世",
    "X04n0223_039:0269b22": "間法所謂色受想行識何等為出世間法所謂戒定",
    "X04n0223_039:0269b23": "慧解脫解脫知見何等為有為法所謂欲界色界無",
    "X04n0223_039:0269b24": "色界眾生界何等為無為法所謂虗空涅槃數緣滅",
    "X04n0223_039:0269c01": "非數緣滅緣起法性住何等為有記法謂四聖諦四",
    "X04n0223_039:0269c02": "沙門果四辯四無所畏四念處四正勤四神足五根",
    "X04n0223_039:0269c03": "五力七覺分八聖道分何等為無記法謂世間有邊",
    "X04n0223_039:0269c04": "世間無邊世間亦有邊亦無邊世間非有邊非無邊",
    "X04n0223_039:0269c05": "世間有常世間無常世間亦有常亦無常世間非有",
    "X04n0223_039:0269c06": "常非無常如來滅後有如來滅後無如來滅後亦有",
    "X04n0223_039:0269c07": "亦無如來滅後非有非無我及眾生有我及眾生無",
    "X04n0223_039:0269c08": "我及眾生亦有亦無我及眾生非有非無過去有幾",
    "X04n0223_039:0269c09": "如來般涅槃幾聲聞辟支佛般涅槃未來有幾如來",
    "X04n0223_039:0269c10": "幾聲聞辟支佛幾眾生現在有幾佛住幾聲聞辟支",
    "X04n0223_039:0269c11": "佛住幾眾生住何等如來最先出何等聲聞辟支佛",
    "X04n0223_039:0269c12": "最先出何等眾生最先出何等如來最後出何等聲",
    "X04n0223_039:0269c13": "聞辟支佛最後出何等眾生最後出何法最在初何",
    "X04n0223_039:0269c14": "法最在後世間從何處來去至何所有幾世界成有",
    "X04n0223_039:0269c15": "幾世界壞世界從何處來去至何所何者為生死最",
    "X04n0223_039:0269c16": "初際何者為生死最後際是名無記法菩薩摩訶薩",
    "X04n0223_039:0269c17": "作如是念一切眾生於生死中無有多聞不能了知",
    "X04n0223_039:0269c18": "此一切法我當發意持多聞藏證阿耨多羅三藐三",
    "X04n0223_039:0269c19": "菩提為諸眾生說真實法是名菩薩摩訶薩第五多",
    "X04n0223_039:0269c20": "聞藏。",
    "X04n0223_039:0269c21": "【論】第五佛子已下至多聞藏有三十四行半經明",
    "X04n0223_039:0269c22": "聞藏於此段中復分為三一佛子已下至無記法",
    "X04n0223_039:0269c23": "有四行經明舉十事有無分二何等為是事有已",
    "X04n0223_039:0269c24": "下至是名無記法有二十六行半經明正說十種",
    "X04n0223_039:0270a01": "事有無分初從十二緣說無明有故行有識無故",
    "X04n0223_039:0270a02": "名色無愛起故苦起有滅故生滅此上四事識之",
    "X04n0223_039:0270a03": "與愛皆從無明妄計諸有從生今達有本無即十",
    "X04n0223_039:0270a04": "二緣滅十二緣滅非智有生非智有滅但除其病",
    "X04n0223_039:0270a05": "其智無依無形無為而靈通萬有無思而現無作",
    "X04n0223_039:0270a06": "而成學之者以止觀兩門功終方會此之一辦後",
    "X04n0223_039:0270a07": "之十法總終聖教具陳識相對治異解已下如文",
    "X04n0223_039:0270a08": "具明三菩薩已下四行經明菩薩念諸眾生無多",
    "X04n0223_039:0270a09": "聞慧我求多聞藏廣為說法分。",
    "X04n0223_039:0270a10": "【經】佛子何等為菩薩摩訶薩施藏此菩薩行十種施",
    "X04n0223_039:0270a11": "所謂分減施竭盡施內施外施內外施一切施過去",
    "X04n0223_039:0270a12": "施未來施現在施究竟施佛子云何為菩薩分減施",
    "X04n0223_039:0270a13": "此菩薩稟性仁慈好行慧施若得美味不專自受要",
    "X04n0223_039:0270a14": "與眾生然後方食凡所受物悉亦如是若自食時作",
    "X04n0223_039:0270a15": "是念言我身中有八萬戶蟲依於我住我身充樂彼",
    "X04n0223_039:0270a16": "亦充樂我身飢苦彼亦飢苦我今受此所有飲食願",
    "X04n0223_039:0270a17": "令眾生普得充飽為施彼故而自食之不貪其味復",
    "X04n0223_039:0270a18": "作是念我於長夜愛著其身欲令充飽而受飲食今",
    "X04n0223_039:0270a19": "以此食惠施眾生願我於身永斷貪著是名分減施",
    "X04n0223_039:0270a20": "云何為菩薩竭盡施佛子此菩薩得種種上味飲食",
    "X04n0223_039:0270a21": "香華衣服資生之具若自以受用則安樂延年若輟",
    "X04n0223_039:0270a22": "己施人則窮苦夭命時或有人來作是言汝今所有",
    "X04n0223_039:0270a23": "悉當與我菩薩自念我無始已來以飢餓故喪身無",
    "X04n0223_039:0270a24": "數未曾得有如毫末許饒益眾生而獲善利今我亦",
    "X04n0223_039:0270b01": "當同於往昔而捨其命是故應為饒益眾生隨其所",
    "X04n0223_039:0270b02": "有一切皆捨乃至盡命亦無所恡是名竭盡施云何",
    "X04n0223_039:0270b03": "為菩薩內施佛子此菩薩年方少盛端正美好香華",
    "X04n0223_039:0270b04": "衣服以嚴其身始受灌頂轉輪王位七寶具足王四",
    "X04n0223_039:0270b05": "天下時或有人來白王言大王當知我今衰老身嬰",
    "X04n0223_039:0270b06": "重疾焭獨羸頓死將不久若得王身手足血肉頭目",
    "X04n0223_039:0270b07": "骨髓我之身命必冀存活唯願大王莫更籌量有所",
    "X04n0223_039:0270b08": "顧惜但見慈念以施於我爾時菩薩作是念言今我",
    "X04n0223_039:0270b09": "此身後必當死無一利益宜時疾捨以濟眾生念已",
    "X04n0223_039:0270b10": "施之心無所悔是名內施云何為菩薩外施佛子此",
    "X04n0223_039:0270b11": "菩薩年盛色美眾相具足名華上服而以嚴身始受",
    "X04n0223_039:0270b12": "灌頂轉輪王位七寶具足王四天下時或有人來白",
    "X04n0223_039:0270b13": "王言我今貧窶眾苦逼迫唯願仁慈特垂矜念捨此",
    "X04n0223_039:0270b14": "王位以贍於我我當統領受王福樂爾時菩薩作是",
    "X04n0223_039:0270b15": "念言一切榮盛必當衰歇於衰歇時不能復更饒益",
    "X04n0223_039:0270b16": "眾生我今宜應隨彼所求充滿其意作是念已即便",
    "X04n0223_039:0270b17": "施之而無所悔是名外施云何為菩薩內外施佛子",
    "X04n0223_039:0270b18": "此菩薩如上所說處輪王位七寶具足王四天下時",
    "X04n0223_039:0270b19": "或有人而來白言此轉輪位王處已久我未曾得唯",
    "X04n0223_039:0270b20": "願大王捨之與我并及王身為我臣[仁二+業]爾時菩薩作",
    "X04n0223_039:0270b21": "是念言我身財寶及以王位悉是無常敗壞之法我",
    "X04n0223_039:0270b22": "今盛壯富有天下乞者現前當以不堅而求堅法作",
    "X04n0223_039:0270b23": "是念已即便施之乃至以身恭勤作役心無所悔是",
    "X04n0223_039:0270b24": "名內外施云何為菩薩一切施佛子此菩薩亦如上",
    "X04n0223_039:0270c01": "說處輪王位七寶具足王四天下時有無量貧窮之",
    "X04n0223_039:0270c02": "人來詣其前而作是言大王名稱周聞十方我等欽",
    "X04n0223_039:0270c03": "風故來至此吾曹今者各有所求願普垂慈令得滿",
    "X04n0223_039:0270c04": "足時諸貧人從彼大王或乞國土或乞妻子或乞手",
    "X04n0223_039:0270c05": "足血肉心肺頭目髓腦菩薩是時心作是念一切恩",
    "X04n0223_039:0270c06": "愛會當別離而於眾生無所饒益我今為欲永捨貪",
    "X04n0223_039:0270c07": "愛以此一切必離散物滿眾生願作是念已悉皆施",
    "X04n0223_039:0270c08": "與心無悔恨亦不於眾生而生厭賤是名一切施云",
    "X04n0223_039:0270c09": "何為菩薩過去施此菩薩聞過去諸佛菩薩所有功",
    "X04n0223_039:0270c10": "德聞已不著了達非有不起分別不貪不味亦不求",
    "X04n0223_039:0270c11": "取無所依倚見法如夢無有堅固於諸善根不起有",
    "X04n0223_039:0270c12": "想亦無所倚但為教化取著眾生成熟佛法而為演",
    "X04n0223_039:0270c13": "說又復觀察過去諸法十方推求都不可得作是念",
    "X04n0223_039:0270c14": "已於過去法畢竟皆捨是名過去施云何為菩薩未",
    "X04n0223_039:0270c15": "來施此菩薩聞未來諸佛之所修行了達非有不取",
    "X04n0223_039:0270c16": "於相不別樂往生諸佛國土不味不著亦不生厭不",
    "X04n0223_039:0270c17": "以善根迴向於彼亦不於彼而退善根常勤修行未",
    "X04n0223_039:0270c18": "曾廢捨但欲因彼境界攝取眾生為說真實令成熟",
    "X04n0223_039:0270c19": "佛法然此法者非有處所非無處所非內非外非近",
    "X04n0223_039:0270c20": "非遠復作是念若法非有不可不捨是名未來施云",
    "X04n0223_039:0270c21": "何為菩薩現在施此菩薩聞四天王眾天三十三天",
    "X04n0223_039:0270c22": "夜摩天兜率陀天化樂天他化自在天梵天梵身天",
    "X04n0223_039:0270c23": "梵輔天梵眾天大梵天光天少光天無量光天光音",
    "X04n0223_039:0270c24": "天淨天少淨天無量淨天徧淨天廣天少廣天無量",
    "X04n0223_039:0271a01": "廣天廣果天無煩天無熱天善見天善現天色究竟",
    "X04n0223_039:0271a02": "天乃至聞聲聞緣覺具足功德聞已其心不迷不沒",
    "X04n0223_039:0271a03": "不聚不散但觀諸行如夢不實無有貪著為令眾生",
    "X04n0223_039:0271a04": "捨離惡趣心無分別修菩薩道成就佛法而為開演",
    "X04n0223_039:0271a05": "是名現在施云何為菩薩究竟施佛子此菩薩假使",
    "X04n0223_039:0271a06": "有無量眾生或有無眼或有無耳或無鼻舌及以手",
    "X04n0223_039:0271a07": "足來至其所告菩薩言我身薄祜諸根殘缺唯願仁",
    "X04n0223_039:0271a08": "慈以善方便捨己所有令我具足菩薩聞之即便施",
    "X04n0223_039:0271a09": "與假使由此經阿僧祇劫諸根不具亦不心生一念",
    "X04n0223_039:0271a10": "悔惜但自觀身從初入胎不淨微形胞段諸根生老",
    "X04n0223_039:0271a11": "病死又觀此身無有真實無有慚愧非賢聖物臭穢",
    "X04n0223_039:0271a12": "不潔骨節相持血肉所塗九孔常流人所惡賤作是",
    "X04n0223_039:0271a13": "觀已不生一念愛著之心復作是念此身危脆無有",
    "X04n0223_039:0271a14": "堅固我今云何而生戀著應以施彼充滿其願如我",
    "X04n0223_039:0271a15": "所作以此開導一切眾生令於身心不生貪愛悉得",
    "X04n0223_039:0271a16": "成就清淨智身是名究竟施是為菩薩摩訶薩第六",
    "X04n0223_039:0271a17": "施藏。",
    "X04n0223_039:0271a18": "【論】第六佛子已下至施藏有九十三行經於此段",
    "X04n0223_039:0271a19": "中復分為二一佛子已下至分減施有三行半經",
    "X04n0223_039:0271a20": "明都舉十種施藏分二此菩薩已下直至是名菩",
    "X04n0223_039:0271a21": "薩第六施藏總說前十種施藏分已上十種施理",
    "X04n0223_039:0271a22": "事盡含如文自具。",
    "X04n0223_039:0271a23": "【經】佛子何等為菩薩摩訶薩慧藏此菩薩於色如實",
    "X04n0223_039:0271a24": "知色集如實知色滅如實知色滅道如實知於受想",
    "X04n0223_039:0271b01": "行識如實知受想行識集如實知受想行識滅如實",
    "X04n0223_039:0271b02": "知受想行識滅道如實知於無明如實知無明集如",
    "X04n0223_039:0271b03": "實知無明滅如實知無明滅道如實知於愛如實知",
    "X04n0223_039:0271b04": "愛集如實知愛滅如實知愛滅道如實知於聲聞如",
    "X04n0223_039:0271b05": "實知聲聞法如實知聲聞集如實知聲聞涅槃如實",
    "X04n0223_039:0271b06": "知於獨覺如實知獨覺法如實知獨覺集如實知獨",
    "X04n0223_039:0271b07": "覺涅槃如實知於菩薩如實知菩薩法如實知菩薩",
    "X04n0223_039:0271b08": "集如實知菩薩涅槃如實知云何知知從業報諸行",
    "X04n0223_039:0271b09": "因緣之所造作一切虗假空無有實非我非堅固無",
    "X04n0223_039:0271b10": "有少法可得成立欲令眾生知其實性廣為宣說為",
    "X04n0223_039:0271b11": "說何等說諸法不可壞何等法不可壞色不可壞受",
    "X04n0223_039:0271b12": "想行識不可壞無明不可壞聲聞法獨覺法菩薩法",
    "X04n0223_039:0271b13": "不可壞何以故一切法無作無作者無言說無處所",
    "X04n0223_039:0271b14": "不生不起不與不取無動轉無作用菩薩成就如是",
    "X04n0223_039:0271b15": "等無量慧藏以少方便了一切法自然明達不由他",
    "X04n0223_039:0271b16": "悟此慧無盡藏有十種不可盡故說為無盡何等為",
    "X04n0223_039:0271b17": "十所謂多聞善巧不可盡故親近善知識不可盡故",
    "X04n0223_039:0271b18": "善分別句義不可盡故入深法界不可盡故以一味",
    "X04n0223_039:0271b19": "智莊嚴不可盡故集一切福德心無疲倦不可盡故",
    "X04n0223_039:0271b20": "入一切陀羅尼門不可盡故能分別一切眾生語言",
    "X04n0223_039:0271b21": "音聲不可盡故能斷一切眾生疑惑不可盡故為一",
    "X04n0223_039:0271b22": "切眾生現一切佛神力教化調伏令修行不斷不可",
    "X04n0223_039:0271b23": "盡故是為十是為菩薩摩訶薩第七慧藏住此藏者",
    "X04n0223_039:0271b24": "得無盡智慧普能開悟一切眾生。",
    "X04n0223_039:0271c01": "【論】第七佛子已下至開悟一切眾生有三十行經",
    "X04n0223_039:0271c02": "於此段中復分為五一佛子已下至涅槃如實知",
    "X04n0223_039:0271c03": "有十一行經且舉如實知世間法出世間法根末",
    "X04n0223_039:0271c04": "所集體相分二云何知已下至廣為宣說有三行",
    "X04n0223_039:0271c05": "經明都舉前法從緣所生本無所有分三為說何",
    "X04n0223_039:0271c06": "等已下至不由他悟有六行經明正說前受想行",
    "X04n0223_039:0271c07": "等無體成壞分四此慧藏已下至是為十有八行",
    "X04n0223_039:0271c08": "半經明十不可盡分五已下一行半經明得法善",
    "X04n0223_039:0271c09": "說分。",
    "X04n0223_039:0271c10": "【經】佛子何等為菩薩摩訶薩念藏此菩薩捨離癡惑",
    "X04n0223_039:0271c11": "得具足念憶念過去一生二生乃至十生百生千生",
    "X04n0223_039:0271c12": "百千生無量百千生成劫壞劫成壞劫非一成劫非",
    "X04n0223_039:0271c13": "一壞劫非一成壞劫百劫千劫百千億那由他乃至",
    "X04n0223_039:0271c14": "無量無數無邊無等不可數不可稱不可思不可量",
    "X04n0223_039:0271c15": "不可說不可說不可說劫念一佛名號乃至不可說",
    "X04n0223_039:0271c16": "不可說佛名號念一佛出世說授記乃至不可說不",
    "X04n0223_039:0271c17": "可說佛出世說授記念一佛出世說修多羅乃至不",
    "X04n0223_039:0271c18": "可說不可說佛出世說修多羅如修多羅祇夜授記",
    "X04n0223_039:0271c19": "伽陀尼陀那憂陀那本事本生方廣未曾有譬喻論",
    "X04n0223_039:0271c20": "議亦如是念一眾會乃至不可說不可說眾會念演",
    "X04n0223_039:0271c21": "一法乃至演不可說不可說法念一根種種性乃至",
    "X04n0223_039:0271c22": "不可說不可說根種種性念一根無量種種性乃至",
    "X04n0223_039:0271c23": "不可說不可說根無量種種性念一煩惱種種性乃",
    "X04n0223_039:0271c24": "至不可說不可說煩惱種種性念一三昧種種性乃",
    "X04n0223_039:0272a01": "至不可說不可說三昧種種性此念有十種所謂寂",
    "X04n0223_039:0272a02": "靜念清淨念不濁念明徹念離塵念離種種塵念離",
    "X04n0223_039:0272a03": "垢念光耀念可愛樂念無際礙念菩薩住是念時一",
    "X04n0223_039:0272a04": "切世間無能嬈亂一切異論無能變動往世善根悉",
    "X04n0223_039:0272a05": "得清淨於諸世法無所染著眾魔外道所不能壞轉",
    "X04n0223_039:0272a06": "身受生無所忘失過現未來說法無盡於一切世界",
    "X04n0223_039:0272a07": "中與眾生同住曾無過咎入一切諸佛眾會道場無",
    "X04n0223_039:0272a08": "所障礙一切佛所悉得親近是名菩薩摩訶薩第八",
    "X04n0223_039:0272a09": "念藏。",
    "X04n0223_039:0272a10": "【論】第八佛子已下至念藏有二十七行經於中大",
    "X04n0223_039:0272a11": "意復分為二一佛子已下至不可說三昧種種性",
    "X04n0223_039:0272a12": "有十八行經明得無限正念諸法分二此念有十",
    "X04n0223_039:0272a13": "種已下至第八念藏有九行經明得十正念時於",
    "X04n0223_039:0272a14": "一切法無過失分如十二部經名中祇夜此云應",
    "X04n0223_039:0272a15": "誦伽陀此云諷誦尼陀那此云因緣經優陀那此",
    "X04n0223_039:0272a16": "云無問自說。",
    "X04n0223_039:0272a17": "【經】佛子何等為菩薩摩訶薩持藏此菩薩持諸佛所",
    "X04n0223_039:0272a18": "說脩多羅文句義理無有忘失一生持乃至不可說",
    "X04n0223_039:0272a19": "不可說生持持一佛名號乃至不可說不可說佛名",
    "X04n0223_039:0272a20": "號持一劫數乃至不可說不可說劫數持一佛授記",
    "X04n0223_039:0272a21": "乃至不可說不可說佛授記持一脩多羅乃至不可",
    "X04n0223_039:0272a22": "說不可說脩多羅持一眾會乃至不可說不可說眾",
    "X04n0223_039:0272a23": "會持演一法乃至演不可說不可說法持一根無量",
    "X04n0223_039:0272a24": "種種性乃至不可說不可說根無量種種性持一煩",
    "X04n0223_039:0272b01": "惱種種性乃至不可說不可說煩惱種種性持一三",
    "X04n0223_039:0272b02": "昧種種性乃至不可說不可說三昧種種性佛子此",
    "X04n0223_039:0272b03": "持藏無邊難滿難至其底難得親近無能制伏無量",
    "X04n0223_039:0272b04": "無盡具大威力是佛境界唯佛能了是名菩薩摩訶",
    "X04n0223_039:0272b05": "薩第九持藏。",
    "X04n0223_039:0272b06": "【論】第九佛子已下有十四行經於中大意復分為",
    "X04n0223_039:0272b07": "二一佛子已下至不可說三昧種種性有十一行",
    "X04n0223_039:0272b08": "半經明聞持一切諸法無限分二佛子已下有三",
    "X04n0223_039:0272b09": "行經明此位菩薩所說諸法無限唯佛能了知故",
    "X04n0223_039:0272b10": "名持藏分。",
    "X04n0223_039:0272b11": "【經】佛子何等為菩薩摩訶薩辯藏此菩薩有深智慧",
    "X04n0223_039:0272b12": "了知實相廣為眾生演說諸法不違一切諸佛經典",
    "X04n0223_039:0272b13": "說一品法乃至不可說不可說品法說一佛名號乃",
    "X04n0223_039:0272b14": "至不可說不可說佛名號如是說一世界說一佛授",
    "X04n0223_039:0272b15": "記說一脩多羅說一眾會說演一法說一根無量種",
    "X04n0223_039:0272b16": "種性說一煩惱無量種種性說一三昧無量種種性",
    "X04n0223_039:0272b17": "乃至說不可說不可說三昧無量種種性或一日說",
    "X04n0223_039:0272b18": "或半月一月說或百年千年百千年說或一劫百劫",
    "X04n0223_039:0272b19": "千劫百千劫說或百千億那由他劫說或無數無量",
    "X04n0223_039:0272b20": "乃至不可說不可說劫說劫數可盡一文一句義理",
    "X04n0223_039:0272b21": "難盡何以故此菩薩成就十種無盡藏故成就此藏",
    "X04n0223_039:0272b22": "得攝一切法陀羅尼門現在前百萬阿僧祇陀羅尼",
    "X04n0223_039:0272b23": "以為眷屬得此陀羅尼已以法光明廣為眾生演說",
    "X04n0223_039:0272b24": "於法其說法時以廣長舌出妙音聲充滿十方一切",
    "X04n0223_039:0272c01": "世界隨其根性悉令滿足心得歡喜滅除一切煩惱",
    "X04n0223_039:0272c02": "纏垢善入一切音聲言語文字辯才令一切眾生佛",
    "X04n0223_039:0272c03": "種不斷淨心相續亦以法光明而演說法無有窮盡",
    "X04n0223_039:0272c04": "不生疲倦何以故此菩薩成就盡虗空徧法界無邊",
    "X04n0223_039:0272c05": "身故是為菩薩摩訶薩第十辯藏此藏無窮盡無分",
    "X04n0223_039:0272c06": "段無間無斷無變異無隔礙無退轉甚深無底難可",
    "X04n0223_039:0272c07": "得入普入一切佛法之門。",
    "X04n0223_039:0272c08": "【論】第十佛子已下一段有二十四行經於中其意",
    "X04n0223_039:0272c09": "復分為三一佛子已下至何以故有十二行經明",
    "X04n0223_039:0272c10": "此位菩薩辯藏無盡分二此菩薩成就十種無盡",
    "X04n0223_039:0272c11": "藏已下至第十辯藏有十行經明正說十種辯藏",
    "X04n0223_039:0272c12": "分三有兩行經明辯藏無限分。",
    "X04n0223_039:0272c13": "【經】佛子此十種無盡藏有十種無盡法令諸菩薩究",
    "X04n0223_039:0272c14": "竟成就無上菩提何等為十饒益一切眾生故以本",
    "X04n0223_039:0272c15": "願善迴向故一切劫無斷絕故盡虗空界悉開悟心",
    "X04n0223_039:0272c16": "無限故迴向有為而不著故一念境界一切法無盡",
    "X04n0223_039:0272c17": "故大願心無變異故善攝取諸陀羅尼故一切諸佛",
    "X04n0223_039:0272c18": "所護念故了一切法皆如幻故是為十種無盡法能",
    "X04n0223_039:0272c19": "令一切世間所作悉得究竟無盡大藏。",
    "X04n0223_039:0272c20": "【論】第十一段中有八行經明總舉前十藏成後迴",
    "X04n0223_039:0272c21": "向法門分此十種藏為成當位自分十行令成滿",
    "X04n0223_039:0272c22": "故亦成後十迴向法門故每位皆然已上釋十行",
    "X04n0223_039:0272c23": "法門竟。",
    "X04n0223_039:0273a01": "大方廣佛新華嚴經合論卷第三十九"
}