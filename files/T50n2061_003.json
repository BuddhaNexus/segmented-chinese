{
    "T50n2061_003:0719c13": "宋高僧傳卷第三",
    "T50n2061_003:0719c15": "宋左街天壽寺通慧大師",
    "T50n2061_003:0719c16": "賜紫沙門贊寧等奉　勅撰",
    "T50n2061_003:0719c17": "譯經篇第一之三(正傳十四人附見三人)",
    "T50n2061_003:0719c18": "唐京師總持寺智通傳",
    "T50n2061_003:0719c19": "釋智通。姓趙氏。本陝州安邑人也。隋大業中",
    "T50n2061_003:0719c20": "出家受具。後隸名總持寺。律行精明經論該",
    "T50n2061_003:0719c21": "博。自幼挺秀。即有遊方之志。因往洛京翻",
    "T50n2061_003:0719c22": "經館。學梵書并語。曉然明解。屬貞觀中有",
    "T50n2061_003:0719c23": "北天竺僧。齎到千臂千眼經梵本。太宗勅搜",
    "T50n2061_003:0719c24": "天下僧中學解者。充翻經館綴文筆受證義",
    "T50n2061_003:0719c25": "等。通應其選與梵僧對。譯成二卷。天皇永",
    "T50n2061_003:0719c26": "徽四年復於本寺出千囀陀羅尼觀世音菩",
    "T50n2061_003:0719c27": "薩呪一卷觀自在菩薩隨心呪一卷清淨觀世",
    "T50n2061_003:0719c28": "音菩薩陀羅尼一卷。共四部五卷。通善其梵",
    "T50n2061_003:0719c29": "字復究華言。敵對相翻時皆推伏。又云行",
    "T50n2061_003:0720a01": "瑜伽祕密教大有感通。後不知所終。",
    "T50n2061_003:0720a02": "唐京師奉恩寺智嚴傳",
    "T50n2061_003:0720a03": "釋智嚴。姓尉遲氏。本于闐國質子也。名樂。受",
    "T50n2061_003:0720a04": "性聰利。隸鴻臚寺授左領軍衛大將軍上柱",
    "T50n2061_003:0720a05": "國封金滿郡公。而深患塵勞唯思脫屣。神",
    "T50n2061_003:0720a06": "龍二年五月奏乞以所居宅為寺。勅允。題",
    "T50n2061_003:0720a07": "牓曰奉恩是也。相次乞捨官入道。十一月",
    "T50n2061_003:0720a08": "二十四日。墨制聽許。景龍元年十一月五日。",
    "T50n2061_003:0720a09": "孝和帝誕節剃染。尋奉勅於此寺翻經多",
    "T50n2061_003:0720a10": "證梵文。諸經成部嚴有力焉。嚴重譯出生",
    "T50n2061_003:0720a11": "無邊法門陀羅尼經。後於石鼈谷行頭陀",
    "T50n2061_003:0720a12": "法。又充終南山至相寺上座。體道用和率從",
    "T50n2061_003:0720a13": "清謹。不知其終。",
    "T50n2061_003:0720a14": "唐洛京天竺寺寶思惟傳",
    "T50n2061_003:0720a15": "釋阿儞真那。華言寶思惟。北印度迦濕密",
    "T50n2061_003:0720a16": "羅國人。剎帝利種。幼而捨家禪誦為業。進",
    "T50n2061_003:0720a17": "具之後專精律品。而慧解超群學兼真俗。",
    "T50n2061_003:0720a18": "乾文呪術尤攻其妙。加以化導為心無戀",
    "T50n2061_003:0720a19": "鄉國。以天后長壽二年屆于洛都。勅於天",
    "T50n2061_003:0720a20": "宮寺安置。即以其年創譯。至中宗神龍景",
    "T50n2061_003:0720a21": "午。於佛授記天宮福先等寺。出不空罥索陀",
    "T50n2061_003:0720a22": "羅尼經等七部。睿宗大極元年四月。太子洗",
    "T50n2061_003:0720a23": "馬張齊賢等繕寫進內。其年六月勅令禮部",
    "T50n2061_003:0720a24": "尚書晉國公薛稷右常侍高平侯徐彥伯等。",
    "T50n2061_003:0720a25": "詳定入目施行。那自神龍之後不務翻譯。",
    "T50n2061_003:0720a26": "唯精勤禮誦修諸福業。每於晨朝磨香為",
    "T50n2061_003:0720a27": "水。塗浴佛像後方飲食。從始洎終此為恒",
    "T50n2061_003:0720a28": "業。衣鉢之外隨得隨施。後於龍門山請置",
    "T50n2061_003:0720a29": "一寺。制度皆依西域。因名天竺焉。門徒學",
    "T50n2061_003:0720b01": "侶同居此寺。精誠所感靈應寔繁。壽百有餘",
    "T50n2061_003:0720b02": "歲。以開元九年終於寺。構塔旌表焉。",
    "T50n2061_003:0720b03": "唐洛京長壽寺菩提流志傳",
    "T50n2061_003:0720b04": "釋菩提流志。南天竺國人也。淨行婆羅門種。",
    "T50n2061_003:0720b05": "姓迦葉氏。年十二就外道出家。事波羅奢",
    "T50n2061_003:0720b06": "羅學聲明僧佉等論。曆數呪術陰陽讖緯靡",
    "T50n2061_003:0720b07": "不該通。年逾耳順方乃迴心。知外法之乖",
    "T50n2061_003:0720b08": "違。悟釋門之淵默。隱居山谷積習頭陀。初",
    "T50n2061_003:0720b09": "依耶舍瞿沙三藏學諸經論。其後遊歷五",
    "T50n2061_003:0720b10": "天遍親講肆。高宗大帝。聞其遠譽挹彼高",
    "T50n2061_003:0720b11": "風。永淳二年遣使迎接。天后復加鄭重。令",
    "T50n2061_003:0720b12": "住東洛福先寺。譯佛境界寶雨華嚴等經凡",
    "T50n2061_003:0720b13": "十一部。中宗神龍二年。又住京兆崇福寺",
    "T50n2061_003:0720b14": "譯大寶積經。屬孝和厭代睿宗登極。勅於",
    "T50n2061_003:0720b15": "北苑白蓮池甘露亭續其譯事。翻度云畢。御",
    "T50n2061_003:0720b16": "序冠諸。其經舊新凡四十九會。總一百二十",
    "T50n2061_003:0720b17": "卷。先天二年四月八日進內。此譯場中沙門",
    "T50n2061_003:0720b18": "思忠天竺大首領伊舍羅等譯梵文。天竺沙",
    "T50n2061_003:0720b19": "門波若屈多沙門達摩證梵義。沙門履方宗",
    "T50n2061_003:0720b20": "一慧覺筆受。沙門深亮勝莊塵外無著懷迪證",
    "T50n2061_003:0720b21": "義。沙門承禮雲觀神暕道本次文。次有潤文",
    "T50n2061_003:0720b22": "官盧粲學士徐堅中書舍人蘇[王*(普(美王大))]給事中崔璩",
    "T50n2061_003:0720b23": "中書門下三品陸象先尚書郭元振中書令張",
    "T50n2061_003:0720b24": "說侍中魏知古。儒釋二家構成全美。寶積用",
    "T50n2061_003:0720b25": "賢既廣。流志運功最多。所慊者古今共譯一",
    "T50n2061_003:0720b26": "切陀羅尼末句云莎嚩訶。皆不竊考清濁。",
    "T50n2061_003:0720b27": "遂使命章有異。或云薩婆訶。或云馺皤訶",
    "T50n2061_003:0720b28": "等。九呼不倫。楷定梵音悉無本旨。此非梵",
    "T50n2061_003:0720b29": "僧傳誦不的。自是執筆之誤。故剋取莎(桑巴反)",
    "T50n2061_003:0720c01": "嚩(無可反)訶(呼箇反)為正矣。志開元十二年隨駕",
    "T50n2061_003:0720c02": "居洛京長壽寺。十五年十一月四日。囑誡弟",
    "T50n2061_003:0720c03": "子五日齋時。令侍人散去。右脅安臥奄然而",
    "T50n2061_003:0720c04": "卒。春秋一百五十六。帝聞軫悼。勅試鴻臚",
    "T50n2061_003:0720c05": "卿。諡曰開元一切遍知三藏。遣內侍杜懷",
    "T50n2061_003:0720c06": "信監護喪事。出內庫物務令優贍。用鹵簿",
    "T50n2061_003:0720c07": "羽儀幡幢花蓋闐塞衢路。十二月一日遷窆",
    "T50n2061_003:0720c08": "于洛南龍門西北原起塔。勒石誌之。",
    "T50n2061_003:0720c09": "系曰。西域喪禮其太簡乎。或有國王酋長傾",
    "T50n2061_003:0720c10": "心致重者。勿過舁之火葬。若東夏僧用",
    "T50n2061_003:0720c11": "鹵簿導喪身罕聞之矣。嗚呼道尊德貴。不",
    "T50n2061_003:0720c12": "言而邀。此不其盛歟。",
    "T50n2061_003:0720c13": "唐羅浮山石樓寺懷迪傳(般若力善部末摩)",
    "T50n2061_003:0720c14": "釋懷迪。循州人也。先入法于南樓寺。其山半",
    "T50n2061_003:0720c15": "在海涯半連陸岸。乃仙聖遊居之靈府也。",
    "T50n2061_003:0720c16": "迪久探經論多所該通。七略九流粗加尋",
    "T50n2061_003:0720c17": "究。以海隅之地津濟之前。數有梵僧寓止",
    "T50n2061_003:0720c18": "于此。迪學其書語自茲通利。菩提流志初",
    "T50n2061_003:0720c19": "譯寶積。召迪至京證義。事畢南歸。後於廣",
    "T50n2061_003:0720c20": "府遇一梵僧齎多羅葉經一夾。請共飜傳",
    "T50n2061_003:0720c21": "勒成十卷。名大佛頂萬行首楞嚴經是也。",
    "T50n2061_003:0720c22": "迪筆受經旨緝綴文理。後因南使附經入",
    "T50n2061_003:0720c23": "京。即開元中也。又乾元元年有罽賓三藏般",
    "T50n2061_003:0720c24": "若力。中天竺婆羅門三藏善部末摩。箇失密",
    "T50n2061_003:0720c25": "三藏舍那。並慕化入朝。詔以力為太常少",
    "T50n2061_003:0720c26": "卿。末摩為鴻臚少卿。並員外置放還本土。",
    "T50n2061_003:0720c27": "或云各齎經至。屬燕趙阻兵不遑宣譯。故",
    "T50n2061_003:0720c28": "以官品榮之。",
    "T50n2061_003:0720c29": "唐京兆慈恩寺寂默傳",
    "T50n2061_003:0721a01": "釋牟尼室利。華言寂默。其為人也。神宇高",
    "T50n2061_003:0721a02": "爽量度真率。德宗貞元九年發那爛陀寺擁",
    "T50n2061_003:0721a03": "錫東來。自言從北印度往此寺。出家受戒",
    "T50n2061_003:0721a04": "學法焉。十六年至長安興善寺。十九年徒",
    "T50n2061_003:0721a05": "崇福醴泉寺。復於慈恩寺請行翻譯事。乃",
    "T50n2061_003:0721a06": "將奘師梵本。出守護國界主陀羅尼經十卷。",
    "T50n2061_003:0721a07": "又進六塵獸圖。帝悅檀施極多。元和元年六",
    "T50n2061_003:0721a08": "月十九日卒于慈恩寺。初默說中天竺摩伽",
    "T50n2061_003:0721a09": "陀國那爛陀寺。周圍四十八里。九寺一門。是",
    "T50n2061_003:0721a10": "九天王所造。默在寺日住者萬餘。以大法",
    "T50n2061_003:0721a11": "師處量綱任。西域伽藍無如其高廣矣。案",
    "T50n2061_003:0721a12": "守護國界主經。是般若譯。牟尼證梵本。翰林",
    "T50n2061_003:0721a13": "待詔光宅寺智真譯語。圓照筆受。鑒虛潤文。",
    "T50n2061_003:0721a14": "澄觀證義焉。",
    "T50n2061_003:0721a15": "唐丘慈國蓮華寺蓮華精進傳",
    "T50n2061_003:0721a16": "釋勿提提羼魚。華言蓮華精進。本屈支城人",
    "T50n2061_003:0721a17": "也。即龜茲國亦云丘慈。正曰屈支。時唐使車",
    "T50n2061_003:0721a18": "奉朝到彼土。城西門外有蓮華寺。進居此",
    "T50n2061_003:0721a19": "中號三藏苾芻。奉朝至誠祈請。開譯梵夾",
    "T50n2061_003:0721a20": "傳歸東夏。進允之。遂譯出十力經。可用東",
    "T50n2061_003:0721a21": "紙三幅。成一卷。是佛在舍衛國說。安西境",
    "T50n2061_003:0721a22": "內有前踐山。山下有伽藍。其水滴溜成音",
    "T50n2061_003:0721a23": "可愛。彼人每歲一時采綴其聲以成曲調。",
    "T50n2061_003:0721a24": "故耶婆瑟雞。開元中用為羯鼓曲名。樂工最",
    "T50n2061_003:0721a25": "難其杖撩之術。進寺近其滴水也。其經",
    "T50n2061_003:0721a26": "是沙門悟空同十地迴向輪經。共十一卷齎",
    "T50n2061_003:0721a27": "進貞元中請編入藏。值圓照續錄故述其",
    "T50n2061_003:0721a28": "由。",
    "T50n2061_003:0721a29": "唐北庭龍興寺戒法傳",
    "T50n2061_003:0721b01": "釋尸羅達摩。華言戒法也。本于闐人。學業",
    "T50n2061_003:0721b02": "該通善知華梵。居于是國為大法師。唐貞",
    "T50n2061_003:0721b03": "元中悟空迴至北庭。其本道節度使楊襲古。",
    "T50n2061_003:0721b04": "與龍興寺僧請法為譯主。翻十地經。法躬",
    "T50n2061_003:0721b05": "讀梵文并譯語。沙門大震筆受。法超潤文。",
    "T50n2061_003:0721b06": "善信證義。悟空證梵文。又譯迴向輪經。翻",
    "T50n2061_003:0721b07": "傳纔畢繕寫欲終。遇北庭宣慰中使段明秀",
    "T50n2061_003:0721b08": "事訖迴。與北庭奏事官牛昕安西奏事官程",
    "T50n2061_003:0721b09": "鍔等。相隨入朝。為沙河不通取迴鶻路。其",
    "T50n2061_003:0721b10": "梵夾留北庭龍興寺藏。齎所譯唐本至京。",
    "T50n2061_003:0721b11": "即貞元五載也。法譯事方終。却迴豁丹。豁丹",
    "T50n2061_003:0721b12": "一云于遁。此皆嶺北人之呼召耳。若五印度",
    "T50n2061_003:0721b13": "語云瞿薩怛那。華言乳國。亦云地乳也。",
    "T50n2061_003:0721b14": "唐蓮華傳",
    "T50n2061_003:0721b15": "釋蓮華。本中印度人也。以興元元年杖錫",
    "T50n2061_003:0721b16": "謁德宗。乞鐘一口歸天竺聲擊。勅廣州",
    "T50n2061_003:0721b17": "節度使李復修鼓鑄畢。令送於南天竺金堆",
    "T50n2061_003:0721b18": "寺。華乃將此鐘。於寶軍國毘盧遮那塔所",
    "T50n2061_003:0721b19": "安置。後以華嚴後分梵夾附舶。來為信者。",
    "T50n2061_003:0721b20": "般若三藏於崇福寺翻成四十卷焉。一云",
    "T50n2061_003:0721b21": "梵夾本是南天竺烏荼國王書獻支那天子。",
    "T50n2061_003:0721b22": "書云。手自書寫華嚴經百千偈中所說善財",
    "T50n2061_003:0721b23": "童子五十五聖者。善知識入不思議解脫境",
    "T50n2061_003:0721b24": "界普賢行願品。謹奉進上。願於龍華會中",
    "T50n2061_003:0721b25": "奉覲云。即貞元十一年也。至十二年六月。詔",
    "T50n2061_003:0721b26": "於崇福寺翻譯。罽賓沙門般若宣梵文。洛",
    "T50n2061_003:0721b27": "京天宮寺廣濟譯語。西明寺圓照筆受。智柔",
    "T50n2061_003:0721b28": "智通綴文。成都府正覺寺道恒鑒虛潤文。千",
    "T50n2061_003:0721b29": "福寺大通證義。澄觀靈邃詳定。神策軍護軍",
    "T50n2061_003:0721c01": "中尉霍仙鳴左街功德使竇文場寫進。十四",
    "T50n2061_003:0721c02": "年二月解座。",
    "T50n2061_003:0721c03": "唐大聖千福寺飛錫傳",
    "T50n2061_003:0721c04": "釋飛錫。未知何許人也。神氣高邈識量過",
    "T50n2061_003:0721c05": "人。初學律儀。後於天台法門一心三觀。與",
    "T50n2061_003:0721c06": "沙門楚金棲心研習。天寶初遊于京闕。多",
    "T50n2061_003:0721c07": "止終南紫閣峯草堂寺。屬不空當途傳譯。慎",
    "T50n2061_003:0721c08": "選英髦錫預其數。頻登筆受潤文之任。代",
    "T50n2061_003:0721c09": "宗永泰元年四月十五日。奉詔於大明宮內",
    "T50n2061_003:0721c10": "道場同義學沙門良賁等十六人。參譯仁王",
    "T50n2061_003:0721c11": "護國般若經并密嚴經。先在多羅葉時。並是",
    "T50n2061_003:0721c12": "偈頌。今所譯者多作散文。不空與錫等及",
    "T50n2061_003:0721c13": "翰林學士柳抗。重更詳定。錫充證義。正員",
    "T50n2061_003:0721c14": "辭筆不愧斯職也。",
    "T50n2061_003:0721c15": "系曰。錫外研儒墨。其筆仍長。時多請其論",
    "T50n2061_003:0721c16": "譔。如忠國師楚金等碑。與晉陵德宣吳興晝",
    "T50n2061_003:0721c17": "公同獵廣原。不知鹿死何人之手。然宣錫",
    "T50n2061_003:0721c18": "二公亦有不羈之失。緣飾過其實。如晝公",
    "T50n2061_003:0721c19": "合建中之體。儗事得其倫。唯虛與實不可",
    "T50n2061_003:0721c20": "同日也。",
    "T50n2061_003:0721c21": "唐京師大安國寺子隣傳",
    "T50n2061_003:0721c22": "釋子隣姓范氏。兗州乾封大范村人也。父峻",
    "T50n2061_003:0721c23": "朝不喜三寶。或見桑門必加咄唾。有問",
    "T50n2061_003:0721c24": "其故即欲驅焉。隣生已數歲。小字隣兒。見",
    "T50n2061_003:0721c25": "著袈裟者則生慕羨之意。開元初東都廣",
    "T50n2061_003:0721c26": "愛寺慶修律師遊于代宗。經范氏之舍。隣",
    "T50n2061_003:0721c27": "一見之喜貫顏色。拜求出家。問曰。父母云",
    "T50n2061_003:0721c28": "何。對曰。不令堂親知。知則遭箠撻矣。師但",
    "T50n2061_003:0721c29": "先去某乃影隨。律師行五里間。隣已至矣。及",
    "T50n2061_003:0722a01": "洛寺受教之易。若甘之受和焉。染削已或",
    "T50n2061_003:0722a02": "名志隣。至十一年忽思二親。辭歸寧覲。其",
    "T50n2061_003:0722a03": "父喪明母終已三載矣。因詣嶽廟求知母",
    "T50n2061_003:0722a04": "之幽趣。即敷坐具誦法華經。誓見天齊王",
    "T50n2061_003:0722a05": "為期。其夜嶽神果召隣。問何故懇苦如是。",
    "T50n2061_003:0722a06": "隣曰。母王氏亡來已經除服。敢問大王。母",
    "T50n2061_003:0722a07": "今何在。王顧簿吏。對曰。王氏見繫獄受苦。",
    "T50n2061_003:0722a08": "隣曰。我母何罪。王曰。生和尚時食雞卵。又",
    "T50n2061_003:0722a09": "取白傅頭瘡。坐是之故。職汝之由。隣悲號",
    "T50n2061_003:0722a10": "委頓求王請免。曰縶縻有分放釋無門。然",
    "T50n2061_003:0722a11": "則為法師計。請往鄮山禮阿育王塔。或可",
    "T50n2061_003:0722a12": "原也。隣詰朝遵途。到句章山寺叩頭哀訴。",
    "T50n2061_003:0722a13": "五輪著地禮畢投策至四萬數。俄聞有呼",
    "T50n2061_003:0722a14": "隣聲。若蔡順之解。望空見雲氣中。母謝曰。",
    "T50n2061_003:0722a15": "承汝之力得生忉利天矣。故來報汝。倏然",
    "T50n2061_003:0722a16": "不見。隣後求解經論至于關輔間。外學兼",
    "T50n2061_003:0722a17": "通美聲籍甚。以名僧之選。恒入肅宗內殿",
    "T50n2061_003:0722a18": "應奉。高其舌端精於捷對。御前口占敘述",
    "T50n2061_003:0722a19": "皇道。時輩靡及。勅賜紫方袍。充供奉僧。代",
    "T50n2061_003:0722a20": "宗即位。更崇釋氏。永泰中不空重譯仁王",
    "T50n2061_003:0722a21": "護國密嚴等經。隣與千福寺法崇西明寺慧",
    "T50n2061_003:0722a22": "靜保壽寺圓寂分職證義。並良賁潤文。隣",
    "T50n2061_003:0722a23": "莫測其終。先所禮塔今鄮山育王寺後峯之",
    "T50n2061_003:0722a24": "翠微。茅庵基。及井存焉。井實方池。其水碧",
    "T50n2061_003:0722a25": "色。緣苔泛泛。然辭人遊者詩詠絕多矣。",
    "T50n2061_003:0722a26": "唐醴泉寺般若傳",
    "T50n2061_003:0722a27": "釋般若。罽賓國人也。貌質魁梧執戒嚴整。",
    "T50n2061_003:0722a28": "在京師充義學沙門。憲宗敦崇佛門深思",
    "T50n2061_003:0722a29": "翻譯。奈何有事于蜀部。劉闢阻命。王承宗",
    "T50n2061_003:0722b01": "未平朝廷多故。至元和五年庚寅。詔工部",
    "T50n2061_003:0722b02": "侍郎歸登孟簡劉伯芻蕭俛等。就醴泉寺譯",
    "T50n2061_003:0722b03": "出經八卷。號本生心地觀。此之梵夾乃高宗",
    "T50n2061_003:0722b04": "朝師子國所進者。寫畢進上。帝覽有勅。朕",
    "T50n2061_003:0722b05": "願為序。尋頌下其文。冠于經首。三藏賜帛。",
    "T50n2061_003:0722b06": "證義諸沙門錫賚有差。先於貞元中譯華",
    "T50n2061_003:0722b07": "嚴經後分四十卷。此蓋烏荼國王所進者。于",
    "T50n2061_003:0722b08": "時而賜紫衣。後大中中法寶大師玄暢奏請",
    "T50n2061_003:0722b09": "入藏焉。",
    "T50n2061_003:0722b10": "唐上都章敬寺悟空傳",
    "T50n2061_003:0722b11": "釋悟空。京兆雲陽人。姓車氏。後魏拓跋之遠",
    "T50n2061_003:0722b12": "裔也。天假聰敏志尚典墳。孝悌之聲藹于",
    "T50n2061_003:0722b13": "鄉里屬玄宗德被遐方。罽賓國願附大唐。",
    "T50n2061_003:0722b14": "遣大首領薩婆遠幹與三藏舍利越摩。於",
    "T50n2061_003:0722b15": "天寶九載來朝闕庭。請使巡按。明年勅中",
    "T50n2061_003:0722b16": "使張韜光。將國信行官兼吏四十餘人西",
    "T50n2061_003:0722b17": "邁。時空未出俗名奉朝。授左衛涇州四門",
    "T50n2061_003:0722b18": "府別將令隨使臣自安西路去。至十二",
    "T50n2061_003:0722b19": "載。至健陀羅國。罽賓東都城也。其王禮接",
    "T50n2061_003:0722b20": "唐使。使迴。空篤疾留健陀羅。病中發願。痊",
    "T50n2061_003:0722b21": "當出家。遂投舍利越摩落髮。號達摩馱都。",
    "T50n2061_003:0722b22": "華言法界。當肅宗至德二年也。洎年二十",
    "T50n2061_003:0722b23": "九。於迦濕彌羅國受具足戒。文殊矢涅地",
    "T50n2061_003:0722b24": "為親教師。鄔不羼提為羯磨阿遮利耶馱里。",
    "T50n2061_003:0722b25": "巍地為教授。於蒙鞮寺。諷聲聞戒。習根本",
    "T50n2061_003:0722b26": "律儀。然北天竺國皆薩婆多學也。後巡歷數",
    "T50n2061_003:0722b27": "年遍瞻八塔。為憶君親因咨本師舍利越",
    "T50n2061_003:0722b28": "摩。再三方允。摩手授梵本十地迴向輪十力",
    "T50n2061_003:0722b29": "三經。共一夾。并佛牙舍利。以贈別。空行從",
    "T50n2061_003:0722c01": "北路。至覩貨羅國。五十七蕃中有一城。號",
    "T50n2061_003:0722c02": "骨咄國城果有小海。空行次南岸。地輒搖",
    "T50n2061_003:0722c03": "動。雲陰雨暴霆擊雹飛。乃奔就一大樹間。時",
    "T50n2061_003:0722c04": "有眾商咸投其下。商主告眾曰。誰齎佛",
    "T50n2061_003:0722c05": "舍利異物殊珍耶。不爾龍神何斯忿怒。有",
    "T50n2061_003:0722c06": "則投于海中無令眾人惶怖。如藏匿者自",
    "T50n2061_003:0722c07": "貽伊咎。空為利東夏之故潛乞龍神宥過。",
    "T50n2061_003:0722c08": "自卯達申雨雹方霽。迴及龜茲居蓮華寺。",
    "T50n2061_003:0722c09": "遇三藏法師勿提提羼魚。善於傳譯。空因",
    "T50n2061_003:0722c10": "將十力經夾請翻之。尋抵北庭大使復命。",
    "T50n2061_003:0722c11": "空出梵夾。于闐三藏戒法為譯主。空證梵",
    "T50n2061_003:0722c12": "文并度語。翻成十地。迴向輪經。事訖隨中",
    "T50n2061_003:0722c13": "使段明秀。以貞元五年己巳達京師。勅於",
    "T50n2061_003:0722c14": "躍龍門使院安置。進上佛牙舍利經本。宣",
    "T50n2061_003:0722c15": "付左神策軍繕寫。功德使竇文場。寫畢進呈。",
    "T50n2061_003:0722c16": "勅署空壯武將軍試太常卿。乃歸章敬寺。次",
    "T50n2061_003:0722c17": "返雲陽。問二親墳樹已拱矣。凡所往來",
    "T50n2061_003:0722c18": "經四十年。于時已六十餘。所翻經三本共十",
    "T50n2061_003:0722c19": "一卷。翻經大德圓照續開元錄。皆編入藏。",
    "T50n2061_003:0722c20": "復記空之行狀焉。",
    "T50n2061_003:0722c21": "唐京師滿月傳(智慧輪)",
    "T50n2061_003:0722c22": "釋滿月者。西域人也。爰來震旦務在翻傳。",
    "T50n2061_003:0722c23": "瑜伽法門一皆貫練。既多神効眾所推欽。",
    "T50n2061_003:0722c24": "開成中進梵夾。遇偽甘露事去未旋踵。朝",
    "T50n2061_003:0722c25": "廷無復記綱不暇翻譯。時悟達國師知玄。",
    "T50n2061_003:0722c26": "好學聲明。禮月為師。情相欵密指教梵字",
    "T50n2061_003:0722c27": "并音字之緣界。悉曇八轉深得幽趣。玄曰。异",
    "T50n2061_003:0722c28": "哉。吾體兩方之言。願參象胥之末可乎。因",
    "T50n2061_003:0722c29": "請翻諸禁呪。乃與菩薩嚩日羅金剛悉地",
    "T50n2061_003:0723a01": "等。重譯出陀羅尼集四卷。又佛為毘戌陀天",
    "T50n2061_003:0723a02": "子說尊勝經一卷。詳覈三復曲盡佛意。此土",
    "T50n2061_003:0723a03": "先已有陀羅尼集十二卷。新翻四卷未聞入",
    "T50n2061_003:0723a04": "藏。月等俱不測其終。次有般若斫迦三藏",
    "T50n2061_003:0723a05": "者。華言智慧輪。亦西域人。大中中行大曼",
    "T50n2061_003:0723a06": "拏羅法。已受灌頂為阿闍梨。善達方言深",
    "T50n2061_003:0723a07": "通密語。著佛法根本。宗乎大毘盧遮那。為",
    "T50n2061_003:0723a08": "諸佛所依。法之根本者陀羅尼是也。至於出",
    "T50n2061_003:0723a09": "生無邊法門。學者修戒定慧以總侍助成。",
    "T50n2061_003:0723a10": "速疾之要無以超越。又述示教指歸共一",
    "T50n2061_003:0723a11": "十餘言。皆大教之鈐鍵也。出弟子紹明。咸",
    "T50n2061_003:0723a12": "通年中刻石記傳焉。",
    "T50n2061_003:0723a13": "論曰。無漏海中震潮音而可怪。總持言下",
    "T50n2061_003:0723a14": "書梵字而不常。未聞者聞。聞光音天之餘",
    "T50n2061_003:0723a15": "響。未解者解。解最上法之所詮。聖賢飲之",
    "T50n2061_003:0723a16": "為醇醪。凡劣啜之成糟粕。若夫有緣則遇。",
    "T50n2061_003:0723a17": "無道則違。秦獄既械其利防。此無緣也。漢",
    "T50n2061_003:0723a18": "庭肇迎其白馬。斯有感焉。聽彼異呼覽其",
    "T50n2061_003:0723a19": "橫字。情可求而呼相亂。字雖殊而意且同。是",
    "T50n2061_003:0723a20": "故周禮有象胥氏通六蠻語。狄鞮主七戎。",
    "T50n2061_003:0723a21": "寄司九夷。譯知八狄。今四方之官。唯譯官",
    "T50n2061_003:0723a22": "顯著者何也。疑漢已來多事北方。故譯名爛",
    "T50n2061_003:0723a23": "熟矣。又如周秦輶軒使者。奏籍通別國方",
    "T50n2061_003:0723a24": "言。令君王不出戶庭坐知絕遐異俗之語",
    "T50n2061_003:0723a25": "也。若然者象胥知其遠也。方言知其近也。",
    "T50n2061_003:0723a26": "大約不過察異俗達遠情者矣。懿乎東漢",
    "T50n2061_003:0723a27": "始譯四十二章經。復加之為翻也。翻也者",
    "T50n2061_003:0723a28": "如翻錦綺背面俱花。但其花有左右不同",
    "T50n2061_003:0723a29": "耳。由是翻譯二名行焉。初則梵客華僧。聽",
    "T50n2061_003:0723b01": "言揣意方圓共鑿。金石難和。椀配世間。擺",
    "T50n2061_003:0723b02": "名三昧。咫尺千里。覿面難通。次則彼曉漢",
    "T50n2061_003:0723b03": "談。我知梵說。十得八九。時有差違。至若怒",
    "T50n2061_003:0723b04": "目看世尊。彼岸度無極矣。後則猛顯親往。",
    "T50n2061_003:0723b05": "奘空兩通。器請師子之膏。鵝得水中之乳。",
    "T50n2061_003:0723b06": "內竪對文王之問。揚雄得絕代之文。印印皆",
    "T50n2061_003:0723b07": "同。聲聲不別。斯謂之大備矣。逖觀道安也",
    "T50n2061_003:0723b08": "論五失三不易。彥琮也籍其八備。明則也",
    "T50n2061_003:0723b09": "撰翻經儀式。玄奘也立五種不翻。此皆類",
    "T50n2061_003:0723b10": "左氏之諸凡。同史家之變例。今立新意成",
    "T50n2061_003:0723b11": "六例焉。謂譯字譯音為一例。胡語梵言為",
    "T50n2061_003:0723b12": "一例。重譯直譯為一例。麁言細語為一例。",
    "T50n2061_003:0723b13": "華言雅俗為一例。直語密語為一例也。初",
    "T50n2061_003:0723b14": "則四句。一譯字不譯音。即陀羅尼是。二譯",
    "T50n2061_003:0723b15": "音不譯字。如佛胸前卍字是。三音字俱譯。",
    "T50n2061_003:0723b16": "即諸經律中純華言是。四音字俱不譯。如",
    "T50n2061_003:0723b17": "經題上二字是。第二胡語梵言者。一",
    "T50n2061_003:0723b18": "在五天竺純梵語。二雪山之北是胡。山之南",
    "T50n2061_003:0723b19": "名婆羅門。國與胡絕書語不同。從羯霜那",
    "T50n2061_003:0723b20": "國。字源本二十餘言。轉而相生。其流漫廣。其",
    "T50n2061_003:0723b21": "書竪讀。同震旦歟。至吐貨羅言音漸異。字",
    "T50n2061_003:0723b22": "本二十五言其書橫讀。度葱嶺南迦畢試國。",
    "T50n2061_003:0723b23": "言字同吐貨羅。已上雜類為胡也。若印度",
    "T50n2061_003:0723b24": "言字梵天所製。本四十七言。演而遂廣。號",
    "T50n2061_003:0723b25": "青藏焉。有十二章教授童蒙。大成五明論。",
    "T50n2061_003:0723b26": "大抵與胡不同。五印度境彌亘既遙。安無",
    "T50n2061_003:0723b27": "少異乎。又以此方始從東漢傳譯至于隋",
    "T50n2061_003:0723b28": "朝。皆指西天以為胡國。且失梵天之苗裔。",
    "T50n2061_003:0723b29": "遂言胡地之經書。彥琮法師獨明斯致。唯徵",
    "T50n2061_003:0723c01": "造錄痛責。彌天符佛地而合阿含。得之在",
    "T50n2061_003:0723c02": "我。用胡名而迷梵種。失則誅誰。唐有宣",
    "T50n2061_003:0723c03": "公亦同鼓唱。自此若聞彈舌。或覩黑容印",
    "T50n2061_003:0723c04": "定呼為梵僧。雷同認為梵語。琮師可謂忙",
    "T50n2061_003:0723c05": "於執斧捕前白露之蟬。瞢在迴光照後黃",
    "T50n2061_003:0723c06": "衣之雀。既云西土有梵有胡。何不南北區",
    "T50n2061_003:0723c07": "分。是非料簡致有三失。一改胡為梵。不析",
    "T50n2061_003:0723c08": "胡開胡還成梵。失也。二不善胡梵二音。致",
    "T50n2061_003:0723c09": "令胡得為梵。失也。三不知有重譯失也。",
    "T50n2061_003:0723c10": "當初盡呼為胡。亦猶隋朝已來總呼為梵所",
    "T50n2061_003:0723c11": "謂過猶不及也。如據宗本而談。以梵為",
    "T50n2061_003:0723c12": "主。若從枝末而說。稱胡可存。何耶。自五",
    "T50n2061_003:0723c13": "天至嶺北。累累而譯也。乃疑琮公留此以",
    "T50n2061_003:0723c14": "待今日亦不敢讓焉。三亦胡亦梵。如天竺",
    "T50n2061_003:0723c15": "經律傳到龜茲。龜茲不解天竺語。呼天竺",
    "T50n2061_003:0723c16": "為印特伽國者。因而譯之。若易解者猶存",
    "T50n2061_003:0723c17": "梵語。如此胡梵俱有者是。四二非句。純華",
    "T50n2061_003:0723c18": "言是也。第三重譯直譯者。一直譯。如五印",
    "T50n2061_003:0723c19": "夾牒直來東夏譯者是。二重譯。如經傳",
    "T50n2061_003:0723c20": "嶺北樓蘭焉耆不解天竺言且譯為胡語。",
    "T50n2061_003:0723c21": "如梵云鄔波陀耶。疎勒云鶻社。于闐云和",
    "T50n2061_003:0723c22": "尚。又天王梵云拘均羅。胡云毘沙門是。三",
    "T50n2061_003:0723c23": "亦直亦重。如三藏直齎夾牒而來。路由",
    "T50n2061_003:0723c24": "胡國。或帶胡言。如覺明口誦曇無德律中",
    "T50n2061_003:0723c25": "有和尚等字者是。四二非句。即齎經三藏。",
    "T50n2061_003:0723c26": "雖兼胡語到此不翻譯者是。第四麁言細",
    "T50n2061_003:0723c27": "語者。聲明中一蘇漫多。謂汎爾平語言辭也。",
    "T50n2061_003:0723c28": "二彥底多。謂典正言辭也。佛說法多依蘇漫",
    "T50n2061_003:0723c29": "多。意住於義不依於文。又被一切故。若",
    "T50n2061_003:0724a01": "彥底多非諸類所能解故。亦名全聲者。則",
    "T50n2061_003:0724a02": "言音分明典正。此細語也。半聲者。則言音不",
    "T50n2061_003:0724a03": "分明而訛僻。此麁語也。一是麁非細。如五",
    "T50n2061_003:0724a04": "印度時俗之言是。二唯細非麁。如法護寶",
    "T50n2061_003:0724a05": "雲奘師義淨洞解聲明音律用中天細語典",
    "T50n2061_003:0724a06": "言而譯者是。三亦麁亦細。如梵本中語涉",
    "T50n2061_003:0724a07": "麁細者是或注云此音訛僻即麁言也。四二",
    "T50n2061_003:0724a08": "非句。闕第五華言雅俗者。亦云音有楚夏",
    "T50n2061_003:0724a09": "同也。且此方言語雅即經籍之文。俗乃術巷",
    "T50n2061_003:0724a10": "之說。略同西域。細即典正麁即訛僻也。一是",
    "T50n2061_003:0724a11": "雅非俗。如經中用書籍言是。二是俗非雅。",
    "T50n2061_003:0724a12": "如經中乞頭博頰等語是。三亦雅亦俗。非",
    "T50n2061_003:0724a13": "學士潤文信僧執筆。其間渾金璞玉交雜相",
    "T50n2061_003:0724a14": "投者是。四二非句。闕第六直語密語者。二",
    "T50n2061_003:0724a15": "種作句。涉俗為直。涉真為密。如婆留師",
    "T50n2061_003:0724a16": "是。一是直非密。謂婆留師翻為惡口住。以",
    "T50n2061_003:0724a17": "惡口人人不親近故。二是密非直。婆留師",
    "T50n2061_003:0724a18": "翻為菩薩所知彼岸也。既通達三無性理。",
    "T50n2061_003:0724a19": "亦不為眾生所親近故。三兩亦句。即同善",
    "T50n2061_003:0724a20": "惡真俗。皆不可親近故。四二非句。謂除前",
    "T50n2061_003:0724a21": "相故。又阿毘持呵婁(目數數得定)欝婆提(目生起拔根弃背)",
    "T50n2061_003:0724a22": "婆羅(目真實離散亂)此諸名在經論中例顯直密語",
    "T50n2061_003:0724a23": "義也。更有胡梵文字。四句易解。凡諸類例",
    "T50n2061_003:0724a24": "括彼經詮。解者不見其全牛。行人但隨其",
    "T50n2061_003:0724a25": "老馬矣。或曰。翻梵夾須用此方文籍者。",
    "T50n2061_003:0724a26": "莫招濫涉儒雅之過乎。通曰。言不關典",
    "T50n2061_003:0724a27": "非子史之言。用其翻對。豈可以委巷之談",
    "T50n2061_003:0724a28": "而糅于中耶。故道安云。乃欲以千載上之",
    "T50n2061_003:0724a29": "微言傳所合百王下之末俗。斯為不易矣。",
    "T50n2061_003:0724b01": "或曰。漢魏之際盛行斯意。致使陳壽國志",
    "T50n2061_003:0724b02": "述臨兒國云浮屠所載與中國老子經而",
    "T50n2061_003:0724b03": "相出入。蓋老子西出關過西域之天竺教",
    "T50n2061_003:0724b04": "胡為浮屠。此為見譯家用道德二篇中語。",
    "T50n2061_003:0724b05": "便認云與老子經互相出入也。設有華人",
    "T50n2061_003:0724b06": "能梵語與西僧言說。兩相允會。可便謂此",
    "T50n2061_003:0724b07": "人為天竺人耶。盍窮其始末乎。是知若用",
    "T50n2061_003:0724b08": "外書須招此謗。如童壽譯法華。可謂折中",
    "T50n2061_003:0724b09": "有天然西域之語趣矣。今觀房融潤文於楞",
    "T50n2061_003:0724b10": "嚴。僧肇徵引而造論。宜當此誚焉。苟參鄙",
    "T50n2061_003:0724b11": "俚之辭。曷異屠沽之譜。然則糅書勿如無",
    "T50n2061_003:0724b12": "書。與其典也寧俗。儻深溺俗厥過不輕。折",
    "T50n2061_003:0724b13": "中適時自存法語。斯謂得譯經之旨矣。故",
    "T50n2061_003:0724b14": "佛說法多依蘇漫多也。又傳譯之興。奉行之",
    "T50n2061_003:0724b15": "意。不明本起何示將來。今究其宣揚略",
    "T50n2061_003:0724b16": "陳梗概。夫教者不倫有三疇類。一顯教者。",
    "T50n2061_003:0724b17": "諸乘經律論也(不同瑜伽論中顯了教是多分大乘藏教)二密教者。",
    "T50n2061_003:0724b18": "瑜伽灌頂五部護摩三密曼拏羅法也(瑜伽隱密教是多分",
    "T50n2061_003:0724b19": "聲聞藏教)三心教者。直指人心見性成佛禪法也。次",
    "T50n2061_003:0724b20": "一法輪者。即顯教也。以摩騰為始祖焉。",
    "T50n2061_003:0724b21": "次二教令輪者。即密教也。以金剛智為始",
    "T50n2061_003:0724b22": "祖焉。次三心輪者(義加此輪)即禪法也。以菩提",
    "T50n2061_003:0724b23": "達磨為始祖焉。是故傳法輪者。以法音",
    "T50n2061_003:0724b24": "傳法音。傳教令輪者。以祕密傳祕密。傳",
    "T50n2061_003:0724b25": "心輪者。以心傳心。此之三教三輪。三祖自",
    "T50n2061_003:0724b26": "西而東。化凡而聖。流十五代(漢魏晉宋齊梁陳隋唐朱梁後",
    "T50n2061_003:0724b27": "唐石晉劉漢郭周今大宋)法門之貽厥孫謀。萬二千年。真教",
    "T50n2061_003:0724b28": "之克昌厥後。或曰。譯場經館設官分職不",
    "T50n2061_003:0724b29": "得聞乎。曰此務所司先宗譯主。即齎葉書",
    "T50n2061_003:0724c01": "之三藏明練顯密二教者充之。次則筆受",
    "T50n2061_003:0724c02": "者。必言通華梵學綜有空。相問委知然後",
    "T50n2061_003:0724c03": "下筆。西晉偽秦已來。立此員者。即沙門道",
    "T50n2061_003:0724c04": "含玄賾姚嵩聶承遠父子。至于帝王。即姚興",
    "T50n2061_003:0724c05": "梁武天后中宗。或躬執幹。又謂為綴文也。",
    "T50n2061_003:0724c06": "次則度語者。正云譯語也。傳度轉令生解。",
    "T50n2061_003:0724c07": "亦名傳語。如翻顯識論沙門戰陀譯語是也。",
    "T50n2061_003:0724c08": "次則證梵本者。求其量果密能證知。能詮",
    "T50n2061_003:0724c09": "不差所顯無謬矣。如居士伊舍羅證譯毘",
    "T50n2061_003:0724c10": "柰耶梵本是也。至有立證梵義一員。乃明",
    "T50n2061_003:0724c11": "西義得失。貴令華語下不失梵義也。復立",
    "T50n2061_003:0724c12": "證禪義一員。沙門大通充之。次則潤文一位。",
    "T50n2061_003:0724c13": "員數不恒。令通內外學者充之。良以筆受",
    "T50n2061_003:0724c14": "在其油素。文言豈無俚俗。儻不失於佛意。",
    "T50n2061_003:0724c15": "何妨刊而正之。故義淨譯場。則李嶠韋嗣立",
    "T50n2061_003:0724c16": "盧藏用等二十餘人次文潤色也。次則證義。",
    "T50n2061_003:0724c17": "蓋證已譯之文所詮之義也。如譯婆沙論。",
    "T50n2061_003:0724c18": "慧嵩道朗等三百人考正文義。唐復禮累場",
    "T50n2061_003:0724c19": "充任焉。次則梵唄。法筵肇啟梵唄前興。用",
    "T50n2061_003:0724c20": "作先容令生物善。唐永泰中方聞此位也。",
    "T50n2061_003:0724c21": "次則校勘。讎對已譯之文。隋前彥琮覆疏文",
    "T50n2061_003:0724c22": "義。蓋重慎之至也。次則監護大使。後周平高",
    "T50n2061_003:0724c23": "公侯壽為總監檢校。唐則房梁公為奘師監",
    "T50n2061_003:0724c24": "護。相次許觀楊慎交杜行顗等充之。或用僧",
    "T50n2061_003:0724c25": "員。則隋以明穆曇遷等十人。監掌翻譯事",
    "T50n2061_003:0724c26": "詮定宗旨。其處則秦逍遙園。梁壽光殿瞻雲",
    "T50n2061_003:0724c27": "館。魏汝南王宅。又隋煬帝置翻經館。其中僧",
    "T50n2061_003:0724c28": "有學士之名。唐於廣福等寺。或宮園不定。",
    "T50n2061_003:0724c29": "又置正字。字學玄應曾當是職。後或置或",
    "T50n2061_003:0725a01": "否。朝延罷譯事。自唐憲宗元和五年至于",
    "T50n2061_003:0725a02": "周朝。相望可一百五十許歲。此道寂然。迨",
    "T50n2061_003:0725a03": "我皇帝臨大寶之五載。有河中府傳顯密",
    "T50n2061_003:0725a04": "教沙門法進。請西域三藏法天譯經于蒲",
    "T50n2061_003:0725a05": "津。州府官表進。上覽大悅。各賜紫衣。因勅",
    "T50n2061_003:0725a06": "造譯經院於太平興國寺之西偏。續勅搜購",
    "T50n2061_003:0725a07": "天下梵夾。有梵僧法護施護。同參其務。左",
    "T50n2061_003:0725a08": "街僧錄智照大師慧溫證義。又詔滄州三藏",
    "T50n2061_003:0725a09": "道圓證梵字。慎選兩街義解沙門志顯綴",
    "T50n2061_003:0725a10": "文。令遵法定清沼筆受。守巒道真知遜法雲",
    "T50n2061_003:0725a11": "慧超慧達可瓌善祐可支證義。倫次綴文。使",
    "T50n2061_003:0725a12": "臣劉素高品王文壽監護。禮部郎中張洎光",
    "T50n2061_003:0725a13": "祿卿湯悅次文潤色。進校量壽命經善惡報",
    "T50n2061_003:0725a14": "應經善見變化金曜童子甘露鼓等經。有命",
    "T50n2061_003:0725a15": "授三藏天息災法天施護師號。外試鴻臚少",
    "T50n2061_003:0725a16": "卿賜厩馬等。筆受證義諸沙門各賜紫衣并",
    "T50n2061_003:0725a17": "帛有差。御製新譯經序冠于經首。觀其佛",
    "T50n2061_003:0725a18": "日重光法輪發軔。赤玉箱而啟祕。青蓮朵",
    "T50n2061_003:0725a19": "以開芳。聖感如然。前代就堪比也。又以宣",
    "T50n2061_003:0725a20": "譯之者樂略樂繁。隋之已前經題簡少。義淨",
    "T50n2061_003:0725a21": "已降經目偏長。古則隨取強名。後則繁盡我",
    "T50n2061_003:0725a22": "意。又舊翻祕呪。少注合呼。唐譯明言多祥",
    "T50n2061_003:0725a23": "音反。受持有驗。斯勝古蹤。淨師犬譯諸",
    "T50n2061_003:0725a24": "經偏精律部。自高文彩最有可觀。金剛智",
    "T50n2061_003:0725a25": "也祕藏祖師。阿目佉也多經譯匠。師資相接",
    "T50n2061_003:0725a26": "感應互彰。無畏言辭且多朴實。覺救加佛頂",
    "T50n2061_003:0725a27": "之句。人無間然。日照出顯識之文。刃有餘",
    "T50n2061_003:0725a28": "地。思惟罥索。學喜華嚴。密語斷章大人境界。",
    "T50n2061_003:0725a29": "流志寶積。菩提曼茶。華胥之理致融明。灌頂",
    "T50n2061_003:0725b01": "之風標祕邃。迪公勤其筆受。般若終乎譯",
    "T50n2061_003:0725b02": "場。其餘諸公皆翻夾牒欲知狀貌聊舉喻",
    "T50n2061_003:0725b03": "言其猶人也。人皆人也。奈何姿制形儀。各",
    "T50n2061_003:0725b04": "從所肖。肖其父焉。若如此大則同。而小有",
    "T50n2061_003:0725b05": "異耳。良由譯經是佛法之本。本立則道生。",
    "T50n2061_003:0725b06": "其道所生唯生釋子。是以此篇冠首。故曰。",
    "T50n2061_003:0725b07": "先王將禜海。必先有事于河者。示不忘",
    "T50n2061_003:0725b08": "本也。",
    "T50n2061_003:0725b09": "宋高僧傳卷第三"
}