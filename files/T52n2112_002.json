{
    "T52n2112_002:0563a10": "甄正論卷中",
    "T52n2112_002:0563a12": "大白馬寺僧玄嶷撰",
    "T52n2112_002:0563a13": "公子曰。天上無地誠亦有之。天尊神力不無",
    "T52n2112_002:0563a14": "其實。案此經文。天尊當說度人經時。七日",
    "T52n2112_002:0563a15": "七夜諸天日月。璿璣玉衡一時停輪。神風靜",
    "T52n2112_002:0563a16": "默山海藏雲。天無浮翳四氣朗清。此則神力",
    "T52n2112_002:0563a17": "所致。聖德靈感故得日月駐景以停運。風雲",
    "T52n2112_002:0563a18": "斂靄以澄清。若非大聖孰能至此。",
    "T52n2112_002:0563a19": "先生曰。無天尚解造天。無地猶能立地。日月",
    "T52n2112_002:0563a20": "任其筆削。風雲隨其指揮。確實論之。並無",
    "T52n2112_002:0563a21": "其事。且璿璣斡運金渾應象。三百六十五度",
    "T52n2112_002:0563a22": "四分度之一。十二交會晝夜百刻。周旋潛轉",
    "T52n2112_002:0563a23": "靡有少停。春秋二分冬夏兩至。縱有盈縮。大",
    "T52n2112_002:0563a24": "數不虧如也。簿蝕差時行次失度。史必書之",
    "T52n2112_002:0563a25": "以表天事。但日度稍長猶為吉應。尚書史策",
    "T52n2112_002:0563a26": "以示將來。況天一不轉經七百刻。自有天",
    "T52n2112_002:0563a27": "地以來。未有若此之大瑞。自合別飾史詞光",
    "T52n2112_002:0563a28": "諸簡牒。典載不紀。明並虛焉。若言此之璿璣",
    "T52n2112_002:0563a29": "日月風雲山海之等並論天上之天不是人間",
    "T52n2112_002:0563b01": "之天者。且諸天上界咸無日月。自然光明遠",
    "T52n2112_002:0563b02": "近相曜。以花開合為晝夜。不與此土相同。",
    "T52n2112_002:0563b03": "宋文明等但見此土日月山海。謂諸天上還",
    "T52n2112_002:0563b04": "同此境亦有日月風雲山海等物。不知諸天",
    "T52n2112_002:0563b05": "之上元無此等。聖教具詳。此可略示虛又明",
    "T52n2112_002:0563b06": "也。",
    "T52n2112_002:0563b07": "公子曰。上天無日月等。先生辯之。至如天",
    "T52n2112_002:0563b08": "尊說經。利益實廣。經云。天尊說度人經。一遍",
    "T52n2112_002:0563b09": "一國男女聾病耳皆開聰。二遍盲者目明。三",
    "T52n2112_002:0563b10": "遍喑者能言。四遍跛者能行。及周十遍乃",
    "T52n2112_002:0563b11": "至婦人懷孕鳥獸含胎。已生未生皆得生成。",
    "T52n2112_002:0563b12": "地藏發洩金玉露形。枯骨更生皆起成人。以",
    "T52n2112_002:0563b13": "此言之。神功大矣。",
    "T52n2112_002:0563b14": "先生曰。余聞之。有人寐而夢者。於夢中又占",
    "T52n2112_002:0563b15": "其夢。果如然也。向已具論。子仍固執。何異占",
    "T52n2112_002:0563b16": "夢乎。余告子以上天下境勝劣不同。豈有盲",
    "T52n2112_002:0563b17": "聾喑跛之疾。亦無塚墓骸骨之穢。雖有死",
    "T52n2112_002:0563b18": "生之事。皆是變化所為。無產生之生。無屍死",
    "T52n2112_002:0563b19": "之死。今此經云天尊於始青天中說法。乃云",
    "T52n2112_002:0563b20": "一國男女。天上豈有國耶。又云。盲聾等病天",
    "T52n2112_002:0563b21": "上元無此疾。案此經文。元來不委上天善",
    "T52n2112_002:0563b22": "惡。出自胸臆造此偽經。乃委巷之浮談。非典",
    "T52n2112_002:0563b23": "實之雅論。虛偽之狀。此又彰焉。",
    "T52n2112_002:0563b24": "公子曰。先生所詮無非偽也。然則道法流行",
    "T52n2112_002:0563b25": "為日已久。教跡匪一義理多門。祇如三世",
    "T52n2112_002:0563b26": "因果六道業緣。地獄天堂罪福報應。皎然不",
    "T52n2112_002:0563b27": "昧。豈徒言哉。",
    "T52n2112_002:0563b28": "先生曰。此更虛也。天尊之事靈寶之經。首尾",
    "T52n2112_002:0563c01": "虛偽不可為證。道家宗旨莫過老經。次有莊",
    "T52n2112_002:0563c02": "周之書。兼取列寇之論。竟無三世之說。亦無",
    "T52n2112_002:0563c03": "因果之文。不明六道之宗。詎述業緣之義。地",
    "T52n2112_002:0563c04": "獄天堂了無辯處。罪福報應莫顯其由。自",
    "T52n2112_002:0563c05": "餘雜經咸是陸修靜等盜竊佛經妄為安置。",
    "T52n2112_002:0563c06": "雖有名目殊無指歸。余更別舉例論之。道家",
    "T52n2112_002:0563c07": "稱天尊說經在堯舜以前上皇之代。其時淳",
    "T52n2112_002:0563c08": "風尚質醨俗未萠。人無矯妄之心。時有無為",
    "T52n2112_002:0563c09": "之化。老子說經當衰周之末。帝王之季。君",
    "T52n2112_002:0563c10": "昏於上臣亂於下。征伐不由天子。禮樂出自",
    "T52n2112_002:0563c11": "諸侯。以大陵小恃強侵弱。人懷狙詐俗變澆",
    "T52n2112_002:0563c12": "浮。何因天尊當淳朴之日。乃說地獄天堂罪",
    "T52n2112_002:0563c13": "福因果。三世六道應報業緣。老子當澆醨",
    "T52n2112_002:0563c14": "之代。乃說無為無事恬淡清虛雌柔寡欲",
    "T52n2112_002:0563c15": "逗機之義。何其爽歟。以理推之。虛偽非謬。",
    "T52n2112_002:0563c16": "公子曰。先代天尊先生執偽。後之靜信復豈",
    "T52n2112_002:0563c17": "妄哉。請少詳之。無為孟浪。案道經云。樂靜",
    "T52n2112_002:0563c18": "信宿稟仙才早殖德本。功滿行就道證天",
    "T52n2112_002:0563c19": "尊。大弘教跡廣演經論。豈並偽耶。",
    "T52n2112_002:0563c20": "先生曰。上古本無。猶能偽造元始。下代同",
    "T52n2112_002:0563c21": "偽。豈不解假立天尊。公子前惑其本今迷",
    "T52n2112_002:0563c22": "其末。誣其源而泝其流。曷可得耶。此宋文明",
    "T52n2112_002:0563c23": "等為元始立天尊。自知無據。為佛經說釋迦",
    "T52n2112_002:0563c24": "棄儲后之位出家修道證得佛果。遂偽立樂",
    "T52n2112_002:0563c25": "靜信修道證得天尊。兼說經教具信因果",
    "T52n2112_002:0563c26": "等事。趨日避影重覺心勞欲隱而彰偽跡逾",
    "T52n2112_002:0563c27": "顯。非唯外無俗學。不明得姓因由。亦乃內無",
    "T52n2112_002:0563c28": "識智。不悟立主虛偽。且樂氏之姓出自樂正",
    "T52n2112_002:0564a01": "子春。子春者殷之掌樂之官。因官命氏後",
    "T52n2112_002:0564a02": "為樂姓。年歲近遠撿驗可知。若靜信實得天",
    "T52n2112_002:0564a03": "尊當殷之末代周之首年商書周書何為不",
    "T52n2112_002:0564a04": "載。史紀洞紀何故不書。又鞫靜信所化之",
    "T52n2112_002:0564a05": "域。竟無其所。東至日窟。西窮月竁。北指玄",
    "T52n2112_002:0564a06": "洲。南臨丹浦。推究境土並無靜信所都。可謂",
    "T52n2112_002:0564a07": "語薜茘於長流。足驚視聽之說。蔕芙蕖於",
    "T52n2112_002:0564a08": "喬木。殊為理外之談。徒懷挾彈之心。寧知陷",
    "T52n2112_002:0564a09": "穽之斃。",
    "T52n2112_002:0564a10": "公子曰。元始法身靜信報果。咸云。假偽無一",
    "T52n2112_002:0564a11": "實存在於下愚。不無二惑。竊憑書史。敢立實",
    "T52n2112_002:0564a12": "宗。輕忤高懷。伏垂矜恕。",
    "T52n2112_002:0564a13": "先生曰。子何言之過也。余少閱墳典長討",
    "T52n2112_002:0564a14": "名理。年過知命研幾不疲。傍瞻宇宙之間。嘆",
    "T52n2112_002:0564a15": "言論之無偶。俯觀時代之上。恨知音之蓋稀。",
    "T52n2112_002:0564a16": "向與子談未攄懷抱。若能架虛成實變偽為",
    "T52n2112_002:0564a17": "真。此則功侔造化之功。力邁陶鈞之力。希一",
    "T52n2112_002:0564a18": "清耳。子薄言焉。",
    "T52n2112_002:0564a19": "公子曰。先生以天尊書史不載以為虛妄。在",
    "T52n2112_002:0564a20": "於僕也誠亦如然。祇如靈寶之經。典記具載。",
    "T52n2112_002:0564a21": "豈亦偽乎。案吳楚春秋及越絕書。咸云。禹治",
    "T52n2112_002:0564a22": "洪水。至牧德之山。見神人焉。謂禹曰。勞子",
    "T52n2112_002:0564a23": "之形。役子之慮。以治洪水。無乃怠乎。禹知是",
    "T52n2112_002:0564a24": "神人。再拜請誨。神人曰。我有靈寶五符。以役",
    "T52n2112_002:0564a25": "蛟龍水豹。子能持之不日而就。禹稽首而",
    "T52n2112_002:0564a26": "請。因而授之而誡禹曰。事畢可祕之於靈山。",
    "T52n2112_002:0564a27": "勿傳人代。禹遂用之其功大就。事畢乃藏之",
    "T52n2112_002:0564a28": "於洞庭苞山之穴。至吳王闔閭之時。有龍威",
    "T52n2112_002:0564a29": "丈人。於洞庭之苞山得此五符。獻之於吳",
    "T52n2112_002:0564b01": "王。闔閭吳王得之。示諸群臣莫能識之。聞魯",
    "T52n2112_002:0564b02": "孔丘者。博達好古多所。該覽。令使齎五符以",
    "T52n2112_002:0564b03": "問孔丘曰。吳王閑居。有赤烏銜此書以至王",
    "T52n2112_002:0564b04": "所。莫識其文。故令遠問。孔丘見之而答使",
    "T52n2112_002:0564b05": "者曰。丘聞之。禹治洪水。於牧德之山遇神人。",
    "T52n2112_002:0564b06": "授以靈寶五符。後藏之於洞庭之苞山。君王",
    "T52n2112_002:0564b07": "所得。無乃是乎。赤烏之事丘即未詳。先是江",
    "T52n2112_002:0564b08": "左童謠云。禹治洪水。得五符藏之洞庭苞",
    "T52n2112_002:0564b09": "山。湖龍威丈人竊禹書得吾書者喪國廬。",
    "T52n2112_002:0564b10": "尋而吳果滅矣。此則事迹分明書史具載。謂",
    "T52n2112_002:0564b11": "之虛也。言何玷歟。",
    "T52n2112_002:0564b12": "先生於是咍然而笑謂公子曰。向子瀉河漢",
    "T52n2112_002:0564b13": "之詞。發雷霆之嚮。謂縱堅白之辯。乃肆染",
    "T52n2112_002:0564b14": "素之談。以此而觀。言何容易。向共子論靈寶",
    "T52n2112_002:0564b15": "經偽。未曾說靈寶符非。若得引符證經。亦",
    "T52n2112_002:0564b16": "可指火為水。況吳楚春秋近代始撰。越絕之",
    "T52n2112_002:0564b17": "書修非尚古。縱將為實不得例經。且符題靈",
    "T52n2112_002:0564b18": "寶。顯此符之有靈。効驗可憑。堪為寶重。此表",
    "T52n2112_002:0564b19": "符之功。用非摽經之妙宗。自是鬼神之籙術",
    "T52n2112_002:0564b20": "數之事。豈以道陵之符。妄云老子所授。乃",
    "T52n2112_002:0564b21": "將夏后符本。勒為老子之符。冀成靈寶。經",
    "T52n2112_002:0564b22": "實比類而說。足可知之。且三墳五典。唐虞以",
    "T52n2112_002:0564b23": "上之事。述易修詩。孔丘姬朝始撰。豈以墳典",
    "T52n2112_002:0564b24": "俱曰俗書。證是宣尼所作。以此喻彼。昭然可",
    "T52n2112_002:0564b25": "知。又靈寶之事有其二義。若越絕等書在宋",
    "T52n2112_002:0564b26": "文明前造。則文明等取符上靈寶之目偽題",
    "T52n2112_002:0564b27": "所撰之經。若於文明後修此之二書亦皆虛",
    "T52n2112_002:0564b28": "偽。妄創五符之跡。用證靈寶經題。以事參之",
    "T52n2112_002:0564b29": "前後咸偽。又云。吳王得符俄喪其國。此乃",
    "T52n2112_002:0564c01": "凶妖之書。豈曰慈悲之教。殞身滅國寔由靈",
    "T52n2112_002:0564c02": "寶之符。夫子徒欲光揚。詎能掩其災禍。飾",
    "T52n2112_002:0564c03": "詞崇偽若得驪珠。討本究源乃成魚目。斯言",
    "T52n2112_002:0564c04": "之玷。返屬子焉。",
    "T52n2112_002:0564c05": "公子曰。靈寶教偽既如所言。老子之書豈亦",
    "T52n2112_002:0564c06": "稱偽。至如化胡成佛。事跡顯然。尹喜之傳具",
    "T52n2112_002:0564c07": "陳出塞之說。備載元始內傳化胡之經咸",
    "T52n2112_002:0564c08": "述所因。非無故實。",
    "T52n2112_002:0564c09": "先生曰。此又偽於靈寶矣。且老子仕周為柱",
    "T52n2112_002:0564c10": "下史。後遂西之流沙至函谷關。為關令尹",
    "T52n2112_002:0564c11": "喜演黃帝書。重廣其文。為道德二篇上下兩",
    "T52n2112_002:0564c12": "卷。論修身理國誡剛守雌挫銳解紛行慈",
    "T52n2112_002:0564c13": "儉謙下之道。成五千餘言。尹喜又錄老子",
    "T52n2112_002:0564c14": "與喜談論言旨。為西昇記。其中後人更增",
    "T52n2112_002:0564c15": "加其文參糅佛義。大旨略與道經微同。多說",
    "T52n2112_002:0564c16": "人身心情性稟生之事修養之理夭壽之由。",
    "T52n2112_002:0564c17": "後人又改記為經。此經首章云。老子西昇。聞",
    "T52n2112_002:0564c18": "道竺乾有古先生。不生不滅善入無為綿綿",
    "T52n2112_002:0564c19": "長存。是以昇就經末又云。老子謂尹喜曰。",
    "T52n2112_002:0564c20": "古先生者。吾之師也。還乎無名吾今昇就亦",
    "T52n2112_002:0564c21": "返一源。參驗此言。足明老子知有釋迦。所",
    "T52n2112_002:0564c22": "以捨官西赴。還乎無名者涅槃之理。返一",
    "T52n2112_002:0564c23": "源者不二之稱。一中之本真如之體也。吾",
    "T52n2112_002:0564c24": "之師者。老子將就釋迦摳衣學道。故遙尊曰",
    "T52n2112_002:0565a01": "師。並是老子西昇經文既稱佛是己師。如何",
    "T52n2112_002:0565a02": "翻云化胡為佛。若老子本擬往天竺化胡。何",
    "T52n2112_002:0565a03": "所迴避而言。聞道竺乾有古先生善入無為。",
    "T52n2112_002:0565a04": "化胡之義。此其虛也。但其文合云乾竺。乾",
    "T52n2112_002:0565a05": "者天也。故易二卦以象天地。足知乾者",
    "T52n2112_002:0565a06": "天之謂也。後人抄寫誤昇竺字於乾字之上。",
    "T52n2112_002:0565a07": "故云竺乾。又案西蕃葱嶺以西至于西海。東",
    "T52n2112_002:0565a08": "西南北唯有五天。無竺乾之國。明是後代傳",
    "T52n2112_002:0565a09": "寫誤也。老子不化胡之跡。居然可知。其尹喜",
    "T52n2112_002:0565a10": "傳老子出塞記及文始內傳。並是近代道士",
    "T52n2112_002:0565a11": "等見佛法興盛俗薄其教。苟懷姤忌偽造此",
    "T52n2112_002:0565a12": "等文書云。老子化胡成佛。今直據化胡之",
    "T52n2112_002:0565a13": "文。足以顯經本偽。案史記及前漢書西夷",
    "T52n2112_002:0565a14": "傳。諸蕃部落各殊。一蕃之中又分數部。西蕃",
    "T52n2112_002:0565a15": "之國咸悉城居。國號蕃名其數極眾。月支疎",
    "T52n2112_002:0565a16": "勒碎葉鐵勒大夏大宛居延休屠波斯。天竺。",
    "T52n2112_002:0565a17": "略舉大數。子細甚多。天竺之中東西南北及",
    "T52n2112_002:0565a18": "中分為五國。國號天竺。人曰婆羅門。與胡",
    "T52n2112_002:0565a19": "境相去向有萬里。若老子親化婆羅門成",
    "T52n2112_002:0565a20": "佛。不應經云化胡。況釋迦本是中天竺國太",
    "T52n2112_002:0565a21": "子。元自未登王位。何得經云佛是胡國王。驗",
    "T52n2112_002:0565a22": "此經文再三皆妄。良由宋文明等以佛法至",
    "T52n2112_002:0565a23": "此百姓歸依。遂偽造化胡之經云。佛是老子",
    "T52n2112_002:0565a24": "化作。誣惑聾俗欲令敬奉。又宋文明等生",
    "T52n2112_002:0565a25": "長江濱不諳西域。傳聞西是胡國。乃疑佛亦",
    "T52n2112_002:0565a26": "是胡。復聞佛是王種。還謂佛是國王。望風偽",
    "T52n2112_002:0565a27": "造此經論。說化胡之事。國名王號殊不相",
    "T52n2112_002:0565a28": "當。何異肝膽楚越。以經驗國虛偽自分。不待",
    "T52n2112_002:0565a29": "言談方辯假妄。",
    "T52n2112_002:0565b01": "公子曰。若也此經是偽。何得云老子為胡王",
    "T52n2112_002:0565b02": "及群臣說涅槃法華華嚴金光明等經。經今",
    "T52n2112_002:0565b03": "見實。豈曰虛乎。",
    "T52n2112_002:0565b04": "先生曰。化胡本妄說經是虛。此不合疑。子何",
    "T52n2112_002:0565b05": "蔽也。且涅槃等經。並是佛說。各有緣起具論",
    "T52n2112_002:0565b06": "法相。詮因果於三世。明罪福於六道。辯報應",
    "T52n2112_002:0565b07": "之業。顯真如之理。旨意不論化胡。何關老子",
    "T52n2112_002:0565b08": "所說。宋文明等元來未竊佛法。謂如道經義",
    "T52n2112_002:0565b09": "趣。妄云老子所說。推尋本跡何大狂疎。凡",
    "T52n2112_002:0565b10": "所述作須委由緒。故雙林示滅。三藏開結集",
    "T52n2112_002:0565b11": "之宗。兩楹夢奠。十哲撰紀言之論。姬文拘",
    "T52n2112_002:0565b12": "羑。明夷之義載敷。馬遷下獄。太史之書方",
    "T52n2112_002:0565b13": "著。咸有所以非無表明。修靜輩江左庸流素",
    "T52n2112_002:0565b14": "蓄邪見。徒知心矯豈悟跡虛。案前漢書。武",
    "T52n2112_002:0565b15": "帝元狩中。遣霍去病討匃奴。至臯蘭過居延",
    "T52n2112_002:0565b16": "斬首大獲。昆耶王殺休屠王。將其眾五萬來",
    "T52n2112_002:0565b17": "降獲金人。帝以為神列於甘泉宮。及開",
    "T52n2112_002:0565b18": "西域遣張騫使大夏還傳其傍有身毒國。",
    "T52n2112_002:0565b19": "身毒名天竺。始聞有浮圖之教至哀帝元壽",
    "T52n2112_002:0565b20": "元年。博士景憲受大月氏王使伊存口授浮",
    "T52n2112_002:0565b21": "圖之經。此並佛法東流之漸。何因不說老子",
    "T52n2112_002:0565b22": "化胡之事。若化胡不虛史傳自然合錄。直以",
    "T52n2112_002:0565b23": "元無此事。虛狀不可妄書。",
    "T52n2112_002:0565b24": "公子曰。化胡之經先生稱偽。何為唐朝昊天",
    "T52n2112_002:0565b25": "觀道士尹文操奉勅修老子聖紀。引化胡等",
    "T52n2112_002:0565b26": "經傳云。老子化身乘六牙白象。從日中下降",
    "T52n2112_002:0565b27": "淨飯王宮。入摩耶夫人胎中。生而作佛。據",
    "T52n2112_002:0565b28": "此所說。佛即老子應身。何妨實說經也。",
    "T52n2112_002:0565b29": "先生不覺盧胡久之而歎曰。斯言之過。致子",
    "T52n2112_002:0565c01": "惑焉。但老子當過關日。自云。竺乾有古先",
    "T52n2112_002:0565c02": "生。方將撤軔金河裏糧玉塞。經履砂碩跋",
    "T52n2112_002:0565c03": "涉山川。百舍忘疲一心訪道。遠慕聖德遙尊",
    "T52n2112_002:0565c04": "曰師。今化胡經中自身作佛。前後乖謬吾誰",
    "T52n2112_002:0565c05": "的從。驗西昇之首章。類化胡之末句。彼談此",
    "T52n2112_002:0565c06": "說終始參差。良為搆虛詞多舛誤。且老聃之",
    "T52n2112_002:0565c07": "適竺乾藉其釋迦盛德。准此佛生已久。聲聞",
    "T52n2112_002:0565c08": "遠被東周。老聃慕義欽風。驅車以之西上。",
    "T52n2112_002:0565c09": "而云至彼之後身方入胎。偽在目前。詎煩言",
    "T52n2112_002:0565c10": "辯。作偽心勞蹤跡彰露。既云乘象入胎變身",
    "T52n2112_002:0565c11": "為佛。如何復說老子化胡。必其入胎不虛降",
    "T52n2112_002:0565c12": "生有實。老子身已作佛遣誰相化。即是伯陽",
    "T52n2112_002:0565c13": "自生為佛。何關伯陽化胡成佛。案此化胡入",
    "T52n2112_002:0565c14": "胎兩皆是妄說經之事一概咸虛。設令老",
    "T52n2112_002:0565c15": "子實入母胎受生作佛。佛是老子應身。即是",
    "T52n2112_002:0565c16": "道門宗祖。道士等自合削髮染衣宜從緇",
    "T52n2112_002:0565c17": "侶。變梟聲於穢嚮。革狼顧於邪心。而乃毀",
    "T52n2112_002:0565c18": "五乘之聖文。譽三張之鄙教。踐迷塗而踠",
    "T52n2112_002:0565c19": "足。泛慾海以沈艎。不復本以歸宗。良為此",
    "T52n2112_002:0565c20": "經先偽。",
    "T52n2112_002:0565c21": "公子曰。此又云偽僕何言哉。但道法之興基",
    "T52n2112_002:0565c22": "於遂古。教門宏遠宗致幽深。其談詠者重",
    "T52n2112_002:0565c23": "玄。所歸依者三寶。正真大道無上福田。修而",
    "T52n2112_002:0565c24": "行之咸蒙利益。或控青鸞於上漢。或駕白鶴",
    "T52n2112_002:0566a01": "以冲天。御辯氣以宣遊。躡雲網而飛步。此",
    "T52n2112_002:0566a02": "並史傳之所載。吾子奚可詰焉。",
    "T52n2112_002:0566a03": "先生從容而答曰。夫子向來所立。咸捨實以",
    "T52n2112_002:0566a04": "憑虛。亦背正而扶偽。余謂子知前迷而後悟。",
    "T52n2112_002:0566a05": "識今是而昨非。反乃捧螢光以比日。策蹇足",
    "T52n2112_002:0566a06": "以齊駿。用茲擬議何不量力者歟。道之為",
    "T52n2112_002:0566a07": "教。誠亦多塗。本自一氣派成萬彙。子云遂",
    "T52n2112_002:0566a08": "古。此不虛談。自二儀象著三才位形。同稟一",
    "T52n2112_002:0566a09": "道虛而能通。辯之在人人外無道。用之則見",
    "T52n2112_002:0566a10": "捨之則隱。契會斯理謂之得道。能體之者免",
    "T52n2112_002:0566a11": "於災橫。順生而壽。苟違斯理必罹殃咎。逆",
    "T52n2112_002:0566a12": "生而夭。故老子云。外其身而身存。莊子云。",
    "T52n2112_002:0566a13": "殺生者不死此順生也。老子云。吾所以有大",
    "T52n2112_002:0566a14": "患為吾有身。莊子云。生生者不生。此逆生也。",
    "T52n2112_002:0566a15": "外身者。謂不自貴有己身。不陵人傲物。不",
    "T52n2112_002:0566a16": "貪聲色人我滋味等法。眾共推之。免於患難",
    "T52n2112_002:0566a17": "終其壽考。此殺生者不死也。有身者。自貴有",
    "T52n2112_002:0566a18": "己身。陵人傲物。貪聲色財利以資奉其身。",
    "T52n2112_002:0566a19": "生益其生為物所患。身受折辱嬰於患禍",
    "T52n2112_002:0566a20": "夭其天年。此生生者不生也。此以人行論道",
    "T52n2112_002:0566a21": "若以國論者。君主去奢侈屏聲色。卑宮室薄",
    "T52n2112_002:0566a22": "賦斂。省徭役勸農桑。君上垂拱而逸。臣下",
    "T52n2112_002:0566a23": "鼓腹而樂。上下交泰風雨以時。日月貞明祚",
    "T52n2112_002:0566a24": "曆長遠。此外其身而身存。堯舜是也。君主奢",
    "T52n2112_002:0566a25": "侈憍泰崇飾宮室。耽愛聲色徭賦繁重。頭會",
    "T52n2112_002:0566a26": "箕斂勞苦生人。法令滋章殺戮非罪。風雨愆",
    "T52n2112_002:0566a27": "時星辰失度。君昏於上臣擾於下。盜賊交起",
    "T52n2112_002:0566a28": "宗社傾滅。此為有身。桀紂是也。修之於行",
    "T52n2112_002:0566a29": "謂之身道。行之於國謂之化道。故孔安國云。",
    "T52n2112_002:0566b01": "伏犧神農黃帝之書。謂之三墳。言大道也。",
    "T52n2112_002:0566b02": "少昊顓頊高辛唐虞之書。謂之五典。言常道",
    "T52n2112_002:0566b03": "也。故老經云。道可道非常道。又云。大道廢",
    "T52n2112_002:0566b04": "有仁義。則明道家之道斯之謂矣。君能體道",
    "T52n2112_002:0566b05": "無為則時邕俗泰。人能體道無為則全生保",
    "T52n2112_002:0566b06": "壽。壽有三等。上壽百二十歲。中壽百歲。下",
    "T52n2112_002:0566b07": "壽八十歲。所言不死者。終其三壽不為夭",
    "T52n2112_002:0566b08": "死。子云談詠重玄者。即老經云。玄之又玄。此",
    "T52n2112_002:0566b09": "明徼妙兩觀同出一心之妄。見此見彼識辯",
    "T52n2112_002:0566b10": "心生。推尋識辯之心竟無的主。此事冥昧不",
    "T52n2112_002:0566b11": "可了知。故云玄也。玄者深遠冥昧之稱。又玄",
    "T52n2112_002:0566b12": "者則此冥昧之理。亦不可得。更復冥昧深遠。",
    "T52n2112_002:0566b13": "故云又玄。此老子無慧心聖智。不能鑒幽達",
    "T52n2112_002:0566b14": "微。故致此疑也。子云歸依三寶者道家偽經",
    "T52n2112_002:0566b15": "無三寶之義。唯老子經文有三寶。經云。我",
    "T52n2112_002:0566b16": "有三寶。寶而持之。一曰慈。二曰儉。三曰不敢",
    "T52n2112_002:0566b17": "為天下先。此意慈者慈悲愍念之理。儉者廉",
    "T52n2112_002:0566b18": "恕不貪之義。不敢為天下先者。謙退卑敬之",
    "T52n2112_002:0566b19": "行。若此三者依而行之。誠亦有益於行。是俗",
    "T52n2112_002:0566b20": "中仁恕廉讓之道。謙光濟物之德。歸依此寶",
    "T52n2112_002:0566b21": "實是人中善人。竟無因果業報之理。道家每",
    "T52n2112_002:0566b22": "朝禮此三寶。未知有何功德。又云。正真大道。",
    "T52n2112_002:0566b23": "正者不偏之義。真者非假之狀。大者廣博",
    "T52n2112_002:0566b24": "之名。道者虛通之理。言此行之道。正而不",
    "T52n2112_002:0566b25": "偏。真而不假。大而能廣。推而驗之。並是假",
    "T52n2112_002:0566b26": "號。道者通理本無識性。由人行之可偏可正。",
    "T52n2112_002:0566b27": "故云。道可左可右。明無定正也。真假之狀人",
    "T52n2112_002:0566b28": "所目之在於理中何真何假。此非真也。廣",
    "T52n2112_002:0566b29": "狹之相繫之在心。心外無道。又不大矣。故",
    "T52n2112_002:0566c01": "云。道大天大地大王大。域中有四大王居",
    "T52n2112_002:0566c02": "一焉。域者界域。謂人居止之境也。道無定質。",
    "T52n2112_002:0566c03": "因人行顯不出人境。故與天地人三才齊其",
    "T52n2112_002:0566c04": "大小。輪轉生死之域。邅迴世諦之間。妄號正",
    "T52n2112_002:0566c05": "真虛名大道。有名無實何其謬乎。又云無上",
    "T52n2112_002:0566c06": "福田者。夫道用捨由人無別。主宰周旋不越",
    "T52n2112_002:0566c07": "人境。何有無上之能。又福田之名道書不載。",
    "T52n2112_002:0566c08": "事出釋典偷竊偽安。道縱修行不離生死。駕",
    "T52n2112_002:0566c09": "鶴冲天。五千元無此說。控鸞上漢。七篇曾",
    "T52n2112_002:0566c10": "不涉言。此出神仙傳中。豈關老莊之旨。但仙",
    "T52n2112_002:0566c11": "由芝朮之力。兼資丹液之功。非是薰修。何",
    "T52n2112_002:0566c12": "關於道。且神仙之傳多涉虛誣。祗如漢淮南",
    "T52n2112_002:0566c13": "王安坐犯下獄自殺。神仙傳說云。得八公之",
    "T52n2112_002:0566c14": "術白日昇天。又晉朝嵇叔夜被鍾會譖見誅",
    "T52n2112_002:0566c15": "斬於都市。神仙傳乃云得仙。漢書晉書咸有",
    "T52n2112_002:0566c16": "列傳神仙之類。即此之流。不足可憑。又子",
    "T52n2112_002:0566c17": "云御辯氣以宣遊者。莊周逍遙篇。破健羨之",
    "T52n2112_002:0566c18": "情。斥神仙之術。雖云列子御風。無風則止",
    "T52n2112_002:0566c19": "不能無待。況乎龍鳳哉。自非乘天地之正。御",
    "T52n2112_002:0566c20": "六氣之辯。方始無待。此是莊周寓言。假託而",
    "T52n2112_002:0566c21": "說用杜希求之心。非謂實有然也。躡雲網",
    "T52n2112_002:0566c22": "者。靈寶玉京山偽經步虛詞云。旋行躡雲網。",
    "T52n2112_002:0566c23": "乘虛步玄紀。此是道陵修靜等偽造云。天尊",
    "T52n2112_002:0566c24": "在玄都玉京山說法訖。諸天真人圍繞天尊。",
    "T52n2112_002:0566c25": "躡雲霞之上讚詠而行。謂之步虛。此是偽經。",
    "T52n2112_002:0566c26": "前已破訖。何得引偽還證偽耶。",
    "T52n2112_002:0566c27": "公子又云。此偽敢不聞命。據實經證先生許",
    "T52n2112_002:0566c28": "乎。",
    "T52n2112_002:0566c29": "先生曰焉不許哉。",
    "T52n2112_002:0567a01": "公子曰。西昇之經老子所說不同。靈寶天",
    "T52n2112_002:0567a02": "尊之偽與佛經事跡頗亦相參。經云。老子說",
    "T52n2112_002:0567a03": "學道成聖積行艱苦。故云。動則經再劫自惟",
    "T52n2112_002:0567a04": "甚苦勤。此則具論劫數之事。何可異焉。",
    "T52n2112_002:0567a05": "先生曰。西昇之記。誠老子所說。後人加增",
    "T52n2112_002:0567a06": "佛事雜糅其文。案老子道德二篇。元無劫數",
    "T52n2112_002:0567a07": "之旨。何因西昇記內即有劫數之名。又此土",
    "T52n2112_002:0567a08": "書史。並無劫事。道家所說與俗頗同。咸云。",
    "T52n2112_002:0567a09": "天地未分之前混沌無形。二儀開後物象方",
    "T52n2112_002:0567a10": "著。本無劫壞劫成之義。且佛法未融東夏之",
    "T52n2112_002:0567a11": "前。此土唯有劫殺劫賊之事。無劫數劫名",
    "T52n2112_002:0567a12": "之文。此記所論劫者。佛經至此之後。道士等",
    "T52n2112_002:0567a13": "盜竊佛經之劫加增西昇記。文欲參亂佛劫。",
    "T52n2112_002:0567a14": "以代混沌之說。案道德經云。道生一。一生二。",
    "T52n2112_002:0567a15": "二生三。三生萬物。此老子說。天地開闢之",
    "T52n2112_002:0567a16": "初。萬物著形之始。言道生元氣。元氣生天地。",
    "T52n2112_002:0567a17": "天地生人及陰陽。陰陽生萬物。此一生二。二",
    "T52n2112_002:0567a18": "生三。三生萬物也。則與俗書所說大綱略",
    "T52n2112_002:0567a19": "同。老子若知劫初之因。何故不說前劫壞而",
    "T52n2112_002:0567a20": "此劫生。而言道生一。以彼證此。明是參糅佛",
    "T52n2112_002:0567a21": "劫不惑。至於靈寶偽經。亦具論劫事。並是修",
    "T52n2112_002:0567a22": "靜等盜寫佛經以益其數。此亦可知。",
    "T52n2112_002:0567a23": "公子曰。西昇論劫。子謂後人增加所說。因",
    "T52n2112_002:0567a24": "果罪福修善攘災。不無其事。至於行道建",
    "T52n2112_002:0567a25": "齋威儀整肅。則有三籙祈請三元大獻。次則",
    "T52n2112_002:0567a26": "明真塗炭靈寶自然。科儀嚴密不謝佛教。欲",
    "T52n2112_002:0567a27": "以為非詎能離間。",
    "T52n2112_002:0567a28": "先生曰。道家因果老子不詮。說在偽經靈寶",
    "T52n2112_002:0567a29": "之部。事非道典跡是佛經。修靜文明潛為盜",
    "T52n2112_002:0567b01": "竊前以具辯無事重陳。秖如三籙明真三",
    "T52n2112_002:0567b02": "元塗炭自然齋法。並出靈寶之文。元非老莊",
    "T52n2112_002:0567b03": "之教。文明修靜等所造。此事咸是偽修。狀跡",
    "T52n2112_002:0567b04": "先彰不煩再釋。但子仍惑。須破積疑。案偽靈",
    "T52n2112_002:0567b05": "寶齋儀云。三籙者。一者玉籙。二者金籙。三者",
    "T52n2112_002:0567b06": "黃籙。玉籙者為。天子修之。金籙者為王公修",
    "T52n2112_002:0567b07": "之。黃籙者為庶人修之。或拜日月精靈。或",
    "T52n2112_002:0567b08": "拜星辰氣象。或拜五岳仙宮。或拜四瀆水",
    "T52n2112_002:0567b09": "府。叩頭乞哀搏頰祈福。多料紋綵。情規於",
    "T52n2112_002:0567b10": "財利。廣支燈火。意在於油燭。相欺以妄行",
    "T52n2112_002:0567b11": "之于今。與夫邪巫解禱有何殊異。行邪求福",
    "T52n2112_002:0567b12": "神豈嚮諸。自然塗炭咸此之類。三元者。上",
    "T52n2112_002:0567b13": "元。中元。下元。正月十五日為上元。七月",
    "T52n2112_002:0567b14": "十五日為中元。十月十五日為下元。釋云。",
    "T52n2112_002:0567b15": "上元日是天官挍計之日。中元日是地官挍",
    "T52n2112_002:0567b16": "計之日。下元日是水官挍計之日。此天地水",
    "T52n2112_002:0567b17": "三官挍計之日。此天地水三官挍算功過",
    "T52n2112_002:0567b18": "之事。並是修靜等架虛矯立。元無其事。設",
    "T52n2112_002:0567b19": "使是實。自是冥道鬼神之事。鬼道所攝。在於",
    "T52n2112_002:0567b20": "道士何得預焉。又云。此三日三官挍算人間",
    "T52n2112_002:0567b21": "行業罪福之事。故須設齋懺悔以滅其罪。此",
    "T52n2112_002:0567b22": "益虛也。撿尋老莊之文。本無此事。並出靈",
    "T52n2112_002:0567b23": "寶偽經。且冥司之理嚴於俗法。至如世諦法",
    "T52n2112_002:0567b24": "中凡人犯罪。曾未發覺自首即原。事已彰",
    "T52n2112_002:0567b25": "露雖首不免。若未三官挍算之日以前。預建",
    "T52n2112_002:0567b26": "三元禮懺悔容其免罪。至挍計之日。犯狀已",
    "T52n2112_002:0567b27": "顯。罪發方懺。此乃伏欵希免其坐。定不得原。",
    "T52n2112_002:0567b28": "人間麁淺尚不免罪。冥道細密如何可赦。虛",
    "T52n2112_002:0567b29": "有齋懺之文。竟無免罪之理。以妄行妄庸情",
    "T52n2112_002:0567c01": "不悟。徒設嚴急之科。諒無雪愆之益。",
    "T52n2112_002:0567c02": "甄正論卷中"
}