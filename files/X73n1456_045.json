{
    "X73n1456_045:0766a03": "憨山老人夢遊集卷第四十五",
    "X73n1456_045:0766a05": "侍　者　　福　善　日錄",
    "X73n1456_045:0766a06": "門　人　　通　炯　編輯",
    "X73n1456_045:0766a07": "嶺南弟子　劉起相　重較",
    "X73n1456_045:0766a08": "觀老莊影響論",
    "X73n1456_045:0766a09": "敘意",
    "X73n1456_045:0766a10": "西域諸祖。造論以破外道之執。須善自他宗。此方",
    "X73n1456_045:0766a11": "從古經論諸師。未有不善自他宗者。吾宗末學。安",
    "X73n1456_045:0766a12": "於孤陋。昧於同體。視為異物。不能融通教觀。難於",
    "X73n1456_045:0766a13": "利俗。其有初信之士。不能深窮教典。苦於名相支",
    "X73n1456_045:0766a14": "離。難於理會。至於酷嗜老莊為文章淵藪。及其言",
    "X73n1456_045:0766a15": "論指歸。莫不望洋而歎也。迨觀諸家註釋。各狥所",
    "X73n1456_045:0766a16": "見。難以折衷。及見口義副墨。深引佛經。每一言有",
    "X73n1456_045:0766a17": "當。且謂一大藏經皆從此出。而惑者以為必當。深",
    "X73n1456_045:0766a18": "有慨焉。余居海上枯坐之餘。因閱楞嚴法華次。有",
    "X73n1456_045:0766a19": "請益老莊之旨者。遂蔓衍及此以自決。非敢求知",
    "X73n1456_045:0766a20": "於真人。以為必當之論也。且慨從古原教破敵者。",
    "X73n1456_045:0766a21": "發藥居多。而啟膏肓之疾者少。非不妙投。第未胗",
    "X73n1456_045:0766a22": "其病源耳。是故余以唯心識觀而印決之。如摩尼",
    "X73n1456_045:0766a23": "圓照。五色相鮮。空谷傳聲。眾響斯應。苟唯心識而",
    "X73n1456_045:0766a24": "觀諸法。則彼自不出影響閒也。故以名論。",
    "X73n1456_045:0766b01": "論教源",
    "X73n1456_045:0766b02": "嘗觀世之百工技藝之精。而造乎妙者。不可以言傳。",
    "X73n1456_045:0766b03": "效之者。亦不可以言得。況大道之妙。可以口耳授受。",
    "X73n1456_045:0766b04": "語言文字而致哉。葢在心悟之妙耳。是則不獨參禪",
    "X73n1456_045:0766b05": "貴在妙悟。即世智辯聰治世語言。資生之業。無有一",
    "X73n1456_045:0766b06": "法。不悟而得其妙者。妙則非言可及也。故吾佛聖人",
    "X73n1456_045:0766b07": "說法華。則純譚實相。乃至妙法。則未措一詞。但云如",
    "X73n1456_045:0766b08": "是而已。至若悟妙法者。但云善說法者。治世語言。資",
    "X73n1456_045:0766b09": "生業等。皆順正法。而華嚴五地聖人。善能通達世間",
    "X73n1456_045:0766b10": "之學。至於陰陽術數。圖書印璽。醫方辭賦。靡不該練。",
    "X73n1456_045:0766b11": "然後可以涉俗利生。故等覺大士。現十界形。應以何",
    "X73n1456_045:0766b12": "身何法得度。即現何身何法而度脫之。由是觀之。佛",
    "X73n1456_045:0766b13": "法豈絕無世諦。而世諦豈盡非佛法哉。由人不悟大",
    "X73n1456_045:0766b14": "道之妙。而自畫於內外之差耳。道豈然乎。竊觀古今",
    "X73n1456_045:0766b15": "衛道藩籬者。在此。則曰彼外道耳。在彼。則曰此異端",
    "X73n1456_045:0766b16": "也。大而觀之。其猶貴賤偶人。經界太虗。是非日月之",
    "X73n1456_045:0766b17": "光也。是皆不悟自心之妙。而增益其戲論耳。葢古之",
    "X73n1456_045:0766b18": "聖人無他。特悟心之妙者。一切言教。皆從妙悟心中",
    "X73n1456_045:0766b19": "流出。應機而示淺深者也。故曰無不從此法界流。無",
    "X73n1456_045:0766b20": "不還歸此法界。是故吾人不悟自心。不知聖人之心。",
    "X73n1456_045:0766b21": "不知聖人之心。而擬聖人之言者。譬夫場人之欣戚。",
    "X73n1456_045:0766b22": "雖樂不樂。雖哀不哀。哀樂原不出於己有也。哀樂不",
    "X73n1456_045:0766b23": "出於己。而以己為有者。吾於釋聖人之言者。見之。",
    "X73n1456_045:0766b24": "論心法",
    "X73n1456_045:0766c01": "余幼師孔不知孔。師老不知老。既壯。師佛不知佛。退",
    "X73n1456_045:0766c02": "而入於深山大澤。習靜以觀心焉。由是而知三界唯",
    "X73n1456_045:0766c03": "心。萬法唯識。既唯心識觀。則一切形。心之影也。一切",
    "X73n1456_045:0766c04": "聲。心之響也。是則一切聖人。乃影之端者。一切言教。",
    "X73n1456_045:0766c05": "乃響之順者。由萬法唯心所現。故治世語言資生業",
    "X73n1456_045:0766c06": "等。皆順正法。以心外無法。故法法皆真。迷者執之而",
    "X73n1456_045:0766c07": "不妙。若悟自心。則法無不妙。心法俱妙。唯聖者能之。",
    "X73n1456_045:0766c08": "論去取",
    "X73n1456_045:0766c09": "吾佛經。盡出自西域。皆從翻譯。然經之來。始於漢。至",
    "X73n1456_045:0766c10": "西晉方大盛。晉之譯師。獨稱羅什為最。而什之徒。生",
    "X73n1456_045:0766c11": "肇融叡四公。僧之麟鳳也。而什得執役。然什於肇。亦",
    "X73n1456_045:0766c12": "曰。余解不謝子。文當相揖耳。葢肇尤善老莊焉。然佛",
    "X73n1456_045:0766c13": "經。皆出金口所宣。而至此方。則語多不類。一經而數",
    "X73n1456_045:0766c14": "譯者有之。以致淺識之疑。殊不知理實不差。文在譯",
    "X73n1456_045:0766c15": "人之巧拙耳。故藏經凡出什之手者。文皆雅致。以有",
    "X73n1456_045:0766c16": "四哲左右焉。故法華理深辭密。曲盡其妙。不在言。而",
    "X73n1456_045:0766c17": "維摩文勢宛莊。語其理自昭著。至於肇四論。則渾然",
    "X73n1456_045:0766c18": "無隙。非具正法眼者。斷斷難明。故惑者非之。以空宗",
    "X73n1456_045:0766c19": "莊老孟浪之談宜矣。清涼觀國師。華嚴菩薩也。至疏",
    "X73n1456_045:0766c20": "華嚴。每引肇論。必曰肇公。尊之也。嘗竊論之。藉使肇",
    "X73n1456_045:0766c21": "見不正。則什何容在座。什眼不明。則譯何以稱尊。若",
    "X73n1456_045:0766c22": "肇論不經。則觀又何容口。古今質疑頗多。而槩不及",
    "X73n1456_045:0766c23": "此。何哉。至觀華嚴疏。每引老莊語甚夥。則曰。取其文",
    "X73n1456_045:0766c24": "不取其意。圭峰則謂二氏不能原人。宗鏡闢之尤著。",
    "X73n1456_045:0767a01": "然上諸師。皆應身大士。建大法幢者。何去取相左如",
    "X73n1456_045:0767a02": "此。嘗試論之。抑各有所主也。葢西域之語。質直無文。",
    "X73n1456_045:0767a03": "且多重複。而譯師之學。不善兩方者。則文多鄙野。大",
    "X73n1456_045:0767a04": "為理累。葢中國聖人之言。除五經束於世教。此外載",
    "X73n1456_045:0767a05": "道之言者。唯老一書而已。然老言古簡。深隱難明。發",
    "X73n1456_045:0767a06": "揮老氏之道者。唯莊一人而已。焦氏有言。老之有莊。",
    "X73n1456_045:0767a07": "猶孔之有孟。斯言信之。然孔稱老氏猶龍。假孟而見",
    "X73n1456_045:0767a08": "莊。豈不北面耶。閒嘗私謂。中國去聖人。即上下千古。",
    "X73n1456_045:0767a09": "負超世之見者。去老。唯莊一人而已。載道之言。廣大",
    "X73n1456_045:0767a10": "自在。除佛經。即諸子百氏。究天人之學者。唯莊一書",
    "X73n1456_045:0767a11": "而已。藉令中國無此人。萬世之下。不知有真人。中國",
    "X73n1456_045:0767a12": "無此書。萬世之下。不知有妙論。葢吾佛法廣大微妙。",
    "X73n1456_045:0767a13": "譯者險辭以濟之。理必沈隱。如楞伽是已。是故什之",
    "X73n1456_045:0767a14": "所譯稱最者。以有四哲為之輔佐故耳。觀師有言。取",
    "X73n1456_045:0767a15": "其文不取其意。斯言有由矣。設或此方有過老莊之",
    "X73n1456_045:0767a16": "言者。肇必捨此而不顧矣。由是觀之。肇之經論。用其",
    "X73n1456_045:0767a17": "文者。葢肇宗法華。所謂善說法者。世諦語言資生業",
    "X73n1456_045:0767a18": "等。皆順正法。乃深造實相者之所為也。圭峰少而宗",
    "X73n1456_045:0767a19": "鏡遠之者。孔子作春秋。假天王之令。而行賞罰。二師",
    "X73n1456_045:0767a20": "其操法王之權。而行襃貶歟。清涼則渾融法界。無可",
    "X73n1456_045:0767a21": "無不可者。故取而不取。是各有所主也。故余以法華",
    "X73n1456_045:0767a22": "見觀音三十二應。則曰應以婆羅門身得度。即現其",
    "X73n1456_045:0767a23": "身而為說法。至於妙莊嚴二子。則曰汝父信受外道。",
    "X73n1456_045:0767a24": "深著婆羅門法。且二子亦悔生此邪見之家。葢此方",
    "X73n1456_045:0767b01": "老莊。即西域婆羅門類也。然此剛為現身說法。旋即",
    "X73n1456_045:0767b02": "斥為外道邪見。何也。葢在著與不著耳。由觀音圓通",
    "X73n1456_045:0767b03": "無礙。則不妨現身說法。由妙莊深生執著。故為外道",
    "X73n1456_045:0767b04": "邪見。是以聖人教人。但破其執。不破其法。是凡執著",
    "X73n1456_045:0767b05": "音聲色相者。非正見也。",
    "X73n1456_045:0767b06": "論學問",
    "X73n1456_045:0767b07": "余每見學者披閱經疏。忽撞引及子史之言者。如攔",
    "X73n1456_045:0767b08": "路虎。必驚怖不前。及教之親習。則曰彼外家言耳。掉",
    "X73n1456_045:0767b09": "頭弗顧。抑嘗見士君子為莊子語者。必引佛語為鑒。",
    "X73n1456_045:0767b10": "或一言有當。且曰。佛一大藏。盡出於此。嗟乎。是豈通",
    "X73n1456_045:0767b11": "達之謂耶。質斯二者。學佛而不通百氏。不但不知是",
    "X73n1456_045:0767b12": "法。而亦不知佛法。解莊而謂盡佛經。不但不知佛意。",
    "X73n1456_045:0767b13": "而亦不知莊意。此其所以難明也。故曰。自大視細者",
    "X73n1456_045:0767b14": "不盡。自細視大者不明。余嘗以三事自勗曰。不知春",
    "X73n1456_045:0767b15": "秋。不能涉世。不知老莊。不能忘世。不參禪。不能出世。",
    "X73n1456_045:0767b16": "知此。可與言學矣。",
    "X73n1456_045:0767b17": "論教乘",
    "X73n1456_045:0767b18": "或問。三教聖人。本來一理。是果然乎。曰。若以三界唯",
    "X73n1456_045:0767b19": "心。萬法唯識而觀。不獨三教本來一理。無有一事一",
    "X73n1456_045:0767b20": "法。不從此心之所建立。若以平等法界而觀。不獨三",
    "X73n1456_045:0767b21": "聖本來一體。無有一人一物。不是毗盧遮那海印三",
    "X73n1456_045:0767b22": "昧威神所現。故曰。不壞相而緣起。染淨恒殊。不捨緣",
    "X73n1456_045:0767b23": "而即真。聖凡平等。但所施設。有圓融行布。人法權實",
    "X73n1456_045:0767b24": "之異耳。圓融者。一切諸法。但是一心。染淨融通。無障",
    "X73n1456_045:0767c01": "無礙。行布者。十界五乘五教。理事因果淺深不同。所",
    "X73n1456_045:0767c02": "言十界。謂四聖六凡也。所言五教。謂小始終頓圓也。",
    "X73n1456_045:0767c03": "所言五乘。謂人天聲聞緣覺菩薩也。佛則最上一乘",
    "X73n1456_045:0767c04": "矣。然此五乘。各有修進。因果階差。條然不紊。所言人",
    "X73n1456_045:0767c05": "者。即葢載兩閒。四海之內。君長所統者是已。原其所",
    "X73n1456_045:0767c06": "修。以五戒為本。所言天者。即欲界諸天。帝釋所統。原",
    "X73n1456_045:0767c07": "其所修。以上品十善為本。色界諸天。梵王所統。無色",
    "X73n1456_045:0767c08": "界諸天。空定所持。原其所修。上品十善。以有漏禪。九",
    "X73n1456_045:0767c09": "次第定為本。此二乃界內之因果也。所言聲聞所修。",
    "X73n1456_045:0767c10": "以四諦為本。緣覺所修。以十二因緣為本。菩薩所修。",
    "X73n1456_045:0767c11": "以六度為本。此三乃界外之因果也。佛則圓悟一心。",
    "X73n1456_045:0767c12": "妙契三德。攝而為一。故曰圓融。散而為五。故曰行布。",
    "X73n1456_045:0767c13": "然此理趣。諸經備載。由是觀之。則五乘之法。皆是佛",
    "X73n1456_045:0767c14": "法。五乘之行。皆是佛行。良由眾生根器大小不同。故",
    "X73n1456_045:0767c15": "聖人設教。淺深不一。無非應機施設。所謂教不躐等",
    "X73n1456_045:0767c16": "之意也。由是證知。孔子人乘之聖也。故奉天以治人。",
    "X73n1456_045:0767c17": "老子。天乘之聖也。故清淨無欲。離人而入天。聲聞緣",
    "X73n1456_045:0767c18": "覺。超人天之聖也。故高超三界。遠越四生。棄人天而",
    "X73n1456_045:0767c19": "不入。菩薩。超二乘之聖也。出人天而入人天。故往來",
    "X73n1456_045:0767c20": "三界。救度四生。出真而入俗。佛則超聖凡之聖也。故",
    "X73n1456_045:0767c21": "能聖能凡。在天而天。在人而人。乃至異類分形。無往",
    "X73n1456_045:0767c22": "而不入。且夫能聖能凡者。豈聖凡所能哉。據實而觀。",
    "X73n1456_045:0767c23": "則一切無非佛法。三教無非聖人。若人若法。統屬一",
    "X73n1456_045:0767c24": "心。若事若理。無障無礙。是名為佛。故圓融不礙行布。",
    "X73n1456_045:0768a01": "十界森然。行布不礙圓融。一際平等。又何彼此之分。",
    "X73n1456_045:0768a02": "是非之辯哉。故曰或邊地語。說四諦。或隨俗語。說四",
    "X73n1456_045:0768a03": "諦。葢人天隨俗而說四諦者也。原彼二聖。豈非吾佛",
    "X73n1456_045:0768a04": "密遣二人。而為佛法前導者耶。斯則人法皆權耳。良",
    "X73n1456_045:0768a05": "由建化門頭。不壞因果之相。三教之學。皆防學者之",
    "X73n1456_045:0768a06": "心。緣淺以及深。由近以至遠。是以孔子欲人不為虎",
    "X73n1456_045:0768a07": "狼禽獸之行也。故以仁義禮智援之。姑使捨惡以從",
    "X73n1456_045:0768a08": "善。由物而入人。修先王之教。明賞罰之權。作春秋以",
    "X73n1456_045:0768a09": "明治亂之迹。正人心。定上下。以立君臣父子之分。以",
    "X73n1456_045:0768a10": "定人倫之節。其法嚴。其教切。近人情而易行。但當人",
    "X73n1456_045:0768a11": "欲橫流之際。故在彼汲汲猶難之。吾意中國。非孔氏。",
    "X73n1456_045:0768a12": "而人不為夷狄禽獸者幾希矣。雖然。孔氏之迹固然",
    "X73n1456_045:0768a13": "耳。其心豈盡然耶。況彼明言之曰。毋意毋必毋固毋",
    "X73n1456_045:0768a14": "我。觀其濟世之心。豈非據菩薩乘。而說治世之法者",
    "X73n1456_045:0768a15": "耶。經稱儒童。良有以也。而學者不見聖人之心。將謂",
    "X73n1456_045:0768a16": "其道如此而已矣。故執先王之迹以挂功名。堅固我",
    "X73n1456_045:0768a17": "執。肆貪欲而為生累。至操仁義而為盜賊之資。啟攻",
    "X73n1456_045:0768a18": "鬥之禍者。有之矣。故老氏愍之曰。斯尊聖用智之過",
    "X73n1456_045:0768a19": "也。若絕聖棄智。則民利百倍。剖斗折衡。則民不爭矣。",
    "X73n1456_045:0768a20": "甚矣。貪欲之害也。故曰。不見可欲。使心不亂。故其為",
    "X73n1456_045:0768a21": "教也。離欲清淨以靜定持心。不事於物。澹泊無為。此",
    "X73n1456_045:0768a22": "天之行也。使人學此。離人而入於天。由其言深沈。學",
    "X73n1456_045:0768a23": "者難明。故得莊子起而大發揚之。因人之固執也深。",
    "X73n1456_045:0768a24": "故其言之也切。至於誹堯舜。薄湯武。非大言也。絕聖",
    "X73n1456_045:0768b01": "棄智之謂也。治推上古。道越羲皇。非漫談也。甚言有",
    "X73n1456_045:0768b02": "為之害也。詆訾孔子。非詆孔子。詆學孔子之迹者也。",
    "X73n1456_045:0768b03": "且非實言。乃破執之言也。故曰寓言十九。重言十七。",
    "X73n1456_045:0768b04": "訶教勸離。隳形泯智。意使離人入天。去貪欲之累故",
    "X73n1456_045:0768b05": "耳。至若精研世故。曲盡人情。破我執之牢關。去生人",
    "X73n1456_045:0768b06": "之大界。寓言曼衍。比事類辭。精切著明。微妙玄通。深",
    "X73n1456_045:0768b07": "不可識。此其說人天法。而具無礙之辯者也。非夫現",
    "X73n1456_045:0768b08": "婆羅門身而說法者耶。何其遊戲廣大之若此也。粃",
    "X73n1456_045:0768b09": "糠塵世。幻化死生。解脫物累。逍遙自在。其超世之量",
    "X73n1456_045:0768b10": "何如哉。嘗謂五伯僭竊之餘。處士橫議。充塞仁義之",
    "X73n1456_045:0768b11": "途。若非孟氏起而大闢之。吾意天下後世左袵矣。當",
    "X73n1456_045:0768b12": "羣雄吞噬之劇。舉世顛瞑。亡生於物。欲火馳而不返",
    "X73n1456_045:0768b13": "者眾矣。若非此老[跳兆+屈]起。攘臂其閒。後世縱有高潔之",
    "X73n1456_045:0768b14": "士。將亦不知軒冕為桎梏矣。均之濟世之功。又何如",
    "X73n1456_045:0768b15": "耶。然其工夫由靜定而入。其文字從三昧而出。後人",
    "X73n1456_045:0768b16": "以一曲之見而窺其人。以濁亂之心而讀其書。茫然",
    "X73n1456_045:0768b17": "不知所歸趣。苟不見其心而觀其言。宜乎驚怖而不",
    "X73n1456_045:0768b18": "入也。且彼亦曰。萬世之後而一遇大聖。知其解者。是",
    "X73n1456_045:0768b19": "旦暮遇之也。然彼所求之大聖。非佛而又其誰耶。若",
    "X73n1456_045:0768b20": "意彼為吾佛破執之前矛。斯言信之矣。世人於彼尚",
    "X73n1456_045:0768b21": "不入。安能入於佛法乎。",
    "X73n1456_045:0768b22": "論工夫",
    "X73n1456_045:0768b23": "吾教五乘進修工夫。雖各事行不同。然其修心。皆以",
    "X73n1456_045:0768b24": "止觀為本。故吾教止觀。有大乘。有小乘。有人天乘。四",
    "X73n1456_045:0768c01": "禪八定。九通明禪。孔氏亦曰。知止而後有定。又曰。自",
    "X73n1456_045:0768c02": "誠明。此人乘止觀也。老子曰。常無欲以觀其妙。常有",
    "X73n1456_045:0768c03": "欲以觀其徼。又曰。萬物並作。吾以觀其復。莊子亦曰。",
    "X73n1456_045:0768c04": "莫若以明。又曰。聖人不由而照之於天。又曰。人莫鑑",
    "X73n1456_045:0768c05": "於流水。而鑑於止水。惟止。能止眾止也。又曰。大定持",
    "X73n1456_045:0768c06": "之。至若百骸九竅。賅而存焉。吾誰與為親。又曰。咸其",
    "X73n1456_045:0768c07": "自取。怒者其誰耶。至若黃帝之退居。顏子之心齋。丈",
    "X73n1456_045:0768c08": "人承蜩之喻。仲尼夢覺之論。此其靜定工夫。舉皆釋",
    "X73n1456_045:0768c09": "形去智。離欲清淨。所謂厭下苦麤障。欣上淨妙離。冀",
    "X73n1456_045:0768c10": "去人而入天。按教所明。乃捨欲界生。而生初禪者。故",
    "X73n1456_045:0768c11": "曰。宇泰定者。發乎天光。此天乘止觀也。首楞嚴曰。一",
    "X73n1456_045:0768c12": "切世閒所修心人。愛染不生。無留欲界。是人應念身",
    "X73n1456_045:0768c13": "為梵侶。又曰。欲習既除。離欲心現。是人應時能行梵",
    "X73n1456_045:0768c14": "德。名為梵輔。又曰。清淨禁戒。加以明悟。是人應時能",
    "X73n1456_045:0768c15": "統梵眾。為大梵王。又曰。此三勝流。一切煩惱。所不能",
    "X73n1456_045:0768c16": "逼。雖非正修真三摩地。清淨心中。諸漏不動。名為初",
    "X73n1456_045:0768c17": "禪。至於澂心不動。湛寂生光。倍倍增勝。以歷二三四",
    "X73n1456_045:0768c18": "禪。精見現前。陶鑄無礙。以至究竟羣幾。窮色性性。入",
    "X73n1456_045:0768c19": "無邊際。名色究竟天。此其證也。由是觀之。老氏之學。",
    "X73n1456_045:0768c20": "若謂大患。莫若於有身。故滅身以歸無。勞形莫先於",
    "X73n1456_045:0768c21": "有智。故釋智以淪虗。此則有似二乘。且出無佛世。觀",
    "X73n1456_045:0768c22": "化知無。有似獨覺。原其所宗。虗無自然。即屬外道。觀",
    "X73n1456_045:0768c23": "其慈悲救世之心。人天交歸。有無雙照。又似菩薩。葢",
    "X73n1456_045:0768c24": "以權論。正所謂現婆羅門身而說法者。據實判之。乃",
    "X73n1456_045:0769a01": "人天乘精修梵行。而入空定者是也。所以能濟世者。",
    "X73n1456_045:0769a02": "以大梵天王。為娑婆主。統領世界。說十善法。救度眾",
    "X73n1456_045:0769a03": "生。據華嚴地上菩薩。為大梵王。至其梵眾。皆實行天",
    "X73n1456_045:0769a04": "人。由人乘而修天行者。此其類也。無疑矣。吾故曰。莊",
    "X73n1456_045:0769a05": "語純究天人之際。非孟浪之談也。",
    "X73n1456_045:0769a06": "論行本",
    "X73n1456_045:0769a07": "原夫即一心而現十界之像。是則四聖六凡。皆一心",
    "X73n1456_045:0769a08": "之影響也。豈獨人天為然哉。究論修進階差。實自人",
    "X73n1456_045:0769a09": "乘而立。是知人為凡聖之本也。故裴休有言曰。鬼神",
    "X73n1456_045:0769a10": "沈幽愁之苦。鳥獸懷獝狖之悲。修羅方瞋。諸天耽樂。",
    "X73n1456_045:0769a11": "可以整心慮。趣菩提。唯人道為能耳。由是觀之。捨人",
    "X73n1456_045:0769a12": "道無以立佛法。非佛法無以盡一心。是則佛法以人",
    "X73n1456_045:0769a13": "道為鎡基。人道以佛法為究竟。故曰。菩提所緣。緣苦",
    "X73n1456_045:0769a14": "眾生。若無眾生。則無菩提。此之謂也。所言人道者。乃",
    "X73n1456_045:0769a15": "君臣父子夫婦之閒。民生日用之常也。假而君君臣",
    "X73n1456_045:0769a16": "臣父父子子。不識不知。無貪無競。如幻化人。是為諸",
    "X73n1456_045:0769a17": "上善人。俱會一處。即此世界。為極樂之國矣。又何庸",
    "X73n1456_045:0769a18": "夫聖人哉。奈何人者。因愛欲而生。愛欲而死。其生死",
    "X73n1456_045:0769a19": "愛欲者。財色名食睡耳。由此五者。起貪愛之心。搆攻",
    "X73n1456_045:0769a20": "鬬之禍。以致君不君。臣不臣。父不父。子不子。雖先王",
    "X73n1456_045:0769a21": "之賞罰。不足以禁其心。適一己無厭之欲。以結未來",
    "X73n1456_045:0769a22": "無量之苦。是以吾佛愍之曰。諸苦所因。貪欲為本。若",
    "X73n1456_045:0769a23": "滅貪欲。無所依止。故現身三界。與民同患。乃說離欲",
    "X73n1456_045:0769a24": "出苦之要道耳。且不居天上。而乃生於人閒者。正示",
    "X73n1456_045:0769b01": "十界因果之相。皆從人道建立也。然既處人道。不可",
    "X73n1456_045:0769b02": "不知人道也。故吾佛聖人。不從空生。而以淨梵為父。",
    "X73n1456_045:0769b03": "摩耶為母者。示有君親也。以耶輸為妻。示有夫婦也。",
    "X73n1456_045:0769b04": "以羅睺為子。示有父子也。且必捨父母而出家。非無",
    "X73n1456_045:0769b05": "君親也。割君親之愛也。棄國榮而不顧。示名利為累",
    "X73n1456_045:0769b06": "也。擲妻子而遠之。示貪欲之害也。入深山而苦修。示",
    "X73n1456_045:0769b07": "離欲之行也。先習外道。四徧處定。示離人而入天也。",
    "X73n1456_045:0769b08": "捨此而證正徧正覺之道者。示人天之行不足貴也。",
    "X73n1456_045:0769b09": "成佛之後。入王宮而昇父棺。上忉利。而為母說法。示",
    "X73n1456_045:0769b10": "佛道不捨孝道也。依人間而說法。示人道易趣菩提",
    "X73n1456_045:0769b11": "也。假王臣為外護。示處世不越世法也。此吾大師示",
    "X73n1456_045:0769b12": "現度生之楷模。垂誠後世之弘範也。嗟乎。吾人為佛",
    "X73n1456_045:0769b13": "弟子。不知吾佛之心。處人閒世。不知人倫之事。與之",
    "X73n1456_045:0769b14": "論佛法。則儱侗真如。瞞頇佛性。與之論世法。則觸事",
    "X73n1456_045:0769b15": "面墻。幾如檮昧。與之論教乘。則曰枝葉耳。不足尚也。",
    "X73n1456_045:0769b16": "與之言六度。則曰。菩薩之行。非吾所敢為也。與之言",
    "X73n1456_045:0769b17": "四諦。則曰。彼小乘耳。不足為也。與之言四禪八定。則",
    "X73n1456_045:0769b18": "曰。彼外道所習耳。何足齒也。與之言人道。則茫不知",
    "X73n1456_045:0769b19": "君臣父子之分。仁義禮智之行也。嗟乎。吾人不知何",
    "X73n1456_045:0769b20": "物也。然而好高慕遠。動以口耳為借資。竟不知吾佛",
    "X73n1456_045:0769b21": "救人出世。以離欲之行為第一也。故曰。離欲寂靜。最",
    "X73n1456_045:0769b22": "為第一。以余生人道。不越人乘。故幼師孔子。以知人",
    "X73n1456_045:0769b23": "欲為諸苦本。志離欲行。故少師老莊。以觀三界唯心。",
    "X73n1456_045:0769b24": "萬法唯識。知十界唯心之影響也。故歸命佛。",
    "X73n1456_045:0769c01": "論宗趣",
    "X73n1456_045:0769c02": "老氏所宗。虗無大道。即楞嚴所謂晦昧為空。八識精",
    "X73n1456_045:0769c03": "明之體也。然吾人迷此妙明一心。而為第八阿賴耶",
    "X73n1456_045:0769c04": "識。依此而有七識為生死之根。六識為造業之本。變",
    "X73n1456_045:0769c05": "起根身器界生死之相。是則十界聖凡。統皆不離此",
    "X73n1456_045:0769c06": "識。但有執破染淨之異耳。以欲界凡夫。不知六塵五",
    "X73n1456_045:0769c07": "欲境界。唯識所變。乃依六識分別。起貪愛心。固執不",
    "X73n1456_045:0769c08": "捨。造種種業。受種種苦。所謂人欲橫流。故孔子設仁",
    "X73n1456_045:0769c09": "義禮智教化為隄防。使思無邪。姑捨惡而從善。至若",
    "X73n1456_045:0769c10": "定名分。正上下。然其道未離分別。即所言靜定工夫。",
    "X73n1456_045:0769c11": "以唯識證之。斯乃斷前六識分別邪妄之思。以祛鬬",
    "X73n1456_045:0769c12": "諍之害。而要歸所謂妙道者。乃以七識為指歸之地。",
    "X73n1456_045:0769c13": "所謂生機道原。故曰生生之謂易。是也。至若老氏以",
    "X73n1456_045:0769c14": "虗無為妙道。則曰谷神不死。又曰死而不亡者壽。又",
    "X73n1456_045:0769c15": "曰生生者不生。且其教。以絕聖棄智。忘形去欲為行。",
    "X73n1456_045:0769c16": "以無為為宗極。斯比孔則又進。觀生機深脈。破前六",
    "X73n1456_045:0769c17": "識分別之執。伏前七識生滅之機。而認八識精明之",
    "X73n1456_045:0769c18": "體。即楞嚴所謂罔象虗無。微細精想者。以為妙道之",
    "X73n1456_045:0769c19": "源耳。故曰。惚兮恍。其中有象。恍兮惚。其中有物。其以",
    "X73n1456_045:0769c20": "此識乃全體無明。觀之不透。故曰。杳杳冥冥。其中有",
    "X73n1456_045:0769c21": "精。以此識體。不思議熏。不思議變。故曰。玄之又玄。而",
    "X73n1456_045:0769c22": "稱之曰妙道。以天地萬物。皆從此中變現。故曰。天地",
    "X73n1456_045:0769c23": "之根。眾妙之門。不知其所以然而然。故莊稱自然。且",
    "X73n1456_045:0769c24": "老。乃中國之人也。未見佛法。而深觀至此。可謂捷疾",
    "X73n1456_045:0770a01": "利根矣。借使一見吾佛。而印決之。豈不頓證真無生",
    "X73n1456_045:0770a02": "耶。吾意西涉流沙。豈無謂哉。大段此識。深隱難測。當",
    "X73n1456_045:0770a03": "佛未出世時。西域九十六種。以六師為宗。其所立論。",
    "X73n1456_045:0770a04": "百什。至於得神通者甚多。其書又不止此方之老莊",
    "X73n1456_045:0770a05": "也。洎乎吾佛出世。靈山一會。英傑之士。皆彼六師之",
    "X73n1456_045:0770a06": "徒。且其見佛。不一言而悟。如良馬見鞭影而行。豈非",
    "X73n1456_045:0770a07": "昔之工夫有在。但邪執之心未忘。故今見佛。只在點",
    "X73n1456_045:0770a08": "化之閒。以破其執耳。故佛說法。原無贅語。但就眾生",
    "X73n1456_045:0770a09": "所執之情。隨宜而擊破之。所謂以楔出楔者。本無實",
    "X73n1456_045:0770a10": "法與人也。至於楞嚴會上。微細披剝。次第徵辯。以破",
    "X73n1456_045:0770a11": "因緣自然之執。以斷凡夫外道二乘之疑。而看教者。",
    "X73n1456_045:0770a12": "不審乎此。但云彼西域之人耳。此東土之人也。人有",
    "X73n1456_045:0770a13": "彼此。而佛性豈有二耶。且吾佛為三界之師。四生之",
    "X73n1456_045:0770a14": "父。豈其說法。止為彼方之人。而此十萬里外。則絕無",
    "X73n1456_045:0770a15": "分耶。然而一切眾生。皆依八識。而有生死堅固我執",
    "X73n1456_045:0770a16": "之情者。豈只彼方眾生有執。而此方眾生無之耶。是",
    "X73n1456_045:0770a17": "則此第八識。彼外道者。或執之為冥諦。或執之為自",
    "X73n1456_045:0770a18": "然。或執之為因緣。或執之為神我。即以定修心。生於",
    "X73n1456_045:0770a19": "梵天。而執之為五現涅槃。或窮空不歸。而入無色界",
    "X73n1456_045:0770a20": "天。伏前七識生機不動。進觀識性。至空無邊處。無所",
    "X73n1456_045:0770a21": "有處。以極非非想處。此乃界內修心。而未離識性者。",
    "X73n1456_045:0770a22": "故曰。學道之人不識真。只為從前認識神。無量劫來",
    "X73n1456_045:0770a23": "生死本。癡人認作本來人者。是也。至於界外聲聞。已",
    "X73n1456_045:0770a24": "滅三界見思之惑。已斷三界生死之苦。已證無為寂",
    "X73n1456_045:0770b01": "滅之樂。八識名字尚不知。而亦認為涅槃。將謂究竟",
    "X73n1456_045:0770b02": "寧歸之地。且又親從佛教得度。猶費吾佛四十年彈",
    "X73n1456_045:0770b03": "訶淘汰之功。至於法華會上。猶懷疑佛之意。謂以小",
    "X73n1456_045:0770b04": "乘而見濟度。雖地上菩薩。登七地已。方捨此識。而猶",
    "X73n1456_045:0770b05": "異熟未空。由是觀之。八識為生死根本。豈淺淺哉。故",
    "X73n1456_045:0770b06": "曰。一切世閒諸修行人。不能得成無上菩提。乃至別",
    "X73n1456_045:0770b07": "成聲聞緣覺。及成外道。諸天魔王。及魔眷屬。皆由不",
    "X73n1456_045:0770b08": "知二種根本。一者無始生死根本。則汝今者。與諸眾",
    "X73n1456_045:0770b09": "生。用攀緣心為自性者。二者無始涅槃元清淨體。則",
    "X73n1456_045:0770b10": "汝今者。識精元明。能生諸緣。緣所遺者。正此之謂也。",
    "X73n1456_045:0770b11": "噫。老氏生人閒世。出無佛世。而能窮造化之原。深觀",
    "X73n1456_045:0770b12": "至此。即其精進工夫。誠不易易。但未打破生死窠堀",
    "X73n1456_045:0770b13": "耳。古德嘗言。孔助於戒。以其嚴於治身。老助於定。以",
    "X73n1456_045:0770b14": "其精於忘我。二聖之學。與佛相須而為用。豈徒然哉。",
    "X73n1456_045:0770b15": "據實而論。執孔者涉因緣。執老者墮自然。要皆未離",
    "X73n1456_045:0770b16": "識性。不能究竟一心故也。佛則離心意識。故曰。本非",
    "X73n1456_045:0770b17": "因緣。非自然性。方徹一心之原耳。此其世出世法之",
    "X73n1456_045:0770b18": "分也。佛所破正不止此。即出世三乘。亦皆在其中。世",
    "X73n1456_045:0770b19": "人但見莊子。誹堯舜。薄湯武。詆訾孔子之徒。以為驚",
    "X73n1456_045:0770b20": "異。若聞世尊訶斥二乘。以為焦芽敗種。悲重菩薩。以",
    "X73n1456_045:0770b21": "為佛法闡提。又將何如耶。然而佛訶二乘。非訶二乘。",
    "X73n1456_045:0770b22": "訶執二乘之迹者。欲其捨小趣大也。所謂莊詆孔子。",
    "X73n1456_045:0770b23": "非詆孔子。詆學孔子之迹者。欲其絕聖棄智也。要皆",
    "X73n1456_045:0770b24": "遣情破執之謂也。若果情忘執謝。其將把臂而遊妙",
    "X73n1456_045:0770c01": "道之鄉矣。方且歡忻至樂之不暇。又何庸夫憒憒哉。",
    "X73n1456_045:0770c02": "華嚴地上菩薩。於塗灰事火臥棘投鍼之儔。靡不現",
    "X73n1456_045:0770c03": "身其中。與之作師長也。苟非佛法。又何令彼入佛法",
    "X73n1456_045:0770c04": "哉。故彼六師之執幟。非佛不足以拔之。吾意老莊之",
    "X73n1456_045:0770c05": "大言。非佛法不足以證嚮之。信乎遊戲之談。雖老師",
    "X73n1456_045:0770c06": "宿學。不能自解免耳。今以唯心識觀。皆不出乎影響",
    "X73n1456_045:0770c07": "矣。",
    "X73n1456_045:0770c08": "此論剏意。葢予居海上。時萬曆戊子冬。乞食王城。",
    "X73n1456_045:0770c09": "嘗與洞觀居士夜談所及。居士大為撫掌。庚寅夏",
    "X73n1456_045:0770c10": "日。始命筆焉。藏之既久。向未拈出。甲午冬。隨緣王",
    "X73n1456_045:0770c11": "城。擬請益於弱侯焦太史。不果。明年乙未春。以弘",
    "X73n1456_045:0770c12": "法罹難。其草業已遺之海上矣。仍遣侍者。往殘簡",
    "X73n1456_045:0770c13": "中搜得之。秋蒙　恩遣雷陽。達觀禪師。由匡廬杖",
    "X73n1456_045:0770c14": "策候予於江上。冬十一月。予方渡江。晤師於旅泊",
    "X73n1456_045:0770c15": "菴。夜坐出此。師一讀三歎曰。是足以祛長迷也。即",
    "X73n1456_045:0770c16": "命弟子如奇。刻之以廣法施。予固止之。戊戌夏。予",
    "X73n1456_045:0770c17": "寓五羊時。與諸弟子結制壘壁閒。為眾演楞嚴宗",
    "X73n1456_045:0770c18": "旨。門人寶貴。見而歎喜。願竭力成之。以卒業焉。噫",
    "X73n1456_045:0770c19": "欲識佛性義。當觀時節因緣。此區區片語。誠不足",
    "X73n1456_045:0770c20": "為法門重輕。剏意於十年之前。而克成於十年之",
    "X73n1456_045:0770c21": "後。作之於東海之東。而行之於南海之南。豈機緣",
    "X73n1456_045:0770c22": "偶會而然耶。道與時也。庸可強乎。然此葢因觀老",
    "X73n1456_045:0770c23": "莊而作也。故以名論。萬曆戊戌除日。憨山道人清。",
    "X73n1456_045:0770c24": "書於楞伽室。",
    "X73n1456_045:0771a01": "病後俗冗。近始讀　大製曹谿通志。及觀老莊影",
    "X73n1456_045:0771a02": "響論等書。深為歎服。所謂不知春秋。不能涉世。不",
    "X73n1456_045:0771a03": "知老莊。不能忘世。不參禪。不能出世。及孔子人乘",
    "X73n1456_045:0771a04": "之聖。老子天乘之聖。佛能聖能凡。能人能天之聖。",
    "X73n1456_045:0771a05": "如此之類。百世不易之論也。起原再稽顙。",
    "X73n1456_045:0771a06": "道德經解發題",
    "X73n1456_045:0771a07": "發明宗旨",
    "X73n1456_045:0771a08": "老氏所宗。以虗無自然為妙道。此即楞嚴所謂分別",
    "X73n1456_045:0771a09": "都無。非色非空。拘舍離等。昧為冥諦者是已。此正所",
    "X73n1456_045:0771a10": "云。八識空昧之體也。以其此識。最極幽深。微妙難測。",
    "X73n1456_045:0771a11": "非佛不足以盡之。轉此。則為大圓鏡智矣。菩薩知此。",
    "X73n1456_045:0771a12": "以止觀而破之。尚有分證。至若聲聞不知。則取之為",
    "X73n1456_045:0771a13": "涅槃。西域外道梵志不知。則執之為冥諦。此則以為",
    "X73n1456_045:0771a14": "虗無自然妙道也。故經曰。諸修行人不能得成無上",
    "X73n1456_045:0771a15": "菩提。乃至別成聲聞緣覺。諸天外道魔王。及魔眷屬。",
    "X73n1456_045:0771a16": "皆由不知二種根本。錯亂修習。猶如煑沙。欲成佳饌。",
    "X73n1456_045:0771a17": "縱經塵劫。終不能得。云何二種。一者無始生死根本。",
    "X73n1456_045:0771a18": "則汝今者。與諸眾生。用攀緣心為自性者。二者無始",
    "X73n1456_045:0771a19": "涅槃元清淨體。則汝今者。識精元明。能生諸緣。緣所",
    "X73n1456_045:0771a20": "遺者。此言識精元明。即老子之妙道也。故曰。杳杳冥",
    "X73n1456_045:0771a21": "冥。其中有精。其精甚真。由其此體。至虗至大。故非色。",
    "X73n1456_045:0771a22": "以能生諸緣。故非空。不知天地萬物。皆從此識變現。",
    "X73n1456_045:0771a23": "乃謂之自然。由不思議熏。不思議變。故謂之妙。至精",
    "X73n1456_045:0771a24": "不雜。故謂之真。天地壞而此體不壞。人身滅。而此性",
    "X73n1456_045:0771b01": "常存。故謂之常。萬物變化。皆出於此。故謂之天地之",
    "X73n1456_045:0771b02": "根眾妙之門。凡遇書中所稱真常玄妙虗無大道等",
    "X73n1456_045:0771b03": "語。皆以此印證之。則自有歸趣。不然。則茫若捕風捉",
    "X73n1456_045:0771b04": "影矣。故先示於此。臨文不煩重出。",
    "X73n1456_045:0771b05": "發明趣向",
    "X73n1456_045:0771b06": "愚謂看老莊者。先要熟覧教乘。精透楞嚴。融會吾佛",
    "X73n1456_045:0771b07": "破執之論。則不被他文字所惑。然後精修靜定。工夫",
    "X73n1456_045:0771b08": "純熟。用心微細。方見此老工夫苦切。然要真真實實。",
    "X73n1456_045:0771b09": "看得身為苦本。智為累根。自能隳形釋智。方知此老",
    "X73n1456_045:0771b10": "真實受用至樂處。更須將世事一一看破。人情一一",
    "X73n1456_045:0771b11": "覰透。虗懷處世。目前無有絲毫障礙。方見此老真實",
    "X73n1456_045:0771b12": "逍遙快活。廣大自在。儼然一無事道人。然後不得已",
    "X73n1456_045:0771b13": "而應世。則不費一點氣力。端然無為而治。觀所以教",
    "X73n1456_045:0771b14": "孔子之言可知已。莊子一書。乃老子之註疏。故愚所",
    "X73n1456_045:0771b15": "謂老之有莊。如孔之有孟。是知二子所言。皆真實話",
    "X73n1456_045:0771b16": "非大言也。故曰。吾言甚易知。甚易行。天下莫能知。莫",
    "X73n1456_045:0771b17": "能行。而世之談二子者。全不在自己工夫體會。只以",
    "X73n1456_045:0771b18": "語言文字之乎者也而擬之。故大不相及。要且學疎",
    "X73n1456_045:0771b19": "狂之態者有之。而未見有以靜定工夫而入者。此其",
    "X73n1456_045:0771b20": "所謂知我者希矣。冀親二子者。當作如是觀。",
    "X73n1456_045:0771b21": "發明工夫",
    "X73n1456_045:0771b22": "老子一書。向來解者例以虗無為宗。及至求其入道",
    "X73n1456_045:0771b23": "工夫。茫然不知下手處。故予於首篇。將觀無觀有一",
    "X73n1456_045:0771b24": "觀字。為入道之要。使學者易入。然觀照之功最大。三",
    "X73n1456_045:0771c01": "教聖人。皆以此示人。孔子則曰知止而後有定。又曰",
    "X73n1456_045:0771c02": "明明德。然知明即了悟之意。佛言止觀。則有三乘止",
    "X73n1456_045:0771c03": "觀。人天止觀。淺深之不同。若孔子乃人乘止觀也。老",
    "X73n1456_045:0771c04": "子乃天乘止觀也。然雖三教止觀。淺深不同。要其所",
    "X73n1456_045:0771c05": "治之病。俱以先破我執為第一步工夫。以其世人。盡",
    "X73n1456_045:0771c06": "以我之一字為病根。即智愚賢不肖。汲汲功名利祿",
    "X73n1456_045:0771c07": "之場。圖為百世子孫之計。用盡機智。總之皆為一身",
    "X73n1456_045:0771c08": "之謀。如佛言諸苦所因。貪欲為本。皆為我故。老子亦",
    "X73n1456_045:0771c09": "曰。貴大患若身。以孔聖為名教宗主。故對中下學人。",
    "X73n1456_045:0771c10": "不敢輕言破我執。唯對顏子。則曰克己。其餘但言正",
    "X73n1456_045:0771c11": "心誠意修身而已。然心既正。意既誠。身既修。以此施",
    "X73n1456_045:0771c12": "於君臣父子之間。各盡其誠。即此是道。所謂為名教",
    "X73n1456_045:0771c13": "設也。至若絕聖棄智。無我之旨。乃自受用地。亦不敢",
    "X73n1456_045:0771c14": "輕易舉似於人。唯引而不發。所謂若聖於仁。則吾豈",
    "X73n1456_045:0771c15": "敢。又曰。吾有知乎哉無知也。有鄙夫問於我。空空如",
    "X73n1456_045:0771c16": "也。至若極力為人處。則曰克己。則曰毋意毋必毋固",
    "X73n1456_045:0771c17": "毋我。此四言者。肝膽畢露。然己者我私。意者生心。必",
    "X73n1456_045:0771c18": "者待心。固者執心。我者我心。克者盡絕。毋者禁絕之",
    "X73n1456_045:0771c19": "辭。教人盡絕此意必固我四者之病也。以聖人虗懷",
    "X73n1456_045:0771c20": "遊世。寂然不動。物來順應。感而遂通。用心如鏡。不將",
    "X73n1456_045:0771c21": "不迎。來無所黏。去無蹤迹。身心兩忘。與物無競。此聖",
    "X73n1456_045:0771c22": "人之心也。世人所以不能如聖人者。但有意必固我",
    "X73n1456_045:0771c23": "四者之病。故不自在。動即是苦。孔子觀見世人病根",
    "X73n1456_045:0771c24": "在此。故使痛絕之。即此之教。便是佛老以無我為宗",
    "X73n1456_045:0772a01": "也。且毋字。便是斬截工夫。下手最毒。即如法家禁令",
    "X73n1456_045:0772a02": "之言毋得者。使其絕不可有犯。一犯便罪不容赦。只",
    "X73n1456_045:0772a03": "是學者不知耳。至若吾佛說法。雖浩瀚廣大。要之不",
    "X73n1456_045:0772a04": "出破眾生麤細我法二執而已。二執既破。便登佛地。",
    "X73n1456_045:0772a05": "即三藏經文。皆是破此二執之具。所破之執。即孔子",
    "X73n1456_045:0772a06": "之四病。尚乃麤執耳。世人不知。將謂別有玄妙也。若",
    "X73n1456_045:0772a07": "夫老子超出世人一步。故顓以破執立言。要人釋智",
    "X73n1456_045:0772a08": "遺形。離欲清淨。然所釋之智。乃私智。即意必也。所遺",
    "X73n1456_045:0772a09": "之形。即固我也。所離之欲。即己私也。清淨則廓然無",
    "X73n1456_045:0772a10": "礙。如太虗空。即孔子之大公也。是知孔老心法。未嘗",
    "X73n1456_045:0772a11": "不符。第門庭施設。藩衛世教。不得不爾。以孔子專於",
    "X73n1456_045:0772a12": "經世。老子顓於忘世。佛顓於出世。然究竟雖不同。其",
    "X73n1456_045:0772a13": "實最初一步。皆以破我執為主。工夫皆由止觀而入。",
    "X73n1456_045:0772a14": "發明體用",
    "X73n1456_045:0772a15": "或曰。三教聖人教人。俱要先破我執。是則無我之體",
    "X73n1456_045:0772a16": "同矣。奈何其用。有經世忘世出世之不同耶。答曰。體",
    "X73n1456_045:0772a17": "用皆同。但有淺深小大之不同耳。假若孔子果有我。",
    "X73n1456_045:0772a18": "是但為一己之私。何以經世。佛老果絕世。是為自度。",
    "X73n1456_045:0772a19": "又何以利生。是知由無我。方能經世。由利生。方見無",
    "X73n1456_045:0772a20": "我。其實一也。若孔子曰。寂然不動。感而遂通天下之",
    "X73n1456_045:0772a21": "故。用也。明則誠。體也。誠則形。用也。心正意誠。體也。身",
    "X73n1456_045:0772a22": "修家齊國治。天下平。用也。老子無名。體也。無為而為。",
    "X73n1456_045:0772a23": "用也。孔子曰。唯天唯大。唯堯則之。蕩蕩乎。民無能名",
    "X73n1456_045:0772a24": "焉。又曰。無為而治者。其舜也歟。且經世以堯舜為祖。",
    "X73n1456_045:0772b01": "此豈有名有為者耶。由無我。方視天下皆我。故曰。堯",
    "X73n1456_045:0772b02": "舜與人同耳。以人皆同體。所不同者。但有我私為障",
    "X73n1456_045:0772b03": "礙耳。由人心同此心。心同則無形礙。故汲汲為之教",
    "X73n1456_045:0772b04": "化。以經濟之。此所以由無我而經世也。老子則曰。常",
    "X73n1456_045:0772b05": "善教人。故無棄人。無棄人。則人皆可以為堯舜。是由",
    "X73n1456_045:0772b06": "無我。方能利生也。若夫一書所言。為而不宰。功成不",
    "X73n1456_045:0772b07": "居等語。皆以無為為經世之大用。又何嘗忘世哉。至",
    "X73n1456_045:0772b08": "若佛則體包虗空。用周沙界。隨類現身。乃曰。我於一",
    "X73n1456_045:0772b09": "切眾生身中。成等正覺。又曰。度盡眾生。方成佛道。又",
    "X73n1456_045:0772b10": "曰。若能使一眾生發菩提心。寧使我身受地獄苦。亦",
    "X73n1456_045:0772b11": "不疲厭。然所化眾生。豈不在世間耶。既涉世度生。非",
    "X73n1456_045:0772b12": "經世而何。且為一人而不厭地獄之苦。豈非汲汲耶。",
    "X73n1456_045:0772b13": "若無一類。而不現身。豈有一定之名耶。列子嘗云。西",
    "X73n1456_045:0772b14": "方有大聖人。不言而信。無為而化。是豈有心要為耶。",
    "X73n1456_045:0772b15": "是知三聖。無我之體。利生之用。皆同。但用處大小不",
    "X73n1456_045:0772b16": "同耳。以孔子匡持世道。姑從一身。以及家國。後及天",
    "X73n1456_045:0772b17": "下。故化止於中國。且要人人皆做堯舜。以所祖者堯",
    "X73n1456_045:0772b18": "舜也。老子因見當時人心澆薄。故思復太古。以所祖",
    "X73n1456_045:0772b19": "者軒黃也。故件件說話。不同尋常。因見得道大難容。",
    "X73n1456_045:0772b20": "故遠去流沙。若佛則教被三千世界。至廣至大。無所",
    "X73n1456_045:0772b21": "揀擇矣。若子思所讚聖人。乃曰。凡有血氣者。莫不尊",
    "X73n1456_045:0772b22": "親。是知孔子體用未嘗不大。但局於時勢耳。正是隨",
    "X73n1456_045:0772b23": "機之法。故切近人情。此體用之辯也。惜乎後世學者。",
    "X73n1456_045:0772b24": "各束於教。習儒者拘。習老者狂。學佛者隘。此學者之",
    "X73n1456_045:0772c01": "弊。皆執我之害也。果能力破我執。則剖破藩籬。即大",
    "X73n1456_045:0772c02": "家矣。",
    "X73n1456_045:0772c03": "發明歸趣",
    "X73n1456_045:0772c04": "愚嘗竊謂孔聖若不知老子。決不快活。若不知佛。決",
    "X73n1456_045:0772c05": "不奈煩。老子若不知孔。決不口口說無為而治。若不",
    "X73n1456_045:0772c06": "知佛。決不能以慈悲為寶。佛若不經世。決不在世閒",
    "X73n1456_045:0772c07": "教化眾生。愚意孔老。即佛之化身也。後世學佛之徒。",
    "X73n1456_045:0772c08": "若不知老。則直管往虗空裏看將去。目前法法。都是",
    "X73n1456_045:0772c09": "障礙。事事不得解脫。若不知孔子。單單將佛法去涉",
    "X73n1456_045:0772c10": "世。決不知世道人情。逢人便說玄妙。如賣死猫頭。一",
    "X73n1456_045:0772c11": "毫沒用處。故祖師亦云。說法不投機。終是閒言語。所",
    "X73n1456_045:0772c12": "以華嚴經云。或邊地語說四諦。此佛說法。未嘗單誇",
    "X73n1456_045:0772c13": "玄妙也。然隨俗以度生。豈非孔子經世之心乎。又經",
    "X73n1456_045:0772c14": "云。五地聖人。涉世度生。世閒一切經書技藝。醫方雜",
    "X73n1456_045:0772c15": "論。圖書印璽。種種諸法。靡不該練。方能隨機。故曰。世",
    "X73n1456_045:0772c16": "諦語言資生之業。皆順正法。故儒以仁為本。釋以戒",
    "X73n1456_045:0772c17": "為本。若曰。孝弟為仁之本。與佛孝名為戒。其實一也。",
    "X73n1456_045:0772c18": "以此觀之。佛豈絕無經世之法乎。由孔子攘夷狄。故",
    "X73n1456_045:0772c19": "教獨行於中國。佛隨邊地語說四諦。故夷狄皆從其",
    "X73n1456_045:0772c20": "化。此所以用有大小不同耳。是知三教聖人。所同者。",
    "X73n1456_045:0772c21": "心。所異者迹也。以迹求心。則如蠡測海。以心融迹。則",
    "X73n1456_045:0772c22": "似芥含空。心迹相忘。則萬派朝宗。百川一味。",
    "X73n1456_045:0772c23": "憨山緒言",
    "X73n1456_045:0772c24": "有物者。不可以語道。夫萬物紛紜。非有也。有之者。人",
    "X73n1456_045:0773a01": "也。人不有。則萬物何有。凡有物者。必殉物。殉物者。幾",
    "X73n1456_045:0773a02": "亡人。人亡矣。孰與道哉。物與人也。甚矣夫。",
    "X73n1456_045:0773a03": "忘物者。不足以致道。夫不有物者。達物虗。物虗則不",
    "X73n1456_045:0773a04": "假忘。而忘矣。而云我忘物已。我忘物已。有所可忘。非",
    "X73n1456_045:0773a05": "真忘。故云不足以致道。",
    "X73n1456_045:0773a06": "淪虗者。未足以盡道。夫心不虗者。因物有。物虗而心",
    "X73n1456_045:0773a07": "自虗矣。心虗物虗。則心無而有。物虗心虗。則物有而",
    "X73n1456_045:0773a08": "無。如斯則又何滯哉。而必以虗為虗。取虗為極。是淪",
    "X73n1456_045:0773a09": "虗也。何盡道。",
    "X73n1456_045:0773a10": "忘與不忘俱忘。忘忘矣。而必拘俱。忘忘矣。而不拘俱",
    "X73n1456_045:0773a11": "難。噫。至矣哉。安得無忘。而無不忘。無俱而無不俱者。",
    "X73n1456_045:0773a12": "而與之言忘俱耶。",
    "X73n1456_045:0773a13": "今夫致道者。在塵必曰動易體。出塵必曰靜易造。以",
    "X73n1456_045:0773a14": "動易者。如實石火。以靜易者。如可急流。石火似有。急",
    "X73n1456_045:0773a15": "流似停。易此者。是不達動靜之原。生滅之本也。",
    "X73n1456_045:0773a16": "被物動者。我之招也。不有我。孰能動哉。觀夫長風鼓",
    "X73n1456_045:0773a17": "於天地。木折。而竅號。於太虗何有焉。故至人無我。虗",
    "X73n1456_045:0773a18": "之至也。以其虗。故不動。",
    "X73n1456_045:0773a19": "心體原真。習染成妄。故造道之要。但治習。治習之要。",
    "X73n1456_045:0773a20": "純以智。嘗試觀夫融冰者焉。火勝則冰易消。智深則",
    "X73n1456_045:0773a21": "習易盡。",
    "X73n1456_045:0773a22": "我信人不信。非人不信。信不及也。人信我不信。非我",
    "X73n1456_045:0773a23": "不信。不足信也。故我信信心。人信信言。言果會心。則",
    "X73n1456_045:0773a24": "無不信矣。",
    "X73n1456_045:0773b01": "銖兩移千鈞之至重。一私奪本有之大公。私也者。圓",
    "X73n1456_045:0773b02": "明之眚。生死之蒂也。是以得不在小。失不在大。聖人",
    "X73n1456_045:0773b03": "戒慎恐懼。不睹不聞之地。",
    "X73n1456_045:0773b04": "勞於利。勞於名。勞於功。勞於道。其勞雖同。所以勞。則",
    "X73n1456_045:0773b05": "異也。是以有利不有名。有名不有功。有功不有道。有",
    "X73n1456_045:0773b06": "道者。道成無不備。",
    "X73n1456_045:0773b07": "陸魚不忘濡沫。籠鳥不忘理翰。以其失常思返也。人",
    "X73n1456_045:0773b08": "而失常。不思返。是不如魚鳥也。悲夫。",
    "X73n1456_045:0773b09": "趣利者急。趣道者緩。利有情。道無味。味無味者。緩斯",
    "X73n1456_045:0773b10": "急也。無味。人孰味之。味之者。謂之真人。",
    "X73n1456_045:0773b11": "心本澄淵。由吸前境。渾濁其性。起諸昏擾。悶亂生惱。",
    "X73n1456_045:0773b12": "推原其根。其過在著。",
    "X73n1456_045:0773b13": "一瞖在眼。空華亂起。纖塵著體。雜念紛飛。了瞖無華。",
    "X73n1456_045:0773b14": "銷塵絕念。",
    "X73n1456_045:0773b15": "至細者大。至微者著。細易輕。微易忽。眾人不識。聖人",
    "X73n1456_045:0773b16": "兢兢。由乎兢兢。故道大功著。萬世無過。",
    "X73n1456_045:0773b17": "物無可欲。人欲之。故可欲。欲生於愛。愛必取。取必入。",
    "X73n1456_045:0773b18": "入則沒。沒則己小而物大。生輕而物重。人亡而物存。",
    "X73n1456_045:0773b19": "古之善生者。不事物。故無欲。雖萬狀陳前。猶西子售",
    "X73n1456_045:0773b20": "色於麋鹿也。",
    "X73n1456_045:0773b21": "吾觀夫狎虎狼者。雖狎而常畏。恐其食己也。故常畏。",
    "X73n1456_045:0773b22": "色欲之於人。何啻虎狼哉。人狎而且玩。食盡而心甘。",
    "X73n1456_045:0773b23": "恬不知畏。過矣乎。虎狼食身。色欲食性。",
    "X73n1456_045:0773b24": "色欲之於人。無敵也。故曰。賴有一矣。若使二同。普天",
    "X73n1456_045:0773c01": "之人。無能為道者。吾意善敵欲者。最以智。助智以厭。",
    "X73n1456_045:0773c02": "厭則懼。懼則遠。遠則淡。淡則忘。忘之者。望形若偶人。",
    "X73n1456_045:0773c03": "視味如嚼蠟。何欲哉。",
    "X73n1456_045:0773c04": "難而易。易而難。眾人畏難而忽易。聖人畏易而敬難。",
    "X73n1456_045:0773c05": "是以道無不大。德無不弘。功無不成。名無不立。",
    "X73n1456_045:0773c06": "世之皆以功名為不朽。謂可以心致。故勞心。謂可以",
    "X73n1456_045:0773c07": "形致。故勞形。且夫盡勞。而未必樹。樹而未必固。吁。去",
    "X73n1456_045:0773c08": "聖人孰能固哉。不固則朽。何固哉。吾謂不朽者。異夫",
    "X73n1456_045:0773c09": "是。知吾之不朽不朽矣。",
    "X73n1456_045:0773c10": "榮名者跂名。榮位者跂位。既跂矣。辱何加焉。故曰。跂",
    "X73n1456_045:0773c11": "者不立。不立者無本。無本而名位之兢兢乎得失也。",
    "X73n1456_045:0773c12": "何榮哉。",
    "X73n1456_045:0773c13": "富不大。以其蓄。有蓄則有亡。故不大。貴不至。以其高。",
    "X73n1456_045:0773c14": "有高則有下。故不至。是知達人無蓄。故富莫大焉。無",
    "X73n1456_045:0773c15": "高。故貴莫至焉。",
    "X73n1456_045:0773c16": "藏迹者非隱。迹隱而心未必忘。馮名者非顯。名顯而",
    "X73n1456_045:0773c17": "道未必著。故隱非正。顯非大。吾所謂隱顯者。異乎是。",
    "X73n1456_045:0773c18": "吾所謂隱顯者。隱於體而顯於用也。體隱則廓爾太",
    "X73n1456_045:0773c19": "清。萬境斯寂。用顯則森然頓現。一道齊觀。如斯則逆",
    "X73n1456_045:0773c20": "順隨宜。窮通一致矣。噫。處此者。博大真人哉。",
    "X73n1456_045:0773c21": "君父之命不可逃。況大命乎。嘗試觀夫負小技。而不",
    "X73n1456_045:0773c22": "達大命者。居常為失意。當分為棄時。故踔踶之心。憤",
    "X73n1456_045:0773c23": "激託言。而要乎世。噫。過矣。夫達士觀之。猶人酣酒夜",
    "X73n1456_045:0773c24": "行。而射顙於柱。抱布鼓而號救於天也。雖然。布鼓存",
    "X73n1456_045:0774a01": "焉。知命者不取。",
    "X73n1456_045:0774a02": "以機為密。非密矣。以道為密。密也。夫吾嘗觀夫弄弩",
    "X73n1456_045:0774a03": "者。岌岌然百發而數獲。此善者也。而況不善者乎。善",
    "X73n1456_045:0774a04": "為道者。能宥物。不發而物無所逃。故密莫大焉。勁莫",
    "X73n1456_045:0774a05": "至焉。",
    "X73n1456_045:0774a06": "天地循環。千變萬化。死生有常。人莫之測。不測其常。",
    "X73n1456_045:0774a07": "狥物而忘。聖人返物。故乃昌。",
    "X73n1456_045:0774a08": "人棄我取。故人之所有。我不有。我之所有。人不有。人",
    "X73n1456_045:0774a09": "非不有。以其不知有。故不有。設知有。我何異哉。",
    "X73n1456_045:0774a10": "塵垢污指。必濯而後快。貪嗔害德。而不知祛。是視德",
    "X73n1456_045:0774a11": "不若一指也。指污有生。德害失性。",
    "X73n1456_045:0774a12": "負重者累。多知者勞。累久則形傷。勞極則心殆。殆已。",
    "X73n1456_045:0774a13": "所以殆者。事外也。是以重生者。事內不事外。循己不",
    "X73n1456_045:0774a14": "循人。志存不志亡。",
    "X73n1456_045:0774a15": "變通。難言也。人莫不以趣利避害為然。而吾實不然。",
    "X73n1456_045:0774a16": "亦有夫利害置前。而不可却者。變也。何通耶。眾人隨",
    "X73n1456_045:0774a17": "之。君子審之。聖人適之。適之則不有。以其不自有。故",
    "X73n1456_045:0774a18": "不有。",
    "X73n1456_045:0774a19": "人謂之盜物者為盜。非盜也。吾謂之盜心者為盜。確",
    "X73n1456_045:0774a20": "已夫。夫盜。盜物未必盡。有禦必不入。設入必獲。獲則",
    "X73n1456_045:0774a21": "死無容。既死矣。奚盜哉。夫盜。盜心必盡失。禦急而愈",
    "X73n1456_045:0774a22": "入。設獲且生。而多又縱之。尤有誨之者。慎之哉。",
    "X73n1456_045:0774a23": "道盛柔。德盛謙。物盛折。是以柔愈強。謙愈光。折愈亡。",
    "X73n1456_045:0774a24": "古之不事物者。故乃長。",
    "X73n1456_045:0774b01": "密於事者心疏。密於心者事達。故事愈密。心愈疏。心",
    "X73n1456_045:0774b02": "愈密。事愈達。心不洗者。無由密。是以聖人。貴洗心。退",
    "X73n1456_045:0774b03": "藏於密。",
    "X73n1456_045:0774b04": "一刺在膚。側掉而不安。眾刺在心。何可安耶。刺膚膚",
    "X73n1456_045:0774b05": "潰。刺心心亡。",
    "X73n1456_045:0774b06": "大威可畏。觀夫天地肅殺者。大威也。萬物雖眾。靡靡",
    "X73n1456_045:0774b07": "然孰能當之。故夫人有威者。承天也。天威至公。人威",
    "X73n1456_045:0774b08": "効公。天威愛物。人威主生。",
    "X73n1456_045:0774b09": "化人無功。化己有功。己果化。而人不化自化矣。徵夫",
    "X73n1456_045:0774b10": "觀德人之容。使人之意也消。信夫。",
    "X73n1456_045:0774b11": "治逆易。治順難。逆有對。順無知。故有知者。遇逆如甘",
    "X73n1456_045:0774b12": "露。畏順如鴆毒。慎之至也。以其慎。故守不失。慎也者。",
    "X73n1456_045:0774b13": "成德之人歟。",
    "X73n1456_045:0774b14": "心體本明。情塵日厚。塵厚而心日昏矣。是以聖人用",
    "X73n1456_045:0774b15": "智不用情。故致道者。以智去情。情忘則智泯矣。忘情",
    "X73n1456_045:0774b16": "者。近道哉。",
    "X73n1456_045:0774b17": "智鉅事微。善達事者。莫若智。故智之器。挫銳解紛無",
    "X73n1456_045:0774b18": "不利。嘗試觀夫片雪點紅爐。清霜消烈日。以其勝之",
    "X73n1456_045:0774b19": "也。故自勝者。孰能禦之。",
    "X73n1456_045:0774b20": "人以大巧。我用至拙。人巧以失。我拙以得。故善事道",
    "X73n1456_045:0774b21": "者。棄巧取拙。無不獲。",
    "X73n1456_045:0774b22": "順我者喜。逆我者怒。喜怒迭遷。好惡競作。日益其過。",
    "X73n1456_045:0774b23": "推原其由。本乎不覺。不覺。即忘返也。",
    "X73n1456_045:0774b24": "恣口體。極耳目。與物钁鑠。人謂之樂。何樂哉。苦莫大",
    "X73n1456_045:0774c01": "焉。隳形骸。泯心智。不與物伍。人謂之苦。何苦哉。樂莫",
    "X73n1456_045:0774c02": "至焉。是以樂苦者苦日深。苦樂者樂日化。故効道之",
    "X73n1456_045:0774c03": "人。去彼取此。",
    "X73n1456_045:0774c04": "天地不勞而成化。聖人以勞而成功。眾人因勞而遂",
    "X73n1456_045:0774c05": "事。事遂者逸。功成者退。故曰。功成事遂身退。天之道。",
    "X73n1456_045:0774c06": "多財者驕。高位者慢。多功者伐。大志者狂。勝才者傲。",
    "X73n1456_045:0774c07": "厚德者下。實道者隨。",
    "X73n1456_045:0774c08": "不了假緣。橫生取捨。識風鼓扇。浩蕩不停。如海波澄。",
    "X73n1456_045:0774c09": "因風起浪。風若不起。波浪何生。識若不生。萬緣何有。",
    "X73n1456_045:0774c10": "故致道者。不了即生。了即無生也。善哉。",
    "X73n1456_045:0774c11": "源不遠。流不長。道不大。功不固。是以聖人德被羣生。",
    "X73n1456_045:0774c12": "功流萬世。以其道大也。有大道者。孰能破之。",
    "X73n1456_045:0774c13": "目容天地。纖塵能失其明。心包太虗。一念能塞其廣。",
    "X73n1456_045:0774c14": "是知一念者。生死之根。禍患之本也。故知幾知微。聖",
    "X73n1456_045:0774c15": "人存戒。",
    "X73n1456_045:0774c16": "自信者。人雖不信。亦信之矣。不自信者。人雖信。亦不",
    "X73n1456_045:0774c17": "信之矣。故自信敦誠。人信易欺。誠者曰精。欺者曰淪。",
    "X73n1456_045:0774c18": "智照識惑。惑起千差。照存獨立。故致道者。以照照惑。",
    "X73n1456_045:0774c19": "貴智不貴識。",
    "X73n1456_045:0774c20": "觀夫市人莽行。失足於窪。然必惕然揮臂以自誓者。",
    "X73n1456_045:0774c21": "為嫌其污屨也。今夫人者。處下德而晏然。不惕不誓。",
    "X73n1456_045:0774c22": "是自短於市人。而土苴其道德也。悲夫。",
    "X73n1456_045:0774c23": "人皆知變之為變。而為之變。而不知變有不變者存",
    "X73n1456_045:0774c24": "焉。苟知其不變。則變不能變之矣。苟不知其不變。雖",
    "X73n1456_045:0775a01": "無變何嘗不變哉。請試觀夫聖人。身循萬有。潛歷四",
    "X73n1456_045:0775a02": "生。紜紜並作。而無將無迎者。是處其不變而變之也。",
    "X73n1456_045:0775a03": "何變哉。若夫人者。形若槁木。而心若颺塵。物絕迹而",
    "X73n1456_045:0775a04": "猶呻吟。是無變也。何嘗不變哉。",
    "X73n1456_045:0775a05": "寢息坐臥。所以逸身也。止絕攀緣。所以逸心也。身逸",
    "X73n1456_045:0775a06": "者志墮。心逸者志精。故養道者。忘形師心道乃貞。",
    "X73n1456_045:0775a07": "天地大。以能含成其大。江海深。以善納成其深。聖人",
    "X73n1456_045:0775a08": "尊。以納污含垢成其尊。是以聖人。愈容愈大。愈下愈",
    "X73n1456_045:0775a09": "尊。故道通百劫。福隆終古。而莫之爭。",
    "X73n1456_045:0775a10": "視民為吾民。善善惡惡。或不均。視民為吾心。慈善悲",
    "X73n1456_045:0775a11": "惡。無不真。故曰。天地同根。萬物一體。此之謂同仁。",
    "X73n1456_045:0775a12": "見色者盲。見見者明。聞聲者聾。聞聞者聰。是以全色",
    "X73n1456_045:0775a13": "全見。盡聲盡聞。無不融。聲色俱非。見聞無住。此之謂",
    "X73n1456_045:0775a14": "大通。",
    "X73n1456_045:0775a15": "眾念紛紛不止。無以會真。若以眾念止眾念。則愈止",
    "X73n1456_045:0775a16": "愈不止矣。若以一念止眾念。則不止而自止矣。吾所",
    "X73n1456_045:0775a17": "謂一念者。無念也。能觀無念。不妨念念。而竟何念哉。",
    "X73n1456_045:0775a18": "雖然。實無念者。贅也。夫曾不知其為橛也。",
    "X73n1456_045:0775a19": "心體元虗。妄想不有。若了妄不有。雖有而不有也。不",
    "X73n1456_045:0775a20": "了妄不有。雖不有猶有之也。故妄想如空花。其根在",
    "X73n1456_045:0775a21": "眼眚。了眚花不無。空體常寂滅。",
    "X73n1456_045:0775a22": "夫平居內照似有。及涉事即無者。直以心境未融。前",
    "X73n1456_045:0775a23": "塵未了。而為留礙也。故造道者。不了前塵。縱心想俱",
    "X73n1456_045:0775a24": "停。猶為趣寂。故於至道不取。",
    "X73n1456_045:0775b01": "體寂用照。用不失體。即照而寂。體不離用。即寂而照。",
    "X73n1456_045:0775b02": "是以體寂若太虗。用照如白日。故萬變無虧。無幽不",
    "X73n1456_045:0775b03": "鑒。",
    "X73n1456_045:0775b04": "前無始。後無終。萬劫一念。六合一虗。人物齊軌。大小",
    "X73n1456_045:0775b05": "同狀。晝夜不變。死生不遷。此之謂常。然體此者。似人",
    "X73n1456_045:0775b06": "而天。誰為之愆。",
    "X73n1456_045:0775b07": "事小理大。事有千差。理唯一味。善理者。即事無外。隱",
    "X73n1456_045:0775b08": "顯存亡莫之二。是以至人。愈動愈靜。無不寓。",
    "X73n1456_045:0775b09": "不可以無心得。不可以有心求。有心執有。無心著無。",
    "X73n1456_045:0775b10": "是二俱非。則超然獨立。所以大人無對者。以其無可",
    "X73n1456_045:0775b11": "當情也。",
    "X73n1456_045:0775b12": "念有物有。心空法空。是以念若虗鎔。逢緣自在。心如",
    "X73n1456_045:0775b13": "圓鑑。來去常閒。善此者。不出尋常。端居妙域矣。",
    "X73n1456_045:0775b14": "大忘不忘無不忘。用意忘者。愈忘愈著。執著者。未喻",
    "X73n1456_045:0775b15": "道。果喻道。何不忘耶。故曰魚相忘於水。人相忘於道。",
    "X73n1456_045:0775b16": "游魚不知海。飛鳥不知空。凡民不知道。藉若知道。豈",
    "X73n1456_045:0775b17": "為凡民哉。吾意善體道者。身若魚鳥。心若海空。近之",
    "X73n1456_045:0775b18": "矣。",
    "X73n1456_045:0775b19": "一動一靜。一語一默。揚眉瞬目。或飲與啄。左之右之",
    "X73n1456_045:0775b20": "無時不察。察久念裂。劃然自得。自得者自知。人莫之",
    "X73n1456_045:0775b21": "識。",
    "X73n1456_045:0775b22": "天地之功。不捨一草。滄海之潤。不棄一滴。圓明之體。",
    "X73n1456_045:0775b23": "不離一念。是知一念之要。重矣夫。",
    "X73n1456_045:0775b24": "真心至大。此身至微。是以明真心者。返觀此身。猶若",
    "X73n1456_045:0775c01": "片雲浮於太清。任往任來。翛然無寄。由無寄故。處世",
    "X73n1456_045:0775c02": "若寄焉。",
    "X73n1456_045:0775c03": "為有為。無能為。為無為。能有為。是以聖人無為而無",
    "X73n1456_045:0775c04": "不為也。吾所謂聖人無為者。葢即為而不有其為。非",
    "X73n1456_045:0775c05": "若寒灰枯木。而斷然不為也。",
    "X73n1456_045:0775c06": "太虗游於吾心。如一漚在海。況天地之在太虗乎。萬",
    "X73n1456_045:0775c07": "物之在天地乎。此身之在萬物乎。外物之在此身乎。",
    "X73n1456_045:0775c08": "嘻。[耳*少]小哉。以其小故大。",
    "X73n1456_045:0775c09": "天地寂。萬物一。守寂知一。萬事畢。處此道者常不忒。",
    "X73n1456_045:0775c10": "以其不忒。故作做云為俱不失。不失者。謂之真人。",
    "X73n1456_045:0775c11": "超然絕待大同也。夫不同。則物我二。物我二。則形敵",
    "X73n1456_045:0775c12": "生。有形敵者。侍莫甚焉。何絕哉。吾意善致道者。貴兩",
    "X73n1456_045:0775c13": "忘。兩忘則物我一。物我一。則形敵忘。形敵既忘。誰待",
    "X73n1456_045:0775c14": "哉。絕待故大。大故同。大同者。謂之聖人。故曰。會萬物",
    "X73n1456_045:0775c15": "而為己者。其唯聖人乎。",
    "X73n1456_045:0775c16": "山河大地。一味純真。心若圓明。天地虗寂。故達此者。",
    "X73n1456_045:0775c17": "外觸目無可當情。中返觀了無一物。如斯則空。空絕",
    "X73n1456_045:0775c18": "迹。物物徒云。身寄寰中。心超象表矣。",
    "X73n1456_045:0775c19": "靜極則心通。言忘則體會。是以通會之人。心若懸鑑。",
    "X73n1456_045:0775c20": "口若結舌。形若槁木。氣若霜雪。嘻。果何人斯。願與之",
    "X73n1456_045:0775c21": "遊也。",
    "X73n1456_045:0775c22": "其形似拘拘。其中深而虗虗。眼若不見。耳若不聞。昏",
    "X73n1456_045:0775c23": "昏悶悶。人望之而似癡。若亡人而不知偶誰。吾請以",
    "X73n1456_045:0775c24": "為師。",
    "X73n1456_045:0776a01": "世閒所有。杳若夢存。夢中不無。覺後何有。故不覺何",
    "X73n1456_045:0776a02": "以超有。不超有何以離世。吾所謂離世者。非離世。離",
    "X73n1456_045:0776a03": "世在即世而離世也。即世而離世者。謂之至人。",
    "X73n1456_045:0776a04": "知有為始。極盡為終。策知以智。運極以權。權也者。涉",
    "X73n1456_045:0776a05": "有也。涉有處變。古有萬變而不失其正者。根本存焉。",
    "X73n1456_045:0776a06": "今夫不本而誇善變者。是由自縛而解人。人見而必",
    "X73n1456_045:0776a07": "唾。雖孺子大笑之。",
    "X73n1456_045:0776a08": "直達謂之頓。密造謂之漸。直達詣真。密造除偽。真不",
    "X73n1456_045:0776a09": "詣。偽不除。偽不除。真不極。由是觀夫偽也者。真之蔽",
    "X73n1456_045:0776a10": "歟。道之害歟。德之累歟。",
    "X73n1456_045:0776a11": "圓融該攝。廣大交徹。全事全理。隱顯莫測。一多互含。",
    "X73n1456_045:0776a12": "多一互入。舉一通收。不妨羅列。小大不殊。凡聖不隔。",
    "X73n1456_045:0776a13": "常泯常照。常起常寂。心不可思。言不可議。日用尋常。",
    "X73n1456_045:0776a14": "曾無欠闕。常在其中。不勞途涉。此之謂至極。",
    "X73n1456_045:0776a15": "大言載道。小言載名。至言忘言。載名者近。載道者遠。",
    "X73n1456_045:0776a16": "忘言者通。是故近則易親。遠則易毀。通則莫測。以其",
    "X73n1456_045:0776a17": "至。故莫測。居莫測者。謂之神化。",
    "X73n1456_045:0776a18": "孤掌不鳴。不虗無響。絕待無言。由是觀之。言者有待",
    "X73n1456_045:0776a19": "而然也。雖然。言言於無言。言即無言矣。無言者。言之",
    "X73n1456_045:0776a20": "不及也。吾意善得無言者。在遺言。言既遺。而無言者",
    "X73n1456_045:0776a21": "得矣。何言哉。",
    "X73n1456_045:0776a22": "聊城傅光宅曰。世之謂子書者。則老莊非其至乎。",
    "X73n1456_045:0776a23": "老言簡而意玄。莊語奇而思遠。後之談道者歸焉。",
    "X73n1456_045:0776a24": "荀楊而下。未足擬也。茲緒言將非老莊之倫耶。其",
    "X73n1456_045:0776b01": "為文俊偉明潔。而其意旨。難以名言。或老莊猶有",
    "X73n1456_045:0776b02": "所未及耶。疑者曰。子是過矣。老莊何可及也。余曰。",
    "X73n1456_045:0776b03": "老莊誠不可及也。乃所稱谷神和同。與疑始玄珠",
    "X73n1456_045:0776b04": "之類。則似有言而未盡。又似欲言而難於言者。道",
    "X73n1456_045:0776b05": "信無窮極也。西方聖人。無法可說。而有說法。言之",
    "X73n1456_045:0776b06": "盡矣。故觀老莊。而知諸子未盡也。觀西方聖人。而",
    "X73n1456_045:0776b07": "知老莊未盡也。緒言。則旨出於西方聖人。而文似",
    "X73n1456_045:0776b08": "老莊者也。故曰。或老莊猶有所未及也。然是亦有",
    "X73n1456_045:0776b09": "言也。有言則緒也。故以緒言名。即其言。而求其所",
    "X73n1456_045:0776b10": "不言。是存乎人矣。不然。謂憨山今人也。緒言何奇",
    "X73n1456_045:0776b11": "哉。豈唯不及老莊。亦復不及諸子。",
    "X73n1456_045:0776b13": "憨山老人夢遊集卷第四十五"
}