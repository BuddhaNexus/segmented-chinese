{
    "T11n0310_035:0195a13": "大寶積經卷第三十五",
    "T11n0310_035:0195a15": "大唐三藏法師玄奘奉　詔譯",
    "T11n0310_035:0195a16": "菩薩藏會第十二之一開化長者品第一",
    "T11n0310_035:0195a17": "如是我聞：一時薄伽梵於室羅筏國雨安",
    "T11n0310_035:0195a18": "居，過三月恣舉已、作衣服竟，與大苾芻眾千",
    "T11n0310_035:0195a19": "二百五十人俱，遊化諸國。是薄伽梵，成就廣",
    "T11n0310_035:0195a20": "大微妙名稱，出現世間，為諸天人之所讚頌，",
    "T11n0310_035:0195a21": "所謂如來、應、正等覺、明行圓滿、善逝、世間解、無",
    "T11n0310_035:0195a22": "上丈夫、調御士、天人師、佛、薄伽梵。深住自證，",
    "T11n0310_035:0195a23": "具足神通，威德映蔽諸天世間魔王梵王阿",
    "T11n0310_035:0195a24": "素洛等。常為眾生說微妙法，開示初善中善",
    "T11n0310_035:0195a25": "後善，文義巧妙純一圓滿清白梵行。時四部",
    "T11n0310_035:0195a26": "眾、國王大臣、種種外道、沙門婆羅門，及諸",
    "T11n0310_035:0195a27": "長者、天龍藥叉、人非人等，以無量上妙衣服",
    "T11n0310_035:0195a28": "飲食臥具醫藥種種供具奉獻如來。",
    "T11n0310_035:0195a29": "爾時世尊，大眾圍繞供養恭敬尊重讚歎，漸",
    "T11n0310_035:0195b01": "次遊行至摩揭陀國，詣王舍大城住鷲峯山。",
    "T11n0310_035:0195b02": "時王舍城中有大長者名曰賢守，已曾親覲",
    "T11n0310_035:0195b03": "過去諸佛，宿殖善根福感通被，大族大富，資",
    "T11n0310_035:0195b04": "產財寶無不具足。時彼長者聞大沙門出釋",
    "T11n0310_035:0195b05": "氏宮，證於無上正等菩提，與諸大眾來遊此",
    "T11n0310_035:0195b06": "國，彼佛世尊有如是等廣大名稱出現世間，",
    "T11n0310_035:0195b07": "十號具足，成就通慧說微妙法，乃至圓滿清",
    "T11n0310_035:0195b08": "白梵行。時彼長者作是思惟：「我今當往鷲峯",
    "T11n0310_035:0195b09": "山王，為欲奉見彼如來故，若我見者必獲善",
    "T11n0310_035:0195b10": "利。」作是念已，與五百長者出王舍城將往佛",
    "T11n0310_035:0195b11": "所。爾時世尊於日初分，服僧伽胝執持衣鉢，",
    "T11n0310_035:0195b12": "諸苾芻僧侍從圍繞，在大眾前威儀嚴整，進",
    "T11n0310_035:0195b13": "止安庠正智而行，顧視屈申端嚴殊異，為化",
    "T11n0310_035:0195b14": "眾生現乞食法，方欲入城處於中路。時賢守",
    "T11n0310_035:0195b15": "等五百長者遙見如來，威嚴超挺眾所樂",
    "T11n0310_035:0195b16": "觀，成就金色之身大丈夫相三十有二，諸根",
    "T11n0310_035:0195b17": "寂定神慮憺怕，逮得上勝調順寂止，攝護諸",
    "T11n0310_035:0195b18": "根如大龍象，清淨無撓如澄泉池，足蹈七寶",
    "T11n0310_035:0195b19": "所成百千億葉紅蓮華上，為諸無數天人藥",
    "T11n0310_035:0195b20": "叉之所供養，雨大天華散如來上，其華若流",
    "T11n0310_035:0195b21": "彌滿于地。諸長者等既覩世尊，以無量百千",
    "T11n0310_035:0195b22": "功德莊嚴從遠而來，歎未曾有，以清淨心往",
    "T11n0310_035:0195b23": "如來所，頂禮佛足却住一面。",
    "T11n0310_035:0195b24": "爾時賢守等五百長者白佛言：「世尊！未曾有",
    "T11n0310_035:0195b25": "也。如來神力映奪天仙吉祥魔梵，如來威德",
    "T11n0310_035:0195b26": "具大名稱，圓光妙色蔽諸大眾。世尊體相如",
    "T11n0310_035:0195b27": "大金山，容貌端嚴無等等者。世尊成就一切",
    "T11n0310_035:0195b28": "世間甚希奇法。我惟世尊威德如是，觀何等",
    "T11n0310_035:0195b29": "相，棄捨家法悟大菩提？」爾時賢守長者即於",
    "T11n0310_035:0195c01": "佛前而說頌曰：",
    "T11n0310_035:0195c02": "「我昔曾聞最勝尊，　　吉祥妙色大名稱，",
    "T11n0310_035:0195c03": "　今覩威光勝所聞，　　如真金像備眾德。",
    "T11n0310_035:0195c04": "　如來色像喻金山，　　高廣嚴淨觀無厭，",
    "T11n0310_035:0195c05": "　威德莊嚴苾芻眾，　　猶如滿月處眾星。",
    "T11n0310_035:0195c06": "　世尊頂相無能見，　　高顯映發踰山王，",
    "T11n0310_035:0195c07": "　頂髻周圓漸次斂，　　其相平偃猶天蓋。",
    "T11n0310_035:0195c08": "　紺髮軟膩而右旋，　　如安繕色帝青寶，",
    "T11n0310_035:0195c09": "　鮮淨光踰孔雀項，　　我今瞻仰無厭足。",
    "T11n0310_035:0195c10": "　面貌端嚴額平正，　　眉相皎淨若天弓，",
    "T11n0310_035:0195c11": "　白毫映徹無瑕穢，　　光潔照曜如星王。",
    "T11n0310_035:0195c12": "　發喜淨眼甚微妙，　　眾覩皆生欣樂心，",
    "T11n0310_035:0195c13": "　我今奉觀無暫捨，　　頂禮淨眼世間依。",
    "T11n0310_035:0195c14": "　鼻相高平修且直，　　漸廣圓成如鑄金，",
    "T11n0310_035:0195c15": "　脣相丹暉極清淨，　　喻頻婆果末尼等。",
    "T11n0310_035:0195c16": "　妙齒鮮白含光潤，　　等鶴牛乳蓮華根，",
    "T11n0310_035:0195c17": "　堅密齊平極明淨，　　調順奢摩他所感。",
    "T11n0310_035:0195c18": "　齒及隨齒根深固，　　齗際上下皆齊整，",
    "T11n0310_035:0195c19": "　佛牙光白最超勝，　　如彼鴈行王處中，",
    "T11n0310_035:0195c20": "　善逝廣長之舌相，　　覆面薄淨如蓮華，",
    "T11n0310_035:0195c21": "　赤銅赤色末尼寶，　　含暉皎鏡如初日，",
    "T11n0310_035:0195c22": "　世尊耳相極端嚴，　　梵世天人不聞見，",
    "T11n0310_035:0195c23": "　喬答摩種狻猊頷，　　無畏猶如師子王。",
    "T11n0310_035:0195c24": "　我觀善逝咽喉相，　　能引世間甘露味，",
    "T11n0310_035:0195c25": "　清淨映徹無瑕穢，　　具大神力不思議。",
    "T11n0310_035:0195c26": "　頸前橫約修且直，　　處中都無纖雜文，",
    "T11n0310_035:0195c27": "　現人中勝天中天，　　恒食味中第一味。",
    "T11n0310_035:0195c28": "　肩膊充圓悉成滿，　　胸臆雄猛威容盛，",
    "T11n0310_035:0195c29": "　人中尊相世未聞，　　如山頂日光流照。",
    "T11n0310_035:0196a01": "　手足兩肩及項後，　　七處光淨恒平滿，",
    "T11n0310_035:0196a02": "　修臂傭圓象王鼻，　　雙掌垂下摩于膝。",
    "T11n0310_035:0196a03": "　上身廣厚如獸王，　　瞿陀樹相周圓滿，",
    "T11n0310_035:0196a04": "　那羅延力合成身，　　具足大力及忍力。",
    "T11n0310_035:0196a05": "　無垢身毛皆上靡，　　隨現一孔一毛生，",
    "T11n0310_035:0196a06": "　煙塵不污如蓮華，　　右旋相成而細軟。",
    "T11n0310_035:0196a07": "　我昔傳聞隱密相，　　陰藏深如天馬王，",
    "T11n0310_035:0196a08": "　髀腨周圓漸次斂，　　其相猶如天鹿王，",
    "T11n0310_035:0196a09": "　足厚隆起跟圓長，　　手相網鞔如鴈王，",
    "T11n0310_035:0196a10": "　平滿纖長二十指，　　赤銅甲色如蓮華，",
    "T11n0310_035:0196a11": "　雙跖千輻金輪相，　　光淨微妙具莊嚴。",
    "T11n0310_035:0196a12": "　如來遊步於世間，　　瞿拉坡相不相觸，",
    "T11n0310_035:0196a13": "　去地四指蹈空行，　　眾寶紅蓮隨足現，",
    "T11n0310_035:0196a14": "　顧視安行象王步，　　進趣端肅如天主，",
    "T11n0310_035:0196a15": "　大聖威嚴無所畏，　　處眾踰於師子王，",
    "T11n0310_035:0196a16": "　妙色映蔽毘沙門，　　威光超勝百千日，",
    "T11n0310_035:0196a17": "　梵世天人尚無等，　　何況出過如來者。",
    "T11n0310_035:0196a18": "　行住說法度眾生，　　天仙龍神咸恭敬，",
    "T11n0310_035:0196a19": "　或散天華奏天樂，　　紛然繁會滿虛空。",
    "T11n0310_035:0196a20": "　今覩世尊大神變，　　故我竊懷疑惑心，",
    "T11n0310_035:0196a21": "　本觀何等勝功德，　　出家趣於無上道？」",
    "T11n0310_035:0196a22": "爾時世尊告賢守長者曰：「長者當知，我觀世",
    "T11n0310_035:0196a23": "間一切眾生，為十苦事之所逼迫。何謂為十？",
    "T11n0310_035:0196a24": "一者生苦逼迫，二者老苦逼迫，三者病苦逼",
    "T11n0310_035:0196a25": "迫，四者死苦逼迫，五者愁苦逼迫，六者怨恨",
    "T11n0310_035:0196a26": "逼迫，七者苦受逼迫，八者憂受逼迫，九者痛",
    "T11n0310_035:0196a27": "惱逼迫，十者生死流轉大苦之所逼迫。長者！",
    "T11n0310_035:0196a28": "我見如是十種苦事逼迫眾生，為得阿耨多",
    "T11n0310_035:0196a29": "羅三藐三菩提，出離如是逼迫事故，以淨信",
    "T11n0310_035:0196b01": "心捨釋氏家趣無上道。」爾時世尊欲重宣此",
    "T11n0310_035:0196b02": "義，而說頌曰：",
    "T11n0310_035:0196b03": "「我觀諸凡夫，　　閉流轉牢獄，",
    "T11n0310_035:0196b04": "　常為生老病，　　眾苦所逼迫。",
    "T11n0310_035:0196b05": "　愁憂及怨恨，　　死苦等所牽，",
    "T11n0310_035:0196b06": "　為除牢獄怖，　　令欣出離法。",
    "T11n0310_035:0196b07": "「復次長者！我觀世間一切眾生，為十惱害互",
    "T11n0310_035:0196b08": "相憎嫉。何謂為十？一者曾於我身作不饒益、",
    "T11n0310_035:0196b09": "心生惱害，二者今於我身作不饒益、心生惱",
    "T11n0310_035:0196b10": "害，三者當於我身作不饒益、心生惱害，四者",
    "T11n0310_035:0196b11": "曾於我之所愛作不饒益、心生惱害，五者今",
    "T11n0310_035:0196b12": "於我之所愛作不饒益、心生惱害，六者當於",
    "T11n0310_035:0196b13": "我之所愛作不饒益、心生惱害，七者曾於我",
    "T11n0310_035:0196b14": "所不愛而作饒益、心生惱害，八者今於我所",
    "T11n0310_035:0196b15": "不愛而作饒益、心生惱害，九者當於我所不",
    "T11n0310_035:0196b16": "愛而作饒益、心生惱害，十者於諸過失作不",
    "T11n0310_035:0196b17": "饒益、心生惱害。長者！我見如是十種惱害，惱",
    "T11n0310_035:0196b18": "害世間一切眾生，為得阿耨多羅三藐三菩",
    "T11n0310_035:0196b19": "提，出離如是惱害事故，以淨信心捨釋氏家",
    "T11n0310_035:0196b20": "趣無上道。」爾時世尊欲重宣此義，而說頌",
    "T11n0310_035:0196b21": "曰：",
    "T11n0310_035:0196b22": "「眾生互憎嫉，　　皆由十惱生，",
    "T11n0310_035:0196b23": "　於我及我親，　　三世俱惱害。",
    "T11n0310_035:0196b24": "　或於我非親，　　起諸饒益相，",
    "T11n0310_035:0196b25": "　怨憎由此生，　　三世俱惱害。",
    "T11n0310_035:0196b26": "　第十諸過失，　　生長怨憎苦，",
    "T11n0310_035:0196b27": "　我觀如是過，　　厭患故出家。",
    "T11n0310_035:0196b28": "「復次長者！我觀世間一切眾生，入於十種惡",
    "T11n0310_035:0196b29": "見稠林，由異見故不能自出。何謂為十？一者",
    "T11n0310_035:0196c01": "我見惡見稠林，二者有情見惡見稠林，三者",
    "T11n0310_035:0196c02": "壽命見惡見稠林，四者數取趣見惡見稠林，",
    "T11n0310_035:0196c03": "五者斷見惡見稠林，六者常見惡見稠林，七",
    "T11n0310_035:0196c04": "者無作見惡見稠林，八者無因見惡見稠林，",
    "T11n0310_035:0196c05": "九者不平等因見惡見稠林，十者邪見惡見",
    "T11n0310_035:0196c06": "稠林。長者！我見眾生入於十種惡見稠林不",
    "T11n0310_035:0196c07": "能得出，為得阿耨多羅三藐三菩提，永斷如",
    "T11n0310_035:0196c08": "是諸惡見故，以淨信心捨釋氏家趣無上道。」",
    "T11n0310_035:0196c09": "爾時世尊欲重宣此義，而說頌曰：",
    "T11n0310_035:0196c10": "「一切愚凡夫，　　入惡見稠林，",
    "T11n0310_035:0196c11": "　我見有情見，　　及以壽命見，",
    "T11n0310_035:0196c12": "　斷見與常見，　　依無作見等，",
    "T11n0310_035:0196c13": "　為安立正見，　　是故我出家。",
    "T11n0310_035:0196c14": "「復次長者！我觀世間一切眾生，於無數劫具",
    "T11n0310_035:0196c15": "造百千那庾多拘胝過失，常為十種大毒箭",
    "T11n0310_035:0196c16": "所中。何謂為十？一者愛毒箭，二者無明毒箭，",
    "T11n0310_035:0196c17": "三者欲毒箭，四者貪毒箭，五者過失毒箭，六",
    "T11n0310_035:0196c18": "者愚癡毒箭，七者慢毒箭，八者見毒箭，九者",
    "T11n0310_035:0196c19": "有毒箭，十者無有毒箭。長者！我見眾生為於",
    "T11n0310_035:0196c20": "十種毒箭所中，求阿耨多羅三藐三菩提，永",
    "T11n0310_035:0196c21": "斷如是諸毒箭故，以淨信心捨釋氏家趣無",
    "T11n0310_035:0196c22": "上道。」爾時世尊欲重宣此義，而說頌曰：",
    "T11n0310_035:0196c23": "「愛箭毒眾生，　　過拘胝大劫，",
    "T11n0310_035:0196c24": "　無明之所盲，　　從闇入於闇。",
    "T11n0310_035:0196c25": "　欲箭中諸蘊，　　吸染名貪箭，",
    "T11n0310_035:0196c26": "　悶亂過失箭，　　被服愚癡箭，",
    "T11n0310_035:0196c27": "　陵高發慢箭，　　違諍起見箭，",
    "T11n0310_035:0196c28": "　因有無有箭，　　墮有及無有。",
    "T11n0310_035:0196c29": "　諸愚癡凡夫，　　鋒刃由其口，",
    "T11n0310_035:0197a01": "　更相起諍論，　　此實此非實。",
    "T11n0310_035:0197a02": "　為拔毒箭故，　　如來興世間，",
    "T11n0310_035:0197a03": "　救諸中箭者，　　出家成聖道。",
    "T11n0310_035:0197a04": "「復次長者！我觀世間一切眾生，由十種愛建",
    "T11n0310_035:0197a05": "立根本。何者為十？所謂緣愛故求，緣求故得，",
    "T11n0310_035:0197a06": "緣於得故便起我所，緣我所故起諸定執，緣",
    "T11n0310_035:0197a07": "諸定執故起欲貪，緣欲貪故起深耽著，緣深",
    "T11n0310_035:0197a08": "耽著故起慳悋，緣慳悋故起於聚斂，緣聚斂",
    "T11n0310_035:0197a09": "故起諸守護，緣守護故執持刀仗諍訟譏謗",
    "T11n0310_035:0197a10": "起種種苦，又因此故興別離語長養諸惡不",
    "T11n0310_035:0197a11": "善之法。長者！我見眾生由此十種愛根本法",
    "T11n0310_035:0197a12": "之所建立，求於阿耨多羅三藐三菩提，為得",
    "T11n0310_035:0197a13": "無根無所依法故，以淨信心捨釋氏家趣無",
    "T11n0310_035:0197a14": "上道。」爾時世尊欲重宣此義，而說頌曰：",
    "T11n0310_035:0197a15": "「愛所吞眾生，　　尋逐於諸欲，",
    "T11n0310_035:0197a16": "　得利興我所，　　從此生定執，",
    "T11n0310_035:0197a17": "　我當作所作，　　欲貪縛增長，",
    "T11n0310_035:0197a18": "　耽著慳悋等，　　相續次第生，",
    "T11n0310_035:0197a19": "　慳過染世間，　　能起堅積聚，",
    "T11n0310_035:0197a20": "　聚斂故守護，　　遍生無有間，",
    "T11n0310_035:0197a21": "　守護在愚夫，　　刀仗相加害，",
    "T11n0310_035:0197a22": "　種諸不善業，　　因此生眾苦。",
    "T11n0310_035:0197a23": "　觀愛因緣已，　　眾苦則不生，",
    "T11n0310_035:0197a24": "　無根無住覺，　　諸覺中最上。",
    "T11n0310_035:0197a25": "「復次長者！我觀世間一切眾生，皆由十種惡",
    "T11n0310_035:0197a26": "邪性故建立邪定。何等為十？一者邪見，二者",
    "T11n0310_035:0197a27": "邪思惟，三者邪語，四者邪業，五者邪命，六者",
    "T11n0310_035:0197a28": "邪精進，七者邪念，八者邪定，九者邪解脫，十",
    "T11n0310_035:0197a29": "者邪解脫智見。長者！我觀眾生由如是等十",
    "T11n0310_035:0197b01": "邪性故建立邪定，為欲證得阿耨多羅三藐",
    "T11n0310_035:0197b02": "三菩提，出離如是諸邪性故，以淨信心捨釋",
    "T11n0310_035:0197b03": "氏家趣無上道。」爾時世尊欲重宣此義，而說",
    "T11n0310_035:0197b04": "頌曰：",
    "T11n0310_035:0197b05": "「懷邪見眾生，　　邪思惟境界，",
    "T11n0310_035:0197b06": "　宣說於邪語，　　及行諸邪業，",
    "T11n0310_035:0197b07": "　邪命邪精進，　　邪念與邪定，",
    "T11n0310_035:0197b08": "　成就邪解脫，　　及趣邪智見。",
    "T11n0310_035:0197b09": "　邪性決定聚，　　愚夫之所依，",
    "T11n0310_035:0197b10": "　為令住正性，　　故趣無上道。",
    "T11n0310_035:0197b11": "「復次長者！我觀世間一切眾生，由於十種不",
    "T11n0310_035:0197b12": "善業道，而能建立安處邪道、多墮惡趣。何等",
    "T11n0310_035:0197b13": "為十？一者奪命，二者不與取，三者邪婬，四者",
    "T11n0310_035:0197b14": "妄語，五者離間語，六者麁語，七者綺語，八者",
    "T11n0310_035:0197b15": "貪著，九者瞋恚，十者邪見。長者！我見眾生由",
    "T11n0310_035:0197b16": "是十種不善業故，乘於邪道多趣多向多墮",
    "T11n0310_035:0197b17": "惡道，為欲證得阿耨多羅三藐三菩提，超出",
    "T11n0310_035:0197b18": "一切諸邪道故，以淨信心捨釋氏家趣無上",
    "T11n0310_035:0197b19": "道。」爾時世尊欲重宣此義，而說頌曰：",
    "T11n0310_035:0197b20": "「諸害命眾生，　　劫盜他財物，",
    "T11n0310_035:0197b21": "　行諸邪欲行，　　速墮於地獄。",
    "T11n0310_035:0197b22": "　麁言離間語，　　妄語乖寂靜，",
    "T11n0310_035:0197b23": "　綺語等凡夫，　　愚癡之所縛。",
    "T11n0310_035:0197b24": "　貪著他資財，　　數起於瞋恚，",
    "T11n0310_035:0197b25": "　興種種邪見，　　是人趣惡道。",
    "T11n0310_035:0197b26": "　三種由身起，　　四種語業生，",
    "T11n0310_035:0197b27": "　意能成三惡，　　故名惡行者。",
    "T11n0310_035:0197b28": "　行諸惡業已，　　牽趣惡道中，",
    "T11n0310_035:0197b29": "　吾今現世間，　　拔濟令出離。",
    "T11n0310_035:0197c01": "「復次長者！我觀世間一切眾生，由於十種染",
    "T11n0310_035:0197c02": "污法故，處在煩惱墮煩惱垢中。何謂為十？一",
    "T11n0310_035:0197c03": "者慳垢染污，二者惡戒垢染污，三者瞋垢染",
    "T11n0310_035:0197c04": "污，四者懈怠垢染污，五者散亂垢染污，六者",
    "T11n0310_035:0197c05": "惡慧垢染污，七者不遵尊教垢染污，八者邪",
    "T11n0310_035:0197c06": "疑垢染污，九者不信解垢染污，十者不恭敬",
    "T11n0310_035:0197c07": "垢染污。長者！我見眾生以如是等十染污法",
    "T11n0310_035:0197c08": "之所染污，為得阿耨多羅三藐三菩提，證於",
    "T11n0310_035:0197c09": "無染無上法故，以淨信心捨釋氏家趣無上",
    "T11n0310_035:0197c10": "道。」爾時世尊欲重宣此義，而說頌曰：",
    "T11n0310_035:0197c11": "「世多分眾生，　　十染所逼迫，",
    "T11n0310_035:0197c12": "　樂有為煩惱，　　曾不生厭離。",
    "T11n0310_035:0197c13": "　慳垢所染污，　　一切愚凡夫，",
    "T11n0310_035:0197c14": "　犯戒非寂靜，　　不習三摩地，",
    "T11n0310_035:0197c15": "　瞋垢背忍辱，　　懈怠退正勤，",
    "T11n0310_035:0197c16": "　其心不專住，　　惡慧愚鈍者，",
    "T11n0310_035:0197c17": "　於父母師長，　　不遵奉言教，",
    "T11n0310_035:0197c18": "　疑見網眾生，　　不求照世覺，",
    "T11n0310_035:0197c19": "　誹謗於甚深，　　佛所說妙法，",
    "T11n0310_035:0197c20": "　被服無明蘊，　　聖蘊懷輕賤。",
    "T11n0310_035:0197c21": "　觀是染污已，　　誰樂處有為，",
    "T11n0310_035:0197c22": "　當勤證寂滅，　　無為無染污。",
    "T11n0310_035:0197c23": "「復次長者！我觀世間一切眾生，為十種纏縛",
    "T11n0310_035:0197c24": "之所纏縛。何謂為十？一者由慳嫉網之所纏",
    "T11n0310_035:0197c25": "縛，二者由無明膜之所覆翳，三者煩惱迷醉",
    "T11n0310_035:0197c26": "墮愚癡坎，四者愛欲駛流之所漂沒，五者末",
    "T11n0310_035:0197c27": "摩死節邪箭所中，六者忿恨密煙之所熏[火*孛]，",
    "T11n0310_035:0197c28": "七者貪欲盛火之所燒然，八者過失毒藥之",
    "T11n0310_035:0197c29": "所悶亂，九者諸蓋毒刺之所遮礙，十者常處",
    "T11n0310_035:0198a01": "生死流轉飢饉曠野正勤疲怠。長者！我觀眾",
    "T11n0310_035:0198a02": "生為如是等十種纏縛所纏縛已，求阿耨多",
    "T11n0310_035:0198a03": "羅三藐三菩提，為證無纏無縛法故，以淨信",
    "T11n0310_035:0198a04": "心捨釋氏家趣無上道。」爾時世尊欲重宣此",
    "T11n0310_035:0198a05": "義，而說頌曰：",
    "T11n0310_035:0198a06": "「老吞少盛年，　　老壞淨妙色，",
    "T11n0310_035:0198a07": "　老損念定慧，　　終為死所吞。",
    "T11n0310_035:0198a08": "　病能摧勢力，　　劫奪勇猛心，",
    "T11n0310_035:0198a09": "　壞諸根聚落，　　羸劣無依怙。",
    "T11n0310_035:0198a10": "　死如羅剎女，　　猛健甚可畏，",
    "T11n0310_035:0198a11": "　常隨逐世間，　　飲竭眾生命。",
    "T11n0310_035:0198a12": "　我已厭世間，　　老病死逼迫，",
    "T11n0310_035:0198a13": "　為求無老死，　　清安法出家。",
    "T11n0310_035:0198a14": "　世為三火燒，　　我觀無救者，",
    "T11n0310_035:0198a15": "　雨甘露法雨，　　滅除三毒焰。",
    "T11n0310_035:0198a16": "　觀諸失道者，　　生盲癡瞽等，",
    "T11n0310_035:0198a17": "　為與世間眼，　　示導故出家。",
    "T11n0310_035:0198a18": "　眾生疑乳養，　　蘊蓋所蔽障，",
    "T11n0310_035:0198a19": "　為彼除悔惱，　　說法故出家。",
    "T11n0310_035:0198a20": "　愚夫互違反，　　伺隙興加害，",
    "T11n0310_035:0198a21": "　為和怨憎故，　　利世故出家。",
    "T11n0310_035:0198a22": "　於父母師長，　　力慢無恭敬，",
    "T11n0310_035:0198a23": "　為摧憍慢幢，　　是故我出家。",
    "T11n0310_035:0198a24": "　觀貪障世間，　　由財相損害，",
    "T11n0310_035:0198a25": "　為得七聖財，　　斷諸法貧者。",
    "T11n0310_035:0198a26": "　或致相刑殘，　　利已終非益，",
    "T11n0310_035:0198a27": "　我觀定捨身，　　求離三有獄。",
    "T11n0310_035:0198a28": "　三有昔未知，　　真實利益事，",
    "T11n0310_035:0198a29": "　為開真實益，　　是故我出家。",
    "T11n0310_035:0198b01": "　觀趣地獄者，　　惡業因熾然，",
    "T11n0310_035:0198b02": "　受無邊重苦，　　為脫故出家。",
    "T11n0310_035:0198b03": "　觀諸畜生趣，　　互相加殺害，",
    "T11n0310_035:0198b04": "　無依為作依，　　悲心故出家。",
    "T11n0310_035:0198b05": "　觀焰魔鬼趣，　　飢渴大苦逼，",
    "T11n0310_035:0198b06": "　為證妙菩提，　　施不死甘露。",
    "T11n0310_035:0198b07": "　人道追求苦，　　諸天捨命苦，",
    "T11n0310_035:0198b08": "　觀苦遍三有，　　為濟故出家。",
    "T11n0310_035:0198b09": "　我觀耽欲者，　　遠離諸慚愧，",
    "T11n0310_035:0198b10": "　凌逼於尊親，　　荒婬甚猪狗。",
    "T11n0310_035:0198b11": "　又觀諸愚夫，　　女媚所吞食，",
    "T11n0310_035:0198b12": "　放逸造非義，　　為捨故出家。",
    "T11n0310_035:0198b13": "　觀劫濁眾生，　　惡法嬈魔使，",
    "T11n0310_035:0198b14": "　我為摧伏故，　　趣成無上覺。",
    "T11n0310_035:0198b15": "　在家眾過本，　　出家趣菩提，",
    "T11n0310_035:0198b16": "　故捨大地等，　　為窮生死際。」",
    "T11n0310_035:0198b17": "爾時五百長者聞佛所說，得未曾有，方知如",
    "T11n0310_035:0198b18": "來是真覺者。即於佛前，異口同聲而說頌曰：",
    "T11n0310_035:0198b19": "「我等怖畏老死逼，　　願宣妙法盡其際。",
    "T11n0310_035:0198b20": "　世尊諸有趣清淨，　　離有性淨超諸有，",
    "T11n0310_035:0198b21": "　願拔諸有令不有，　　及在禁閉有家者。",
    "T11n0310_035:0198b22": "　世雄離染最解脫，　　遠離塵垢心清淨，",
    "T11n0310_035:0198b23": "　調御法中大調御，　　願開微妙甘露門。",
    "T11n0310_035:0198b24": "　備上妙色勝丈夫，　　天人世間無等者，",
    "T11n0310_035:0198b25": "　世無等等最勝尊，　　願說妙法濟群生。",
    "T11n0310_035:0198b26": "　三垢永滅吐諸過，　　慧眼清淨翳障消，",
    "T11n0310_035:0198b27": "　淨塵離闇開癡網，　　願無等尊宣妙法。",
    "T11n0310_035:0198b28": "　眾生苦聚無依怙，　　溺大有池無救者，",
    "T11n0310_035:0198b29": "　願起慈悲廣濟心，　　速拔高昇安隱岸。",
    "T11n0310_035:0198c01": "　有河憍慢癡迴澓，　　鬪訟病苦波濤盛，",
    "T11n0310_035:0198c02": "　眾生漂沒無依救，　　願發慈心濟有流。",
    "T11n0310_035:0198c03": "　朗日千億曜金山，　　佛身光盛踰於彼，",
    "T11n0310_035:0198c04": "　願以勝妙梵音聲，　　宣布端嚴最上法。",
    "T11n0310_035:0198c05": "　諸法自性本清淨，　　體相洞徹等明珠，",
    "T11n0310_035:0198c06": "　無有作者無受者，　　不從他聞遍照覺。",
    "T11n0310_035:0198c07": "　自然具足力無畏，　　行妙淨行稱無邊，",
    "T11n0310_035:0198c08": "　無邊智解如遊空，　　願大法王宣妙法。」",
    "T11n0310_035:0198c09": "爾時世尊作如是念：「是五百長者善根已熟",
    "T11n0310_035:0198c10": "堪任法化，我今當為如應說法，令諸長者即",
    "T11n0310_035:0198c11": "於此處除捨俗相以信出家，斷諸煩惱得漏",
    "T11n0310_035:0198c12": "盡慧。」作是念已，即昇虛空結跏趺坐。諸長者",
    "T11n0310_035:0198c13": "等既覩神變，歎未曾有，於如來所倍生敬重",
    "T11n0310_035:0198c14": "信仰之心。",
    "T11n0310_035:0198c15": "爾時世尊告諸長者：「汝等善聽。世有十種逼",
    "T11n0310_035:0198c16": "迫苦事，所謂生苦、老苦、病苦、死苦、愁苦、怨",
    "T11n0310_035:0198c17": "苦、苦受、憂受、痛惱生死，如是十種逼迫苦",
    "T11n0310_035:0198c18": "事逼迫眾生。汝等今者欲解脫不？復次諸長",
    "T11n0310_035:0198c19": "者！世有十惱害事，所謂曾於我身作不饒益，",
    "T11n0310_035:0198c20": "今於我身作不饒益，當於我身作不饒益，於",
    "T11n0310_035:0198c21": "我曾愛作不饒益，於我今愛作不饒益，於我",
    "T11n0310_035:0198c22": "當愛作不饒益，我曾不愛而作饒益，我今不",
    "T11n0310_035:0198c23": "愛而作饒益，我當不愛而作饒益，又於一切",
    "T11n0310_035:0198c24": "不饒益過心生惱害。如是十種惱害之事，汝",
    "T11n0310_035:0198c25": "等今者欲解脫不？復次諸長者！世有十種異",
    "T11n0310_035:0198c26": "見惡見稠林，所謂我見、眾生見、壽命見、數取",
    "T11n0310_035:0198c27": "見、斷見、常見、無作用見、無因見、不平等見、",
    "T11n0310_035:0198c28": "邪見。如是十種惡見稠林，汝等今者欲解脫",
    "T11n0310_035:0198c29": "不？復次長者！世為十種大毒箭所中，所謂愛",
    "T11n0310_035:0199a01": "毒、無明毒、欲毒、貪毒、過失毒、愚癡毒、慢毒、",
    "T11n0310_035:0199a02": "見毒、有毒、無有毒。如是十種大毒之箭，汝等",
    "T11n0310_035:0199a03": "今者欲解脫不？復次諸長者！世有十種愛根",
    "T11n0310_035:0199a04": "本法，所謂緣愛故求，緣求故得，緣於得故便",
    "T11n0310_035:0199a05": "起我所，緣我所故起諸定執，緣諸定執故起",
    "T11n0310_035:0199a06": "欲貪，緣欲貪故起深耽著，緣深耽著便起慳",
    "T11n0310_035:0199a07": "悋，緣慳悋故起於聚斂，緣聚斂故便起守",
    "T11n0310_035:0199a08": "護，緣守護故執持刀仗譏謗諍訟起別種",
    "T11n0310_035:0199a09": "語，種種諸苦惡不善法竝因斯起。如是十種",
    "T11n0310_035:0199a10": "愛根本法，汝等今者欲解脫不？復次諸長者！",
    "T11n0310_035:0199a11": "世有十種邪性，所謂邪見、邪思惟、邪語、邪",
    "T11n0310_035:0199a12": "業、邪命、邪勤、邪念、邪定、邪解脫、邪解脫智",
    "T11n0310_035:0199a13": "見。如是十種邪性，汝等今者欲解脫不？復次",
    "T11n0310_035:0199a14": "諸長者！世有十種不善業道，所謂害命、不與",
    "T11n0310_035:0199a15": "取、行邪婬、妄語、離間語、麁惡語、綺語、貪、恚、",
    "T11n0310_035:0199a16": "邪見。如是十種不善業道，汝等今者欲解脫",
    "T11n0310_035:0199a17": "不？復次諸長者！世有十種染污垢法，所謂慳",
    "T11n0310_035:0199a18": "垢、惡戒垢、瞋垢、懈怠垢、散亂垢、惡慧垢、不",
    "T11n0310_035:0199a19": "遵尊教垢、疑垢、不信解垢、不恭敬垢。如是十",
    "T11n0310_035:0199a20": "種染污垢法，汝等今者欲解脫不？復次諸長",
    "T11n0310_035:0199a21": "者！世有十種生死流轉大怖畏事，所謂纏縛",
    "T11n0310_035:0199a22": "慳嫉之網、覆翳無明之膜、墮墜愚癡深坑、漂",
    "T11n0310_035:0199a23": "沒愛欲駃流、末摩邪箭所中、薰[火*孛]忿恨密",
    "T11n0310_035:0199a24": "煙、焚燒貪欲盛火、迷悶過失毒藥、遮障諸蓋",
    "T11n0310_035:0199a25": "毒刺、飢饉流轉曠野。如是十種生死流轉大",
    "T11n0310_035:0199a26": "怖畏事，汝等今者欲解脫不？」爾時五百長者",
    "T11n0310_035:0199a27": "一心同聲白佛言：「世尊！我等今者願欲解脫",
    "T11n0310_035:0199a28": "所說十種逼迫苦事，所謂生、老、病、死、愁、怨、憂、",
    "T11n0310_035:0199a29": "苦、惱害、生死，如是廣說乃至流轉飢饉曠野",
    "T11n0310_035:0199b01": "諸逼迫事，我等皆當願得解脫。」",
    "T11n0310_035:0199b02": "爾時世尊告是五百諸長者曰：「汝等善聽，吾",
    "T11n0310_035:0199b03": "今當說正法之要。諸長者！眼不求解脫。何以",
    "T11n0310_035:0199b04": "故？眼無作無用故，眼不能思不能了別，是故",
    "T11n0310_035:0199b05": "諸長者，眼非是我。應如是持。如是耳鼻舌身",
    "T11n0310_035:0199b06": "意，意不求解脫。何以故？意無作無用故，意不",
    "T11n0310_035:0199b07": "能思不能了別，是故諸長者。意亦非我。應如",
    "T11n0310_035:0199b08": "是持。「復次諸長者！色不求解脫。何以故？色無",
    "T11n0310_035:0199b09": "作無用故，色不能思不能了別，是故諸長者，",
    "T11n0310_035:0199b10": "色亦非我。應如是持。如是聲香味觸法，法不",
    "T11n0310_035:0199b11": "求解脫。何以故？法無作無用故，法不能思",
    "T11n0310_035:0199b12": "不能了別。是故諸長者！法亦非我。應如是持。",
    "T11n0310_035:0199b13": "「復次諸長者！色蘊不求解脫。何以故？色蘊無",
    "T11n0310_035:0199b14": "作無用故，色蘊不能思不能了別，是故諸長",
    "T11n0310_035:0199b15": "者！色蘊非我。應如是持。如是受蘊想蘊行蘊",
    "T11n0310_035:0199b16": "識蘊，識蘊不求解脫。何以故？識蘊無作無用",
    "T11n0310_035:0199b17": "故，識蘊不能思不能了別，是故諸長者！識蘊",
    "T11n0310_035:0199b18": "非我。應如是持。「復次諸長者！地界不求解脫。",
    "T11n0310_035:0199b19": "何以故？地界無作無用故，地界不能思不能",
    "T11n0310_035:0199b20": "了別，是故諸長者，地界非我。應如是持。如是",
    "T11n0310_035:0199b21": "水界火界風界空界識界，識界不求解脫。何",
    "T11n0310_035:0199b22": "以故？識界無作無用故？識界不能思不能了",
    "T11n0310_035:0199b23": "別？是故諸長者！識界非我。應如是持。「復次諸",
    "T11n0310_035:0199b24": "長者！諸法不實，分別所起，依於眾緣，無能無",
    "T11n0310_035:0199b25": "力從眾緣轉。若有眾緣假設諸法，若無眾緣",
    "T11n0310_035:0199b26": "則無假法。諸長者！一切諸法唯假施設，此中",
    "T11n0310_035:0199b27": "都無生者老者死者盡者起者，唯有永斷諸",
    "T11n0310_035:0199b28": "趣清淨寂滅可以歸依，是故汝等應如是知。",
    "T11n0310_035:0199b29": "是故諸長者！一切諸法不實分別之所生起，",
    "T11n0310_035:0199c01": "依於眾緣羸劣無力從眾緣轉。若有眾緣假",
    "T11n0310_035:0199c02": "立諸法，若無眾緣則無假法。諸長者！一切諸",
    "T11n0310_035:0199c03": "法唯是假立，此中都無生者老者死者盡者",
    "T11n0310_035:0199c04": "起者，唯有永斷諸趣清淨寂靜可以歸依。如",
    "T11n0310_035:0199c05": "是諸長者！若有不實分別則有假立不正作",
    "T11n0310_035:0199c06": "意，若無不實分別則無假立不正作意。若有",
    "T11n0310_035:0199c07": "不正作意則有假立無明，若無不正作意則",
    "T11n0310_035:0199c08": "無假立無明。若有無明則有假立諸行，若無",
    "T11n0310_035:0199c09": "無明則無假立諸行。若有諸行則有假立於",
    "T11n0310_035:0199c10": "識，若無諸行則無假立於識。若有假識則有",
    "T11n0310_035:0199c11": "假立名色，若無有識則無假立名色。若有名",
    "T11n0310_035:0199c12": "色則有假立六處，若無名色則無假立六處。",
    "T11n0310_035:0199c13": "若有六處則有假立於觸，若無六處則無假",
    "T11n0310_035:0199c14": "立於觸。若有於觸則有假立於受，若無於觸",
    "T11n0310_035:0199c15": "則無假立於受。若有於受則有假立於愛，若",
    "T11n0310_035:0199c16": "無於受則無假立於愛。若有於愛則有假立",
    "T11n0310_035:0199c17": "於取，若無於愛則無假立於取。若有於取則",
    "T11n0310_035:0199c18": "有假立於有，若無於取則無假立於有。若有",
    "T11n0310_035:0199c19": "於有則有假立於生，若無於有則無假立於",
    "T11n0310_035:0199c20": "生。若有於生則有假立老死，若無有生則無",
    "T11n0310_035:0199c21": "假立老死。如是諸長者！云何為老？所謂情識",
    "T11n0310_035:0199c22": "惛耄、頭白髮落、皮緩面皺、壽命損減、諸根衰",
    "T11n0310_035:0199c23": "熟，諸行朽故是名為老。云何為死？所謂喪",
    "T11n0310_035:0199c24": "滅轉世、休廢墮落、諸蘊散壞、委棄於地，捨眾",
    "T11n0310_035:0199c25": "同分是名為死。若老若死合名老死。「諸長者！",
    "T11n0310_035:0199c26": "生若是有，有假老死。生若是無，無假老死。云",
    "T11n0310_035:0199c27": "何為生？所謂是生，等生趣起諸蘊出現，及得",
    "T11n0310_035:0199c28": "諸處會眾同分，是名為生。諸長者！有若是有",
    "T11n0310_035:0199c29": "則有假生，有若是無則無假生。云何為有？所",
    "T11n0310_035:0200a01": "謂欲有、色有及無色有，福及非福、不動業等，",
    "T11n0310_035:0200a02": "是名為有。諸長者！取若是有則有假有，取若",
    "T11n0310_035:0200a03": "是無則無假有。云何為取？所謂欲取、見取、戒",
    "T11n0310_035:0200a04": "禁取、我取，故名為取。諸長者！愛若是有則有",
    "T11n0310_035:0200a05": "假取，愛若是無則無假取。云何為愛？所謂色",
    "T11n0310_035:0200a06": "愛、聲愛、香愛、味愛、觸愛、法愛，是名為愛。諸長",
    "T11n0310_035:0200a07": "者！受若是有則有假愛，受若是無則無假愛。",
    "T11n0310_035:0200a08": "云何為受？所謂眼觸所生受，耳觸鼻觸舌觸",
    "T11n0310_035:0200a09": "身觸意觸所生受，是名為受。諸長者！觸若是",
    "T11n0310_035:0200a10": "有則有假受，觸若是無則無假受。云何為觸？",
    "T11n0310_035:0200a11": "所謂眼觸耳觸鼻觸舌觸身觸意觸，是名為",
    "T11n0310_035:0200a12": "觸。諸長者！六處若有則有假觸，六處若無則",
    "T11n0310_035:0200a13": "無假觸。云何為六處？所謂眼處耳處鼻處舌",
    "T11n0310_035:0200a14": "處身處意處，是為六處。諸長者！名色若有有",
    "T11n0310_035:0200a15": "假六處，名色若無無假六處。云何為名色？所",
    "T11n0310_035:0200a16": "謂受、想、思、觸、作意，四大界及四大界之所造",
    "T11n0310_035:0200a17": "色，是名名色。諸長者！識若是有有假名色，識",
    "T11n0310_035:0200a18": "若是無無假名色。云何為識，所謂眼識耳識",
    "T11n0310_035:0200a19": "鼻識舌識身識意識，是名為識。諸長者！行若",
    "T11n0310_035:0200a20": "是有則有假識，行若是無則無假識。云何為",
    "T11n0310_035:0200a21": "行？所謂色思聲思香思味思所觸思法思，是",
    "T11n0310_035:0200a22": "名為行。諸長者！無明若有則有假行，無明若",
    "T11n0310_035:0200a23": "無則無假行。云何為無明？所謂前際無知、後",
    "T11n0310_035:0200a24": "際無知、前後際無知，內無知、外無知、內外無",
    "T11n0310_035:0200a25": "知，苦無知、集無知、滅無知、道無知，緣無知、緣",
    "T11n0310_035:0200a26": "起無知。於緣生法，若黑若白、有緣無緣、有光",
    "T11n0310_035:0200a27": "影無光影、有罪無罪、可親近不可親近，無知",
    "T11n0310_035:0200a28": "無見、無對觀、無達解，如是等相是名無明。「諸",
    "T11n0310_035:0200a29": "長者！不正作意若有則有假立無明，若無",
    "T11n0310_035:0200b01": "不正作意則無假立無明。云何名為不正作",
    "T11n0310_035:0200b02": "意？所謂我於過去，是何等性？是何等處？是何",
    "T11n0310_035:0200b03": "等類？我往未來，是何等性？是何等處？是何等",
    "T11n0310_035:0200b04": "類？復於內身多起疑惑，云何名我？我為是誰？",
    "T11n0310_035:0200b05": "為有為無？為虛為實？是何等性？是何等處？是",
    "T11n0310_035:0200b06": "何等類？我昔何處住於彼處起如是等不正",
    "T11n0310_035:0200b07": "作意，從六見中隨生一見，執有我見執無我",
    "T11n0310_035:0200b08": "見，或依我故而觀我見，或不依我而觀我見？",
    "T11n0310_035:0200b09": "又復虛妄起如是見，我即世間或當緣起？為",
    "T11n0310_035:0200b10": "常為恒不轉不變，永正住止？如是諸見，是名",
    "T11n0310_035:0200b11": "不正作意。「諸長者！不實分別若有則有假立",
    "T11n0310_035:0200b12": "不正作意，不實分別若無則無假立不正作",
    "T11n0310_035:0200b13": "意。云何名為不實分別？謂我、有情、命者、丈",
    "T11n0310_035:0200b14": "夫、數取、生者、意生、摩納婆、作者、受者，是名",
    "T11n0310_035:0200b15": "不實。而諸無聞凡夫妄起如是我分別、有情",
    "T11n0310_035:0200b16": "分別、命者分別、丈夫分別、數取分別、生者",
    "T11n0310_035:0200b17": "分別、意生分別、摩納婆分別、作者分別、受者",
    "T11n0310_035:0200b18": "分別等分別故，是為不實分別。諸長者！如是",
    "T11n0310_035:0200b19": "不實分別若有則有假立不正作意，不實分",
    "T11n0310_035:0200b20": "別若無則無假立不正作意。諸長者！不正作",
    "T11n0310_035:0200b21": "意若有則有假立無明，不正作意若無則無",
    "T11n0310_035:0200b22": "假立無明。無明若有則有假立諸行，無明若",
    "T11n0310_035:0200b23": "無則無假立諸行。如是乃至生若是有則有",
    "T11n0310_035:0200b24": "假立老死，生若是無則無假立老死。」爾時佛",
    "T11n0310_035:0200b25": "告諸長者：「汝今當知，一切諸法，不實分別所",
    "T11n0310_035:0200b26": "起，依於眾緣羸劣無力從眾緣轉。眾緣若有",
    "T11n0310_035:0200b27": "則有假法，眾緣若無則無假法。諸長者！一切",
    "T11n0310_035:0200b28": "諸法唯是假立，此中都無生者老者死者盡",
    "T11n0310_035:0200b29": "者及以起者，唯有永斷諸趣清淨寂滅可以",
    "T11n0310_035:0200c01": "歸依。諸長者！於意云何？譬如大池所生諸魚",
    "T11n0310_035:0200c02": "水族之屬，依何力住？」長者白言：「世尊！此諸魚",
    "T11n0310_035:0200c03": "等依水力住。」佛言：「如是如是。諸長者！此水頗",
    "T11n0310_035:0200c04": "有思念為有力不？」長者白言：「世尊！此水無力",
    "T11n0310_035:0200c05": "無能，何所思念？」佛言：「如是如是。諸長者！不",
    "T11n0310_035:0200c06": "實分別所起諸法亦復如是，但假施設無力",
    "T11n0310_035:0200c07": "無能從眾緣轉。眾緣若有則有假法，眾緣若",
    "T11n0310_035:0200c08": "無則無假法。諸長者！一切諸法唯是假立，此",
    "T11n0310_035:0200c09": "中都無生者老者死者盡者起者，唯有永斷",
    "T11n0310_035:0200c10": "諸趣清淨寂滅可以歸依。是故諸長者！汝等",
    "T11n0310_035:0200c11": "應正觀察如是眾緣，非安隱處難可保持，深",
    "T11n0310_035:0200c12": "生怖懼逃走遠避。復應觀察此是何法？因怖",
    "T11n0310_035:0200c13": "何法而來至此？汝等如是正觀察時，無法可",
    "T11n0310_035:0200c14": "得、無怖無捨。何以故？一切諸法皆不可得，一",
    "T11n0310_035:0200c15": "切種求不可得故；諸法無我，離塵垢故；諸法",
    "T11n0310_035:0200c16": "無眾生，遠離我故；諸法無命，出過生老病死",
    "T11n0310_035:0200c17": "愁憂苦惱逼迫等故；諸法無數取，三世斷故；",
    "T11n0310_035:0200c18": "諸法無字，一切言音不可說故；諸法無著，無",
    "T11n0310_035:0200c19": "所緣故；諸法寂靜，寂滅相故；諸法普遍，虛空",
    "T11n0310_035:0200c20": "性故；諸法性空，無定屬故；諸法無動，無所依",
    "T11n0310_035:0200c21": "故；諸法依實際住善住，無動相應故；諸法不",
    "T11n0310_035:0200c22": "可開闡，離相波浪故；諸法不可顯示，無相無",
    "T11n0310_035:0200c23": "形、無有光影，離諸行故；諸法非我所有，離我",
    "T11n0310_035:0200c24": "所故；諸法不可分別，離心意識故；諸法無有",
    "T11n0310_035:0200c25": "愛藏，超過眼耳鼻舌身意道故；諸法不可舉",
    "T11n0310_035:0200c26": "移，離生住壞故；諸法無作無用，離心意識故；",
    "T11n0310_035:0200c27": "諸法屬緣，性羸劣故。諸長者！我說是眼，四大",
    "T11n0310_035:0200c28": "所造，無常無住，無恒不堅之法，羸弱速朽難",
    "T11n0310_035:0200c29": "可保信，眾苦所集多病多害。汝諸長者！眼為",
    "T11n0310_035:0201a01": "如是，不應依止。耳鼻舌身意亦復如是，不應",
    "T11n0310_035:0201a02": "依止。當如是觀。復次諸長者！眼如聚沫不可",
    "T11n0310_035:0201a03": "撮摩，眼如浮泡不得久住，眼如陽焰業惑愛",
    "T11n0310_035:0201a04": "生，眼如芭蕉性不堅固，眼如幻術從顛倒起，",
    "T11n0310_035:0201a05": "是眼如夢唯虛妄見，是眼如響繫屬眾緣，眼",
    "T11n0310_035:0201a06": "如光影業光影現，眼如浮雲聚亂散相，眼如",
    "T11n0310_035:0201a07": "流電剎那便滅，是眼無主猶如地，是眼無我",
    "T11n0310_035:0201a08": "猶如水，眼非有情猶如火，眼非壽命猶如",
    "T11n0310_035:0201a09": "風，眼非數取猶如空，眼為不實依藏諸大，是",
    "T11n0310_035:0201a10": "眼為空離我我所，是眼無知如草木土石，是",
    "T11n0310_035:0201a11": "眼無作機關風轉，是眼虛假朽穢所聚，是眼",
    "T11n0310_035:0201a12": "浮偽摧散破壞滅盡之法，眼如丘井常為老",
    "T11n0310_035:0201a13": "逼，眼無住際終歸磨滅。諸長者！眼為多過，應",
    "T11n0310_035:0201a14": "如是觀，乃至於意、一切諸法亦復如是。「復次",
    "T11n0310_035:0201a15": "諸長者！一切諸法唯有妄欲，異生愚夫不知",
    "T11n0310_035:0201a16": "妄欲故，妄謂是眼、妄謂是耳，乃至妄謂是意。",
    "T11n0310_035:0201a17": "諸長者，但有妄欲，異生愚夫不知妄欲故，謂",
    "T11n0310_035:0201a18": "此是色、謂此是聲，香味觸法亦復如是。諸長",
    "T11n0310_035:0201a19": "者！但有妄欲，異生愚夫不知妄欲故，謂此色",
    "T11n0310_035:0201a20": "蘊、謂此受蘊，想行識蘊亦復如是。諸長者！但",
    "T11n0310_035:0201a21": "有妄欲，異生愚夫不知妄欲故，謂此地界、謂",
    "T11n0310_035:0201a22": "此水界，火風空識亦復如是。諸長者！一切諸",
    "T11n0310_035:0201a23": "法唯有妄欲，異生愚夫不知妄欲故，謂此有",
    "T11n0310_035:0201a24": "為、謂此無為，乃至一切諸法亦復如是。諸長",
    "T11n0310_035:0201a25": "者！汝等今者應捨妄欲趣於無欲，於諸妻子",
    "T11n0310_035:0201a26": "家宅財物深知虛妄不應執著。不執著故，以",
    "T11n0310_035:0201a27": "淨信心捨離家法趣於非家，當得無欲。諸長",
    "T11n0310_035:0201a28": "者！何等名為出家無欲？謂住尸羅別解脫戒，",
    "T11n0310_035:0201a29": "具足攝持威儀行處，見於小犯生大怖畏，受",
    "T11n0310_035:0201b01": "學律儀成就戒蘊。諸長者！汝等若能奉持戒",
    "T11n0310_035:0201b02": "已，於是六根六境、五蘊六界，深知虛假皆不",
    "T11n0310_035:0201b03": "執著，以不著故是名出家無欲之法。諸長者！",
    "T11n0310_035:0201b04": "若不著眼乃至識界，以不著故則不保護。何",
    "T11n0310_035:0201b05": "者不保護？眼不保護、耳鼻舌身意不保護，色",
    "T11n0310_035:0201b06": "不保護、聲香味觸法不保護，色蘊不保護、受",
    "T11n0310_035:0201b07": "想行識蘊不保護，地界不保護、水火風空識",
    "T11n0310_035:0201b08": "界不保護。以不保護則無煩惱，若無煩惱則",
    "T11n0310_035:0201b09": "名為輕。云何為輕？謂無所見。若無所見則不",
    "T11n0310_035:0201b10": "依物起瞋害心，由無瞋害則不自害、不思害",
    "T11n0310_035:0201b11": "他、不思俱害，以無害故則於無餘大涅槃界",
    "T11n0310_035:0201b12": "而便入證。「諸長者！汝等應知，誰於寂滅而便",
    "T11n0310_035:0201b13": "入證？諸長者！眼不入寂滅、耳鼻舌身意不入",
    "T11n0310_035:0201b14": "寂滅，然因於眼起諸妄執，或計為我或計我",
    "T11n0310_035:0201b15": "所，若遠離者即是寂滅。遠離何等而為寂滅？",
    "T11n0310_035:0201b16": "若遠離貪即是寂滅，若遠離瞋即是寂滅，若",
    "T11n0310_035:0201b17": "遠離癡即是寂滅，若離無智即是寂滅。復次",
    "T11n0310_035:0201b18": "諸長者！過去無智不可遠離，未來無智不可",
    "T11n0310_035:0201b19": "遠離，現在無智不可遠離；然要因於遠離無",
    "T11n0310_035:0201b20": "智而正智起。諸長者！何等為智？所謂盡智。何",
    "T11n0310_035:0201b21": "等盡智？過去非盡智、未來非盡智、現在非盡",
    "T11n0310_035:0201b22": "智。然諸長者！因離無智而此智生。此智不遠",
    "T11n0310_035:0201b23": "離智，因離眼無智而此智生。又諸長者！眼非",
    "T11n0310_035:0201b24": "我所，若非我所則不取著，若不取著即是最",
    "T11n0310_035:0201b25": "上，若是最上即是解脫。何處解脫？於我執所",
    "T11n0310_035:0201b26": "而得解脫。有情執所、壽命執所、數取執所、斷",
    "T11n0310_035:0201b27": "常執所、一切執所，乃至分別執所而得解脫。",
    "T11n0310_035:0201b28": "行者若能於執解脫則不分別，若不分別則",
    "T11n0310_035:0201b29": "非分別非不分別。何等不分別？所謂不分別",
    "T11n0310_035:0201c01": "我及以我所。行者爾時於一切法，離散不積、",
    "T11n0310_035:0201c02": "捨而不取，捨故寂滅、解脫、除遣，最勝解脫離",
    "T11n0310_035:0201c03": "諸繫縛。於何等處名為除遣？一切苦處而得",
    "T11n0310_035:0201c04": "除遣。汝諸長者！若求出離，勿於一法而生取",
    "T11n0310_035:0201c05": "著。何以故？若有取著則有怖畏，若無取著則",
    "T11n0310_035:0201c06": "無怖畏。",
    "T11n0310_035:0201c07": "「復次諸長者！眼非寂滅、耳鼻舌身意亦非寂",
    "T11n0310_035:0201c08": "滅，色非寂滅乃至識界亦非寂滅。然諸長者！",
    "T11n0310_035:0201c09": "因於識界起不實執，或計為我及以我所，若",
    "T11n0310_035:0201c10": "離於此即是寂滅。遠離何等而得寂滅？謂遠",
    "T11n0310_035:0201c11": "離貪而得寂滅，離瞋離癡及以無智而得寂",
    "T11n0310_035:0201c12": "滅。復次諸長者！過去無智不可遠離、未來無",
    "T11n0310_035:0201c13": "智不可遠離、現在無智不可遠離；然離無智",
    "T11n0310_035:0201c14": "而得智生。諸長者！何等為智？所謂盡智。何等",
    "T11n0310_035:0201c15": "盡智？過去非盡智、未來非盡智、現在非盡智；",
    "T11n0310_035:0201c16": "然諸長者！因離無智而智得生。此智不遠離",
    "T11n0310_035:0201c17": "智，因離識無智故而智得生。而此識界非是",
    "T11n0310_035:0201c18": "我所，若非我所則不取著，若不取著即是最",
    "T11n0310_035:0201c19": "上，若是最上是即解脫。何處解脫？於我執所",
    "T11n0310_035:0201c20": "而得解脫，有情壽命乃至於一切分別執所",
    "T11n0310_035:0201c21": "而得解脫。行者若能於執解脫則不分別，若",
    "T11n0310_035:0201c22": "不分別則非分別非不分別。何等不分別？謂",
    "T11n0310_035:0201c23": "不分別我及我所。行者爾時離散不積、捨而",
    "T11n0310_035:0201c24": "不取，捨故寂滅、解脫、除遣，最勝解脫離諸繫",
    "T11n0310_035:0201c25": "縛。於何除遣？一切苦處而得除遣。汝諸長者！",
    "T11n0310_035:0201c26": "若求出離，勿於一法而生取著。何以故？若有",
    "T11n0310_035:0201c27": "取著則有怖畏，若無著者則無怖畏。」爾時世",
    "T11n0310_035:0201c28": "尊欲重宣此義，而說頌曰：",
    "T11n0310_035:0201c29": "「取著生怖畏，　　由斯趣惡道，",
    "T11n0310_035:0202a01": "　觀此有怖處，　　智者不應取。",
    "T11n0310_035:0202a02": "　汝修諸聖道，　　應當善觀察，",
    "T11n0310_035:0202a03": "　如是觀便得，　　異此則不可。",
    "T11n0310_035:0202a04": "　一切處皆空，　　虛動非堅實，",
    "T11n0310_035:0202a05": "　愛誑惑世間，　　勿於此生亂。",
    "T11n0310_035:0202a06": "　我已知空法，　　了諸法不堅，",
    "T11n0310_035:0202a07": "　湛然獲安泰，　　證無動妙樂。",
    "T11n0310_035:0202a08": "　若如是了知，　　諸法唯空者，",
    "T11n0310_035:0202a09": "　彼解脫眾苦，　　及滅於諍論，",
    "T11n0310_035:0202a10": "　欲攝受一切，　　生諸災橫者。",
    "T11n0310_035:0202a11": "　攝受故取著，　　著故生諸有，",
    "T11n0310_035:0202a12": "　從有生於生，　　由生遠寂滅，",
    "T11n0310_035:0202a13": "　生者老病死，　　如是大苦逼。",
    "T11n0310_035:0202a14": "　無欲故無取，　　無取故無有，",
    "T11n0310_035:0202a15": "　無有故無生，　　老病死亦爾。",
    "T11n0310_035:0202a16": "　聚集資生具，　　一時皆棄捨，",
    "T11n0310_035:0202a17": "　并捨愛妻子，　　趣苾芻威儀。",
    "T11n0310_035:0202a18": "　勿貪親與財，　　咄哉念知足，",
    "T11n0310_035:0202a19": "　勿如旃荼羅，　　下賤心來往，",
    "T11n0310_035:0202a20": "　勿自恃持戒，　　輕毀犯戒者，",
    "T11n0310_035:0202a21": "　恃戒凌於人，　　是名真破戒。",
    "T11n0310_035:0202a22": "　譬如鹿被弶，　　若縛若致死，",
    "T11n0310_035:0202a23": "　處魔羂慢者，　　縛害亦如是。",
    "T11n0310_035:0202a24": "　慢能壞善心，　　又損自他善，",
    "T11n0310_035:0202a25": "　故勿輕毀戒，　　況持戒梵行。",
    "T11n0310_035:0202a26": "　當學大仙子，　　常住空閑處，",
    "T11n0310_035:0202a27": "　勿顧於身命，　　趣寂靜解脫。",
    "T11n0310_035:0202a28": "　應離無義本，　　順世尼乾論，",
    "T11n0310_035:0202a29": "　愛敬演甚深，　　空相應妙法。",
    "T11n0310_035:0202b01": "　內外十二處，　　我說心為本，",
    "T11n0310_035:0202b02": "　彼復因業生，　　業由思久住，",
    "T11n0310_035:0202b03": "　眼色俱為緣，　　而生起於識，",
    "T11n0310_035:0202b04": "　緣闕則不生，　　譬無薪之火。",
    "T11n0310_035:0202b05": "　如是生諸法，　　和合互相生，",
    "T11n0310_035:0202b06": "　無作無受者，　　現作用如幻，",
    "T11n0310_035:0202b07": "　一切內外法，　　我已知空幻，",
    "T11n0310_035:0202b08": "　愚夫顛倒執，　　分別我我所。",
    "T11n0310_035:0202b09": "　眼中無有情，　　外諸處亦爾，",
    "T11n0310_035:0202b10": "　非我作壽者，　　諸法類應知。",
    "T11n0310_035:0202b11": "　眼不思解脫，　　耳鼻舌亦然，",
    "T11n0310_035:0202b12": "　身意等無作，　　諸法觀如是。",
    "T11n0310_035:0202b13": "　譬如巨海中，　　鼓濤成沫聚，",
    "T11n0310_035:0202b14": "　明眼者察知，　　審其非堅實。",
    "T11n0310_035:0202b15": "　如是五蘊體，　　達者知非固，",
    "T11n0310_035:0202b16": "　當解脫生老，　　愁憂災橫等。",
    "T11n0310_035:0202b17": "　我法中出家，　　知諸法如幻，",
    "T11n0310_035:0202b18": "　不虛彼信施，　　即名供諸佛。」",
    "T11n0310_035:0202b19": "爾時五百長者聞是法已，即於此處遠塵離",
    "T11n0310_035:0202b20": "垢，於諸法中得法眼淨，如無黑淨衣置染器",
    "T11n0310_035:0202b21": "中速受染色，如是諸長者法眼清淨亦復如",
    "T11n0310_035:0202b22": "是。",
    "T11n0310_035:0202b23": "爾時世尊復為長者宣說妙法，示教讚善：",
    "T11n0310_035:0202b24": "「諸長者！我說此眼自性是苦而復熾然。何等",
    "T11n0310_035:0202b25": "熾然？所謂貪火瞋火癡火之所熾然，生老病",
    "T11n0310_035:0202b26": "死愁歎憂苦不安等法之所熾然。如是諸長",
    "T11n0310_035:0202b27": "者！我說此耳鼻舌身意自性是苦而復熾然。",
    "T11n0310_035:0202b28": "何等熾然？所謂貪火瞋火癡火，生老病死愁",
    "T11n0310_035:0202b29": "歎憂苦不安等法之所熾然。諸長者！我說此",
    "T11n0310_035:0202c01": "色自性是苦而復熾然。何等熾然？所謂貪火",
    "T11n0310_035:0202c02": "瞋火癡火之所熾然，乃至聲香味觸法亦復",
    "T11n0310_035:0202c03": "如是。諸長者！我說色蘊自性是苦而復熾然。",
    "T11n0310_035:0202c04": "何等熾然？所謂貪火瞋火癡火之所熾然，乃",
    "T11n0310_035:0202c05": "至受想行識蘊亦復如是。諸長者！我說地界",
    "T11n0310_035:0202c06": "自性是苦而復熾然。何等熾然？所謂貪火瞋",
    "T11n0310_035:0202c07": "火癡火之所熾然，如是乃至水火風空識界，",
    "T11n0310_035:0202c08": "自性是苦而復熾然。何等熾然？所謂貪火瞋",
    "T11n0310_035:0202c09": "火癡火，生老病死愁歎憂苦不安等法之所",
    "T11n0310_035:0202c10": "熾然。是故諸長者！我今不執眼耳鼻舌身意，",
    "T11n0310_035:0202c11": "汝等亦應如是隨學。我今不執色聲香味觸",
    "T11n0310_035:0202c12": "法，乃至不執色等諸蘊、地等諸界、此世他世，",
    "T11n0310_035:0202c13": "汝等亦應如是隨學。諸長者！汝等若於眼耳",
    "T11n0310_035:0202c14": "鼻舌身意不執著者，則不依眼住、不依耳鼻",
    "T11n0310_035:0202c15": "舌身意住。汝等不依色聲香味觸法時，汝等",
    "T11n0310_035:0202c16": "則不依於一切法住。汝等不依色蘊乃至不",
    "T11n0310_035:0202c17": "依識蘊住者，則不依色蘊乃至識蘊住。汝等",
    "T11n0310_035:0202c18": "不依地水火風空識界時，則不依地界乃至",
    "T11n0310_035:0202c19": "識界住。汝等不依此世他世及以一切世間",
    "T11n0310_035:0202c20": "住者，如是汝等不取一切法時，則不依於一",
    "T11n0310_035:0202c21": "切法住。若能不依一切法住者，是則名為非",
    "T11n0310_035:0202c22": "當有非不當有。汝等若悟非當有非不當有",
    "T11n0310_035:0202c23": "者，我說汝等解脫生老病死諸苦。」爾時世尊",
    "T11n0310_035:0202c24": "欲重宣此義，而說頌曰：",
    "T11n0310_035:0202c25": "「生死所熾盛，　　燒然諸世間，",
    "T11n0310_035:0202c26": "　受苦無能救，　　喪失於聖道。",
    "T11n0310_035:0202c27": "　照世諸如來，　　時乃一興現，",
    "T11n0310_035:0202c28": "　無剎那遠離，　　當起堅精進，",
    "T11n0310_035:0202c29": "　修習於正行，　　慧觀應察知，",
    "T11n0310_035:0203a01": "　如慧觀當得，　　異此非所獲。",
    "T11n0310_035:0203a02": "　若於此修習，　　應知一切空，",
    "T11n0310_035:0203a03": "　了達空法已，　　非心空菩提。",
    "T11n0310_035:0203a04": "　貪瞋及與癡，　　是三毒大火，",
    "T11n0310_035:0203a05": "　燒諸世愚者，　　長眠而不覺。",
    "T11n0310_035:0203a06": "　生老病及死，　　愁歎諸苦等，",
    "T11n0310_035:0203a07": "　知世逼迫已，　　勿依諸法住。」",
    "T11n0310_035:0203a08": "爾時五百長者白佛言：「世尊！我等今者欲於",
    "T11n0310_035:0203a09": "佛所出家，受具足戒修清淨行。未審世尊垂",
    "T11n0310_035:0203a10": "愍聽不？」佛言：「善來苾芻。」即名出家具足戒已",
    "T11n0310_035:0203a11": "成苾芻法。爾時世尊欲重宣此義，而說頌曰：",
    "T11n0310_035:0203a12": "「袈裟執受已，　　其髮自然斷，",
    "T11n0310_035:0203a13": "　一切皆持鉢，　　即座成羅漢。",
    "T11n0310_035:0203a14": "　知得羅漢已，　　於苾芻眾前，",
    "T11n0310_035:0203a15": "　及對諸天等，　　大師已問說：",
    "T11n0310_035:0203a16": "『昔於世依怙，　　廣行諸布施，",
    "T11n0310_035:0203a17": "　隨其所生處，　　常感多安樂。",
    "T11n0310_035:0203a18": "　彼今得見我，　　復生清淨心，",
    "T11n0310_035:0203a19": "　由彼心清淨，　　故為說妙法。』",
    "T11n0310_035:0203a20": "　聞說得羅漢，　　永離於我見，",
    "T11n0310_035:0203a21": "　證空法現前，　　解脫諸生死。」",
    "T11n0310_035:0203a22": "大寶積經卷第三十五"
}