{
    "X86n1608_004:0637b15": "八十八祖傳贊卷之四",
    "X86n1608_004:0637b17": "匡廬憨山釋　德清　述",
    "X86n1608_004:0637b18": "秀水寓公　高承埏　補",
    "X86n1608_004:0637b19": "嘉興上士　錢應金　較",
    "X86n1608_004:0637b20": "首山念禪師傳",
    "X86n1608_004:0637b21": "汝州首山省念禪師。萊州狄氏子。出家于本郡南禪",
    "X86n1608_004:0637b22": "寺授具。徧遊叢席。常密誦法華經。眾目為念法華。晚",
    "X86n1608_004:0637b23": "于風穴會下。充知客。一日侍立次。穴乃垂涕告之曰。",
    "X86n1608_004:0637b24": "不幸臨濟之道。至吾將墜于地矣。師曰。觀此一眾。豈",
    "X86n1608_004:0637c01": "無人耶。穴曰。聰明者多。見性者少。師曰。如某者如何。",
    "X86n1608_004:0637c02": "穴曰。吾雖望子之久。猶恐躭著此經。不能放下。師曰。",
    "X86n1608_004:0637c03": "此亦可在。願聞其要。穴遂上堂。舉世尊青蓮花目。顧",
    "X86n1608_004:0637c04": "視大眾。乃曰正當。恁麼時。說個甚麼。若道不說而說。",
    "X86n1608_004:0637c05": "又是埋沒。先聖且道。說個甚麼。師乃拂袖下去。穴擲",
    "X86n1608_004:0637c06": "下拄杖。歸方丈。侍者隨後請益曰。念法華因甚不祇",
    "X86n1608_004:0637c07": "對和尚。穴曰。念法華會也。次日師與真園頭同問訊。",
    "X86n1608_004:0637c08": "穴問真曰。作麼生是世尊不說說。真曰。鵓鴣樹頭鳴。",
    "X86n1608_004:0637c09": "穴曰。汝作許多癡福作麼。又問師曰。汝作麼生。師曰。",
    "X86n1608_004:0637c10": "動容揚古路。不墮悄然機。穴謂真曰。何不看念法華",
    "X86n1608_004:0637c11": "下語。師受風穴印可。泯跡弢光。人莫知之。後開法于",
    "X86n1608_004:0637c12": "首山。大振臨濟之道。是為南嶽下八世。贊曰。",
    "X86n1608_004:0637c13": "　七軸蓮經持之已久　　一言放下即知本有",
    "X86n1608_004:0637c14": "　不說之說舉著便見　　拂袖而行何等快便",
    "X86n1608_004:0637c15": "永明壽禪師傳",
    "X86n1608_004:0637c16": "杭州慧日永明延壽智覺禪師。餘杭王氏子。總角歸",
    "X86n1608_004:0637c17": "心佛乘。既冠不茹葷。日惟一食。持法華經。六旬能誦。",
    "X86n1608_004:0637c18": "年二十八。為華亭鎮將。吳越文穆王。知師慕道。乃從",
    "X86n1608_004:0637c19": "其志。遂禮龍冊寺翠巖為師。執勞忘身從事。衣不繒",
    "X86n1608_004:0637c20": "纊。食不重味。野蔬布襦。以遣朝夕。尋往天台山。九旬",
    "X86n1608_004:0637c21": "習定。有鳥巢于衣襵中。既謁韶國師。一見深器之。密",
    "X86n1608_004:0637c22": "授玄旨。仍謂曰。汝與元帥有緣。他日大興佛事。初住",
    "X86n1608_004:0637c23": "雪竇。僧問。雪竇一徑。如何履踐。師曰。步步寒花結。言",
    "X86n1608_004:0637c24": "言徹底氷。師有偈曰。孤猿呌落中宵月。野客吟殘半",
    "X86n1608_004:0638a01": "夜燈。此境此時誰得意。白雲深處坐禪僧。錢忠懿王。",
    "X86n1608_004:0638a02": "請開山靈隱。明年遷永明。眾盈二千。居十五載。度弟",
    "X86n1608_004:0638a03": "子一千七百人。入天台山。度戒約萬人。放諸生類。不",
    "X86n1608_004:0638a04": "可稱計。日作一百八件方便。行道餘力。持法華經。計",
    "X86n1608_004:0638a05": "萬三千部。著宗鏡錄百卷。詩偈賦凡千萬言。海外高",
    "X86n1608_004:0638a06": "麗王。遣書。敘弟子禮。彼國僧三十六人。皆承印記。青",
    "X86n1608_004:0638a07": "原下十世。贊曰。",
    "X86n1608_004:0638a08": "　乘大願輪出為法瑞　　總持門開眾行畢備",
    "X86n1608_004:0638a09": "　懸一心鏡朗照萬物　　佛日中天無幽不燭",
    "X86n1608_004:0638a10": "慈明圓禪師傳",
    "X86n1608_004:0638a11": "潭州石霜楚圓慈明禪師。全州李氏子。少為書生。年",
    "X86n1608_004:0638a12": "二十二。依湘山隱靜寺出家。其母有賢行。使之遊方。",
    "X86n1608_004:0638a13": "聞汾陽道望。遂往而謁焉。陽顧而默器之。經二年。未",
    "X86n1608_004:0638a14": "許入室。每見必詬罵。或毀詆諸方。及有所訓。皆流俗",
    "X86n1608_004:0638a15": "鄙事。一夕訴曰。自至法席。已再夏。不蒙指示。但增世",
    "X86n1608_004:0638a16": "俗塵勞。念歲月飄忽。己事未明。失出家之利。語未卒。",
    "X86n1608_004:0638a17": "陽熟視罵曰。是惡知識。敢裨販我。怒舉杖逐之。師擬",
    "X86n1608_004:0638a18": "伸救。陽掩師口。乃大悟曰。是知臨濟道出常情。服役",
    "X86n1608_004:0638a19": "七載。辭去。依唐明嵩禪師。嵩謂師曰。楊大年內翰。知",
    "X86n1608_004:0638a20": "見高。入道穩實。子不可不見。師乃往見大年。機語相",
    "X86n1608_004:0638a21": "投。恨見之晚。年于朝中。見駙馬都尉李遵勗曰。近得",
    "X86n1608_004:0638a22": "一道人。真西河獅子。李曰。我以拘文。不能就見柰何。",
    "X86n1608_004:0638a23": "年默然歸。語師曰。李公佛法中人。聞道風遠至。有願",
    "X86n1608_004:0638a24": "見之心。政以法拘。于是師黎明謁李公。一見欣然相",
    "X86n1608_004:0638b01": "契。至是師與楊李二老。為法門稱最密。及李公終。師",
    "X86n1608_004:0638b02": "為之臨壙。仁宗聞而嘉之。有旨官舟賜歸。師出世說",
    "X86n1608_004:0638b03": "法。後住石霜。師嗣汾陽昭。為南嶽下十世。贊曰。",
    "X86n1608_004:0638b04": "　西河逆機見者不識　　親遭掩口鼻孔打失",
    "X86n1608_004:0638b05": "　其機迅發脫不可覊　　明眼稱之真獅子兒",
    "X86n1608_004:0638b06": "天衣懷禪師傳",
    "X86n1608_004:0638b07": "越州天衣義懷禪師。永嘉樂清陳氏子。世以漁為業。",
    "X86n1608_004:0638b08": "母夢星殞于屋。乃孕。及產。尤多吉祥。兒時坐船尾。父",
    "X86n1608_004:0638b09": "得魚。付師貫之。師即私投江中。父怒笞之。師恬然如",
    "X86n1608_004:0638b10": "故。有出世智。長遊京師。依景德寺為童行。後試經得",
    "X86n1608_004:0638b11": "度。初謁金鑾善葉縣省。皆蒙印可。後至姑蘇。禮明覺",
    "X86n1608_004:0638b12": "于翠峯。覺問。汝名甚麼。曰義懷。覺曰。何不名懷義。曰",
    "X86n1608_004:0638b13": "當時致得。覺曰。誰汝立名。曰受戒來。十年矣。覺曰。汝",
    "X86n1608_004:0638b14": "行脚費却多少草鞋。曰和尚莫瞞人好。覺曰。我也沒",
    "X86n1608_004:0638b15": "量罪過。你也沒量罪過。你作麼生。師無語。覺打曰。脫",
    "X86n1608_004:0638b16": "空謾語漢出去。一日入室次。覺曰。恁麼也不得。不恁",
    "X86n1608_004:0638b17": "麼也不得。恁麼不恁麼總不得。師擬議。覺又打。如是",
    "X86n1608_004:0638b18": "者數四。尋為水頭。因汲水。擔折忽墮。大悟。作投機偈",
    "X86n1608_004:0638b19": "曰。一二三四五六七。萬仞峯頭獨足立。驪龍頷下奪",
    "X86n1608_004:0638b20": "明珠。一言勘破維摩詰。覺聞。撫几稱善。後七坐道場。",
    "X86n1608_004:0638b21": "化行海內。嗣法甚眾。是為青原下十世。贊曰。",
    "X86n1608_004:0638b22": "　本性慈悲來酬夙帳　　見了魚兒隨手便放",
    "X86n1608_004:0638b23": "　一出塵網遂登覺地　　擔折桶脫虗空粉碎",
    "X86n1608_004:0638b24": "佛印元禪師傳",
    "X86n1608_004:0638c01": "佛印禪師。諱了元。字覺老。浮梁人。姓林氏。世業儒。師",
    "X86n1608_004:0638c02": "生二歲。琅琅誦論語諸家詩。五歲誦詩三千首。既長",
    "X86n1608_004:0638c03": "從師。受五經。通大義。因讀楞嚴經。有省。盡棄所習。白",
    "X86n1608_004:0638c04": "父母求出家。禮寶積寺沙門日用。試法華得度。授具",
    "X86n1608_004:0638c05": "後遊廬山。謁開先暹道者。暹自負為海上橫行。俯視",
    "X86n1608_004:0638c06": "後進。師與問答捷給。乃稱賞。遂為其嗣。謁圓通訥。訥",
    "X86n1608_004:0638c07": "曰。骨格已似雪竇。後來之俊也。留掌書記。江州承天",
    "X86n1608_004:0638c08": "虗席。訥薦元當選。時年二十八矣。自承天。遷淮之斗",
    "X86n1608_004:0638c09": "方。廬之開先歸宗。潤之金焦。江西之大仰雲居。凡四",
    "X86n1608_004:0638c10": "十年間。德化緇素。縉紳之賢者。多與之遊。東坡謫黃",
    "X86n1608_004:0638c11": "州。師居歸宗。酬酢妙句。與雲霞爭麗矣。時李伯時為",
    "X86n1608_004:0638c12": "師寫照。師曰。必為我作笑狀。自為贊曰。李公天上石",
    "X86n1608_004:0638c13": "麒麟。傳得雲居道者真。不為拈花明大事。等閒開口",
    "X86n1608_004:0638c14": "笑何人。泥牛漫向風前齅。枯木無端雪裏春。對現堂",
    "X86n1608_004:0638c15": "堂俱不識。太平時代自由身。元符元年正月四日。聽",
    "X86n1608_004:0638c16": "客語有會心者。一笑而化。如所畵狀。贊曰。",
    "X86n1608_004:0638c17": "　文字習氣生來漏逗　　橫口說禪不落窠臼",
    "X86n1608_004:0638c18": "　預畵笑容不知何為　　軒渠而化只這便是",
    "X86n1608_004:0638c19": "黃龍南禪師傳",
    "X86n1608_004:0638c20": "隆興府黃龍慧南禪師。信州張氏子。出家參方。依泐",
    "X86n1608_004:0638c21": "潭禪師。分座說法。名振諸方。後謁慈明。聞慈明貶剝",
    "X86n1608_004:0638c22": "諸方件件。數為邪解。師為之氣索。遂造其室。明命掌",
    "X86n1608_004:0638c23": "書記。屢聞示不契。一日明問。趙州道。臺山婆子。為我",
    "X86n1608_004:0638c24": "勘破了也。且道那裡是他勘破婆子處。師汗下。不能",
    "X86n1608_004:0639a01": "加答。次日又詣。明詬罵不已。師曰。罵豈慈悲法施耶。",
    "X86n1608_004:0639a02": "明曰。你作罵會那。師于言下大悟。作頌曰。傑出叢林",
    "X86n1608_004:0639a03": "是趙州。老婆勘破沒來由。而今四海清如鏡。行人莫",
    "X86n1608_004:0639a04": "與路為讐。呈慈明。明頷之。後開法于同安。機辯自在。",
    "X86n1608_004:0639a05": "室中甞問僧曰。人人有個生緣。上座生緣在甚麼處。",
    "X86n1608_004:0639a06": "正當問答時。却伸手曰。我手何似佛手。又問諸方參",
    "X86n1608_004:0639a07": "請。宗匠所得。復垂脚曰。我脚何似驢脚。如此三十餘",
    "X86n1608_004:0639a08": "年。衲子少有契其機者。謂之黃龍三關語。大振臨濟",
    "X86n1608_004:0639a09": "之道。是為南嶽下十一世。贊曰。",
    "X86n1608_004:0639a10": "　西河獅子父子門風　　倒握太阿誰敢當鋒",
    "X86n1608_004:0639a11": "　師一攖之聖凡情盡　　室中三關全提正令",
    "X86n1608_004:0639a12": "楊岐會禪師傳",
    "X86n1608_004:0639a13": "袁州楊岐方會禪師。郡之宜春冷氏子。少警敏。及冠",
    "X86n1608_004:0639a14": "不事筆硯。繫名征商課。最坐不職。乃宵遯。至瑞州九",
    "X86n1608_004:0639a15": "峰。恍若舊遊。眷不忍去。遂落髮。每閱經。心融神會。參",
    "X86n1608_004:0639a16": "叩慈明。自南源徙道吾石霜。師皆佐總院事。依之雖",
    "X86n1608_004:0639a17": "久。然未有省發。每咨參。明曰。庫司事繁。且去。他日又",
    "X86n1608_004:0639a18": "問。明曰。監寺異時兒孫遍天下在。何用忙為。一日明",
    "X86n1608_004:0639a19": "適出。雨忽作。師偵之小徑。既見。遂搊住曰。這老漢。今",
    "X86n1608_004:0639a20": "日須與我說。不說打你去。明曰。監寺知是般事便休。",
    "X86n1608_004:0639a21": "語未卒。師大悟。即拜于泥塗。問曰。狹路相逢時如何。",
    "X86n1608_004:0639a22": "明曰。你且軃避。我要那裡去。師歸。來日具威儀。詣方",
    "X86n1608_004:0639a23": "丈禮謝。明曰未在。自是明每山行。師輒瞰其出。雖晚",
    "X86n1608_004:0639a24": "必擊皷集眾。明遽還怒曰。少叢林。暮而陞座。何從得",
    "X86n1608_004:0639b01": "此規繩。師曰。汾陽晚參也。何謂非規繩乎。時時激揚",
    "X86n1608_004:0639b02": "宗旨。及明移興化。師辭歸九峯。後道俗迎居楊岐。大",
    "X86n1608_004:0639b03": "振慈明之道。是為南嶽下十一世。贊曰。",
    "X86n1608_004:0639b04": "　荷擔大法綱維叢林　　狹路相逢一語見心",
    "X86n1608_004:0639b05": "　異時兒孫遍滿天下　　源遠流長根深枝大",
    "X86n1608_004:0639b06": "白雲端禪師傳",
    "X86n1608_004:0639b07": "舒州白雲守端禪師。衡州葛氏子。幼事翰墨。長依茶",
    "X86n1608_004:0639b08": "陵郁禪師披剃。往參楊岐。岐一日忽問。受業師為誰。",
    "X86n1608_004:0639b09": "師曰。茶陵郁和尚。岐曰。吾聞伊過橋遭攧有省。作偈",
    "X86n1608_004:0639b10": "甚奇。能記否。師誦曰。我有明珠一顆。久被塵勞關鎖。",
    "X86n1608_004:0639b11": "今朝塵盡光生。照破山河朵朵。岐笑而趨起。師愕然。",
    "X86n1608_004:0639b12": "通夕不寐。黎明咨詢之。適歲暮。岐曰。汝見昨日打毆",
    "X86n1608_004:0639b13": "儺者麼。曰見。岐曰。汝一籌不及渠。師復駭曰。意旨如",
    "X86n1608_004:0639b14": "何。岐曰。渠愛人笑。汝怕人笑。師大悟。巾侍久之。辭遊",
    "X86n1608_004:0639b15": "廬阜。圓通訥禪師。舉住承天。聲名藉甚。又遜居圓通。",
    "X86n1608_004:0639b16": "次徙法華龍門興化海會。所至眾如雲集。隨處上堂",
    "X86n1608_004:0639b17": "示眾。機語超絕。是為南嶽下十二世。贊曰。",
    "X86n1608_004:0639b18": "　久把明珠秘為奇貨　　及遇作家一笑便墮",
    "X86n1608_004:0639b19": "　看破笑處自亦絕倒　　信手拈來無非是寶",
    "X86n1608_004:0639b20": "五祖演禪師傳",
    "X86n1608_004:0639b21": "蘄州五祖法演禪師。綿州鄧氏子。年三十五。始棄家",
    "X86n1608_004:0639b22": "祝髮受具。往成都。習唯識百法論。因聞菩薩入見道",
    "X86n1608_004:0639b23": "時。智與理冥。境與神會。不分能證所證。西天外道。甞",
    "X86n1608_004:0639b24": "難比丘曰。既不分能證所證。却以何為證。無能對者。",
    "X86n1608_004:0639c01": "後玄奘三藏。至彼救云。如人飲水。冷暖自知。乃通其",
    "X86n1608_004:0639c02": "難。師曰。冷暖則可知矣。作麼生是自知的事。遂致疑。",
    "X86n1608_004:0639c03": "本講師莫疏其問。但曰。汝欲明此。當往南方。扣傳佛",
    "X86n1608_004:0639c04": "心宗者。師即負笈參方。每見尊宿。無不以此咨決。疑",
    "X86n1608_004:0639c05": "終不破。後謁浮山遠禪師請益。遠云。我有個譬喻說",
    "X86n1608_004:0639c06": "似你。你一似個三家村裡賣柴漢子。把個匾擔。向十",
    "X86n1608_004:0639c07": "字街頭。立地問人。今日中書堂商量甚麼事。師默計。",
    "X86n1608_004:0639c08": "若如此。大事故未在遠。一日語師曰。吾老矣。恐虗度",
    "X86n1608_004:0639c09": "子光陰。可往依白雲。此老必能了子大事。師辭。至白",
    "X86n1608_004:0639c10": "雲。遂舉僧問南泉摩尼珠話請益。雲叱之。師領悟。獻",
    "X86n1608_004:0639c11": "投機偈曰。山前一片閒田地。叉手叮嚀問祖翁。幾度",
    "X86n1608_004:0639c12": "賣來還自買。為憐松竹引清風。雲印可。後分座說法。",
    "X86n1608_004:0639c13": "晚居東山。為南嶽下十三世。贊曰。",
    "X86n1608_004:0639c14": "　出門不利即撞擔板　　逢人便問祇好遮眼",
    "X86n1608_004:0639c15": "　幸遇作家一椎打破　　掉轉頭來方知話墮",
    "X86n1608_004:0639c16": "無準範禪師傳",
    "X86n1608_004:0639c17": "徑山無準禪師諱師範。蜀之梓潼人。姓雍氏。出家授",
    "X86n1608_004:0639c18": "具。參學來杭州。見松源岳于靈隱。謁破庵先禪師于",
    "X86n1608_004:0639c19": "平江。一言之下。頓悟玄旨。出世明州清凉。移焦山。遷",
    "X86n1608_004:0639c20": "雪竇。召住育王。遷徑山。召入對修政殿。賜金襴僧衣。",
    "X86n1608_004:0639c21": "又宣詔慈明殿。陞高座說法。帝垂簾而聽。賜號佛鑑",
    "X86n1608_004:0639c22": "禪師。贊曰。",
    "X86n1608_004:0639c23": "　一語投機十方通透　　舌根雷奔衲僧雲凑",
    "X86n1608_004:0639c24": "　兩入內廷提挈萬乘　　不假他力全憑正令",
    "X86n1608_004:0640a01": "四明法智知禮法師傳",
    "X86n1608_004:0640a02": "法智法師。諱知禮。字約言。四明金氏子。母李氏。乏嗣。",
    "X86n1608_004:0640a03": "父母禱于佛。夢神僧携童子遺之曰。此佛子羅睺羅",
    "X86n1608_004:0640a04": "也。因有娠。暨生。神宇清粹。不與眾倫。七歲喪母。號哭",
    "X86n1608_004:0640a05": "不絕。白父求出家。遂捨依太平興國寺洪選師。十五",
    "X86n1608_004:0640a06": "授具。專探律部。時寶雲法師。專弘天台教觀。師時年",
    "X86n1608_004:0640a07": "二十。往從之。始三日。首座謂之曰。法界次第。汝當奉",
    "X86n1608_004:0640a08": "行。師曰。何謂法界。座曰。大總相法門。圓融無礙者。是",
    "X86n1608_004:0640a09": "也。師曰。既圓融無礙。何有次第。座無對。居一月。自講",
    "X86n1608_004:0640a10": "心經。聽者服其速悟。五年其父夢。師跪于寶雲之前。",
    "X86n1608_004:0640a11": "雲以瓶水。注其口。自是圓頓之旨。一受即了。甞代寶",
    "X86n1608_004:0640a12": "雲講。雲歸寂。師復夢。貫寶雲之首。擐于左臂而行。師",
    "X86n1608_004:0640a13": "自解曰。將作初表受習流通。次表操持種智之首。化",
    "X86n1608_004:0640a14": "行于世也。後受請出世。主乾符。後徙報恩院。大興建。",
    "X86n1608_004:0640a15": "以為長講天台教法。十方住持之地。師精勤懺法。苦",
    "X86n1608_004:0640a16": "志操修。博學多聞。長于著述。善申詰難。天台一家教",
    "X86n1608_004:0640a17": "觀。至宋久湮。先是寶雲講二十年。尤多異計。至師廣",
    "X86n1608_004:0640a18": "設問難。發明一心三觀之旨。故台宗以師為中興焉。",
    "X86n1608_004:0640a19": "著作甚多。具載別錄。贊曰。",
    "X86n1608_004:0640a20": "　台之一家遠宗龍樹　　教觀分明觸者多悟",
    "X86n1608_004:0640a21": "　五百年來其維不張　　實生吾師大振其綱",
    "X86n1608_004:0640a22": "雪巖欽禪師傳(補)",
    "X86n1608_004:0640a23": "袁州仰山雪巖祖欽禪師。婺州人。五歲出家。十六為",
    "X86n1608_004:0640a24": "僧。十八至雙林鐵橛遠公會下。初看無字。忽返觀。念",
    "X86n1608_004:0640b01": "頭起處。當下氷冷。澄湛不搖。過一日如彈指頃。都不",
    "X86n1608_004:0640b02": "聞鐘皷聲。年十九挂搭靈隱。見處州來書記云。欽禪",
    "X86n1608_004:0640b03": "工夫。是死水不濟事。動靜二相。打作兩橛。參禪須是",
    "X86n1608_004:0640b04": "起疑情。小疑小悟。大疑大悟。師便改看乾屎橛。却因",
    "X86n1608_004:0640b05": "昏散。不得頃刻潔淨。移單過淨慈。參天目禮。結甲坐",
    "X86n1608_004:0640b06": "禪。封被不臥。一日問修上座。即今昏散。打屏不去。修",
    "X86n1608_004:0640b07": "曰。你自不猛烈。須是盡渾身。併作一個話頭。更討甚",
    "X86n1608_004:0640b08": "昏散。師依此做工夫。頓覺身心兩忘。三晝夜目不交",
    "X86n1608_004:0640b09": "睫。第三日午後。在三門下經行。修問。在此做甚麼。曰",
    "X86n1608_004:0640b10": "辦道。修曰。你喚甚麼作道。不能對。轉加迷悶。遂歸堂",
    "X86n1608_004:0640b11": "坐禪。纔上蒲團。面前豁然一開。如地陷一般。是時呈",
    "X86n1608_004:0640b12": "似人不得。便下單尋修。修見便云。且喜且喜。握手出",
    "X86n1608_004:0640b13": "門前柳堤上。行見萬象森羅。向來厭棄之物。與無明",
    "X86n1608_004:0640b14": "煩惱。元都是玅明真性中流出。半月餘動相不生。然",
    "X86n1608_004:0640b15": "于中夜睡著。又却打作兩橛。凡古人公案。有義路者。",
    "X86n1608_004:0640b16": "則理會得。如銀山鐵壁者。却又不會。後見無準範公",
    "X86n1608_004:0640b17": "于徑山。因鑄鐘令作疏語。師成偈曰。通身只是一張",
    "X86n1608_004:0640b18": "口。百鍊爐中輥出來。斷送夕陽歸去後。又催明月上",
    "X86n1608_004:0640b19": "樓臺。即俾居侍司。十年。然猶不得徹悟。因過浙東。天",
    "X86n1608_004:0640b20": "童育王兩山住。一日在佛殿前行。忽然擡頭。見一枝",
    "X86n1608_004:0640b21": "古栢觸目省發。礙膺之物。撲然而散。自謂如暗室中",
    "X86n1608_004:0640b22": "出在白日之下。走一轉相似。方始得見徑山老人立",
    "X86n1608_004:0640b23": "地處。正好三十拄杖。由是聲振叢林。出世潭州龍興。",
    "X86n1608_004:0640b24": "遷湘西道林。處州南明佛日。台州仙居護聖。湖州光",
    "X86n1608_004:0640c01": "孝。迨居袁州之仰山。道遂大顯。學者稱仰嶠再世云。",
    "X86n1608_004:0640c02": "上堂曰。個事本成現。覓則不可見。白圭本無瑕。琢磨",
    "X86n1608_004:0640c03": "乃成玷。執之以實法。空中生閃電。視之似等閒。脚下",
    "X86n1608_004:0640c04": "添紅線。若是學道人。好好看方便。作麼生。莫看仙人",
    "X86n1608_004:0640c05": "手中扇。普說曰。時不待人。轉眼便是來生。何不趂身",
    "X86n1608_004:0640c06": "強力徤。打教徹去。討教明白去。何幸又得在此名山",
    "X86n1608_004:0640c07": "大澤。神龍世界。祖師法窟安單。僧堂明淨。粥飯精潔。",
    "X86n1608_004:0640c08": "湯火穩便。若不向這裡打教徹。討教明白去。是你自",
    "X86n1608_004:0640c09": "暴自棄。自甘陸沉。為下劣愚癡之漢。你若果是。茫無",
    "X86n1608_004:0640c10": "所知。何不博問先知。凡遇五參。見曲彔牀上老漢。橫",
    "X86n1608_004:0640c11": "說豎說。何不歷在耳根。反覆尋思。畢竟是個甚麼道",
    "X86n1608_004:0640c12": "理。是為南嶽下二十世。贊曰。",
    "X86n1608_004:0640c13": "　知見若存關棙猶隔　　觸破琉璃殿前古栢",
    "X86n1608_004:0640c14": "　借仰山座通楊岐脉　　全提正令千妖喪魄",
    "X86n1608_004:0640c15": "無用寬禪師傳(補)",
    "X86n1608_004:0640c16": "舒州太湖山無用寬禪師。得法金牛真。門庭嚴峻。先",
    "X86n1608_004:0640c17": "後主金牛離相寺。太平乳山。太湖梁山。淨戒正覺諸",
    "X86n1608_004:0640c18": "大剎。俱有語錄。行於世。一源寧求印可。方入戶。師厲",
    "X86n1608_004:0640c19": "聲叱出。寧作禮門外合爪而立。久之乃許入。師問曰。",
    "X86n1608_004:0640c20": "何處人。曰通州。師曰。淮海近日盈虗若何。曰沃日滔",
    "X86n1608_004:0640c21": "天。不存涓滴。師曰。不著漕道。曰請和尚道。師便喝。寧",
    "X86n1608_004:0640c22": "退就禪室。徹夜不寐。一日聞師舉雲門一念不起語。",
    "X86n1608_004:0640c23": "聲未絕而有省。急趨入堂。師便打。令造偈拈趙州。寧",
    "X86n1608_004:0640c24": "立成曰。趙州狗子無佛性。萬象森羅齊乞命。無底籃",
    "X86n1608_004:0641a01": "兒盛死蛇。多添少減無餘剩。師嗒然一笑。復舉證道",
    "X86n1608_004:0641a02": "偈。問曰。掣電飛來。全身不顧。擬議之間。聖凡無路。速",
    "X86n1608_004:0641a03": "道速道。寧曰。火迸星飛。有何擬議。覿面當機。不是不",
    "X86n1608_004:0641a04": "是。師振威一喝。寧曰。喝作麼。師曰。東瓜山前吞扁擔。",
    "X86n1608_004:0641a05": "捉住清風剝了皮。寧不覺通身汗下曰。今日方知和",
    "X86n1608_004:0641a06": "尚用處。師曰。閉著口。寧侍左右三年。師以斷崖義所",
    "X86n1608_004:0641a07": "贊己像。親署一花。授之曰。逢龍即住。遇池便居。寧後",
    "X86n1608_004:0641a08": "建禹門興化庵于龍池。實應其讖。宋學士濂云。無用",
    "X86n1608_004:0641a09": "其鐵中之錚錚者與。是為南嶽下二十世。贊曰。",
    "X86n1608_004:0641a10": "　好個阿師十分標格　　門庭高峻言無枝葉",
    "X86n1608_004:0641a11": "　活剝了皮露出清風　　且閉著口一線不通",
    "X86n1608_004:0641a12": "高峯妙禪師傳",
    "X86n1608_004:0641a13": "天目高峯禪師。諱原妙。吳江人。姓徐氏。母周氏。夢僧",
    "X86n1608_004:0641a14": "乘舟投宿。而孕。生而喜趺坐。見僧入門。則愛戀欲從",
    "X86n1608_004:0641a15": "之遊。十五懇請父母出家。投嘉禾密印寺法住為師。",
    "X86n1608_004:0641a16": "薙髮受具。二十入淨慈。立三年死限學禪。父兄尋訪。",
    "X86n1608_004:0641a17": "巍然不顧。後參雪巖欽禪師。方問訊。即打出閉却門。",
    "X86n1608_004:0641a18": "再往始得親近。一日巖忽問。阿誰與你拖箇死尸來。",
    "X86n1608_004:0641a19": "聲未絕。即打。如是者不知其幾。後覩五祖演和尚真",
    "X86n1608_004:0641a20": "贊云。返復元來是這漢。忽然打破拖死尸之疑。及見",
    "X86n1608_004:0641a21": "巖。巖仍前問。師便喝。巖拈棒。師把住曰。今日打某甲",
    "X86n1608_004:0641a22": "不得。翌日巖問。萬法歸一。一歸何處。師曰。狗舐熱油",
    "X86n1608_004:0641a23": "鐺。自是機鋒不讓。一日巖問。正睡無夢時。主人公在",
    "X86n1608_004:0641a24": "甚麼處。師無語。自是奮志入龍鬚。決要發明。越五年。",
    "X86n1608_004:0641b01": "因同宿推枕子。落地作聲。廓然大悟。乃謂如遠客還",
    "X86n1608_004:0641b02": "鄉。只是舊時人。不改舊時行履處。後入天目獅子巖。",
    "X86n1608_004:0641b03": "最險絕處。立死關。髮長不剪。截甕為鐺。併日一食。晏",
    "X86n1608_004:0641b04": "如也。時巖住大仰。三喚不起。乃付麈拂印記。後出世。",
    "X86n1608_004:0641b05": "其道大振。遂有他方異域越重海踰萬山而來者。贊",
    "X86n1608_004:0641b06": "曰。",
    "X86n1608_004:0641b07": "　雪巖之險壁立萬仞　　惟師登之得其捷徑",
    "X86n1608_004:0641b08": "　死關之險又踰于巖　　故望之者猶如登天",
    "X86n1608_004:0641b09": "鐵山瓊禪師傳(補)",
    "X86n1608_004:0641b10": "南嶽鐵山瓊禪師。十八出家。二十二薙髮受具。先到",
    "X86n1608_004:0641b11": "石霜。記得祥庵主云。時時觀見鼻頭白。從此下工。便",
    "X86n1608_004:0641b12": "得清淨。及見雪巖坐禪箴。始知工夫未當。乃往見雪",
    "X86n1608_004:0641b13": "巖于仰山。一依所示用工。一日忽覺。從頭至足。如擘",
    "X86n1608_004:0641b14": "破髑髏相似。如萬丈井底被提出。在空中相似。舉似",
    "X86n1608_004:0641b15": "巖。巖曰。未在。更去做工夫。求得法語。末句云。紹隆佛",
    "X86n1608_004:0641b16": "祖向上事。腦後依然欠一槌。巖順世。師以離巖太早。",
    "X86n1608_004:0641b17": "再謁蒙山。山問。參禪到甚麼處。是畢工處。師罔然。山",
    "X86n1608_004:0641b18": "教做定力工夫。洗盪塵習。每遇入室下語。只道欠在。",
    "X86n1608_004:0641b19": "一日以定力挨拶。直造幽微。出定舉似山。山問。那個",
    "X86n1608_004:0641b20": "是你本來面目。正欲下語。山便閉門。自此工夫日有",
    "X86n1608_004:0641b21": "玅處。但入室下語。猶道欠在。一日定中。忽觸著欠字。",
    "X86n1608_004:0641b22": "身心豁然。如積雪卒然開霽。忍俊不禁。跳下單來。擒",
    "X86n1608_004:0641b23": "住山曰。我欠個甚麼。山打三掌。師禮三拜。山曰。鐵山",
    "X86n1608_004:0641b24": "這一著子幾年。今日方了。後住南嶽。道風大播。高麗",
    "X86n1608_004:0641c01": "國王。請為國師。聲振海外。後復還石霜。嗣雪巖焉。千",
    "X86n1608_004:0641c02": "巖長公。跋師開示語曰。鐵山和尚。一條硬脊骨。抝不",
    "X86n1608_004:0641c03": "折。親承仰山慧朗老人之記。為高麗一國之師。登其",
    "X86n1608_004:0641c04": "門。升其堂。無慮億萬計。是為南嶽下二十一世。贊曰。",
    "X86n1608_004:0641c05": "　髑髏觸破再下一槌　　本無欠少錯過幾回",
    "X86n1608_004:0641c06": "　薰天炙地海外網開　　法無藏處萬里歸來",
    "X86n1608_004:0641c07": "中峯本禪師傳",
    "X86n1608_004:0641c08": "天目中峯禪師。諱明本。號幻住。杭之錢塘人。俗姓孫。",
    "X86n1608_004:0641c09": "母李氏。夢無門開道者。打燈籠。至其家。翌日遂生。師",
    "X86n1608_004:0641c10": "神儀挺異。具大人相。纔離襁褓。便跏趺坐。能言便歌",
    "X86n1608_004:0641c11": "讚梵唄。凡嬉戲。必為佛事。年十五。決志出家。遇僧招",
    "X86n1608_004:0641c12": "師。往參天目高峯和尚。峯孤峻嚴冷。不假人辭色。一",
    "X86n1608_004:0641c13": "見歡然。欲為祝髮。師以父命未許。至年二十四。從高",
    "X86n1608_004:0641c14": "峯薙染。于獅子院授具。明年觀流泉有省。詣峯求證。",
    "X86n1608_004:0641c15": "峯打趂出。既而民間訛傳。官選童男女。師因問曰。忽",
    "X86n1608_004:0641c16": "有人來問和尚。討童男女時如何。峯曰。我但度竹篦",
    "X86n1608_004:0641c17": "子與他。師于言下洞然。陸沉眾中。人無知者。于是高",
    "X86n1608_004:0641c18": "峯書真贊。付之師曰。我相不思議。佛祖莫能視。獨許",
    "X86n1608_004:0641c19": "不肖兒。得見半邊鼻。且俾參徒詣師請益。眾由此知",
    "X86n1608_004:0641c20": "歸。及高峯將遷化。以大覺屬師。師辭。推第一座主之。",
    "X86n1608_004:0641c21": "師自後往遊皖山廬阜少林金陵。隨處結幻住庵。學",
    "X86n1608_004:0641c22": "人叢聚。于儀真船居。朝廷聞師道風。賜佛慈圓照廣",
    "X86n1608_004:0641c23": "慧禪師之號。一時王公駙馬。莫不致禮。翰林承旨趙",
    "X86n1608_004:0641c24": "公孟頫。以師禮之。時問法要。有別傳覺心。師說法無",
    "X86n1608_004:0642a01": "礙。有廣錄三十卷。行于世。贊曰。",
    "X86n1608_004:0642a02": "　天目窟中真獅子兒　　爪牙才露百獸奔馳",
    "X86n1608_004:0642a03": "　孤風凜凜法海洋洋　　是故我師稱法中王",
    "X86n1608_004:0642a04": "斷崖義禪師傳(補)",
    "X86n1608_004:0642a05": "斷崖了義禪師。湖州德清人。姓湯氏。生不茹葷。六歲",
    "X86n1608_004:0642a06": "始能言。但從其母。誦法華經。餘懵無所知。年十七。聞",
    "X86n1608_004:0642a07": "禪者誦高峯上堂語曰。欲窮千里目。更上一層樓。師",
    "X86n1608_004:0642a08": "忽曰。此大善知識。必能為人拔釘去楔。願見之。母張",
    "X86n1608_004:0642a09": "氏。俶裝與行。見高峯于獅子巖之死關峯。令參萬法",
    "X86n1608_004:0642a10": "歸一一歸何處話。因名之曰從一。他日聞峯舉牛過",
    "X86n1608_004:0642a11": "窓櫺話。師疑甚。一日過鉢盂塘。見松上雪墜。有省。即",
    "X86n1608_004:0642a12": "呈頌曰。不問南北與東西。大地山河一片雪。聲未絕。",
    "X86n1608_004:0642a13": "峯痛棒之。不覺墜身崖下。同學明通。馳救之。已出半",
    "X86n1608_004:0642a14": "山無所苦。曰我見欽公去也。通曰。莫負老漢棒。力挽",
    "X86n1608_004:0642a15": "之。乃自誓。七日不證則決去。遂壁立達旦。未及所期。",
    "X86n1608_004:0642a16": "忽大悟。馳至死關。呼曰。老和尚。今日瞞我不得也。呈",
    "X86n1608_004:0642a17": "頌曰。大地山河一片雪。太陽一照便無蹤。自此不疑",
    "X86n1608_004:0642a18": "諸佛祖。更無南北與西東。峯因上堂云。我布漫天大",
    "X86n1608_004:0642a19": "網。打鳳羅龍。今日有蟭螟蟲撞入。三十年後。向孤峯",
    "X86n1608_004:0642a20": "絕頂。揚聲大呌。且道呌個甚麼。舉拂子云。大地山河",
    "X86n1608_004:0642a21": "一片雪。師便奪峯拂子。為眾舉揚。峯歎其俊快。改名",
    "X86n1608_004:0642a22": "曰了義。從此剃落。所至歸重。師性嚴峻。或觸其鋒。則",
    "X86n1608_004:0642a23": "發言如奔雷。居不擇地。而律範凜如氷雪。師子正宗",
    "X86n1608_004:0642a24": "等寺。屢請住持。俱不應。泰定三年。師壽七十。始狥眾",
    "X86n1608_004:0642b01": "請。居一載。示眾曰。不可起一念精進心。不可起一念",
    "X86n1608_004:0642b02": "懈怠心。不可起一念求悟心。不可起一念得失心。纔",
    "X86n1608_004:0642b03": "有念生。即被一切邪魔入心腑。使爾顛狂。胡說亂道。",
    "X86n1608_004:0642b04": "永作魔家眷屬。佛也難救。元統二年正月六日。詣法",
    "X86n1608_004:0642b05": "雲塔西。指空地曰。此處更好立個無縫塔。其晚謂禪",
    "X86n1608_004:0642b06": "者曰。老僧明日天台去。禪者曰。某甲隨師去。曰你走",
    "X86n1608_004:0642b07": "馬也趂我不及。翌午跏趺而化。世壽七十二。僧臘四",
    "X86n1608_004:0642b08": "十九。藏全身于獅子巖後之雲深庵。詔賜號佛慧圓",
    "X86n1608_004:0642b09": "明正覺普度大師。是為南嶽下二十二世。贊曰。",
    "X86n1608_004:0642b10": "　千崖坐斷粉碎洪濛　　眼空四海鼻舌俱通",
    "X86n1608_004:0642b11": "　松上雪消崖邊雲墮　　大地山河喚作甚麼",
    "X86n1608_004:0642b12": "絕學誠禪師傳(補)",
    "X86n1608_004:0642b13": "洪州般若寺絕學世誠禪師。大德間。鐵牛持定。住靈",
    "X86n1608_004:0642b14": "雲。唱雪巖之道。師為其上足。甞示眾云。兄弟家。三年",
    "X86n1608_004:0642b15": "五年做工夫。無個入處。將從前話頭拋却。不知行到",
    "X86n1608_004:0642b16": "中途而廢。可惜前來許多心機。有志之士。看眾中柴",
    "X86n1608_004:0642b17": "乾水便。僧堂溫煖。發願三年不出門。決定有個受用。",
    "X86n1608_004:0642b18": "有等纔做工夫。心地清淨。但見境物現前。便成四句。",
    "X86n1608_004:0642b19": "將謂是大了當人。口快舌便。悞了一生。三寸氣消。將",
    "X86n1608_004:0642b20": "何保任。佛子若欲出離。參須真參。悟須實悟。後仰山",
    "X86n1608_004:0642b21": "古梅正友。請益求住。師曰。你去見無用中峯斷崖三",
    "X86n1608_004:0642b22": "人了。却來與我同住。後梅到雪巖。閱法昌語錄。至驅",
    "X86n1608_004:0642b23": "耕奪食。忽有徹處。便頌公案數則。寄呈師。師曰。此人",
    "X86n1608_004:0642b24": "得我第三番竹篦上氣力。但欠脫殻在。越三年。梅因",
    "X86n1608_004:0642c01": "過堂。打動鉢。始大悟。是為南嶽下二十二世。贊曰。",
    "X86n1608_004:0642c02": "　據曲彔牀提長柄拂　　用鐵牛機碎千聖骨",
    "X86n1608_004:0642c03": "　亦名瞎禿亦名古佛　　千巖道破是第二月",
    "X86n1608_004:0642c04": "千巖長禪師傳",
    "X86n1608_004:0642c05": "千巖禪師。諱元長。字無明。千巖別號也。越之蕭山黃",
    "X86n1608_004:0642c06": "氏子。父九鼎。母何氏。晚而生師。七歲從外傳。諸書經",
    "X86n1608_004:0642c07": "目輒成誦。師之諸父曇芳為僧。欲乞為嗣。從之。十九",
    "X86n1608_004:0642c08": "薙染。受具干律師。知為法器。一日從飯僧于丞相府。",
    "X86n1608_004:0642c09": "時中峯在座。遙見師。即呼問曰。汝日用何如。師曰。唯",
    "X86n1608_004:0642c10": "念佛耳。峯曰。佛今何在。師方擬議。峯厲聲叱之。師遂",
    "X86n1608_004:0642c11": "胡跪作禮。求示法要。峯以狗子無佛性話授之。師從",
    "X86n1608_004:0642c12": "此參究。危坐脇不至席者三年。因聞鵲聲有省。亟見",
    "X86n1608_004:0642c13": "峯。具陳所悟。峯復斥之。師憤然來歸。一夜將寂。忽鼠",
    "X86n1608_004:0642c14": "翻食猫器。墮地有聲。恍然大悟。覺身躍起數丈。如蟬",
    "X86n1608_004:0642c15": "蛻污濁之中。浮游玄間。上天下地。一時清朗。披衣待",
    "X86n1608_004:0642c16": "旦。復往質于峯。峯問曰。趙州何故云無。師曰。鼠食猫",
    "X86n1608_004:0642c17": "飯。峯曰未也。師曰。飯器破矣。峯曰。破後云何。師曰。築",
    "X86n1608_004:0642c18": "碎方甓。峯乃微笑。囑曰。汝宜善自護持。棲遯巖穴。時",
    "X86n1608_004:0642c19": "節若至。其理自彰。師既受囑。乃隱天龍。躭悅禪味。後",
    "X86n1608_004:0642c20": "聲光日顯。笑隱訢公力薦之。諸山爭相勸請。後至烏",
    "X86n1608_004:0642c21": "龍山。有終焉之志。尋建剎開化。學者輻凑。大振天目",
    "X86n1608_004:0642c22": "之道。有語錄。行于世。贊曰。",
    "X86n1608_004:0642c23": "　問佛何在尋之不見　　鼠翻猫器忽然出現",
    "X86n1608_004:0642c24": "　躍身如空應聲若響　　不是這番幾沈妄想",
    "X86n1608_004:0643a01": "無一全禪師傳(補)",
    "X86n1608_004:0643a02": "無一全禪師。元延祐間。遯跡石溪。石溪與大洞相望。",
    "X86n1608_004:0643a03": "洞左實相寺。同時有一源寧居之。人謂廣德二甘露",
    "X86n1608_004:0643a04": "門。宋學士濂每稱焉。一源者。無用寬法嗣。即龍池禹",
    "X86n1608_004:0643a05": "門開山禪師也。師嗣法未詳。昔應庵華為大慧杲法",
    "X86n1608_004:0643a06": "門猶子。世稱其居處。謂二甘露門。以此類推。師當為",
    "X86n1608_004:0643a07": "臨濟宗。又甞見千巖長公。有辭石溪請偈曰。出世宗",
    "X86n1608_004:0643a08": "師萬萬千。只餘迦葉守枯禪。老僧若也隨流去。孤負",
    "X86n1608_004:0643a09": "山居三十年。又送全上人偈曰。全然不識自觀音。訪",
    "X86n1608_004:0643a10": "我伏龍山更深。四月初頭三月盡。黃鶯啼過綠楊陰。",
    "X86n1608_004:0643a11": "意者是其人耶。贊曰。",
    "X86n1608_004:0643a12": "　無一一源是二是一　　鉢[金*兩]悉稱聲名洋溢",
    "X86n1608_004:0643a13": "　名可得著語不得聞　　我思高致溪月石雲",
    "X86n1608_004:0643a14": "本空照禪師傳(補)",
    "X86n1608_004:0643a15": "本空禪師。氏里嗣法未詳。師顯圓融廣大法門。甞于",
    "X86n1608_004:0643a16": "石溪。建松雲閣。繪三教聖賢像。悉藏其書于中。或謂",
    "X86n1608_004:0643a17": "辨魔揀異。宗門眼目。秤觔定兩。向上鉗鎚。豈可雷同。",
    "X86n1608_004:0643a18": "事須甄別。師曰會麼。瓶盤釵釧一金。毒藥醍醐一味。",
    "X86n1608_004:0643a19": "千巖長公稱師。為巨靈劈大華之手。芥子納須彌之",
    "X86n1608_004:0643a20": "機。又有答師二偈曰。懊悔當初入此門。至今無物獻",
    "X86n1608_004:0643a21": "家尊。伯勞破鏡渾相似。翻笑飛蝗多子孫。雷聲未歇",
    "X86n1608_004:0643a22": "電光隨。雪片飛空幾個知。凜凜吹毛全殺活。太平寰",
    "X86n1608_004:0643a23": "宇斬頑癡。亦可知其人矣。贊曰。",
    "X86n1608_004:0643a24": "　松雲萬朵溪山盤盤　　松風一曲溪月團團",
    "X86n1608_004:0643b01": "　氷崖筍出炎天雪寒　　我之知師有友千巖",
    "X86n1608_004:0643b02": "大滿大禪師傳(補)",
    "X86n1608_004:0643b03": "大滿大禪師。未詳何許人。大滿為五祖。賜諡不聞有",
    "X86n1608_004:0643b04": "二。按裕州妙覺寺。在七峰山前。一名上古寺。寺後為",
    "X86n1608_004:0643b05": "妙覺院。元頤庵和尚居之。初禮本院溫山主為師。其",
    "X86n1608_004:0643b06": "後任慶壽居大剎。至元十年。賜號佛日滿大禪師。十",
    "X86n1608_004:0643b07": "九年正月圓寂。一云。賜號佛日大滿大禪師。未知即",
    "X86n1608_004:0643b08": "其人否也。千巖長公有送滿禪人偈。又有示慶雲滿",
    "X86n1608_004:0643b09": "長老偈。抑或以滿為名者歟。贊曰。",
    "X86n1608_004:0643b10": "　彼何人斯藏頭露尾　　是耶非耶為彼為此",
    "X86n1608_004:0643b11": "　先有五祖後有頤庵　　本來面目劈破老憨",
    "X86n1608_004:0643b12": "季潭泐禪師傳(補)",
    "X86n1608_004:0643b13": "徑山宗泐禪師。字季潭。別號全室。台州臨海人。俗姓",
    "X86n1608_004:0643b14": "周氏。生始能坐輒跏趺。八歲從天竺笑隱訢公學佛。",
    "X86n1608_004:0643b15": "十四薙度。二十受具。從隱開山于龍翔。寓意詞章。尤",
    "X86n1608_004:0643b16": "精古隷。隱問。國師三喚。侍者三應。於意云何。師曰。何",
    "X86n1608_004:0643b17": "得刲肉作瘡。隱曰。將謂汝奇特。今故無所得也。師一",
    "X86n1608_004:0643b18": "喝。隱擬拈棒。師拂袖出。後乃得隱心印已。而上徑山。",
    "X86n1608_004:0643b19": "掌元叟端公記室。出世涇縣水西寺。大明洪武元年",
    "X86n1608_004:0643b20": "四月。遷中竺。入寺上堂曰。金剛王劒橫揮。千妖屏迹。",
    "X86n1608_004:0643b21": "爍迦羅眼洞照。萬物潛形。到此卷舒在己。殺活臨時。",
    "X86n1608_004:0643b22": "直得千歲巖伸腰[跳兆+孛]跳。錢塘水東決逆流。諸人還知",
    "X86n1608_004:0643b23": "有也無。遂豎拂子云。庭前石笋抽條也。曾見高枝宿",
    "X86n1608_004:0643b24": "鳳凰。四年正月。住徑山。次五十五代。太祖高皇帝召",
    "X86n1608_004:0643c01": "西白金公。問鬼神事。詔舉高行沙門。師居其首。五年",
    "X86n1608_004:0643c02": "建普度大會于鍾山太平興國寺。命師說法。超度迷",
    "X86n1608_004:0643c03": "溺。上臨筵歎美。命住持天界寺。屢駕臨幸召對內庭。",
    "X86n1608_004:0643c04": "賜饍無虗日。每和其詩。稱為泐翁。至百四十五首。又",
    "X86n1608_004:0643c05": "命製讚佛樂章。既成。御署曲名。曰善世。曰昭信。曰延",
    "X86n1608_004:0643c06": "慈。曰法喜。曰禪悅。曰徧應。曰妙濟。曰善應。凡八章。勅",
    "X86n1608_004:0643c07": "太甞諧協歌舞之節。用之著為定制。十年冬。詔師與",
    "X86n1608_004:0643c08": "太璞玘公。註心經金剛楞伽三經。行世。十二年。上以",
    "X86n1608_004:0643c09": "佛書有遺佚。命領徒三十餘人。往西域求之。十五年。",
    "X86n1608_004:0643c10": "得莊嚴寶王文殊等經還朝。開僧錄司。授右街善世。",
    "X86n1608_004:0643c11": "掌天下僧教。命蓄髮授以儒職。師姑奉命。至髮長。上",
    "X86n1608_004:0643c12": "召而官之。師懇辭求免。願終釋門。上乃嘉歎從之。賜",
    "X86n1608_004:0643c13": "師免官說。後以長官奏事獲譴。往鳳陽槎枒峯。建寺。",
    "X86n1608_004:0643c14": "三年訖工。天界寺火。以興復為己任。奏重建于聚寶",
    "X86n1608_004:0643c15": "門外。二十三年。詔再住天界。二十四年。復領右街善",
    "X86n1608_004:0643c16": "世。居無何。奉旨逸老。歸槎峯。上曰。寂寞觀明月。逍遙",
    "X86n1608_004:0643c17": "對白雲。汝其往哉。乃渡江至江浦石佛寺。示微疾。九",
    "X86n1608_004:0643c18": "月初十日。晨起謂眾曰。人之生滅。如海一漚。漚生漚",
    "X86n1608_004:0643c19": "滅。復歸于水。何處非寂滅地也。言訖。喚侍者曰。這箇",
    "X86n1608_004:0643c20": "聻。侍者茫然。師曰苦。遂寂。世壽七十四。夏六十。茶毗。",
    "X86n1608_004:0643c21": "牙齒數珠不壞。得舍利三十顆。建塔天界。附笑隱塔",
    "X86n1608_004:0643c22": "右。宋學士濂贊師像曰。具大福德。足以荷擔佛法。證",
    "X86n1608_004:0643c23": "大智慧。足以攝伏魔軍。悟四喝三玄于彈指。合千經",
    "X86n1608_004:0643c24": "萬論于一門。真實錄也。有全室外集十卷。行世。是為",
    "X86n1608_004:0644a01": "南嶽下二十一世。贊曰。",
    "X86n1608_004:0644a02": "　龍飛九五法運更新　　如雲之從作國上珍",
    "X86n1608_004:0644a03": "　終不受官天語益親　　末後傾出誰賡其音",
    "X86n1608_004:0644a04": "金碧峯禪師傳",
    "X86n1608_004:0644a05": "寂照圓明禪師。諱寶金。號璧峰。乾州永壽人。姓石氏。",
    "X86n1608_004:0644a06": "父母俱崇善。時有沙門。以觀音像。授其母張氏。囑曰。",
    "X86n1608_004:0644a07": "謹事之。當生智慧之男。未幾果生師。白光燁燁照室。",
    "X86n1608_004:0644a08": "幼多疾。父母疑之曰。此兒宜師釋氏耶。年六歲。遂捨",
    "X86n1608_004:0644a09": "依雲寂溫法師。為弟子。及長受具。徧詣講肆。窮性相",
    "X86n1608_004:0644a10": "之旨。久之曰。是可以了生死耶。遂棄去。時如海真禪",
    "X86n1608_004:0644a11": "師。開法于蜀。師往詣。示以道要。師大起疑情。久之有",
    "X86n1608_004:0644a12": "悟。呈真。真大斥之曰。必使心思路絕。大法可明。師益",
    "X86n1608_004:0644a13": "加精進。三年脇不至席。一日聞伐木聲。汗下如雨。急",
    "X86n1608_004:0644a14": "往求證于真。真猶詰十數遍。一一無滯。乃印可之。後",
    "X86n1608_004:0644a15": "至五臺秘魔崖。知為前身住處。遂棲止。久之聲光日",
    "X86n1608_004:0644a16": "露。四方聞而至者。將集千人。師不拒也。至正間。順帝",
    "X86n1608_004:0644a17": "遣使。詔至京。甚敬之。命住海印寺。力以疾辭。賜寂照",
    "X86n1608_004:0644a18": "圓明之號。大明太祖。即位燕都。手詔師。師應天時。見",
    "X86n1608_004:0644a19": "上于內殿。問佛法大意。上設普濟會于鐘山。選高行",
    "X86n1608_004:0644a20": "僧十人。蒞其事。師偕楚石琦與焉。寵賚甚渥。未幾示",
    "X86n1608_004:0644a21": "微疾而化。茶毗獲五色舍利。齒舌數珠皆不壞。贊曰。",
    "X86n1608_004:0644a22": "　世道交興真人應運　　雲龍風虎莫之能禁",
    "X86n1608_004:0644a23": "　真金出鑛古鏡生光　　精明既發照用無方",
    "X86n1608_004:0644a24": "松隱然禪師傳(補)",
    "X86n1608_004:0644b01": "松隱德然禪師。字唯庵。松江華亭人。姓張氏。少從無",
    "X86n1608_004:0644b02": "用貴公祝髮。歷抵諸方。未有所契。參千巖長公于金",
    "X86n1608_004:0644b03": "華聖壽。禪師聞其提唱。豁然有所悟入。舉目之頃。日",
    "X86n1608_004:0644b04": "月星辰。風霆雨露。飛潛動蟄。皆演如來大乘妙法。于",
    "X86n1608_004:0644b05": "是遂傳其道。甞謁石室珙于霞霧山。室曰。子去我而",
    "X86n1608_004:0644b06": "求憩息之所。其必松江乎。書松隱二字授之以行。師",
    "X86n1608_004:0644b07": "如其言。至華亭郭匯之陽止焉。結茅曰松隱庵。千巖",
    "X86n1608_004:0644b08": "題頂相。示師曰。德兮無德。然兮不然。僧來便棒。佛來",
    "X86n1608_004:0644b09": "便拳。慈悲沒些子。毒害有萬千。道非道禪非禪。我住",
    "X86n1608_004:0644b10": "松庵汝松隱要悟更參三十年。巖沒。遂主其席。聲光",
    "X86n1608_004:0644b11": "聳起。刺血寫經。天花毿毿滿庭云。洪武四年。師念西",
    "X86n1608_004:0644b12": "天目獅子正宗寺。為高峯中峯道場。元季兵燬。僧徒",
    "X86n1608_004:0644b13": "亡逸。乃尋故址居之。開山說法。盡復前規。信嚮者益",
    "X86n1608_004:0644b14": "眾。宋學士濂甞曰。唯庵真有道之士也。又跋其船居",
    "X86n1608_004:0644b15": "詩曰。唯庵之詩。托物為喻。無非發明宗門心要。有益",
    "X86n1608_004:0644b16": "學者。其推重如此。是為南嶽下二十四世。贊曰。",
    "X86n1608_004:0644b17": "　面冷如霜口甜如蜜　　一味虗頭全無真實",
    "X86n1608_004:0644b18": "　佛法不會世法不通　　賣了明月買得清風",
    "X86n1608_004:0644b20": "八十八祖傳贊卷之四(終)"
}