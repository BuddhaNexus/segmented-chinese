{
    "T14n0489_002:0706c21": "佛說除蓋障菩薩所問經卷第二",
    "T14n0489_002:0706c23": "西天譯經三藏朝散大夫試鴻臚少",
    "T14n0489_002:0706c24": "卿傳梵大師賜紫沙門臣法護等",
    "T14n0489_002:0706c25": "奉　詔譯",
    "T14n0489_002:0706c26": "爾時，除蓋障菩薩摩訶薩等諸菩薩眾，來詣",
    "T14n0489_002:0706c27": "於此象頭之山去山不遠。彼諸大士俱時化",
    "T14n0489_002:0706c28": "現殊妙寶網，遍覆三千大千世界。又於空中",
    "T14n0489_002:0706c29": "雨眾天華，及天果雲、天寶鬘雲、天塗香雲、天",
    "T14n0489_002:0707a01": "衣服雲、天末香雲，及天上服寶蓋幢幡諸供",
    "T14n0489_002:0707a02": "具雲。廣大化現隨所現已，而諸有情皆得瞻",
    "T14n0489_002:0707a03": "覩，悉能獲得最上快樂。彼象頭山所有樹林，",
    "T14n0489_002:0707a04": "即時自然離其地方，別現種種微妙寶樹、劫",
    "T14n0489_002:0707a05": "樹華樹果樹、栴檀香樹、沈水香樹，彼等皆是",
    "T14n0489_002:0707a06": "神力所化。又於空中，自然出妙天鼓音聲。於",
    "T14n0489_002:0707a07": "鼓音中，說伽陀曰：",
    "T14n0489_002:0707a08": "「龍彌尼園最勝生，　　不以煩惱種等比，",
    "T14n0489_002:0707a09": "　稽首無等如虛空，　　故我來此最勝山。",
    "T14n0489_002:0707a10": "　坐勝道樹成菩提，　　警覺摧伏魔力軍，",
    "T14n0489_002:0707a11": "　稽首持勝無垢光，　　故我來此最勝山。",
    "T14n0489_002:0707a12": "　如幻如焰如水月，　　此等理法悉覺了，",
    "T14n0489_002:0707a13": "　稽首最上大福樹，　　故我來此最勝山。",
    "T14n0489_002:0707a14": "　覺了世法如戲劇，　　巧現眾法如帝弓，",
    "T14n0489_002:0707a15": "　稽首無動勝福藏，　　故我來此最勝山。",
    "T14n0489_002:0707a16": "　久遠歷於多百劫，　　為欲圓滿悲心故，",
    "T14n0489_002:0707a17": "　稽首無垢月面尊，　　故我來此最勝山。",
    "T14n0489_002:0707a18": "　多百俱胝菩薩眾，　　諸天供養亦復然，",
    "T14n0489_002:0707a19": "　稽首已離癡暗瞑，　　故我來此最勝山。",
    "T14n0489_002:0707a20": "　已得最上聖法藏，　　悲所成身棄世財，",
    "T14n0489_002:0707a21": "　稽首無等作大利，　　故我來此最勝山。",
    "T14n0489_002:0707a22": "　住寂靜心常慈意，　　如蓮在水離諸染，",
    "T14n0489_002:0707a23": "　稽首勝上持功德，　　故我來此最勝山。",
    "T14n0489_002:0707a24": "　妙相開華清淨身，　　隨形眾好世資養，",
    "T14n0489_002:0707a25": "　稽首寶樹無邊枝，　　來此供養願攝受。」",
    "T14n0489_002:0707a26": "其鼓音中說是伽陀已，尊者大目乾連即從",
    "T14n0489_002:0707a27": "座起，偏袒右肩右膝著地，合掌向佛，而白佛",
    "T14n0489_002:0707a28": "言：「世尊！何故今時現是瑞相？昔所未聞，昔所",
    "T14n0489_002:0707a29": "未見。」佛告尊者大目乾連言：「東方去此佛剎",
    "T14n0489_002:0707b01": "過殑伽沙數等世界，有世界名大蓮華。彼佛",
    "T14n0489_002:0707b02": "世尊號蓮華眼如來、應供、正等正覺，現住說",
    "T14n0489_002:0707b03": "法教化利益。彼佛剎中有菩薩摩訶薩名除",
    "T14n0489_002:0707b04": "蓋障，與彼無數俱胝那庾多百千菩薩大士，",
    "T14n0489_002:0707b05": "同來詣此娑婆世界，彼眾將至，故先現瑞。」說",
    "T14n0489_002:0707b06": "是語已，除蓋障菩薩摩訶薩與無數俱胝那",
    "T14n0489_002:0707b07": "庾多百千菩薩之所圍繞，各以廣大神通威",
    "T14n0489_002:0707b08": "力，來詣佛所，到已，頭面各禮佛足。時除蓋障",
    "T14n0489_002:0707b09": "菩薩摩訶薩說伽陀曰：",
    "T14n0489_002:0707b10": "「具大名稱大勝慧，　　得大無畏大牟尼，",
    "T14n0489_002:0707b11": "　已度生死險難中，　　稽首出過煩惱岸。",
    "T14n0489_002:0707b12": "　汝為普遍熾焰光，　　汝為普遍大燈炬，",
    "T14n0489_002:0707b13": "　汝得一切解脫門，　　稽首歸命無等等。",
    "T14n0489_002:0707b14": "　堅固不動如山王，　　深廣無底如大海，",
    "T14n0489_002:0707b15": "　一切邪外不能破，　　稽首稱讚大法王。",
    "T14n0489_002:0707b16": "　本來寂靜法無生，　　自性如是常寂滅，",
    "T14n0489_002:0707b17": "　我法聖尊善開明，　　稽首轉大法輪者。",
    "T14n0489_002:0707b18": "　或有宣說諸正道，　　或說趣入真實理，",
    "T14n0489_002:0707b19": "　或說涅槃正妙門，　　或說授記成覺果，",
    "T14n0489_002:0707b20": "　有情心意汝悉知，　　是中無少不知者，",
    "T14n0489_002:0707b21": "　有情觀汝法行圓，　　是故隨奉汝教勅。",
    "T14n0489_002:0707b22": "　所有貪瞋癡三毒，　　及餘種種垢染等，",
    "T14n0489_002:0707b23": "　坐道樹成正覺尊，　　以大智火悉焚爇。",
    "T14n0489_002:0707b24": "　汝自得度度有情，　　汝自解脫利世間，",
    "T14n0489_002:0707b25": "　汝於世間善所求，　　永破生死諸險難。",
    "T14n0489_002:0707b26": "　無智久沈於睡眠，　　有情流轉生死輪，",
    "T14n0489_002:0707b27": "　善為開覺汝聖尊，　　稽首等視如親愛。",
    "T14n0489_002:0707b28": "　汝觀此諸大士眾，　　一切安住菩提道，",
    "T14n0489_002:0707b29": "　皆欲聽聞妙法門，　　唯願世尊隨為說。」",
    "T14n0489_002:0707c01": "爾時，除蓋障菩薩摩訶薩說是伽陀讚歎佛",
    "T14n0489_002:0707c02": "已，時佛勅令處蓮華臺一面而坐；餘諸菩薩",
    "T14n0489_002:0707c03": "大眾，佛亦勅令隨其所應處蓮華臺一面而",
    "T14n0489_002:0707c04": "坐。",
    "T14n0489_002:0707c05": "爾時，除蓋障菩薩摩訶薩從座而起，偏袒右",
    "T14n0489_002:0707c06": "肩，右膝著於蓮華臺上，合掌向佛，而白佛言：",
    "T14n0489_002:0707c07": "「世尊！我今欲問如來、應供、正等正覺，若佛世",
    "T14n0489_002:0707c08": "尊垂見聽者，我當發問，願為宣說。」",
    "T14n0489_002:0707c09": "佛告除蓋障菩薩摩訶薩言：「大士！恣汝所問",
    "T14n0489_002:0707c10": "斯為常事，諸佛如來亦悉聽許隨其所疑，如",
    "T14n0489_002:0707c11": "來為汝一一宣說。」",
    "T14n0489_002:0707c12": "爾時，除蓋障菩薩摩訶薩承佛聖旨，即白佛",
    "T14n0489_002:0707c13": "言：「世尊！諸菩薩摩訶薩云何修行即得布施",
    "T14n0489_002:0707c14": "具足？」復云：「何得持戒具足？云何得忍辱具足？",
    "T14n0489_002:0707c15": "云何得精進具足？云何得禪定具足？云何得",
    "T14n0489_002:0707c16": "慧具足？云何得方便具足？云何得願具足？云",
    "T14n0489_002:0707c17": "何得力具足？云何得智具足？云何得菩薩如",
    "T14n0489_002:0707c18": "地？云何得如水？云何得如火？云何得如風？云",
    "T14n0489_002:0707c19": "何得如虛空？云何得如月？云何得如日？云何",
    "T14n0489_002:0707c20": "得如師子？云何調伏？云何了知？云何得如蓮",
    "T14n0489_002:0707c21": "華？云何得廣大心？云何得清淨心？云何得無",
    "T14n0489_002:0707c22": "疑惑心？云何得如海智？云何得微妙智？云何",
    "T14n0489_002:0707c23": "得智辯才？云何得解脫辯才？云何得清淨辯",
    "T14n0489_002:0707c24": "才？云何得一切有情歡喜辯才？云何得信順",
    "T14n0489_002:0707c25": "語？云何得正法語？云何得隨法行？云何善入",
    "T14n0489_002:0707c26": "法界？云何住空境界？云何得無相行？云何得",
    "T14n0489_002:0707c27": "諸願離著？云何得慈身？云何得悲身？云何得",
    "T14n0489_002:0707c28": "喜行？云何得捨行？云何得神通遊戲？云何得",
    "T14n0489_002:0707c29": "離八難？云何得不忘失菩提心？云何得宿命",
    "T14n0489_002:0708a01": "智？云何得不捨善知識？云何得常離惡知識？",
    "T14n0489_002:0708a02": "云何獲得如來法性之身？云何獲得金剛真",
    "T14n0489_002:0708a03": "實之身？云何得大導師？云何得善知諸道？云",
    "T14n0489_002:0708a04": "何善說無顛倒道？云何得常安住妙等引心？",
    "T14n0489_002:0708a05": "云何著糞掃衣？云何持三衣？云何常坐不臥？",
    "T14n0489_002:0708a06": "云何常乞食？云何一坐食？云何食後不飲漿？",
    "T14n0489_002:0708a07": "云何受阿蘭若法？云何樹下坐？云何空地坐？",
    "T14n0489_002:0708a08": "云何死屍間住？云何節量食？云何隨敷座？云",
    "T14n0489_002:0708a09": "何得相應行？云何持經？云何持律？云何持論？",
    "T14n0489_002:0708a10": "云何於軌範所行及威儀道而得具足？云何",
    "T14n0489_002:0708a11": "得離慳嫉二法？云何於一切有情起平等心？",
    "T14n0489_002:0708a12": "云何於佛如來善作供養承事？云何能摧伏",
    "T14n0489_002:0708a13": "諸慢？云何能廣多淨信？云何善知世俗？云何",
    "T14n0489_002:0708a14": "善了勝義？云何善知諸緣生法？云何知自？云",
    "T14n0489_002:0708a15": "何知他？云何能於清淨佛土中生？云何能離",
    "T14n0489_002:0708a16": "胎藏垢染中生？云何能得捨家出家？云何能",
    "T14n0489_002:0708a17": "得淨命自資？云何能得心無懈倦？云何得受",
    "T14n0489_002:0708a18": "諸佛教勅？云何獲得熙怡面相？云何得離顰",
    "T14n0489_002:0708a19": "蹙之相？云何得多聞？云何得正法攝受？云何",
    "T14n0489_002:0708a20": "得法王子？云何能得勝出梵王帝釋護世天",
    "T14n0489_002:0708a21": "等？云何能知有情心意？云何能知成熟有情",
    "T14n0489_002:0708a22": "諸有法式？云何能成智者？云何能得常處妙",
    "T14n0489_002:0708a23": "樂？云何善知四攝之法？云何獲得妙相具足？",
    "T14n0489_002:0708a24": "云何得為他所依止？云何得如大妙藥樹？云",
    "T14n0489_002:0708a25": "何乃能勤修福行？云何善了諸變化事？云何",
    "T14n0489_002:0708a26": "速能證得阿耨多羅三藐三菩提果？」",
    "T14n0489_002:0708a27": "爾時，世尊讚除蓋障菩薩摩訶薩言：「善哉！善",
    "T14n0489_002:0708a28": "哉！善男子！如汝所問斯為極善，悲愍世間能",
    "T14n0489_002:0708a29": "令天人大眾獲善利樂，能問如來如是等義，",
    "T14n0489_002:0708b01": "汝今諦聽極善作意，當為汝說。」於是除蓋障",
    "T14n0489_002:0708b02": "菩薩摩訶薩受教而聽。佛言：「善男子！菩薩若",
    "T14n0489_002:0708b03": "行十種施法，即得布施具足。何等為十？一者、",
    "T14n0489_002:0708b04": "法施；二者、無畏施；三者、財施；四者、不求饒益",
    "T14n0489_002:0708b05": "果施；五者、悲愍施；六者、不輕慢施；七者、恭敬",
    "T14n0489_002:0708b06": "施；八者、供養承事施；九者、無所著施；十者、清",
    "T14n0489_002:0708b07": "淨施。「善男子！云何法施？謂若菩薩不以財利",
    "T14n0489_002:0708b08": "心，自所受法即於他人隨應教授，不以希欲",
    "T14n0489_002:0708b09": "利養恭敬因故，不望他人所知識故，不求名",
    "T14n0489_002:0708b10": "稱故，不以餘事因故。但自思惟：『何等有情受",
    "T14n0489_002:0708b11": "諸苦惱？我為蠲除。』即以是法，亦復不懷希求",
    "T14n0489_002:0708b12": "之心，無二平等為他宣說。若復為王及與王",
    "T14n0489_002:0708b13": "臣之所宣說，或為旃陀羅及旃陀羅子說法",
    "T14n0489_002:0708b14": "亦然。何況餘諸人眾？而菩薩行是法施時不",
    "T14n0489_002:0708b15": "起高心。善男子！如是名為菩薩法施。「云何是",
    "T14n0489_002:0708b16": "無畏施？謂若菩薩自所嫌棄刀杖等器，亦復",
    "T14n0489_002:0708b17": "教示他人令棄。於彼一切有情，起如父想",
    "T14n0489_002:0708b18": "如母想如子想，如眷屬想及餘親愛知友之",
    "T14n0489_002:0708b19": "想。何以故？菩薩作是思惟：『如佛所說，彼彼生",
    "T14n0489_002:0708b20": "中一切轉易，於諸有情聚中，未有不是父",
    "T14n0489_002:0708b21": "母及子并餘親愛知友，乃至於彼微細情命",
    "T14n0489_002:0708b22": "之中，皆為發起利益，設自身肉尚亦與之。何",
    "T14n0489_002:0708b23": "況餘諸大有情類？』善男子！如是名為菩薩無",
    "T14n0489_002:0708b24": "畏施。「云何是財施？謂若菩薩或見有情造極",
    "T14n0489_002:0708b25": "不善業，即時以財攝彼有情。由財攝已，是故",
    "T14n0489_002:0708b26": "令其於不善業而悉除斷，於諸善業使彼安",
    "T14n0489_002:0708b27": "住。菩薩作是思惟：『如佛所說，布施是菩薩菩",
    "T14n0489_002:0708b28": "提。菩薩所行布施，除斷三種不善之法：一嫉、",
    "T14n0489_002:0708b29": "二慳、三貪；是故我於如來所受布施之法。』彼",
    "T14n0489_002:0708c01": "所布施而無高心。善男子！如是名為菩薩財",
    "T14n0489_002:0708c02": "施。「云何是不求饒益果施？謂若菩薩所行布",
    "T14n0489_002:0708c03": "施，不以希欲為因，不以財利為因，不以眷屬",
    "T14n0489_002:0708c04": "為因，不以世間近事為因，菩薩修持布施法",
    "T14n0489_002:0708c05": "爾如是。彼因彼緣所行布施，遠離一切饒益",
    "T14n0489_002:0708c06": "果報。善男子！如是名為菩薩不求饒益果施。",
    "T14n0489_002:0708c07": "「云何是悲愍施？謂若菩薩見諸有情受諸苦",
    "T14n0489_002:0708c08": "惱，或飢渴者，或裸露者，或穢污殘缺之者，無",
    "T14n0489_002:0708c09": "主無救無歸無依之者，無福者等，菩薩見已",
    "T14n0489_002:0708c10": "生悲愍心：『我為此等有情故，發阿耨多羅三",
    "T14n0489_002:0708c11": "藐三菩提心，念此無主無救無依歸等諸有",
    "T14n0489_002:0708c12": "情類流轉生死，而我今當以何方便，為此有",
    "T14n0489_002:0708c13": "情為主為救與作依歸？』作是念時，菩薩由此",
    "T14n0489_002:0708c14": "悲心所逼，即以方便隨為攝受。菩薩攝受彼",
    "T14n0489_002:0708c15": "等有情，俱時所起善根而無高心。善男子！如",
    "T14n0489_002:0708c16": "是名為菩薩悲愍施。「云何是不輕慢施？謂若",
    "T14n0489_002:0708c17": "菩薩行布施時，不以輕重分別故施，不以慢",
    "T14n0489_002:0708c18": "心故施，不以毀謗故施，亦不令他勞力故施，",
    "T14n0489_002:0708c19": "不恃豪富驕恣故施，不希名稱故施，不恃多",
    "T14n0489_002:0708c20": "聞倨慢故施。菩薩若行施時，心必恭敬尊重，",
    "T14n0489_002:0708c21": "專注供養親奉施之。善男子！如是名為菩薩",
    "T14n0489_002:0708c22": "不輕慢施。「云何是恭敬施？謂若菩薩於軌範",
    "T14n0489_002:0708c23": "師親教師，及餘所應尊重之者、修梵行者，身",
    "T14n0489_002:0708c24": "極恭順心極尊重，由恭順尊重故發言慰安，",
    "T14n0489_002:0708c25": "合掌頂禮稽首承迎於其有情，即以彼彼善",
    "T14n0489_002:0708c26": "相應事而普及之。善男子！如是名為菩薩恭",
    "T14n0489_002:0708c27": "敬施。「云何是供養承事施？謂若菩薩或作佛",
    "T14n0489_002:0708c28": "事、或法僧事；若於如來塔像之所，或掃去塵",
    "T14n0489_002:0708c29": "穢，或嚴飾清淨，或以妙香華及塗香等而為",
    "T14n0489_002:0709a01": "供養，又或修治如來故壞塔廟，是為佛事。何",
    "T14n0489_002:0709a02": "名作法事？所謂隨聞何等法門，即當受持書",
    "T14n0489_002:0709a03": "寫讀誦思惟修習，及為他解說，或以無顛倒",
    "T14n0489_002:0709a04": "相應修學，是為法事。何名作僧事？謂以衣服、",
    "T14n0489_002:0709a05": "飲食、坐臥之具、病緣醫藥奉施眾僧，乃至但",
    "T14n0489_002:0709a06": "以少分清冷之水而為供施，是為僧事。善男",
    "T14n0489_002:0709a07": "子！如是名為菩薩供養承事施。「云何是無所",
    "T14n0489_002:0709a08": "著施？謂若菩薩行布施時起如是心：『我今所",
    "T14n0489_002:0709a09": "行布施，不求天報或天之餘，不求王報或王",
    "T14n0489_002:0709a10": "之餘。』善男子！如是名為菩薩無所著施。「云何",
    "T14n0489_002:0709a11": "是清淨施？謂若菩薩隨其所說布施之法，即",
    "T14n0489_002:0709a12": "起伺察，如其彼彼起伺察時，於布施法伺察",
    "T14n0489_002:0709a13": "得無過失、無垢染無障難邪？善男子！如是名",
    "T14n0489_002:0709a14": "為菩薩清淨施。菩薩若能修此十法者，即得",
    "T14n0489_002:0709a15": "布施具足。「又，善男子！菩薩若修十種戒法者，",
    "T14n0489_002:0709a16": "當得持戒具足。何等為十？一者、別解脫戒行；",
    "T14n0489_002:0709a17": "二者、菩薩攝律儀戒行；三者、離諸煩惱燒然",
    "T14n0489_002:0709a18": "戒行；四者、離不深固作意戒行；五者、怖業戒",
    "T14n0489_002:0709a19": "行；六者、怖罪戒行；七者、怖非所取戒行；八者、",
    "T14n0489_002:0709a20": "堅固志意戒行；九者、無依著戒行；十者、三輪",
    "T14n0489_002:0709a21": "清淨戒行。「善男子！云何是別解脫戒行？謂若",
    "T14n0489_002:0709a22": "菩薩於諸如來所有經中，或戒律中及餘學",
    "T14n0489_002:0709a23": "句所宣示處，如善作意尊重大師所說，於一",
    "T14n0489_002:0709a24": "一法中如理修學，不愛著氏族、不愛著所見、",
    "T14n0489_002:0709a25": "不愛著眾會，無我人過失，於彼學句中而生",
    "T14n0489_002:0709a26": "尊重。善男子！如是名為菩薩別解脫戒行。「云",
    "T14n0489_002:0709a27": "何是攝律儀戒行？謂若菩薩作是伺察：『我於",
    "T14n0489_002:0709a28": "別解脫戒中，不能取證阿耨多羅三藐三菩",
    "T14n0489_002:0709a29": "提果。謂若如來於一一經中，宣示菩薩所行",
    "T14n0489_002:0709b01": "及菩薩學句，我當於彼如理修學。』「何等是菩",
    "T14n0489_002:0709b02": "薩所行？所謂菩薩無非處非方非時，所行無",
    "T14n0489_002:0709b03": "非時，所說無不知時，無不知方，無不知量。何",
    "T14n0489_002:0709b04": "以故？或有有情，於如來所生不信心，為令彼",
    "T14n0489_002:0709b05": "等生信解故，及彼有情隨為攝護故，菩薩自",
    "T14n0489_002:0709b06": "能圓滿菩提勝行，善具威儀，柔軟容緩，不雜",
    "T14n0489_002:0709b07": "闠閙，趣寂止門極清淨門，此是菩薩所行。",
    "T14n0489_002:0709b08": "「何等是菩薩學句？謂若如來於一一經中宣",
    "T14n0489_002:0709b09": "示菩薩所學之法。菩薩於中而生信順不生",
    "T14n0489_002:0709b10": "障難，此是菩薩學句。善男子！如是名為菩薩",
    "T14n0489_002:0709b11": "攝律儀戒行。",
    "T14n0489_002:0709b12": "佛說除蓋障菩薩所問經卷第二"
}