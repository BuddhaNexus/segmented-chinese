{
    "X37n0662_013:0525c01": "涅槃經疏三德指歸卷第十三",
    "X37n0662_013:0525c02": "錢塘沙門釋　智圓　述",
    "X37n0662_013:0525c03": "梵行品三",
    "X37n0662_013:0525c04": "初明異世間下世間不知十二部等菩薩能知故異",
    "X37n0662_013:0525c05": "二明下世人橫計而菩薩知彼所解故云同。",
    "X37n0662_013:0525c06": "三非下謂涅槃等體不當世與出世故謗此人法獲",
    "X37n0662_013:0525c07": "罪至重於此預知至文易見。",
    "X37n0662_013:0525c08": "經世間之人即指九界。",
    "X37n0662_013:0525c09": "經十二因緣等者不思議因緣三道即三德四倒通",
    "X37n0662_013:0525c10": "界內外無作四諦無作道品圓頓菩提涅槃二果。",
    "X37n0662_013:0525c11": "經當名菩薩者即正指分真菩薩以此明空平等果",
    "X37n0662_013:0525c12": "故意同前說。",
    "X37n0662_013:0525c13": "經梵天等者涉公云梵天初禪主自在天四禪主八",
    "X37n0662_013:0525c14": "臂天護世主性者即數論計冥初性也時者謂計時",
    "X37n0662_013:0525c15": "生萬物微塵者即順世外道說細微塵生麤果色法",
    "X37n0662_013:0525c16": "及非法是勝論師計善惡行生苦樂受各計所執為",
    "X37n0662_013:0525c17": "萬物因名造化主世終始即邊見初禪等為涅槃是",
    "X37n0662_013:0525c18": "見取此是世間所知見覺謬執為正。",
    "X37n0662_013:0525c19": "舊云下因明古人解無明義全同此文邪執。",
    "X37n0662_013:0525c20": "無有一始(至)知有始者謂無明本有既無一物在此",
    "X37n0662_013:0525c21": "無明之先故無明最在其初即當有始至果既破即",
    "X37n0662_013:0525c22": "是有終。",
    "X37n0662_013:0525c23": "此之(至)斷常者作無始終釋者墮於常計有始有終",
    "X37n0662_013:0525c24": "者墮於斷。",
    "X37n0662_013:0526a01": "喜之所離者謂見彼離苦故喜也。",
    "X37n0662_013:0526a02": "喜之所得者謂見彼得樂故喜也。",
    "X37n0662_013:0526a03": "嘆大捨者眾生雖已究竟離苦得樂而我不求恩報",
    "X37n0662_013:0526a04": "故是捨心經云不死不生即明眾生得常住樂以顯",
    "X37n0662_013:0526a05": "如來大捨之心。",
    "X37n0662_013:0526a06": "開善下意謂前七善四心是深今持戒在初心故淺",
    "X37n0662_013:0526a07": "是義下今斥謂戒亦非淺也。",
    "X37n0662_013:0526a08": "以戒為本者由持淨戒發生定慧故能化他又下經",
    "X37n0662_013:0526a09": "云以修慧故所受持戒牢固不動是知持戒通於深",
    "X37n0662_013:0526a10": "位非淺梵行。",
    "X37n0662_013:0526a11": "釋同章者即是名字位人也。",
    "X37n0662_013:0526a12": "有同有異者圓信成就故與世異即經云初聞是涅",
    "X37n0662_013:0526a13": "槃經已下文是煩惱全在觀行未立故與世同即經",
    "X37n0662_013:0526a14": "云一切世間不知已下文是。",
    "X37n0662_013:0526a15": "釋異章者即觀行相似分真位人也。",
    "X37n0662_013:0526a16": "聞經得三法者即是依經修戒定慧即觀行相似位",
    "X37n0662_013:0526a17": "也故經云因修定故得十一空正是從五品入六根",
    "X37n0662_013:0526a18": "麤垢自落與空相應故與世異亦是分真證中道空",
    "X37n0662_013:0526a19": "二邊文略但言二者不言定也。",
    "X37n0662_013:0526a20": "慧資戒等者此之二文正明分真人也既出二死故",
    "X37n0662_013:0526a21": "二文皆云非世間及云明見佛性也異義可知。",
    "X37n0662_013:0526a22": "經所持戒牢固不動者即初住中道道共戒也。",
    "X37n0662_013:0526a23": "如難陀下云云者難陀為求生天五欲樂故持戒是",
    "X37n0662_013:0526a24": "為有造業也緣起如法華疏弟子章及止觀呵五欲",
    "X37n0662_013:0526b01": "中。",
    "X37n0662_013:0526b02": "三非下且約事釋亦應達止作法界方名畢竟故下",
    "X37n0662_013:0526b03": "疏釋戒非戒義正對此文亦是互現。",
    "X37n0662_013:0526b04": "四淨對前四不淨者翻前不淨成淨故云對也今第",
    "X37n0662_013:0526b05": "一翻前第三非畢竟今第二翻前第一為有今第三",
    "X37n0662_013:0526b06": "翻前第二不定第四為眾生如文。",
    "X37n0662_013:0526b07": "非是下釋經非戒二字謂今明圓融之戒非是人天",
    "X37n0662_013:0526b08": "小乘執著之心所持五十及篇聚等戒故云戒非戒",
    "X37n0662_013:0526b09": "乃以下釋經戒字也。",
    "X37n0662_013:0526b10": "無戒無持者戒即所持戒持謂能持心達能所唯心",
    "X37n0662_013:0526b11": "心本自空孰云能所如是體達名圓持戒故云為戒",
    "X37n0662_013:0526b12": "故知經云戒非戒者上戒字是顯圓下非戒是斥小",
    "X37n0662_013:0526b13": "次第傳傳釋前句者謂初釋無悔恨次釋歡喜後釋",
    "X37n0662_013:0526b14": "悅樂如答迦葉問也。",
    "X37n0662_013:0526b15": "以因貿果下云云者以因貿果如酪易錢。",
    "X37n0662_013:0526b16": "五受根者謂苦樂憂喜捨也此既先樂後喜故云樂",
    "X37n0662_013:0526b17": "淺喜深。",
    "X37n0662_013:0526b18": "禪定之中等者如初禪五支覺觀喜樂一心此既喜",
    "X37n0662_013:0526b19": "前樂後故知喜淺樂深。",
    "X37n0662_013:0526b20": "今同禪枝者以經明先喜後樂故。",
    "X37n0662_013:0526b21": "經心得安隱下由戒發定得實知見即因定發慧由",
    "X37n0662_013:0526b22": "茲三法故解脫二種生死分見三德佛性。",
    "X37n0662_013:0526b23": "五法佐助者信慚等五是能佐前三法是所佐五蓋",
    "X37n0662_013:0526b24": "見疑是佐之所離五根是佐之所得。",
    "X37n0662_013:0526c01": "涅槃非五者釋妨也應問云涅槃是一法云何言五",
    "X37n0662_013:0526c02": "故答云脫五陰縛等即初住分真涅槃經中五葢五",
    "X37n0662_013:0526c03": "見等皆須深釋以符初住。極猥者猥惡也。",
    "X37n0662_013:0526c04": "一無所用者尚失人天善果何能革凡成聖問上文",
    "X37n0662_013:0526c05": "下即第十三卷聖行品若憍慢者為作僕使隨順其",
    "X37n0662_013:0526c06": "意令其歡喜然後以此經而教導之此乃不簡前人",
    "X37n0662_013:0526c07": "持毀但令受持故與今反答意者前明所化故不簡",
    "X37n0662_013:0526c08": "今約人師故須持故知前之能化亦應持此之所化",
    "X37n0662_013:0526c09": "亦不簡文雖互現義必兼通。",
    "X37n0662_013:0526c10": "不出三業者次第對三科可見。",
    "X37n0662_013:0526c11": "號令不嚴者論語曰身不正雖令不從楊子曰鼓舞",
    "X37n0662_013:0526c12": "萬物者雷風乎鼓舞萬民者號令乎。",
    "X37n0662_013:0526c13": "不求果報者不求三有生死果報也然既唯求大涅",
    "X37n0662_013:0526c14": "槃果則求九界果報悉名為有造業況三有之名義",
    "X37n0662_013:0526c15": "通界外求有由心故屬意業。",
    "X37n0662_013:0526c16": "經莫非時說者機緣信樂之時方堪說也。",
    "X37n0662_013:0526c17": "事須適時者若利根重法之人則不須待請若鈍根",
    "X37n0662_013:0526c18": "輕法之人事須待請鈍根重法利根輕法斟酌隨時",
    "X37n0662_013:0526c19": "先列十智者謂若欲受持至見佛性者凡有十事悉",
    "X37n0662_013:0526c20": "是智人所為次勸淨心即先當清淨已去文是。",
    "X37n0662_013:0526c21": "今初下今師以前段為自他後段為三業清淨文具",
    "X37n0662_013:0526c22": "自他而但言十智文具三業而但云淨心故知古義",
    "X37n0662_013:0526c23": "非也故初段十句中初句自行後九化他以皆云說",
    "X37n0662_013:0526c24": "故。",
    "X37n0662_013:0527a01": "涅槃下示九句義也涅槃總名餘八即宗等謂說佛",
    "X37n0662_013:0527a02": "性是宗此約尊極名宗非宗用之宗也祕藏是體佛",
    "X37n0662_013:0527a03": "性祕藏總別之異別名三性總具名藏故知宗體名",
    "X37n0662_013:0527a04": "異理一說大乘是行說方等是教說聲聞至解脫是",
    "X37n0662_013:0527a05": "用說二乘是即實而權用說佛及解脫是即權而實",
    "X37n0662_013:0527a06": "用見佛性即初住分果也故知說佛性是涅槃之宗",
    "X37n0662_013:0527a07": "祕藏是涅槃之體大乘是涅槃之行方等是涅槃之",
    "X37n0662_013:0527a08": "教聲聞乘等是涅槃之用見性是涅槃之果故知宗",
    "X37n0662_013:0527a09": "等不出涅槃故知涅槃一名貫下宗等。",
    "X37n0662_013:0527a10": "兩途等者即上自他二途並使三業清淨豈同古人",
    "X37n0662_013:0527a11": "但云淨心而已經云先當淨身業無呵責即口業生",
    "X37n0662_013:0527a12": "清淨信即意業文含自他尋之可了。",
    "X37n0662_013:0527a13": "八念者於六更加七念阿那八念死如法界次第。",
    "X37n0662_013:0527a14": "十念者如阿含佛告比丘當修十法便成神通去眾",
    "X37n0662_013:0527a15": "亂想到于涅槃一念佛乃至第七念休息八念安般",
    "X37n0662_013:0527a16": "九念身非常十念死。",
    "X37n0662_013:0527a17": "小乘亦有六念者准律鈔第二念知食處第三念知",
    "X37n0662_013:0527a18": "受持時夏臘而文中念戒臘居第二施食法居第三",
    "X37n0662_013:0527a19": "者乃是鈔宗四分此依十誦致有參差雖云元魏法",
    "X37n0662_013:0527a20": "聰者講四分自唐已前其道未純故行事者或准他",
    "X37n0662_013:0527a21": "部今據說行略依律鈔明其相狀則疏自可見鈔云",
    "X37n0662_013:0527a22": "第一念知日月應言今朝白月一日至十五日以純",
    "X37n0662_013:0527a23": "大故不云大小若黑月有大小故須分之此謂識布",
    "X37n0662_013:0527a24": "薩遠近出家日月法式如此若據律文為俗士問令",
    "X37n0662_013:0527b01": "使識知若入聚落先知日月數法准此方不論黑白",
    "X37n0662_013:0527b02": "若答俗人唯得通相云正月小今是某日此則道俗",
    "X37n0662_013:0527b03": "通知為允二念知食處於中有三若全不受請者云",
    "X37n0662_013:0527b04": "我今自食已食有言食僧常食有言我常乞食若受",
    "X37n0662_013:0527b05": "請者云我今自食無請處又云我今食僧食無請處",
    "X37n0662_013:0527b06": "又云我今乞食無請處若有請者有背不背應云今",
    "X37n0662_013:0527b07": "有請處念自去若背者(謂迦提月病及施衣等緣)今有某緣得背",
    "X37n0662_013:0527b08": "請(若無緣一日有眾多請者應對人云)今日有多請自受一請餘者施",
    "X37n0662_013:0527b09": "與長老在某處(應覔五眾捨之若無人時心念捨)我某甲今朝檀越",
    "X37n0662_013:0527b10": "施我正食迴施比丘某甲檀越於我不計我得自恣",
    "X37n0662_013:0527b11": "食(三說此念法謂獨住蘭若遠行長病飢時依親里住五種十誦開之)第三知受戒夏",
    "X37n0662_013:0527b12": "臘云我於某年中月日某時一尺木若干影時受具",
    "X37n0662_013:0527b13": "戒我今無夏後若有者隨夏言之第四知衣鉢有無",
    "X37n0662_013:0527b14": "受淨等應云我三衣鉢具有長已說淨(後隨有無衣鉢藥等隨有",
    "X37n0662_013:0527b15": "者念說淨)第五念同別食云我今依眾食(必有別眾九緣隨開)云我",
    "X37n0662_013:0527b16": "今有某緣應別眾食六念康羸云我無病堪行道(有病",
    "X37n0662_013:0527b17": "念療治之)。",
    "X37n0662_013:0527b18": "疏云皆各有意者已如向引鈔文釋也故知古者行",
    "X37n0662_013:0527b19": "事著述各依律部不同故有小異如止觀持戒清淨",
    "X37n0662_013:0527b20": "明十受云邊方依第五律師受戒而今時明律者皆",
    "X37n0662_013:0527b21": "謂文悞合云五人若見十誦十受之文方委止觀騰",
    "X37n0662_013:0527b22": "寫彼義乃是五人中一人須是第五律師可從此人",
    "X37n0662_013:0527b23": "受戒餘但足數而已言第五律師者一誦戒至三十",
    "X37n0662_013:0527b24": "二至九十三誦比丘戒本四誦二部戒本第五廣誦",
    "X37n0662_013:0527c01": "二部律。",
    "X37n0662_013:0527c02": "今此下述今文義意。",
    "X37n0662_013:0527c03": "六通言念者念即內心存憶之異名專心存憶六念",
    "X37n0662_013:0527c04": "功德故名六念。",
    "X37n0662_013:0527c05": "天有近遠果者生天華報名近第一義天果報名遠",
    "X37n0662_013:0527c06": "先列十號者然一切法皆有通別兩號佛亦如是釋",
    "X37n0662_013:0527c07": "迦彌勒等是別名如來等十是通名化相須分故立",
    "X37n0662_013:0527c08": "別名實德齊同故立通稱道德無量依德施名名亦",
    "X37n0662_013:0527c09": "無邊今據一門且論十種。",
    "X37n0662_013:0527c10": "經十力等者十力降天魔四無畏伏外道決定說名",
    "X37n0662_013:0527c11": "師子吼息無明惡名沙門眾行淨名婆羅門滅三障",
    "X37n0662_013:0527c12": "名大淨三德究顯名畢竟到岸破八魔名無勝超賢",
    "X37n0662_013:0527c13": "聖名無見頂離五怖名無怖畏生死不能驚毀譽不",
    "X37n0662_013:0527c14": "能動無與等故名獨一無侶達自心故名無師自悟",
    "X37n0662_013:0527c15": "一念知一切法名疾智橫達法界名大智無境不照",
    "X37n0662_013:0527c16": "名利智豎窮如理名深智自在離縛名解脫智高出",
    "X37n0662_013:0527c17": "餘人名不共智平等利物名普廣智究竟圓極名畢",
    "X37n0662_013:0527c18": "竟智總具諸智名智寶成就荷負眾生故喻象牛興",
    "X37n0662_013:0527c19": "慈雲注法雨故喻龍四魔不能屈故名丈夫出離二",
    "X37n0662_013:0527c20": "乘清水凡夫淤泥故喻蓮華聖中最上喻分陀利能",
    "X37n0662_013:0527c21": "調眾生名調御以法惠人名施主法師次文自釋。",
    "X37n0662_013:0527c22": "前文皆略者謂十力等名佛皆不釋。",
    "X37n0662_013:0527c23": "七善為釋者五名全同但以第五自知為知我以第",
    "X37n0662_013:0527c24": "七知尊卑為知種種性即十界性也次云知根只是",
    "X37n0662_013:0528a01": "尊卑說中道只是知法二義重出耳。",
    "X37n0662_013:0528a02": "經利鈍中故者利即上根鈍即下根不利不鈍是中",
    "X37n0662_013:0528a03": "根也。",
    "X37n0662_013:0528a04": "釋論四義者謂如來義中復有餘三義也來約智去",
    "X37n0662_013:0528a05": "約斷解約自行說約化他。",
    "X37n0662_013:0528a06": "依三下釋義也當以智斷自他配釋則坦然明白。",
    "X37n0662_013:0528a07": "如如而解等者猶云依理而解依理而說也上如猶",
    "X37n0662_013:0528a08": "云依也下如猶云理也此約自他對釋解是自行說",
    "X37n0662_013:0528a09": "是化他。",
    "X37n0662_013:0528a10": "亦是下純約化他能所以釋。",
    "X37n0662_013:0528a11": "說我所解者即是如解而說此約化他能。",
    "X37n0662_013:0528a12": "解我所說者即是如說而解此約機緣解佛所說此",
    "X37n0662_013:0528a13": "約化他所。",
    "X37n0662_013:0528a14": "中一是如來義者即經云諸佛世尊從六波羅下去",
    "X37n0662_013:0528a15": "至大涅槃也。",
    "X37n0662_013:0528a16": "經無復次之語恐是疏文隨便以此經節段多言復",
    "X37n0662_013:0528a17": "次故餘皆倣此。",
    "X37n0662_013:0528a18": "以破陰魔等者應云破陰死二魔即經云破壞四魔",
    "X37n0662_013:0528a19": "也破煩惱是因滅即殺賊義破陰死是果亡即不生",
    "X37n0662_013:0528a20": "義。",
    "X37n0662_013:0528a21": "經觀一色陰不能盡知者以不達百界之色若因若",
    "X37n0662_013:0528a22": "果故梵云毗侈尺氏反。",
    "X37n0662_013:0528a23": "而能生明及以無明者謂空理唯一而悟成智明迷",
    "X37n0662_013:0528a24": "成無明葢真如隨緣也。",
    "X37n0662_013:0528b01": "佛與菩薩下謂佛則究竟達無明即明菩薩分達無",
    "X37n0662_013:0528b02": "明即明故知無明明句總前兩句也。",
    "X37n0662_013:0528b03": "就佛心為言者以無緣慈常入生死化眾生故伽憊",
    "X37n0662_013:0528b04": "蒲界反。",
    "X37n0662_013:0528b05": "世間有三下三種世間名出大論六種名義出在今",
    "X37n0662_013:0528b06": "經然六種雖廣義不出三五陰眾生國土三名全同",
    "X37n0662_013:0528b07": "五欲即別立因法名世間也此即三種世間之因即",
    "X37n0662_013:0528b08": "八界中如是性相至因緣也五陰等三別約果報若",
    "X37n0662_013:0528b09": "依大論總收因果。",
    "X37n0662_013:0528b10": "五諸佛者即經云蓮華也別喻佛界三種世間而輔",
    "X37n0662_013:0528b11": "行注云蓮華是二乘者恐誤。",
    "X37n0662_013:0528b12": "六照世者即經云諸佛菩薩見世間故此約佛菩薩",
    "X37n0662_013:0528b13": "能照之智以說此佛界兼收菩薩故知六種於彼三",
    "X37n0662_013:0528b14": "中別明二聖及開因法故成六也五陰等三統乎八",
    "X37n0662_013:0528b15": "界。",
    "X37n0662_013:0528b16": "開斷惑不斷惑者等覺尚有一品可斷名上士唯佛",
    "X37n0662_013:0528b17": "無斷名無上士。",
    "X37n0662_013:0528b18": "具足四法乃名丈夫者雖有前三若不修行亦非丈",
    "X37n0662_013:0528b19": "夫也孟子云居天下之廣居立天下之正位行天下",
    "X37n0662_013:0528b20": "之大道得志與民由之不得志獨行其道富貴不能",
    "X37n0662_013:0528b21": "淫貧賤不能移威武不能屈此之謂大丈夫今亦爾",
    "X37n0662_013:0528b22": "居法界之廣居立法界之正位行法界之大道得機",
    "X37n0662_013:0528b23": "緣與眾生由之不得機緣獨行其道涅槃不能淫生",
    "X37n0662_013:0528b24": "死不能移四魔不能屈此之謂大丈夫也。",
    "X37n0662_013:0528c01": "鹿頭人下云云者大論云昔波羅奈王入山遊獵見",
    "X37n0662_013:0528c02": "二鹿群數各五百各有一主一是釋迦菩薩一是調",
    "X37n0662_013:0528c03": "達鹿主見王煞其群黨起大悲心直至王前跪白王",
    "X37n0662_013:0528c04": "言王以小事一時令鹿受於死苦若以供膳當差次",
    "X37n0662_013:0528c05": "送王善其言於是二主各差次送次當調達群中有",
    "X37n0662_013:0528c06": "一母鹿白其主言我死分當而我懷子子非死次屈",
    "X37n0662_013:0528c07": "垂料理使生者不濫死者得次王怒之曰誰不惜命",
    "X37n0662_013:0528c08": "次來但去母思惟言我王無慈橫見嗔怒即至菩薩",
    "X37n0662_013:0528c09": "鹿王所具以事白菩薩王言唯我當代即自送身到",
    "X37n0662_013:0528c10": "其王門眾人見之怪其自來以事白王王亦怪之王",
    "X37n0662_013:0528c11": "問群鹿盡耶而忽自來鹿王白言大王仁慈人無犯",
    "X37n0662_013:0528c12": "者但有滋茂無有盡時但彼鹿母歸告於我我愍之",
    "X37n0662_013:0528c13": "故若非分差是亦不可若縱而不救無異木石是身",
    "X37n0662_013:0528c14": "不久必不免死慈救苦厄其德無量若人無慈與虎",
    "X37n0662_013:0528c15": "狼何別王聞是語即從座起而說偈言我實是畜獸",
    "X37n0662_013:0528c16": "名曰人頭鹿汝雖是畜生名曰鹿頭人以理而為人",
    "X37n0662_013:0528c17": "不以形為人。",
    "X37n0662_013:0528c18": "野干者大論十三云譬如野干在林樹間依諸師子",
    "X37n0662_013:0528c19": "及虎狼等求其餘肉以自存活時間空闕夜半踰城",
    "X37n0662_013:0528c20": "深入人舍求肉不得避走睡息不覺竟夜惶怖無計",
    "X37n0662_013:0528c21": "始欲起行慮不自免住懼無濟便詐死在地眾人來",
    "X37n0662_013:0528c22": "見有一人言須野干耳即便截去野干自念截耳雖",
    "X37n0662_013:0528c23": "痛但令在次一人來言須其尾復自念言截尾小事",
    "X37n0662_013:0528c24": "次一人言須野干牙野干自念取者轉多儻取我頭",
    "X37n0662_013:0529a01": "則無活路即從地起奮力絕勇間關歷涉徑得自濟",
    "X37n0662_013:0529a02": "行者之心求脫苦難亦復如是生不修如失耳老不",
    "X37n0662_013:0529a03": "修如失尾病不修如失牙豈更至死則如失頭。",
    "X37n0662_013:0529a04": "經唯天與人能發等者餘超非無其事少故黑人白",
    "X37n0662_013:0529a05": "厭不名白人。",
    "X37n0662_013:0529a06": "此翻覺者者覺音角者即是人謂覺了之人名為覺",
    "X37n0662_013:0529a07": "者詩云有覺德行覺大也又明也曉也直也今亦如",
    "X37n0662_013:0529a08": "是十號具足種智圓明三惑頓盡大夜斯曉二死永",
    "X37n0662_013:0529a09": "除無復迴曲。",
    "X37n0662_013:0529a10": "亦言覺寤者覺音教即佛地論云開覺有情如睡夢",
    "X37n0662_013:0529a11": "覺也既梵言佛陀含斯二義此方覺字復通二音故",
    "X37n0662_013:0529a12": "使人師取音釋義。",
    "X37n0662_013:0529a13": "如支佛下以此為例欲取角音。",
    "X37n0662_013:0529a14": "餘三復次屬釋功德者謂能惠施及吐女根并前第",
    "X37n0662_013:0529a15": "四有大功德等三文也。",
    "X37n0662_013:0529a16": "經上座長老如釋序中記。",
    "X37n0662_013:0529a17": "五十四心者一一皆約佛心無九界心方是佛因。",
    "X37n0662_013:0529a18": "無所為作者不作九界因也。",
    "X37n0662_013:0529a19": "雙捨此二者常住中道也。",
    "X37n0662_013:0529a20": "知解無記者玄義引光宅云常住佛果有兩種無記",
    "X37n0662_013:0529a21": "一知解無記如棊書射馭闡提亦有故非是善佛果",
    "X37n0662_013:0529a22": "亦有故非是惡即是無記性也二果報無記者如生",
    "X37n0662_013:0529a23": "死苦無常報既非是惡止是無記涅槃地常樂我淨",
    "X37n0662_013:0529a24": "亦非是善直是無記前疏已破此中再舉顯彼違經",
    "X37n0662_013:0529b01": "不求果報者三因開發任運契極不求九界之果報",
    "X37n0662_013:0529b02": "經無語心者若知如來常不說法是名多聞。",
    "X37n0662_013:0529b03": "無所定執者三諦互融故無定執無常即無定也。",
    "X37n0662_013:0529b04": "經諸佛所可說法者能詮教法也圓頓無過故云最",
    "X37n0662_013:0529b05": "上最玅依教修行得初住果故云因是乃至得現在",
    "X37n0662_013:0529b06": "果。",
    "X37n0662_013:0529b07": "得現果而非上妙者以藏通於一生中現得四果不",
    "X37n0662_013:0529b08": "達中道故非上妙。",
    "X37n0662_013:0529b09": "別是下以初地分果於地前經歷塵劫修行斷滅九",
    "X37n0662_013:0529b10": "界方乃得之故於父母生身終無現得之者圓人一",
    "X37n0662_013:0529b11": "生可超十地現得初住斷不疑也故知古謂別體屈",
    "X37n0662_013:0529b12": "抑經文又經中諸句皆先舉法體次出功能如云非",
    "X37n0662_013:0529b13": "色斷色非色法體也能令眾生斷色功能也然而即",
    "X37n0662_013:0529b14": "事而理實無可斷故云而亦是色餘句例爾經中具",
    "X37n0662_013:0529b15": "約三科以示法相。",
    "X37n0662_013:0529b16": "經諸佛聖僧如法而住者雖具舉三寶但成念僧何",
    "X37n0662_013:0529b17": "者諸佛說法僧能稟法依法而住名分真僧。",
    "X37n0662_013:0529b18": "唯有圓僧是正直者藏通著空別教次第悉邪曲故",
    "X37n0662_013:0529b19": "經廣普無邊者以遍應法界令入佛道名良福田。",
    "X37n0662_013:0529b20": "經有戒不破等者明菩薩只於小乘篇聚以大涅槃",
    "X37n0662_013:0529b21": "心修一一無非法界法性即成菩薩律儀故云不破",
    "X37n0662_013:0529b22": "不漏等。",
    "X37n0662_013:0529b23": "或謂下他謂無形色等言是明小乘無作故使各引",
    "X37n0662_013:0529b24": "一宗以明其義。",
    "X37n0662_013:0529c01": "自無無作者猶云本無無作也。",
    "X37n0662_013:0529c02": "亦無無色者次無字下欠作字應云亦無無作色謂",
    "X37n0662_013:0529c03": "僧祇但以心為戒體指心誓不為惡即名受戒不同",
    "X37n0662_013:0529c04": "多德二宗各立無作故云自無無作既唯在心亦不",
    "X37n0662_013:0529c05": "同多宗而云無作是色故云亦無無作色意謂經云",
    "X37n0662_013:0529c06": "雖無形色而可護持正是僧祇約誓心為無形色也",
    "X37n0662_013:0529c07": "色非質礙者簡異可見有對色然亦非不可見有對",
    "X37n0662_013:0529c08": "色但是不可見無對色也。",
    "X37n0662_013:0529c09": "無教假色者無教即無表也菩薩戒疏云若毗曇義",
    "X37n0662_013:0529c10": "戒是色聚無作假色亦言無教非對眼色既是色法",
    "X37n0662_013:0529c11": "故須護持故破戒則無作謝也。",
    "X37n0662_013:0529c12": "成論所用者成論宗於曇無德義故成論無作品云",
    "X37n0662_013:0529c13": "是非色非心聚然無作戒義略如前記廣如今家梵",
    "X37n0662_013:0529c14": "網疏出體中止觀方便初及南山戒疏律鈔緣集篇",
    "X37n0662_013:0529c15": "等所明近世二家別出戒體章文甚委悉學者宜覽",
    "X37n0662_013:0529c16": "擇善從之。如此下斥小。",
    "X37n0662_013:0529c17": "都不明此者不說別有無作也問小乘何故明無作",
    "X37n0662_013:0529c18": "耶答梵網疏云小乘引接小根恐其輕慢因果權言",
    "X37n0662_013:0529c19": "重心能別生一法無作牽報善法欲行惡法欲止行",
    "X37n0662_013:0529c20": "一則有兩力豈可不慎方便假說適會一時耳故云",
    "X37n0662_013:0529c21": "大乘都不明此若准大乘但以心為體法皷經云心",
    "X37n0662_013:0529c22": "無邊故戒亦無邊又瓔珞經云一切聖凡戒盡以心",
    "X37n0662_013:0529c23": "為體心無盡故戒亦無盡或言教為戒體或云真諦",
    "X37n0662_013:0529c24": "為戒體或言願為戒體無別無作是知大乘亦有說",
    "X37n0662_013:0530a01": "色聚是戒體者。",
    "X37n0662_013:0530a02": "故上下引證謂五陰名教通大小乘但有一色四心",
    "X37n0662_013:0530a03": "也總成二法四大是色四大之外更別無色法故云",
    "X37n0662_013:0530a04": "何時云有無作色耶是知經云雖無形色正指於心",
    "X37n0662_013:0530a05": "而可護持不妄要制然大乘師亦有說大乘有無作",
    "X37n0662_013:0530a06": "者備載梵網疏中總而言之若大若小說有說無咸",
    "X37n0662_013:0530a07": "順機緣令得四益失斯意者執之成諍。",
    "X37n0662_013:0530a08": "經大地等者能生眾善喻之大地度生死流故如舡",
    "X37n0662_013:0530a09": "舫莊嚴法身如瓔珞離九界卑賤如大姓含納萬德",
    "X37n0662_013:0530a10": "如大海除煩惱垢如灰汁初心依託如舍宅斷截惡",
    "X37n0662_013:0530a11": "法如刀劒超越生死如橋梁善治惑病如良醫所服",
    "X37n0662_013:0530a12": "必差如妙藥遍治諸惡喻阿伽陀藥出生佛果喻如",
    "X37n0662_013:0530a13": "意寶珠從凡入聖如脚足能見聖道如眼目生養定",
    "X37n0662_013:0530a14": "慧如父母除生死熱惱如陰凉戒寶在身誰能劫盜",
    "X37n0662_013:0530a15": "餘句可知。",
    "X37n0662_013:0530a16": "經住須陀洹我亦有分者寄小蘇息以助大乘。",
    "X37n0662_013:0530a17": "經諸佛菩薩親近修習者諸佛昔修習菩薩今修習",
    "X37n0662_013:0530a18": "經而能除破現在煩惱者破現在慳貪之心也若究",
    "X37n0662_013:0530a19": "竟斷結唯在智度。",
    "X37n0662_013:0530a20": "或謂當果等者他人謂此念天正是念自己當來佛",
    "X37n0662_013:0530a21": "果名第一義天。",
    "X37n0662_013:0530a22": "今謂下今釋乃是行人通念三界諸天雖是信心等",
    "X37n0662_013:0530a23": "果而皆無常非我所欲故云直是念天。",
    "X37n0662_013:0530a24": "當果天等者此破他釋若謂念天是第一義當果者",
    "X37n0662_013:0530b01": "何殊念佛故云與前佛果無異若爾不應重出。",
    "X37n0662_013:0530b02": "正是下此是釋伏難也應難云若謂念天非當果者",
    "X37n0662_013:0530b03": "何故經云我曾聞有第一義天等耶故答云正是通",
    "X37n0662_013:0530b04": "念世天之境無常故隨天義別立第一義天是常住",
    "X37n0662_013:0530b05": "法故知當果非文正意以念當果已屬在念佛中故",
    "X37n0662_013:0530b06": "二云(至)不及涅槃者他人意謂涅槃已前諸部大乘",
    "X37n0662_013:0530b07": "皆未扶律談常不稱滅後機緣故云亦不及也。",
    "X37n0662_013:0530b08": "大乘下明勝之所以由此經中開權顯實扶律談常",
    "X37n0662_013:0530b09": "稱最後機故勝諸教。",
    "X37n0662_013:0530b10": "又涅槃下謂涅槃經中具十二部竝是圓常諸大乘",
    "X37n0662_013:0530b11": "教有十二部而非圓常故知涅槃為勝此並他義也。",
    "X37n0662_013:0530b12": "今謂下今師且橫約四教以圓勝別用消經文則義",
    "X37n0662_013:0530b13": "通諸味以乳及二酥俱談圓故復應更約五味簡之",
    "X37n0662_013:0530b14": "則今經開顯之圓勝前兼帶圓也方顯今經超出眾",
    "X37n0662_013:0530b15": "典。",
    "X37n0662_013:0530b16": "如人間事咸不測等者人間吉凶晴雨等皆不可測",
    "X37n0662_013:0530b17": "豈可以此便同三賢十聖菩薩所證不思議理耶。",
    "X37n0662_013:0530b18": "今明下正明圓教賢聖所證不思議也只是三諦互",
    "X37n0662_013:0530b19": "融耳。",
    "X37n0662_013:0530b20": "理須人教者以依佛四諦聲教而見真故得聲聞名",
    "X37n0662_013:0530b21": "故云人教。",
    "X37n0662_013:0530b22": "須境教者由依俗境發道種智境發於智義當教也",
    "X37n0662_013:0530b23": "此二發心已簡三教。",
    "X37n0662_013:0530b24": "若緣中下明圓圓融三諦本自有之所有慧心不由",
    "X37n0662_013:0530c01": "他悟既不因外境不由他人故云無教明了佛性義",
    "X37n0662_013:0530c02": "通四即今在住前故下文云此經明初心菩薩未入",
    "X37n0662_013:0530c03": "位時不可思議故知不可約分真釋。",
    "X37n0662_013:0530c04": "發心意同者生死諸結此二是下化境涅槃菩提此",
    "X37n0662_013:0530c05": "二是上求境故與發心意同。",
    "X37n0662_013:0530c06": "即俗真中等者即百界俗是真是中故不厭於自行",
    "X37n0662_013:0530c07": "即中真理是百界之俗故不離於化他。",
    "X37n0662_013:0530c08": "安心意者以三智安三諦智即是觀觀必有止故云",
    "X37n0662_013:0530c09": "同也。",
    "X37n0662_013:0530c10": "通塞意同三界生死是塞三德涅槃是通如涅槃樂",
    "X37n0662_013:0530c11": "於塞得通也。",
    "X37n0662_013:0530c12": "亦似大慈者即如三禪樂同發心中與樂義也。",
    "X37n0662_013:0530c13": "故言旋還者自外還家如中雙照赴救者滅二邊惑也。",
    "X37n0662_013:0530c14": "此約三諦行者依諦起行自他俱拔二邊之苦故與",
    "X37n0662_013:0530c15": "悲心意同。",
    "X37n0662_013:0530c16": "生死常涅槃近者達生死即涅槃故常即涅槃是生",
    "X37n0662_013:0530c17": "死是故云近也。",
    "X37n0662_013:0530c18": "約三諦證者既不退沒即相似證三諦故得位行不",
    "X37n0662_013:0530c19": "退如經云未階初不動地故知未得分證念不退也",
    "X37n0662_013:0530c20": "與道品同者由修道品故得入證。",
    "X37n0662_013:0530c21": "聖人神通譬體法者通教聖位體色證空如以通力",
    "X37n0662_013:0530c22": "度則不難。",
    "X37n0662_013:0530c23": "修羅下歷劫修行次第破九如修羅本長度之應易",
    "X37n0662_013:0530c24": "人無兩種者經舉凡夫之人也無聖人神通無修羅",
    "X37n0662_013:0531a01": "長大故無兩種以喻圓人始從名字圓觀三諦理事",
    "X37n0662_013:0531a02": "不二如人度海既在凡心故非聖證既在當念不同",
    "X37n0662_013:0531a03": "歷劫。",
    "X37n0662_013:0531a04": "次位意者應約名字度生死海乃至分證度生死海",
    "X37n0662_013:0531a05": "即是判次位也。",
    "X37n0662_013:0531a06": "一中無量真即俗故百界宛然無量中一俗即真故",
    "X37n0662_013:0531a07": "一念頗得非一非無量顯中道故心性不動又即中",
    "X37n0662_013:0531a08": "而邊故云一中無量即邊而中故云無量中一非中",
    "X37n0662_013:0531a09": "非邊故云非一非無量亦是即三而一即一而三即",
    "X37n0662_013:0531a10": "非三非一如是三重並成三諦一念具足如絲懸山",
    "X37n0662_013:0531a11": "一切生死豈逾百界。",
    "X37n0662_013:0531a12": "三諦教者無常等四二邊教也常樂等四中道教也",
    "X37n0662_013:0531a13": "以無常對破邪常助開常住涅槃三脫之門故與對",
    "X37n0662_013:0531a14": "治意同。",
    "X37n0662_013:0531a15": "此約三諦報者以入五品位故獲斯華報所以在胎",
    "X37n0662_013:0531a16": "不惱不亂。",
    "X37n0662_013:0531a17": "安忍意同者內有觀法故外無惱亂此即內外安忍",
    "X37n0662_013:0531a18": "也。",
    "X37n0662_013:0531a19": "通塞意同者菩提約悟是通心則約迷是塞經云得",
    "X37n0662_013:0531a20": "是法已心無慳恡即於塞得通也。",
    "X37n0662_013:0531a21": "三諦業者即是三業與三諦相應故離十惡十惡遍",
    "X37n0662_013:0531a22": "破故與破法遍同。",
    "X37n0662_013:0531a23": "經及與離主謂能離主宰之心也。",
    "X37n0662_013:0531a24": "經是故此慧不能遠離者於能觀慧若起計著是故",
    "X37n0662_013:0531b01": "不能遠離生死。",
    "X37n0662_013:0531b02": "經終不生念我以此慧等者達了三惑全是法性所",
    "X37n0662_013:0531b03": "觀既泯能觀亦無故於似證之法不生愛著故云與",
    "X37n0662_013:0531b04": "離愛同。",
    "X37n0662_013:0531b05": "初心菩薩者名字位正觀不思議乃云次位安忍在",
    "X37n0662_013:0531b06": "觀行無愛在相似故云初心止觀十乘唯在住前故",
    "X37n0662_013:0531b07": "云未入位時等然准經文約略對當義趣相應故以",
    "X37n0662_013:0531b08": "十觀釋也。",
    "X37n0662_013:0531b09": "文云下他人以假實二觀以消其文。",
    "X37n0662_013:0531b10": "如是實法等者他見經明四大即屬色陰陰即實法",
    "X37n0662_013:0531b11": "相續下釋異生異滅去文也經云終不生念我以此",
    "X37n0662_013:0531b12": "慧破諸煩惱等不起我心即假名空也。",
    "X37n0662_013:0531b13": "即是兩心等者此釋前段異生異滅句是故此慧不",
    "X37n0662_013:0531b14": "能遠離也。",
    "X37n0662_013:0531b15": "前滅後起者前雖起觀滅惑而起後能觀之著也故",
    "X37n0662_013:0531b16": "經云不能遠離。",
    "X37n0662_013:0531b17": "復伐於慧者代攻治也既破於惑復治於慧則能所",
    "X37n0662_013:0531b18": "俱空。",
    "X37n0662_013:0531b19": "若斷惑已等者若謂我能破惑則於觀起著觀翻成",
    "X37n0662_013:0531b20": "惑如將翻成賊故破能觀亦名斷惑能所俱破故云",
    "X37n0662_013:0531b21": "無所攻伐。",
    "X37n0662_013:0531b22": "故於下此明向云實慧是一心也他人意云如經文",
    "X37n0662_013:0531b23": "所列修行次第假既破已則達五陰唯一法性更無",
    "X37n0662_013:0531b24": "兩心故經結云終不生念等此皆他師解義也。",
    "X37n0662_013:0531c01": "又生來下釋經異生異滅義也故知經云異生異滅",
    "X37n0662_013:0531c02": "還是結上慧不能破乃至生不能生等只由滅已還",
    "X37n0662_013:0531c03": "生故滅非滅故云生來生滅等只由生而復滅故生",
    "X37n0662_013:0531c04": "非生故云滅來滅生等此則法無定性以顯本空以",
    "X37n0662_013:0531c05": "例能觀之慧亦不可得故云智慧亦然。",
    "X37n0662_013:0531c06": "滅是不滅者本無今有也不滅而滅者本有今無也",
    "X37n0662_013:0531c07": "是則約事則應身有滅法身不滅約理則法應體一",
    "X37n0662_013:0531c08": "非滅非不滅即三世有法無有是處也故舉文殊解",
    "X37n0662_013:0531c09": "前偈義即於生滅無所疑矣。",
    "X37n0662_013:0531c10": "泛答者泛約多番通途而答未的答迦葉佛時是經",
    "X37n0662_013:0531c11": "有無也。",
    "X37n0662_013:0531c12": "經外法者能詮教也內法者所詮理也。",
    "X37n0662_013:0531c13": "經天無壞滅者十聖之天以分證常故無壞滅人即",
    "X37n0662_013:0531c14": "三賢。",
    "X37n0662_013:0531c15": "今佛對辨者對前迦葉出淨土故不說我今出穢土",
    "X37n0662_013:0531c16": "故說也。",
    "X37n0662_013:0531c17": "經四大各捨己性者寧說火捨熱性而冷等。",
    "X37n0662_013:0531c18": "經未有弟子解甚深等者謂但稟小乘未聞開會如",
    "X37n0662_013:0531c19": "多寶佛但說四時不說法華涅槃而便滅度又如須",
    "X37n0662_013:0531c20": "扇多佛朝成正覺暮入涅槃此皆弟子未解深義而",
    "X37n0662_013:0531c21": "佛入滅也然六重經文展轉深細當知後後難於前",
    "X37n0662_013:0531c22": "前謂雖有解義無檀越不得雖有檀越為利不得雖",
    "X37n0662_013:0531c23": "不為利起諍不得雖不起諍說過不得雖不說過作",
    "X37n0662_013:0531c24": "種種說不得種種說者謂空引異說不能融會既迷",
    "X37n0662_013:0532a01": "佛旨於道無益是非鋒起是法滅相。",
    "X37n0662_013:0532a02": "經或說有神等者如犢子部說有神我自餘諸部說",
    "X37n0662_013:0532a03": "無神我。",
    "X37n0662_013:0532a04": "或說有中陰等者薩婆多部有中陰大眾部說無中",
    "X37n0662_013:0532a05": "陰。",
    "X37n0662_013:0532a06": "或說有三世等者薩婆多部說有三世一說部說無",
    "X37n0662_013:0532a07": "三世。",
    "X37n0662_013:0532a08": "或說一切有等者薩婆多部說一切有一說部說一",
    "X37n0662_013:0532a09": "切無。",
    "X37n0662_013:0532a10": "或言眾生有始等者化地部說有始有終經部師說",
    "X37n0662_013:0532a11": "無始無終。",
    "X37n0662_013:0532a12": "或言十二因緣是有為等者大眾部化地部說是無",
    "X37n0662_013:0532a13": "為自餘部說是有為。",
    "X37n0662_013:0532a14": "或言如來有病苦行等者薩婆多部說有病六年苦",
    "X37n0662_013:0532a15": "行大眾部說無。",
    "X37n0662_013:0532a16": "或言如來下比丘(至)十種者如四相品初說。",
    "X37n0662_013:0532a17": "或言一切不聽者化地部說一切不聽。",
    "X37n0662_013:0532a18": "而滅而非滅者示生示滅皆為拔與引偏入圓作大",
    "X37n0662_013:0532a19": "利益齊此明淨淨文已盡非淨非不淨文寄在淨淨",
    "X37n0662_013:0532a20": "文中雙非釋者是。",
    "X37n0662_013:0532a21": "梵行品四",
    "X37n0662_013:0532a22": "提那犯重者如律明須提那與本二行婬因制初篇",
    "X37n0662_013:0532a23": "今以闍王調達為例則知彼亦權人。",
    "X37n0662_013:0532a24": "名為客品者梁武意謂既是梵行只應明清淨生善",
    "X37n0662_013:0532b01": "之法既談重逆與梵相乖乃是他品文寄安梵行中",
    "X37n0662_013:0532b02": "耳故云客品。",
    "X37n0662_013:0532b03": "具十惡因者身但行殺則唯七八惡具舉云十。",
    "X37n0662_013:0532b04": "經不見未來者不信來報也。",
    "X37n0662_013:0532b05": "惡緣者外助為緣即調達等助王為惡也。",
    "X37n0662_013:0532b06": "經妓樂不御者御進也。",
    "X37n0662_013:0532b07": "或言是應等者此之二解立名不同而應之與用其",
    "X37n0662_013:0532b08": "義無別遍法界應無所不為故現造逆今師許此二",
    "X37n0662_013:0532b09": "解故云皆是聖人權謀等但他不明應用之意而今",
    "X37n0662_013:0532b10": "明之故云開逆方便等開謂施開蓋言世王權施造",
    "X37n0662_013:0532b11": "逆引彼實行今知此經滅罪之功大也。",
    "X37n0662_013:0532b12": "經明六臣皆是滅惡遠緣故科為惡人為緣也然六",
    "X37n0662_013:0532b13": "臣所說與佛法有同者亦有計業所為其言雖同要",
    "X37n0662_013:0532b14": "云煞父無罪無報等。",
    "X37n0662_013:0532b15": "經無辜爾雅辜罪也古胡反。",
    "X37n0662_013:0532b16": "經富蘭那等者什曰迦葉母姓富蘭那母字也計一",
    "X37n0662_013:0532b17": "切法猶如虗空不生不滅肇云其人計一切法斷滅",
    "X37n0662_013:0532b18": "如空無有君臣父子忠孝之道。",
    "X37n0662_013:0532b19": "經下業者下劣心作業為下業增上心造即為上業",
    "X37n0662_013:0532b20": "經末伽梨等者什曰末伽梨字也俱賖梨母也計眾",
    "X37n0662_013:0532b21": "生罪福無有因緣肇云其計眾生苦樂不由因緣自",
    "X37n0662_013:0532b22": "然而爾。經仁惻廣雅惻悲也。",
    "X37n0662_013:0532b23": "經刪闍夜等者什曰刪闍夜字也毗羅胝母也計要",
    "X37n0662_013:0532b24": "經生死彌歷劫數然後任運自盡苦際肇曰其計道",
    "X37n0662_013:0532c01": "不須求如縷丸轉於高山之上縷盡則止何假須求",
    "X37n0662_013:0532c02": "今經云眾生苦樂由前世因現在無因未來無果與",
    "X37n0662_013:0532c03": "彼不同。",
    "X37n0662_013:0532c04": "經[木*瓦]樹北本作[髟/瓦]口昆反廣雅[髟/瓦]截也。",
    "X37n0662_013:0532c05": "經阿耆多等者什曰阿耆多翅舍字也欽婆羅麤衣",
    "X37n0662_013:0532c06": "也非因計因著麤皮拔髮烟薰鼻等以諸苦行而為",
    "X37n0662_013:0532c07": "其道肇曰今身苦行後身常樂。",
    "X37n0662_013:0532c08": "經迦羅鳩馱等者什曰外道字也其人應物起見若",
    "X37n0662_013:0532c09": "人問有其即答有無等皆然肇曰迦旃延姓餘是字",
    "X37n0662_013:0532c10": "計諸法亦有亦無。",
    "X37n0662_013:0532c11": "經深穽慈性反三蒼穽穿地為壍所以張禽獸也。",
    "X37n0662_013:0532c12": "經若內若外者計恒河水能滅身觀二病也。",
    "X37n0662_013:0532c13": "經不觀口過者以王口勑令殺父故。",
    "X37n0662_013:0532c14": "經尼乾若提子等者尼乾是字若提母名計罪福苦",
    "X37n0662_013:0532c15": "樂盡由前世要必當償與今不同此計無修無道經",
    "X37n0662_013:0532c16": "八萬劫自然得脫也此之六師皆悉躶形自稱一切",
    "X37n0662_013:0532c17": "智人所計不出因中有果因中無果等而經明六師",
    "X37n0662_013:0532c18": "所執與什肇或有不同者恐是六臣改轉師義。",
    "X37n0662_013:0532c19": "此翻固活者以藥治病堅固彼身活彼命也。",
    "X37n0662_013:0532c20": "菴羅女之子者奈女即世王姨母固活即世王庶兄",
    "X37n0662_013:0532c21": "緣起見奈女經等。",
    "X37n0662_013:0532c22": "先帝已崩者糓梁傳曰高曰崩厚曰崩尊曰崩天子",
    "X37n0662_013:0532c23": "之崩以尊也其崩之何也以其在民上。",
    "X37n0662_013:0532c24": "非謂東宮等者經明先帝既崩寶位未定故太子憂",
    "X37n0662_013:0533a01": "戚不得安眠非謂父王未崩太子在東宮時不得安",
    "X37n0662_013:0533a02": "眠也言東宮者東方朔神異經曰東方東明山有宮",
    "X37n0662_013:0533a03": "青石為牆題曰天地長男之宮因名太子所居為東",
    "X37n0662_013:0533a04": "宮亦曰青宮春宮皆准神異經也。",
    "X37n0662_013:0533a05": "經在弶渠向反字書曰施罥於道謂之弶其形似弓",
    "X37n0662_013:0533a06": "或作摾者俗字也。",
    "X37n0662_013:0533a07": "以下望上者下三文皆具五例此合爾。",
    "X37n0662_013:0533a08": "然耆下明此文但四文意。",
    "X37n0662_013:0533a09": "不無小異者懺悔約心發露約口故云小異。",
    "X37n0662_013:0533a10": "懺是下示小異相然梵語懺磨此云悔過今分字解",
    "X37n0662_013:0533a11": "義故作異釋若合字釋者悔愆即是謝過應言梵語",
    "X37n0662_013:0533a12": "懺磨此云悔[億音+(天*天)]亦曰謝過是知光明疏六番釋懺悔",
    "X37n0662_013:0533a13": "者其意亦爾他人不曉便謂天台不知華梵且十六",
    "X37n0662_013:0533a14": "觀疏中彰灼翻名豈五品菩薩迷斯小事。",
    "X37n0662_013:0533a15": "經覆藏者漏者謂漏落三塗也經迦摩羅此云癩病",
    "X37n0662_013:0533a16": "魯扈抵突者不慚則內無羞耻不愧則不發露向人",
    "X37n0662_013:0533a17": "止觀音云魯扈即遲鈍無知之貌也。",
    "X37n0662_013:0533a18": "初示良毉經文二意初嘆自德大慈下嘆利他初又",
    "X37n0662_013:0533a19": "二初嘆身德次具十力下嘆智德利他又二初嘆利",
    "X37n0662_013:0533a20": "他心次隨善下嘆利他行行中具身口二行如犢逐",
    "X37n0662_013:0533a21": "母歎佛身行次嘆口業初知時者善達機緣應病授",
    "X37n0662_013:0533a22": "藥等實語者離虗妄語也淨語者離不淨語玅語者",
    "X37n0662_013:0533a23": "離麤惡語義語者離無義語法語者離非法語一語",
    "X37n0662_013:0533a24": "者言無二也又實語淨語明無妄語妙語明無惡口",
    "X37n0662_013:0533b01": "義語法語明無綺語語能益人名為義語語能稱法",
    "X37n0662_013:0533b02": "故曰法語一語明無兩舌。",
    "X37n0662_013:0533b03": "經諸菩薩僧者偏小知常通名菩薩。",
    "X37n0662_013:0533b04": "有無即二諦者此不思議真俗也。",
    "X37n0662_013:0533b05": "是煩惱涅槃者有為是煩惱無為是涅槃。",
    "X37n0662_013:0533b06": "即四諦者無作四也苦集是有漏因果道滅是無漏",
    "X37n0662_013:0533b07": "因果故云四諦。",
    "X37n0662_013:0533b08": "亦是苦集者煩惱即集諦果謂苦諦善法即道諦果",
    "X37n0662_013:0533b09": "即滅諦。",
    "X37n0662_013:0533b10": "十一種色者謂五根五塵及無表色。",
    "X37n0662_013:0533b11": "非色非非色者他人謂是十四不相應行中得得一",
    "X37n0662_013:0533b12": "行也。",
    "X37n0662_013:0533b13": "十四種色者謂五相五塵及四大。",
    "X37n0662_013:0533b14": "即無作者無作處是不相行也而成論明不相應行",
    "X37n0662_013:0533b15": "凡十七種此當無作一行也。",
    "X37n0662_013:0533b16": "即是兩捨者謂捨色捨心即是中理此之下今師斥。",
    "X37n0662_013:0533b17": "只是俗諦者觀師只云兩捨是中道無體以所捨色",
    "X37n0662_013:0533b18": "心但是俗諦是知能捨唯是偏空豈成法性中道耶",
    "X37n0662_013:0533b19": "以此消釋抑挫圓經。",
    "X37n0662_013:0533b20": "今明下出今義二諦三諦開合之殊若二諦者有無",
    "X37n0662_013:0533b21": "二法同名為俗中理名真三諦則開俗出真中道名",
    "X37n0662_013:0533b22": "中故成三也非色是破生死之有非非色是破涅槃",
    "X37n0662_013:0533b23": "之空。",
    "X37n0662_013:0533b24": "是從假入空者入空是自行破生死故。",
    "X37n0662_013:0533c01": "是從空出假者出假是化他益眾生故。",
    "X37n0662_013:0533c02": "即是中道者妙理湛然無二邊之作受也。",
    "X37n0662_013:0533c03": "諸文例然者皆應以三諦釋之也。",
    "X37n0662_013:0533c04": "不厚昔薄今者今謂闍王也。",
    "X37n0662_013:0533c05": "經御臣者御車之臣也。",
    "X37n0662_013:0533c06": "經憍尸迦等者佛且從末而答。",
    "X37n0662_013:0533c07": "經因疑生者以天主本疑於命故云實如佛教。",
    "X37n0662_013:0533c08": "經大目連者舉資以顯師。",
    "X37n0662_013:0533c09": "經大王畜生見佛者此舉下類以況於人。",
    "X37n0662_013:0533c10": "經云大王世尊未得阿耨菩提者此舉因行以顯果",
    "X37n0662_013:0533c11": "德阿之言無耨多羅云上三藐者此云正次三者此",
    "X37n0662_013:0533c12": "云等菩提此云覺即無上正等覺也覺有二義一正",
    "X37n0662_013:0533c13": "覺即正觀中道二等覺即等照二邊三諦俱照皆至",
    "X37n0662_013:0533c14": "極無過故云無上也。",
    "X37n0662_013:0533c15": "經有曠野鬼者此顯佛慈普度。",
    "X37n0662_013:0533c16": "經如來弟子尚有如是等者此舉資以況於師。",
    "X37n0662_013:0533c17": "經而殺其父殺或作弑同尸至反左傳曰自虐其君",
    "X37n0662_013:0533c18": "曰弑周易云臣弑君子弑父非一朝一夕其所由來",
    "X37n0662_013:0533c19": "漸也釋名云下弑上曰弑弑伺也伺間而後得施便",
    "X37n0662_013:0533c20": "也。",
    "X37n0662_013:0533c21": "經邠坻鄙旻直飢反正云阿那他擯茶陀阿那他此",
    "X37n0662_013:0533c22": "云無依亦名孤獨擯茶陀此云團施言此長者好施",
    "X37n0662_013:0533c23": "貧獨因以名焉本名須達多。",
    "X37n0662_013:0533c24": "經判合普旦反周禮媒氏掌萬民之判鄭玄曰判半",
    "X37n0662_013:0534a01": "也得偶而合曰判喪服云夫妻判合是也。",
    "X37n0662_013:0534a02": "經大秦國者十二遊經云閻浮提中有十六大國八",
    "X37n0662_013:0534a03": "萬四千城有八國王四天子東有晉天子人民熾盛",
    "X37n0662_013:0534a04": "南有天竺國天子土地多名象西有大秦國天子土",
    "X37n0662_013:0534a05": "地饒金璧玉西北月支天子土地多好馬。",
    "X37n0662_013:0534a06": "經鄙悼者鄙耻傷悼也。",
    "X37n0662_013:0534a07": "經甲冑除救反說文冑兜鍪也。",
    "X37n0662_013:0534a08": "經名間間無樂故者上居莧反間隔也古下閑反間",
    "X37n0662_013:0534a09": "中也。",
    "X37n0662_013:0534a10": "梵行品之五。",
    "X37n0662_013:0534a11": "唯王謂滅者王在法華雖預列眾然障未除機未動",
    "X37n0662_013:0534a12": "故於彼會未悟圓常而於今日尚謂實滅雖是權行",
    "X37n0662_013:0534a13": "且依實釋方顯今經。",
    "X37n0662_013:0534a14": "六番者中四番皆云又復第六番即善男子已去尋",
    "X37n0662_013:0534a15": "經可見。",
    "X37n0662_013:0534a16": "此文自說無為者謂不作眾生故曰無為眾生故以",
    "X37n0662_013:0534a17": "佛果釋之。",
    "X37n0662_013:0534a18": "理內眾生者此約地前內外凡也。",
    "X37n0662_013:0534a19": "然非下今師釋也。",
    "X37n0662_013:0534a20": "經亦不定者正以經釋不定破彼眾師作定淺深之",
    "X37n0662_013:0534a21": "解也然據經文義似不定准今圓位高下有歸是知",
    "X37n0662_013:0534a22": "有為即住前無為即登住又名字已上悉名無為以",
    "X37n0662_013:0534a23": "知祕密藏雖有煩惱如無煩惱故。",
    "X37n0662_013:0534a24": "為一切者通收善惡。",
    "X37n0662_013:0534b01": "為五逆者別指惡人此雖不同同歸理即未發心則",
    "X37n0662_013:0534b02": "是理即已發心則或在假名不見性則通住前不生",
    "X37n0662_013:0534b03": "則別指分證一等解闍王名而或聖或凡或迷或悟",
    "X37n0662_013:0534b04": "者正明權實難知高下莫測密語之義美在其中。",
    "X37n0662_013:0534b05": "他云下明他人總許前三家義也意謂既是密語何",
    "X37n0662_013:0534b06": "妨有為無為三解不同。",
    "X37n0662_013:0534b07": "今謂下反破前義夫密之為義高下難量豈可定作",
    "X37n0662_013:0534b08": "八地初地等深淺遠近釋耶故知他人以密義救前",
    "X37n0662_013:0534b09": "三家今疏主還以密義破前三家淺深既非則救者",
    "X37n0662_013:0534b10": "亦破四家同壞今義唯明。",
    "X37n0662_013:0534b11": "經八法者謂八風也王未發心前常為八法所汙殺",
    "X37n0662_013:0534b12": "父當四違貪國當四順。",
    "X37n0662_013:0534b13": "經是光無根者根以能生為義中道法界無能生所",
    "X37n0662_013:0534b14": "生故云無根。",
    "X37n0662_013:0534b15": "經非熱非冷者王身蒸熱蒙光所照則得清涼事益",
    "X37n0662_013:0534b16": "雖然論其理體不當冷熱。",
    "X37n0662_013:0534b17": "經非常非滅下諸句皆約中道釋之。",
    "X37n0662_013:0534b18": "經實不可說者光即法界無可說覩也。",
    "X37n0662_013:0534b19": "并外凡者十信是外凡位上云六住則是內凡然下",
    "X37n0662_013:0534b20": "六住自有兩釋若約今宗別位十信未斷見思故稱",
    "X37n0662_013:0534b21": "病者。",
    "X37n0662_013:0534b22": "三云下若望今宗只是通位此云外凡即指乾慧。",
    "X37n0662_013:0534b23": "或進或退者進取於別退取於通望今四教收義不",
    "X37n0662_013:0534b24": "盡。",
    "X37n0662_013:0534c01": "今取下正釋也七方便即人天二乘三教菩薩若在",
    "X37n0662_013:0534c02": "當教各自謂實今論佛意意令悟圓雖說偏乘悉作",
    "X37n0662_013:0534c03": "入圓之方便故云圓家七方便也。",
    "X37n0662_013:0534c04": "注云云者七人未悟圓伊佛皆慈念其或於人天中",
    "X37n0662_013:0534c05": "及三教凡位造五逆罪翻墮三塗故於此人悲心最",
    "X37n0662_013:0534c06": "切以喻病子其義皎如。",
    "X37n0662_013:0534c07": "六住下雖有二解望今並是別位真解即別地似解",
    "X37n0662_013:0534c08": "六心即別六住六住是內凡已破思惑終不為逆或",
    "X37n0662_013:0534c09": "是通位。",
    "X37n0662_013:0534c10": "六番如文者初開敷鮮明譬發心次能令一切行路",
    "X37n0662_013:0534c11": "之人譬修行此即發心修行為一雙次智斷一雙漸",
    "X37n0662_013:0534c12": "增譬智德損減譬斷德三滅惡生善為一雙除貪惱",
    "X37n0662_013:0534c13": "是滅惡為甘露味是生善。",
    "X37n0662_013:0534c14": "滅其心罪者從此向下一一問答皆是耆婆顯如來",
    "X37n0662_013:0534c15": "冥應益物之相又一一問答皆將闡提以竝闍王令",
    "X37n0662_013:0534c16": "王節節勝於闡提以由王具五德及能發心故且闡",
    "X37n0662_013:0534c17": "提無善佛尚矜怜王具五德佛寧棄捨故宜速往以",
    "X37n0662_013:0534c18": "治心病。",
    "X37n0662_013:0534c19": "有重惡者撥無因果故。",
    "X37n0662_013:0534c20": "斷現未善者由現是惡故無未善若改惡等則非闡",
    "X37n0662_013:0534c21": "提故知闡提無現未善。",
    "X37n0662_013:0534c22": "過去少善等者由昔五戒感此人身。",
    "X37n0662_013:0534c23": "捨一取一者謂捨有執無等約單複具絕言等展轉",
    "X37n0662_013:0534c24": "說之。",
    "X37n0662_013:0535a01": "高觀者去聲觀亦樓也釋名曰觀者於上觀望也。",
    "X37n0662_013:0535a02": "山譬者山能生草木如戒能生眾義。",
    "X37n0662_013:0535a03": "樹木譬者樹依山有如定由戒生。",
    "X37n0662_013:0535a04": "案此(至)三乘耳者故知象喻圓乘即同法華大白牛",
    "X37n0662_013:0535a05": "也馬牛羊喻三教三乘即法華羊鹿牛也若約力勢",
    "X37n0662_013:0535a06": "則牛喻菩薩馬喻支佛羊喻聲聞而馬在上者隨語",
    "X37n0662_013:0535a07": "便耳若約貴賤則馬喻菩薩牛喻支佛故馬居前偏",
    "X37n0662_013:0535a08": "圓對論四乘義足經文顯喻冥合法華相承云三人",
    "X37n0662_013:0535a09": "情之昧。",
    "X37n0662_013:0535a10": "計我四種不同者此外道推計姓既貴賤四別故其",
    "X37n0662_013:0535a11": "神我有四色不同亦猶此方俗書所明魂清魄濁之",
    "X37n0662_013:0535a12": "類也我見即身見也執有我身方起諸使故知身見",
    "X37n0662_013:0535a13": "為諸見本。",
    "X37n0662_013:0535a14": "於無樂下見取即非果計果無想有頂實非涅槃安",
    "X37n0662_013:0535a15": "樂之處而彼謬計以為涅槃故云無樂無勝等邪見",
    "X37n0662_013:0535a16": "謂執劣為勝自執己法謂我道真遂使出世善根悉",
    "X37n0662_013:0535a17": "皆吞噉邊見謂計我是斷是常今喻執斷故言墮落",
    "X37n0662_013:0535a18": "以斷見過重故偏喻之戒取謂非因計因實非涅槃",
    "X37n0662_013:0535a19": "之因而謬計為因也。",
    "X37n0662_013:0535a20": "狗戒下依狗為戒謂得生天信此居初如頭枕狗。",
    "X37n0662_013:0535a21": "私謂下此之五利全計陰身以起見故故九種陰中",
    "X37n0662_013:0535a22": "名汙穢五陰故以臥糞為喻。",
    "X37n0662_013:0535a23": "樹葉為衣者雖著此衣不免裸露故譬無慚。",
    "X37n0662_013:0535a24": "惡法自運者其車既壞仍是驢駕體既破弊復非平",
    "X37n0662_013:0535b01": "正既惡且邪喻意在此。",
    "X37n0662_013:0535b02": "正南下三解中初後順此方釋義中一順西土釋義",
    "X37n0662_013:0535b03": "南是離地者周易離卦明兩作離字皆此作單作离",
    "X37n0662_013:0535b04": "者後代曲分。",
    "X37n0662_013:0535b05": "失善起惡者南離屬火北坎屬水火猛喻惡水柔喻",
    "X37n0662_013:0535b06": "善。",
    "X37n0662_013:0535b07": "北方是上者西土君父東向故北是上方委如前記。",
    "X37n0662_013:0535b08": "冥機冥扣者宿有善根今不覺知故曰冥機藉茲宿",
    "X37n0662_013:0535b09": "善以感聖應故曰冥扣。",
    "X37n0662_013:0535b10": "初觀察者皆冥觀冥許。",
    "X37n0662_013:0535b11": "十四諦出華嚴經者彼經第三十六云佛子此第五",
    "X37n0662_013:0535b12": "地菩薩摩訶薩如實知此是苦聖諦此是苦集聖諦",
    "X37n0662_013:0535b13": "此是苦滅聖諦此是苦道聖諦善知俗諦善知第一",
    "X37n0662_013:0535b14": "義諦善知相諦善知差別諦善知成立諦善知事諦",
    "X37n0662_013:0535b15": "善知生諦善知盡無生諦善知入道知諦善知一切",
    "X37n0662_013:0535b16": "菩薩地次第成就諦乃至善知如來智成就諦此菩",
    "X37n0662_013:0535b17": "薩隨眾生心樂令歡喜故知俗諦通達一實相故知",
    "X37n0662_013:0535b18": "第一義諦覺法自相故知相諦了諸法分位差別故",
    "X37n0662_013:0535b19": "知差別諦善分別蘊界處故知成立諦覺身心苦惱",
    "X37n0662_013:0535b20": "故知事諦覺諸趣生相續故知生諦一切熱惱畢竟",
    "X37n0662_013:0535b21": "滅故知盡無生智諦出生無二故知入道智諦正覺",
    "X37n0662_013:0535b22": "一切行相故善知一切菩薩地次第相續成就乃至",
    "X37n0662_013:0535b23": "如來智成就諦以信解智力知非以究竟智力故以",
    "X37n0662_013:0535b24": "闡提人無信解力撥無此善名斷善根。",
    "X37n0662_013:0535c01": "過去善根者以福德本有故喻過去善根。",
    "X37n0662_013:0535c02": "感應道交者亦冥有此義。",
    "X37n0662_013:0535c03": "獨一無侶者謂佛雖欲應闡提無機出世之善無人",
    "X37n0662_013:0535c04": "可受故稱獨一。",
    "X37n0662_013:0535c05": "經往至病所者闡提雖無三世善根以無緣慈而冥",
    "X37n0662_013:0535c06": "應之細察機緣故云往至。",
    "X37n0662_013:0535c07": "後觀過去者現既無善過去無始復有善不。",
    "X37n0662_013:0535c08": "譬五根者五根無善如骨等皆病。",
    "X37n0662_013:0535c09": "欲將慢等者貪欲性卑憍慢高舉方起於慢復起欲",
    "X37n0662_013:0535c10": "心故使慢心不得高舉將去聲禦也。",
    "X37n0662_013:0535c11": "譬斷常二見以大小便利以譬斷常二見相破如不",
    "X37n0662_013:0535c12": "通。譬三業者亦譬無善。",
    "X37n0662_013:0535c13": "經問瞻病者闡提以惡為機名瞻病人。",
    "X37n0662_013:0535c14": "意志云何者為過去有善根可發為都無耶。",
    "X37n0662_013:0535c15": "根緣對者謂根緣所對皆無其善。",
    "X37n0662_013:0535c16": "七漏者謂見思根惡親近受念也。",
    "X37n0662_013:0535c17": "經然不定言當死者未來時寬應有發義故云不定",
    "X37n0662_013:0535c18": "非佛教所制者善機未發任起斷常及三業惡故云",
    "X37n0662_013:0535c19": "非制。",
    "X37n0662_013:0535c20": "經如是二語者一聞伽離入獄二聞剎多見佛罪除",
    "X37n0662_013:0535c21": "雖聞二語意猶未審。",
    "X37n0662_013:0535c22": "經為無定定者了知無定名決定心故云無定定也",
    "X37n0662_013:0535c23": "除其不定為定者罪性若定不能除之由罪性不定",
    "X37n0662_013:0535c24": "佛有能除之智定能除之故云為定。",
    "X37n0662_013:0536a01": "經八種聲者梵摩喻經云一最好聲二易了聲三調",
    "X37n0662_013:0536a02": "和聲四柔軟聲五不誤聲六不女聲七尊慧聲無戰",
    "X37n0662_013:0536a03": "怯故八深遠聲如雷震故然今雖不別列與彼所出",
    "X37n0662_013:0536a04": "聲同是故引之。",
    "X37n0662_013:0536a05": "經常當繫心等者此二十事令凡夫託事觀察折伏",
    "X37n0662_013:0536a06": "其心達事見理正助合行方成妙觀。",
    "X37n0662_013:0536a07": "無道前智慧等者無觀行相似定慧也此以分真為",
    "X37n0662_013:0536a08": "道中妙覺為道後。",
    "X37n0662_013:0536a09": "經難得遠離者分段八難似位方遠變易八難分真",
    "X37n0662_013:0536a10": "乃離。",
    "X37n0662_013:0536a11": "經無有一法者於出世法中未霑少分是故未能遮",
    "X37n0662_013:0536a12": "止二十五有生死因果。",
    "X37n0662_013:0536a13": "經度五逆津者未能造立六度之法橋度五逆之長",
    "X37n0662_013:0536a14": "津此語正歸王身。",
    "X37n0662_013:0536a15": "經生死無際者若入初住分得其邊。",
    "X37n0662_013:0536a16": "空有為一雙者經不作業不得果者由法性本空故",
    "X37n0662_013:0536a17": "即淨名無我無造無受者也。",
    "X37n0662_013:0536a18": "無有我作等者此明有因有果即淨名善惡之業不",
    "X37n0662_013:0536a19": "敗亡也。",
    "X37n0662_013:0536a20": "因果一雙經上句是善因果下句是惡因果。",
    "X37n0662_013:0536a21": "經因無明生死者猶如一手覆之與仰俱不離手生",
    "X37n0662_013:0536a22": "死亦小俱不離癡。",
    "X37n0662_013:0536a23": "兩句佛性者即第五六二句。",
    "X37n0662_013:0536a24": "業道下云云束前二十事不出三道而此三道本是",
    "X37n0662_013:0536b01": "三德。",
    "X37n0662_013:0536b02": "第二廣說者前之事觀文義並略故使世王執情尚",
    "X37n0662_013:0536b03": "在故更廣說無生理觀以遣以蕩令悟佛性。",
    "X37n0662_013:0536b04": "普賢觀下初二句推業起處一切業即九界業也皆",
    "X37n0662_013:0536b05": "由無明心起故云從妄想生次一句破業觀法端坐",
    "X37n0662_013:0536b06": "者示其身儀念實相即明其觀境坐於四儀中勝故",
    "X37n0662_013:0536b07": "且舉之應知端坐既念餘三亦然使造次顛沛出處",
    "X37n0662_013:0536b08": "語默心懸妙理無所間然如是修行何罪不滅念即",
    "X37n0662_013:0536b09": "能觀之三觀實相即所觀之三諦實相者何即妄想",
    "X37n0662_013:0536b10": "是故觀妄念即真三德三千宛爾空中泯然十乘圓",
    "X37n0662_013:0536b11": "運名念實相故此一句乃止觀之宏綱祕藏之要術",
    "X37n0662_013:0536b12": "(音隧)故玅勝定經云但能直心坐禪即是第一懺悔直",
    "X37n0662_013:0536b13": "心只是念實相也眾罪下二句喻觀成罪滅若達下",
    "X37n0662_013:0536b14": "結示經意也故禪門云一切萬法悉屬於心心性尚",
    "X37n0662_013:0536b15": "空何況萬法若無萬法誰是罪業若不得罪不得不",
    "X37n0662_013:0536b16": "罪觀罪無生破一切罪根本性空性清淨故是知佛",
    "X37n0662_013:0536b17": "示闍王無有決定者旨在茲焉問既是圓觀何故經",
    "X37n0662_013:0536b18": "云性相無常答無常即常豈同小法故楞伽云一切",
    "X37n0662_013:0536b19": "法不生我說剎那義初生即有滅不為愚者說是知",
    "X37n0662_013:0536b20": "體彼生滅無常即是圓頓不生之理達斯旨者唯在",
    "X37n0662_013:0536b21": "佛界智人非七方便愚者所解故不為說。",
    "X37n0662_013:0536b22": "經色與非色性無和合者非色即四陰也色性質礙",
    "X37n0662_013:0536b23": "心性虗通性既相反故無和合。",
    "X37n0662_013:0536b24": "混高下之心等者曲推無罪以蕩執情不應分別殺",
    "X37n0662_013:0536c01": "父定重然此皆為執情不去悔箭入心既妨正觀聖",
    "X37n0662_013:0536c02": "果難階故佛廣談無罪以示本空若論善惡不亡會",
    "X37n0662_013:0536c03": "遇須受嗚呼濫學大乘語人設見此文豈量奧旨往",
    "X37n0662_013:0536c04": "往執為心要無惡不造謂達無生且達無生者善尚",
    "X37n0662_013:0536c05": "不為豈縱作惡當知此輩八熱之獄不待召而至三",
    "X37n0662_013:0536c06": "惡之塗不由步而到自謂達道一何謬哉往者不可",
    "X37n0662_013:0536c07": "諫來者猶可追寄語來學審而思之。",
    "X37n0662_013:0536c08": "經正坐此人坐慈臥反案坐罪也謂相緣罪也鹽鐵",
    "X37n0662_013:0536c09": "論曰親戚相坐是也。",
    "X37n0662_013:0536c10": "經況王不爾者世王口不云煞但令削足故。",
    "X37n0662_013:0536c11": "經亦得善果惡果者由昔殺仙故今被殺由昔供屍",
    "X37n0662_013:0536c12": "今得初果。",
    "X37n0662_013:0536c13": "縱橫非法者恣任為惡也。",
    "X37n0662_013:0536c14": "經我弟子(至)犯戒者以由狂故犯本無心故故不結",
    "X37n0662_013:0536c15": "罪。",
    "X37n0662_013:0536c16": "實命重死者寶亦重也尚書序云歷代寶之以為大",
    "X37n0662_013:0536c17": "訓有改作保傅之保者非。",
    "X37n0662_013:0536c18": "若就施食者如有經云如人持食欲上如來路逢餓",
    "X37n0662_013:0536c19": "狗而便施之與供養佛其福無別此由畜心佛心法",
    "X37n0662_013:0536c20": "身平等故云同緣實相等。",
    "X37n0662_013:0536c21": "破其滯邊失理者以業體非有非無而王偏滯於有",
    "X37n0662_013:0536c22": "故佛破之。",
    "X37n0662_013:0536c23": "舉涅槃為譬者問曰殺父義淺涅槃義深云何以深",
    "X37n0662_013:0536c24": "而況淺乎答是中以易況難就涅槃法明非有無理",
    "X37n0662_013:0537a01": "在易知就殺辨之相在難識故今舉彼易知涅槃以",
    "X37n0662_013:0537a02": "況殺也。",
    "X37n0662_013:0537a03": "經涅槃非有非無涅槃之體離相非有具德非無又",
    "X37n0662_013:0537a04": "復於迷非有於解非無而亦是有以可證故此明用",
    "X37n0662_013:0537a05": "也。",
    "X37n0662_013:0537a06": "三番合中於初文中又應分二初句是總從有慚下",
    "X37n0662_013:0537a07": "三番是別雖非有無而亦是有是其總也非有非無",
    "X37n0662_013:0537a08": "論其業體而亦是有彰其業能能有果故慚愧下是",
    "X37n0662_013:0537a09": "別此初番就事義中慚愧之人則是非有能除滅故",
    "X37n0662_013:0537a10": "無慚愧者則為非無不能滅故此論業體受果報者",
    "X37n0662_013:0537a11": "名之為有彰其業能能得果故次番就破有入空空",
    "X37n0662_013:0537a12": "見非有能滅除故有見非無不能滅故此明業體有",
    "X37n0662_013:0537a13": "有見者亦名有等彰其業能能得果故於中初舉何",
    "X37n0662_013:0537a14": "以下釋有有見者得果報故正解有義於有見有名",
    "X37n0662_013:0537a15": "有有見也無有見者則無果報舉無顯有後番就破",
    "X37n0662_013:0537a16": "空顯實常見之人則為非有能斷滅故證見常理名",
    "X37n0662_013:0537a17": "曰常見證常之時見法本寂無罪可起所以能滅無",
    "X37n0662_013:0537a18": "常見者則為非無不能滅故取著空義名無常見不",
    "X37n0662_013:0537a19": "能見實永除妄想令罪息滅所以非無此論業體。",
    "X37n0662_013:0537a20": "常常見者不得無下彰其業能能得報故於中初舉",
    "X37n0662_013:0537a21": "何以下釋於常法性計為定常名常常見執取之心",
    "X37n0662_013:0537a22": "悉是煩惱能助殺業得惡報故名有惡果。",
    "X37n0662_013:0537a23": "是故下結。",
    "X37n0662_013:0537a24": "空空見者亦有惡報故前宣說無常見者則為非無",
    "X37n0662_013:0537b01": "今據細論麤類可知是故偏言常常見者有惡果矣。",
    "X37n0662_013:0537b02": "以是義下總結前三番也。",
    "X37n0662_013:0537b03": "大王夫眾下明有殺罪生王愧心令王作其慚愧非",
    "X37n0662_013:0537b04": "有也已上三番經文疏雖無釋當須細辨。",
    "X37n0662_013:0537b05": "勸作常樂等觀者以圓破偏名之為殺此即殺無明",
    "X37n0662_013:0537b06": "癡愛父母也。",
    "X37n0662_013:0537b07": "王發心者此是發自行心入初住位故下經中王語",
    "X37n0662_013:0537b08": "耆婆我今捨無常身而得常身也。",
    "X37n0662_013:0537b09": "重發心者即發化他心也故云使我常在地獄等。",
    "X37n0662_013:0537b10": "實語下釋經口密是離四過文雖有三義則兼四應",
    "X37n0662_013:0537b11": "知實軟義三唯在圓教虗麤綺三通指三教軟語中",
    "X37n0662_013:0537b12": "初兩句經明隱實施權故云為眾故說麤次兩句明",
    "X37n0662_013:0537b13": "開權顯實故云皆歸第一義是則四時三教悉曰麤",
    "X37n0662_013:0537b14": "言醍醐圓融方名教語實義二語例說可見。",
    "X37n0662_013:0537b15": "即五悔意者經文少不次第若准餘經應先懺二勸",
    "X37n0662_013:0537b16": "三喜四向五願既皆名悔莫非治罪應無次第則如",
    "X37n0662_013:0537b17": "今文若依餘經存次第者不無生起謂若舊罪不除",
    "X37n0662_013:0537b18": "徒施勸請既勸請已覩相聞教依教修行若嫉妬不除",
    "X37n0662_013:0537b19": "自善微劣尚不喜他何能迴向四法具足以願導之",
    "X37n0662_013:0537b20": "若論破罪者應知懺悔破三業遮性等罪勸請破謗",
    "X37n0662_013:0537b21": "法罪昔聞諸法而生誹謗今請佛說令一切聞是故",
    "X37n0662_013:0537b22": "能翻謗法之罪隨喜破嫉妬罪昔對境生嫉今隨喜",
    "X37n0662_013:0537b23": "一切故得翻破昔嫉妬心迴向破諸有罪昔所作福",
    "X37n0662_013:0537b24": "但順生死為諸有因不能自免豈能令他離於有因",
    "X37n0662_013:0537c01": "今具二迴向自免免他是故迴向順涅槃門發願破",
    "X37n0662_013:0537c02": "邪願即導前四令至所在故知闍王對佛陳辭明乎",
    "X37n0662_013:0537c03": "五悔其有旨哉故文殊問經云晝夜六時勤行五悔",
    "X37n0662_013:0537c04": "不假苦行能得菩提。",
    "X37n0662_013:0537c05": "經三寶常存世者此請住世也。",
    "X37n0662_013:0537c06": "經願以破一切等者眾生破魔我則隨喜。",
    "X37n0662_013:0537c07": "願悉發始心者應指初住以為始心以始見佛性故",
    "X37n0662_013:0537c08": "亦應通指住前。",
    "X37n0662_013:0537c09": "經繫心思念等者即達諸佛法身與己泯合三無差",
    "X37n0662_013:0537c10": "別玅性湛然如是觀察名常思念。",
    "X37n0662_013:0537c11": "終見佛性者文殊等覺惑盡非遙極果顯發故云了",
    "X37n0662_013:0537c12": "了問何故獨指文殊不言餘聖答文殊是菩薩上首",
    "X37n0662_013:0537c13": "故此會受佛付囑故與世王有因緣故直從佛性彰",
    "X37n0662_013:0537c14": "名故諸菩薩不爾故不指焉文殊翻妙德謂三德佛",
    "X37n0662_013:0537c15": "性不縱不橫故名為妙。",
    "X37n0662_013:0537c16": "經莊嚴諸佛大眾者以發心菩薩誓化眾生故能增",
    "X37n0662_013:0537c17": "添佛眾故曰莊嚴。",
    "X37n0662_013:0537c18": "經毗婆尸此云勝觀當賢劫前九十一劫時出世闍",
    "X37n0662_013:0537c19": "王發心既久未曾墮獄豈於今日頓為逆罪故知前",
    "X37n0662_013:0537c20": "云未發心者迹也今云已發即顯本也。",
    "X37n0662_013:0537c21": "世王經者別有阿闍世王經一卷備明事跡。",
    "X37n0662_013:0537c22": "猶入賓吒者以顯因果不亡但在聖位償之即是淨",
    "X37n0662_013:0537c23": "佛國土富人還債理應不難故無痛苦雜華經即華",
    "X37n0662_013:0537c24": "嚴經也釋論云不思議經。",
    "X37n0662_013:0538a01": "嬰兒行品",
    "X37n0662_013:0538a02": "嬰兒者蒼頡篇云男曰兒女言嬰今言嬰者通男女",
    "X37n0662_013:0538a03": "也劉凞釋名曰嬰兒者胸前曰嬰接之嬰前而乳養",
    "X37n0662_013:0538a04": "之也此喻果上之用現勝劣身說權實法悉名嬰兒",
    "X37n0662_013:0538a05": "行也故下經明五種嬰兒義在此矣。",
    "X37n0662_013:0538a06": "大即如來行者謂圓嬰兒也是故須約涅槃為體方",
    "X37n0662_013:0538a07": "能起於大小兩用。",
    "X37n0662_013:0538a08": "權智下破他師黃葉即人天嬰兒若以權智為體則",
    "X37n0662_013:0538a09": "但能起於人天之用也。",
    "X37n0662_013:0538a10": "兩行皆爾者謂皆明因果及以偏圓例知此品應具",
    "X37n0662_013:0538a11": "此義故云此不應無問嬰兒既是果用何故作因釋",
    "X37n0662_013:0538a12": "耶答果由因剋因修偏圓之行果獲大小之用今約",
    "X37n0662_013:0538a13": "義兼通故收於因而正在果亦如聖梵正在於因而",
    "X37n0662_013:0538a14": "亦通果若爾天行雖專在果理亦通因既指雜華義",
    "X37n0662_013:0538a15": "准可見。",
    "X37n0662_013:0538a16": "從初發心(至)行道者此指名字為發心。",
    "X37n0662_013:0538a17": "能化所化等者佛是能化證果四德上根是所化修",
    "X37n0662_013:0538a18": "因四德故云皆行對彼偏小圓稱上根。",
    "X37n0662_013:0538a19": "一究竟故不能語者還取第三不能來經文以成今",
    "X37n0662_013:0538a20": "意。",
    "X37n0662_013:0538a21": "隨他言音即是隨順機緣說偏說小談常無常然後",
    "X37n0662_013:0538a22": "引權歸實故經云亦令因而得解。",
    "X37n0662_013:0538a23": "經名物不一者小兒召物多好重呼故。",
    "X37n0662_013:0538a24": "不語還具四德者前合不起等四敵對四德則不語",
    "X37n0662_013:0538b01": "譬樂今不於語復有四德故云還具以此例前各應",
    "X37n0662_013:0538b02": "具四佛語雖略准義合有乃是四一互融體無二故",
    "X37n0662_013:0538b03": "得作此說故云餘三亦應如是。",
    "X37n0662_013:0538b04": "婆和是小兒學語之聲也。",
    "X37n0662_013:0538b05": "正取和字者和淺婆深以三藏菩薩對當教二乘得",
    "X37n0662_013:0538b06": "名大乘既非無漏是故今文以婆對衍。",
    "X37n0662_013:0538b07": "合文自釋者以經合云和者名無常故然據合文約",
    "X37n0662_013:0538b08": "開偏入圓以說故云聞已為常法等疏主且指所開",
    "X37n0662_013:0538b09": "判屬六度。",
    "X37n0662_013:0538b10": "舉六字者苦樂晝夜父母也。",
    "X37n0662_013:0538b11": "是無憎愛者不憎夜愛晝也應以父母喻境智文略",
    "X37n0662_013:0538b12": "不釋玄義云不知苦樂是泯憂喜不知晝夜是齊明",
    "X37n0662_013:0538b13": "暗不知親疎是等憎愛不作大小是亡巨細。",
    "X37n0662_013:0538b14": "合菩薩化他者以經云於諸眾生其心平等故。",
    "X37n0662_013:0538b15": "初譬云不作大逆等者即解譬文不能造作大小諸",
    "X37n0662_013:0538b16": "事也。",
    "X37n0662_013:0538b17": "行於中道者離二邊中也。",
    "X37n0662_013:0538b18": "譬妄常者楊樹常在故。譬妄淨者謂是金故。",
    "X37n0662_013:0538b19": "譬妄樂者牛馬可乘無徒行之苦故。譬妄我者男",
    "X37n0662_013:0538b20": "女是人人必有我故。",
    "X37n0662_013:0538b21": "利使鈍使者緣滅諦下起惑也。",
    "X37n0662_013:0538b22": "見道修道者皆分證滅故。",
    "X37n0662_013:0538b23": "九品增修者即冤親中人各開三品也。",
    "X37n0662_013:0538b24": "二是半惑者通菩薩但破界內煩惱界外煩惱全在",
    "X37n0662_013:0538c01": "故云半惑惑既染汙故乖淨義。",
    "X37n0662_013:0538c02": "但是嬰兒者起想著故但是凡夫非是化用。",
    "X37n0662_013:0538c03": "以行成故等者此則自淺階深從權入實故始與人",
    "X37n0662_013:0538c04": "天小善終歸大般涅槃應知自爾已前皆名啼哭故",
    "X37n0662_013:0538c05": "啼哭之義不獨三塗。",
    "X37n0662_013:0538c06": "得果下結責古人經文顯云得大涅槃而不知是果",
    "X37n0662_013:0538c07": "如何如何者謂責古人明文若是如何不見也詩云",
    "X37n0662_013:0538c08": "如何如何忘我實多。",
    "X37n0662_013:0538c09": "亦呼為大涅槃者初地分得也若爾今云得大涅槃",
    "X37n0662_013:0538c10": "亦是初地與前聖梵二果其位正等。",
    "X37n0662_013:0538c11": "第三單結者即聖行品初大分三文也。",
    "X37n0662_013:0538c13": "涅槃經疏三德指歸卷第十三"
}