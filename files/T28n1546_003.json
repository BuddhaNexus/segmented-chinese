{
    "T28n1546_003:0017a11": "阿毘曇毘婆沙論卷第三",
    "T28n1546_003:0017a13": "迦旃延子造　五百羅漢釋",
    "T28n1546_003:0017a14": "北涼天竺沙門浮陀跋摩",
    "T28n1546_003:0017a15": "共道泰等譯",
    "T28n1546_003:0017a16": "雜犍度世第一法品之三",
    "T28n1546_003:0017a17": "云何頂法云何頂法退。云何煗法乃至廣說。",
    "T28n1546_003:0017a18": "問曰。此中逆說凡夫所得法。說世第一法已。",
    "T28n1546_003:0017a19": "何以不次說忍耶。答曰。或有說者。彼作經者",
    "T28n1546_003:0017a20": "意欲爾。乃至廣說。復有說者。應說云何為忍。",
    "T28n1546_003:0017a21": "以何等故名忍。當云何繫乃至廣說。而不說",
    "T28n1546_003:0017a22": "者。有何意耶。答曰。此是有餘之說簡略之義。",
    "T28n1546_003:0017a23": "復有說者。先已說忍而不彰顯。如先說。若後",
    "T28n1546_003:0017a24": "心心數法。勝者前者。則非世第一法為是何",
    "T28n1546_003:0017a25": "耶。答曰。增上忍是名說忍。復有說者。若佛經",
    "T28n1546_003:0017a26": "說此中便說。若經不說此中不說。佛經無說",
    "T28n1546_003:0017a27": "忍處是故不說。說曰。如增一阿含中說。若不",
    "T28n1546_003:0017a28": "成就六法。則不能遠塵離垢得法眼淨。云何",
    "T28n1546_003:0017a29": "為六。一不樂聞法。二雖聞法不攝耳聽。三不",
    "T28n1546_003:0017b01": "為知解。四所未得法不方便勤求。五所得法",
    "T28n1546_003:0017b02": "不善守護。六不成就順忍。若成就六法則。能",
    "T28n1546_003:0017b03": "遠塵離垢。得法眼淨云何為六喜樂。聞法。乃",
    "T28n1546_003:0017b04": "至成就順忍。問曰。彼經雖說順忍。不說是順",
    "T28n1546_003:0017b05": "諦忍。答曰。順忍順諦忍。有何差別。因論生論。",
    "T28n1546_003:0017b06": "以何等故。忍言順諦。忍煗頂不耶。或有說者。",
    "T28n1546_003:0017b07": "如說忍言順諦。煗頂亦應說。而不說者。當知",
    "T28n1546_003:0017b08": "皆是有餘之說。復有說者。順者言隨順。彼忍",
    "T28n1546_003:0017b09": "善隨順。煗頂不爾。復有說者。煗法能止緣諦",
    "T28n1546_003:0017b10": "增上愚。頂止中愚。忍止下愚。以止身中愚",
    "T28n1546_003:0017b11": "故。生世第一法。復有說者。煗法能生緣諦下",
    "T28n1546_003:0017b12": "明。頂生中明。忍生上明。以此身中有緣諦明",
    "T28n1546_003:0017b13": "故。能生世第一法。復有說者。煗法於陰悅適。",
    "T28n1546_003:0017b14": "頂法於寶悅適。忍法於諦悅適。以觀聖諦身",
    "T28n1546_003:0017b15": "中悅適故。能生世第一法。復有說者。忍於一",
    "T28n1546_003:0017b16": "切時。與見道相似。如見道一切時唯法念處",
    "T28n1546_003:0017b17": "現在前。彼忍亦爾。煗頂不爾。所以者何。先修",
    "T28n1546_003:0017b18": "法念處。後增長三念處。展轉現在前。是故不",
    "T28n1546_003:0017b19": "相似也。忍修習法念處。唯增長法念處。以與",
    "T28n1546_003:0017b20": "見道相似故。名順諦忍。煗頂不爾。不名順諦。",
    "T28n1546_003:0017b21": "復有說者。忍法側近見道。煗頂不如。復有",
    "T28n1546_003:0017b22": "說者。忍法亦多相續。亦一剎那現在前。頂",
    "T28n1546_003:0017b23": "煗唯多相續現在前。復有說者。忍法唯一定",
    "T28n1546_003:0017b24": "意。煗頂不爾。復有說者。忍法正觀不雜。煗",
    "T28n1546_003:0017b25": "頂有雜。或時起欲界善根。復有說者。忍法",
    "T28n1546_003:0017b26": "正觀。不多不廣。而能隨順趣向涅槃。煗頂",
    "T28n1546_003:0017b27": "正觀。亦多亦廣。亦能隨順趣向涅槃。此中",
    "T28n1546_003:0017b28": "應說轉買摩尼寶喻。以如是等眾因緣故。忍",
    "T28n1546_003:0017b29": "名順諦。煗頂不得名順諦。",
    "T28n1546_003:0017c01": "是煗頂及下中忍。行十六行。緣四真諦。增上",
    "T28n1546_003:0017c02": "忍。行四行。緣苦諦。復有說者。增上忍緣道",
    "T28n1546_003:0017c03": "諦。問曰。忍為緣何法得正決定。答曰。或有說",
    "T28n1546_003:0017c04": "言緣於道諦。問曰。若然者云何不緣行倒錯",
    "T28n1546_003:0017c05": "耶。若緣行倒錯。云何不為得正決定而作留",
    "T28n1546_003:0017c06": "難。答曰。假令緣行倒錯。於正決定。不作留",
    "T28n1546_003:0017c07": "難。所以者何。於此善根。修習緣行。先有徑",
    "T28n1546_003:0017c08": "路。是以入聖道時。於此緣行。自在能用。如見",
    "T28n1546_003:0017c09": "道中。先起欲界忍智道。次生有頂忍智道。彼",
    "T28n1546_003:0017c10": "有頂忍智道。後復還生欲界忍智道觀苦行。",
    "T28n1546_003:0017c11": "後復生觀習行。乃至廣說。如此皆名緣行倒",
    "T28n1546_003:0017c12": "錯。不以緣行倒錯。便為見道。而作留難。何以",
    "T28n1546_003:0017c13": "故。以於見道修習緣行先有徑路故。忍亦如",
    "T28n1546_003:0017c14": "是。於得正決定。不作留難。諸作是說。緣道諦",
    "T28n1546_003:0017c15": "增上忍。後得正決定。彼有三心。應同一緣一",
    "T28n1546_003:0017c16": "行。所謂世第一法。苦法忍苦法智。二心應同",
    "T28n1546_003:0017c17": "一行。不同一緣。謂苦比忍苦比智。二心同於",
    "T28n1546_003:0017c18": "一緣。不同一行。謂習法忍習法智。評曰。應作",
    "T28n1546_003:0017c19": "是說。應緣苦諦增上忍。後得正決定。彼見道",
    "T28n1546_003:0017c20": "是猛健善根。雖緣行倒錯。於正決定。而無留",
    "T28n1546_003:0017c21": "難。彼忍是世俗有漏善根。其性羸劣。若緣行",
    "T28n1546_003:0017c22": "倒錯。則與見道。而作留難。如實義者。應觀",
    "T28n1546_003:0017c23": "苦增上忍。後得正決定。非先觀道忍後得正",
    "T28n1546_003:0017c24": "決定。增上忍行苦行緣苦。而忍方便道廣行",
    "T28n1546_003:0017c25": "十六行。緣四真諦。彼行者正觀欲界苦。觀色",
    "T28n1546_003:0017c26": "無色界苦。欲界行集。色無色界行集。欲界行",
    "T28n1546_003:0017c27": "滅。色無色界行滅。斷欲界行道。斷色無色界",
    "T28n1546_003:0017c28": "行道。如是三十二心。是名下忍。行者後時漸",
    "T28n1546_003:0017c29": "漸減損行及緣。復更正觀欲界苦色無色界",
    "T28n1546_003:0018a01": "苦。乃至觀斷欲界行道。除觀斷色無色界行",
    "T28n1546_003:0018a02": "道。從是名中忍。復更正觀欲界苦。觀色無色",
    "T28n1546_003:0018a03": "界苦。乃至觀色無色界行滅。除減一切道。復",
    "T28n1546_003:0018a04": "更正觀欲界苦色無色界苦。乃至觀欲界行",
    "T28n1546_003:0018a05": "滅。除色無色界行滅。復更正觀欲界苦。乃至",
    "T28n1546_003:0018a06": "觀色無色界行集除一切滅。復更正觀欲界",
    "T28n1546_003:0018a07": "苦。乃至觀欲界行集。除色無色界行集。復更",
    "T28n1546_003:0018a08": "正觀欲界苦色無色界苦。除一切集。復更正",
    "T28n1546_003:0018a09": "觀欲界苦。除色無色界苦。復更正觀欲界苦",
    "T28n1546_003:0018a10": "常相續不斷不遠離。如是觀時。深生厭患。復",
    "T28n1546_003:0018a11": "更減損。但作二心。觀於一行。如似苦法忍苦",
    "T28n1546_003:0018a12": "法智。如是正觀。是名中忍。彼復以一心。觀欲",
    "T28n1546_003:0018a13": "界苦。是名上忍。後次生世第一法。世第一法",
    "T28n1546_003:0018a14": "後。次生苦法忍。譬如有人。欲從己國適於他",
    "T28n1546_003:0018a15": "國。多有財寶及諸生業之具。不能持去。以此",
    "T28n1546_003:0018a16": "財物。轉以易錢。猶嫌其多不能持去。以錢易",
    "T28n1546_003:0018a17": "金。猶嫌其多不能持去。以金復易多價寶珠。",
    "T28n1546_003:0018a18": "持此寶珠。隨其所安。往適他國。如是行者。乃",
    "T28n1546_003:0018a19": "至漸捨。相續不離。生於上忍。忍後次生世第",
    "T28n1546_003:0018a20": "一法。世第一法後。次生苦法忍。諸言緣苦忍",
    "T28n1546_003:0018a21": "後得正決定。彼四心須同一行一緣。所謂增",
    "T28n1546_003:0018a22": "上忍。世第一法。苦法忍。苦法智。二心同一行。",
    "T28n1546_003:0018a23": "不同一緣。所謂苦比忍。苦比智。二心同一緣。",
    "T28n1546_003:0018a24": "不同一行。所謂集法忍集法智。是故如此說",
    "T28n1546_003:0018a25": "者好。問曰。世第一法。為有上中下不。答曰。無",
    "T28n1546_003:0018a26": "也。不得一人心中有。多人心中乃有如尊者",
    "T28n1546_003:0018a27": "舍利弗。是上目連是中。其餘聲聞是下。性分",
    "T28n1546_003:0018a28": "亦有上中下。佛為上。緣覺為中。聲聞為下",
    "T28n1546_003:0018a29": "云何名頂。以何等故名頂。尊者瞿沙說曰。有",
    "T28n1546_003:0018b01": "二種達分善根。一是欲界所謂煗頂。二是色",
    "T28n1546_003:0018b02": "界所謂忍及世第一法。欲界中下者是名為",
    "T28n1546_003:0018b03": "煖。上者名頂。色界中下者名為忍。上者名世",
    "T28n1546_003:0018b04": "第一法。評曰。彼不應作是說此盡是色界法。",
    "T28n1546_003:0018b05": "是修法住定地法。能行聖行法。如是說者好。",
    "T28n1546_003:0018b06": "問曰。何以言頂法耶。答曰。色界善根。有動者",
    "T28n1546_003:0018b07": "有不動者。有住不住。有難無難。有斷不斷。有",
    "T28n1546_003:0018b08": "退不退。諸彼動者。諸不住有難有斷有退者",
    "T28n1546_003:0018b09": "有二。下者是煖。上者是頂。諸彼不動住無難",
    "T28n1546_003:0018b10": "不斷不退者有二。下者是忍。上者是世第一",
    "T28n1546_003:0018b11": "法。復有說者。應言下頂。所以者何。在下煗法",
    "T28n1546_003:0018b12": "頂故。復有說者。猶如山頂。故名為頂。如山頂",
    "T28n1546_003:0018b13": "之道人不久住。若無諸難。必過此山。到於彼",
    "T28n1546_003:0018b14": "山。若遇諸難即便退還。如是行者。住頂無久",
    "T28n1546_003:0018b15": "住者。若無諸難。必到於忍。若有諸難。還退到",
    "T28n1546_003:0018b16": "煖。是以猶如山頂。故名為頂。復有說者。勝於",
    "T28n1546_003:0018b17": "煗法。故名為頂。云何為頂。歡喜於佛法僧。生",
    "T28n1546_003:0018b18": "下小信。乃至廣說。",
    "T28n1546_003:0018b19": "問曰。何以故。言此信為下小耶。答曰。如尊",
    "T28n1546_003:0018b20": "者瞿沙說。此煗頂二達分善根。是欲界法",
    "T28n1546_003:0018b21": "故言下小。復有說者。此住不久停故。故言",
    "T28n1546_003:0018b22": "下小。復有說者。此信當言異信。何以故。異",
    "T28n1546_003:0018b23": "於色界定地修地行聖行煗法故。故名為異。",
    "T28n1546_003:0018b24": "於佛僧。生下小信。是緣道諦信。於法生下",
    "T28n1546_003:0018b25": "小信。是緣滅諦信。問曰。如頂能緣四諦。此",
    "T28n1546_003:0018b26": "中何以唯說緣二諦信。不說緣苦集信耶。答",
    "T28n1546_003:0018b27": "曰。或有說者。此中說名義最勝法故。於此",
    "T28n1546_003:0018b28": "四諦何者最勝。所謂滅道。何以故。此二諦",
    "T28n1546_003:0018b29": "清淨無過故。復有說者。此二諦是妙是離。",
    "T28n1546_003:0018c01": "復有說者。此二諦能生信處。復有說者此",
    "T28n1546_003:0018c02": "二諦有二義。一可信。二可求。復有說者。為",
    "T28n1546_003:0018c03": "生受化者。信樂心故。若世尊說。苦集是可敬",
    "T28n1546_003:0018c04": "信者。則無受化者。何以故。彼受化者。當作是",
    "T28n1546_003:0018c05": "念。此是煩惱惡行。邪見顛倒。何可敬信。而我",
    "T28n1546_003:0018c06": "等常為此苦之所逼迫。若世尊說滅道。是可",
    "T28n1546_003:0018c07": "敬信。彼受化者。心生欣樂。是故滅道最勝可",
    "T28n1546_003:0018c08": "信。復有說者。此滅道有可信敬事。一樂觀在",
    "T28n1546_003:0018c09": "前。二無心捨離。復有說者。信佛信僧說緣道",
    "T28n1546_003:0018c10": "信信法是緣三諦信。若如是者則說盡緣四",
    "T28n1546_003:0018c11": "諦信也。如說波羅延摩納婆等。能於佛法僧。",
    "T28n1546_003:0018c12": "生下小信。是名頂法。彼作經者。引經為證。",
    "T28n1546_003:0018c13": "問曰。如住頂時。亦信陰亦信三寶亦信諦。以",
    "T28n1546_003:0018c14": "何等故。世尊為摩納婆等。但說信寶。不說信",
    "T28n1546_003:0018c15": "陰諦耶。答曰。或有說者。彼摩納婆等。非不信",
    "T28n1546_003:0018c16": "苦集諦。但不信三寶。以不信故。佛故為說。",
    "T28n1546_003:0018c17": "復有說者。彼為苦所困。欲求離苦。往詣佛所。",
    "T28n1546_003:0018c18": "如說偈。",
    "T28n1546_003:0018c19": "　為苦所逼諸眾生　　不知離苦來詣佛",
    "T28n1546_003:0018c20": "　願示法要除眾患　　猶如熱時入涼池",
    "T28n1546_003:0018c21": "如實能離苦者。唯有滅道。彼有二義可信。一",
    "T28n1546_003:0018c22": "常樂觀。二常喜求。復有說者。信佛說緣二諦",
    "T28n1546_003:0018c23": "信。信僧說緣道諦信。信法說緣滅諦信。復有",
    "T28n1546_003:0018c24": "說者。信佛說緣四諦信。信僧說緣道諦信。信",
    "T28n1546_003:0018c25": "法說緣三諦信。復有說者。三寶是生信敬處",
    "T28n1546_003:0018c26": "是以說之。復有說者。隨行者意悅適故是以",
    "T28n1546_003:0018c27": "說之。若於陰生悅適是名為煖。於寶生悅適",
    "T28n1546_003:0018c28": "是名為頂。於諦生悅適是名為忍。",
    "T28n1546_003:0018c29": "問曰。如頂體性。是五陰。何以世尊為波羅延",
    "T28n1546_003:0019a01": "等。以信名說。為諸新學比丘。以慧名說。答曰。",
    "T28n1546_003:0019a02": "或有說者。唯佛世尊決定明解法相。亦知所",
    "T28n1546_003:0019a03": "應作事。非餘所及應為眾生而說何法。即便",
    "T28n1546_003:0019a04": "說之。復有說者。以波羅延等。未住所作地。未",
    "T28n1546_003:0019a05": "入佛法中。未得舍摩他。未有漸次聞他天言",
    "T28n1546_003:0019a06": "生信。來詣佛所。爾時世尊。因彼善根欲令增",
    "T28n1546_003:0019a07": "長故。以信名說。彼諸新學比丘。與上相違故。",
    "T28n1546_003:0019a08": "即慧名說。復有說者。隨他乏少為饒益故。如",
    "T28n1546_003:0019a09": "波羅延等乏少於信。釋種比丘乏少於慧。是",
    "T28n1546_003:0019a10": "以波羅延等。說信以饒益之。釋種比丘。說慧",
    "T28n1546_003:0019a11": "以饒益之。復有說者。為止諂曲愚癡意故。",
    "T28n1546_003:0019a12": "波羅延等。雖復聰明。乏少於信。無信之慧。能",
    "T28n1546_003:0019a13": "增長諂曲。是故為波羅延等。說信止其諂曲。",
    "T28n1546_003:0019a14": "新學比丘釋種出家。雖少有信而乏於慧。無",
    "T28n1546_003:0019a15": "慧之信增長愚心。是故為新學比丘。說慧止",
    "T28n1546_003:0019a16": "其愚心。復有說者。世尊說法。受化者二種。有",
    "T28n1546_003:0019a17": "利根。有鈍根。為利根者說信。為鈍根者說慧。",
    "T28n1546_003:0019a18": "以波羅延等利根故說信。新學比丘等。鈍根",
    "T28n1546_003:0019a19": "故說慧。如利根鈍根。內因力外緣力內分力",
    "T28n1546_003:0019a20": "外分力。內正觀思惟增益外從他聞法內增",
    "T28n1546_003:0019a21": "益。無愚無貪修不修損身見聚處不損身見",
    "T28n1546_003:0019a22": "聚處。當知亦如是。",
    "T28n1546_003:0019a23": "云何頂法退乃至廣說。問曰。以何等故說頂",
    "T28n1546_003:0019a24": "有退。不說煖退。答曰。或有說者如說頂退。亦",
    "T28n1546_003:0019a25": "應說煖退。而不說者。當知皆是有餘之說。復",
    "T28n1546_003:0019a26": "有說者。行者在頂之時。多諸留難。有三時諸",
    "T28n1546_003:0019a27": "煩惱業。多諸留難。如從頂至忍。爾時惡道諸",
    "T28n1546_003:0019a28": "煩惱業。多作留難。所以者何。彼諸煩惱。而作",
    "T28n1546_003:0019a29": "是念。若彼行者。已到於忍。我復於誰身中當",
    "T28n1546_003:0019b01": "生果報。離欲界欲時。彼欲界諸煩惱業。多作",
    "T28n1546_003:0019b02": "留難。所以者何。諸煩惱業。而作是念。若彼行",
    "T28n1546_003:0019b03": "者。出於欲界。我復於誰身中。生於果報。離非",
    "T28n1546_003:0019b04": "想非非想處欲時。受未來有諸煩惱業。多作",
    "T28n1546_003:0019b05": "留難。所以者何。諸煩惱業。而作是念。若彼行",
    "T28n1546_003:0019b06": "者。離欲已彼更不受身。我復於誰身中。生",
    "T28n1546_003:0019b07": "於果報。行者於此三時。多諸留難。是故說頂",
    "T28n1546_003:0019b08": "有退。不說煖退。復有說者。行者爾時生大憂",
    "T28n1546_003:0019b09": "惱猶如有人。見珍寶藏。見已歡喜作是思惟。",
    "T28n1546_003:0019b10": "我今永斷貧窮根本。後欲取時忽然還滅。彼",
    "T28n1546_003:0019b11": "人爾時於此寶藏生大憂惱。如是行者。住頂",
    "T28n1546_003:0019b12": "法時。自念不久。當得於忍。永斷惡道。心生歡",
    "T28n1546_003:0019b13": "喜。後便還退生大憂惱。復有說者。若說頂有",
    "T28n1546_003:0019b14": "退。當知亦說煖有退。復有說者。以頂法不久",
    "T28n1546_003:0019b15": "住故是以有退。復有說者。欲得忍時大獲重",
    "T28n1546_003:0019b16": "利。猶如聖人不墮惡道。得忍之時亦復如是。",
    "T28n1546_003:0019b17": "如沙門二十億九十一劫不墮惡道。與上相",
    "T28n1546_003:0019b18": "違名失重利。",
    "T28n1546_003:0019b19": "云何頂退。答曰。猶如有人。親近善知識。從其",
    "T28n1546_003:0019b20": "聞法乃至廣說。何以復作此論。答曰。前雖說",
    "T28n1546_003:0019b21": "頂體相未說云何得頂云何失頂。今欲說之",
    "T28n1546_003:0019b22": "故作此論。猶如有人。親近善知識者。說親近",
    "T28n1546_003:0019b23": "善友。從其聞法者。聽隨順方便法。內正觀思",
    "T28n1546_003:0019b24": "惟者。自身修行正行。信佛菩提。信善說法。信",
    "T28n1546_003:0019b25": "僧清淨功德。是說信寶說色無常。乃至說識",
    "T28n1546_003:0019b26": "無常。是說信陰。知有苦集滅道。是說信諦。彼",
    "T28n1546_003:0019b27": "於餘時。不親近善知識者。親近惡友。不從他",
    "T28n1546_003:0019b28": "聞法者。不聽隨順方便法。不正觀思惟者。自",
    "T28n1546_003:0019b29": "身行邪行。失此信法。是名頂退。問曰。頂退體",
    "T28n1546_003:0019c01": "相為是何耶。答曰。是不成就性。不隱沒無記。",
    "T28n1546_003:0019c02": "心不相應行。行陰所攝。復有說者。是不信體",
    "T28n1546_003:0019c03": "性。所以者何。有信便得。無信便失。復有說者。",
    "T28n1546_003:0019c04": "以何使纏。而退頂法。即彼使纏性。如是說者。",
    "T28n1546_003:0019c05": "亦是染污性。復有說者。若法隨順退法即是",
    "T28n1546_003:0019c06": "其性。若然者一切諸法。盡是退性。何以故。一",
    "T28n1546_003:0019c07": "切諸法。與威勢緣故。尊者佛陀提婆說曰。無",
    "T28n1546_003:0019c08": "所有性。是退性。強生分別。無有相對。彼善根",
    "T28n1546_003:0019c09": "和集名頂。善根離散名退。復有何性。猶如有",
    "T28n1546_003:0019c10": "人多諸財物。他人劫去。後便貧窮人問之言。",
    "T28n1546_003:0019c11": "汝今貧窮為是何性。彼人答言。我本有財。他",
    "T28n1546_003:0019c12": "人劫去今唯貧窮。當有何性。又如有人衣裂。",
    "T28n1546_003:0019c13": "他人問言。汝今衣裂為是何性。彼人答曰。衣",
    "T28n1546_003:0019c14": "本完堅今者破裂。更有何性。又如有人身本",
    "T28n1546_003:0019c15": "著衣。人奪其去。他人問言。汝今裸形無衣為",
    "T28n1546_003:0019c16": "是何性。彼人答言。我本著衣。他人奪去。今者",
    "T28n1546_003:0019c17": "裸形無衣當有何性。如是行者善根和集之",
    "T28n1546_003:0019c18": "時名之為頂。後若離散名之為退。當有何性。",
    "T28n1546_003:0019c19": "是故無所有性是名退性。評曰。不應作是說。",
    "T28n1546_003:0019c20": "如前說者好。頂退是不成就性。不隱沒無記。",
    "T28n1546_003:0019c21": "心不相應行。行陰所攝。",
    "T28n1546_003:0019c22": "問曰。如說信佛菩提。是名信佛。乃至廣說。以",
    "T28n1546_003:0019c23": "何等故世尊。或說信寶。或說信陰。或說信諦。",
    "T28n1546_003:0019c24": "答曰。或有說者。佛於法明了。乃至廣說。復有",
    "T28n1546_003:0019c25": "說者。隨眾生愚處。佛隨其所愚而解說之。復",
    "T28n1546_003:0019c26": "有說者。受佛化者有三種。一多疑心。二染",
    "T28n1546_003:0019c27": "著於我。三為見所覆。為疑者說。寶為染著",
    "T28n1546_003:0019c28": "我者說陰。為見所覆者說諦。",
    "T28n1546_003:0019c29": "云何煗法。乃至廣說。以何等故名煖。答曰。或",
    "T28n1546_003:0020a01": "有說者。智緣境界。能生於煖。燒煩惱薪。猶如",
    "T28n1546_003:0020a02": "火攢。上下相依。生火燒薪。復有說者。以有",
    "T28n1546_003:0020a03": "智知有能生煖智。令有萎悴。猶如夏時聚花",
    "T28n1546_003:0020a04": "為[卄/積]花生煖氣。還自萎悴。復有說者。智生",
    "T28n1546_003:0020a05": "依陰。在陰智火。還燒於陰。猶如兩竹相摩生",
    "T28n1546_003:0020a06": "火還燒竹林。尊者瞿沙說曰。求解脫智火。彼",
    "T28n1546_003:0020a07": "最在初。如火以烟在初為相。無漏智火。亦以",
    "T28n1546_003:0020a08": "煗法在先為相。如日明相在初為相。無漏智",
    "T28n1546_003:0020a09": "日。亦以煖在初為相。是故名煖。云何為煖。於",
    "T28n1546_003:0020a10": "正法毘尼中。生信愛敬。乃至廣說。問曰。若然",
    "T28n1546_003:0020a11": "者。說於正法毘尼中生信愛敬。盡得煖耶。答",
    "T28n1546_003:0020a12": "曰。不然。何以故。煖者乃是色界修地定地。能",
    "T28n1546_003:0020a13": "行聖行所攝。於正法毘尼中。生信愛敬者也。",
    "T28n1546_003:0020a14": "彼正法者。說緣道諦信。毘尼者。說緣滅諦信。",
    "T28n1546_003:0020a15": "問曰。煖能緣四諦。何以但說緣滅道諦信。答",
    "T28n1546_003:0020a16": "曰。或有說者。滅道於諦中最勝故。應如先頂",
    "T28n1546_003:0020a17": "中廣答。復有說者。滅道是可歸依處。是以故",
    "T28n1546_003:0020a18": "說。復有說者。正法說緣三諦信。毘尼說緣滅",
    "T28n1546_003:0020a19": "諦信。是亦名煖。能緣四諦。彼作經者。引經為",
    "T28n1546_003:0020a20": "證。如說佛告馬師滿宿比丘。我有四句法。當",
    "T28n1546_003:0020a21": "為汝說。為欲知不當恣汝意。彼二人言。我",
    "T28n1546_003:0020a22": "等今者便為非器。何用知為。乃至廣說。問曰。",
    "T28n1546_003:0020a23": "佛深知彼人不堪受法。何故告言當恣汝意。",
    "T28n1546_003:0020a24": "答曰。或有說者。人謂彼人無教化者。所以造",
    "T28n1546_003:0020a25": "作眾惡。而自毀壞。是以如來。舉手語言。我所",
    "T28n1546_003:0020a26": "應作。今已作之。而汝自行邪行。以自毀壞。非",
    "T28n1546_003:0020a27": "我不教化之過。復有說者。為止外道誹謗故。",
    "T28n1546_003:0020a28": "所以告言當恣汝意。若當如來不告彼者。諸",
    "T28n1546_003:0020a29": "外道等。當作是謗。云何大悲。於弟子眾。有隨",
    "T28n1546_003:0020b01": "順者。說法教化。不隨順者。不說法教化。若當",
    "T28n1546_003:0020b02": "如來告彼人者。諸外道等。不生誹謗。復有說",
    "T28n1546_003:0020b03": "者。為止諸釋。不信心故。若當如來不告彼者。",
    "T28n1546_003:0020b04": "爾時諸釋生不信心。云何悉達。不為親族說",
    "T28n1546_003:0020b05": "法教化。心懷嫉妬。將慮彼人共己相似。若其",
    "T28n1546_003:0020b06": "如來告彼人者。諸釋爾時便更不生不信之",
    "T28n1546_003:0020b07": "心。復有說者。彼人自行邪行。如來以彼。即為",
    "T28n1546_003:0020b08": "證人。而語之言。汝本在家。及今出家。自行邪",
    "T28n1546_003:0020b09": "行。非是我過。爾時如來。即以軟語。面前責",
    "T28n1546_003:0020b10": "數。是故告言當恣汝意。復有說者。為生彼人",
    "T28n1546_003:0020b11": "將來善根故。佛知彼人。而今雖復不能受化。",
    "T28n1546_003:0020b12": "將來必生追悔善根。所以者何。彼人作是念。",
    "T28n1546_003:0020b13": "彼大悲者。恣我意。而我不受。非如來過。能生",
    "T28n1546_003:0020b14": "如此追悔善根。以此緣故。必出惡道。復有說",
    "T28n1546_003:0020b15": "者。佛知彼人於此命終必生龍中受大苦痛。",
    "T28n1546_003:0020b16": "便作是念。我本從何來生此間。自知本在佛",
    "T28n1546_003:0020b17": "法出家。次作是念。無化我者。我今應往作不",
    "T28n1546_003:0020b18": "利益事。破壞佛塔及諸精舍。殺諸比丘。當於",
    "T28n1546_003:0020b19": "爾時。佛神力故。有如來像。當立其前而告之",
    "T28n1546_003:0020b20": "言。馬師滿宿。我有四句之法。汝欲知不當知。",
    "T28n1546_003:0020b21": "今苦汝等過。非我咎也。我應作者。皆已作",
    "T28n1546_003:0020b22": "之。而汝今者。自為邪行。欲止彼龍瞋恚纏故。",
    "T28n1546_003:0020b23": "令守護佛法。是以告言當恣汝意。問曰。云何",
    "T28n1546_003:0020b24": "名四句法。答曰。或有說者。是四諦法。何以故。",
    "T28n1546_003:0020b25": "彼二人以不見諦故。造斯惡行。復有說者。四",
    "T28n1546_003:0020b26": "念處是。何以故。彼二人以顛倒故。造斯惡行。",
    "T28n1546_003:0020b27": "復有說者。四正勤是。何以故。彼二人者。多懈",
    "T28n1546_003:0020b28": "怠故。造斯惡行。復有說者。四如意足是。何以",
    "T28n1546_003:0020b29": "故。彼二人者。不能積集諸善故。造斯惡行。復",
    "T28n1546_003:0020c01": "有說者。四聖種是。何以故。彼二人者。貪著利",
    "T28n1546_003:0020c02": "養故。造斯惡行。復有說者。四沙門果是。何以",
    "T28n1546_003:0020c03": "故。彼二人者。實不得沙門。而言我得四沙門",
    "T28n1546_003:0020c04": "果。故造斯惡行。復有說者四善是(一善知界二善知入三善知緣",
    "T28n1546_003:0020c05": "起四善知處非處)。何以故。彼二人者。愚於因果故。造",
    "T28n1546_003:0020c06": "斯惡行。復有說者。如雜阿含中說偈。",
    "T28n1546_003:0020c07": "　賢聖法中善言最　　二常愛言遠不愛",
    "T28n1546_003:0020c08": "　三常實語離虛妄　　四常法言遠非法",
    "T28n1546_003:0020c09": "是名為四。復有說者。如增一阿含所說。無貪",
    "T28n1546_003:0020c10": "無恚正念正定是名為四。彼作是言。我今何",
    "T28n1546_003:0020c11": "用知是法為。世尊告言。汝愚癡人遠離我法。",
    "T28n1546_003:0020c12": "乃至無有少許煖法。問曰。彼二人者何以作",
    "T28n1546_003:0020c13": "如是說。我今何用知是法為。答曰。或有說者。",
    "T28n1546_003:0020c14": "彼人自知非是法器趣向善道。猶為非器。況",
    "T28n1546_003:0020c15": "趣涅槃。當是器也。復有說者。諸邪惡行。在彼",
    "T28n1546_003:0020c16": "身中。數數犯禁。自知此身非是法器瓦石可",
    "T28n1546_003:0020c17": "令生牙。我今此身。終不能生解脫法分。復有",
    "T28n1546_003:0020c18": "說者。彼人已作決定業故。復有說者。彼人已",
    "T28n1546_003:0020c19": "近報果法故。彼人惡道報相。已現在前。乃至",
    "T28n1546_003:0020c20": "十指水流而出。復有說者。佛記彼人當成辟",
    "T28n1546_003:0020c21": "支佛菩提。彼作是念。何煩如來。為我說法。我",
    "T28n1546_003:0020c22": "於現世。終不能得入正決定。以是等眾因緣",
    "T28n1546_003:0020c23": "故。彼作是言。我今何用知是法為。世尊告言。",
    "T28n1546_003:0020c24": "遠離我法愚癡人。於我正法毘尼中。乃至無",
    "T28n1546_003:0020c25": "有少許暖法。問曰。有眾多毘尼。有時毘尼有",
    "T28n1546_003:0020c26": "方毘尼。有種性毘尼。有家法毘尼。有罰罪毘",
    "T28n1546_003:0020c27": "尼。有犯毘尼。有明毘尼。有聖毘尼。有欲瞋癡",
    "T28n1546_003:0020c28": "毘尼。此中為說何者毘尼耶。答曰。或有說者。",
    "T28n1546_003:0020c29": "此中說聖毘尼。復有說者。此中說欲瞋癡毘",
    "T28n1546_003:0021a01": "尼。問曰。諸不得暖法。一切皆與馬師滿宿同",
    "T28n1546_003:0021a02": "耶。答曰。不一切也。眾生凡有三種。一有期心。",
    "T28n1546_003:0021a03": "二除期心。三斷期心。有期心者。清淨持戒者",
    "T28n1546_003:0021a04": "是也。除期心者。所作已辦阿羅漢是也。斷期",
    "T28n1546_003:0021a05": "心者。犯戒者是也。以彼無有期心。無除期心。",
    "T28n1546_003:0021a06": "但有斷期心。是以世尊。而呵嘖之。其餘眾",
    "T28n1546_003:0021a07": "生。斷期心者。亦與彼同。如說乃至無有少許",
    "T28n1546_003:0021a08": "暖法。問曰。此暖善根。最勝微妙。住寂靜地。",
    "T28n1546_003:0021a09": "今者何以言少耶。答曰。以於達分善根中最",
    "T28n1546_003:0021a10": "是微小故言為少。復有說者。以是見聚善根",
    "T28n1546_003:0021a11": "後邊生故。故言少許(見聚善根者謂安般不淨四念處也)。此四種善",
    "T28n1546_003:0021a12": "根。所謂暖法頂法忍法世第一法。名為達分。",
    "T28n1546_003:0021a13": "亦名觀諦。亦名修治。亦名善根。言達分者無",
    "T28n1546_003:0021a14": "漏聖道。是達此善根。隨順彼法。羽翼彼法。是",
    "T28n1546_003:0021a15": "彼法性分。故言達分。觀諦者。以無常等行觀",
    "T28n1546_003:0021a16": "諦察諦。故名觀諦。修治者。為求聖道及果修",
    "T28n1546_003:0021a17": "治。此身除去穢惡。欲為法器。猶如農夫為求",
    "T28n1546_003:0021a18": "子實修治田地除去惡草。彼亦如是。故名修",
    "T28n1546_003:0021a19": "治。言善根者。聖道言善。涅槃言果。此諸法等。",
    "T28n1546_003:0021a20": "是彼初基始立之本。故名善根。問曰。此暖等",
    "T28n1546_003:0021a21": "善根。有何差別。答曰。暖法能止緣諦增上",
    "T28n1546_003:0021a22": "愚。乃至能止身中愚。故生世第一法。復有說",
    "T28n1546_003:0021a23": "者。暖法能生緣諦下明。乃至身中有緣諦明。",
    "T28n1546_003:0021a24": "故生世第一法。復次暖法。能生緣諦下信。頂",
    "T28n1546_003:0021a25": "法生中信。忍法生上信。以身中有此信故。能",
    "T28n1546_003:0021a26": "生世第一法。復次煖法。於陰悅適。乃至身中",
    "T28n1546_003:0021a27": "悅適故。生世第一法。復有說者。暖是念處所",
    "T28n1546_003:0021a28": "入處。頂是暖法所入處。忍是頂法所入處。世",
    "T28n1546_003:0021a29": "第一法。是忍所入處。如是次第無間亦如是。",
    "T28n1546_003:0021b01": "尊者瞿沙說曰。此善根二是欲界。所謂暖頂。",
    "T28n1546_003:0021b02": "二是色界。所謂忍世第一法。評曰。不應作是",
    "T28n1546_003:0021b03": "說。此是色界故。定地修地。能行聖行所攝",
    "T28n1546_003:0021b04": "法。如是說者好。問曰。暖法有幾種。乃至世第",
    "T28n1546_003:0021b05": "一法幾種。答曰。或有說者。煗法有三種。謂",
    "T28n1546_003:0021b06": "下下下中下上。頂法有三種。中下中中中上。",
    "T28n1546_003:0021b07": "忍有二種。上下上中。世第一法有一種。謂上",
    "T28n1546_003:0021b08": "上。此四善根以三言之。煖是下。頂是中。忍世",
    "T28n1546_003:0021b09": "第一法是上。復有說者。煖有二種。謂下下下",
    "T28n1546_003:0021b10": "中。頂有三種。謂下上中下中中。忍法有三種。",
    "T28n1546_003:0021b11": "謂中上上下上中。世第一法有一種。謂上上。",
    "T28n1546_003:0021b12": "此善根以三言之。煖是下。頂是下中。忍是中",
    "T28n1546_003:0021b13": "上。世第一法是上。尊者瞿沙說曰。煖有三種。",
    "T28n1546_003:0021b14": "下下下中下上頂有六種。下下乃至中上。忍",
    "T28n1546_003:0021b15": "有八種。下下乃至上中。世第一法一種。謂上",
    "T28n1546_003:0021b16": "上。若以三言之。煗法一種。謂是下頂有二種。",
    "T28n1546_003:0021b17": "謂下中。忍有三種謂下中上。世第一法有一",
    "T28n1546_003:0021b18": "種謂上。",
    "T28n1546_003:0021b19": "得煗法亦捨。捨有二種。離界地時。及退時捨。",
    "T28n1546_003:0021b20": "退時捨者。作無間業。能斷善根。亦墮惡道。復",
    "T28n1546_003:0021b21": "有何善利。已為涅槃。作決定因。如吞鉤餌法。",
    "T28n1546_003:0021b22": "得頂法亦捨。捨有二種。離界地時。及退時。",
    "T28n1546_003:0021b23": "退時捨者。作無間業。亦墮惡道。復有何善",
    "T28n1546_003:0021b24": "利。更不斷善根。若然者。提婆達多。不得頂法",
    "T28n1546_003:0021b25": "耶。如偈說。",
    "T28n1546_003:0021b26": "　無德受供養　　是名為凡小",
    "T28n1546_003:0021b27": "　有善皆忘失　　是名為頂退",
    "T28n1546_003:0021b28": "此偈當云何通。答曰。此說得退。復有說者。",
    "T28n1546_003:0021b29": "世尊如頂。彼以惡心向佛。墮於惡道。故言頂",
    "T28n1546_003:0021c01": "墮。得忍亦捨。捨有一種。離界地時。捨彼善根",
    "T28n1546_003:0021c02": "無退。不作無間業。不斷善根。復有何善利。不",
    "T28n1546_003:0021c03": "墮惡道。得世第一法亦捨。捨有一種。離界地",
    "T28n1546_003:0021c04": "時捨不退。所以者何。此善根性是不退。不作",
    "T28n1546_003:0021c05": "無間業。不斷善根。不墮惡道。復有何善利。彼",
    "T28n1546_003:0021c06": "次第得正決定。復有說者。得煗法亦捨。捨有",
    "T28n1546_003:0021c07": "二種。離地界時。及退時。退時捨者。作無間",
    "T28n1546_003:0021c08": "業。亦墮惡道。復有何善利。唯不斷善根。若然",
    "T28n1546_003:0021c09": "者提婆達多。不得煗法。何以故。彼斷善根故。",
    "T28n1546_003:0021c10": "得頂法亦捨。捨有二種離地界時。及退時。退",
    "T28n1546_003:0021c11": "時捨者。墮惡道。復有何善利。不作無間業。不",
    "T28n1546_003:0021c12": "斷善根。得忍亦捨。捨有一種。離界地時。彼善",
    "T28n1546_003:0021c13": "根無退。不作無間業。不斷善根。不墮惡道。復",
    "T28n1546_003:0021c14": "有何善利。不染著我。問曰。若然者尸利掘多",
    "T28n1546_003:0021c15": "安仇利摩羅薩遮尼揵子。便為不得忍。何以",
    "T28n1546_003:0021c16": "故。染著我故。答曰。彼不染著我。以論義故。",
    "T28n1546_003:0021c17": "言有我耳。問曰。彼與如來。競諍論我。云何乃",
    "T28n1546_003:0021c18": "言不染著我耶。答曰。彼以不斷我見暫現在",
    "T28n1546_003:0021c19": "前。非染著也。世第一法得亦捨。離界地時",
    "T28n1546_003:0021c20": "捨。餘如先說。西方人。作此論言暖善根。有何",
    "T28n1546_003:0021c21": "意趣。為何所依。有何因緣何法。有何果。有",
    "T28n1546_003:0021c22": "何依。有何報。有何善利。為行幾行。為緣名",
    "T28n1546_003:0021c23": "生。為緣義起。為是聞慧。為是思慧。為是修慧。",
    "T28n1546_003:0021c24": "為欲界繫。為色無色界繫。為有覺有觀。為無",
    "T28n1546_003:0021c25": "覺有觀。為無覺無觀。為樂根相應。為喜捨根",
    "T28n1546_003:0021c26": "相應。為一心。為眾多心。為退為不退。乃至",
    "T28n1546_003:0021c27": "世第一法亦如是。問曰。暖有何意趣。答曰。所",
    "T28n1546_003:0021c28": "有布施持戒。乃至上忍善根。盡以迴向解脫。",
    "T28n1546_003:0021c29": "是其意趣。為何所依者。依色界定起。有何因",
    "T28n1546_003:0022a01": "緣者。於自地前生善根。是相似因。緣何法",
    "T28n1546_003:0022a02": "者。緣四真諦。有何果者。頂近於暖。是功用",
    "T28n1546_003:0022a03": "果。有何依者。自地相似。後生善法。是其依",
    "T28n1546_003:0022a04": "果。有何報者。謂色界五陰。有何善利者。或",
    "T28n1546_003:0022a05": "有說者。是涅槃決定因。復有說者。不斷善根。",
    "T28n1546_003:0022a06": "為行幾行者。行十六行。為緣名生為緣義生",
    "T28n1546_003:0022a07": "者。當言緣義生。為是聞思修慧者。當言是修",
    "T28n1546_003:0022a08": "慧。欲色無色界繫者。當言色界繫。有覺有觀",
    "T28n1546_003:0022a09": "無覺有觀無覺無觀者。當言三行。為何根相",
    "T28n1546_003:0022a10": "應者。當言三隨所應說。為一心為眾多心者。",
    "T28n1546_003:0022a11": "當言多心。為退不退者。當言退忍。於頂近者。",
    "T28n1546_003:0022a12": "是功用果。頂有何善利。或有說者。不斷善根。",
    "T28n1546_003:0022a13": "或有說者。不作無間業。餘如暖說。世第一法。",
    "T28n1546_003:0022a14": "於忍近者。為功用果。忍有何善利。有此善利。",
    "T28n1546_003:0022a15": "不墮惡道。復有說者。不染著我亦不退。其餘",
    "T28n1546_003:0022a16": "如頂。世第一法。緣苦苦法忍。是功用果世第",
    "T28n1546_003:0022a17": "一法。有何善利次第。得正決定。行四行。當言",
    "T28n1546_003:0022a18": "一心不退。其餘如忍生煗法時。若苦集道諦。",
    "T28n1546_003:0022a19": "現在一法念處。未來修四念處。現在行一行。",
    "T28n1546_003:0022a20": "未來修四行。取其同性。非不同性。若緣滅諦。",
    "T28n1546_003:0022a21": "現在一法念處。未來修一法念處。現在一行",
    "T28n1546_003:0022a22": "未來四行。增長煗法。以下增長中。以中增長",
    "T28n1546_003:0022a23": "上時。若緣苦集道諦。現在四念處。展轉現在",
    "T28n1546_003:0022a24": "前。未來四。現在一行未來十六。若緣滅諦。現",
    "T28n1546_003:0022a25": "在法念處。未來四。現在一行未來十六。問曰。",
    "T28n1546_003:0022a26": "以何等故。初生煗法時。未來同性者。修非",
    "T28n1546_003:0022a27": "不同性。增長煖時。未來同性。不同性修。答曰。",
    "T28n1546_003:0022a28": "初生時。以行觀諦。未曾得彼種而得。增長",
    "T28n1546_003:0022a29": "時。以行觀諦。已曾得彼種而得。是以具修。初",
    "T28n1546_003:0022b01": "生頂時。緣苦集滅道。現在一法念處。未來四。",
    "T28n1546_003:0022b02": "現在一行。未來十六。增長時。下增長中。中增",
    "T28n1546_003:0022b03": "長上。若緣苦集道諦。四念處展轉現在前。未",
    "T28n1546_003:0022b04": "來四。現在一行未來十六。若緣滅諦。現在一",
    "T28n1546_003:0022b05": "法念處。未來四。現在一行未來十六。初生忍。",
    "T28n1546_003:0022b06": "及增長時。現在一法念處。未來四。現在一行",
    "T28n1546_003:0022b07": "未來十六。尊者瞿沙說曰。初忍時若緣苦集",
    "T28n1546_003:0022b08": "道諦。現在一法念處。未來四。現在一行未來",
    "T28n1546_003:0022b09": "四。同性修不異性。若緣滅諦。現在一法念處。",
    "T28n1546_003:0022b10": "未來亦一法念處。現在一行未來四。同性修",
    "T28n1546_003:0022b11": "不異性。若增長時。緣苦集道諦。四念處展轉",
    "T28n1546_003:0022b12": "現在前。未來四。現在一行未來十六。若緣滅",
    "T28n1546_003:0022b13": "諦。現在一法念處。未來四。現在一行未來十",
    "T28n1546_003:0022b14": "六。評曰。彼不應作是說。如前說者好。",
    "T28n1546_003:0022b15": "問曰。以何等故忍一切時。法念處現在前",
    "T28n1546_003:0022b16": "耶。答曰。如見諦道一切時法念處現在前。忍",
    "T28n1546_003:0022b17": "亦相似。問曰。如增長忍時。盡修十六行耶。答",
    "T28n1546_003:0022b18": "曰。不也。如漸除所緣行亦如是。若緣四諦。有",
    "T28n1546_003:0022b19": "十六行。若緣三諦有十二行。若緣二諦有八",
    "T28n1546_003:0022b20": "行。若緣一諦有四行。通一忍生勢則有十六。",
    "T28n1546_003:0022b21": "問曰。以何等故。增長忍時。或十六或十二。或",
    "T28n1546_003:0022b22": "八或四行修。答曰。漸除所緣。漸除所行。轉近",
    "T28n1546_003:0022b23": "得正決定。是以或時修十六行。乃至四行。生",
    "T28n1546_003:0022b24": "世第一法時。現在一法念處。未來四。現在一",
    "T28n1546_003:0022b25": "行。未來四。問曰。如世第一法曾得彼種。以行",
    "T28n1546_003:0022b26": "觀諦。何以故。同性行修不異性耶。答曰。隨彼",
    "T28n1546_003:0022b27": "所得。即此法修。如人裸形無衣可奪。彼亦如",
    "T28n1546_003:0022b28": "是。復有說者。世第一法。最近見道。如見道中",
    "T28n1546_003:0022b29": "不修餘行。唯修同性。世第一法亦復如是。問",
    "T28n1546_003:0022c01": "曰。若生煖乃至忍時。為常相續。為不相續。答",
    "T28n1546_003:0022c02": "曰。或有說者。言常相續緣於四諦。如見道中",
    "T28n1546_003:0022c03": "十五心常相續現在前。彼煗法生時。常相續",
    "T28n1546_003:0022c04": "緣四真諦。復有說者。此義不定。或相續或不",
    "T28n1546_003:0022c05": "相續。或有煖緣苦而止者。或緣集滅道而止",
    "T28n1546_003:0022c06": "者。",
    "T28n1546_003:0022c07": "問曰。為正觀思惟。何法次能生煖耶。答曰。是",
    "T28n1546_003:0022c08": "色界修。地定地心。有厭離有惡賤有渴仰。有",
    "T28n1546_003:0022c09": "不隨順生勢不樂。有如此正思惟時。次能生",
    "T28n1546_003:0022c10": "煖。煖次生頂。頂次生忍。忍次生世第一法。世",
    "T28n1546_003:0022c11": "第一法次得正決定。問曰。若離欲者可爾。不",
    "T28n1546_003:0022c12": "離欲者云何。答曰。不離欲者。彼亦可爾。有欲",
    "T28n1546_003:0022c13": "界思慧正觀思惟緣苦行。苦行次第生煗法。",
    "T28n1546_003:0022c14": "餘如上說。",
    "T28n1546_003:0022c15": "問曰。諸前身生煗法。未生頂法。彼便命終。於",
    "T28n1546_003:0022c16": "此生中。欲生頂法。為即生頂法。為還起煗法",
    "T28n1546_003:0022c17": "耶。答曰。或有說者。若從師順次聞頂法。即從",
    "T28n1546_003:0022c18": "頂去。若師不為說。還從根本起。問曰。若然者",
    "T28n1546_003:0022c19": "何以言煖次生頂。頂次生忍。忍次生世第一",
    "T28n1546_003:0022c20": "法。答曰。作如是說者。謂一身中次第生者。若",
    "T28n1546_003:0022c21": "前身中。曾得煗法。從根本起者也。問曰。若前",
    "T28n1546_003:0022c22": "身曾得煗法。於此生中。欲生頂法。作何正觀",
    "T28n1546_003:0022c23": "思惟。答曰。如煖正觀思惟頂亦復爾。如生頂",
    "T28n1546_003:0022c24": "生忍亦爾。問曰。若生煗法為離欲不。答曰。或",
    "T28n1546_003:0022c25": "有說者。不為離欲。所以者何。彼行者愛樂寧",
    "T28n1546_003:0022c26": "生頂法不起有頂中忍。復有說者。若彼行者。",
    "T28n1546_003:0022c27": "自知有力能生頂者即便生頂。自知無力不",
    "T28n1546_003:0022c28": "能生頂。欲得離欲。所以者何。若得離欲我生",
    "T28n1546_003:0022c29": "處轉勝。",
    "T28n1546_003:0023a01": "問曰。若依根本地。生達分善根。為有退不。答",
    "T28n1546_003:0023a02": "曰。或有說者。煗頂有退。忍則不退。何以故。",
    "T28n1546_003:0023a03": "此善根是不退法故。評曰。彼不應作是說。何",
    "T28n1546_003:0023a04": "以故。若依根本地生達分善根者。即於現身。",
    "T28n1546_003:0023a05": "得正決定。何以故。此諸善根。盡為生聖道",
    "T28n1546_003:0023a06": "故。若依未至。此則不定。",
    "T28n1546_003:0023a07": "問曰。若依未至禪。生煗法。亦生頂忍世第一",
    "T28n1546_003:0023a08": "法。得正決定耶。答曰。或有說者。若依未至",
    "T28n1546_003:0023a09": "禪。生煗法。乃至生世第一法。得正決定。初禪",
    "T28n1546_003:0023a10": "乃至第四禪亦如是。復有說者。若依未至禪",
    "T28n1546_003:0023a11": "生煗法。次生初禪。煗頂忍世第一法。得正",
    "T28n1546_003:0023a12": "決定。禪中間二禪三禪四禪亦如是。復有說",
    "T28n1546_003:0023a13": "者。若依未至禪。生於煗頂。次生初禪頂忍世",
    "T28n1546_003:0023a14": "第一法。得正決定。禪中間二禪三禪四禪亦",
    "T28n1546_003:0023a15": "如是。復有說者。若依未至禪。生煗頂忍。次生",
    "T28n1546_003:0023a16": "初禪忍。生世第一法。得正決定。乃至第四禪",
    "T28n1546_003:0023a17": "亦如是。此則說聲聞次第法。問曰。菩薩云何。",
    "T28n1546_003:0023a18": "答曰。菩薩依第四禪生煗法。乃至生世第一",
    "T28n1546_003:0023a19": "法。得正決定。復有說者。菩薩依初禪。生煗法",
    "T28n1546_003:0023a20": "頂法忍法。二禪三禪亦如是。第四禪中。生煗",
    "T28n1546_003:0023a21": "頂忍世第一法。得正決定。問曰。如達分善根",
    "T28n1546_003:0023a22": "中。不應次生下上。不應次生中下。云何菩薩",
    "T28n1546_003:0023a23": "而能生耶。答曰。自地不能。他地則能。復有說",
    "T28n1546_003:0023a24": "者。欲離如是過。當作是說。若依初禪。生煗法。",
    "T28n1546_003:0023a25": "乃至第四禪。若依初禪生頂法。乃至第四禪。",
    "T28n1546_003:0023a26": "若依初禪生忍法。乃至第四禪。次生世第一",
    "T28n1546_003:0023a27": "法。得正決定。評曰。不應作是說。如前說者好。",
    "T28n1546_003:0023a28": "所以者何一切菩薩盡依第四禪生煗法。乃",
    "T28n1546_003:0023a29": "至生世第一法。得正決定故。問曰。辟支佛復",
    "T28n1546_003:0023b01": "云何。答曰。辟支佛獨出世者。當知如佛。若眾",
    "T28n1546_003:0023b02": "多出世者。此則不定。與聲聞同。如渴伽狩。",
    "T28n1546_003:0023b03": "獨生一角彼亦如是。獨出世者。當知如佛。",
    "T28n1546_003:0023b04": "問曰。菩薩前身為曾生達分善根不耶。答曰。",
    "T28n1546_003:0023b05": "或有說者。曾生為障惡道故菩薩九十一劫。",
    "T28n1546_003:0023b06": "不墮惡道者。是達分善根之力。此是他性達",
    "T28n1546_003:0023b07": "分善根。非是己性。評曰。不應作是說。應作是",
    "T28n1546_003:0023b08": "說菩薩不曾生達分善根。所以者何。一切菩",
    "T28n1546_003:0023b09": "薩所有善根。不經歷世菩提樹下。一結加趺",
    "T28n1546_003:0023b10": "坐。生不淨觀。乃至盡智。問曰。菩薩九十一劫",
    "T28n1546_003:0023b11": "不墮惡道。此豈非忍力耶。答曰。不必以達分",
    "T28n1546_003:0023b12": "善根能障惡道。或以施力。或以戒力。或以不",
    "T28n1546_003:0023b13": "淨。或以安般。或以聞慧或以思慧。或以煗頂",
    "T28n1546_003:0023b14": "後乃以忍。尊者佛陀提婆說曰。障於惡道。非",
    "T28n1546_003:0023b15": "不因知緣起法。其義云何彼作是說。覺知緣",
    "T28n1546_003:0023b16": "起法。即是無漏道。非無漏道力不能障惡道。",
    "T28n1546_003:0023b17": "評曰。不應作是說。如先說者好。所以者何。",
    "T28n1546_003:0023b18": "菩薩若行布施。亦以戒以慧。若行戒時。亦",
    "T28n1546_003:0023b19": "以施以慧。若行慧時。亦以施以戒。以是因緣。",
    "T28n1546_003:0023b20": "能障那由他惡道。況十處惡道耶。聲聞辟支",
    "T28n1546_003:0023b21": "佛。所有煗頂。菩薩盡能起。以障惡道。唯不起",
    "T28n1546_003:0023b22": "忍。所以者何。忍與惡道相妨。菩薩於三阿僧",
    "T28n1546_003:0023b23": "祇劫。在生死中。以願力故。生惡道中。此中",
    "T28n1546_003:0023b24": "應說魚因緣喻。復有說者。起聲聞辟支佛忍。",
    "T28n1546_003:0023b25": "以障惡道。不起菩薩忍。所以者何。於得道身",
    "T28n1546_003:0023b26": "大玄遠故。求辟支佛人。以生辟支佛忍。不能",
    "T28n1546_003:0023b27": "生佛種忍。以近辟支佛道故。復有說者。求辟",
    "T28n1546_003:0023b28": "支佛人。能起佛種忍。評曰。不應作是說。應作",
    "T28n1546_003:0023b29": "是說。求辟支佛人。不能起佛種忍。問曰。得忍",
    "T28n1546_003:0023c01": "凡夫命終時。為捨忍不。若捨者何故不生惡",
    "T28n1546_003:0023c02": "道。若捨者何故凡夫捨聖人不捨。若不捨者。",
    "T28n1546_003:0023c03": "行揵度四大犍度何故不說耶。如說。若成",
    "T28n1546_003:0023c04": "就身。彼成就身業。乃至廣說。答曰。或有說者",
    "T28n1546_003:0023c05": "捨。問曰。若捨者。何以不生惡道。答曰。或有",
    "T28n1546_003:0023c06": "說者。彼善根勢力能爾。雖捨不墮惡道。自有",
    "T28n1546_003:0023c07": "善根雖成就。不障惡道。況不成就。所謂生處",
    "T28n1546_003:0023c08": "得善。自有善根。雖不成就。能障惡道。況復成",
    "T28n1546_003:0023c09": "就所謂忍也。是故彼善根勢力能障惡道。復",
    "T28n1546_003:0023c10": "有說者。彼善根勢力。能令身中墮惡道。煩惱",
    "T28n1546_003:0023c11": "業極令遠離於此身中。更不復行。若其不行。",
    "T28n1546_003:0023c12": "何由得墮惡道耶。如人秋時服於下藥。藥亦",
    "T28n1546_003:0023c13": "不住彼人身中。或有與病俱出。或身中自消。",
    "T28n1546_003:0023c14": "而能除去病患。永使不起。如是彼善根勢力。",
    "T28n1546_003:0023c15": "令墮惡道。諸煩惱業。永更不起。復有說者。此",
    "T28n1546_003:0023c16": "善根曾在彼身中。如師子住處在彼身中。雖",
    "T28n1546_003:0023c17": "不成就。勳著之力。能令惡道諸煩惱業。更不",
    "T28n1546_003:0023c18": "復行。況墮惡道。猶如師子所住之處。師子若",
    "T28n1546_003:0023c19": "行不在其餘小狩。無能到者。何況在時。復",
    "T28n1546_003:0023c20": "有說者。彼善根住此身中。猶如舊住。諸惡道",
    "T28n1546_003:0023c21": "煩惱業。住此身中。其猶如客。舊住力強。客則",
    "T28n1546_003:0023c22": "不如。復有說者。行者有二種期心。一者期心",
    "T28n1546_003:0023c23": "遠離諸惡。二者期心深著善法。以有此二期",
    "T28n1546_003:0023c24": "心故。不墮惡道。是故尊者瞿沙說。彼行者有",
    "T28n1546_003:0023c25": "如是期心。有如是欲如是忍如是可如是意",
    "T28n1546_003:0023c26": "如是敬如是愛如是樂復有說者。彼惡道已",
    "T28n1546_003:0023c27": "得非數緣滅。諸法已得非數緣滅。終不現前。",
    "T28n1546_003:0023c28": "復有說者。彼行者墮法雨駛流河中。不容作",
    "T28n1546_003:0023c29": "餘惡道之業。是以不墮惡道。復有說者。依倚",
    "T28n1546_003:0024a01": "聖道故。彼行者依倚聖道。使此身中惡道煩",
    "T28n1546_003:0024a02": "惱業。不現在前況墮惡道。猶如有人畏於怨",
    "T28n1546_003:0024a03": "家。依倚於王。而彼怨家。猶尚不能正面視之。",
    "T28n1546_003:0024a04": "何況加害。復有說者。彼行者以此善根。於自",
    "T28n1546_003:0024a05": "身中。以守護聖道所住處故。猶如王人先守",
    "T28n1546_003:0024a06": "護王所住之地。一切人民不敢復住。復有說",
    "T28n1546_003:0024a07": "者。彼善根決定作人天處故。若作決定處業。",
    "T28n1546_003:0024a08": "必生彼處。猶如貴勝之座處所以定。不應復",
    "T28n1546_003:0024a09": "更坐於餘坐。如是彼善根所住處。定亦復如",
    "T28n1546_003:0024a10": "是。復有說者。彼行者以正方便。令彼惡道諸",
    "T28n1546_003:0024a11": "煩惱業更不復行。何況生於惡道。復有說者。",
    "T28n1546_003:0024a12": "彼行者見惡行過患。見善行利益。是故不作",
    "T28n1546_003:0024a13": "惡行墮惡道中。復有說者。有善好期心。在此",
    "T28n1546_003:0024a14": "身中。不作惡行墮惡道中。復有說者。以心柔",
    "T28n1546_003:0024a15": "軟故。隨順趣涅槃故。以信根深牢固故。是以",
    "T28n1546_003:0024a16": "不作惡行墮於惡道問曰。若捨者。何以凡夫",
    "T28n1546_003:0024a17": "捨。聖人不捨耶。答曰。彼凡夫人。無聖道對治",
    "T28n1546_003:0024a18": "力以自持御。雖有對治道以自持御。此道羸",
    "T28n1546_003:0024a19": "劣。不堅固久住是以命終時捨。聖人身中。有",
    "T28n1546_003:0024a20": "無漏對治道以自持御。彼以無漏定力牢固",
    "T28n1546_003:0024a21": "久住。是以命終時不捨。此中應說合眾釆",
    "T28n1546_003:0024a22": "喻。復有說者不捨。問曰。若不捨者。業犍度四",
    "T28n1546_003:0024a23": "大犍度。何以不說耶。答曰。或有說者。彼中",
    "T28n1546_003:0024a24": "應說。而不說者。當知此義是有餘之說。復有",
    "T28n1546_003:0024a25": "說者。彼業犍度中。亦說在第三句中。說聖人",
    "T28n1546_003:0024a26": "在胎是也。聖人有二種。有名數聖人。實義聖",
    "T28n1546_003:0024a27": "人。得達分善根者。謂名數聖人。得正決定者。",
    "T28n1546_003:0024a28": "謂實義聖人。是故彼亦說之。若人有一出家",
    "T28n1546_003:0024a29": "之心。猶得名為聖弟子。何況得達分善根者",
    "T28n1546_003:0024b01": "也。復有說者。或有捨者。有不捨者。誰不捨",
    "T28n1546_003:0024b02": "耶。於此善根。常懃方便故。作方便一切時",
    "T28n1546_003:0024b03": "作方便。善受持善修習者不捨。與上相違捨。",
    "T28n1546_003:0024b04": "如所聞。若於善根。常懃方便。乃至善修習",
    "T28n1546_003:0024b05": "者。雖經生死。而常不捨。如彌多羅達子初生",
    "T28n1546_003:0024b06": "之時。便作是言。結有二種。乃至廣說。如先",
    "T28n1546_003:0024b07": "所聞。若於善根。不懃方便。乃至不善修習。於",
    "T28n1546_003:0024b08": "此身中。雖得速捨。如是當知有捨不捨。評曰。",
    "T28n1546_003:0024b09": "如實義者。凡夫人依彼地。生達分善根猶有",
    "T28n1546_003:0024b10": "捨者。何況生於他地。",
    "T28n1546_003:0024b11": "問曰。達分善根言得報。所謂色界五陰。為作",
    "T28n1546_003:0024b12": "彼身初業不。答曰。或有說者。不作初業。所以",
    "T28n1546_003:0024b13": "者何。彼似無漏道。憎惡受生故。餘業作初業。",
    "T28n1546_003:0024b14": "彼達分善根。唯作滿業。然後受報。復有說者。",
    "T28n1546_003:0024b15": "亦作初業。得身報妙好。隨順行道。",
    "T28n1546_003:0024b16": "此煖等善根。有七十三種。其事云何。欲界有",
    "T28n1546_003:0024b17": "十種。所謂一具縛凡夫。二除一品結。乃至九",
    "T28n1546_003:0024b18": "品盡者。初禪有九。或有除一品結。乃至九品",
    "T28n1546_003:0024b19": "初禪無具縛人。即欲界說故。如是乃至無所",
    "T28n1546_003:0024b20": "有處。有九種頂忍世第一法亦如是。問曰。具",
    "T28n1546_003:0024b21": "縛凡夫。所得煗法。除一品結。乃至九品。為一",
    "T28n1546_003:0024b22": "種耶。答曰不也。具縛凡夫異。除一品結異。乃",
    "T28n1546_003:0024b23": "至九品異。",
    "T28n1546_003:0024b24": "問曰。若退煗法。還生煗法。為本得得不。答曰",
    "T28n1546_003:0024b25": "不也。所以者何。彼不數數得用功而得。不前",
    "T28n1546_003:0024b26": "後相似故。如捨波羅提木叉戒後更受。非本",
    "T28n1546_003:0024b27": "得得彼亦如是。如煗頂亦爾。問曰。增長煖時。",
    "T28n1546_003:0024b28": "煖增長已。還起初者不。答曰。不也。所以者",
    "T28n1546_003:0024b29": "何。得勝進善根。前所得者。無可欣尚。頂忍亦",
    "T28n1546_003:0024c01": "如是。",
    "T28n1546_003:0024c02": "問曰。為於何處生此善根耶。答曰。欲界人中。",
    "T28n1546_003:0024c03": "謂三天下。非欝單越。問曰。欲界六天不能生",
    "T28n1546_003:0024c04": "耶。答曰不能。初生已曾生者。能起現在前。所",
    "T28n1546_003:0024c05": "以者何。若有好身。亦有隨順厭患。正觀彼處。",
    "T28n1546_003:0024c06": "則能生煖。此三天下。具有此二。問曰若有好",
    "T28n1546_003:0024c07": "身。則諸天勝人。若取隨順厭患正觀。則惡道",
    "T28n1546_003:0024c08": "勝。答曰。如先說俱有者。能天與惡道不俱有",
    "T28n1546_003:0024c09": "故。是以不能。問曰。煗法亦依男身。亦依女身。",
    "T28n1546_003:0024c10": "若依女身得於煗法。復得自身中男子所依",
    "T28n1546_003:0024c11": "煗法耶。答曰。得如是當知。頂忍亦爾。問曰。",
    "T28n1546_003:0024c12": "若依男身。得於煗法。復得自身中女人所依",
    "T28n1546_003:0024c13": "煗法耶。答曰。不得頂忍亦如是。黃門般吒",
    "T28n1546_003:0024c14": "(有男形不能男有女形不能女)無形二形。不能生煗等四善方",
    "T28n1546_003:0024c15": "便法。",
    "T28n1546_003:0024c16": "慧有三種。聞慧思慧修慧。答曰。或有師略說",
    "T28n1546_003:0024c17": "十八界十二入五陰。復有善誦修多羅毘尼",
    "T28n1546_003:0024c18": "阿毘曇生厭惱心。彼作是說。三藏所說要者。",
    "T28n1546_003:0024c19": "唯是十八界十二入五陰。彼即觀察界觀察",
    "T28n1546_003:0024c20": "界已。復作三種。所謂名體性總相。名者謂眼",
    "T28n1546_003:0024c21": "界乃至法界。體性者謂別相。總相者謂無常",
    "T28n1546_003:0024c22": "苦空無我。如是觀時。修習此智。轉得定意。於",
    "T28n1546_003:0024c23": "此界中。生厭惱想。復略觀十二入。眼界即",
    "T28n1546_003:0024c24": "是眼入。乃至觸界即是觸入。七識界即是意",
    "T28n1546_003:0024c25": "入。法界即是法入。又略入觀陰。彼觀十色入",
    "T28n1546_003:0024c26": "及法入中造色。即是色陰。意入即是識陰。法",
    "T28n1546_003:0024c27": "入即是三陰。又略陰即是四念處色陰即是",
    "T28n1546_003:0024c28": "身念處。受陰即是受念處。識陰即是心念處。",
    "T28n1546_003:0024c29": "想陰行陰。即是法念處。又略陰觀諦諸五陰",
    "T28n1546_003:0025a01": "果是苦諦。諸五陰因是集諦。五陰滅是滅諦。",
    "T28n1546_003:0025a02": "學無學法是道諦。彼諦復作三種名體性總",
    "T28n1546_003:0025a03": "相。名者謂是苦。乃至道。體性者謂別相。別相",
    "T28n1546_003:0025a04": "者。逼迫行義是苦義。乃至出要。行義是道義。",
    "T28n1546_003:0025a05": "總相者苦有四行。無常苦空無我。集有四行",
    "T28n1546_003:0025a06": "因集有緣。滅有四行滅止妙離。道有四行道",
    "T28n1546_003:0025a07": "如迹乘。修習此智。轉得定意時。如見彼諦",
    "T28n1546_003:0025a08": "時。彼亦次第觀別。欲界苦作異相別。色無色",
    "T28n1546_003:0025a09": "界苦乃至別斷。欲界行道亦別。乃至色無色",
    "T28n1546_003:0025a10": "界行道。當於爾時觀諦。猶如觀疊外物。作",
    "T28n1546_003:0025a11": "如是觀時。是名聞慧滿足。如是展轉修習。次",
    "T28n1546_003:0025a12": "生思慧。轉進修習。次生修慧。能行聖行。如是",
    "T28n1546_003:0025a13": "觀時。是名煗法。如是展轉增長次生頂。頂次",
    "T28n1546_003:0025a14": "生忍。忍次生世第一法。次生苦法忍。斷見苦",
    "T28n1546_003:0025a15": "所斷十使。次第生苦法智。如是次第生道比",
    "T28n1546_003:0025a16": "智。得須陀洹果。次第乃至盡智。是名諸善",
    "T28n1546_003:0025a17": "根生次第生法。",
    "T28n1546_003:0025a18": "善根有三種。一福分善根。二解脫分善根。三",
    "T28n1546_003:0025a19": "達分善根。福分善根者。謂能作生天種子。若",
    "T28n1546_003:0025a20": "在人中生豪貴家。有大威勢。多饒財寶。眷屬",
    "T28n1546_003:0025a21": "成就。顏貌端嚴。能作轉輪聖王帝釋魔王梵",
    "T28n1546_003:0025a22": "王種子。解脫分善根者謂能作解脫種子。決",
    "T28n1546_003:0025a23": "定不退因。必至涅槃。達分善根者謂煗法。乃",
    "T28n1546_003:0025a24": "至世第一法。問曰。解脫分善根。於何處種耶。",
    "T28n1546_003:0025a25": "答曰。於欲界中。非色界。欲界中人道。非餘道。",
    "T28n1546_003:0025a26": "人道中在三天下。非欝單越。佛出世時非無",
    "T28n1546_003:0025a27": "佛時。復有說者。若無佛時。遇辟支佛。亦種解",
    "T28n1546_003:0025a28": "脫分善根。體性是何。答曰。若身業口業意業。",
    "T28n1546_003:0025a29": "但意業偏多為是五識身。為是意地。答曰。是",
    "T28n1546_003:0025b01": "意地非五識身。為是方便善。為是生得善。答",
    "T28n1546_003:0025b02": "曰。亦是方便善。亦是生得善。為是聞慧。為是",
    "T28n1546_003:0025b03": "思慧。為是修慧。答曰。是聞慧思慧。非修慧。",
    "T28n1546_003:0025b04": "為以何事種此善根。答曰。或以布施。或以持",
    "T28n1546_003:0025b05": "戒。或以多聞。而不必定。所以者何。有人以一",
    "T28n1546_003:0025b06": "揣食施。能種解脫分善根。自有能作長齋般",
    "T28n1546_003:0025b07": "遮于瑟。而不能種解脫分善根。或有持一日",
    "T28n1546_003:0025b08": "齋。能種解脫分善根。自有終身持戒。而不能",
    "T28n1546_003:0025b09": "種解脫分善根。或有誦持一偈。能種解脫分",
    "T28n1546_003:0025b10": "善根。自有善通三藏文義。而不能種解脫分",
    "T28n1546_003:0025b11": "善根是。故不定。何以故。或有種者。有不種",
    "T28n1546_003:0025b12": "者。若以此事。迴向解脫涅槃。欲永離生死。有",
    "T28n1546_003:0025b13": "如是勇猛心者是則能種。若不為迴向解脫",
    "T28n1546_003:0025b14": "涅槃永離生死。雖多布施終身持戒廣學多",
    "T28n1546_003:0025b15": "聞。而不能種解脫分善根。有近有遠。近者前",
    "T28n1546_003:0025b16": "身中種。此身成熟來身解脫。遠者曾種解脫",
    "T28n1546_003:0025b17": "分善根。經那由他世受身。而不能生達分善",
    "T28n1546_003:0025b18": "根。聲聞所得解脫分善根。可迴向趣辟支佛。",
    "T28n1546_003:0025b19": "辟支佛所得解脫分善根。亦可迴向趣佛。佛",
    "T28n1546_003:0025b20": "所種解脫分善根。不可迴轉。",
    "T28n1546_003:0025b21": "問曰。有生滅觀彼以何為方便耶。答曰。彼行",
    "T28n1546_003:0025b22": "者見春時草木青色。如紺琉璃。見河駛流浮",
    "T28n1546_003:0025b23": "沫著岸。見已作是思惟。此諸外法。今已復生。",
    "T28n1546_003:0025b24": "若入城邑聚落。見諸男女歌舞戲笑。而問之",
    "T28n1546_003:0025b25": "言何以故爾。答言。此中生男生女。彼復思惟",
    "T28n1546_003:0025b26": "如此內法。今已復生。彼行者。於後秋時。見諸",
    "T28n1546_003:0025b27": "草木。為秋日所曝冷風所吹。被諸霜露。枝葉",
    "T28n1546_003:0025b28": "零落。河水枯涸。彼復思惟如此外法。今已復",
    "T28n1546_003:0025b29": "滅。若入城邑聚落。見諸男女亂髮舉手[口*睪]咷",
    "T28n1546_003:0025c01": "啼哭。而問之言。何以故爾答言。此中男女死",
    "T28n1546_003:0025c02": "喪。彼復思惟此中內法。今已復滅。彼行者深",
    "T28n1546_003:0025c03": "見如此相已。還所住處。自觀己身。有少壯老",
    "T28n1546_003:0025c04": "無常之相。次第觀於歲月日時晝夜。相續是",
    "T28n1546_003:0025c05": "名方便。於此諸時展轉除減。乃至觀陰二剎",
    "T28n1546_003:0025c06": "那一生一滅。是名生滅觀滿足。問曰。此生滅",
    "T28n1546_003:0025c07": "觀。為虛想觀為實觀耶。若是虛想觀者。此偈",
    "T28n1546_003:0025c08": "云何通如說。",
    "T28n1546_003:0025c09": "　若有知見能盡漏　　若無知見云何盡",
    "T28n1546_003:0025c10": "　若能觀陰生滅者　　是則解脫煩惱心",
    "T28n1546_003:0025c11": "非以虛想觀能斷煩惱。若當非實觀者。應不",
    "T28n1546_003:0025c12": "見諸行有來去相。而諸行實無來去。或有作",
    "T28n1546_003:0025c13": "論者。說是虛想觀問曰。若爾者此偈云何通。",
    "T28n1546_003:0025c14": "答曰。有轉轉因故。是以說彼轉轉相生。猶子",
    "T28n1546_003:0025c15": "孫法。其事云何虛想觀能生實想觀。實想觀",
    "T28n1546_003:0025c16": "能斷煩惱。是故說轉轉因。如子孫法。復有說",
    "T28n1546_003:0025c17": "者。是實想觀。問曰。若然者諸行無來去。然彼",
    "T28n1546_003:0025c18": "行者。見於來去。答曰。若生滅觀。未滿足時。",
    "T28n1546_003:0025c19": "便見諸行有來去相。若其滿足。見諸行無來",
    "T28n1546_003:0025c20": "去相。猶如小兒弄於獨樂。旋速則見如住。旋",
    "T28n1546_003:0025c21": "遲則見來去。陶家輪喻亦復如是。",
    "T28n1546_003:0025c22": "問曰。為以一心見生滅。為二心一見生一見",
    "T28n1546_003:0025c23": "滅耶。若以一心見生滅者。云何一心而有二",
    "T28n1546_003:0025c24": "慮。若有二慮破一心義。復云何見為以見生",
    "T28n1546_003:0025c25": "生時復見滅耶。見滅滅時。復見生耶。若見生",
    "T28n1546_003:0025c26": "生時。唯見生者。是則為正。若見生生時。復見",
    "T28n1546_003:0025c27": "滅者。是則為邪。若見滅滅時。唯見滅者。是則",
    "T28n1546_003:0025c28": "為正。若見滅滅時。復見生者。是則為邪。若當",
    "T28n1546_003:0025c29": "一心見生一心見滅者。則無生滅觀。答曰。應",
    "T28n1546_003:0026a01": "作是說。一心見生。一心見滅。問曰。若然者則",
    "T28n1546_003:0026a02": "無生滅觀。答曰。此說通一生中相續生滅觀",
    "T28n1546_003:0026a03": "耳。非謂一剎那也。",
    "T28n1546_003:0026a04": "阿毘曇毘婆沙論卷第三"
}