{
    "T33n1716_009:0787c23": "妙法蓮華經玄義卷第九上",
    "T33n1716_009:0787c25": "天台智者大師說",
    "T33n1716_009:0787c26": "次、明圓門入實觀者，先、簡圓門。次、明圓觀。",
    "T33n1716_009:0787c27": "上三藏門，滅實色通真，不得意多諍；體",
    "T33n1716_009:0787c28": "門即幻色通真，示人無諍法；別門體滅生",
    "T33n1716_009:0787c29": "死色，次第滅法性色通中，不得意多諍；圓",
    "T33n1716_009:0788a01": "門即生死色是法性色，即法性色而通中，",
    "T33n1716_009:0788a02": "示人無諍法，故文云：「無上道」，又云：「而行深",
    "T33n1716_009:0788a03": "妙道」，即此義也。上兩門不通中，不俟分別。",
    "T33n1716_009:0788a04": "別、圓兩種俱通中。論其同異略為十：一、融",
    "T33n1716_009:0788a05": "不融。二、即法不即法。三、明佛智非佛智。四、",
    "T33n1716_009:0788a06": "明次行不次行。五、明斷斷惑不斷斷惑。六、",
    "T33n1716_009:0788a07": "明實位不實位。七、果縱果不縱。八、圓詮不圓",
    "T33n1716_009:0788a08": "詮。九、約難問。十、約譬喻。尋此十意，明識八",
    "T33n1716_009:0788a09": "門同異也。一、明融不融者，別教四門，所據",
    "T33n1716_009:0788a10": "決定妙有善色，不關於空；據畢竟空，不關",
    "T33n1716_009:0788a11": "於有，乃至非空非有門亦如是。四門歷別，當",
    "T33n1716_009:0788a12": "分各通。不得意者，作定相取，似同性實，殆",
    "T33n1716_009:0788a13": "濫冥初生覺(云云)。前、三藏有門，已破外道",
    "T33n1716_009:0788a14": "邪計先盡；次、空等三門，破邪則少；又、通巧四",
    "T33n1716_009:0788a15": "門，破三藏之拙；又、別教之門，破通門之近，已",
    "T33n1716_009:0788a16": "不與二乘共，何況外道冥覺而濫妙有！",
    "T33n1716_009:0788a17": "妙有依如來藏分判四門，何得同彼尼犍",
    "T33n1716_009:0788a18": "性實？如周璞、鄭璞，名同質異，貴賤天懸。今",
    "T33n1716_009:0788a19": "時學地論人，反道還俗，竊以此義，偷安",
    "T33n1716_009:0788a20": "莊老，金石相糅，遂令邪正混淆，盲暝之徒",
    "T33n1716_009:0788a21": "不別涇渭。若得諸四門意，精簡真偽，偷盜",
    "T33n1716_009:0788a22": "不生。然別門雖作定說，如是諍論，諸佛境",
    "T33n1716_009:0788a23": "界，二乘不知，豈同外道耶？圓門虛融微妙，",
    "T33n1716_009:0788a24": "不可定執，說有不隔無，約有而論無；說",
    "T33n1716_009:0788a25": "無不隔有，約無而論有。有無不二，無決定",
    "T33n1716_009:0788a26": "相，假寄於有，以為言端。而此有門亦即三",
    "T33n1716_009:0788a27": "門，一門無量門，無量門一門，非一、非四，四一",
    "T33n1716_009:0788a28": "一四，此即圓門相也。復次更約破會明融不",
    "T33n1716_009:0788a29": "融相。若破外道邪見，不破二乘邪曲，亦不",
    "T33n1716_009:0788b01": "破大乘方便。又會不圓者，如《淨名》中會凡",
    "T33n1716_009:0788b02": "夫反復，聲聞無也。會塵勞之儔為如來種，",
    "T33n1716_009:0788b03": "無為入正位，不能反復。生死惡人，煩惱惡法",
    "T33n1716_009:0788b04": "而皆被會；二乘善法，四果聖人而不被會。",
    "T33n1716_009:0788b05": "又般若中，明二乘所行，念處、道品，皆摩訶",
    "T33n1716_009:0788b06": "衍。貪欲、無明、見愛等，皆摩訶衍。善惡之法，悉",
    "T33n1716_009:0788b07": "皆被會。亦不會惡人及二乘人等，不辨其",
    "T33n1716_009:0788b08": "作佛，此即別門攝也。若圓破者，從別教已",
    "T33n1716_009:0788b09": "去，皆是方便。故迦葉自破云：自此之前，我等",
    "T33n1716_009:0788b10": "皆名邪見人也。既言邪見之人，即無圓正",
    "T33n1716_009:0788b11": "道法，則人法俱被破也。別教人法尚爾，何況",
    "T33n1716_009:0788b12": "草庵人法！二乘尚爾，何況凡夫人法！是則圓",
    "T33n1716_009:0788b13": "破，無所固留。圓會者，會諸凡夫著法之眾，",
    "T33n1716_009:0788b14": "「汝等皆當作佛」，「我不敢輕於汝等」。五逆調",
    "T33n1716_009:0788b15": "達亦與受記，龍畜等亦與受記，況二乘菩",
    "T33n1716_009:0788b16": "薩等！「世間治生產業，皆與實相不相違背」，",
    "T33n1716_009:0788b17": "即會一切惡法也。「汝等所行是菩薩道」，析法",
    "T33n1716_009:0788b18": "二乘尚被會，況通況別！「汝是我子，我則是父」，",
    "T33n1716_009:0788b19": "無有人法而不被會，俱皆融妙，此即圓門",
    "T33n1716_009:0788b20": "攝也。復次，更約經文前後明圓不圓相。若",
    "T33n1716_009:0788b21": "先明不融門，此說地前；後明不融門而言",
    "T33n1716_009:0788b22": "證融，此說向後。或先明證融門，此說向後；",
    "T33n1716_009:0788b23": "後明不融門，此說地前者，此皆別門攝。若",
    "T33n1716_009:0788b24": "先明融門證亦融，此說信後；後明證不融，",
    "T33n1716_009:0788b25": "此說住前。或先明證不融，此說住前；後明",
    "T33n1716_009:0788b26": "證融，此說信後者，此皆屬圓門攝(云云)。二、",
    "T33n1716_009:0788b27": "即法、不即法者，若說有為門，此有非生死",
    "T33n1716_009:0788b28": "有，出生死外，別論真善妙有。空門者，出二",
    "T33n1716_009:0788b29": "乘真外，別論畢竟空，乃至非有非無門亦",
    "T33n1716_009:0788c01": "如是。是為別四門相。若有為門，即生死之",
    "T33n1716_009:0788c02": "有是實相之有，一切法趣有，有即法界，出",
    "T33n1716_009:0788c03": "法界外，更無法可論；生死即涅槃，涅槃即",
    "T33n1716_009:0788c04": "生死，無二無別，舉有為門端耳；實具一",
    "T33n1716_009:0788c05": "切法，圓通無礙，是名有門。三門亦如是，此",
    "T33n1716_009:0788c06": "即生死之法，是圓四門相也。復次，即法有遍",
    "T33n1716_009:0788c07": "不遍，判圓別相，例前分別(云云)，約五住遍",
    "T33n1716_009:0788c08": "不遍。復次，即法不即法，或前或後，判別圓",
    "T33n1716_009:0788c09": "相，如前分別(云云)。三、約佛智、非佛智者，若",
    "T33n1716_009:0788c10": "有為門，分別一切智，了達空法；分別道種",
    "T33n1716_009:0788c11": "智，照恒沙佛法。差別不同者，是菩薩智即",
    "T33n1716_009:0788c12": "別四門相也。若有為門，分別一切種智，五",
    "T33n1716_009:0788c13": "眼具足，圓照法界正遍知者，即諸佛之智，是",
    "T33n1716_009:0788c14": "圓四門相也。復次，別門說圓智，圓門說別",
    "T33n1716_009:0788c15": "智，或前或後，分別別、圓相，例如前(云云)。復",
    "T33n1716_009:0788c16": "次，別門證圓智，圓門證別智，或前或後，分",
    "T33n1716_009:0788c17": "別別、圓，如前分別(云云)。四、約次第、不次第",
    "T33n1716_009:0788c18": "者，若以有為門，依門修行，漸次階差，從微",
    "T33n1716_009:0788c19": "至著，不能一行中即無量行，乃至非空非",
    "T33n1716_009:0788c20": "有門亦如是，是別四門相。若以有為門，一",
    "T33n1716_009:0788c21": "切法趣有門，依門修行，亦一切行趣有行，",
    "T33n1716_009:0788c22": "一行無量行名為遍行，乃至非空非有門亦",
    "T33n1716_009:0788c23": "如是，是圓四門相。復次，別門圓行，圓門別行，",
    "T33n1716_009:0788c24": "或前或後，分別別圓，例如前(云云)。五、約斷斷、",
    "T33n1716_009:0788c25": "不斷斷者，夫至理虛無，無明體性本自不有，",
    "T33n1716_009:0788c26": "何須智慧？解惑既無，安用圓別？《涅槃》云：「誰",
    "T33n1716_009:0788c27": "有智慧？誰有煩惱？」《淨名》曰：「婬、怒、癡性即是",
    "T33n1716_009:0788c28": "解脫」，又「不斷癡愛起於明脫」，此則不論",
    "T33n1716_009:0788c29": "斷不斷。《大經》云：「闇時無明，明時無闇。有智",
    "T33n1716_009:0789a01": "慧時，則無煩惱。」此用智慧斷煩惱也。若別",
    "T33n1716_009:0789a02": "有門，多就定分割截，漸次斷除五住，即是",
    "T33n1716_009:0789a03": "思議智斷也，乃至三門亦如是，是為別四門",
    "T33n1716_009:0789a04": "相。若圓有門，解惑不二，多明不斷斷，五住",
    "T33n1716_009:0789a05": "皆不思議，即是不思議斷，乃至三門亦如是，",
    "T33n1716_009:0789a06": "是為圓四門相。復次，圓門說斷，別門說不",
    "T33n1716_009:0789a07": "斷斷，或前或後，判別圓相者，例如前說(云",
    "T33n1716_009:0789a08": "云)。六、約實位、非實位者，若有門明斷界內",
    "T33n1716_009:0789a09": "見思，判三十心位；斷界外見、思、無明，判十",
    "T33n1716_009:0789a10": "地位；等覺後心，斷無明盡；妙覺常果，累外",
    "T33n1716_009:0789a11": "無事，此乃他家之因，將為己家之果，皆方便",
    "T33n1716_009:0789a12": "非實位也。後三門大同小異，皆是別四門",
    "T33n1716_009:0789a13": "相。若有門從初發意，三觀一心，斷界內惑；",
    "T33n1716_009:0789a14": "圓伏界外無明，判十信位，進發真智；圓斷",
    "T33n1716_009:0789a15": "界外見思無明，判四十心位；等覺後心，無明",
    "T33n1716_009:0789a16": "永盡，妙覺累外，此是究竟真實之位，乃至三",
    "T33n1716_009:0789a17": "門亦如是，是名圓四門相。復次，別門說實",
    "T33n1716_009:0789a18": "位，圓門說不實位，別門證實位，圓門證不",
    "T33n1716_009:0789a19": "實位，或前或後，皆如前分別(云云)。七、約果縱、",
    "T33n1716_009:0789a20": "果不縱者，若有為門，從門證果，三德縱橫：",
    "T33n1716_009:0789a21": "言法身本有，般若修成，解脫始滿。不但果",
    "T33n1716_009:0789a22": "德縱成，因亦局限。如地人云：初地具足檀",
    "T33n1716_009:0789a23": "波羅蜜，於餘非為不修，隨力隨分，檀滿",
    "T33n1716_009:0789a24": "初地，不通上地。餘法分有而不具足者，是",
    "T33n1716_009:0789a25": "義有餘，三門亦如是，是為別四門相。若有",
    "T33n1716_009:0789a26": "為門，從門證果，三德具足，不縱不橫，亦因",
    "T33n1716_009:0789a27": "如是一法門具足一切法門，通至佛地。《華",
    "T33n1716_009:0789a28": "嚴》云：「從初一地具足諸地功德。」《大品》云：「初",
    "T33n1716_009:0789a29": "阿字具足四十一字功德。」三門亦如是，是",
    "T33n1716_009:0789b01": "為圓四門相。復次，別門說果不縱，圓門說果",
    "T33n1716_009:0789b02": "縱，或前或後，判圓別相，例前(云云)。八、約圓詮、",
    "T33n1716_009:0789b03": "不圓詮者，若有為門，門不圓融，或融一或",
    "T33n1716_009:0789b04": "融二：門前章，偏弄引；門中章，詮述不融不即",
    "T33n1716_009:0789b05": "菩薩智，乃至偏譬喻等；門後，還結不融不",
    "T33n1716_009:0789b06": "即等，三門亦如是，是為別四門相。若有為",
    "T33n1716_009:0789b07": "門，一門即三門：門前，圓弄引；門中，詮述融",
    "T33n1716_009:0789b08": "即佛智，乃至圓譬喻等；門後，結成融即等。三",
    "T33n1716_009:0789b09": "門亦如是，是為圓四門相。復次，別門詮圓，",
    "T33n1716_009:0789b10": "圓門詮別，或前或後，分別別圓之相，例前",
    "T33n1716_009:0789b11": "(云云)。九、約問答者，若有門明義未辨圓、別，",
    "T33n1716_009:0789b12": "須尋問答覈徵，自見圓、別指趣，三門亦如",
    "T33n1716_009:0789b13": "是(云云)。十、約譬喻者，諸門前後，或舉金銀",
    "T33n1716_009:0789b14": "寶物為譬，或舉如意日月為譬，或用別合，",
    "T33n1716_009:0789b15": "或用圓合，圓、別之相自顯(云云)。今以十意玄",
    "T33n1716_009:0789b16": "覽眾經，圓、別兩門，朗然明矣。復約五味，分",
    "T33n1716_009:0789b17": "別少多：乳教兩種四門；酪教一種四門；生蘇",
    "T33n1716_009:0789b18": "四種四門；熟蘇三種四門；此經一種四門(云",
    "T33n1716_009:0789b19": "云)。今經十義者：「觀一切法空如實相」，決了聲",
    "T33n1716_009:0789b20": "聞法是諸經之王，開方便門，此是融凡小",
    "T33n1716_009:0789b21": "大之人法也。「一切世間治生產業，皆與實",
    "T33n1716_009:0789b22": "相不相違背。」即客作者，是長者子，此是即",
    "T33n1716_009:0789b23": "法之義也。「開、示、悟、入佛之知見」，今所應作",
    "T33n1716_009:0789b24": "唯佛智慧，即佛慧也。「著如來衣、座、室等」，即不",
    "T33n1716_009:0789b25": "次第行也，不斷五欲而淨諸根。「又過五百",
    "T33n1716_009:0789b26": "由旬」，即不斷斷義也。「五品、六根淨」，「乘寶乘、",
    "T33n1716_009:0789b27": "遊四方」，即實位也。「佛自住大乘，定慧力莊",
    "T33n1716_009:0789b28": "嚴，以此度眾生。」即果不縱也。「合掌以敬心，",
    "T33n1716_009:0789b29": "欲聞具足道。」即今佛文前圓詮也。「諸法實相",
    "T33n1716_009:0789c01": "義，已為汝等說。」即古佛文後圓詮也。「智積、龍",
    "T33n1716_009:0789c02": "女」，問答顯圓也。「輪王頂珠」「其車高廣」，皆圓喻",
    "T33n1716_009:0789c03": "也。十意既足，圓門明矣！融門四相，今當說。若",
    "T33n1716_009:0789c04": "言「佛之智慧微妙第一」，又云：「我以如來智",
    "T33n1716_009:0789c05": "慧觀彼久遠猶若今也」。智知妙法，有門也。",
    "T33n1716_009:0789c06": "一切法空，常寂滅相，終歸於空，空門也。諸法",
    "T33n1716_009:0789c07": "常無性，佛種從緣起，即亦空亦有門也。非如",
    "T33n1716_009:0789c08": "非異，非虛非實，雙非兩捨，即非空非有門也。",
    "T33n1716_009:0789c09": "四相標門，十意簡別，故知此經，明圓四門",
    "T33n1716_009:0789c10": "也(云云)。二、明入實觀者，上已知四圓門，今依",
    "T33n1716_009:0789c11": "有門修觀，觀則為十(云云)。對前十二思議之",
    "T33n1716_009:0789c12": "門名不思議境，不思議境即是一實四諦。謂",
    "T33n1716_009:0789c13": "生死苦諦，不可思議，即空、即假、即中。即空故，",
    "T33n1716_009:0789c14": "方便淨；即假故，圓淨；即中故，性淨；三淨一心",
    "T33n1716_009:0789c15": "中得名大涅槃。《淨名》曰：「一切眾生即大涅槃。」",
    "T33n1716_009:0789c16": "故名不可思議四諦也。不可復滅，此即生",
    "T33n1716_009:0789c17": "死之苦諦，是無作之滅，亦是集道也。煩惱集",
    "T33n1716_009:0789c18": "諦不可思議，即空、即假、即中。即空故，名一切",
    "T33n1716_009:0789c19": "智；即假故，名道種智；即中故，一切種智；三智",
    "T33n1716_009:0789c20": "一心中得名大般若。《淨名》曰：「一切眾生即菩",
    "T33n1716_009:0789c21": "提相。不可復得。」此即煩惱之集，而是無作道",
    "T33n1716_009:0789c22": "諦，亦是苦滅，故名不思議一實四諦也。亦",
    "T33n1716_009:0789c23": "是真善妙色，何者？生死即空故名真，生死",
    "T33n1716_009:0789c24": "即假故名善，生死即中故名妙，此名有門",
    "T33n1716_009:0789c25": "不可思議境也。二、發真正心者，一切眾生",
    "T33n1716_009:0789c26": "即大涅槃，云何顛倒？以樂為苦，即起大悲，",
    "T33n1716_009:0789c27": "興兩誓願：令未度者度，令未斷者斷。一",
    "T33n1716_009:0789c28": "切煩惱即是菩提，云何愚闇？以道為非道，即",
    "T33n1716_009:0789c29": "起大慈，興兩誓願：令未知者知，未得者得。",
    "T33n1716_009:0790a01": "無緣慈悲，清淨誓願，慈善根力，任運吸取一",
    "T33n1716_009:0790a02": "切眾生也。三、安心者，既體解成就，發心具足，",
    "T33n1716_009:0790a03": "豈可臨池觀魚，不肯結網，裹糧束脚，安",
    "T33n1716_009:0790a04": "坐不行？修行之要，不出定慧。譬如陰陽調",
    "T33n1716_009:0790a05": "適，萬物秀實，雨旱不節，焦爛豈生？若兩輪均",
    "T33n1716_009:0790a06": "平，是乘能運，二翼具足，堪任飛升。體生死即",
    "T33n1716_009:0790a07": "涅槃名為定，達煩惱即菩提名為慧。於一",
    "T33n1716_009:0790a08": "心中，巧修定慧，具足一切行也。四、破法遍",
    "T33n1716_009:0790a09": "者，以此妙慧，如金剛斧，所擬皆碎；如無翳",
    "T33n1716_009:0790a10": "日，所臨皆朗。若生死即涅槃者，分段、變易，苦",
    "T33n1716_009:0790a11": "諦皆破；若煩惱即菩提者，四住五住，集諦皆",
    "T33n1716_009:0790a12": "破。雖復能破，亦不有所破。何者？生死即涅",
    "T33n1716_009:0790a13": "槃，故無所破也。五、識通塞者，如主兵寶，取",
    "T33n1716_009:0790a14": "捨得宜，強者綏之，弱者撫之。知生死過患",
    "T33n1716_009:0790a15": "名為塞，即涅槃名為通；煩惱惱亂名為塞，",
    "T33n1716_009:0790a16": "即是菩提名為通。始從外道四見，乃至圓",
    "T33n1716_009:0790a17": "教四門，皆識通塞；節節執著即是塞，節節",
    "T33n1716_009:0790a18": "亡妙名為通。若不識諸法夷嶮，非但行法",
    "T33n1716_009:0790a19": "不前，亦亡去重寶也。六、善識道品者，觀生",
    "T33n1716_009:0790a20": "死即涅槃，十界生死色陰皆非淨非不淨，",
    "T33n1716_009:0790a21": "乃至識陰非常非不常。能破八顛倒，即法",
    "T33n1716_009:0790a22": "性四念處，念處中具道品、三解脫及一切法。",
    "T33n1716_009:0790a23": "又知涅槃即生死，顯四枯樹；知生死即涅",
    "T33n1716_009:0790a24": "槃，顯四榮樹；知生死涅槃不二，即一實諦，",
    "T33n1716_009:0790a25": "非枯非榮，住大涅槃也。七、善修對治者，若正",
    "T33n1716_009:0790a26": "道多障，應須助道，觀生死即涅槃，治報障",
    "T33n1716_009:0790a27": "也；觀煩惱即菩提，治業障煩惱障也。八、善",
    "T33n1716_009:0790a28": "知次位者，生死之法本即涅槃，理涅槃也。",
    "T33n1716_009:0790a29": "解知生死即涅槃，名字涅槃也。勤觀生死即",
    "T33n1716_009:0790b01": "涅槃，觀行涅槃也。善根功德生，即相似涅槃",
    "T33n1716_009:0790b02": "也。真實慧起，即分真涅槃也。盡生死底，即",
    "T33n1716_009:0790b03": "究竟涅槃也。觀煩惱即菩提，亦如是。九、善",
    "T33n1716_009:0790b04": "安忍者，能安內外強軟遮障，不壞觀心。若",
    "T33n1716_009:0790b05": "觀生死即涅槃，不為陰、入、境、病患、業、魔、禪、二",
    "T33n1716_009:0790b06": "乘、菩薩等境所動壞也。若觀煩惱即菩提，",
    "T33n1716_009:0790b07": "不為諸見、增上慢境所動壞也。十、無法愛",
    "T33n1716_009:0790b08": "者，既過障難，道根成立，諸功德生。觀生死",
    "T33n1716_009:0790b09": "即涅槃，故諸禪三昧功德生。觀煩惱即菩提",
    "T33n1716_009:0790b10": "故，諸陀羅尼無畏不共諸般若生。觀生死涅",
    "T33n1716_009:0790b11": "槃不二，故法身實相生。相似功德順理而生，",
    "T33n1716_009:0790b12": "喜起順道法愛、生名愛法，不上不退，名為",
    "T33n1716_009:0790b13": "頂墮。此愛若起，即當疾滅；愛若滅已，破無",
    "T33n1716_009:0790b14": "明，開佛知見，證實相體。觀生死即涅槃，故",
    "T33n1716_009:0790b15": "證得解脫；煩惱即菩提，故證得般若；此二不",
    "T33n1716_009:0790b16": "二，證得法身。一身無量身，無上寶聚，如意圓",
    "T33n1716_009:0790b17": "珠，眾法具足。是名有門入實，證得經體。餘",
    "T33n1716_009:0790b18": "三門亦如是。是十種觀，經文具足。「是法不可",
    "T33n1716_009:0790b19": "示，言辭相寂滅，諸餘眾生類，無有能得解。」",
    "T33n1716_009:0790b20": "又「我法妙難思」，即不思議境。於一切眾生",
    "T33n1716_009:0790b21": "中起大慈心，於非菩薩中起大悲心，「我得",
    "T33n1716_009:0790b22": "三菩提時，以神通力、智慧力引之，令得",
    "T33n1716_009:0790b23": "住是法中」，即正發心也。「佛自住大乘，如其",
    "T33n1716_009:0790b24": "所得法，定慧力莊嚴」，即是安於二法，自成成",
    "T33n1716_009:0790b25": "他也。破有法王，即是破法遍也。又如日月",
    "T33n1716_009:0790b26": "光明能除諸幽瞑，「斯人行世間，能破眾生",
    "T33n1716_009:0790b27": "闇」，即破法遍也。「有一導師，將導眾人，明了",
    "T33n1716_009:0790b28": "心決定，在嶮濟眾難」，善知通塞也。淨藏淨",
    "T33n1716_009:0790b29": "眼，善修三十七品諸波羅蜜，即是兩意也。增",
    "T33n1716_009:0790c01": "道損生，遊於四方，即是識次位也。安住不",
    "T33n1716_009:0790c02": "動如須彌頂，著如來衣，即安忍也。雖聞是",
    "T33n1716_009:0790c03": "諸聲，聽之而不著，其意等六根，皆言清淨",
    "T33n1716_009:0790c04": "若此，又云真淨大法，即無法愛也。是十種觀",
    "T33n1716_009:0790c05": "散在經文而人不知，今撮聚十數，入有門",
    "T33n1716_009:0790c06": "為觀，乃至三門，小異大同，十觀入實，亦復",
    "T33n1716_009:0790c07": "如是。復次，此十觀意，非但獨出今經；大小",
    "T33n1716_009:0790c08": "乘經論，備有其意。如摩黎山，純出栴檀，固",
    "T33n1716_009:0790c09": "非外道四韋陀典，及此間莊老之所載也。世",
    "T33n1716_009:0790c10": "人咸共講讀，而對文不知，若欲學道，全無",
    "T33n1716_009:0790c11": "方便。悲夫！徒知[穀禾+牛]捋，不解鑽搖。若識十",
    "T33n1716_009:0790c12": "意，於小乘四門俱用入真，於大乘四門俱",
    "T33n1716_009:0790c13": "用入實，既入實已，如食乳糜，更無所須。半",
    "T33n1716_009:0790c14": "如意珠、全如意珠，布施一切，雖有此施，不",
    "T33n1716_009:0790c15": "見有人輕生重道，勤心修習。不受不用，",
    "T33n1716_009:0790c16": "徒施何益？我則悔焉，雖無所益，作毒鼓因，",
    "T33n1716_009:0790c17": "欲具知之，委如《止觀》(云云)。三、明諸門麁妙",
    "T33n1716_009:0790c18": "者，為二：一、就能所判麁妙。二、約諸門判麁",
    "T33n1716_009:0790c19": "妙。能、所為四句，門名能通，理是所通。自有",
    "T33n1716_009:0790c20": "能通麁，所通亦麁；能通妙，所通麁；能通麁，所",
    "T33n1716_009:0790c21": "通妙；能通妙，所通亦妙。三藏四門，扶事淺近，",
    "T33n1716_009:0790c22": "故能通為麁；但詮偏真，所通亦麁。通教四",
    "T33n1716_009:0790c23": "門，大乘體法，如實巧度，能通為妙；三乘偏證，",
    "T33n1716_009:0790c24": "所通為麁。別教四門，教道方便，能通為麁；",
    "T33n1716_009:0790c25": "詮入圓真，所通為妙。圓教四門，證道實說，能",
    "T33n1716_009:0790c26": "通為妙；即事而圓，所通亦妙也。又自有帶",
    "T33n1716_009:0790c27": "麁能、所，生蘇教是也。不帶麁能、所，乳教是",
    "T33n1716_009:0790c28": "也。自有帶麁所、不帶麁能，熟蘇教是也。自",
    "T33n1716_009:0790c29": "有帶麁能、不帶麁所，圓接通、接別是也，涅",
    "T33n1716_009:0791a01": "槃中諸門亦是也。問：經云：唯有一門而復狹",
    "T33n1716_009:0791a02": "小，為麁故稱一小？為妙故稱一小？答：此義",
    "T33n1716_009:0791a03": "當通用，不可局在一門。何者？如三藏四門",
    "T33n1716_009:0791a04": "赴機異說，故言四；同是佛教，故言一。門門方",
    "T33n1716_009:0791a05": "便異，故言四；同向涅槃，故言一。所通從能",
    "T33n1716_009:0791a06": "通，故言四；能通會所通，故言一。文字中無",
    "T33n1716_009:0791a07": "菩提，是約教論狹小；譬如隘路，不受二人",
    "T33n1716_009:0791a08": "並行，即約行論狹小。教行兩門取真難契，",
    "T33n1716_009:0791a09": "即約理論狹小(云云)。通教亦如是，逗緣別",
    "T33n1716_009:0791a10": "說故為四；同是佛教，故言一。觀法不同故",
    "T33n1716_009:0791a11": "有四；俱向無生故為一。所隨於能故為",
    "T33n1716_009:0791a12": "四；能隨於所故為一。通教即事而真，文字",
    "T33n1716_009:0791a13": "中有菩提，善惡俱觀皆不可得，即是並行，",
    "T33n1716_009:0791a14": "不約此義論狹小，但教觀取真理難當，",
    "T33n1716_009:0791a15": "故名理為狹小(云云)。別教四門亦如是，為",
    "T33n1716_009:0791a16": "四機說，故有四；同是佛教，故言一。入實觀",
    "T33n1716_009:0791a17": "異，故言四；俱向一實，故言一。所隨於能，故",
    "T33n1716_009:0791a18": "言四；能會於所，故言一。不即生死是涅",
    "T33n1716_009:0791a19": "槃，教狹小；不即煩惱是菩提，故行狹小。教",
    "T33n1716_009:0791a20": "行取理難當，名理論狹小。圓教四門亦如",
    "T33n1716_009:0791a21": "是，逗四種機，故言四；皆是佛說，故言一。入",
    "T33n1716_009:0791a22": "實觀異，故言四；四觀向實，故言一。將門名",
    "T33n1716_009:0791a23": "理，故言四；以理應門，故言一。此教即生",
    "T33n1716_009:0791a24": "死是涅槃，教不狹小；煩惱即菩提，行不狹",
    "T33n1716_009:0791a25": "小。而此教觀取理難當，名理為狹小。若依",
    "T33n1716_009:0791a26": "經文「唯有一門而復狹小」者，正語教行之",
    "T33n1716_009:0791a27": "門，取理不當，故言狹小也。今拓開一句，處",
    "T33n1716_009:0791a28": "處不同，豈可定執守一文耶？若得此意，麁",
    "T33n1716_009:0791a29": "妙自明(云云)。二、約諸門判麁妙者，先明三",
    "T33n1716_009:0791b01": "藏四門皆是能通，執著四門俱皆壅礙，成",
    "T33n1716_009:0791b02": "壞麁妙，更無優劣。此則不可偏判。若從法",
    "T33n1716_009:0791b03": "為語，有則附俗，入道則拙；空則傍真，入道則",
    "T33n1716_009:0791b04": "巧。故《釋論》云：「為鈍根人說生空，為利根",
    "T33n1716_009:0791b05": "說法空。」即其義也。亦有亦無門，望前為巧，",
    "T33n1716_009:0791b06": "望後是拙，非有非無門則是巧也。《大論》云：",
    "T33n1716_009:0791b07": "「半有半無者，名為鈍人。」是約四門法判麁",
    "T33n1716_009:0791b08": "妙也。今約根性便宜，若宜有門，有門成，三",
    "T33n1716_009:0791b09": "門壞。若宜無門，無門成，三門壞。乃至第四",
    "T33n1716_009:0791b10": "門亦如是。若就一門皆得四悉檀者，皆名",
    "T33n1716_009:0791b11": "為成；失四悉檀者，皆名為壞。還就一門赴",
    "T33n1716_009:0791b12": "欲為得，乖情為失；當宜為得，不當宜為",
    "T33n1716_009:0791b13": "失；治病為得，不治病為失；見第一義為",
    "T33n1716_009:0791b14": "得，不見第一義為失。傳有成壞，約此得",
    "T33n1716_009:0791b15": "論麁妙也。又，約十觀判麁妙者，觀因緣",
    "T33n1716_009:0791b16": "境正為得，境邪僻為失；發真正心為得，",
    "T33n1716_009:0791b17": "不爾為失；安心得所為得，安心不調為",
    "T33n1716_009:0791b18": "失；破法遍為得，不遍為失；知通塞為得，",
    "T33n1716_009:0791b19": "不知通塞為失；乃至順道法愛不生為得，",
    "T33n1716_009:0791b20": "順道法愛生為失。若一門十法成就，則此門",
    "T33n1716_009:0791b21": "為妙，餘門為麁。若餘門十法成就，此門不",
    "T33n1716_009:0791b22": "成就，則此為麁，餘門為妙(云云)。通四門麁妙",
    "T33n1716_009:0791b23": "者，通理唯一，一不可說，有何形比麁妙",
    "T33n1716_009:0791b24": "可論？就赴機說門，不無優劣，判四門深",
    "T33n1716_009:0791b25": "淺，如三藏中說。又約一一門，若說會四悉",
    "T33n1716_009:0791b26": "檀機，名之為妙；若乖四機，名之為麁。若",
    "T33n1716_009:0791b27": "於一一門十觀修行，句句得所，名之為妙；",
    "T33n1716_009:0791b28": "句句失所，名之為麁。麁故四邊火所燒，不",
    "T33n1716_009:0791b29": "得入清涼池；異此者名之為妙也。別四門",
    "T33n1716_009:0791c01": "麁妙者，若論法相，有門附事故為麁，空門",
    "T33n1716_009:0791c02": "傍理故為妙；空門單理故為麁，亦空亦有",
    "T33n1716_009:0791c03": "門兩通故為妙；亦空亦有兩存故為麁，非空",
    "T33n1716_009:0791c04": "非有門兩捨故為妙。若約根緣則不如是，",
    "T33n1716_009:0791c05": "有門稱欲故為妙，三門不稱欲故為麁；有",
    "T33n1716_009:0791c06": "門是宜故為妙，三門非宜故為麁；有門對",
    "T33n1716_009:0791c07": "惡故為妙，三門非對故為麁；有門見第一",
    "T33n1716_009:0791c08": "義故為妙，三門不見第一義故為麁。餘",
    "T33n1716_009:0791c09": "三門亦如是。又，識有門真善妙色之境者，",
    "T33n1716_009:0791c10": "名鎮頭迦；不識境故名迦羅迦。正發心故",
    "T33n1716_009:0791c11": "名鎮頭迦；不正發心名迦羅迦。安心定慧",
    "T33n1716_009:0791c12": "名鎮頭迦；不安二法名迦羅迦。破諸法",
    "T33n1716_009:0791c13": "遍名鎮頭迦；破法不遍名迦羅迦。善識通",
    "T33n1716_009:0791c14": "塞名鎮頭迦；不識通塞名迦羅迦。修三",
    "T33n1716_009:0791c15": "十七品名鎮頭迦；不修道品名迦羅迦。善",
    "T33n1716_009:0791c16": "解對治名鎮頭迦；不善對治名迦羅迦。",
    "T33n1716_009:0791c17": "善知次位名鎮頭迦；不識次位名迦羅",
    "T33n1716_009:0791c18": "迦。安忍不動名鎮頭迦；不能安忍名迦羅",
    "T33n1716_009:0791c19": "迦。無順道愛名鎮頭迦；順道愛起名迦羅",
    "T33n1716_009:0791c20": "迦。迦羅迦果則有九分，鎮頭迦果纔有一",
    "T33n1716_009:0791c21": "分。若十觀成就，則十分鎮頭，十觀皆妙。若九",
    "T33n1716_009:0791c22": "分迦羅，迦羅則麁；一分鎮頭，鎮頭則妙。疊華",
    "T33n1716_009:0791c23": "千斤，不如真金一兩，故約此判麁妙也。有",
    "T33n1716_009:0791c24": "門既爾，餘三門亦如是。圓教四門者，則皆妙",
    "T33n1716_009:0791c25": "無麁。何者？有門為法界，攝一切法不可",
    "T33n1716_009:0791c26": "思議，即是一切法，況復三門！空門即是法界，",
    "T33n1716_009:0791c27": "攝一切法，況復三門！餘二亦如是，法相平",
    "T33n1716_009:0791c28": "等，無復優劣。若爾則無四門之異，但因順",
    "T33n1716_009:0791c29": "根機，赴緣四說，如四指指一月，月一指四。",
    "T33n1716_009:0792a01": "何者？此由眾生世世習此四門，因以成性，",
    "T33n1716_009:0792a02": "昔四門中推理，欲翻無明，即成慧根性。昔",
    "T33n1716_009:0792a03": "四門中修善，欲翻惡業，即成福德根性，福",
    "T33n1716_009:0792a04": "慧因緣，感今名、色、觸、受，各於本習而起愛",
    "T33n1716_009:0792a05": "取，是為十法，成圓性眾生。欲樂不同，宜治",
    "T33n1716_009:0792a06": "有異，佛智明鑒，照機無差。以世界悉檀赴",
    "T33n1716_009:0792a07": "四性欲，說此四門；以為人悉檀生四善；",
    "T33n1716_009:0792a08": "以對治悉檀治其四執；以第一義悉檀令",
    "T33n1716_009:0792a09": "四人見理。無此四緣，佛不說法。緣既不一，",
    "T33n1716_009:0792a10": "略言其四，皆是正直捨方便，但說無上道。",
    "T33n1716_009:0792a11": "門相圓融，四門皆妙。此就教門，更判麁妙。",
    "T33n1716_009:0792a12": "何者？若不得四悉檀意，諸論諍競，誰能融",
    "T33n1716_009:0792a13": "通？如地論有南北二道，加復攝大乘興，各",
    "T33n1716_009:0792a14": "自謂真，互相排斥，令墮負處，若不得意，四",
    "T33n1716_009:0792a15": "門俱失。但圓門融淨，教尚虛玄，銷釋經論，何",
    "T33n1716_009:0792a16": "競不息？若欲入道，何門不通？悟理之時，豈",
    "T33n1716_009:0792a17": "應存四？修行之時，豈應有塞？但四塞有輕",
    "T33n1716_009:0792a18": "重。別教門隔，悟者無乖，未悟成諍，其執大",
    "T33n1716_009:0792a19": "重，譬如鈍馬，痛手乃去。圓門虛玄，未悟之",
    "T33n1716_009:0792a20": "時，其執則輕，譬如快馬，見鞭影即去。如此",
    "T33n1716_009:0792a21": "輕執，若未得第一義益，不失三悉檀利。故",
    "T33n1716_009:0792a22": "論云：是四悉檀，皆實不虛。何者？世界故實，",
    "T33n1716_009:0792a23": "乃至見第一故實。雖俱是實，實有深淺，亦",
    "T33n1716_009:0792a24": "俱是虛。何者？如有門說世界悉檀，於樂",
    "T33n1716_009:0792a25": "欲是實，於餘則虛；有門生善為實，於餘",
    "T33n1716_009:0792a26": "則虛；有門破惡為實，於餘則虛；有門見第",
    "T33n1716_009:0792a27": "一義為實，於餘則虛。乃至三門亦如是。有",
    "T33n1716_009:0792a28": "門三悉檀於世界故實，於第一義則虛；",
    "T33n1716_009:0792a29": "一悉檀於第一義故實，於世界則虛；實故",
    "T33n1716_009:0792b01": "為妙，虛故為麁，廣作(云云)。若以此麁妙約五",
    "T33n1716_009:0792b02": "味者，乳教有八門，四麁四妙，所通俱妙也。",
    "T33n1716_009:0792b03": "酪教四門為麁，理亦是麁。生蘇則十六門，十",
    "T33n1716_009:0792b04": "二門是麁，四門是妙；兩所通為麁，兩所通為",
    "T33n1716_009:0792b05": "妙。熟蘇有十二門，八門是麁；四門是妙。一",
    "T33n1716_009:0792b06": "理為麁，一理為妙。法華四門為妙，一理亦",
    "T33n1716_009:0792b07": "妙。諸聲聞人前來，門理俱麁，至此法華門理",
    "T33n1716_009:0792b08": "融妙。菩薩不定，或於方等般若門理融妙；",
    "T33n1716_009:0792b09": "極鈍者，同二乘也。涅槃有十六門，十二門",
    "T33n1716_009:0792b10": "麁，四門為妙，所通俱妙。何者？前來諸門，麁",
    "T33n1716_009:0792b11": "妙各通，猶存權理。涅槃不爾，一切諸法中，",
    "T33n1716_009:0792b12": "悉有安樂性，是諸眾生皆有佛性，無復權",
    "T33n1716_009:0792b13": "理，但一妙理，而更存麁門，為妙理方便，皆",
    "T33n1716_009:0792b14": "明入實。如梵志問云：因無常故，果云何常？",
    "T33n1716_009:0792b15": "佛反質答(云云)。故知如百川總海，諸門會實，",
    "T33n1716_009:0792b16": "實理要急，是故須融；接引鈍根，存麁方便。",
    "T33n1716_009:0792b17": "法華折伏破權門理，如金沙大河，無復迴",
    "T33n1716_009:0792b18": "曲。涅槃攝受，更許權門，各為因緣，存廢有",
    "T33n1716_009:0792b19": "異。然金沙百川，歸海不別(云云)。四、開麁門",
    "T33n1716_009:0792b20": "顯妙門者。問：《中論》先明摩訶衍門，後明二",
    "T33n1716_009:0792b21": "乘門。今何意先明小門，後明大門？答：《中論》",
    "T33n1716_009:0792b22": "為時人見成病，先以大蕩，後示入真之門。",
    "T33n1716_009:0792b23": "今經無復見病，但住草庵，須開方便門，示",
    "T33n1716_009:0792b24": "圓實相，故先列小門，次明大門。開破適時，",
    "T33n1716_009:0792b25": "各有其美。若法華後教，不俟更開，法華前",
    "T33n1716_009:0792b26": "教，或門、理已入妙者，更何所開？或門、理",
    "T33n1716_009:0792b27": "雖妙，而人未妙。門、理妙者，亦不須開；若",
    "T33n1716_009:0792b28": "門、若理、若人未妙者，今當開。謂開一切",
    "T33n1716_009:0792b29": "愛見、煩惱即是菩提，故云：「觀一切法空如",
    "T33n1716_009:0792c01": "實相。」開一切生死即是涅槃，故云：「世間相",
    "T33n1716_009:0792c02": "常住。」開一切凡人即是妙人，故云：「一切眾",
    "T33n1716_009:0792c03": "生皆是吾子。」開一切愛見言教即是佛法，故",
    "T33n1716_009:0792c04": "云：「若說俗間經書，治生產業，皆與實相不相",
    "T33n1716_009:0792c05": "違背。」開一切眾生即是妙理，故云：「為令眾",
    "T33n1716_009:0792c06": "生開佛知見，示、悟、入等，亦復如是。」開一切",
    "T33n1716_009:0792c07": "小乘法即是妙法，故云：「決了聲聞法，是諸經",
    "T33n1716_009:0792c08": "之王。」開一切聲聞教，故云：「佛昔於菩薩前",
    "T33n1716_009:0792c09": "毀訾聲聞，然佛實以大乘而見教化。」開一",
    "T33n1716_009:0792c10": "切聲聞行即是妙行，故云：「汝等所行是菩薩",
    "T33n1716_009:0792c11": "道。」開一切聲聞理即是妙理，故云：「開方便",
    "T33n1716_009:0792c12": "門，示真實相。」開諸菩薩未被妙者，今皆得",
    "T33n1716_009:0792c13": "圓，故云：「菩薩聞是法，疑網悉已除。」別教有",
    "T33n1716_009:0792c14": "一種菩薩，三藏亦一種菩薩，通教一種菩薩，",
    "T33n1716_009:0792c15": "未決了者，今皆開顯。若門若理，無不入妙，",
    "T33n1716_009:0792c16": "是名開權顯實，決麁令妙也(云云)。",
    "T33n1716_009:0792c17": "○第五、實相為諸經作體，更為五：一、今經之",
    "T33n1716_009:0792c18": "體種種異名。二、諸經體種種異名。三、傍正料",
    "T33n1716_009:0792c19": "簡。四、此彼料簡。五、麁妙開麁顯妙。一、此經",
    "T33n1716_009:0792c20": "體名，前後同異者，〈序品〉云：「今佛放光明，助",
    "T33n1716_009:0792c21": "發實相義。」又云：「諸法實相義，已為汝等說。」",
    "T33n1716_009:0792c22": "〈方便品〉廣說中云：「諸佛一大事因緣，開佛知",
    "T33n1716_009:0792c23": "見」、「無上道」、「實相印」等。〈譬喻〉中，以「大車」譬一大",
    "T33n1716_009:0792c24": "乘。〈信解〉中名「付家業」。〈藥草〉中名「一切智地」、「最",
    "T33n1716_009:0792c25": "實事」。〈化城〉中名「實所」。〈授記〉中名「繫珠」。〈法師〉",
    "T33n1716_009:0792c26": "中名祕密藏。〈寶塔〉中名「平等大慧」。〈安樂行〉中",
    "T33n1716_009:0792c27": "名「實相」。〈壽量〉中名「非如非異」。〈神力品〉中「祕要",
    "T33n1716_009:0792c28": "之藏」。〈妙音〉中名「普現色身三昧」。〈觀音〉中名「普",
    "T33n1716_009:0792c29": "門」。〈勸發〉中名「殖眾德本」。如是等異名不同，",
    "T33n1716_009:0793a01": "其義亦異；理極真實，以實為相，故名「實相」。",
    "T33n1716_009:0793a02": "靈知寂照，名「佛知見」。三世諸佛唯用此自行",
    "T33n1716_009:0793a03": "化他，故言「大事因緣」。虛通名「道」。正定諸法",
    "T33n1716_009:0793a04": "名「實相印」。運載名「乘」。成辦佛事名「家業」。一",
    "T33n1716_009:0793a05": "切所依，故名「智地」。諸法之元，故名「寶所」。圓妙",
    "T33n1716_009:0793a06": "難思，故言「寶珠」。無所積聚而含眾法，名",
    "T33n1716_009:0793a07": "「祕藏」。祕要通達無礙，名「平等大慧」。遮於二",
    "T33n1716_009:0793a08": "邊，名「非如非異」。妙色自在，故言「普現三昧」。",
    "T33n1716_009:0793a09": "入實之由，故名「普門」。諸法由生，故言「德本」。如",
    "T33n1716_009:0793a10": "是名義差別，體即實相，已如上說(云云)。二、諸",
    "T33n1716_009:0793a11": "經之體種種異名者。問：《釋論》云：「無實相印，是",
    "T33n1716_009:0793a12": "魔所說。」今談實相可用為體，餘經不爾，應",
    "T33n1716_009:0793a13": "是魔說？答：不然。諸經異名，或真善妙色，或",
    "T33n1716_009:0793a14": "畢竟空，或如來藏，或中道等，種種異名不可",
    "T33n1716_009:0793a15": "具載，皆是實相別稱，悉是正印，各稱第一，",
    "T33n1716_009:0793a16": "由實印故也。若失此意，則非佛法，故言眾",
    "T33n1716_009:0793a17": "經體同也。三、傍正料簡者，眾經半滿小大之",
    "T33n1716_009:0793a18": "殊，體有傍正。正即實相，傍即偏真。偏真或時",
    "T33n1716_009:0793a19": "含實相，實相或時帶偏真，而通稱實相。故",
    "T33n1716_009:0793a20": "《中論》云：「實相三人共得」，共得者，即偏真也。《大",
    "T33n1716_009:0793a21": "經》云：「聲聞之人，但見於空」，空即傍也。「智者",
    "T33n1716_009:0793a22": "見空及與不空」，不空即正也。此經云：「我等",
    "T33n1716_009:0793a23": "昔日同入法性」，法性即傍也。「今日安住實智",
    "T33n1716_009:0793a24": "中」，實智中即正也。小乘三法印此傍也；通教",
    "T33n1716_009:0793a25": "帶傍明正也；別、圓但明於正、不復論傍。若",
    "T33n1716_009:0793a26": "約五味。乳唯論正。酪唯論傍。生蘇、熟蘇，傍",
    "T33n1716_009:0793a27": "正相兼帶。醍醐唯正。又正實相多諸名字，",
    "T33n1716_009:0793a28": "約名字中復論傍正，《勝鬘》自性清淨為正，",
    "T33n1716_009:0793a29": "餘名為傍；《華嚴》以法身為正；《般若》以一切",
    "T33n1716_009:0793b01": "種智為正；《涅槃》以佛性為正；此經以實",
    "T33n1716_009:0793b02": "相一乘為正，餘名為傍。此則非傍非正論",
    "T33n1716_009:0793b03": "傍正，傍正悉是經體(云云)。四、就彼此料簡，上",
    "T33n1716_009:0793b04": "約別、圓二法異名料簡；今更通就小大四",
    "T33n1716_009:0793b05": "句料簡：或名義體與此經同；或名義體與此",
    "T33n1716_009:0793b06": "經異；或名義與此經同而體異；或名義與",
    "T33n1716_009:0793b07": "此經異而體同。三藏中若名體為實相者，",
    "T33n1716_009:0793b08": "此名義與此經同而體異。若不名為實相",
    "T33n1716_009:0793b09": "者，此名義體與此經異。唯論兩句，無有兩",
    "T33n1716_009:0793b10": "句。通教名實相為體者，此名義同而體異；",
    "T33n1716_009:0793b11": "若不作此名，則名義體俱異。若通門遠通",
    "T33n1716_009:0793b12": "中道者，則名義體同，名義異而體同。別教",
    "T33n1716_009:0793b13": "望圓經四句，如一法異名中分別(云云)。歷五",
    "T33n1716_009:0793b14": "味者，乳教兩種名義同，兩種名義異而體同。",
    "T33n1716_009:0793b15": "酪教如前(云云)。生蘇。熟蘇中，如前(云云)。涅槃",
    "T33n1716_009:0793b16": "中四種名義異、名義同，而皆體同，一佛性則",
    "T33n1716_009:0793b17": "無差別(云云)。五、麁妙者，正實相中傍正異名",
    "T33n1716_009:0793b18": "者，此乃異名異義，其體本同，此無麁妙。但",
    "T33n1716_009:0793b19": "傍為麁，傍含正，正帶傍，一往亦為麁，但正",
    "T33n1716_009:0793b20": "為妙也。藏、通名同義同而體別，一向是麁。別",
    "T33n1716_009:0793b21": "名義或同或異，教門異為麁，體同為妙；名",
    "T33n1716_009:0793b22": "義同，名義異，而體同為妙。歷五味中，麁妙",
    "T33n1716_009:0793b23": "可知也。開麁者，即開於傍也。或開傍教即",
    "T33n1716_009:0793b24": "正教，佛昔於菩薩前毀訾聲聞，然佛實以",
    "T33n1716_009:0793b25": "大乘而見教化。或開傍行即正行，「汝等所",
    "T33n1716_009:0793b26": "行是菩薩道」。或開傍人即正人，客作人一日",
    "T33n1716_009:0793b27": "之價，即長者子也。或開傍體即正體，開方",
    "T33n1716_009:0793b28": "便門示真實相，後見此貧人，示以所繫珠。",
    "T33n1716_009:0793b29": "深觀傍理，即正理也。一切皆妙，無麁可待，",
    "T33n1716_009:0793c01": "即經之正意也。",
    "T33n1716_009:0793c02": "○第六、諸行體，此為四：一、諸行同異。二、依",
    "T33n1716_009:0793c03": "經修行。三、麁妙。四、開麁。行同異者，夫稟",
    "T33n1716_009:0793c04": "教立行，不出信、法。鈍者因聞得解，從解",
    "T33n1716_009:0793c05": "立行，故名信行。利者自推得解，從解立",
    "T33n1716_009:0793c06": "行，故名法行。二行通四教。三藏信、法，以",
    "T33n1716_009:0793c07": "傍實相為體。通教信、法，以傍含正為體。別",
    "T33n1716_009:0793c08": "教信、法，以正為體。圓信、法，亦用正為體。",
    "T33n1716_009:0793c09": "若橫論行，即是諸波羅蜜、慈悲喜捨等，當",
    "T33n1716_009:0793c10": "教論體。若橫竪諸行有體，則本立而道生。",
    "T33n1716_009:0793c11": "若體有行，體則藉行而顯也。重明圓竪",
    "T33n1716_009:0793c12": "行，五品、六根以相似正為體；初住至等覺，",
    "T33n1716_009:0793c13": "皆用真正為體。橫行者，如《大品》云：一切法",
    "T33n1716_009:0793c14": "皆是摩訶衍，以不可得，不可得故，即正實相",
    "T33n1716_009:0793c15": "也。此文云：「不得諸法，若有若無」「等賜諸子",
    "T33n1716_009:0793c16": "各一大車」，即其義也。儒童見然燈佛，得無生",
    "T33n1716_009:0793c17": "忍，行有真體。《金剛般若》云：「無住相布施，如",
    "T33n1716_009:0793c18": "人有目，見種種色。」亦其義也。竪行有體，其",
    "T33n1716_009:0793c19": "車則高；橫行有體，其車即廣；高廣大運，行步",
    "T33n1716_009:0793c20": "平正，其疾如風(云云)。二、依經修行者，前信、法",
    "T33n1716_009:0793c21": "兩行，意通時寬，或經劫數，譬如長圍。若依",
    "T33n1716_009:0793c22": "諸經別明行法，剋日制時，喻如苦攻。若隨",
    "T33n1716_009:0793c23": "事行行，行則無體；若隨理行行，令此空慧",
    "T33n1716_009:0793c24": "與行相應，能破無量障道罪，能得無生忍",
    "T33n1716_009:0793c25": "者，此行有體。諸經別行乃多，略言其四：謂",
    "T33n1716_009:0793c26": "常行行、常坐行、半行半坐行、非行非坐行。諸",
    "T33n1716_009:0793c27": "行各有事相方法，勤身苦策，悉用實相正",
    "T33n1716_009:0793c28": "觀為體。念念無間，清淨如空，具論觀意，如",
    "T33n1716_009:0793c29": "《止觀》中說。然小乘戒藏不許懺重，修多羅",
    "T33n1716_009:0793c30": "藏，使犯重人念佛身，佛身者，念空也；亦備",
    "T33n1716_009:0794a01": "有常行等方法，而以偏空為體。通教亦明",
    "T33n1716_009:0794a02": "常行等方法，而用即空為體。別行歷別，圓",
    "T33n1716_009:0794a03": "行虛融，而俱用正實相為體。以此四行歷",
    "T33n1716_009:0794a04": "五味，論方法之體，義推可知。三、麁妙者，藏、",
    "T33n1716_009:0794a05": "通，信、法真，似橫竪諸行，以傍實相為體，體",
    "T33n1716_009:0794a06": "行俱麁。別，信、法真，似橫竪諸行，雖依別門，",
    "T33n1716_009:0794a07": "用正實相為體，因無常故，而果是常，行麁",
    "T33n1716_009:0794a08": "體妙。圓，信、法真，似橫竪，依圓門正體，體行俱",
    "T33n1716_009:0794a09": "妙。歷五味明麁妙可知(云云)。依諸經方法",
    "T33n1716_009:0794a10": "常行等行，以傍為體，體、行俱麁；以正為體，",
    "T33n1716_009:0794a11": "則行麁體妙。體、行俱妙，例前可知。歷五味",
    "T33n1716_009:0794a12": "亦可解(云云)。四、開麁者，開三藏信、法兩行，",
    "T33n1716_009:0794a13": "亦是決了聲聞法，是諸經之王。聞已諦思惟，",
    "T33n1716_009:0794a14": "得近無上道。聞即信行，思惟即法行，皆近",
    "T33n1716_009:0794a15": "無上道者，即大乘無相行，近於真也。開橫",
    "T33n1716_009:0794a16": "行者，低頭舉手，歌詠散心，皆已成佛道。三",
    "T33n1716_009:0794a17": "藏最淺，尚被開即妙，況通、別等，可以意得。",
    "T33n1716_009:0794a18": "開依小乘常行等方法者，小小微善，無一",
    "T33n1716_009:0794a19": "不成佛，可以意得(云云)。",
    "T33n1716_009:0794a20": "妙法蓮華經玄義卷第九上"
}