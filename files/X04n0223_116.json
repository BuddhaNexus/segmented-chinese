{
    "X04n0223_116:0760b04": "大方廣佛新華嚴經合論卷第一百十六",
    "X04n0223_116:0760b05": "唐于闐國三藏沙門實叉難陀譯經",
    "X04n0223_116:0760b06": "唐太原方山長者李通玄造論",
    "X04n0223_116:0760b07": "唐福州開元寺沙門志寧釐經合論",
    "X04n0223_116:0760b08": "入法界品第三十九之二十九",
    "X04n0223_116:0760b09": "【論】從此十一地已後會慈氏一生所得佛果門於",
    "X04n0223_116:0760b10": "此門中長科為十段。",
    "X04n0223_116:0760b11": "【經】善男子於此南方有國名海岸有園名大莊嚴其",
    "X04n0223_116:0760b12": "中有一廣大樓閣名毗盧遮那莊嚴藏從菩薩善根",
    "X04n0223_116:0760b13": "果報生從菩薩念力願力自在力神通力生從菩薩",
    "X04n0223_116:0760b14": "善巧方便生從菩薩福德智慧生善男子住不思議",
    "X04n0223_116:0760b15": "解脫菩薩以大悲心為諸眾生現如是境界集如是",
    "X04n0223_116:0760b16": "莊嚴彌勒菩薩摩訶薩安處其中為欲攝受本所生",
    "X04n0223_116:0760b17": "處父母眷屬及諸人民令成熟故又欲令彼同受生",
    "X04n0223_116:0760b18": "同修行眾生於大乘中得堅固故又欲令彼一切眾",
    "X04n0223_116:0760b19": "生隨住地隨善根皆成就故又欲為汝顯示菩薩解",
    "X04n0223_116:0760b20": "脫門故顯示菩薩徧一切處受生自在故顯示菩薩",
    "X04n0223_116:0760b21": "以種種身普現一切眾生之前常教化故顯示菩薩",
    "X04n0223_116:0760b22": "以大悲力普攝一切世間資財而不厭故顯示菩薩",
    "X04n0223_116:0760b23": "具修諸行知一切行離諸相故顯示菩薩處處受生",
    "X04n0223_116:0760b24": "了一切生皆無相故汝詣彼問菩薩云何行菩薩行",
    "X04n0223_116:0760c01": "云何修菩薩道云何學菩薩戒云何淨菩薩心云何",
    "X04n0223_116:0760c02": "發菩薩願云何習菩薩助道具云何入菩薩所住地",
    "X04n0223_116:0760c03": "云何滿菩薩波羅蜜云何獲菩薩無生忍云何具菩",
    "X04n0223_116:0760c04": "薩功德法云何事菩薩善知識何以故善男子彼菩",
    "X04n0223_116:0760c05": "薩摩訶薩通達一切菩薩行了知一切眾生心常現",
    "X04n0223_116:0760c06": "其前教化調伏彼菩薩已滿一切波羅蜜已住一切",
    "X04n0223_116:0760c07": "菩薩地已證一切菩薩忍已入一切菩薩位已蒙授",
    "X04n0223_116:0760c08": "與具足記已遊一切菩薩境已得一切佛神力已蒙",
    "X04n0223_116:0760c09": "一切如來以一切智甘露法水而灌其頂善男子彼",
    "X04n0223_116:0760c10": "善知識能潤澤汝諸善根能增長汝菩提心能堅汝",
    "X04n0223_116:0760c11": "志能益汝善能長汝菩薩根能示汝無礙法能令汝",
    "X04n0223_116:0760c12": "入普賢地能為汝說菩薩願能為汝說普賢行能為",
    "X04n0223_116:0760c13": "汝說一切菩薩行願所成功德善男子汝不應修一",
    "X04n0223_116:0760c14": "善照一法行一行發一願得一記住一忍生究竟想",
    "X04n0223_116:0760c15": "不應以限量心行於六度住於十地淨佛國土事善",
    "X04n0223_116:0760c16": "知識何以故善男子菩薩摩訶薩應種無量諸善根",
    "X04n0223_116:0760c17": "應集無量菩提具應修無量菩提因應學無量巧迴",
    "X04n0223_116:0760c18": "向應化無量眾生界應知無量眾生心應知無量眾",
    "X04n0223_116:0760c19": "生根應識無量眾生解應觀無量眾生行應調伏無",
    "X04n0223_116:0760c20": "量眾生應斷無量煩惱應淨無量業習應滅無量邪",
    "X04n0223_116:0760c21": "見應除無量雜染心應發無量清淨心應拔無量苦",
    "X04n0223_116:0760c22": "毒箭應涸無量愛欲海應破無量無明暗應摧無量",
    "X04n0223_116:0760c23": "我慢山應斷無量生死縛應度無量諸有流應竭無",
    "X04n0223_116:0760c24": "量受生海應令無量眾生出五欲淤泥應使無量眾",
    "X04n0223_116:0761a01": "生離三界牢獄應置無量眾生於聖道中應銷滅無",
    "X04n0223_116:0761a02": "量貪欲行應淨治無量瞋恚行應摧破無量愚癡行",
    "X04n0223_116:0761a03": "應超無量魔網應離無量魔業應淨治菩薩無量欲",
    "X04n0223_116:0761a04": "樂應增長菩薩無量方便應出生菩薩無量增上根",
    "X04n0223_116:0761a05": "應明潔菩薩無量決定解應趣入菩薩無量平等應",
    "X04n0223_116:0761a06": "清淨菩薩無量功德應修治菩薩無量諸行應示現",
    "X04n0223_116:0761a07": "菩薩無量隨順世間行應生無量淨信力應住無量",
    "X04n0223_116:0761a08": "精進力應淨無量正念力應滿無量三昧力應起無",
    "X04n0223_116:0761a09": "量淨慧力應堅無量勝解力應集無量福德力應長",
    "X04n0223_116:0761a10": "無量智慧力應發起無量菩薩力應圓滿無量如來",
    "X04n0223_116:0761a11": "力應分別無量法門應了知無量法門應清淨無量",
    "X04n0223_116:0761a12": "法門應生無量法光明應作無量法照曜應照無量",
    "X04n0223_116:0761a13": "品類根應知無量煩惱病應集無量妙法藥應療無",
    "X04n0223_116:0761a14": "量眾生疾應嚴辦無量甘露供應往詣無量佛國土",
    "X04n0223_116:0761a15": "應供養無量諸如來應入無量菩薩會應受無量諸",
    "X04n0223_116:0761a16": "佛教應忍無量眾生罪應滅無量惡道難應令無量",
    "X04n0223_116:0761a17": "眾生生善道應以四攝攝無量眾生應修無量總持",
    "X04n0223_116:0761a18": "門應生無量大願門應修無量大悲大願力應勤求",
    "X04n0223_116:0761a19": "無量法常無休息應起無量思惟力應起無量神通",
    "X04n0223_116:0761a20": "事應淨無量智光明應往無量眾生趣應受無量諸",
    "X04n0223_116:0761a21": "有生應現無量差別身應知無量言辭法應入無量",
    "X04n0223_116:0761a22": "差別心應知菩薩大境界應住菩薩大宮殿應觀菩",
    "X04n0223_116:0761a23": "薩甚深妙法應知菩薩難知境界應行菩薩難行諸",
    "X04n0223_116:0761a24": "行應具菩薩尊重威德應踐菩薩難入正位應知菩",
    "X04n0223_116:0761b01": "薩種種諸行應現菩薩普徧神力應受菩薩平等法",
    "X04n0223_116:0761b02": "雲應廣菩薩無邊行網應滿菩薩無邊諸度應受菩",
    "X04n0223_116:0761b03": "薩無量記莂應入菩薩無量忍門應治菩薩無量諸",
    "X04n0223_116:0761b04": "地應淨菩薩無量法門應同諸菩薩安住無邊劫供",
    "X04n0223_116:0761b05": "養無量佛嚴淨不可說佛國土出生不可說菩薩願",
    "X04n0223_116:0761b06": "善男子舉要言之應普修一切菩薩行應普化一切",
    "X04n0223_116:0761b07": "眾生界應普入一切劫應普生一切處應普知一切",
    "X04n0223_116:0761b08": "世應普行一切法應普淨一切剎應普滿一切願應",
    "X04n0223_116:0761b09": "普供一切佛應普同一切菩薩願應普事一切善知",
    "X04n0223_116:0761b10": "識善男子汝求善知識不應疲倦見善知識勿生厭",
    "X04n0223_116:0761b11": "足請問善知識勿憚勞苦親近善知識勿懷退轉供",
    "X04n0223_116:0761b12": "養善知識不應休息受善知識教不應倒錯學善知",
    "X04n0223_116:0761b13": "識行不應疑惑聞善知識演說出離門不應猶豫見",
    "X04n0223_116:0761b14": "善知識隨順煩惱行勿生嫌怪於善知識所生深信",
    "X04n0223_116:0761b15": "尊敬心不應變改何以故善男子菩薩因善知識聽",
    "X04n0223_116:0761b16": "聞一切菩薩諸行成就一切菩薩功德出生一切菩",
    "X04n0223_116:0761b17": "薩大願引發一切菩薩善根積集一切菩薩助道開",
    "X04n0223_116:0761b18": "發一切菩薩法光明顯示一切菩薩出離門修學一",
    "X04n0223_116:0761b19": "切菩薩清淨戒安住一切菩薩功德法清淨一切菩",
    "X04n0223_116:0761b20": "薩廣大志增長一切菩薩堅固心具足一切菩薩陀",
    "X04n0223_116:0761b21": "羅尼辯才門得一切菩薩清淨藏生一切菩薩定光",
    "X04n0223_116:0761b22": "明得一切菩薩殊勝願與一切菩薩同一願聞一切",
    "X04n0223_116:0761b23": "菩薩殊勝法得一切菩薩祕密處至一切菩薩法寶",
    "X04n0223_116:0761b24": "洲增一切菩薩善根芽長一切菩薩智慧身護一切",
    "X04n0223_116:0761c01": "菩薩深密藏持一切菩薩福德聚淨一切菩薩受生",
    "X04n0223_116:0761c02": "道受一切菩薩正法雲入一切菩薩大願路趣一切",
    "X04n0223_116:0761c03": "如來菩提果攝取一切菩薩妙行開示一切菩薩功",
    "X04n0223_116:0761c04": "德往一切方聽受妙法讚一切菩薩廣大威德生一",
    "X04n0223_116:0761c05": "切菩薩大慈悲力攝一切菩薩勝自在力生一切菩",
    "X04n0223_116:0761c06": "薩菩提分作一切菩薩利益事善男子菩薩由善知",
    "X04n0223_116:0761c07": "識任持不墮惡趣由善知識攝受不退大乘由善知",
    "X04n0223_116:0761c08": "識護念不毀犯菩薩戒由善知識守護不隨逐惡知",
    "X04n0223_116:0761c09": "識由善知識養育不缺減菩薩法由善知識攝取超",
    "X04n0223_116:0761c10": "越凡夫地由善知識教誨超越二乘地由善知識示",
    "X04n0223_116:0761c11": "導得出離世間由善知識長養能不染世法由承事",
    "X04n0223_116:0761c12": "善知識修一切菩薩行由供養善知識具一切助道",
    "X04n0223_116:0761c13": "法由親近善知識不為業惑之所摧伏由恃怙善知",
    "X04n0223_116:0761c14": "識勢力堅固不怖諸魔由依止善知識增長一切菩",
    "X04n0223_116:0761c15": "提分法何以故善男子善知識者能淨諸障能滅諸",
    "X04n0223_116:0761c16": "罪能除諸難能止諸惡能破無明長夜黑暗能壞諸",
    "X04n0223_116:0761c17": "見堅固牢獄能出生死城能捨世俗家能截諸魔網",
    "X04n0223_116:0761c18": "能拔眾苦箭能離無智險難處能出邪見大曠野能",
    "X04n0223_116:0761c19": "度諸有流能離諸邪道能示菩提路能教菩薩法能",
    "X04n0223_116:0761c20": "令安住菩薩行能令趣向一切智能淨智慧眼能長",
    "X04n0223_116:0761c21": "菩提心能生大悲能演妙行能說波羅蜜能擯惡知",
    "X04n0223_116:0761c22": "識能令住諸地能令獲諸忍能令修習一切善根能",
    "X04n0223_116:0761c23": "令成辦一切道具能施與一切大功德能令到一切",
    "X04n0223_116:0761c24": "種智位能令歡喜集功德能令踊躍修諸行能令趣",
    "X04n0223_116:0762a01": "入甚深義能令開示出離門能令杜絕諸惡道能令",
    "X04n0223_116:0762a02": "以法光照曜能令以法雨潤澤能令銷滅一切惑能",
    "X04n0223_116:0762a03": "令捨離一切見能令增長一切佛智慧能令安住一",
    "X04n0223_116:0762a04": "切佛法門善男子善知識者如慈母出生佛種故如",
    "X04n0223_116:0762a05": "慈父廣大利益故如乳母守護不令作惡故如教師",
    "X04n0223_116:0762a06": "示其菩薩所學故如善導能示波羅蜜道故如良醫",
    "X04n0223_116:0762a07": "能治煩惱諸病故如雪山增長一切智藥故如勇將",
    "X04n0223_116:0762a08": "殄除一切怖畏故如濟客令出生死瀑流故如船師",
    "X04n0223_116:0762a09": "令到智慧寶洲故善男子常當如是正念思惟諸善",
    "X04n0223_116:0762a10": "知識復次善男子汝承事一切善知識應發如大地",
    "X04n0223_116:0762a11": "心荷負重任無疲倦故應發如金剛心志願堅固不",
    "X04n0223_116:0762a12": "可壞故應發如鐵圍山心一切諸苦無能動故應發",
    "X04n0223_116:0762a13": "如給侍心所有教令皆隨順故應發如弟子心所有",
    "X04n0223_116:0762a14": "訓誨無違逆故應發如僮[仁二+業]心不厭一切諸作務故",
    "X04n0223_116:0762a15": "應發如養母心受諸勤苦不告勞故應發如傭作心",
    "X04n0223_116:0762a16": "隨所受教無違逆故應發如除糞人心離憍慢故應",
    "X04n0223_116:0762a17": "發如已熟稼心能低下故應發如良馬心離惡性故",
    "X04n0223_116:0762a18": "應發如大車心能運重故應發如調順象心恒伏從",
    "X04n0223_116:0762a19": "故應發如須彌山心不傾動故應發如良犬心不害",
    "X04n0223_116:0762a20": "主故應發如旃茶羅心離憍慢故應發如犗牛心無",
    "X04n0223_116:0762a21": "威怒故應發如舟船心往來不倦故應發如橋梁心",
    "X04n0223_116:0762a22": "濟渡忘疲故應發如孝子心承順顏色故應發如王",
    "X04n0223_116:0762a23": "子心遵行教命故復次善男子汝應於自身生病苦",
    "X04n0223_116:0762a24": "想於善知識生醫王想於所說法生良藥想於所修",
    "X04n0223_116:0762b01": "行生除病想又應於自身生遠行想於善知識生導",
    "X04n0223_116:0762b02": "師想於所說法生正道想於所修行生遠達想又應",
    "X04n0223_116:0762b03": "於自身生求度想於善知識生船師想於所說法生",
    "X04n0223_116:0762b04": "舟檝想於所修行生到岸想又應於自身生苗稼想",
    "X04n0223_116:0762b05": "於善知識生龍王想於所說法生時雨想於所修行",
    "X04n0223_116:0762b06": "生成熟想又應於自身生貧窮想於善知識生毗沙",
    "X04n0223_116:0762b07": "門王想於所說法生財寶想於所修行生富饒想又",
    "X04n0223_116:0762b08": "應於自身生弟子想於善知識生良工想於所說法",
    "X04n0223_116:0762b09": "生技藝想於所修行生了知想又應於自身生恐怖",
    "X04n0223_116:0762b10": "想於善知識生勇健想於所說法生器仗想於所修",
    "X04n0223_116:0762b11": "行生破怨想又應於自身生商人想於善知識生導",
    "X04n0223_116:0762b12": "師想於所說法生珍寶想於所修行生捃拾想又應",
    "X04n0223_116:0762b13": "於自身生兒子想於善知識生父母想於所說法生",
    "X04n0223_116:0762b14": "家業想於所修行生紹繼想又應於自身生王子想",
    "X04n0223_116:0762b15": "於善知識生大臣想於所說法生王教想於所修行",
    "X04n0223_116:0762b16": "生冠王冠想服王服想繫王繒想坐王殿想善男子",
    "X04n0223_116:0762b17": "汝應發如是心作如是意近善知識何以故以如是",
    "X04n0223_116:0762b18": "心近善知識令其志願永得清淨復次善男子善知",
    "X04n0223_116:0762b19": "識者長諸善根譬如雪山長諸藥艸善知識者是佛",
    "X04n0223_116:0762b20": "法器譬如大海吞納眾流善知識者是功德處譬如",
    "X04n0223_116:0762b21": "大海出生眾寶善知識者淨菩提心譬如猛火能鍊",
    "X04n0223_116:0762b22": "真金善知識者出過世法如須彌山出於大海善知",
    "X04n0223_116:0762b23": "識者不染世法譬如蓮華不著於水善知識者不受",
    "X04n0223_116:0762b24": "諸惡譬如大海不宿死屍善知識者增長白法譬如",
    "X04n0223_116:0762c01": "白月光色圓滿善知識者照明法界譬如盛日照四",
    "X04n0223_116:0762c02": "天下善知識者長菩薩身譬如父母養育兒子善男",
    "X04n0223_116:0762c03": "子以要言之菩薩摩訶薩若能隨順善知識教得十",
    "X04n0223_116:0762c04": "不可說百千億那由他功德淨十不可說百千億那",
    "X04n0223_116:0762c05": "由他深心長十不可說百千億那由他菩薩根淨十",
    "X04n0223_116:0762c06": "不可說百千億那由他菩薩力斷十不可說百千億",
    "X04n0223_116:0762c07": "阿僧祇障超十不可說百千億阿僧祇魔境入十不",
    "X04n0223_116:0762c08": "可說百千億阿僧祇法門滿十不可說百千億阿僧",
    "X04n0223_116:0762c09": "祇助道修十不可說百千億阿僧祇妙行發十不可",
    "X04n0223_116:0762c10": "說百千億阿僧祇大願善男子我復略說一切菩薩",
    "X04n0223_116:0762c11": "行一切菩薩波羅蜜一切菩薩地一切菩薩忍一切",
    "X04n0223_116:0762c12": "菩薩總持門一切菩薩三昧門一切菩薩神通智一",
    "X04n0223_116:0762c13": "切菩薩迴向一切菩薩願一切菩薩成就佛法皆由",
    "X04n0223_116:0762c14": "善知識力以善知識而為根本依善知識生依善知",
    "X04n0223_116:0762c15": "識出依善知識長依善知識住善知識為因緣善知",
    "X04n0223_116:0762c16": "識能發起時善財童子聞善知識如是功德能開示",
    "X04n0223_116:0762c17": "無量菩薩妙行能成就無量廣大佛法踊躍歡喜頂",
    "X04n0223_116:0762c18": "禮德生及有德足遶無量帀殷勤瞻仰辭退而去。",
    "X04n0223_116:0762c19": "【論】第一善男子從此南方有國土名為海岸已下",
    "X04n0223_116:0762c20": "至辭退而去可有半卷經明德生童子有德童女",
    "X04n0223_116:0762c21": "推慈氏菩薩之德令善財童子親近升進分從善",
    "X04n0223_116:0762c22": "男子南方有國土名為海岸者明升進至慈氏一",
    "X04n0223_116:0762c23": "生佛果故名為海岸入佛智海臨生死海故亦以",
    "X04n0223_116:0762c24": "此國臨海而居故有園林名大莊嚴者約慈氏所",
    "X04n0223_116:0763a01": "居以生死為園萬行為林莊嚴自己智悲佛果已",
    "X04n0223_116:0763a02": "皆滿足名大莊嚴其中有一廣大樓閣名毗盧遮",
    "X04n0223_116:0763a03": "那莊嚴藏者明根本智差別智總體報生以立名",
    "X04n0223_116:0763a04": "故毗云種種光明遮那云徧照以差別智為種種",
    "X04n0223_116:0763a05": "光明以根本智為徧照此二智約用成名其體用",
    "X04n0223_116:0763a06": "一也總無作者以此法界體用普光明智成諸萬",
    "X04n0223_116:0763a07": "行廣利含生報生故此大莊嚴樓閣廣大量等虗",
    "X04n0223_116:0763a08": "空一切世間及以眾生咸處其內同住遊止不覺",
    "X04n0223_116:0763a09": "不知如善財童子入此樓閣中見淨世界不淨世",
    "X04n0223_116:0763a10": "界大千世界小千世界乃至地獄畜生餓鬼所住",
    "X04n0223_116:0763a11": "乃至十方世界有佛世界無佛世界菩薩眾會種",
    "X04n0223_116:0763a12": "種等事咸在其中廣如經說以佛智海大悲含物",
    "X04n0223_116:0763a13": "萬行利生大願所持共成樓閣之體止住一切眾",
    "X04n0223_116:0763a14": "生生死園中以萬行林覆蔭含識皆令永得白淨",
    "X04n0223_116:0763a15": "法身無垢淨智清涼之樂經云從菩薩善根果報",
    "X04n0223_116:0763a16": "生從善巧方便生從福德智慧生生無來處滅無",
    "X04n0223_116:0763a17": "去處皆是如幻智住生滅之相還如眾生以業生",
    "X04n0223_116:0763a18": "滅無有來去體相可得取捨無有忻厭經云善男",
    "X04n0223_116:0763a19": "子住不思議解脫菩薩以大悲心為諸眾生現如",
    "X04n0223_116:0763a20": "是境界集如是莊嚴彌勒菩薩安處其中已下廣",
    "X04n0223_116:0763a21": "如經說從此第一段中復分為五段一善男子於",
    "X04n0223_116:0763a22": "此南方有國土名為海岸已下至云何事菩薩善",
    "X04n0223_116:0763a23": "知識有二十行半經明示善友所在及勸往詣其",
    "X04n0223_116:0763a24": "所諮問法門分二何以故善男子彼菩薩摩訶薩",
    "X04n0223_116:0763b01": "已下至住於十地淨佛國土事善知識有十四行",
    "X04n0223_116:0763b02": "經明德生童子歎慈氏德令善財親近承事分三",
    "X04n0223_116:0763b03": "何以故善男子菩薩應種無量諸善根已下至應",
    "X04n0223_116:0763b04": "普事一切善知識有四十九行半經明德生童子",
    "X04n0223_116:0763b05": "教善財童子所應學應行廣大之法分四善男子",
    "X04n0223_116:0763b06": "汝求善知識不應疲倦已下至增長一切菩提法",
    "X04n0223_116:0763b07": "分有三十四行經明德生童子教善財童子事善",
    "X04n0223_116:0763b08": "知識不觀過失不應疲倦由善知識獲無量利益",
    "X04n0223_116:0763b09": "分五何以故善男子善知識者能淨諸障已下至",
    "X04n0223_116:0763b10": "辭退而去有八十九行經明德生童子教恭敬善",
    "X04n0223_116:0763b11": "知識法及由善知識成就廣大佛法分如經云不",
    "X04n0223_116:0763b12": "應以限量心行於六度住於十地淨佛國土事善",
    "X04n0223_116:0763b13": "知識者明六度十地皆是出世一分淨見未亡以",
    "X04n0223_116:0763b14": "此障故未具普賢行不同毗盧遮那如來報身因",
    "X04n0223_116:0763b15": "果境界但得同於出世化佛化身以毗盧遮那報",
    "X04n0223_116:0763b16": "相果海功德身具華冠纓絡環釧眾相福海嚴身",
    "X04n0223_116:0763b17": "非是出纏捨諸飾好厭生死身故是達無明本元",
    "X04n0223_116:0763b18": "法界大智之境自具無邊功德報身又加普賢行",
    "X04n0223_116:0763b19": "願海差別智所成無限功德互為莊嚴功德報身",
    "X04n0223_116:0763b20": "故是故十一地滿德生童子教善財童子入法界",
    "X04n0223_116:0763b21": "門會根本果體不隨引俗化境住於淨見限量行",
    "X04n0223_116:0763b22": "門餘如經具明如化佛之境是出世之門云有他",
    "X04n0223_116:0763b23": "方別分淨土報佛以十方總為一淨土不分淨穢。",
    "X04n0223_116:0763b24": "【經】爾時善財童子聞善知識教潤澤其心正念思惟",
    "X04n0223_116:0763c01": "諸菩薩行向海岸國自憶往世不修禮敬即時發意",
    "X04n0223_116:0763c02": "勤力而行復憶往世身心不淨即時發意專自治潔",
    "X04n0223_116:0763c03": "復憶往世作諸惡業即時發意專自防斷復憶往世",
    "X04n0223_116:0763c04": "起諸妄想即時發意恒正思惟復憶往世所修諸行",
    "X04n0223_116:0763c05": "但為自身即時發意令心廣大普及含識復憶往世",
    "X04n0223_116:0763c06": "追求欲境常自捐耗無有滋味即時發意修行佛法",
    "X04n0223_116:0763c07": "長養諸根以自安隱復憶往世起邪思念顛倒相應",
    "X04n0223_116:0763c08": "即時發意生正見心起菩薩願復憶往世日夜劬勞",
    "X04n0223_116:0763c09": "作諸惡事即時發意起大精進成就佛法復憶往世",
    "X04n0223_116:0763c10": "受五趣生於自他身皆無利益即時發意願以其身",
    "X04n0223_116:0763c11": "饒益眾生成就佛法承事一切諸善知識如是思惟",
    "X04n0223_116:0763c12": "生大歡喜復觀此身是生老病死眾苦之宅願盡未",
    "X04n0223_116:0763c13": "來劫修菩薩道教化眾生見諸如來成就佛法遊行",
    "X04n0223_116:0763c14": "一切佛剎承事一切法師住持一切佛教尋求一切",
    "X04n0223_116:0763c15": "法侶見一切善知識習一切諸佛法與一切菩薩願",
    "X04n0223_116:0763c16": "智身而作因緣作是念時長不思議無量善根即於",
    "X04n0223_116:0763c17": "一切菩薩深信尊重生希有想生大師想諸根清淨",
    "X04n0223_116:0763c18": "善法增益起一切菩薩恭敬供養作一切菩薩曲躬",
    "X04n0223_116:0763c19": "合掌生一切菩薩普見世間眼起一切菩薩普念眾",
    "X04n0223_116:0763c20": "生想現一切菩薩無量願化身出一切菩薩清淨讚",
    "X04n0223_116:0763c21": "說音想見過現一切諸佛及諸菩薩於一切處示現",
    "X04n0223_116:0763c22": "成道神通變化乃至無有一毛端處而不周徧又得",
    "X04n0223_116:0763c23": "清淨智光明眼見一切菩薩所行境界其心普入十",
    "X04n0223_116:0763c24": "方剎網其願普徧虗空法界三世平等無有休息如",
    "X04n0223_116:0764a01": "是一切皆以信受善知識教之所致耳。",
    "X04n0223_116:0764a02": "【論】第二爾時善財童子蒙善知識教潤澤其心已",
    "X04n0223_116:0764a03": "下至皆以信受善知識教之所致耳有三十行經",
    "X04n0223_116:0764a04": "明善財童子自念往因過惡不善自慚愧悔恨起",
    "X04n0223_116:0764a05": "恭敬供養親近善知識分如文自明。",
    "X04n0223_116:0764a06": "【經】善財童子以如是尊重如是供養如是稱讚如是",
    "X04n0223_116:0764a07": "觀察如是願力如是想念如是無量智慧境界於毗",
    "X04n0223_116:0764a08": "盧遮那莊嚴藏大樓閣前五體投地暫時斂念思惟",
    "X04n0223_116:0764a09": "觀察以深信解大願力故入徧一切處智慧身平等",
    "X04n0223_116:0764a10": "門普現其身在於一切如來前一切菩薩前一切善",
    "X04n0223_116:0764a11": "知識前一切如來塔廟前一切如來形像前一切諸",
    "X04n0223_116:0764a12": "佛諸菩薩住處前一切法寶前一切聲聞辟支佛及",
    "X04n0223_116:0764a13": "其塔廟前一切聖眾福田前一切父母尊者前一切",
    "X04n0223_116:0764a14": "十方眾生前皆如上說尊重禮讚盡未來際無有休",
    "X04n0223_116:0764a15": "息等虗空無邊量故等法界無障礙故等實際徧一",
    "X04n0223_116:0764a16": "切故等如來無分別故猶如影隨智現故猶如夢從",
    "X04n0223_116:0764a17": "思起故猶如像示一切故猶如響緣所發故無有生",
    "X04n0223_116:0764a18": "遞與謝故無有性隨緣轉故又決定知一切諸報皆",
    "X04n0223_116:0764a19": "從業起一切諸果皆從因起一切諸業皆從習起一",
    "X04n0223_116:0764a20": "切佛興皆從信起一切化現諸供養事皆悉從於決",
    "X04n0223_116:0764a21": "定解起一切化佛從敬心起一切佛法從善根起一",
    "X04n0223_116:0764a22": "切化身從方便起一切佛事從大願起一切菩薩所",
    "X04n0223_116:0764a23": "修諸行從迴向起一切法界廣大莊嚴從一切智境",
    "X04n0223_116:0764a24": "界而起離於斷見知迴向故離於常見知無生故離",
    "X04n0223_116:0764b01": "無因見知正因故離顛倒見知如實理故離自在見",
    "X04n0223_116:0764b02": "知不由他故離自他見知從緣起故離邊執見知法",
    "X04n0223_116:0764b03": "界無邊故離往來見知如影像故離有無見知不生",
    "X04n0223_116:0764b04": "滅故離一切法見知空無生故知不自在故知願力",
    "X04n0223_116:0764b05": "出生故離一切相見入無相際故知一切法如種生",
    "X04n0223_116:0764b06": "芽故如印生文故知質如像故知聲如響故知境如",
    "X04n0223_116:0764b07": "夢故知業如幻故了世心現故了果因起故了報業",
    "X04n0223_116:0764b08": "習故了知一切諸功德法皆從菩薩善巧方便所流",
    "X04n0223_116:0764b09": "出故。",
    "X04n0223_116:0764b10": "【論】第三善財童子以如是尊重如是供養已下至",
    "X04n0223_116:0764b11": "皆從菩薩善巧方便所流出故有三十二行經明",
    "X04n0223_116:0764b12": "善財童子於樓閣前五體投地暫時斂念思惟獲",
    "X04n0223_116:0764b13": "益無量分如文具明。",
    "X04n0223_116:0764b14": "【經】善財童子入如是智端心潔念於樓觀前舉體投",
    "X04n0223_116:0764b15": "地殷勤頂禮不思議善根流注身心清涼悅澤從地",
    "X04n0223_116:0764b16": "而起一心瞻仰目不暫捨合掌圍遶經無量帀作是",
    "X04n0223_116:0764b17": "念言此大樓閣是解空無相無願者之所住處是於",
    "X04n0223_116:0764b18": "一切法無分別者之所住處是了法界無差別者之",
    "X04n0223_116:0764b19": "所住處是知一切眾生不可得者之所住處是知一",
    "X04n0223_116:0764b20": "切法無生者之所住處是不著一切世間者之所住",
    "X04n0223_116:0764b21": "處是不著一切窟宅者之所住處是不樂一切聚落",
    "X04n0223_116:0764b22": "者之所住處是不依一切境界者之所住處是離一",
    "X04n0223_116:0764b23": "切想者之所住處是知一切法無自性者之所住處",
    "X04n0223_116:0764b24": "是斷一切分別業者之所住處是離一切想心意識",
    "X04n0223_116:0764c01": "者之所住處是不入不出一切道者之所住處是入",
    "X04n0223_116:0764c02": "一切甚深般若波羅蜜者之所住處是能以方便住",
    "X04n0223_116:0764c03": "普門法界者之所住處是息滅一切煩惱火者之所",
    "X04n0223_116:0764c04": "住處是以增上慧除斷一切見愛慢者之所住處是",
    "X04n0223_116:0764c05": "出生一切諸禪解脫三昧通明而遊戲者之所住處",
    "X04n0223_116:0764c06": "是觀察一切菩薩三昧境界者之所住處是安住一",
    "X04n0223_116:0764c07": "切如來所者之所住處是以一劫入一切劫以一切",
    "X04n0223_116:0764c08": "劫入一劫而不壞其相者之所住處是以一剎入一",
    "X04n0223_116:0764c09": "切剎以一切剎入一剎而不壞其相者之所住處是",
    "X04n0223_116:0764c10": "以一法入一切法以一切法入一法而不壞其相者",
    "X04n0223_116:0764c11": "之所住處是以一眾生入一切眾生以一切眾生入",
    "X04n0223_116:0764c12": "一眾生而不壞其相者之所住處是以一佛入一切",
    "X04n0223_116:0764c13": "佛以一切佛入一佛而不壞其相者之所住處是於",
    "X04n0223_116:0764c14": "一念中而知一切三世者之所住處是於一念中往",
    "X04n0223_116:0764c15": "詣一切國土者之所住處是於一切眾生前悉現其",
    "X04n0223_116:0764c16": "身者之所住處是心常利益一切世間者之所住處",
    "X04n0223_116:0764c17": "是能徧至一切處者之所住處是雖已出一切世間",
    "X04n0223_116:0764c18": "為化眾生故而恒於中現身者之所住處是不著一",
    "X04n0223_116:0764c19": "切剎為供養諸佛故而遊一切剎者之所住處是不",
    "X04n0223_116:0764c20": "動本處能普詣一切佛剎而莊嚴者之所住處是親",
    "X04n0223_116:0764c21": "近一切佛而不起佛想者之所住處是依止一切善",
    "X04n0223_116:0764c22": "知識而不起善知識想者之所住處是住一切魔宮",
    "X04n0223_116:0764c23": "而不躭著欲境界者之所住處是永離一切心想者",
    "X04n0223_116:0764c24": "之所住處是雖於一切眾生中而現其身然於自他",
    "X04n0223_116:0765a01": "不生二想者之所住處是能普入一切世界而於法",
    "X04n0223_116:0765a02": "界無差別想者之所住處是願住未來一切劫而於",
    "X04n0223_116:0765a03": "諸劫無長短想者之所住處是不離一毛端處而普",
    "X04n0223_116:0765a04": "現身一切世界者之所住處是能演說難遭遇法者",
    "X04n0223_116:0765a05": "之所住處是能住難知法甚深法無二法無相法無",
    "X04n0223_116:0765a06": "對治法無所得法無戲論法者之所住處是住大慈",
    "X04n0223_116:0765a07": "大悲者之所住處是已度一切二乘智已超一切魔",
    "X04n0223_116:0765a08": "境界已於世法無所染已到菩薩所到岸已住如來",
    "X04n0223_116:0765a09": "所住處者之所住處是雖離一切諸相而亦不入聲",
    "X04n0223_116:0765a10": "聞正位雖了一切法無生而亦不住無生法性者之",
    "X04n0223_116:0765a11": "所住處是雖觀不淨而不證離貪法亦不與貪欲俱",
    "X04n0223_116:0765a12": "雖修於慈而不證離瞋法亦不與瞋垢俱雖觀緣起",
    "X04n0223_116:0765a13": "而不證離癡法亦不與癡惑俱者之所住處是雖住",
    "X04n0223_116:0765a14": "四禪而不隨禪生雖行四無量為化眾生故而不生",
    "X04n0223_116:0765a15": "色界雖修四無色定以大悲故而不住無色界者之",
    "X04n0223_116:0765a16": "所住處是雖勤修止觀為化眾生故而不證明脫雖",
    "X04n0223_116:0765a17": "行於捨而不捨化眾生事者之所住處是雖觀於空",
    "X04n0223_116:0765a18": "而不起空見雖行無相而常化著相眾生雖行無願",
    "X04n0223_116:0765a19": "而不捨菩提行願者之所住處是雖於一切業煩惱",
    "X04n0223_116:0765a20": "中而得自在為化眾生故而現隨順諸業煩惱雖無",
    "X04n0223_116:0765a21": "生死為化眾生故示受生死雖已離一切趣為化眾",
    "X04n0223_116:0765a22": "生故示入諸趣者之所住處是雖行於慈而於諸眾",
    "X04n0223_116:0765a23": "生無所愛戀雖行於悲而於諸眾生無所取著雖行",
    "X04n0223_116:0765a24": "於喜而觀苦眾生心常哀愍雖行於捨而不廢捨利",
    "X04n0223_116:0765b01": "益他事者之所住處是雖行九次第定而不厭離欲",
    "X04n0223_116:0765b02": "界受生雖知一切法無生無滅而不於實際作證雖",
    "X04n0223_116:0765b03": "入三解脫門而不取聲聞解脫雖觀四聖諦而不住",
    "X04n0223_116:0765b04": "小乘聖果雖觀甚深緣起而不住究竟寂滅雖修八",
    "X04n0223_116:0765b05": "聖道而不求永出世間雖超凡夫地而不墮聲聞辟",
    "X04n0223_116:0765b06": "支佛地雖觀五取蘊而不永滅諸蘊雖超出四魔而",
    "X04n0223_116:0765b07": "不分別諸魔雖不著六處而不永滅六處雖安住真",
    "X04n0223_116:0765b08": "如而不墮實際雖說一切乘而不捨大乘此大樓閣",
    "X04n0223_116:0765b09": "是住如是等一切諸功德者之所住處爾時善財童",
    "X04n0223_116:0765b10": "子而說頌曰。",
    "X04n0223_116:0765b11": "【論】第四善財童子入如是智端心潔念已下至善",
    "X04n0223_116:0765b12": "財說頌有八十行經明善財歎善知識所居樓閣",
    "X04n0223_116:0765b13": "分如文自明。",
    "X04n0223_116:0765b15": "大方廣佛新華嚴經合論卷第一百十六"
}