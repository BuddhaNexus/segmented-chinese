{
    "X70n1393_001:0535c06": " 天童平石和尚語錄序",
    "X70n1393_001:0535c08": "至正十七年。臨濟第十八代孫。天童平石禪師砥公。",
    "X70n1393_001:0535c09": "示般涅槃於東堂。又九年。其徒大用等。集其三會所",
    "X70n1393_001:0535c10": "說法。刻梓以傳。以余逮見禪師。俾為序。竊惟。臨濟乃",
    "X70n1393_001:0535c11": "達磨十世。以大機大用。弘教外別傳之旨。度人不可",
    "X70n1393_001:0535c12": "紀極。歷傳至徑山無準範公。其宗益盛。無準傳天童",
    "X70n1393_001:0535c13": "西巖惠公。西巖傳東巖日公。皆所謂得其道而能大",
    "X70n1393_001:0535c14": "其家者也。為西巖的孫東巖上足。而位望隆然以相",
    "X70n1393_001:0535c15": "繼者禪師焉。又能以其道大振於東南。天下學者莫",
    "X70n1393_001:0535c16": "不宗仰。甞觀其提唱之際。徵辯之時。擒縱與奪。雷奔",
    "X70n1393_001:0535c17": "電激。愯神駴目。莫可擬測。而使學者渙然而疑釋。超",
    "X70n1393_001:0535c18": "然以有得。苟非善臨濟之機用。曷能若是。所謂本固",
    "X70n1393_001:0535c19": "而末茂。源遠而流益清者歟。宋南渡初。禪學大弊。學",
    "X70n1393_001:0535c20": "者罔識臨濟機用。往往淪於默照邪禪。吾祖妙喜力",
    "X70n1393_001:0535c21": "排之。而後禪學以正。禪師行介而和。言簡而要。平居",
    "X70n1393_001:0535c22": "著述。恒以斥邪說為務。抑亦妙喜之意歟。嗚呼禪師",
    "X70n1393_001:0535c23": "已矣。不可復見矣。欲求其道之彷彿。捨是錄。其焉從。",
    "X70n1393_001:0535c24": "俄有詰予者曰。達磨不立文字。禪師乃存是錄。得無",
    "X70n1393_001:0536a01": "相矛盾耶。予應之曰。達磨不立者。所以祛文字之蔽。",
    "X70n1393_001:0536a02": "禪師存是者。所以明別傳之旨。苟祛其蔽。而得其旨。",
    "X70n1393_001:0536a03": "不亦善乎。淨名曰。依於義不依語。又曰。言說文字皆",
    "X70n1393_001:0536a04": "解脫相。有味哉。有味哉。詰者嘿然。遂書以為平石禪",
    "X70n1393_001:0536a05": "師語錄序。前住紹興崇報禪寺鄱陽釋至仁書。",
    "X70n1393_001:0536a08": "平石和尚語錄",
    "X70n1393_001:0536a10": "目次",
    "X70n1393_001:0536a11": "序",
    "X70n1393_001:0536a12": "慶元路保聖禪寺語錄",
    "X70n1393_001:0536a13": "定水禪寺語錄",
    "X70n1393_001:0536a14": "天童禪寺語錄",
    "X70n1393_001:0536a15": "真讚偈頌跋",
    "X70n1393_001:0536a21": "平石和尚初住慶元路保聖禪寺語錄",
    "X70n1393_001:0536a22": "台州真如禪寺嗣法比丘　文栖　等編",
    "X70n1393_001:0536a23": "師於大德三年三月十五日入寺。佛殿燒香云。佛身",
    "X70n1393_001:0536a24": "無為。不墮諸數。乾屎橛。蔴三斤。聻。遂禮拜。",
    "X70n1393_001:0536b01": "祖堂。顢顢頇頇。百醜千拙。扶桑人種陝西田。一二三",
    "X70n1393_001:0536b02": "四五六七。",
    "X70n1393_001:0536b03": "據室。拈主丈。德山棒。臨濟喝。石裂崖崩。雷轟電掣。卓",
    "X70n1393_001:0536b04": "主丈。君子可八。",
    "X70n1393_001:0536b05": "陞座拈香云。此香。恭為祝延",
    "X70n1393_001:0536b06": "今上皇帝聖躬萬歲萬歲萬萬歲。次拈香云。奉為",
    "X70n1393_001:0536b07": "見住太白名山天童景德禪寺東巖大和尚。一爐爇",
    "X70n1393_001:0536b08": "却。不是報德酬恩。只要辱他則箇。遂就座。延慶和尚",
    "X70n1393_001:0536b09": "白椎云。法筵龍象眾。當觀第一義。師云。若是第一義。",
    "X70n1393_001:0536b10": "直是無下口處。即今莫有問話者麼。山僧向第二義",
    "X70n1393_001:0536b11": "門。與汝相見。僧出云。一統乾坤境象優。騰騰瑞氣藹",
    "X70n1393_001:0536b12": "林丘。提來殺活金剛劍。凜凜神光射斗牛。為國開堂。",
    "X70n1393_001:0536b13": "願聞法要。師云。祝融峰頂上。露滴萬年松。進云。恁麼",
    "X70n1393_001:0536b14": "則四海盡歸王化裏。吾家曲子萬年歡。師云。滿口道",
    "X70n1393_001:0536b15": "著。進云。只如馬大師道即心即佛非心非佛。意旨如",
    "X70n1393_001:0536b16": "何。師云。千年常住一朝僧。進云。萬機休罷千聖不携",
    "X70n1393_001:0536b17": "又作麼生。師云。眼不見為淨。進云。萬古碧潭空界月。",
    "X70n1393_001:0536b18": "再三撈摝始應知。師云。亂統禪和。如麻似粟。僧禮拜。",
    "X70n1393_001:0536b19": "師云。果然。乃云。門外湖光湛湛。屋頭翠竹青青。車馬",
    "X70n1393_001:0536b20": "駢闐。人煙襍遝。智莫能知。識莫能識。所謂佛佛授手",
    "X70n1393_001:0536b21": "為授此事。祖祖相傳為傳此宗。驀拈主丈。天左旋。地",
    "X70n1393_001:0536b22": "右轉。日東上。月西落。一道虗凝。湛然光彩。便與麼隔",
    "X70n1393_001:0536b23": "大千。不與麼口皮邊。皇元一統封疆闊。願祝",
    "X70n1393_001:0536b24": "吾君億萬年。卓主丈。",
    "X70n1393_001:0536c01": "復舉達磨大師偈云。吾本來茲土。傳法救迷情。一花",
    "X70n1393_001:0536c02": "開五葉。結果自然成。師云。恁麼道。大似傍若無人。擊",
    "X70n1393_001:0536c03": "拂子云。今年桃李貴。一顆直千金。下座。",
    "X70n1393_001:0536c04": "上堂。一二三四五六七。鶻眼龍睛搆不及。七六五四",
    "X70n1393_001:0536c05": "三二一。鐵額銅頭跳不出。熾如猛燄。利若吹毛。近之",
    "X70n1393_001:0536c06": "則燎却面門。擬之則傷鋒犯手。去此二途如何趣向。",
    "X70n1393_001:0536c07": "眾中忽有箇漢出來。掀倒禪床。喝散大眾。保聖也恠",
    "X70n1393_001:0536c08": "他不得。便下座。",
    "X70n1393_001:0536c09": "上堂。魯祖面壁。雪峰輥毬。動絃別曲。葉落知秋。便與",
    "X70n1393_001:0536c10": "麼會時如何。銅砂羅裏滿盛油。",
    "X70n1393_001:0536c11": "上堂。同床各夢。異姓同居。千變萬化。少實多虗。渠今",
    "X70n1393_001:0536c12": "不是我。我今不是渠。休將白額虎。喚作黑菸菟。",
    "X70n1393_001:0536c13": "冬至小參。衲僧門下。有一片無陰陽田地。坦然平正。",
    "X70n1393_001:0536c14": "卓爾孤危。近在方寸之間。遠隔大千之外。幾度風吹",
    "X70n1393_001:0536c15": "日炙。多年草蔓苔荒。是汝諸人尋常不曾將眼覰著。",
    "X70n1393_001:0536c16": "覰得著。萬象森羅光爍爍。覰不著。萬象森羅光爍爍。",
    "X70n1393_001:0536c17": "總不與麼時如何。焦磚打著連底凍。一枝紅燄發冰",
    "X70n1393_001:0536c18": "河。",
    "X70n1393_001:0536c19": "上堂云。心外無法。法外無心。山河大地甚處得來。便",
    "X70n1393_001:0536c20": "下座。",
    "X70n1393_001:0536c21": "上堂。舉三角和尚因僧問。如何是三寶。答云。禾麥荳。",
    "X70n1393_001:0536c22": "師云。三角與麼道。大似將常住物。作自己受用。其柰",
    "X70n1393_001:0536c23": "傍觀者哂。忽有人問保聖如何是三寶。只向他道。佛",
    "X70n1393_001:0536c24": "法僧。何故。千虗不如一實。",
    "X70n1393_001:0537a01": "除夜小參。最初機。末後句。大地載不起。佛手攔不住。",
    "X70n1393_001:0537a02": "衲僧家見如不見。聞如不聞。行但行。坐但坐。飢喫飯。",
    "X70n1393_001:0537a03": "寒向火。管甚斗換星移寒來暑往。門外朔風凜凜。誰",
    "X70n1393_001:0537a04": "為途路之人。櫩前凍日熈熈。盡是到家之客。保聖今",
    "X70n1393_001:0537a05": "夜未免烹露地白牛。與諸人分歲去也。驀拈主丈卓",
    "X70n1393_001:0537a06": "一下。明年更有新條在。惱亂春風卒未休。",
    "X70n1393_001:0537a07": "復舉。僧問古德。年窮歲盡時如何。古德云。家家看盡",
    "X70n1393_001:0537a08": "野狐兒。頌云。家家看盡野狐兒。正是年窮歲盡時。何",
    "X70n1393_001:0537a09": "似東村廖胡子。倒拈鐵笛逆風吹。",
    "X70n1393_001:0537a10": "元宵上堂。衲僧門下。別有新條。得路塞路。過橋斷橋。",
    "X70n1393_001:0537a11": "須知正月半。決定是元宵。以拂子擲下云。我見燈明",
    "X70n1393_001:0537a12": "佛。本光瑞如此。",
    "X70n1393_001:0537a13": "佛忌上堂。舉世尊將般涅槃。以手摩胸告眾云。汝等",
    "X70n1393_001:0537a14": "善觀吾紫磨金色之軀。瞻仰取足。毋令後悔。今日則",
    "X70n1393_001:0537a15": "有。明日則無。若謂吾滅度。非吾弟子。謂吾不滅度。亦",
    "X70n1393_001:0537a16": "非吾弟子。時百萬億眾。悉皆契悟。頌云。將謂無人識",
    "X70n1393_001:0537a17": "得渠。臨行賣弄紫金軀。當時一眾無人會。獨許波旬",
    "X70n1393_001:0537a18": "是丈夫。",
    "X70n1393_001:0537a19": "上堂。三世諸佛說夢。六代祖師說夢。天下老和尚說",
    "X70n1393_001:0537a20": "夢。莫有各床同夢底麼。出來說看。良久云。人貧智短。",
    "X70n1393_001:0537a21": "馬瘦毛長。",
    "X70n1393_001:0537a22": "結夏小參。圓覺伽藍。廓周沙界。平等性智。普現色身。",
    "X70n1393_001:0537a23": "行住坐臥。常在其中。見聞覺知。莫過於此。是眾生之",
    "X70n1393_001:0537a24": "業識。乃諸佛之本源。即諸佛之本源。是眾生之業識。",
    "X70n1393_001:0537b01": "所以道。迷諸佛之所悟者。是名眾生。悟眾生之所迷",
    "X70n1393_001:0537b02": "者。是名諸佛。眾中忽有箇漢出來道。者裏是什麼所",
    "X70n1393_001:0537b03": "在。說迷說悟。我也知你向鬼窟裏作活計。良久。主丈",
    "X70n1393_001:0537b04": "且將留靠壁。草鞋乾晒待秋風。",
    "X70n1393_001:0537b05": "上堂。舉肇法師云。萬法無異者。豈曰續鳧截鶴。夷岳",
    "X70n1393_001:0537b06": "盈壑。然後為無異者哉。師云。肇法師弘經造論。可謂",
    "X70n1393_001:0537b07": "宗說俱通。若約衲僧門下。水也未與他喫。保聖敢道。",
    "X70n1393_001:0537b08": "若要萬法無異者。直須續鳧截鶴夷岳盈壑始得。雖",
    "X70n1393_001:0537b09": "然。笑我者多。哂我者少。",
    "X70n1393_001:0537b10": "開爐上堂。少室單傳旨。年深冷似灰。一爐文武火。今",
    "X70n1393_001:0537b11": "日為君開。擊拂子下座。",
    "X70n1393_001:0537b12": "達磨忌拈香。是大妖孽。剛道初祖。甜瓜徹蒂甜。苦瓠",
    "X70n1393_001:0537b13": "連根苦。殃及後代兒孫。箇箇釘樁搖櫓。木人無舌笑",
    "X70n1393_001:0537b14": "春風。燈籠吞却露明柱。",
    "X70n1393_001:0537b15": "四月八日。赴定水請辭眾上堂。世尊出世。保聖退步。",
    "X70n1393_001:0537b16": "彼此大丈夫。各自行一路。拈主丈卓一下。靈蹤更在",
    "X70n1393_001:0537b17": "猿啼處。",
    "X70n1393_001:0537b18": "平石和尚定水禪寺語錄",
    "X70n1393_001:0537b19": "門人　子昶　了因　等編",
    "X70n1393_001:0537b20": "師於皇慶二年四月十二日入寺。指山門云。百千法",
    "X70n1393_001:0537b21": "門。門門有路。蝦蟆跳上梵天。蚯蚓抹過東海。",
    "X70n1393_001:0537b22": "指座。向上一路。千聖不傳。天平地平。日面月面。遂陞",
    "X70n1393_001:0537b23": "座。拈香祝",
    "X70n1393_001:0537b24": "聖罷就座。僧出云。世尊拈花。迦葉微笑。未審此意如",
    "X70n1393_001:0537c01": "何。師云。休將鶴唳悞作鸎啼。進云。世尊道。吾有正法",
    "X70n1393_001:0537c02": "眼藏。分付摩訶大迦葉。又作麼生。師云。一犬吠虗。千",
    "X70n1393_001:0537c03": "獒啀實。進云。靈山拈花。分付正法眼藏。雙峰今日開",
    "X70n1393_001:0537c04": "堂。畢竟有何垂示。師云。杲日當空。清風匝地。進云。有",
    "X70n1393_001:0537c05": "意氣時添意氣。不風流處也風流。師云。切忌亂鍼錐。",
    "X70n1393_001:0537c06": "僧禮拜。師廼云。大機普應。大用現前。一句定剛宗。橫",
    "X70n1393_001:0537c07": "身當宇宙。豈不見。保壽開堂。三聖推出一僧。保壽便",
    "X70n1393_001:0537c08": "打。斬丁截鐵。三聖云。與麼為人。非但瞎却者僧眼。瞎",
    "X70n1393_001:0537c09": "却鎮州一城人眼去在。殺人刀。保壽擲下主丈。便歸",
    "X70n1393_001:0537c10": "方丈。活人劒。好大眾。如上將軍七事隨身。沙場慣戰。",
    "X70n1393_001:0537c11": "非惟電捲星馳。直是超今邁古。只如山僧今日開堂。",
    "X70n1393_001:0537c12": "畢竟明箇什麼。良久。三邊不用安戈甲。萬里歌謠賀",
    "X70n1393_001:0537c13": "太平。",
    "X70n1393_001:0537c14": "結夏上堂。舉東山和尚示眾云。結夏無可供養大眾。",
    "X70n1393_001:0537c15": "作一家燕。管顧諸人。遂擡手云。囉囉招。囉囉搖。囉囉",
    "X70n1393_001:0537c16": "送。莫恠空踈。伏惟珍重。師云。東山和尚與麼施設。也",
    "X70n1393_001:0537c17": "是禮過成謟。定水則不然。驀拈主丈。靠左邊下座。",
    "X70n1393_001:0537c18": "上堂。古人道。我有一句子。待特牛生兒。却向汝道。且",
    "X70n1393_001:0537c19": "道是什麼一句子。雙峰不惜眉毛。與汝諸人說破。若",
    "X70n1393_001:0537c20": "喚作一句子。入地獄如箭射。",
    "X70n1393_001:0537c21": "上堂。異種靈苗。春生夏長。信手拈來。無不是藥。驀拈",
    "X70n1393_001:0537c22": "主丈。召大眾云。者箇是主丈子。還喚作藥得麼。擲下",
    "X70n1393_001:0537c23": "主丈云。眼裡有筋須辨取。文殊曾被善財瞞。",
    "X70n1393_001:0537c24": "上堂。四月十五日結。左搓芒繩縛鬼子。七月十五日",
    "X70n1393_001:0538a01": "解。倒拈折筯攪滄溟。衲僧家。不慕諸聖。不重己靈。脫",
    "X70n1393_001:0538a02": "略上古風規。破壞今時窠臼。拈主丈。一束生蒭拈未",
    "X70n1393_001:0538a03": "暇。六環金錫響遙空。",
    "X70n1393_001:0538a04": "上堂。有一人。長在家舍。不離途中。有一人。長在途中。",
    "X70n1393_001:0538a05": "不離家舍。拈主丈。兩箇漢鼻孔。總被雙峰穿却了也。",
    "X70n1393_001:0538a06": "卓主丈。不經一事。不長一智。",
    "X70n1393_001:0538a07": "上堂。孟夏已過半月。普天匝地漸熱。衲僧鼻直眼橫。",
    "X70n1393_001:0538a08": "那箇皮下無血。九旬禁足安居。剛道憐鵝護雪。更說",
    "X70n1393_001:0538a09": "克期取證。大似虗空釘橛。煑砂未必成飯。陽焰如何",
    "X70n1393_001:0538a10": "止渴。雙峰無可論量。一句為君直截。但能無事於心。",
    "X70n1393_001:0538a11": "自然應時應節。擊拂子下座。",
    "X70n1393_001:0538a12": "上堂。六月雨無價寶。高田低田水盈盈。早禾晚禾雲",
    "X70n1393_001:0538a13": "緲緲。農夫聚首話年豐。斗米三錢端可保。衲僧家沒",
    "X70n1393_001:0538a14": "頭腦。飽飯噇眠。知恩者少。",
    "X70n1393_001:0538a15": "解夏小參。布袋頭捻聚放開。吞却山河大地。主丈子",
    "X70n1393_001:0538a16": "橫來竪去。挑幹日月星辰。如理如事。全主全賓。風流",
    "X70n1393_001:0538a17": "直是風流。奇特不妨奇特。拍禪床。行到水窮處。坐看",
    "X70n1393_001:0538a18": "雲起時。",
    "X70n1393_001:0538a19": "復舉。教中道。八十誦律。一夏之功。不階四果。必證三",
    "X70n1393_001:0538a20": "禪。師云。把本修行。如驢拽磨。衲僧家合作麼生。良久。",
    "X70n1393_001:0538a21": "有口只堪閒掛壁。",
    "X70n1393_001:0538a22": "上堂。提起數珠云。百八摩尼一串穿。今年又數到明",
    "X70n1393_001:0538a23": "年。明年又是從頭起。百八摩尼一串穿。大眾且道。前",
    "X70n1393_001:0538a24": "不停五。後不至七。畢竟如何。嘉州大像喫鹽多。陝府",
    "X70n1393_001:0538b01": "鐵牛添得渴。",
    "X70n1393_001:0538b02": "上堂。動若行雲。止猶谷神。休將北斗喚作南辰。只如",
    "X70n1393_001:0538b03": "山僧。一月以來。半出半入。或東或西。畢竟成得什麼",
    "X70n1393_001:0538b04": "邊事。回首紅塵沒馬深。行人更在青山外。",
    "X70n1393_001:0538b05": "上堂。舉雲門拈主丈示眾云。主丈子化為龍。吞却乾",
    "X70n1393_001:0538b06": "坤了也。山河大地甚處得來。先師東巖和尚拈云。天",
    "X70n1393_001:0538b07": "童亦有主丈子。雖不曾變化。直是易見難識。擲下主",
    "X70n1393_001:0538b08": "丈云。向道是龍剛不信。待為霖雨始應知。師拈主丈",
    "X70n1393_001:0538b09": "召大眾云。物見主眼卓竪。卓主丈。只知開口易。不覺",
    "X70n1393_001:0538b10": "舌頭長。",
    "X70n1393_001:0538b11": "上堂。寒山子詩云。白鶴銜苦花。千里作一息。欲往蓬",
    "X70n1393_001:0538b12": "萊山。將此充糧食。好諸禪德。向者裡瞥地者多。錯會",
    "X70n1393_001:0538b13": "者亦不少。所以道。我詩也是詩。有人喚作偈。詩偈總",
    "X70n1393_001:0538b14": "一般。讀時須仔細。",
    "X70n1393_001:0538b15": "九日上堂。今朝九月九。相喚不出手。若是箇中人。舉",
    "X70n1393_001:0538b16": "意便知有。拍禪床云。金鷄飛上玉闌干。一聲啼破千",
    "X70n1393_001:0538b17": "峰曉。",
    "X70n1393_001:0538b18": "上堂。舉馬祖翫月次。智藏百丈南泉侍立。祖曰。正與",
    "X70n1393_001:0538b19": "麼時如何。藏云。正好脩行。丈云。正好供養。南泉拂袖",
    "X70n1393_001:0538b20": "便去。祖云。經歸藏。禪歸海。唯有普願。獨超物外。師云。",
    "X70n1393_001:0538b21": "馬大師一家父子。只解貪觀天上月。不知失却手中",
    "X70n1393_001:0538b22": "橈。雙峰則不然。正與麼時如何。青天也須喫棒。",
    "X70n1393_001:0538b23": "都道場看經歸上堂。一大藏教。是箇切脚。且道切甚",
    "X70n1393_001:0538b24": "麼字。諸仁者。出一叢林。入一保社。一七日內。朝看暮",
    "X70n1393_001:0538c01": "閱。還有覰得透底麼。若覰得透。非唯仰報",
    "X70n1393_001:0538c02": "聖恩。抑亦慶快自己。若覰不透。被黑荳子換却眼睛",
    "X70n1393_001:0538c03": "了也。驀拈主丈。雙峰不惜眉毛。曲施方便。向第二義",
    "X70n1393_001:0538c04": "門。與諸人相見。卓主丈。閙市拶出憍尸迦。驚起憨憨",
    "X70n1393_001:0538c05": "梵王睡。",
    "X70n1393_001:0538c06": "上堂。衲僧家。只解步步登高。不解從空放下。且道。誵",
    "X70n1393_001:0538c07": "訛在什麼處。良久云。下座巡堂喫茶。",
    "X70n1393_001:0538c08": "上堂。舉芭蕉示眾云。你有主丈子。我與你主丈子。你",
    "X70n1393_001:0538c09": "無主丈子。我奪却你主丈子。後來真淨和尚拈云。你",
    "X70n1393_001:0538c10": "有主丈子。我奪却你主丈子。你無主丈子。我與你主",
    "X70n1393_001:0538c11": "丈子。師云。二大老。向有無與奪中作活計。檢點將來。",
    "X70n1393_001:0538c12": "合喫主丈。雙峰不欲盡法無民。放過一著。靠主丈下",
    "X70n1393_001:0538c13": "座。",
    "X70n1393_001:0538c14": "上堂。雲門有一曲。臘月二十五。直下會得。未敢相許。",
    "X70n1393_001:0538c15": "何故。射虎不真。徒勞沒羽。",
    "X70n1393_001:0538c16": "除夜小參。過去已過去。生鐵秤鎚被虫蛀。未來猶未",
    "X70n1393_001:0538c17": "來。燈籠沿壁上天台。即今臘月三十日。也見在底作",
    "X70n1393_001:0538c18": "麼生。一法若有。毗盧墮在凡夫。萬法若無。普賢失其",
    "X70n1393_001:0538c19": "境界。竪拂子。東弗于逮。西瞿耶尼。南瞻部洲。北鬱單",
    "X70n1393_001:0538c20": "越。即今在山僧拂子頭上。轉大法輪。汝等諸人。還見",
    "X70n1393_001:0538c21": "麼。擊拂子。城上已吹新歲角。窓前猶點舊年燈。",
    "X70n1393_001:0538c22": "復舉。香林因僧問。萬頃荒田誰是主。林云。看看臘月",
    "X70n1393_001:0538c23": "盡。師云。香林與麼答話。幾被打破蔡州。忽有人問定",
    "X70n1393_001:0538c24": "水萬頃荒田誰是主。只向他道。三年一閏。五年再閏。",
    "X70n1393_001:0539a01": "元旦上堂。舉法昌遇和尚因僧問。孟春猶寒即不問。",
    "X70n1393_001:0539a02": "新年頭還有佛法也無。法昌云。東山西嶺青。頌云。新",
    "X70n1393_001:0539a03": "年佛法聊相問。解道東山西嶺青。昨夜陽和回地底。",
    "X70n1393_001:0539a04": "十分春色滿江城。",
    "X70n1393_001:0539a05": "上堂。準擬看元宵。恰值終朝雨。燈燭照笙歌。遊人不",
    "X70n1393_001:0539a06": "出戶。一段好風光。特地成孤負。雪峰輥毬。禾山打鼓。",
    "X70n1393_001:0539a07": "笑倒燈籠并露柱。",
    "X70n1393_001:0539a08": "佛涅槃上堂。教中道。涅而不生。槃而不滅。不生不滅。",
    "X70n1393_001:0539a09": "故曰涅槃。竪拂子。釋迦老子來也。還見麼。一翳在眼。",
    "X70n1393_001:0539a10": "空花亂墜。",
    "X70n1393_001:0539a11": "上堂。舉雲門云。久雨不晴。衲僧家。向甚處晒[日*良]皮草。",
    "X70n1393_001:0539a12": "師云。本自無瘡。勿傷之也。",
    "X70n1393_001:0539a13": "結夏上堂。舉天平訪西院。被連下兩錯。更留開粥過",
    "X70n1393_001:0539a14": "夏。共相商量。師云。盡謂西院。炊香別甑。禮意殷勤。殊",
    "X70n1393_001:0539a15": "不知。利刃之蜜。蠱毒之水。雙峰者裏。粗茶淡飯。任意",
    "X70n1393_001:0539a16": "加飡。雖然。九十日內。十二時中。也要大家知慚識愧。",
    "X70n1393_001:0539a17": "道場渭都管施傳燈上堂。人從霅川來。接得西天信。",
    "X70n1393_001:0539a18": "報道。真燈發焰。爍破大虗。雙峰懽喜不徹。合掌讚云。",
    "X70n1393_001:0539a19": "三脚驢子弄蹄行。踢倒須彌無寸土。",
    "X70n1393_001:0539a20": "上堂。孟夏漸熱年年事。三世如來總不知。昨夜燈籠",
    "X70n1393_001:0539a21": "開口笑。堂前露柱皺雙眉。",
    "X70n1393_001:0539a22": "端午上堂。今朝五月五。此話憑誰舉。擎起秘魔叉。打",
    "X70n1393_001:0539a23": "動禾山鼓。直得。南山起雲。北山下雨。喝一喝。赤口白",
    "X70n1393_001:0539a24": "舌盡消除。不用當門懸艾虎。",
    "X70n1393_001:0539b01": "上堂。舉雲門示眾云。結夏已過二十日。寒山子作麼",
    "X70n1393_001:0539b02": "生。自代云。和尚問寒山。學人對拾得。親言出親口。平",
    "X70n1393_001:0539b03": "地成狼藉。會麼。雙峰與麼道。也是普州人送賊。",
    "X70n1393_001:0539b04": "上堂。日出心光耀。天陰性地昏。不知天地者。剛道有",
    "X70n1393_001:0539b05": "乾坤。喝一喝。我行荒草裡。汝又入深村。",
    "X70n1393_001:0539b06": "解夏小參。教流像季。去聖時遙。土曠人稀。言多道遠。",
    "X70n1393_001:0539b07": "欲得摧邪顯正。故須託境依人。人境既以一如。道業",
    "X70n1393_001:0539b08": "自然成辦。山僧九十日已前。與汝諸人同一安居。九",
    "X70n1393_001:0539b09": "十日已後。與汝諸人同一自恣。行住坐臥。語默動靜。",
    "X70n1393_001:0539b10": "與諸人初無絲毫間隔。若是宗乘邊事。未甞蹉口道",
    "X70n1393_001:0539b11": "著。何故。雙峰不曾引人落草。",
    "X70n1393_001:0539b12": "復舉翠岩參和尚示眾云。一夏與兄弟。東語西話。看",
    "X70n1393_001:0539b13": "翠岩眉毛在麼。頌云。翠岩眉毛在不在。山未為高海",
    "X70n1393_001:0539b14": "未深。一曲無絃千古意。相逢誰是好知音。",
    "X70n1393_001:0539b15": "解夏上堂。鵝護雪。臘人冰。此地無金二兩。俗人沽酒",
    "X70n1393_001:0539b16": "三升。拍禪牀。堪笑暮雲歸未合。遠山無數碧層層。",
    "X70n1393_001:0539b17": "上堂。舉雪竇和尚偈云。三分光陰二早過。靈臺一點",
    "X70n1393_001:0539b18": "不揩磨。貪生逐日區區去。喚不回頭爭奈何。師云。膏",
    "X70n1393_001:0539b19": "肓之疾。固不足以發藥。然雙峰用處。也要諸人共知。",
    "X70n1393_001:0539b20": "便下座。",
    "X70n1393_001:0539b21": "中秋上堂。吾心似秋月。碧潭清皎潔。無物堪比倫。教",
    "X70n1393_001:0539b22": "我如何說。師云。寒山子與麼道。大似抱贓呌屈。便下",
    "X70n1393_001:0539b23": "座。",
    "X70n1393_001:0539b24": "為雲山劉氏孺人對靈小參。若論此事。譬如秋潭月",
    "X70n1393_001:0539c01": "影。靜夜鐘聲。隨扣擊以無虧。觸波瀾而不散。諸佛悟",
    "X70n1393_001:0539c02": "之而成佛。眾生迷之而受生。迷諸佛之所悟者。是名",
    "X70n1393_001:0539c03": "眾生。悟眾生之所迷者。故曰諸佛。心佛及眾生。是三",
    "X70n1393_001:0539c04": "無差別。者箇道裡。如人飲水冷煖自知。說似人不得。",
    "X70n1393_001:0539c05": "呈似人不得。離男女相。離生死相。諸相既無。一靈不",
    "X70n1393_001:0539c06": "昧。豈不見。昔日范縣君。參圓悟祖師教伊看不是心",
    "X70n1393_001:0539c07": "不是佛不是物。不得下語。不得開口。看來看去。便覺",
    "X70n1393_001:0539c08": "恓惶。却問別有何方便。得箇入處。圓悟云。有箇方便。",
    "X70n1393_001:0539c09": "不是心不是佛不是物。縣君從此悟入。大眾。看他是",
    "X70n1393_001:0539c10": "箇婦人。宛有大丈夫之作。直得。渾鋼打就。生鐵鑄成。",
    "X70n1393_001:0539c11": "煩惱恩愛。籠罩他不得。生老病死。繫縛他不得。要行",
    "X70n1393_001:0539c12": "便行。要住便住。直饒恁麼。猶在半途。且道即今劉氏",
    "X70n1393_001:0539c13": "孺人。出生入死。超然獨脫底一句。又作麼生。竪起拂",
    "X70n1393_001:0539c14": "子。稽首摩耶千佛母。天花影裏現全身。",
    "X70n1393_001:0539c15": "開爐上堂。兼謝雪窓書記。雙峰火爐頭。有一則無賓",
    "X70n1393_001:0539c16": "主話。只是易見難識。良久。夫子不識字。達磨不會禪。",
    "X70n1393_001:0539c17": "除夜小參。少室九年面壁。掘地覔天。黃梅半夜傳衣。",
    "X70n1393_001:0539c18": "敲冰取火。事久情變。法立弊生。一犬吠虗。千獒啀實。",
    "X70n1393_001:0539c19": "不是向上巴鼻。亦非教外別傳。人漸老水長流。一年",
    "X70n1393_001:0539c20": "又是結交頭。出門撞著留幽求。大帽壓耳手提油。",
    "X70n1393_001:0539c21": "正旦上堂。舉真淨和尚歲朝示眾云。去年貧未是貧。",
    "X70n1393_001:0539c22": "今年貧始是貧。去年貧猶有卓錐之地。今年貧錐也",
    "X70n1393_001:0539c23": "無。香嚴與麼提持。奇特甚奇特。要且只知其貧。不知",
    "X70n1393_001:0539c24": "其富。洞山則不然。去年富未是富。今年富始是富。去",
    "X70n1393_001:0540a01": "年富只有一領黑黲布褊衫。今年富添得一頂百衲",
    "X70n1393_001:0540a02": "山水袈裟。歲朝抖擻呈禪眾。實謂風流出當家。師云。",
    "X70n1393_001:0540a03": "貧賊驕人乎。富貴驕人乎。吾於二老見之矣。雙峰既",
    "X70n1393_001:0540a04": "不言貧。亦不道富。新年頭別有一句子。也要大家知",
    "X70n1393_001:0540a05": "有。竪拂子。雲淨日月正。雪晴天地春。",
    "X70n1393_001:0540a06": "上堂。有物先天地。無形本寂寥。能為萬象主。不逐四",
    "X70n1393_001:0540a07": "時凋。春畊夏種。秋收冬藏。作麼生說不凋之義。山南",
    "X70n1393_001:0540a08": "山北無非祖父田園。溪東溪西總是國王水草。汝等",
    "X70n1393_001:0540a09": "諸人若也知得落處。便見進退動靜之間。了無新舊",
    "X70n1393_001:0540a10": "去來之相。坐籌帷幄。安帖家邦。正與麼時如何。三脚",
    "X70n1393_001:0540a11": "驢子弄蹄行。踏破虗空成兩片。",
    "X70n1393_001:0540a12": "平石和尚天童禪寺語錄",
    "X70n1393_001:0540a13": "參學比丘　彌安　元勗　等編",
    "X70n1393_001:0540a14": "師於天曆二年十二月初一日入寺。指山門云。樓閣",
    "X70n1393_001:0540a15": "門開。日照天臨。俊馬不移蹄。快鶻趂不及。喝一喝。",
    "X70n1393_001:0540a16": "佛殿。燒香云。自覺覺他。名之曰佛。金剛與泥人揩背。",
    "X70n1393_001:0540a17": "咄咄咄。",
    "X70n1393_001:0540a18": "據室。我此一室。綿綿密密。眨得眼來。青天霹靂。",
    "X70n1393_001:0540a19": "陞座拈香云。此香。陰陽未剖已前。掀天富貴。世界既",
    "X70n1393_001:0540a20": "形之後。特地芬芳。爇向爐中。端為祝延",
    "X70n1393_001:0540a21": "今上皇帝聖躬萬歲萬歲萬萬歲。陛下。恭願。明逾日",
    "X70n1393_001:0540a22": "月。德重乾坤。萬年端拱於無為。四海咸皈於至化。次",
    "X70n1393_001:0540a23": "拈香云。村草步頭匙挑不上。玲瓏岩畔信手拈來。今",
    "X70n1393_001:0540a24": "當第三回。供養",
    "X70n1393_001:0540b01": "前住當山先師東岩圓應大和尚。用酬法乳之恩。斂",
    "X70n1393_001:0540b02": "衣就座。育王和尚白槌畢。師云。盡大地撮來。如粟粒",
    "X70n1393_001:0540b03": "大。拋向面前。漆桶不會。打皷普請看。眾中莫有不甘",
    "X70n1393_001:0540b04": "者麼。出來道看。時有僧問云。三通皷罷。大眾咸臻。學",
    "X70n1393_001:0540b05": "人上來。願聞祝贊。師云。須彌頂上擊金鐘。進云。祝聖",
    "X70n1393_001:0540b06": "已蒙師指示。向上宗乘事若何。師云。黃檗打臨濟六",
    "X70n1393_001:0540b07": "十主丈。進云。記得三聖道。逢人則出。出則不為人。時",
    "X70n1393_001:0540b08": "如何。師云。有甚巴鼻。進云。興化道。逢人則不出。出則",
    "X70n1393_001:0540b09": "便為人。又且如何。師云。却較些子。進云。古今無異路。",
    "X70n1393_001:0540b10": "達者共同途。師便喝。僧禮拜。師云。不快漆桶。乃云。萬",
    "X70n1393_001:0540b11": "仞峰前輥繡毬。三千剎海一毫收。展開佛手伸驢脚。",
    "X70n1393_001:0540b12": "出窟金毛笑點頭。所以道。宗乘一唱。三藏絕詮。正令",
    "X70n1393_001:0540b13": "當行。十方坐斷。是故。靈山會上。少室峰前。赤手持來。",
    "X70n1393_001:0540b14": "橫身荷負。德山棒頭欺胡瞞漢。臨濟喝下少實多虗。",
    "X70n1393_001:0540b15": "擘泰華逗黃河。直得星移斗換。捎金雞拂玉兔。自然",
    "X70n1393_001:0540b16": "八面玲瓏。是皈馬休牛之日。當樵歌漁唱之時。摩醯",
    "X70n1393_001:0540b17": "正眼洞明。肘後靈符光彩。正與麼時如何。天高群象",
    "X70n1393_001:0540b18": "正。海闊百川朝。",
    "X70n1393_001:0540b19": "小參。從上來事。只在如今。拈起也天回地轉。放下也",
    "X70n1393_001:0540b20": "滴水冰生。不在句後聲前。自然頭頭顯露。九峰聳翠。",
    "X70n1393_001:0540b21": "雙沼波澄。乃宏智中興之所。誠祖父唱道之場。繼茲",
    "X70n1393_001:0540b22": "芳躅。撫膺有媿。所以。緣生於象。象亦非真。緣象兩忘。",
    "X70n1393_001:0540b23": "觸途成滯。拈主丈。主丈橫。山河大地一時橫。主丈竪。",
    "X70n1393_001:0540b24": "山河大地一時竪。主丈不橫不竪。山河大地自山河",
    "X70n1393_001:0540c01": "大地。燈籠自燈籠。露柱自露柱。然雖如是。只如雲門",
    "X70n1393_001:0540c02": "大師道。拈燈籠向佛殿裏。將山門來燈籠上。又作麼",
    "X70n1393_001:0540c03": "生話會。卓主丈。一言截斷千江口。萬仞峰頭始得玄。",
    "X70n1393_001:0540c04": "復舉。當山第一代啟禪師。因僧問。學人卓卓上來。請",
    "X70n1393_001:0540c05": "師的的。啟云。我者裡一屙便了。有甚麼卓卓的的。僧",
    "X70n1393_001:0540c06": "云。和尚恁麼答話。更買草鞋行脚始得。啟喚僧近前。",
    "X70n1393_001:0540c07": "僧乃近前。啟云。老僧恁麼道。過在什麼處。其僧擬議。",
    "X70n1393_001:0540c08": "啟便打。師云。千鈞之弩不為鼷鼠發機。者僧既不善",
    "X70n1393_001:0540c09": "機宜。啟和尚亦成不了。拈主丈。喝一喝。下座。",
    "X70n1393_001:0540c10": "上堂。即心即佛。非心非佛。不是心。不是佛。不是物。馬",
    "X70n1393_001:0540c11": "大師舌頭無骨。與麼也得。不與麼也得。與麼不與麼",
    "X70n1393_001:0540c12": "總得。老石頭眼裏無筋。驀拈主丈卓一下。雲自帝鄉",
    "X70n1393_001:0540c13": "去。水從江漢流。",
    "X70n1393_001:0540c14": "除夜小參。臘月三十日。二年同一春。祖師門下客。總",
    "X70n1393_001:0540c15": "是舊時人。大眾。人既仍舊。法無不然。是故。天地覆載。",
    "X70n1393_001:0540c16": "日月運行。河嶽流峙。寒暑推遷。無一法從內而出。無",
    "X70n1393_001:0540c17": "一法從外而入。拈主丈。無言童子唱巴歌。露柱燈籠",
    "X70n1393_001:0540c18": "齋起舞。卓主丈。",
    "X70n1393_001:0540c19": "元旦上堂。拈拂子。作書空勢。召大眾云。看看。新年把",
    "X70n1393_001:0540c20": "筆。萬事大吉。且道。書底是什麼。孔門弟子無人識。碧",
    "X70n1393_001:0540c21": "眼胡僧笑點頭。",
    "X70n1393_001:0540c22": "上堂。舉趙州問南泉云。如何是道。泉云。平常心是道。",
    "X70n1393_001:0540c23": "大眾。苦樂逆順。膏火相煎。剎那之間。有萬生滅。作麼",
    "X70n1393_001:0540c24": "生得平常去。到者裏。也須明白去始得。",
    "X70n1393_001:0541a01": "涅槃上堂。正法眼藏。涅槃妙心。東土乾籮蔔。西天爛",
    "X70n1393_001:0541a02": "葛藤。野火年年燒不盡。春風吹著又重生。",
    "X70n1393_001:0541a03": "上堂。舉天衣懷禪師示眾云。青蘿夤緣。直上寒松之",
    "X70n1393_001:0541a04": "頂。白雲淡泞。出沒太虗之中。南山起雲。北山下雨。會",
    "X70n1393_001:0541a05": "麼。甜瓜徹蔕甜。苦瓠連根苦。應菴和尚拈云。天童也",
    "X70n1393_001:0541a06": "下一著。青蘿夤緣。直上寒松之頂。白雲淡泞。出沒太",
    "X70n1393_001:0541a07": "虗之中。狗子尾巴書梵字。野狐窟宅梵王宮。師云。山",
    "X70n1393_001:0541a08": "僧有條舉條。無條攀例。今日也下一著。青蘿夤緣。直",
    "X70n1393_001:0541a09": "上寒松之頂。白雲淡泞。出沒太虗之中。奇恠石頭形",
    "X70n1393_001:0541a10": "似虎。火燒松樹勢如龍。",
    "X70n1393_001:0541a11": "延慶我菴和尚至上堂。青玉軒前。玲瓏岩畔。歷歷明",
    "X70n1393_001:0541a12": "明。現成公案。靠倒直指單傳。抹過一心三觀。且道。四",
    "X70n1393_001:0541a13": "明尊者。隰州古佛。相見說箇什麼。良久。止止不須說。",
    "X70n1393_001:0541a14": "我法妙難思。擊拂子下座。",
    "X70n1393_001:0541a15": "純監寺火。純清絕點。坐在無魂必死之鄉。若要去住",
    "X70n1393_001:0541a16": "自由。別資一路始得。擲下火。三脚驢子弄蹄行。火裏",
    "X70n1393_001:0541a17": "毒蛇吞鼈鼻。",
    "X70n1393_001:0541a18": "浴佛上堂。十方世界香水海。萬象森羅淨法身。須信",
    "X70n1393_001:0541a19": "鑊湯無冷處。杓頭拋下辨踈親。",
    "X70n1393_001:0541a20": "結夏上堂。一年是一年。一月是一月。一日是一日。一",
    "X70n1393_001:0541a21": "時是一時。聖制九旬。各自努力。其間更有一事。說與",
    "X70n1393_001:0541a22": "諸人不得。良久。切忌向胡餅裡覓汁。",
    "X70n1393_001:0541a23": "上堂云。藏主不識字。侍者參得禪。首座有長處。各自",
    "X70n1393_001:0541a24": "見一邊。掀翻洞山五位。擘開臨濟三玄。須彌峰頂浪",
    "X70n1393_001:0541b01": "滔天。",
    "X70n1393_001:0541b02": "上堂。拈主丈云。佛法徧天下。談玄口不開。相攜木上",
    "X70n1393_001:0541b03": "座。吟上高高臺。且道。太白峰與玲瓏岩鬪額。畢竟論",
    "X70n1393_001:0541b04": "量何事。卓主丈。湖南城裏好養民。米賤柴多足四鄰。",
    "X70n1393_001:0541b05": "端午上堂。五月五。天中節。神仙妙藥。百草頭邊。等閒",
    "X70n1393_001:0541b06": "嗅著。腦門迸裂。喝一喝。下座。",
    "X70n1393_001:0541b07": "上堂。諸禪德還知麼。今朝又是六月十五日了也。寒",
    "X70n1393_001:0541b08": "暑相催。生死漸近。身上鶻臭布衫。還脫得下也未。脫",
    "X70n1393_001:0541b09": "得脫不得則且置。你道。南山起雲。北山下雨。畢竟又",
    "X70n1393_001:0541b10": "如何話會。喝一喝。",
    "X70n1393_001:0541b11": "上堂。舉東山演和尚頌云。山前一片閒田地。叉手叮",
    "X70n1393_001:0541b12": "嚀問祖翁。幾度賣來還自買。為憐松竹引清風。師云。",
    "X70n1393_001:0541b13": "東山與麼道。如持左券以取故物。自謂。手親眼辦。不",
    "X70n1393_001:0541b14": "受人瞞。檢點將來。費了多少鹽醬。諸人還會麼。玉本",
    "X70n1393_001:0541b15": "無瑕。琱文喪德。",
    "X70n1393_001:0541b16": "東岩和尚忌辰拈香。香嚴哭溈山主丈。貧兒思舊債。",
    "X70n1393_001:0541b17": "投子受大陽革履。冐姓佃官租。總是死門。俱非活路。",
    "X70n1393_001:0541b18": "插香云。先師東岩和尚來也。龍袖拂開全體露。象王",
    "X70n1393_001:0541b19": "行處絕狐踪。",
    "X70n1393_001:0541b20": "解夏小參。九旬禁足。三月安居。據菩薩乘。修寂滅行。",
    "X70n1393_001:0541b21": "正是無風匝匝之波。致令影響之流。彼此互揚家醜。",
    "X70n1393_001:0541b22": "便道。鵝護雪臘人冰。鋤得一片畬。種得一籮粟。自謂",
    "X70n1393_001:0541b23": "修心煉行。功不浪施。檢點將來。自救不了。天童則不",
    "X70n1393_001:0541b24": "然。一箇箇如獅子兒。吒沙地哮吼一聲。直得天魔膽",
    "X70n1393_001:0541c01": "裂。有甚近傍處。是則固是。還端的也無。擊拂子。西風",
    "X70n1393_001:0541c02": "陣陣凉。秋雨番番急。",
    "X70n1393_001:0541c03": "舉翠岩參和尚示眾云。一夏與兄弟。東語西話。看翠",
    "X70n1393_001:0541c04": "岩眉毛在麼。保福云。作賊人心虗。長慶云。生也。雲門",
    "X70n1393_001:0541c05": "云。關。大眾。翠岩老老大大。賣弄風流。引得一地人揚",
    "X70n1393_001:0541c06": "塵簸土。百世之下。喚作翠岩眉毛話。山僧今夜忍俊",
    "X70n1393_001:0541c07": "不禁。與伊勦絕去也。眾中忽有箇漢出來道。和尚也",
    "X70n1393_001:0541c08": "須照顧眉毛始得。我也知你向鬼窟裡作活計。",
    "X70n1393_001:0541c09": "解夏上堂。教中道。自宣己過。恣僧舉罪。名曰自恣。若",
    "X70n1393_001:0541c10": "約衲僧門下。天地懸殊。直須毀於佛謗於法。無慚愧",
    "X70n1393_001:0541c11": "心。乃可名為自恣。拈主丈云。當門不用栽荊棘。後代",
    "X70n1393_001:0541c12": "兒孫惹著衣。",
    "X70n1393_001:0541c13": "上堂。山僧夜來得一夢。甚是奇特。天明起來。擬欲舉",
    "X70n1393_001:0541c14": "似諸人。及乎仔佃尋思。又成忘却。便下座。",
    "X70n1393_001:0541c15": "隨都寺火。心隨萬境轉。轉處實能幽。涅槃路上。生死",
    "X70n1393_001:0541c16": "岸頭。撲滅漏燈盞。撥火覓浮漚。",
    "X70n1393_001:0541c17": "上堂。炎炎老火向西流。一雨翻然報早秋。暑往寒來",
    "X70n1393_001:0541c18": "今古事。幾多白盡少年頭。",
    "X70n1393_001:0541c19": "上堂。十五日已前。半明半暗。十五日已後。全暗全明。",
    "X70n1393_001:0541c20": "正當十五日。明暗兩途。二俱不涉。拍禪牀。三面狸奴",
    "X70n1393_001:0541c21": "脚踏月。兩頭水牯手拏煙。",
    "X70n1393_001:0541c22": "重陽上堂。茱萸滿汎一甌茶。冷淡家風亦自佳。不用",
    "X70n1393_001:0541c23": "登臨追往事。眼前隨分有黃花。",
    "X70n1393_001:0541c24": "達磨忌日拈香。西天殿後。東土先鋒。不識第一義。剛",
    "X70n1393_001:0542a01": "言破六宗。老蕭硬寨打不入。渾身乾沒熊耳峰。不有",
    "X70n1393_001:0542a02": "宋雲知敗缺。擬於何處覓行踪。",
    "X70n1393_001:0542a03": "兼侍者火。雙弘定慧。兼善毗尼。生死岸頭。了無交涉。",
    "X70n1393_001:0542a04": "擲下火。犀牛扇子足清風。火裡蝍蟟吞大虫。",
    "X70n1393_001:0542a05": "上堂。清霜鋪大野。白月滿空山。目前明歷歷。一點不",
    "X70n1393_001:0542a06": "相瞞。擊拂子下座。",
    "X70n1393_001:0542a07": "宏智和尚忌日拈香。夢幻空花。六十七年。白鳥煙沒。",
    "X70n1393_001:0542a08": "秋水天連。渾侖無縫罅。竇八布衫穿。丹霞室內。太白",
    "X70n1393_001:0542a09": "峰前。正偏俱不涉。生死不相干。夜行只管貪明月。不",
    "X70n1393_001:0542a10": "覺和衣渡水寒。",
    "X70n1393_001:0542a11": "冬至小參。佛法二字。也是不著便。衲僧家從朝至暮。",
    "X70n1393_001:0542a12": "著衣喫飯。痾屎送尿。何甞有虗棄底時節。豈不見龐",
    "X70n1393_001:0542a13": "居士頌云。日用事無別。惟吾自偶諧。頭頭非取捨。處",
    "X70n1393_001:0542a14": "處沒張乖。朱紫誰為號。丘山絕點埃。神通并妙用。運",
    "X70n1393_001:0542a15": "水及搬柴。諸仁者。看他是箇俗流。宛有衲僧氣息。若",
    "X70n1393_001:0542a16": "向者裡。著得一隻眼。觀風雲別氣候。觸目遇緣。隨機",
    "X70n1393_001:0542a17": "應變。灼然無虗曇底時節。苟或未然。且向陰陽消長",
    "X70n1393_001:0542a18": "處。一任東卜西卜。",
    "X70n1393_001:0542a19": "復舉洞山冬夜與泰首座喫果子次。問云。有一物黑",
    "X70n1393_001:0542a20": "似漆。常在動用中。動用中收不得。過在什麼處。泰首",
    "X70n1393_001:0542a21": "座云。過在動用中。洞山令侍者掇退果卓。師云。泰首",
    "X70n1393_001:0542a22": "座恁麼答話。本分不得果子喫。雖然。洞山也不得無",
    "X70n1393_001:0542a23": "過。即今若有人。下一轉語。坐斷古人舌頭。天童向明",
    "X70n1393_001:0542a24": "窓下安排。",
    "X70n1393_001:0542b01": "上堂。舉僧問古德。如何是冬來事。古德云。京師出大",
    "X70n1393_001:0542b02": "黃。師云。與麼答話。大似徐六擔板。驀拈主丈卓一下。",
    "X70n1393_001:0542b03": "三生六十劫。",
    "X70n1393_001:0542b04": "上堂。山寺逢冬仲。蕭條迫暮年。官租猶未納。私債苦",
    "X70n1393_001:0542b05": "相煎。私猶可緩。官急如弦。無人知此意。令我憶南泉。",
    "X70n1393_001:0542b06": "上堂。舉洞山不安。有僧問云。和尚病。還有不病者麼。",
    "X70n1393_001:0542b07": "山云。有。僧云。不病者還看和尚否。山云。我看他有分。",
    "X70n1393_001:0542b08": "僧云。和尚看他時如何。山云。則不見有病。輙成一偈。",
    "X70n1393_001:0542b09": "舉似諸人。病時還有不病者。他不看吾吾看他。一陣",
    "X70n1393_001:0542b10": "香風來枕上。庭梅開徧臘前花。",
    "X70n1393_001:0542b11": "關山和尚忌日拈香。木有本。水有源。佛佛授手。祖祖",
    "X70n1393_001:0542b12": "相傳。理固如是。事無不然。插香云。涅槃後有大人相。",
    "X70n1393_001:0542b13": "剔起眉毛仔細看。",
    "X70n1393_001:0542b14": "除夜小參。去也去也。爆竹送殘年。來也來也。椒柈獻",
    "X70n1393_001:0542b15": "新歲。一來一去。全放全收。不作佛法商量。不作世諦",
    "X70n1393_001:0542b16": "流布。目前無法。意在目前。狸奴白牯共樂昇平。露柱",
    "X70n1393_001:0542b17": "燈籠咸霑化育。直得。冰河發焰。黍谷回陽。道泰時清。",
    "X70n1393_001:0542b18": "民康物阜。拍禪牀云。品字柴頭煨正煖。不知風雪到",
    "X70n1393_001:0542b19": "梅花。",
    "X70n1393_001:0542b20": "上堂。舉法昌結夏示眾云。年年四月十五。諸方盡皆",
    "X70n1393_001:0542b21": "禁足。法昌山裡如何。但見山青水綠。師云。法昌老漢",
    "X70n1393_001:0542b22": "坐在無事甲裏。有甚共語處。喝一喝。",
    "X70n1393_001:0542b23": "上堂。舉雪竇偈云。霏霏梅雨灑危層。五月山房冷似",
    "X70n1393_001:0542b24": "冰。莫謂乾坤乖大信。未明心地是炎蒸。好諸禪德。真",
    "X70n1393_001:0542c01": "語者。實語者。如語者。不異語者。便下座。",
    "X70n1393_001:0542c02": "上堂。舉真淨和尚云。今朝六月旦。萬事隨時變。地肥",
    "X70n1393_001:0542c03": "茄子多。雨足甜瓜賤。紅桃大似拳。綠李圓如彈。誰識",
    "X70n1393_001:0542c04": "歸宗大道心。拈來一一人難辨。古人和盤托出。只堪",
    "X70n1393_001:0542c05": "止渴。不可充飢。天童者裡無三般兩樣。只作一味商",
    "X70n1393_001:0542c06": "量。小間僧堂裡索麵。一任諸人飽喫。便下座。",
    "X70n1393_001:0542c07": "解夏小參。明明百草頭。明明祖師意。所以道。道遠乎",
    "X70n1393_001:0542c08": "哉。觸事而真。聖遠乎哉。體之則神。現前一眾。同此安",
    "X70n1393_001:0542c09": "居。今已告圓。只如雲門大師問僧云。秋初夏末。不落",
    "X70n1393_001:0542c10": "平常。道將一句來。僧無對。自代云。初三十一。中九下",
    "X70n1393_001:0542c11": "七。師拈主丈卓一下云。西天斬頭截臂。我者裡自領",
    "X70n1393_001:0542c12": "出去。",
    "X70n1393_001:0542c13": "復舉洞山示眾云。秋初夏末。兄弟東去西去。直須向",
    "X70n1393_001:0542c14": "萬里無寸草處去。石霜聞云。出門便是草。頌云。萬里",
    "X70n1393_001:0542c15": "無寸草。出門便是草。昨夜問龜哥。報道今朝好。步步",
    "X70n1393_001:0542c16": "踏著長安道。",
    "X70n1393_001:0542c17": "上堂。西風陣陣凉。秋雨番番急。時節不相饒。一夏今",
    "X70n1393_001:0542c18": "朝畢。解開布袋結頭。淈淈[泳永+盾][泳永+盾]。何似生遼天鶻。萬里",
    "X70n1393_001:0542c19": "雲只一突。",
    "X70n1393_001:0542c20": "上堂。三年一閏。九日重陽。理由事顯。事逐理彰。僧問",
    "X70n1393_001:0542c21": "雲門。如何是諸佛出身處。門云。東山水上行。且道。明",
    "X70n1393_001:0542c22": "理耶明事耶。者裏道得脫體分明。許你入阿字法門。",
    "X70n1393_001:0542c23": "冬至小參。山中無曆日。從教晷運推移。眼裏有瞳人。",
    "X70n1393_001:0542c24": "要見陰陽消長。時節既至。事理全彰。二三四七。只言",
    "X70n1393_001:0543a01": "自知。十萬八千。徒勞他覓。洞山果子賣弄風流。皓老",
    "X70n1393_001:0543a02": "布裩價增十倍。香嚴叉手。少實多虗。慈明揭榜揚聲",
    "X70n1393_001:0543a03": "止響。驀拈主丈。掃蕩多年滯貨。坐斷諸方舌頭。卓主",
    "X70n1393_001:0543a04": "丈。冬不寒臘後看。",
    "X70n1393_001:0543a05": "上堂。僧問香林。如何是衲衣下事。林云。臘月火燒山。",
    "X70n1393_001:0543a06": "師云。臘月火燒山。眉毛眼上安。叮嚀辦柴炭。必定有",
    "X70n1393_001:0543a07": "春寒。",
    "X70n1393_001:0543a08": "上堂。嬾拈凍筆紀風雲。陰極陽生理事真。一炷清香",
    "X70n1393_001:0543a09": "林下客。太平時節太平人。",
    "X70n1393_001:0543a10": "謝徑山行中仁書記上堂。一口吸盡西江水。馬駒踏",
    "X70n1393_001:0543a11": "殺天下人。這箇說話。譬如暗中書字。字雖不成。文彩",
    "X70n1393_001:0543a12": "已彰。擊拂子。敲出鳳凰五色髓。擊碎驪龍明月珠。",
    "X70n1393_001:0543a13": "謝兩序上堂。新舊相資。進退合節。左右逢原。尊卑異",
    "X70n1393_001:0543a14": "位。開鑿人天正眼。恢張佛祖門庭。頭頭垂應物之機。",
    "X70n1393_001:0543a15": "著著有出身之路。如斯話會。猶落今時。且如何是不",
    "X70n1393_001:0543a16": "落今時底句。玲瓏八面自回合。峭峻一方誰敢窺。",
    "X70n1393_001:0543a17": "上堂。舉密菴和尚示眾云。十五日已前。開池不待月。",
    "X70n1393_001:0543a18": "十五日已後。池成月自來。正當十五日。吹無孔笛。唱",
    "X70n1393_001:0543a19": "太平歌。佛及眾生。齊聲唱和。且超群拔萃一句作麼",
    "X70n1393_001:0543a20": "生道。四海浪平龍睡穩。九天雲淨鶴飛高。師云。山僧",
    "X70n1393_001:0543a21": "今日因行不妨掉臂。十五日已前。長在途中不離家",
    "X70n1393_001:0543a22": "舍。十五日已後。長在家舍不離途中。正當十五日。兩",
    "X70n1393_001:0543a23": "頭俱坐斷。一劒倚天寒。且超群拔萃一句作麼生道。",
    "X70n1393_001:0543a24": "擊拂子。一把柳絲收不得。和煙搭在玉欄干。",
    "X70n1393_001:0543b01": "退院上堂。老向山中償宿債。拖犁拽耙十三年。如今",
    "X70n1393_001:0543b02": "筋骨條條露。鼻孔頑然不受穿。村草步舊田園。桃花",
    "X70n1393_001:0543b03": "如錦柳如煙。放教臥月眠雲去。飢有青蒭渴有泉。拍",
    "X70n1393_001:0543b04": "禪牀下座。",
    "X70n1393_001:0543b05": "真讚",
    "X70n1393_001:0543b06": "門人　師楷　文斌　汝均　等編",
    "X70n1393_001:0543b07": "觀音",
    "X70n1393_001:0543b08": "枯木巖前坐片時。輪珠數盡復思惟。南詢童子無消",
    "X70n1393_001:0543b09": "息。月在波心說向誰。",
    "X70n1393_001:0543b10": "魚籃觀音",
    "X70n1393_001:0543b11": "籃裡魚。衣內珠。左提右挈。腥風滿途。茫茫宇宙人無",
    "X70n1393_001:0543b12": "數。那箇男兒是丈夫。",
    "X70n1393_001:0543b13": "達磨",
    "X70n1393_001:0543b14": "聖諦廓然。忠言逆耳。折蘆渡江。事不獲已。脚下無風",
    "X70n1393_001:0543b15": "帀帀波。滔天沃日從茲始。",
    "X70n1393_001:0543b16": "寒山",
    "X70n1393_001:0543b17": "天台山中。國清寺裡。掃帚隨身。塵埃滿地。只知指點",
    "X70n1393_001:0543b18": "笑他人。對面有人還笑你。",
    "X70n1393_001:0543b19": "拾得",
    "X70n1393_001:0543b20": "爾名拾得。拾得者誰。不識一字。却要題詩。禿筆未曾",
    "X70n1393_001:0543b21": "輕點著。芭蕉葉上墨淋漓。",
    "X70n1393_001:0543b22": "維摩",
    "X70n1393_001:0543b23": "嘆大褒圓。彈偏擊小。通身是病。自救不了。引得文殊",
    "X70n1393_001:0543b24": "問疾來。狼籍一場非小小。",
    "X70n1393_001:0543c01": "朝陽穿破衲",
    "X70n1393_001:0543c02": "穴鼻針。無絲線。蹙斷雙眉。討頭未見。日炙風吹破衲",
    "X70n1393_001:0543c03": "衣。補得完全是幾時。",
    "X70n1393_001:0543c04": "對月了殘經",
    "X70n1393_001:0543c05": "看未了。歇不得。向下文長。付在來日。咄者醃黑荳老",
    "X70n1393_001:0543c06": "僧。何曾解轉如是經。",
    "X70n1393_001:0543c07": "船子",
    "X70n1393_001:0543c08": "天無四壁地無門。舞棹呈橈誑後昆。索性和船都覆",
    "X70n1393_001:0543c09": "却。免教空記刻舟痕。",
    "X70n1393_001:0543c10": "永明壽禪師",
    "X70n1393_001:0543c11": "道大德尊。宗通眼活。萬象森羅。熾然而說。游戲性海",
    "X70n1393_001:0543c12": "而一波不驚。披露覺天而十日竝出。實天台韶國師",
    "X70n1393_001:0543c13": "命世之寧馨。作兩浙錢大王福田之利益。至於秉五",
    "X70n1393_001:0543c14": "色筆。發佛祖潛光。鼓無絃琴。起衲僧痼疾。高風遠度。",
    "X70n1393_001:0543c15": "豐功偉蹟。豈片言隻字讚歎之所能及。咦。面目分明",
    "X70n1393_001:0543c16": "不覆藏。西湖水映中巖月。",
    "X70n1393_001:0543c17": "延慶秋墟入法師",
    "X70n1393_001:0543c18": "秋水兮澄神。金沙兮粲彩。百界分身。面目儼在。闢一",
    "X70n1393_001:0543c19": "乘唱導之妙門。泯三觀互融之性海。其應物也。清而",
    "X70n1393_001:0543c20": "有容。其行己也。廉而匪介。豹澤霧以自文。鵬搏風而",
    "X70n1393_001:0543c21": "何快。不即不離。無對無待。入死出生。脫袍著鎧。聿昭",
    "X70n1393_001:0543c22": "法智中興之行業。克振大蓬單傳之家世。我作讚語",
    "X70n1393_001:0543c23": "擬針投芥。豈特是播德音於一時。庶幾乎發潛光於",
    "X70n1393_001:0543c24": "千載。",
    "X70n1393_001:0544a01": "元叟和尚真。瑞巖安長老請",
    "X70n1393_001:0544a02": "凌霄峰頂。寂照光中。百年大夢。四海一翁。眼裏無筋。",
    "X70n1393_001:0544a03": "眇郢人斵堊之妙。腕頭者力。陋女媧鍊石之功。指麾",
    "X70n1393_001:0544a04": "談笑而衲僧乞命之不暇。暗嗚吒咤而魔外却走以",
    "X70n1393_001:0544a05": "何從。前無佛祖。下絕己躬。黃蘗運攙坐南泉鉢位。顏",
    "X70n1393_001:0544a06": "卍菴凌滅妙喜門風。父不慈子不孝。上不敬下不恭。",
    "X70n1393_001:0544a07": "一點水墨。兩處成龍。安知末後全提句。瑞雪天香滿",
    "X70n1393_001:0544a08": "浙東。",
    "X70n1393_001:0544a09": "我菴法師真。嗣子中絕照請",
    "X70n1393_001:0544a10": "賢哉人也。神凝而氣完。言溫而行粹。允執厥中。絕照",
    "X70n1393_001:0544a11": "非外。白璧兮無瑕。明珠兮絕纇。據牀座於兩浙大家。",
    "X70n1393_001:0544a12": "紹箕裘於靈山一會。瀾翻舌本。浚教海之淵源。富贍",
    "X70n1393_001:0544a13": "筆端。作宗門之洙泗。處人情於毀譽得失之間。達法",
    "X70n1393_001:0544a14": "性於談笑死生之際。堂堂我菴面目。儼爾慈光德色。",
    "X70n1393_001:0544a15": "徧藂林下載。清風殊未已。",
    "X70n1393_001:0544a16": "龍翔曇芳和尚",
    "X70n1393_001:0544a17": "巍巍堂堂。煒煒煌煌。僧中之寶。法中之王。玉應金舂。",
    "X70n1393_001:0544a18": "續破砂盆六傳之逸響。霜饕雪虐。燦優鉢羅五葉之",
    "X70n1393_001:0544a19": "奇芳。言法華曾陞御榻。光佛照五宿觀堂。視名聞利",
    "X70n1393_001:0544a20": "養。如垢衣糞土。以慈悲喜捨。為河筏津梁。氣吞萬衲。",
    "X70n1393_001:0544a21": "眼盖諸方。讚嘆莫能及。描貌不相當。父子不傳真妙",
    "X70n1393_001:0544a22": "訣。凌霄峰頂發天香。",
    "X70n1393_001:0544a23": "太平古鏡和尚",
    "X70n1393_001:0544a24": "古鏡高懸。寒光湛湛。佛祖潛踪。天魔落膽。龜毛拂擊",
    "X70n1393_001:0544b01": "木無聲。苕帚柄敲空作響。發雙徑不傳之傳。歌太平",
    "X70n1393_001:0544b02": "無象之象。突出宣州花木瓜。抹過東山鐵酸饀。",
    "X70n1393_001:0544b03": "護聖青山和尚",
    "X70n1393_001:0544b04": "白璧無瑕。明珠絕纇。坐斷諸方舌頭。提持向上巴鼻。",
    "X70n1393_001:0544b05": "編蒲養母。凜陳尊宿之高風。茅舍深居。續常禪師之",
    "X70n1393_001:0544b06": "遠志。閱世等行雲無心。嗜閒如啖蔗有味。須彌為筆。",
    "X70n1393_001:0544b07": "不足以美盛德之形容。江河為口。庶幾乎發斯文之",
    "X70n1393_001:0544b08": "源委。",
    "X70n1393_001:0544b09": "徒弟大用都寺請",
    "X70n1393_001:0544b10": "倒拈栗棘與金圈。坐斷威音大劫前。賤似黃金貴如",
    "X70n1393_001:0544b11": "土。好兒終不使爺錢。",
    "X70n1393_001:0544b12": "福唐文斌侍者請",
    "X70n1393_001:0544b13": "村草步頭。產此芽孽。毒氣流行。閩蜀江淅。覷著則眼",
    "X70n1393_001:0544b14": "睛枯。嗅著則腦門裂。死却衲子偷心。納盡諸方敗闕。",
    "X70n1393_001:0544b15": "殃害叢林卒未休。父子不傳真妙訣。",
    "X70n1393_001:0544b16": "山行壽像",
    "X70n1393_001:0544b17": "浮世能得幾時閒。老我青松白石間。霜竹一尋聊作",
    "X70n1393_001:0544b18": "伴。近聽流水遠看山。",
    "X70n1393_001:0544b19": "偈頌",
    "X70n1393_001:0544b20": "門人　處林　雲岑　等編",
    "X70n1393_001:0544b21": "送岑侍者參方",
    "X70n1393_001:0544b22": "衲僧行履處。徧界沒踪跡。撥草與瞻風。先聖儼遺則。",
    "X70n1393_001:0544b23": "塵勞八萬門。門門皆可入。應須辨主賓。慎勿落階級。",
    "X70n1393_001:0544b24": "揚眉瞬目間。機鋒巧相直。國師喚侍者。青天轟霹靂。",
    "X70n1393_001:0544c01": "侍者酬國師。天岸一團日。男兒四方志。所向隨所適。",
    "X70n1393_001:0544c02": "吳疆會有終。楚甸來無極。脚瘦草鞋寬。辛苦竟何益。",
    "X70n1393_001:0544c03": "學道如學射。久久自中的。直教心手兩俱忘。拶透銀",
    "X70n1393_001:0544c04": "山并鐵壁。",
    "X70n1393_001:0544c05": "贈中竺囦藏主",
    "X70n1393_001:0544c06": "衲僧家。沒巴鼻。主丈一枝藤。草鞋六箇耳。南北東西",
    "X70n1393_001:0544c07": "無定止。大事未明。如喪考妣。有甚閒心情。遊山并翫",
    "X70n1393_001:0544c08": "水。拾得如來藏裏珠。認著依然還不是。颺向圾垃堆",
    "X70n1393_001:0544c09": "頭。一任匙挑不起。待他時節因緣。自然放光動地。寶",
    "X70n1393_001:0544c10": "掌巖前歸去來。擡頭撞著自家底。",
    "X70n1393_001:0544c11": "謝炬藏主寄七佛石刻付法偈",
    "X70n1393_001:0544c12": "向上一句子。不在威音前。字義炳日月。翰墨動人天。",
    "X70n1393_001:0544c13": "意想不可到。況復以言宣。若云有所付。是法成妄傳。",
    "X70n1393_001:0544c14": "匡廬古崖石。摩勒亦有年。上人事幽討。掇贈非偶然。",
    "X70n1393_001:0544c15": "豈特起衰墮。直使空盖纏。揭之素壁間。七佛常現前。",
    "X70n1393_001:0544c16": "送禮維那之兩府",
    "X70n1393_001:0544c17": "興化為人徹底漢。覿面全提如閃電。克賓不入者保",
    "X70n1393_001:0544c18": "社。罰錢喫棒趂出院。天童年老少機關。衲僧自合知",
    "X70n1393_001:0544c19": "方便。茫茫淮甸接天長。金碧樓臺倚雲漢。六朝風物",
    "X70n1393_001:0544c20": "足觀光。莫教失却空王殿。",
    "X70n1393_001:0544c21": "送龜山運上人",
    "X70n1393_001:0544c22": "衲僧門下有一句。當機覿面無主賓。春風一夜掃殘",
    "X70n1393_001:0544c23": "雪。天岸忽覩五色麟。無心碗裏空王飯。直教一飽忘",
    "X70n1393_001:0544c24": "飢嗔。瞻風撥草豈細事。下情不精安得真。上人自是",
    "X70n1393_001:0545a01": "七閩秀。虗心善應谷有神。叢林寥落愜老眼。行行莫",
    "X70n1393_001:0545a02": "負青春身。",
    "X70n1393_001:0545a03": "示勗侍者",
    "X70n1393_001:0545a04": "鳥窠吹布毛。侍者便悟去。拶透嶮崖機。截斷聖凡路。",
    "X70n1393_001:0545a05": "不是玄中玄。亦非句中句。玉兔挨開碧海門。金烏飛",
    "X70n1393_001:0545a06": "上珊瑚樹。",
    "X70n1393_001:0545a07": "送空維那",
    "X70n1393_001:0545a08": "興化打克賓。無事閒相惱。諸方受熱瞞。商量閙浩浩。",
    "X70n1393_001:0545a09": "若是活衲僧。不向那邊討。秋初夏末時。南北東西道。",
    "X70n1393_001:0545a10": "之子行行好善為。萬里長空淨如掃。",
    "X70n1393_001:0545a11": "送藪首座遊金陵兼柬蔣山正宗和尚",
    "X70n1393_001:0545a12": "此軒今年七十九。拈得鼻孔失却口。一尋霜木挂寒",
    "X70n1393_001:0545a13": "松。閒看白雲變蒼狗。有客有客來何從。靈鷲峰前天",
    "X70n1393_001:0545a14": "竺後。兜率宮中說法回。玉雪精神驚老醜。檢點衣單",
    "X70n1393_001:0545a15": "一物無。鋪張手面千般有。蟭螟眼裡蹴鞦韆。虗空背",
    "X70n1393_001:0545a16": "上翻筋斗。匇匇取別大無端。利生求法尋初友。珍重",
    "X70n1393_001:0545a17": "梁園寶誌公。多年拋却軒中叟。",
    "X70n1393_001:0545a18": "江西源上人歸廬阜",
    "X70n1393_001:0545a19": "衡嶽峰頭雲。鄱陽湖裡水。雲水兩無心。相思隔千里。",
    "X70n1393_001:0545a20": "主丈七尺長。草鞋六箇耳。去去宜善為。總是自家底。",
    "X70n1393_001:0545a21": "寄南湖我菴法師",
    "X70n1393_001:0545a22": "奕世台衡一大家。軒橫青玉映金沙。兒郎羯末毋多",
    "X70n1393_001:0545a23": "讓。閥閱崔盧未足誇。蓮沼重重涵止水。猊臺日日雨",
    "X70n1393_001:0545a24": "新花。雪山香草煩休戀。群稚盈門待賜車。",
    "X70n1393_001:0545b01": "送慍藏主歸省徑山元叟和尚",
    "X70n1393_001:0545b02": "山頭老漢八十一。如此東南大法城。雙鬢又添新歲",
    "X70n1393_001:0545b03": "白。片言能使古風清。為人不用擊虎術。養子寧忘舐",
    "X70n1393_001:0545b04": "犢情。明月堂前坐深夜。餘光分得到長庚。",
    "X70n1393_001:0545b05": "贈照堂楊居士進脩",
    "X70n1393_001:0545b06": "茫茫只向外邊求。自己靈光本自優。直下了無諸法",
    "X70n1393_001:0545b07": "相。從來不挂一絲頭。休令白璧生微玷。任使明珠混",
    "X70n1393_001:0545b08": "濁流。為語照堂楊處士。神仙何必更封侯。",
    "X70n1393_001:0545b09": "贈雪峰鏡侍者",
    "X70n1393_001:0545b10": "當軒寶鑑鎮長開。湛湛寒光徹夜臺。萬象森羅歸一",
    "X70n1393_001:0545b11": "照。十方世界絕纖埃。直饒南嶽磨成得。爭似東平打",
    "X70n1393_001:0545b12": "破來。笑看菱花生碓觜。春風謾殺老黃梅。",
    "X70n1393_001:0545b13": "建新僧堂",
    "X70n1393_001:0545b14": "大家看取好僧堂。一柱依然拄一梁。太白名山天下",
    "X70n1393_001:0545b15": "勝。隰州古佛法中王。三條椽下乾坤闊。七尺單前日",
    "X70n1393_001:0545b16": "月長。坐臥經行如是住。自然身放白豪光。",
    "X70n1393_001:0545b17": "次月江和尚韻。送何山句侍者",
    "X70n1393_001:0545b18": "何山山裏鄮峰前。一句臨機未易宣。養羽靈禽宜擇",
    "X70n1393_001:0545b19": "木。追風良馬不須鞭。花開少室人歸國。月滿華亭客",
    "X70n1393_001:0545b20": "上船。老去逢君無限意。相看話到普通年。",
    "X70n1393_001:0545b21": "瑩上人還鄉",
    "X70n1393_001:0545b22": "七閩山水秀天南。欲去無因老未甘。羨子端如新乳",
    "X70n1393_001:0545b23": "犢。嗟吾已作欲眠蚕。鄉緣美惡宜深省。世味醇醨要",
    "X70n1393_001:0545b24": "飽諳。珍重祖師門下客。蒼龍不許臥澄潭。",
    "X70n1393_001:0545c01": "送育王邂維那禮祖",
    "X70n1393_001:0545c02": "須信壺中別有天。行藏直到古皇前。一爐芋火輕五",
    "X70n1393_001:0545c03": "鼎。滿屋松風直萬錢。禪榻未應嫌敗簀。祖庭毋惜掃",
    "X70n1393_001:0545c04": "頹磚。鄮峰送子寧無意。臂曲何曾向外邊。",
    "X70n1393_001:0545c05": "次韻贈上竺禮闍梨兼柬靈石禪師",
    "X70n1393_001:0545c06": "信之一字道之元。色見聲求也大難。六用門頭如是",
    "X70n1393_001:0545c07": "住。無生路上作何觀。禪林風月渾披露。教海波瀾盡",
    "X70n1393_001:0545c08": "揭翻。寄語老禪無恙不。嘉禾春水綠當軒。",
    "X70n1393_001:0545c09": "次無言和尚韻送京維那",
    "X70n1393_001:0545c10": "十聲椎下禿却舌。百尺竿頭轉得身。散宅破家應此",
    "X70n1393_001:0545c11": "子。守株緣木更何人。松枝凍徹巖前雪。桃蕚香浮洞",
    "X70n1393_001:0545c12": "裏春。好向龍門重蛻骨。誰云獨角有祥麟。",
    "X70n1393_001:0545c13": "用前人韻送正上人",
    "X70n1393_001:0545c14": "此事本來無欠缺。有心用處卒難周。紛紛黑白徒名",
    "X70n1393_001:0545c15": "貌。往往朱黃錯校讎。撥草瞻風休特地。逢場作戲且",
    "X70n1393_001:0545c16": "隨流。別峰他日如相見。與子重圓舊話頭。",
    "X70n1393_001:0545c17": "悼楚藏主(春雨菴無際和尚徒弟)",
    "X70n1393_001:0545c18": "古人三十為一世。非天而亡義所安。信是有形從物",
    "X70n1393_001:0545c19": "化。可能無念到才難。長庚影裏言猶在。春雨聲中夢",
    "X70n1393_001:0545c20": "未寒。回首重重華藏海。擬於何地著悲酸。",
    "X70n1393_001:0545c21": "隆知客禮祖",
    "X70n1393_001:0545c22": "卓錐無地亦無錐。獨露堂堂信不疑。全主全賓皆在",
    "X70n1393_001:0545c23": "我。入魔入佛更由誰。機先能縱復能奪。句下絕毫還",
    "X70n1393_001:0545c24": "絕厘。滿地落花春已老。祖翁密意幾人知。",
    "X70n1393_001:0546a01": "送慍藏主參紫籜竺元和尚",
    "X70n1393_001:0546a02": "我此軒中如斗大。與誰擕手話門風。曹溪有路無人",
    "X70n1393_001:0546a03": "到。少室無人有路通。何暇閒情供想像。只留老眼送",
    "X70n1393_001:0546a04": "歸鴻。此行莫恠無多囑。東海于今一暮翁。",
    "X70n1393_001:0546a05": "次北隱和尚韻。送惠侍者歸潮陽",
    "X70n1393_001:0546a06": "少室春光過眼非。風前獨立思依依。江煙岸柳絲千",
    "X70n1393_001:0546a07": "尺。澗水山花錦一機。莫向目前明得喪。好於言下洞",
    "X70n1393_001:0546a08": "玄微。潮陽舊路如天遠。此日何妨擺手歸。",
    "X70n1393_001:0546a09": "贈寫真厲月泉",
    "X70n1393_001:0546a10": "空裏浮埃鏡裏塵。一彈指頃百年身。了知本體元無",
    "X70n1393_001:0546a11": "相。謾說毫端別有神。鶴髮雞皮誰似我。虎頭燕頷彼",
    "X70n1393_001:0546a12": "何人。相逢底用閒描貌。明月秋泉自逼真。",
    "X70n1393_001:0546a13": "藏室",
    "X70n1393_001:0546a14": "出頭無好手。退步足安身。佛眼覰不著。凡情見得親。",
    "X70n1393_001:0546a15": "寰中千世界。量外一微塵。堪笑毗耶老。重開不二門。",
    "X70n1393_001:0546a16": "牧庵大師回龍翔",
    "X70n1393_001:0546a17": "後生端可畏。克念事參尋。佛法自南北。江山無古今。",
    "X70n1393_001:0546a18": "澤毛憐霧豹。養羽惜庭禽。去去重回首。百城煙水深。",
    "X70n1393_001:0546a19": "題眴藏主藏春閣",
    "X70n1393_001:0546a20": "道人行履處。密室不通風。百念寒灰後。一身和氣中。",
    "X70n1393_001:0546a21": "餘生未有限。此道樂無窮。竟日冥心坐。瓶花糝桉紅。",
    "X70n1393_001:0546a22": "謨上人參方",
    "X70n1393_001:0546a23": "佛法遍天下。談玄口不開。萬機俱寢削。一物不將來。",
    "X70n1393_001:0546a24": "是處是慈氏。無門無善財。龜毛并兔角。移向眼中栽。",
    "X70n1393_001:0546b01": "蔣山勝維那回江西",
    "X70n1393_001:0546b02": "法戰場中得勝歸。鷹巢飛出鳳凰兒。升堂打鼓普請",
    "X70n1393_001:0546b03": "看。笑倒江西馬簸箕。",
    "X70n1393_001:0546b04": "贈東林忍侍者(日本人)",
    "X70n1393_001:0546b05": "虎溪截斷鴈門關。一句臨機下口難。夜半扶桑日頭",
    "X70n1393_001:0546b06": "出。金雞飛上玉闌干。",
    "X70n1393_001:0546b07": "寄靈石和尚",
    "X70n1393_001:0546b08": "南山老虎齒無齦。撲面腥風不可聞。射石虗聲徒沒",
    "X70n1393_001:0546b09": "羽。只應羞殺李將軍。",
    "X70n1393_001:0546b10": "堅上人禮補陀",
    "X70n1393_001:0546b11": "誰家屋裡沒觀音。底事區區向外尋。迢遞海山行一",
    "X70n1393_001:0546b12": "轉。落花芳草又春深。",
    "X70n1393_001:0546b13": "示泉南湛上人",
    "X70n1393_001:0546b14": "湛然不動是真常。少室門中未[病丙+斯]當。大地撮來如粟",
    "X70n1393_001:0546b15": "粒。木毬無口笑曾郎。",
    "X70n1393_001:0546b16": "送栖維那參淨慈靈石和尚",
    "X70n1393_001:0546b17": "南山萬疊錦雲屏。宗鏡堂高不易登。熱喝嗔拳須照",
    "X70n1393_001:0546b18": "顧。從來老子沒鄉情。",
    "X70n1393_001:0546b19": "送雪竇亨藏主",
    "X70n1393_001:0546b20": "胸次不留元字脚。一大藏教眼中塵。春歸錦鏡花如",
    "X70n1393_001:0546b21": "海。莫謗如來正法輪。",
    "X70n1393_001:0546b22": "便舟",
    "X70n1393_001:0546b23": "不施櫓棹不張帆。萬里鯨波指頋間。滿載驪珠三百",
    "X70n1393_001:0546b24": "斛。打頭不怕浪如山。",
    "X70n1393_001:0546c01": "示均侍者",
    "X70n1393_001:0546c02": "莫怪天童口門窄。從來無法可商量。犀牛扇子破了",
    "X70n1393_001:0546c03": "也。嬴得清風滿大唐。",
    "X70n1393_001:0546c04": "圓上人江西禮祖",
    "X70n1393_001:0546c05": "尀耐江西馬簸箕。和麩糶麵討便宜。承虗接響八十",
    "X70n1393_001:0546c06": "四。此去從頭捉敗伊。",
    "X70n1393_001:0546c07": "題無無居士集註全剛經",
    "X70n1393_001:0546c08": "諸法皆從此經出。借問從何出此經。離却此經詮註",
    "X70n1393_001:0546c09": "得。那時居士筆方靈。",
    "X70n1393_001:0546c10": "富上人歸龍華省師",
    "X70n1393_001:0546c11": "是何魔魅教行脚。是何魔魅教出家。老我不能窮詰",
    "X70n1393_001:0546c12": "汝。就煩歸去問龍華。",
    "X70n1393_001:0546c13": "示磻上人",
    "X70n1393_001:0546c14": "瑞巖長喚主人翁。業識茫茫未得空。今日天童重指",
    "X70n1393_001:0546c15": "出。又揚家醜向渠儂。",
    "X70n1393_001:0546c16": "成淨人參方",
    "X70n1393_001:0546c17": "菩提無樹鏡非臺。兔角龜毛眼裡栽。拖箇娘生臭皮",
    "X70n1393_001:0546c18": "袋。朝游南嶽暮天台。",
    "X70n1393_001:0546c19": "聞鍾",
    "X70n1393_001:0546c20": "鐘聲歷歷報朝昏。下徹幽泉上徹雲。塞却耳根須聽",
    "X70n1393_001:0546c21": "取。勞生誰復反聞聞。",
    "X70n1393_001:0546c22": "淨髮張生求",
    "X70n1393_001:0546c23": "佛病祖病眾生病。何似衲僧毛病多。識得病根無起",
    "X70n1393_001:0546c24": "處。吹毛用了急須磨。",
    "X70n1393_001:0547a01": "送長蘆然維那入閩禮祖",
    "X70n1393_001:0547a02": "淮山法戰偶不勝。竿木隨身入瘴鄉。百草頭邊輕撥",
    "X70n1393_001:0547a03": "著。休言佛法在南方。",
    "X70n1393_001:0547a04": "道者普圓之天台",
    "X70n1393_001:0547a05": "誰言道者少機關。慣向人前放軟頑。一對眼睛烏律",
    "X70n1393_001:0547a06": "律。天台勘破老寒山。",
    "X70n1393_001:0547a07": "南上人禮補陀游天台",
    "X70n1393_001:0547a08": "南能北秀各分宗。墮在是非區宇中。踏斷石橋心路",
    "X70n1393_001:0547a09": "絕。脚頭何處不圓通。",
    "X70n1393_001:0547a10": "悼無異和尚",
    "X70n1393_001:0547a11": "千丈巖前陷虎機。當陽拈出有誰知。髑髏乾盡眼睛",
    "X70n1393_001:0547a12": "活。正是虗空落地時。",
    "X70n1393_001:0547a13": "贈澄院主",
    "X70n1393_001:0547a14": "丹霞投宿值天寒。木佛燒來滿屋煙。院主眉鬚都落",
    "X70n1393_001:0547a15": "盡。諸方多是錯流傳。",
    "X70n1393_001:0547a16": "壽侍者歸閩省師",
    "X70n1393_001:0547a17": "執侍巾瓶志已酬。臨風南望賦歸休。玄沙不出飛鳶",
    "X70n1393_001:0547a18": "嶺。築破娘生脚指頭。",
    "X70n1393_001:0547a19": "次月江和尚韻。送顯上人游補陀天台",
    "X70n1393_001:0547a20": "石橋南畔海門東。大士聲聞不易逢。未跨船舷相見",
    "X70n1393_001:0547a21": "了。縵天網子百千重。",
    "X70n1393_001:0547a22": "贈術士陳景猷",
    "X70n1393_001:0547a23": "我與虗空同壽量。虗空亦與我同年。先生筭得虗空",
    "X70n1393_001:0547a24": "定。我與虗空出命錢。",
    "X70n1393_001:0547b01": "言侍者回閩",
    "X70n1393_001:0547b02": "天童送子有一句。蠱毒之家水莫甞。即栗迸開天地",
    "X70n1393_001:0547b03": "眼。躭源無口罵南陽。",
    "X70n1393_001:0547b04": "寶藏主禮祖參方",
    "X70n1393_001:0547b05": "天然一寶秘形山。不在乾坤宇宙間。未展炊巾如搆",
    "X70n1393_001:0547b06": "得。老胡雙耳帶金環。",
    "X70n1393_001:0547b07": "寧侍者省師于閩",
    "X70n1393_001:0547b08": "吐却諸方五味禪。哥羅管你米疆年。到家不用呈圓",
    "X70n1393_001:0547b09": "相。密意明明在汝邊。",
    "X70n1393_001:0547b10": "嵩上人歸泉南",
    "X70n1393_001:0547b11": "泉南佛國露堂堂。千古靈踪有耿光。九到三登徒費",
    "X70n1393_001:0547b12": "力。不妨歸去問曾郎。",
    "X70n1393_001:0547b13": "示表上人",
    "X70n1393_001:0547b14": "杜鵑聲裡三更月。楊柳枝頭二月春。打失眼睛拈得",
    "X70n1393_001:0547b15": "鼻。從教落賴在風塵。",
    "X70n1393_001:0547b16": "住知送還吳",
    "X70n1393_001:0547b17": "家住吳淞煙水鄉。迢迢古路接天長。相逢底用論賓",
    "X70n1393_001:0547b18": "主。一句分明沒覆藏。",
    "X70n1393_001:0547b19": "密海",
    "X70n1393_001:0547b20": "千重百帀不通風。誰解窮源到劫空。會得一漚曾未",
    "X70n1393_001:0547b21": "發。滔滔江漢盡朝宗。",
    "X70n1393_001:0547b22": "送志維那游金陵",
    "X70n1393_001:0547b23": "克賓不入者保社。興化徒施陷虎機。明日石頭城畔",
    "X70n1393_001:0547b24": "去。空山老我望東歸。",
    "X70n1393_001:0547c01": "存上人禮峨眉五臺游天台回江西",
    "X70n1393_001:0547c02": "金色界中銀色界。脚頭一步不曾移。天台若見寒山",
    "X70n1393_001:0547c03": "子。應問江西馬簸箕。",
    "X70n1393_001:0547c04": "竺芳",
    "X70n1393_001:0547c05": "達磨不來東土。二祖不往西天。會得花開五葉。休言",
    "X70n1393_001:0547c06": "教外別傳。",
    "X70n1393_001:0547c07": "日本巨藏主省師",
    "X70n1393_001:0547c08": "唐土澄清拙。扶桑一國師。少林無孔笛。一任逆風吹。",
    "X70n1393_001:0547c09": "四威儀",
    "X70n1393_001:0547c10": "山中行。烏藤七尺長。回首松關外。前村已夕陽。",
    "X70n1393_001:0547c11": "山中住。家醜休呈露。糲飯淡黃虀。無鹽又無醋。",
    "X70n1393_001:0547c12": "山中坐。善因招惡果。達磨老臊胡。無端成話墮。",
    "X70n1393_001:0547c13": "山中臥。老鼠牀頭過。仰面視屋梁。知心無一箇。",
    "X70n1393_001:0547c14": "十二時歌",
    "X70n1393_001:0547c15": "鷄鳴丑。拈得鼻孔失却口。門頭戶底閙啾啾。李四張",
    "X70n1393_001:0547c16": "三競頭走。",
    "X70n1393_001:0547c17": "平旦寅。世間宜假不宜真。自家肚皮自擘劃。不用低",
    "X70n1393_001:0547c18": "頭更問人。",
    "X70n1393_001:0547c19": "日出卯。摘草拈花爭鬪巧。莫教撞著當行家。狼藉一",
    "X70n1393_001:0547c20": "場非小小。",
    "X70n1393_001:0547c21": "食時辰。砂鍋五合煑黃陳。麤飡雖然易得飽。不如細",
    "X70n1393_001:0547c22": "嚼味方真。",
    "X70n1393_001:0547c23": "禺中巳。從生至老只如此。達磨無端強出頭。被人打",
    "X70n1393_001:0547c24": "落當門齒。",
    "X70n1393_001:0548a01": "日南午。苦中之樂樂中苦。無位真人笑漏腮。燈籠吞",
    "X70n1393_001:0548a02": "却露明柱。",
    "X70n1393_001:0548a03": "日昳未。鬼面神頭誰識你。當機若更問如何。一時撒",
    "X70n1393_001:0548a04": "向長江裡。",
    "X70n1393_001:0548a05": "晡時申。眼底寥寥絕四鄰。客來莫怪無茶點。蒿湯一",
    "X70n1393_001:0548a06": "盞當殷勤。",
    "X70n1393_001:0548a07": "日入酉。剩得一雙窮相手。樓閣門開彈指間。善財童",
    "X70n1393_001:0548a08": "子逢初友。",
    "X70n1393_001:0548a09": "黃昏戌。自己工夫欠綿密。斂衣獨坐審思量。今日六",
    "X70n1393_001:0548a10": "兮明日七。",
    "X70n1393_001:0548a11": "人定亥。只麼惺惺要長在。淺草平田差路多。莫教失",
    "X70n1393_001:0548a12": "脚無明海。",
    "X70n1393_001:0548a13": "半夜子。自倒依然還自起。重尋殘夢了無踪。不覺天"
}