{
    "T22n1428_053:0958c13": "四分律卷第五十三(第四分之四)",
    "T22n1428_053:0958c15": "姚秦罽賓三藏佛陀耶舍",
    "T22n1428_053:0958c16": "共竺佛念等譯",
    "T22n1428_053:0958c17": "雜揵度之三",
    "T22n1428_053:0958c18": "爾時慈地比丘來至毘舍離國，彼與諸離奢",
    "T22n1428_053:0958c19": "親友知識，諸大離奢聞慈地比丘來至毘舍",
    "T22n1428_053:0958c20": "離，即往問訊，慈地比丘而不應答。彼言：「長",
    "T22n1428_053:0958c21": "老！我何所犯？故相問訊而不見答。」彼即答",
    "T22n1428_053:0958c22": "言：「我何用共汝等語為？沓婆摩羅子輕慢",
    "T22n1428_053:0958c23": "惱我，而汝等不見佐助。」彼即言：「我當作何",
    "T22n1428_053:0958c24": "方便令沓婆摩羅子不惱汝？」答言：「若汝往",
    "T22n1428_053:0958c25": "伺佛及眾僧大集時，往彼作如是言：『大德！",
    "T22n1428_053:0958c26": "有如是事者不善、不隨順、非威儀、不得時，",
    "T22n1428_053:0958c27": "我等謂此處清淨安樂無有恐怖，而反生",
    "T22n1428_053:0958c28": "憂惱，猶水生火。何以故？沓婆摩羅子侵犯",
    "T22n1428_053:0958c29": "我婦，眾僧當和合與作滅擯。』如是則不來",
    "T22n1428_053:0959a01": "惱我。」即答言：「此有何難？」彼大離奢往佛大",
    "T22n1428_053:0959a02": "眾所，說如上言。時沓婆摩羅子去佛不遠",
    "T22n1428_053:0959a03": "坐，時佛知而故問沓婆摩羅子：「汝聞彼離",
    "T22n1428_053:0959a04": "奢語不？」答言：「聞，唯佛知之。」佛語沓婆摩羅",
    "T22n1428_053:0959a05": "子：「汝不應作如是答。實當言實、虛當言",
    "T22n1428_053:0959a06": "虛。」時沓婆摩羅子聞佛語已，從坐起，偏",
    "T22n1428_053:0959a07": "露右肩、右膝著地，合掌白佛言：「我從生已",
    "T22n1428_053:0959a08": "來，未曾夢中犯婬，而況覺也。」佛言：「善哉！善",
    "T22n1428_053:0959a09": "哉！沓婆摩羅子，此是好答。」爾時世尊告諸",
    "T22n1428_053:0959a10": "比丘言：「汝等問彼大離奢：『莫以無根不淨",
    "T22n1428_053:0959a11": "法謗此沓婆摩羅子清淨比丘。以無根不淨",
    "T22n1428_053:0959a12": "法謗清淨比丘得大重罪。』」時諸比丘聞世",
    "T22n1428_053:0959a13": "尊教，即與大離奢共相詰問：「汝可說實。此事",
    "T22n1428_053:0959a14": "云何？莫以無根不淨法謗沓婆摩羅子，以",
    "T22n1428_053:0959a15": "無根不淨法謗清淨比丘得大重罪。」時諸",
    "T22n1428_053:0959a16": "大離奢得諸比丘詰問已，便作是言：「沓婆",
    "T22n1428_053:0959a17": "摩羅子清淨，無有不淨行。此是慈地比丘教",
    "T22n1428_053:0959a18": "我耳。」諸比丘聞，中有少欲知足、行頭陀、樂",
    "T22n1428_053:0959a19": "學戒、知慚愧者，譏嫌彼大離奢言：「沓婆摩",
    "T22n1428_053:0959a20": "羅子實無不淨行，云何以無根不淨謗耶？」",
    "T22n1428_053:0959a21": "諸比丘往世尊所，頭面禮足以此因緣",
    "T22n1428_053:0959a22": "具白世尊。世尊爾時集比丘僧，以無數方",
    "T22n1428_053:0959a23": "便呵責大離奢言：「汝所為非，不隨順行、非",
    "T22n1428_053:0959a24": "清淨行。云何以無根不淨法謗沓婆摩羅",
    "T22n1428_053:0959a25": "子耶？」以無數方便呵責已，告諸比丘：「自今",
    "T22n1428_053:0959a26": "已去，與大離奢作覆鉢、不與往反言語，作",
    "T22n1428_053:0959a27": "白二羯磨。白衣家有五法，應與作覆鉢：不",
    "T22n1428_053:0959a28": "孝順父、不孝順母、不敬沙門、不敬婆羅",
    "T22n1428_053:0959a29": "門、不供事比丘。有如是五法，應與作覆",
    "T22n1428_053:0959b01": "鉢。有五法不應與作覆鉢。何等五？孝順",
    "T22n1428_053:0959b02": "父、孝順母、恭敬沙門、恭敬婆羅門、敬事比",
    "T22n1428_053:0959b03": "丘。有如是五法，不應與作覆鉢。復有十",
    "T22n1428_053:0959b04": "法眾僧應與作覆鉢：罵謗比丘、為比丘",
    "T22n1428_053:0959b05": "作損減作無利益、方便令無住處、鬪亂比",
    "T22n1428_053:0959b06": "丘、於比丘前說佛法僧惡、以無根不淨",
    "T22n1428_053:0959b07": "法謗比丘、若犯比丘尼，有如是十法者，",
    "T22n1428_053:0959b08": "僧應與作覆鉢。如是九、八、七、六、五、四、三、二、一",
    "T22n1428_053:0959b09": "法，罵謗比丘，僧應作覆鉢。有如是一法，",
    "T22n1428_053:0959b10": "僧應與作覆鉢。應如是作，眾中應差堪能",
    "T22n1428_053:0959b11": "羯磨者如上，作如是白：『大德僧聽！此大離",
    "T22n1428_053:0959b12": "奢，沓婆摩羅子清淨，而以無根波羅夷法",
    "T22n1428_053:0959b13": "謗。若僧時到僧忍聽，僧今為此大離奢作",
    "T22n1428_053:0959b14": "覆鉢不相來往。白如是。』『大德僧聽！此大離",
    "T22n1428_053:0959b15": "奢，沓婆摩羅子清淨，而以無根波羅夷法",
    "T22n1428_053:0959b16": "謗。今僧為作覆鉢不相往來。誰諸長老忍僧",
    "T22n1428_053:0959b17": "為大離奢作覆鉢不相往來者默然，誰不",
    "T22n1428_053:0959b18": "忍者說。』『僧已忍為大離奢作覆鉢不相往",
    "T22n1428_053:0959b19": "來竟，僧忍，默然故，是事如是持。』聽僧差使",
    "T22n1428_053:0959b20": "往大離奢所語如是言：『僧為汝作覆鉢不",
    "T22n1428_053:0959b21": "相往來作白二羯磨。』有八法者應差使往，",
    "T22n1428_053:0959b22": "能聽、能說、自解、能令他解、能受、能憶持、無",
    "T22n1428_053:0959b23": "謬失、別好惡義。有如是八法者，應差為",
    "T22n1428_053:0959b24": "僧使。」而說偈言：",
    "T22n1428_053:0959b25": "「若在大眾中，　　心無有怯弱；",
    "T22n1428_053:0959b26": "　所說亦不增，　　受教無損減。",
    "T22n1428_053:0959b27": "　言無有錯亂，　　問時不移動；",
    "T22n1428_053:0959b28": "　有如是比丘，　　堪任為僧使。",
    "T22n1428_053:0959b29": "「阿難！有如是八法，聽差為僧使語彼大",
    "T22n1428_053:0959c01": "離奢：『今僧為汝作覆鉢不相往來白二羯",
    "T22n1428_053:0959c02": "磨。』眾中差堪能羯磨者如上，作如是白：『大",
    "T22n1428_053:0959c03": "德僧聽！若僧時到僧忍聽，僧今差阿難為",
    "T22n1428_053:0959c04": "僧使，往大離奢所語言：「今僧為汝作覆鉢",
    "T22n1428_053:0959c05": "不相往來。」白如是。』『大德僧聽！僧今差阿難",
    "T22n1428_053:0959c06": "為僧使，往大離奢所作如是言：「僧今為汝",
    "T22n1428_053:0959c07": "作覆鉢不相往來。」誰諸長老忍僧差阿難",
    "T22n1428_053:0959c08": "為僧使者默然，誰不忍者說。』『僧已忍差",
    "T22n1428_053:0959c09": "阿難為僧使，往彼大離奢所語言：「僧為汝",
    "T22n1428_053:0959c10": "作覆鉢不相往來。」竟。僧忍，默然故，是事如",
    "T22n1428_053:0959c11": "是持。』」爾時阿難著衣持鉢，往彼大離奢家。",
    "T22n1428_053:0959c12": "時大離奢在外門屋下梳頭，遙見阿難遠",
    "T22n1428_053:0959c13": "來，疾疾收髮前迎阿難白言：「大德善哉！",
    "T22n1428_053:0959c14": "願前入舍。」阿難報言：「我不應入汝家受",
    "T22n1428_053:0959c15": "床坐、飲食供養。」離奢言：「大德阿難！何以故？」答",
    "T22n1428_053:0959c16": "言：「僧已為汝作覆鉢不相往來故。」離奢言：",
    "T22n1428_053:0959c17": "「以何事故？」阿難即為具說因緣。彼即言：「大",
    "T22n1428_053:0959c18": "德阿難！如是便為殺我耶？」尋即悶絕倒",
    "T22n1428_053:0959c19": "地久乃醒悟，還起以手捫眼，白阿難言：",
    "T22n1428_053:0959c20": "「我當作何方便解我覆鉢還相往來耶？」阿",
    "T22n1428_053:0959c21": "難言：「汝應往懺悔眾僧。」時大離奢隨順眾",
    "T22n1428_053:0959c22": "僧不敢違逆，從僧乞解覆鉢還相往來。時",
    "T22n1428_053:0959c23": "諸比丘白佛，佛言：「若大離奢隨順眾僧不",
    "T22n1428_053:0959c24": "敢違逆，從僧乞解覆鉢還相往來者，應為",
    "T22n1428_053:0959c25": "解作白二羯磨。眾中差堪能羯磨者如上，",
    "T22n1428_053:0959c26": "作如是白：『大德僧聽！今僧為大離奢解覆",
    "T22n1428_053:0959c27": "鉢不相往來，彼隨順眾僧不敢違逆，從僧",
    "T22n1428_053:0959c28": "乞解覆鉢不相往來羯磨。若僧時到僧忍聽，",
    "T22n1428_053:0959c29": "僧今為大離奢作解覆鉢還相往來。白如",
    "T22n1428_053:0960a01": "是。』『大德僧聽！僧為大離奢作覆鉢不相往",
    "T22n1428_053:0960a02": "來，彼隨順眾僧不敢違逆，從僧乞解覆鉢",
    "T22n1428_053:0960a03": "不相往來羯磨。今僧為大離奢解覆鉢還",
    "T22n1428_053:0960a04": "相往來。誰諸長老忍僧為彼大離奢解覆",
    "T22n1428_053:0960a05": "鉢還相往來者默然，誰不忍者說。』『僧已忍",
    "T22n1428_053:0960a06": "為彼大離奢解覆鉢還相往來竟，僧忍，默",
    "T22n1428_053:0960a07": "然故，是事如是持。』」時迦留陀夷在阿蘭若",
    "T22n1428_053:0960a08": "處住，彼於道路燒草，火勢蔓莚，遂乃燒王",
    "T22n1428_053:0960a09": "波斯匿鹿苑。時居士皆譏嫌言：「沙門釋子無",
    "T22n1428_053:0960a10": "有慚愧，斷眾生命。彼自言：『我知正法。』燒",
    "T22n1428_053:0960a11": "王鹿苑，如是何有正法耶？」諸比丘往白",
    "T22n1428_053:0960a12": "佛，佛言：「不應爾。」時諸比丘道路行，有草妨",
    "T22n1428_053:0960a13": "閡，佛言：「聽以竹壓草，若石、若木鎮上。」時",
    "T22n1428_053:0960a14": "祇桓外有野火燒蔓莚來至，諸比丘不知",
    "T22n1428_053:0960a15": "云何？即白佛，佛言：「聽逆除中間草，若作坑",
    "T22n1428_053:0960a16": "塹斷、若以土滅、若逆燒時。」有比丘羸老，不",
    "T22n1428_053:0960a17": "能無絡囊盛鉢無杖而行，彼作是念：「我",
    "T22n1428_053:0960a18": "當云何？」白諸比丘。諸比丘白佛，佛言：「聽僧",
    "T22n1428_053:0960a19": "與彼老比丘杖絡囊白二羯磨。應如是與，",
    "T22n1428_053:0960a20": "眾中應差堪能羯磨者如上，作如是白：『大",
    "T22n1428_053:0960a21": "德僧聽！此某甲比丘羸老，不能無絡囊盛",
    "T22n1428_053:0960a22": "鉢無杖而行，彼從僧乞杖絡囊。若僧時到",
    "T22n1428_053:0960a23": "僧忍聽，與某甲比丘杖絡囊。白如是。』『大德",
    "T22n1428_053:0960a24": "僧聽！此某甲比丘羸老，不能無杖絡囊而",
    "T22n1428_053:0960a25": "行，今從僧乞杖絡囊。僧今與此比丘杖絡",
    "T22n1428_053:0960a26": "囊。誰諸長老忍僧與某甲比丘杖絡囊者默",
    "T22n1428_053:0960a27": "然，誰不忍者說。』『僧已忍與某甲比丘杖絡",
    "T22n1428_053:0960a28": "囊竟，僧忍，默然故，是事如是持。』」爾時舍利",
    "T22n1428_053:0960a29": "弗，見眾僧作非法羯磨，無同意者，欲默然",
    "T22n1428_053:0960b01": "任之。佛言：「聽默然。有五法不應默然：若如",
    "T22n1428_053:0960b02": "法羯磨而心不同，默然任之；若得同意伴，",
    "T22n1428_053:0960b03": "亦默然任之；若見小罪而默然；為作別住",
    "T22n1428_053:0960b04": "而默然；在戒場上而默然。如是五法默然者",
    "T22n1428_053:0960b05": "非法。有五法應默然：見他非法而默然；不",
    "T22n1428_053:0960b06": "得伴默然；犯重而默然；同住默然；在同住",
    "T22n1428_053:0960b07": "地默然。如是五法應默然。有五事應和",
    "T22n1428_053:0960b08": "合。何等五？若如法應和合；若默然任之；若",
    "T22n1428_053:0960b09": "與欲；若從可信人聞；若先在中默然而坐。",
    "T22n1428_053:0960b10": "如是五事應和合。」爾時世尊在祇桓中與",
    "T22n1428_053:0960b11": "無數眾說法。時世尊啑，諸比丘呪願言：「長",
    "T22n1428_053:0960b12": "壽！」諸比丘、比丘尼、優婆塞、優婆夷亦言：「長",
    "T22n1428_053:0960b13": "壽。」大眾遂便鬧亂，佛言：「不應爾。」時有居士",
    "T22n1428_053:0960b14": "啑，諸比丘畏慎不敢言長壽，居士皆譏嫌",
    "T22n1428_053:0960b15": "言：「我等啑，諸比丘不呪願長壽。」諸比丘白",
    "T22n1428_053:0960b16": "佛，佛言：「聽呪願長壽。」時諸居士禮比丘，比",
    "T22n1428_053:0960b17": "丘畏慎不敢言長壽，世尊不聽我呪願。諸",
    "T22n1428_053:0960b18": "居士皆嫌言：「我等禮比丘，比丘不呪願我",
    "T22n1428_053:0960b19": "等長壽。」諸比丘白佛，佛言：「聽呪願長壽。」爾",
    "T22n1428_053:0960b20": "時六群比丘有小事，便作呪咀言：「我若作",
    "T22n1428_053:0960b21": "如是，當墮地獄、餓鬼、畜生，不生佛法中。",
    "T22n1428_053:0960b22": "若餘人作如是事，亦當墮地獄、餓鬼、畜生，",
    "T22n1428_053:0960b23": "不生佛法中。」諸比丘白佛，佛言：「不應爾。聽",
    "T22n1428_053:0960b24": "作如是語：『若我作如是事，南無佛。若汝",
    "T22n1428_053:0960b25": "作如是事，亦言：「南無佛。」』」爾時六群比丘畜",
    "T22n1428_053:0960b26": "腰帶頭安茸，佛言：「不應爾。」彼畜革帶，佛",
    "T22n1428_053:0960b27": "言：「不應爾。」六群比丘畜闍提那帶，佛言：「不",
    "T22n1428_053:0960b28": "應爾。」彼畜散綖帶，佛言：「不應爾。汝等癡",
    "T22n1428_053:0960b29": "人！避我所遮更作餘事。自今已去，如是一",
    "T22n1428_053:0960c01": "切帶不應畜。」時六群比丘畜長廣帶，佛言：",
    "T22n1428_053:0960c02": "「不應爾。聽作腰帶廣三指遶腰三周。」彼",
    "T22n1428_053:0960c03": "六群比丘大染真色作帶，佛言：「不應爾。」彼",
    "T22n1428_053:0960c04": "作錦帶，佛言：「不應爾。」彼作白帶，佛言：「不應",
    "T22n1428_053:0960c05": "爾。聽作袈裟色帶。」爾時有信樂陶師作種",
    "T22n1428_053:0960c06": "種器與諸比丘，比丘不敢受，白佛，佛言：「聽",
    "T22n1428_053:0960c07": "受。有二種器不應畜，瓦坐床、瓦斛瓦斗",
    "T22n1428_053:0960c08": "升合。」爾時跋難陀釋子往陶師家，在瓦器",
    "T22n1428_053:0960c09": "上累髀坐，器破，仰倒地形露。諸比丘白",
    "T22n1428_053:0960c10": "佛，佛言：「不應瓦器上坐，亦不應白衣家累",
    "T22n1428_053:0960c11": "髀坐。」時六群比丘，誦外道安置舍宅吉凶",
    "T22n1428_053:0960c12": "符書呪、枝節呪、剎利呪、尸婆羅呪、知人生",
    "T22n1428_053:0960c13": "死吉凶呪、解諸音聲呪。諸比丘白佛，佛言：「不",
    "T22n1428_053:0960c14": "應爾。」彼教他，佛言：「不應爾。」彼以此活命，",
    "T22n1428_053:0960c15": "佛言：「不應爾。」時諸比丘口臭，佛言：「應嚼楊",
    "T22n1428_053:0960c16": "枝。不嚼楊枝，有五事過：口氣臭、不別味、",
    "T22n1428_053:0960c17": "增益熱癊、不引食、眼不明。不嚼楊枝，有",
    "T22n1428_053:0960c18": "如是五過。嚼楊枝有五事利益：一、口氣不",
    "T22n1428_053:0960c19": "臭。二、別味。三、熱癊消。四、引食。五、眼明。嚼",
    "T22n1428_053:0960c20": "楊枝有如是五事利益。」世尊既聽嚼楊枝，",
    "T22n1428_053:0960c21": "彼嚼長楊枝，佛言：「不應爾。聽極長者一搩",
    "T22n1428_053:0960c22": "手。」彼嚼楊枝奇者，佛言：「不應爾。」彼嚼雜",
    "T22n1428_053:0960c23": "葉者，佛言：「不應爾。」彼純嚼皮，佛言：「不應",
    "T22n1428_053:0960c24": "爾。」時有比丘嚼短楊枝，見佛恭敬故便咽",
    "T22n1428_053:0960c25": "即以為患。諸比丘白佛，佛言：「不應爾。極短",
    "T22n1428_053:0960c26": "者長四指。」彼於多人行處嚼楊枝，若在溫",
    "T22n1428_053:0960c27": "室、若在食堂、若在經行堂。諸比丘見惡之，",
    "T22n1428_053:0960c28": "往白佛，佛言：「不應爾。有三事應在屏處，",
    "T22n1428_053:0960c29": "大小便、嚼楊枝，如是三事應在屏處。」時諸",
    "T22n1428_053:0961a01": "比丘舌上多垢，佛言：「聽作刮舌刀。」彼用寶作，",
    "T22n1428_053:0961a02": "佛言：「不應爾。聽用骨、牙、角、銅鐵、白鑞、鉛、錫、",
    "T22n1428_053:0961a03": "舍羅草、竹葦、木。」彼不洗便舉，餘比丘見惡之，",
    "T22n1428_053:0961a04": "佛言：「不應爾，應洗。」彼洗已不曬燥便舉，",
    "T22n1428_053:0961a05": "生壞，佛言：「不應爾。」時諸比丘患食物入齒",
    "T22n1428_053:0961a06": "間，佛言：「聽作摘齒物。」彼用寶作，佛言：「不",
    "T22n1428_053:0961a07": "應用寶作，聽用骨牙角乃至竹木作。」彼",
    "T22n1428_053:0961a08": "用已不洗便舉，諸比丘見皆惡之，佛言：「不",
    "T22n1428_053:0961a09": "應爾。應洗。」彼洗已不曬燥便舉，生壞，佛言：",
    "T22n1428_053:0961a10": "「不應爾。應令燥舉之。」時諸比丘患耳中",
    "T22n1428_053:0961a11": "有垢，佛言：「聽作挑耳篦。」彼用寶作，佛言：",
    "T22n1428_053:0961a12": "「不應爾。聽用骨牙角乃至竹木作。」彼用已",
    "T22n1428_053:0961a13": "不洗便舉，諸比丘見惡之，佛言：「不應爾。",
    "T22n1428_053:0961a14": "應洗已舉之。」彼不燥便舉，生壞，佛言：「不",
    "T22n1428_053:0961a15": "應爾。應令燥已舉之。」爾時世尊在舍衛",
    "T22n1428_053:0961a16": "國。時諸比丘多畜鸚鵡、鳥鸜、鵒鳥，初夜後",
    "T22n1428_053:0961a17": "夜鳴喚，亂諸比丘坐禪，諸比丘白佛，佛",
    "T22n1428_053:0961a18": "言：「不應畜如是鳥。」",
    "T22n1428_053:0961a19": "爾時世尊在拘睒彌。時跋難陀釋子畜狗子，",
    "T22n1428_053:0961a20": "見諸比丘吠。比丘白佛，佛言：「不應畜。」",
    "T22n1428_053:0961a21": "爾時世尊在婆祇提國。時毘舍離婆闍子比",
    "T22n1428_053:0961a22": "丘畜羆子，裂破比丘衣鉢坐具針筒，乃復",
    "T22n1428_053:0961a23": "傷比丘身體。諸比丘白佛，佛言：「不應畜。」",
    "T22n1428_053:0961a24": "爾時世尊在毘舍離國。時諸離奢，乘象馬車",
    "T22n1428_053:0961a25": "乘、輦輿、捉持刀劍，來欲見世尊。彼留刀",
    "T22n1428_053:0961a26": "杖在寺外，入內問訊。時六群比丘出外，",
    "T22n1428_053:0961a27": "輒乘彼象馬車乘、輦輿、捉持刀劍共戲。",
    "T22n1428_053:0961a28": "時諸居士見皆共譏嫌言：「沙門釋子不知厭",
    "T22n1428_053:0961a29": "足無有慚愧，乃乘彼象馬車乘捉持刀劍",
    "T22n1428_053:0961b01": "共戲，猶如國王大臣。」諸比丘白佛，佛言：「比",
    "T22n1428_053:0961b02": "丘不應乘象馬車乘、輦輿而共戲笑，比",
    "T22n1428_053:0961b03": "丘亦不應捉持刀劍。」時諸上座老病比丘，",
    "T22n1428_053:0961b04": "不能從此住處至彼處，畏慎不敢騎乘，佛",
    "T22n1428_053:0961b05": "言：「聽乘步挽車。若男子乘，一切畜生乘亦",
    "T22n1428_053:0961b06": "男。」彼有命難、淨行難，畏慎不敢騎乘避走，",
    "T22n1428_053:0961b07": "佛言：「若有如是難，聽乘象馬避。」時諸白衣",
    "T22n1428_053:0961b08": "持刀劍來寄諸比丘藏，比丘畏慎不敢",
    "T22n1428_053:0961b09": "受，世尊有如是教不聽持刀劍。白佛，佛",
    "T22n1428_053:0961b10": "言：「聽為檀越牢堅故藏舉。」",
    "T22n1428_053:0961b11": "爾時世尊在拘睒彌國。王憂陀延是賓頭",
    "T22n1428_053:0961b12": "盧親厚知識，王朝晡常往問訊。時有不信",
    "T22n1428_053:0961b13": "樂婆羅門大臣從王，白王言：「云何大王朝",
    "T22n1428_053:0961b14": "晡問訊，此下賤業人而見王不起？」王即報",
    "T22n1428_053:0961b15": "言：「明日清旦當往，若故不起當奪其命。」王",
    "T22n1428_053:0961b16": "明日清旦便往賓頭盧所，遙見王來便作",
    "T22n1428_053:0961b17": "是念：「此王今懷惡心來，若我不起當奪我",
    "T22n1428_053:0961b18": "命。我今若起彼失王位，若我不起當奪我",
    "T22n1428_053:0961b19": "命而墮地獄。令此王墮地獄耶？失王位",
    "T22n1428_053:0961b20": "耶？」尋復念言：「寧令失位，不可令墮地獄。」",
    "T22n1428_053:0961b21": "即便起遠迎，先意問訊言：「善來大王！」王問言：",
    "T22n1428_053:0961b22": "「汝今何故起迎我耶？」答言：「為汝故起。」王言：",
    "T22n1428_053:0961b23": "「昨日何故不起？」答言：「亦為汝故。」王問言：「云",
    "T22n1428_053:0961b24": "何為我耶？」答言：「汝昨日善心來，今日懷惡",
    "T22n1428_053:0961b25": "心來。若我不起當奪我命，若奪我命必",
    "T22n1428_053:0961b26": "墮地獄。我念言：『此王持惡心來，若我不起",
    "T22n1428_053:0961b27": "當奪我命，若我起者必失王位。若奪我命",
    "T22n1428_053:0961b28": "必墮地獄，寧當令失王位，不令墮地獄。』",
    "T22n1428_053:0961b29": "是故起耳。」王問言：「我當失位耶？」答言：「失。」王",
    "T22n1428_053:0961c01": "復問言：「幾日當失？」答言：「却後七日。」時王",
    "T22n1428_053:0961c02": "即還拘睒彌，修治城塹，收檢穀食柴薪，聚",
    "T22n1428_053:0961c03": "集軍眾守城警備。數日過言：「今日是初日。」",
    "T22n1428_053:0961c04": "如是乃至七日，作如是言：「沙門語虛。」便與",
    "T22n1428_053:0961c05": "諸婇女在恒水中乘船遊戲。時慰禪王國",
    "T22n1428_053:0961c06": "內七年不雨，彼聞摩竭國王瓶沙有出水珠，",
    "T22n1428_053:0961c07": "若出此珠天即降雨，彼便興四部兵往王",
    "T22n1428_053:0961c08": "舍城圍城而住。彼城牢固，非餘方便可得，",
    "T22n1428_053:0961c09": "唯水穀飲食盡，乃可得耳。時城內有多方便",
    "T22n1428_053:0961c10": "智慧大臣，教以竹葦著池中，令眾蓮花",
    "T22n1428_053:0961c11": "在孔中生出竹上。時彼大臣至瓶沙王所",
    "T22n1428_053:0961c12": "白言：「王今知不？王舍城牢固，非餘方便可",
    "T22n1428_053:0961c13": "得，唯水穀盡乃可得耳。今應遣人語波羅",
    "T22n1428_053:0961c14": "殊提王如是言：『今可且停！不須象馬車",
    "T22n1428_053:0961c15": "乘刀劍共鬪。汝今可用眾華優鉢羅、鉢頭",
    "T22n1428_053:0961c16": "摩、拘頭摩、分陀利華共鬪，我亦當以如是",
    "T22n1428_053:0961c17": "華共鬪。汝復可作飯摶相打共鬪，我亦作",
    "T22n1428_053:0961c18": "飯摶共鬪。』」王言：「可爾。」時即遣使，往波羅殊",
    "T22n1428_053:0961c19": "提王所，具說上言。彼作是念：「王舍城牢固，",
    "T22n1428_053:0961c20": "唯有水穀飲食盡乃可得，而城內水穀飲",
    "T22n1428_053:0961c21": "食豐多。」彼即報使言：「我不為城故來，我國",
    "T22n1428_053:0961c22": "內七年不雨，聞汝國中有水珠，若出此珠",
    "T22n1428_053:0961c23": "時天即降雨，以是故來。」使答言：「大王！初時",
    "T22n1428_053:0961c24": "何不言須珠？若言須珠，我即當與。王今可",
    "T22n1428_053:0961c25": "去，尋當送珠。」王即還軍向拘睒彌國。彼聞",
    "T22n1428_053:0961c26": "王憂陀延與婇女遊戲聲，即問傍人言：",
    "T22n1428_053:0961c27": "「戲聲是何人？」傍臣答言：「大王知不？王憂陀",
    "T22n1428_053:0961c28": "延與諸婇女乘船遊戲於恒水中，是彼戲",
    "T22n1428_053:0961c29": "聲。」王即勅傍人勿作聲，放象於恒水邊，彼",
    "T22n1428_053:0962a01": "即放第一白象藏守象人。時王憂陀延大臣",
    "T22n1428_053:0962a02": "出見白象，白王言：「有野象。」王即勅人言：「勿",
    "T22n1428_053:0962a03": "作聲牽船近岸。」彼即近岸。王憂陀延善",
    "T22n1428_053:0962a04": "知調象法術，即誦術彈琴往前取象。時守",
    "T22n1428_053:0962a05": "象人即便捉王，王甚恐怖。彼問王言：「怖耶？」",
    "T22n1428_053:0962a06": "王言：「我怖。」彼言：「王勿怖。波羅殊提王喚王。」",
    "T22n1428_053:0962a07": "王更恐怖念言：「波羅殊提將無殺我并及",
    "T22n1428_053:0962a08": "侍從耶？」即便繫之，衛送往波羅殊提王所。",
    "T22n1428_053:0962a09": "問言：「汝怖耶？」答言：「怖。」王言：「勿怖！汝可教我",
    "T22n1428_053:0962a10": "兒瞿波羅調象術，并教我女彈琴。」彼將至慰",
    "T22n1428_053:0962a11": "禪國七年中鎖脚。時跋難陀釋子，從拘",
    "T22n1428_053:0962a12": "睒彌奢彌跋提夫人所，來至慰禪國憂陀延",
    "T22n1428_053:0962a13": "所，持王憂陀延信往夫人所。諸比丘白",
    "T22n1428_053:0962a14": "佛，佛言：「比丘不應為白衣作使，若作突吉",
    "T22n1428_053:0962a15": "羅。」時彼教王兒調象術，教女彈琴。後於異",
    "T22n1428_053:0962a16": "時遂與王女共通。拘波羅王子知之，彼作",
    "T22n1428_053:0962a17": "是念：「若我白王必奪其命。彼是我師，教我",
    "T22n1428_053:0962a18": "辛苦。此是王女，彼是王，得應爾耳。」即覆藏",
    "T22n1428_053:0962a19": "不語人。後王憂陀延欲逃走，即自嚴疾行",
    "T22n1428_053:0962a20": "牸象。拘婆羅知之，便作是念：「彼自嚴疾行",
    "T22n1428_053:0962a21": "象，必欲逃走。若我白王必奪其命，此是",
    "T22n1428_053:0962a22": "我師，教我辛苦。」遂藏不語人。彼安王女",
    "T22n1428_053:0962a23": "置象上，於象上飲，失琉璃器，未至地頃，",
    "T22n1428_053:0962a24": "已從慰禪至拘睒彌國。王即至奢彌跋提",
    "T22n1428_053:0962a25": "夫人所，語如是言：「我在彼繫時誓言：『當",
    "T22n1428_053:0962a26": "供養八婆羅門一切所須皆令具足。』今欲",
    "T22n1428_053:0962a27": "與之，便可辦具。」夫人言：「若如是者，諸象",
    "T22n1428_053:0962a28": "馬車金銀七寶王及我身一切，當盡如許所",
    "T22n1428_053:0962a29": "有并與一人，彼亦都受猶無厭足。」王言：「今",
    "T22n1428_053:0962b01": "當云何？」夫人言：「此摩訶迦旃延，是大婆羅門",
    "T22n1428_053:0962b02": "種。今可請之并更請餘七婆羅門種比丘，",
    "T22n1428_053:0962b03": "以王如許供具與此八人。彼法不受，若與",
    "T22n1428_053:0962b04": "亦不受。」王言：「可爾。」時王憂陀延即往迦旃",
    "T22n1428_053:0962b05": "延所，頭面禮足却坐一面，時迦旃延種種方",
    "T22n1428_053:0962b06": "便為王說法令得歡喜。時王聞法歡喜已，",
    "T22n1428_053:0962b07": "白如是言：「願受我明日請食，通已八人。」時",
    "T22n1428_053:0962b08": "迦旃延默然受之。時王見迦旃延默然受請",
    "T22n1428_053:0962b09": "已，從座起頭面禮足歡喜而去。王還其家",
    "T22n1428_053:0962b10": "辦種種多美飲食，明日清旦往白時至。時大",
    "T22n1428_053:0962b11": "迦旃延，清旦著衣持鉢，通已八人，往王憂",
    "T22n1428_053:0962b12": "陀延宮敷座而坐。王憂陀延手自斟酌種",
    "T22n1428_053:0962b13": "種多美飲食令得飽足，食已捨鉢，取金瓶",
    "T22n1428_053:0962b14": "盛水授之，以象布施。迦旃延言：「止！止！王此",
    "T22n1428_053:0962b15": "便為供養已，我等不應受如是供養。」復以",
    "T22n1428_053:0962b16": "車馬人兼金銀、琉璃、頗梨、真珠、車璩、馬瑙七",
    "T22n1428_053:0962b17": "寶布施，迦旃延言：「止！止！此便為供養，我等",
    "T22n1428_053:0962b18": "不應受如是供養。」時王憂陀延即禮迦",
    "T22n1428_053:0962b19": "旃延足已，更取卑床坐。時迦旃延，種種為",
    "T22n1428_053:0962b20": "王說法，令得歡喜已，從坐起而去，還寺",
    "T22n1428_053:0962b21": "內白諸比丘。諸比丘白佛。佛爾時以此因",
    "T22n1428_053:0962b22": "緣集比丘僧，為諸比丘說大小持戒揵度：",
    "T22n1428_053:0962b23": "「如來出世，應供、正遍知、明行足、為善逝、世間",
    "T22n1428_053:0962b24": "解、無上士、調御丈夫、天人師、佛、世尊，於一切",
    "T22n1428_053:0962b25": "諸天、世人、沙門、婆羅門、天魔、梵王，眾中而自",
    "T22n1428_053:0962b26": "覺悟證知為人說法。初語亦善、中語亦善、下",
    "T22n1428_053:0962b27": "語亦善，文義具足開顯淨行。若居士居士",
    "T22n1428_053:0962b28": "子聞，若復餘種姓生者，彼聞正法便生信",
    "T22n1428_053:0962b29": "樂。以信樂心而作是念：『我今在居家妻子",
    "T22n1428_053:0962c01": "繫縛，不得純修梵行。我今寧可剃除鬚髮、",
    "T22n1428_053:0962c02": "披袈裟，以信捨家入非家道。』彼於異時，",
    "T22n1428_053:0962c03": "錢財若多、若少皆悉捨棄，親屬若多、若少皆",
    "T22n1428_053:0962c04": "亦捨離，剃除鬚髮、披袈裟，捨家入非家",
    "T22n1428_053:0962c05": "道。彼與出家人同除捨飾好，與諸比丘同",
    "T22n1428_053:0962c06": "戒，不殺生放捨刀杖，常有慚愧慈念眾",
    "T22n1428_053:0962c07": "生，是為不殺生。捨偷盜，與便取、不與不",
    "T22n1428_053:0962c08": "取，其心清淨無有盜意，是為不偷盜。捨",
    "T22n1428_053:0962c09": "婬不淨行，修梵行勤精進，不著欲愛，清淨",
    "T22n1428_053:0962c10": "香潔而住，是為捨婬不淨行。捨妄語，如實",
    "T22n1428_053:0962c11": "不欺詐於世，是為不妄語。捨兩舌，若聞此",
    "T22n1428_053:0962c12": "語不傳至彼，若聞彼語不傳至此，不",
    "T22n1428_053:0962c13": "相壞亂。若有離別善為和合，和合親愛常",
    "T22n1428_053:0962c14": "令歡喜，出和合言所說知時，是為不兩舌。",
    "T22n1428_053:0962c15": "離麁惡言，所言麁獷苦惱他人，令生瞋恚",
    "T22n1428_053:0962c16": "而不喜樂，斷除如是麁惡言，言則柔軟，不",
    "T22n1428_053:0962c17": "生怨害，能作利益，眾人愛樂，樂聞其言，",
    "T22n1428_053:0962c18": "常出如是利益善言，是為不麁惡言。離無利",
    "T22n1428_053:0962c19": "益語，知時語、實語、利益語、法語、律語、滅諍語，",
    "T22n1428_053:0962c20": "有緣而說，所言知時，是為離無利益語。不",
    "T22n1428_053:0962c21": "飲酒離放逸處。不著華香瓔珞，不歌舞倡",
    "T22n1428_053:0962c22": "伎亦不往觀聽，不高廣床上坐，非時不食。",
    "T22n1428_053:0962c23": "若是一食，不把持金銀七寶，不取妻妾童",
    "T22n1428_053:0962c24": "女，不畜養奴婢、象馬、車乘、鷄狗、猪羊、田宅、園",
    "T22n1428_053:0962c25": "觀、儲積畜養一切諸物，不欺詐輕秤小斗，",
    "T22n1428_053:0962c26": "不合和惡物，不治生販賣，斷他肢節殺",
    "T22n1428_053:0962c27": "害繫閉，斷他錢財役使作業。言輒虛詐發",
    "T22n1428_053:0962c28": "起諍訟，棄捨他人，斷除如是諸不善事。行",
    "T22n1428_053:0962c29": "則知時、非時不行，量腹而食、度身而衣，取",
    "T22n1428_053:0963a01": "足而已。衣鉢自隨，猶若飛鳥羽翮身俱。比",
    "T22n1428_053:0963a02": "丘如是所去之處，衣鉢隨身。如餘沙門婆",
    "T22n1428_053:0963a03": "羅門受他信施，求種種餘積飲食、衣服、香味",
    "T22n1428_053:0963a04": "觸法；離如是無厭足事。如餘沙門婆羅門",
    "T22n1428_053:0963a05": "食他信施，聚集種子種殖樹木鬼神村；離",
    "T22n1428_053:0963a06": "如是事。如餘沙門婆羅門食他信施。但作",
    "T22n1428_053:0963a07": "方便求諸利養，象牙雜寶高廣大床，種種文",
    "T22n1428_053:0963a08": "繡被褥，及與雜色諸皮；離如是利養法。如",
    "T22n1428_053:0963a09": "餘沙門婆羅門食他信施，但作方便求自",
    "T22n1428_053:0963a10": "嚴身，酥油摩身、香水洗浴，以香塗身香澤",
    "T22n1428_053:0963a11": "梳頭，著好華鬘染眼紺色，種種莊嚴面",
    "T22n1428_053:0963a12": "首，色綖繫臂捉通中杖，執持刀劍并孔",
    "T22n1428_053:0963a13": "雀蓋，以珠為扇以鏡自照。著雜色革屣，",
    "T22n1428_053:0963a14": "著純白衣；能離如是莊嚴之事。如餘沙門",
    "T22n1428_053:0963a15": "婆羅門食他信施，專為嬉戲，棊局、博掩、樗",
    "T22n1428_053:0963a16": "蒱、八道、十道、或復拍石；斷除如是種種",
    "T22n1428_053:0963a17": "嬉戲。如餘沙門婆羅門食他信施，但說妨",
    "T22n1428_053:0963a18": "道法，說王事、賊事、鬪戰軍馬事、大臣事、騎乘",
    "T22n1428_053:0963a19": "事、園觀出入事、臥起事、女人事、衣服飲食事、親",
    "T22n1428_053:0963a20": "里事、國土事、思憶世間入大海事；斷除如",
    "T22n1428_053:0963a21": "是一切妨道之業。如餘沙門婆羅門食他信",
    "T22n1428_053:0963a22": "施，無數方便但作諛諂美辭，現相毀訾以利",
    "T22n1428_053:0963a23": "求利；捨如是邪命諛諂。如餘沙門婆羅門",
    "T22n1428_053:0963a24": "食他信施，常共講論諍言，或在園觀，若在",
    "T22n1428_053:0963a25": "浴池，或在講堂：『我知如是法律，汝無所知，",
    "T22n1428_053:0963a26": "汝趣邪道，我向正道，以前言著後。後言著",
    "T22n1428_053:0963a27": "前。我能忍汝不能忍，我勝汝，汝但狂言，",
    "T22n1428_053:0963a28": "共汝論議我今得勝，能問便問。』除斷如是",
    "T22n1428_053:0963a29": "一切諍事。如餘沙門婆羅門食他信施，但",
    "T22n1428_053:0963b01": "作方便求為使命，若為王、王大臣、婆羅門、",
    "T22n1428_053:0963b02": "若居士通信，從此處往彼處，從彼還此，",
    "T22n1428_053:0963b03": "持此信往彼，持彼信來此，自作是教他",
    "T22n1428_053:0963b04": "作是；能遠離如是使命事。如餘沙門婆羅",
    "T22n1428_053:0963b05": "門食他信施，但作種種鬪戲，或弓鬪、或刀",
    "T22n1428_053:0963b06": "鬪、或杖鬪、或鷄鬪、或狗鬪、或鬪猪、或鬪羖",
    "T22n1428_053:0963b07": "羊、或鬪羝羊、或鬪鹿、或鬪象、或鬪馬、或",
    "T22n1428_053:0963b08": "鬪駝、或鬪牛、或犎牛鬪、或水牛鬪、或鬪女",
    "T22n1428_053:0963b09": "人、或鬪男子、或鬪童男童女；斷除如是",
    "T22n1428_053:0963b10": "一切嬉戲鬪事。如餘沙門婆羅門食他信",
    "T22n1428_053:0963b11": "施，行妨道法邪命自活，瞻相男女好惡相，",
    "T22n1428_053:0963b12": "種種畜生以求利養；斷除如是種種妨道",
    "T22n1428_053:0963b13": "法。如餘沙門婆羅門食他信施，行妨道法",
    "T22n1428_053:0963b14": "邪命自活，召喚鬼神或復驅遣種種厭禱；",
    "T22n1428_053:0963b15": "除斷如是妨道法。如餘沙門婆羅門食他",
    "T22n1428_053:0963b16": "信施，行妨道法邪命自活，或為人呪病、",
    "T22n1428_053:0963b17": "或誦惡術、或誦好呪、或治背病若為出汗、",
    "T22n1428_053:0963b18": "或行針治病、或治鼻或治下部病；除斷如",
    "T22n1428_053:0963b19": "是邪命妨道法。如餘沙門婆羅門食他信",
    "T22n1428_053:0963b20": "施，行妨道法邪命自活，行藥療治人病或",
    "T22n1428_053:0963b21": "吐或下治男治女；除斷如是妨道法。如餘",
    "T22n1428_053:0963b22": "沙門婆羅門食他信施，行妨道法邪命自",
    "T22n1428_053:0963b23": "活，或呪火、或呪行來令吉利、或誦剎利",
    "T22n1428_053:0963b24": "呪、或誦鳥呪、或誦枝節呪、或誦安置舍宅",
    "T22n1428_053:0963b25": "符呪，若火燒鼠嚙物能為解呪、或誦別死生",
    "T22n1428_053:0963b26": "書、或誦別夢書、或相手相肩、或誦天人問、",
    "T22n1428_053:0963b27": "或誦別鳥獸音聲書；除斷如是妨道法。如",
    "T22n1428_053:0963b28": "餘沙門婆羅門食他信施，邪命自活，瞻相",
    "T22n1428_053:0963b29": "天時，或言當雨、或言不雨、或言穀貴、或言",
    "T22n1428_053:0963c01": "穀賤、或言多病、或言少病、或言恐怖、或言",
    "T22n1428_053:0963c02": "安隱、或言地動、或言彗星現、或言月蝕、",
    "T22n1428_053:0963c03": "或言不蝕、或言日蝕、或言不蝕、或言",
    "T22n1428_053:0963c04": "星蝕、或言不蝕、或言月蝕有如是好",
    "T22n1428_053:0963c05": "報有如是惡報，日蝕星蝕亦如是；除斷",
    "T22n1428_053:0963c06": "如是邪命法。如餘沙門婆羅門食他信施，",
    "T22n1428_053:0963c07": "行妨道法邪命自活，或言此國當勝彼",
    "T22n1428_053:0963c08": "國不如，或言彼國勝此國不如，或此勝彼",
    "T22n1428_053:0963c09": "不如，或言彼勝此不如，瞻如是吉凶好",
    "T22n1428_053:0963c10": "惡；除斷如是妨道法。彼於此事中修集",
    "T22n1428_053:0963c11": "聖戒，內無所著其心安樂，眼雖視色而",
    "T22n1428_053:0963c12": "不取相，不為眼色所劫，眼根堅固寂然而",
    "T22n1428_053:0963c13": "住，無所貪欲而無憂患，不漏諸惡不善",
    "T22n1428_053:0963c14": "法，堅持戒品能善護眼根；耳鼻舌身意亦如",
    "T22n1428_053:0963c15": "是。於如是六觸入中善學護持調伏令得",
    "T22n1428_053:0963c16": "止息，猶若平地四交道頭駕象馬車乘，善",
    "T22n1428_053:0963c17": "調御者左執鞚右持鞭。善學護持、善學調",
    "T22n1428_053:0963c18": "伏、善學止息比丘亦如是，於六觸入中善",
    "T22n1428_053:0963c19": "學護持、善學調伏、善學止息，彼有如是聖戒",
    "T22n1428_053:0963c20": "得聖眼根，食知止足亦不貪味以養其身，",
    "T22n1428_053:0963c21": "而不貢高憍慢取自支身令無苦患，得",
    "T22n1428_053:0963c22": "修淨行，故苦消滅、新苦不生，無有增減，",
    "T22n1428_053:0963c23": "有力無事令身安樂。猶如男子女人身患瘡，",
    "T22n1428_053:0963c24": "以藥塗之取令瘡差。比丘食以知足，取令",
    "T22n1428_053:0963c25": "身安亦復如是。譬如人以膏油膏車，為",
    "T22n1428_053:0963c26": "財物故，欲令轉載有所至到。比丘食知止",
    "T22n1428_053:0963c27": "足取令支身亦復如是。比丘有如是聖戒",
    "T22n1428_053:0963c28": "得聖諸根，於食中能知止足，初夜後夜精",
    "T22n1428_053:0963c29": "進覺悟，若在晝日若行若坐，常爾一心念",
    "T22n1428_053:0964a01": "除諸蓋。彼於初夜若行若坐，常爾一心",
    "T22n1428_053:0964a02": "念除諸蓋。彼於中夜側右脇累脚而臥，",
    "T22n1428_053:0964a03": "念當時起繫想在明心無錯亂，至於後夜",
    "T22n1428_053:0964a04": "便起思惟，若行若坐常爾一心念除諸蓋。比",
    "T22n1428_053:0964a05": "丘有如是聖戒逮聖諸根，食知止足。初",
    "T22n1428_053:0964a06": "夜後夜精進覺悟，常爾一心念無錯亂。「云何",
    "T22n1428_053:0964a07": "比丘念無錯亂？比丘如是觀內身身念處，",
    "T22n1428_053:0964a08": "精進不懈念無錯亂，調伏慳貪世間憂惱；",
    "T22n1428_053:0964a09": "觀外身身念處，精進不懈念無錯亂，調伏",
    "T22n1428_053:0964a10": "慳貪世間憂惱；觀內外身身念處，精進不懈",
    "T22n1428_053:0964a11": "念無錯亂，調伏慳貪世間憂惱。受、心、法亦如",
    "T22n1428_053:0964a12": "是，是為比丘念無錯亂。云何比丘一心？若",
    "T22n1428_053:0964a13": "行步入出，左右視瞻屈申俯仰，執持衣鉢、",
    "T22n1428_053:0964a14": "受取飯食，大小便利，睡眠覺悟，若坐若立，",
    "T22n1428_053:0964a15": "若有所說若復寂然，如是一切常爾一心，",
    "T22n1428_053:0964a16": "是為一心。譬如有人與大眾共行，若在前",
    "T22n1428_053:0964a17": "若在中若在後，常得安樂而無有畏。比丘",
    "T22n1428_053:0964a18": "亦復如是，行步入出乃至默然，常爾一心。比",
    "T22n1428_053:0964a19": "丘有如是聖戒，得聖諸根，食知止足，初",
    "T22n1428_053:0964a20": "夜後夜精進覺悟，常爾一心無有錯亂，樂",
    "T22n1428_053:0964a21": "在阿蘭若處樹下住，或樂處山窟、若在",
    "T22n1428_053:0964a22": "露地糞聚邊、若在塚間水岸間，彼乞食還",
    "T22n1428_053:0964a23": "已洗足，安置衣鉢結加趺坐，直身正意繫",
    "T22n1428_053:0964a24": "念在前，斷除慳貪心不與俱，斷除瞋恚無",
    "T22n1428_053:0964a25": "有怨嫉，心住無瞋、清淨無恚常有慈愍，",
    "T22n1428_053:0964a26": "除去睡眠不與共俱，繫想在明念無錯",
    "T22n1428_053:0964a27": "亂，除斷調愧不與共俱，內心寂滅調愧",
    "T22n1428_053:0964a28": "心淨。除斷於疑，已度於疑，其心一向在於",
    "T22n1428_053:0964a29": "善法。譬如有奴大家，與姓安隱脫奴。彼自",
    "T22n1428_053:0964b01": "念言：『我先是奴，而今解脫安隱，已得自在，",
    "T22n1428_053:0964b02": "不復從人。』以是因緣便得歡喜其心安樂。",
    "T22n1428_053:0964b03": "又如有人舉他財物而行治生能得利",
    "T22n1428_053:0964b04": "息，還本既畢復有餘在，足以養活妻子，彼",
    "T22n1428_053:0964b05": "自念言：『我先舉債以用治生，而得利息。既",
    "T22n1428_053:0964b06": "得還本，復有餘在，足養妻子。我今便得自",
    "T22n1428_053:0964b07": "在，不復畏人。』以是因緣便得歡喜其心安",
    "T22n1428_053:0964b08": "樂。如人久病從病得差，食飲消化身有色",
    "T22n1428_053:0964b09": "力，彼作是念：『我先有病而今得差，飲食消",
    "T22n1428_053:0964b10": "化身有色力。』以是因緣便得歡喜其心安",
    "T22n1428_053:0964b11": "樂。如人久閉牢獄從獄安隱得脫，彼作是",
    "T22n1428_053:0964b12": "念：『我先繫閉，今已得脫，無所復畏。』以是",
    "T22n1428_053:0964b13": "因緣便得歡喜其心安隱。如人多持財寶，",
    "T22n1428_053:0964b14": "度大曠野不遭賊劫安隱得過，彼作是",
    "T22n1428_053:0964b15": "念：『我先多持財寶從曠野得過，而今無",
    "T22n1428_053:0964b16": "所復畏。』以是因緣便得歡喜其心安樂。比",
    "T22n1428_053:0964b17": "丘有五蓋亦復如是，如奴、負債、久病、在",
    "T22n1428_053:0964b18": "獄、行大曠野，自見未斷諸結，令心染污",
    "T22n1428_053:0964b19": "慧力不明。彼即捨欲惡不善法，與覺觀俱",
    "T22n1428_053:0964b20": "而受喜樂，得入初禪。彼以喜樂潤漬於",
    "T22n1428_053:0964b21": "身，遍滿盈溢無不遍處，如人巧浴器盛細",
    "T22n1428_053:0964b22": "末藥，以水漬之和合相得，其水潤漬無有",
    "T22n1428_053:0964b23": "不潤而無零落。比丘得入初禪亦復如",
    "T22n1428_053:0964b24": "是，喜樂遍身無有空處，此是最初現身得",
    "T22n1428_053:0964b25": "樂。何以故？由不放逸精進不懈，念無錯亂樂",
    "T22n1428_053:0964b26": "處寂靜故。彼捨覺觀便生內信，心在一處，",
    "T22n1428_053:0964b27": "無覺無觀，心定喜樂，入第二禪。彼以心定",
    "T22n1428_053:0964b28": "喜樂潤漬於身，遍滿盈溢無不遍處。猶如",
    "T22n1428_053:0964b29": "山頂之泉水自中出，亦不從東西南北及從",
    "T22n1428_053:0964c01": "上來，即此池中清冷水出，潤漬一池遍滿",
    "T22n1428_053:0964c02": "盈溢無有空處。比丘入第二禪亦復如是，",
    "T22n1428_053:0964c03": "心定喜樂遍滿盈溢，此是第二現身得樂。彼",
    "T22n1428_053:0964c04": "捨喜心，住護念樂，身受快樂，如聖所說護",
    "T22n1428_053:0964c05": "念快樂，入第三禪。彼於身無喜，以樂潤漬，",
    "T22n1428_053:0964c06": "遍滿盈溢，無有空處。譬如優鉢羅華、拘",
    "T22n1428_053:0964c07": "頭摩、分陀利華，雖生出地而未出水，根",
    "T22n1428_053:0964c08": "莖華葉潤漬水中，無有空處而不潤漬。比",
    "T22n1428_053:0964c09": "丘入第三禪亦復如是，離喜住樂潤漬於",
    "T22n1428_053:0964c10": "身無不遍處，此是第三禪得現身快樂所遊",
    "T22n1428_053:0964c11": "戲處。彼捨苦樂憂喜，先斷不苦不樂，護念",
    "T22n1428_053:0964c12": "清淨，入第四禪。身心清淨具滿盈溢，無不",
    "T22n1428_053:0964c13": "遍處。由若男子女人沐浴淨潔，被以新白",
    "T22n1428_053:0964c14": "淨衣，無有不覆之處。比丘入第四禪亦復",
    "T22n1428_053:0964c15": "如是，其心清淨遍滿於身，無空缺處。彼入",
    "T22n1428_053:0964c16": "第四禪，心不掉動，亦不懈怠，不與愛恚",
    "T22n1428_053:0964c17": "相應，住無動地。譬如密屋，內外泥治，堅閉",
    "T22n1428_053:0964c18": "戶嚮，無有風塵，於內然燈，無有人、非人、",
    "T22n1428_053:0964c19": "風鳥、扇動，其燈焰直上無有曲戾，恬定而",
    "T22n1428_053:0964c20": "然。比丘入第四禪亦復如是，無有掉動，",
    "T22n1428_053:0964c21": "心無懈怠，不與愛恚相應，已住無動地，此",
    "T22n1428_053:0964c22": "是第四禪現身得樂所遊戲處。何以故？由不",
    "T22n1428_053:0964c23": "放逸精進不懈念不錯亂樂處寂靜故。「彼得",
    "T22n1428_053:0964c24": "定心清淨，無有垢穢，柔軟調伏住無動地。",
    "T22n1428_053:0964c25": "自於身中起心，能化作異身，肢節具足諸",
    "T22n1428_053:0964c26": "根無闕。時即觀之，此身色四大合成，彼身",
    "T22n1428_053:0964c27": "色化有。此四大身色異，彼化身四大色異，從",
    "T22n1428_053:0964c28": "此四大身色中起心化作，彼身諸根肢節",
    "T22n1428_053:0964c29": "具足。譬如有人鞘中拔刀，彼作是念：『此是",
    "T22n1428_053:0965a01": "鞘，此是刀，刀異鞘異。』從此鞘中拔刀出。亦",
    "T22n1428_053:0965a02": "如人筐中出蛇，彼作是念：『此是筐，此是蛇，",
    "T22n1428_053:0965a03": "筐異蛇異。』從此筐中出蛇。譬如有人從",
    "T22n1428_053:0965a04": "簏出衣，彼作是念：『此是簏，此是衣，簏異",
    "T22n1428_053:0965a05": "衣異。』從簏中出衣。比丘亦復如是。此是",
    "T22n1428_053:0965a06": "比丘初勝法，何以故？由不放逸精進不懈，",
    "T22n1428_053:0965a07": "念無錯亂樂寂靜故，彼以定心清淨乃至",
    "T22n1428_053:0965a08": "入不動地。從己四大色身中起心化作化",
    "T22n1428_053:0965a09": "身，一切諸根肢節具足，彼作是念：『此身是",
    "T22n1428_053:0965a10": "四大合成，彼身從化而有。』此四大色身異，彼",
    "T22n1428_053:0965a11": "化四大色身異，此心在此身、依此身、繫此",
    "T22n1428_053:0965a12": "身。譬如琉璃摩尼珠瑩治甚明清淨無垢，若",
    "T22n1428_053:0965a13": "以青黃赤綖貫之，有眼男子置掌而觀：『此",
    "T22n1428_053:0965a14": "是珠，此是綖，珠異綖異，此珠繫在於綖。』",
    "T22n1428_053:0965a15": "比丘亦復如是，從此四大色身，起心化作",
    "T22n1428_053:0965a16": "化身，一切諸根肢節具足，而作是念：『此身",
    "T22n1428_053:0965a17": "是四大合成，彼身從化而有。此四大色身異，",
    "T22n1428_053:0965a18": "彼化四大色身異。此心在此身、依此身、繫",
    "T22n1428_053:0965a19": "此身。』此是比丘第二勝法。何以故？由不放逸",
    "T22n1428_053:0965a20": "精進不懈念無錯亂樂寂靜故。彼以定心清",
    "T22n1428_053:0965a21": "淨，乃至入無動地，一心修習神通智證。彼",
    "T22n1428_053:0965a22": "便能作種種變化，以一身為無數身，無數",
    "T22n1428_053:0965a23": "身還為一身。身能飛行石壁皆過，無所觸",
    "T22n1428_053:0965a24": "閡如行虛空，行住空中如鳥飛翔，出沒",
    "T22n1428_053:0965a25": "於地、如水涌波、或烟或焰、若大火積，手能",
    "T22n1428_053:0965a26": "捫摸日月，身至梵天。譬如陶師善調和",
    "T22n1428_053:0965a27": "泥，隨意所造，欲作何器便能成之而有",
    "T22n1428_053:0965a28": "利益。譬如巧匠善能治木，隨意所造自在",
    "T22n1428_053:0965a29": "成之而有利益。譬如治象牙師善能治牙，",
    "T22n1428_053:0965b01": "隨意所作自在成之而有利益。譬如金師",
    "T22n1428_053:0965b02": "善鍊真金，隨意所作自在成之而有利益。",
    "T22n1428_053:0965b03": "比丘亦復如是，定心清淨至無動地，隨意",
    "T22n1428_053:0965b04": "所作乃至梵天，此是比丘第三勝法。彼以定",
    "T22n1428_053:0965b05": "心清淨乃至入無動地，一心修習證天耳",
    "T22n1428_053:0965b06": "智，彼天耳清淨過出於人耳，聞二種聲：人、",
    "T22n1428_053:0965b07": "非人。譬如於城郭國邑中有講堂廣大高顯，",
    "T22n1428_053:0965b08": "有聰耳人在中，不勞聽力而聞種種音",
    "T22n1428_053:0965b09": "聲。比丘亦復如是，以心定故天耳清淨，",
    "T22n1428_053:0965b10": "得聞人、非人種種音聲。此是比丘第四勝法。",
    "T22n1428_053:0965b11": "彼以定心清淨乃至入無動地，一心修習",
    "T22n1428_053:0965b12": "證他心智，彼知外眾生心，有欲、無欲、有垢、",
    "T22n1428_053:0965b13": "無垢、有癡、無癡、廣心、略心、小心、大心、定心、亂心、",
    "T22n1428_053:0965b14": "縛心、脫心、上心、無上心，皆悉知之。譬如自喜",
    "T22n1428_053:0965b15": "男子女人以水鏡自照無不得見。比丘亦",
    "T22n1428_053:0965b16": "復如是，以定心清淨故，知外一切眾生心",
    "T22n1428_053:0965b17": "之所念。此是比丘第五勝法。彼以定心清",
    "T22n1428_053:0965b18": "淨乃至入無動地，一心修習宿命智證，便",
    "T22n1428_053:0965b19": "能憶識宿命無數若干種事，能憶一生、十生、",
    "T22n1428_053:0965b20": "百生、千生、無數百千生，劫燒都盡國土還生，",
    "T22n1428_053:0965b21": "我在彼生名字如是、種如是、姓如是、食如",
    "T22n1428_053:0965b22": "是、壽命如是、在世如是、壽盡如是、受苦樂",
    "T22n1428_053:0965b23": "如是。從彼命終復生於彼，如是展轉來生",
    "T22n1428_053:0965b24": "於此，如是形色相貌無數種種皆悉憶識。",
    "T22n1428_053:0965b25": "譬如有人從己村落往至他國，在於彼",
    "T22n1428_053:0965b26": "間若行、若住、若語、若默，從彼國復往餘國，",
    "T22n1428_053:0965b27": "若行、若住、若語、若默，如是展轉復還其國，不",
    "T22n1428_053:0965b28": "勞多力而能憶識所行諸國：『我從此國",
    "T22n1428_053:0965b29": "乃往彼國，在彼國內如是行、如是住、如是",
    "T22n1428_053:0965c01": "語、如是默；從彼國復至彼國，在彼國如",
    "T22n1428_053:0965c02": "是行、如是住、如是語、如是默；如是展轉還",
    "T22n1428_053:0965c03": "至本國。』比丘亦如是，能以定心清淨乃至",
    "T22n1428_053:0965c04": "無動地，以宿命智證，能憶無數百千劫種種",
    "T22n1428_053:0965c05": "眾事。此是比丘得第一明。斷滅無明，明法生、",
    "T22n1428_053:0965c06": "闇已去，明曉法存，此是比丘憶宿命智證",
    "T22n1428_053:0965c07": "明。何以故？由不放逸精進不懈，心無錯亂樂",
    "T22n1428_053:0965c08": "處寂靜故。彼以定心清淨乃至無動地，一心",
    "T22n1428_053:0965c09": "修習見眾生死此生彼，智證彼天眼清淨，見",
    "T22n1428_053:0965c10": "眾生死此生彼，形色好醜善惡、諸道尊貴",
    "T22n1428_053:0965c11": "卑賤，隨眾生所造業報因緣皆能知之。如",
    "T22n1428_053:0965c12": "此人造身惡行、口惡行、心惡行，誹謗賢聖、邪",
    "T22n1428_053:0965c13": "見。以邪見報故，墮地獄、餓鬼、畜生。如此眾",
    "T22n1428_053:0965c14": "生，身行善、口行善、心念善，不誹謗賢聖、正",
    "T22n1428_053:0965c15": "見、修習正業，身死得生天上人中。如是天",
    "T22n1428_053:0965c16": "眼清淨，見眾生死此生彼，隨眾生所造業",
    "T22n1428_053:0965c17": "因，皆悉知之。譬如廣大平地四交道頭有高",
    "T22n1428_053:0965c18": "顯大堂，有明眼人在中，見眾生從東方來",
    "T22n1428_053:0965c19": "至西方，從西方往東方，從南方往北方，",
    "T22n1428_053:0965c20": "從北方往南方。比丘如是，以定心清淨乃",
    "T22n1428_053:0965c21": "至無動地，見眾生死此生彼，智證以天眼清",
    "T22n1428_053:0965c22": "淨，見眾生死此生彼，乃至隨眾生所造業報",
    "T22n1428_053:0965c23": "因緣，皆悉知之。此是比丘得第二明。斷無",
    "T22n1428_053:0965c24": "明，明法生、闇已去，明曉法存，此是見眾生",
    "T22n1428_053:0965c25": "死此生彼智證明。何以故？由不放逸精進不",
    "T22n1428_053:0965c26": "懈，心不錯亂樂寂靜故。彼以定心清淨，乃",
    "T22n1428_053:0965c27": "至無動地，一心修習無漏智證。彼如實知",
    "T22n1428_053:0965c28": "苦聖諦集盡道諦，如實知有漏、漏集、漏盡、如",
    "T22n1428_053:0965c29": "實知趣漏盡道聖諦。彼如是知、如是見，從",
    "T22n1428_053:0966a01": "欲漏、有漏、無明漏心得解脫。已得解脫智，",
    "T22n1428_053:0966a02": "我生已盡，梵行已立，所作已辦，更不復生。",
    "T22n1428_053:0966a03": "譬如清水中，有木石魚鼈水性之屬，東西遊",
    "T22n1428_053:0966a04": "行。有眼者觀之，見木石魚鼈：『此是木石，此",
    "T22n1428_053:0966a05": "是魚鼈東西遊行。』比丘亦復如是，以定心",
    "T22n1428_053:0966a06": "清淨至無動地，得無漏智證，乃至不復更",
    "T22n1428_053:0966a07": "生。此是比丘得第三明。斷無明，明法生、",
    "T22n1428_053:0966a08": "闇法去，明曉法存，是為無漏智明。何以故？",
    "T22n1428_053:0966a09": "由不放逸精進不懈，念無錯亂樂處寂靜故。」",
    "T22n1428_053:0966a10": "(雜揵度具足竟)",
    "T22n1428_053:0966a11": "四分律卷第五十三"
}