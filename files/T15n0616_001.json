{
    "T15n0616_001:0286b13": "禪法要解卷上",
    "T15n0616_001:0286b15": "姚秦三藏鳩摩羅什等",
    "T15n0616_001:0286b16": "於長安逍遙園譯",
    "T15n0616_001:0286b17": "行者初來欲受法時，師問五眾戒淨已，若婬",
    "T15n0616_001:0286b18": "欲多者，應教觀不淨。不淨有二種：一者惡厭",
    "T15n0616_001:0286b19": "不淨、二者非惡厭不淨。何以故？眾生有六種",
    "T15n0616_001:0286b20": "欲：一者著色、二者著形容、三者著威儀、四者",
    "T15n0616_001:0286b21": "著言聲、五者著細滑、六者著人相。著五種欲",
    "T15n0616_001:0286b22": "者令觀惡厭不淨，著人相者令觀白骨人相，",
    "T15n0616_001:0286b23": "又觀死屍若壞若不壞，觀不壞斷二種欲：威",
    "T15n0616_001:0286b24": "儀、言聲，觀已壞悉斷六種欲。習不淨有二種：",
    "T15n0616_001:0286b25": "一者觀死屍臭爛不淨，我身不淨死屍一等",
    "T15n0616_001:0286b26": "無有異也。如是觀己心生惡厭，取是相已，至",
    "T15n0616_001:0286b27": "閑靜處，若樹下、若空舍，以所取相自觀不淨，",
    "T15n0616_001:0286b28": "處處遍察繫心身中不令外出，若心馳散還攝",
    "T15n0616_001:0286b29": "緣中；二者雖不眼見，從師受法憶想分別，",
    "T15n0616_001:0286c01": "自觀身中三十六物不淨充滿，髮、毛、爪、齒、涕、",
    "T15n0616_001:0286c02": "淚、涎、涶、汗、垢、肪、[月*冊]、皮膜、肌肉、筋、脈、髓、腦、心、肝、",
    "T15n0616_001:0286c03": "脾、腎、肺、胃、腸、肚、胞、膽、痰、癊、生藏、膿、血、屎、尿、",
    "T15n0616_001:0286c04": "諸蟲，如是等種種不淨聚，假名為身。自觀如",
    "T15n0616_001:0286c05": "是，所著外身亦如是觀。若心厭惡婬欲，心息",
    "T15n0616_001:0286c06": "則已，若心不息當勤精進，呵責其心作是念",
    "T15n0616_001:0286c07": "言：「老病死苦其為至近，命如電逝，人身難",
    "T15n0616_001:0286c08": "得、善師難遇，佛法欲滅如曉時燈，有破定法",
    "T15n0616_001:0286c09": "眾患甚多，內諸煩惱、外有魔民，國土飢荒、內",
    "T15n0616_001:0286c10": "外老病，死賊其力甚大壞習禪定，我身可畏，",
    "T15n0616_001:0286c11": "於諸煩惱賊中未有微損，於禪定法中未有所",
    "T15n0616_001:0286c12": "得，雖服法衣，內實空虛俗人無異，諸惡趣門",
    "T15n0616_001:0286c13": "一切皆開，諸善法中未入正定，於諸惡法未",
    "T15n0616_001:0286c14": "能必不為惡，我今云何著是屎囊而生懈怠，",
    "T15n0616_001:0286c15": "不能精勤制伏其心？如此弊身賢聖所呵，不",
    "T15n0616_001:0286c16": "淨可惡九孔流出，而貪著此身，與畜生同死，",
    "T15n0616_001:0286c17": "俱投黑闇甚所不應。」如是鞭心思惟自責，",
    "T15n0616_001:0286c18": "還攝本處。又時亦復應令心悅，作是念言：「佛",
    "T15n0616_001:0286c19": "是一切智人，直說道教易解易行，是我大師，",
    "T15n0616_001:0286c20": "如是不應憂畏，如依大王無有怖畏；諸阿",
    "T15n0616_001:0286c21": "羅漢所作已辦，是我同伴，已能伏心如奴衷",
    "T15n0616_001:0286c22": "主，心已調伏具種種果六通自在，我亦應自",
    "T15n0616_001:0286c23": "伏其心求得此事，唯有此道無復異路。」如是",
    "T15n0616_001:0286c24": "思惟已還觀不淨，復自欣歡作是念言：「初習",
    "T15n0616_001:0286c25": "道時，諸煩惱風吹破我心，我欲得道，上妙",
    "T15n0616_001:0286c26": "五欲尚不能壞，何況弊者？如長老摩訶目",
    "T15n0616_001:0286c27": "揵連得阿羅漢道，本婦將從伎樂、盛自莊",
    "T15n0616_001:0286c28": "嚴飾，欲壞目連。目連爾時說偈言：",
    "T15n0616_001:0286c29": "「『汝身骨幹立，　　皮肉相纏裹，",
    "T15n0616_001:0287a01": "　　不淨內充滿，　　無一是好物，",
    "T15n0616_001:0287a02": "　　韋囊盛屎尿，　　九孔常流出，",
    "T15n0616_001:0287a03": "　　如鬼無所直，　　何足以自貴？",
    "T15n0616_001:0287a04": "　　汝身如行廁，　　薄皮以自覆，",
    "T15n0616_001:0287a05": "　　智者所棄遠，　　如人捨廁去。",
    "T15n0616_001:0287a06": "　　若人知汝身，　　如我所厭惡，",
    "T15n0616_001:0287a07": "　　一切皆遠離，　　如人避屎坑。",
    "T15n0616_001:0287a08": "　　汝身自嚴飾，　　華香以瓔珞，",
    "T15n0616_001:0287a09": "　　凡夫所貪愛，　　智者所不惑。",
    "T15n0616_001:0287a10": "　　汝是不淨聚，　　集諸穢惡物，",
    "T15n0616_001:0287a11": "　　如莊嚴廁舍，　　愚者以為好。",
    "T15n0616_001:0287a12": "　　汝脅肋著脊，　　如椽依棟住，",
    "T15n0616_001:0287a13": "　　五藏在腹內，　　不淨如屎篋。",
    "T15n0616_001:0287a14": "　　汝身如糞舍，　　愚夫所保愛，",
    "T15n0616_001:0287a15": "　　飾以珠瓔珞，　　外好如畫瓶。",
    "T15n0616_001:0287a16": "　　若人欲染空，　　終始不可著，",
    "T15n0616_001:0287a17": "　　汝欲來嬈我，　　如蛾自投火。",
    "T15n0616_001:0287a18": "　　一切諸欲毒，　　我今已滅盡，",
    "T15n0616_001:0287a19": "　　五欲已遠離，　　魔網已壞裂。",
    "T15n0616_001:0287a20": "　　我心如虛空，　　一切無所著，",
    "T15n0616_001:0287a21": "　　正使天欲來，　　不能染我心。』」",
    "T15n0616_001:0287a22": "行者如是思惟決定堅固，住心本緣不畏眾",
    "T15n0616_001:0287a23": "欲。若利根者，一心精勤，遠至七日心得定",
    "T15n0616_001:0287a24": "住；中根者，乃至三七；鈍根者，久久乃得。如",
    "T15n0616_001:0287a25": "攢酪成酥，必可得也。若不任習行，是身雖",
    "T15n0616_001:0287a26": "復久習種種方喻，空無所得，譬如攢水終不",
    "T15n0616_001:0287a27": "成酥。問曰：何事不中？答曰：若犯禁戒不可懺",
    "T15n0616_001:0287a28": "者，若邪見不捨、若斷善根，及三覆障，所謂厚",
    "T15n0616_001:0287a29": "利煩惱、五無間罪、三惡道報，如是等罪不應",
    "T15n0616_001:0287b01": "習行。又摩訶衍中，菩薩利根，有實智慧福德",
    "T15n0616_001:0287b02": "因緣，不同其事，若不任習行，當誦經修福起",
    "T15n0616_001:0287b03": "塔供養，說法教化行十善道。問曰：云何當知",
    "T15n0616_001:0287b04": "得一心相？答曰：心住相者身軟輕樂，瞋恚愁",
    "T15n0616_001:0287b05": "憂諸惱心法皆已止息，心得快樂未曾所",
    "T15n0616_001:0287b06": "得勝於五欲，心淨不濁故身有光明，如清淨",
    "T15n0616_001:0287b07": "鏡光現於外，如明珠在淨水中光明顯照，行",
    "T15n0616_001:0287b08": "者見是相己心安喜悅。譬如渴人掘地求水",
    "T15n0616_001:0287b09": "已見濕泥得水不久，行者如是，初習行時如",
    "T15n0616_001:0287b10": "掘乾土，久而不止得見濕相，自知不久當得",
    "T15n0616_001:0287b11": "禪定。一心信樂精勤攝心轉入深定，作是念",
    "T15n0616_001:0287b12": "已毀訾五欲，見求欲者甚為可惡，如人見狗",
    "T15n0616_001:0287b13": "不得好食而噉臭糞，如是種種因緣呵欲",
    "T15n0616_001:0287b14": "為過，心生憐愍受五欲者，自心有樂而",
    "T15n0616_001:0287b15": "不知求，反更外求不淨罪樂。行者常應精進，",
    "T15n0616_001:0287b16": "晝夜集諸善法助成禪定，諸障禪法令心遠",
    "T15n0616_001:0287b17": "離。集諸善法者，觀欲界無常、苦、空、無我，如",
    "T15n0616_001:0287b18": "病、如瘡、如癰、如箭入心，三毒熾然起諸鬪諍、",
    "T15n0616_001:0287b19": "嫉妬烟相甚為惡厭。如是觀者，是名初習禪",
    "T15n0616_001:0287b20": "法。若習法時，中間或有五蓋覆心，即應除滅，",
    "T15n0616_001:0287b21": "如黑雲翳日風力破散。若婬欲蓋起，心念五",
    "T15n0616_001:0287b22": "欲即應思惟：「我今在道，自捨五欲，云何復念？",
    "T15n0616_001:0287b23": "如人還食其吐，此是世間罪法，我今學道，",
    "T15n0616_001:0287b24": "除剃鬚髮被著法衣，盡其形壽，五欲情願",
    "T15n0616_001:0287b25": "永離永斷，云何還復生著？甚非所宜。」即令除",
    "T15n0616_001:0287b26": "滅，如賊毒蛇不令入室，以其為禍甚深重",
    "T15n0616_001:0287b27": "故。復次五欲之法，眾惡住處。無有反復，初時",
    "T15n0616_001:0287b28": "尚可，久後欺誑受諸苦毒，嫉妬恚怒無惡不",
    "T15n0616_001:0287b29": "作，如囊盛眾刀以手抱觸左右傷壞。復次設",
    "T15n0616_001:0287c01": "得五欲猶不厭足，若無厭足則無有樂，如渴",
    "T15n0616_001:0287c02": "飲漿，未及除渴不得有樂，猶如搔疥，其患未",
    "T15n0616_001:0287c03": "差不可為樂。復次欲染其心不見好醜，不",
    "T15n0616_001:0287c04": "畏今世後世罪報，以是之故除却婬欲。已却",
    "T15n0616_001:0287c05": "婬欲或生瞋惱，瞋惱心生即應除却。眾生可",
    "T15n0616_001:0287c06": "念：處胎已來無時不苦，眾苦備具，云何更增",
    "T15n0616_001:0287c07": "其惱？如人臨欲刑戮，何有善人重增苦痛？",
    "T15n0616_001:0287c08": "又復行道之人，應捨吾我愛慢等結，雖不障",
    "T15n0616_001:0287c09": "生天而行道之人尚不生念，何況瞋恚拔樂",
    "T15n0616_001:0287c10": "根本。復次如水沸動不見面像，瞋恚心生不",
    "T15n0616_001:0287c11": "識尊卑父母師長，乃至不受佛教。瞋為大病，",
    "T15n0616_001:0287c12": "殘害無道猶如羅剎，當以思惟慈心消滅瞋",
    "T15n0616_001:0287c13": "恚。婬欲瞋恚既止，若得禪定則為快樂；若未",
    "T15n0616_001:0287c14": "得禪樂，情散愁憒心轉沈重，瞪瞢不了，即",
    "T15n0616_001:0287c15": "知睡眠害心之賊，尚破世利，何況道事？睡眠",
    "T15n0616_001:0287c16": "法者與死無異，氣息為別，如水衣覆水不覩",
    "T15n0616_001:0287c17": "面像，睡眠覆心不見好醜，諸法之實亦復如",
    "T15n0616_001:0287c18": "是。即時除却，應作是念：「諸煩惱賊皆欲危害，",
    "T15n0616_001:0287c19": "何可安眠？如對賊陣，鋒刃之間不應睡眠。",
    "T15n0616_001:0287c20": "未離老病死患，未脫三惡道苦，於道法中乃",
    "T15n0616_001:0287c21": "至暖法未有所得，不應睡眠。」作是念已，若睡",
    "T15n0616_001:0287c22": "猶不止，即應起行冷水洗面，瞻視四方仰",
    "T15n0616_001:0287c23": "觀星宿，念於三事除滅睡眠不令覆心：一者",
    "T15n0616_001:0287c24": "怖畏，當自思惟，死王大力常欲為害，念死甚",
    "T15n0616_001:0287c25": "近如賊疾來無可恃怙，又如拔刀臨項，睡則",
    "T15n0616_001:0287c26": "斬首。二者欣慰，當作是念：「佛為大師，所有妙",
    "T15n0616_001:0287c27": "法未曾有也，我以受學。」自幸欣慶，睡心即",
    "T15n0616_001:0287c28": "滅。三者愁憂，當復念言：「後世展轉受身經歷，",
    "T15n0616_001:0287c29": "苦痛毒害無邊無量。」如是種種因緣呵睡眠",
    "T15n0616_001:0288a01": "法，如是思惟睡眠則止。若掉悔蓋起，應作是",
    "T15n0616_001:0288a02": "念：「世人欲除憂、求歡喜故而生掉戲，今我苦",
    "T15n0616_001:0288a03": "行坐禪求道，云何自恣放心掉戲？甚所不應。",
    "T15n0616_001:0288a04": "佛法所重攝心為本，不應輕躁縱心自放。如",
    "T15n0616_001:0288a05": "水波動不見面像，掉戲動心不見好醜。」悔如",
    "T15n0616_001:0288a06": "禪度中說。問曰：貪欲恚疑各別為蓋，何故",
    "T15n0616_001:0288a07": "睡眠、掉悔二合為蓋？答曰：睡雖煩惱，勢力",
    "T15n0616_001:0288a08": "微薄，眠不助成則不覆心，掉戲無悔不能成",
    "T15n0616_001:0288a09": "蓋，以是故二合為蓋。譬如以繩繫物，單則無",
    "T15n0616_001:0288a10": "力，合而能繫。復次睡眠心法因睡心重，以心",
    "T15n0616_001:0288a11": "重故身亦俱重，因睡微覆眠覆轉增遮壞道",
    "T15n0616_001:0288a12": "法，是故二合為蓋。眠既覺已心不專一，馳",
    "T15n0616_001:0288a13": "念五欲行諸煩惱，是名為掉。譬如獼猴得出",
    "T15n0616_001:0288a14": "羈閉，自恣跳躑戲諸林木。掉亦如是，已念五",
    "T15n0616_001:0288a15": "欲行諸結使，身口意失而生憂悔，作是念言：",
    "T15n0616_001:0288a16": "「不應作而作，應作而不作。」是故掉悔相因二",
    "T15n0616_001:0288a17": "合為蓋。問曰：作惡能悔，不應為蓋？答曰：如犯",
    "T15n0616_001:0288a18": "戒自悔，從今以往不復更作，如是非蓋。若心",
    "T15n0616_001:0288a19": "作罪常念不息，憂惱亂心故名為蓋。如是種",
    "T15n0616_001:0288a20": "種因緣，呵掉悔蓋。繫心緣中。若心生疑即應",
    "T15n0616_001:0288a21": "令滅。所以者何？疑之為法非如愛慢，今世不",
    "T15n0616_001:0288a22": "生歡心，後世令墮地獄，有疑遮諸善法，如",
    "T15n0616_001:0288a23": "岐路猶豫不知那進，便自止息。行者如是，本",
    "T15n0616_001:0288a24": "所習法疑不復進，即知疑患遮覆正道，當疾",
    "T15n0616_001:0288a25": "除却。復作是念：「佛為一切智人，分別諸法，是",
    "T15n0616_001:0288a26": "世間法是出世間法，是善是不善、是利是害，",
    "T15n0616_001:0288a27": "了了分明，今但受行不應生疑，當隨教法不",
    "T15n0616_001:0288a28": "應拒違。復次佛法妙者，修定智慧如實如",
    "T15n0616_001:0288a29": "法；我無是智，云何自心籌量諸法？如人手執",
    "T15n0616_001:0288b01": "利器，乃可與賊相禦，若無所執而對強敵反",
    "T15n0616_001:0288b02": "以為害；我今未得修定智慧，云何欲籌量諸",
    "T15n0616_001:0288b03": "法實相？是不應然。復次外道非佛弟子故應",
    "T15n0616_001:0288b04": "生疑，我是弟子云何於佛而復生疑？佛常毀",
    "T15n0616_001:0288b05": "訾疑患，是覆是蓋、是遮是礙、自誑之法。如",
    "T15n0616_001:0288b06": "人既知刺客即應除避；疑亦如是，誑惑行",
    "T15n0616_001:0288b07": "者，欲與疑慧而礙實智。譬如病疥搔之轉",
    "T15n0616_001:0288b08": "多身壞增劇，良醫授藥疥痒自止；行者如是，",
    "T15n0616_001:0288b09": "種種諸法而生疑想，隨事欲解疑心轉多，是",
    "T15n0616_001:0288b10": "以佛教直令斷疑，疑生即滅。」如是種種呵",
    "T15n0616_001:0288b11": "疑，當疾除却。行者如是思惟除捨五蓋集諸",
    "T15n0616_001:0288b12": "善法，深入一心，斷欲界煩惱得初禪定，如佛",
    "T15n0616_001:0288b13": "經說，行者離欲惡不善法，有覺有觀離生喜",
    "T15n0616_001:0288b14": "樂入初禪。問曰：得初禪相云何？答曰：如先",
    "T15n0616_001:0288b15": "以正念呵止五欲，未得到地，身心快樂柔和",
    "T15n0616_001:0288b16": "輕軟，身有光明。得初禪相轉復增勝，色界四",
    "T15n0616_001:0288b17": "大遍滿身故柔和輕軟，離欲惡不善一心定",
    "T15n0616_001:0288b18": "故能令快樂，色界造色有光明相，是故行者",
    "T15n0616_001:0288b19": "見妙光明照身內外。行者如是心意轉異，瞋",
    "T15n0616_001:0288b20": "處不瞋、喜處不喜，世間八法所不能動，信敬",
    "T15n0616_001:0288b21": "慚愧轉多增倍，於衣服飲食等心不貪著，但",
    "T15n0616_001:0288b22": "以諸善功德為貴、餘者為賤，於天五欲尚不",
    "T15n0616_001:0288b23": "繫心，何況世間不淨五欲？得初禪人有如是",
    "T15n0616_001:0288b24": "等相。復次得初禪時心大驚喜，譬如貧者卒",
    "T15n0616_001:0288b25": "得寶藏，心大歡喜作是念言：「初夜中夜後夜，",
    "T15n0616_001:0288b26": "精勤苦行習初禪道，今得果報如實不虛，妙",
    "T15n0616_001:0288b27": "樂如是。而諸眾生狂惑頑愚，沒於五欲不淨",
    "T15n0616_001:0288b28": "非樂，甚可憐愍。」初禪快樂內外遍身，如水",
    "T15n0616_001:0288b29": "漬乾土內外霑洽，欲界身分受樂不能普",
    "T15n0616_001:0288c01": "遍，欲界婬恚諸火熱身，入初禪池涼樂第一",
    "T15n0616_001:0288c02": "除諸熱惱，如大熱極入清涼池。既得初禪，念",
    "T15n0616_001:0288c03": "本所習修行道門，或有異緣，所謂念佛三昧，",
    "T15n0616_001:0288c04": "或念不淨、慈心觀等。所以者何？是行思力令",
    "T15n0616_001:0288c05": "得禪定轉復深入，本觀倍增清淨明了。行者",
    "T15n0616_001:0288c06": "得初禪已進求二禪，若有漏道，於二禪邊地",
    "T15n0616_001:0288c07": "厭患覺觀，如欲界五欲五蓋令心散亂，初禪",
    "T15n0616_001:0288c08": "覺觀惱亂定心亦復如是；若無漏道，離初禪",
    "T15n0616_001:0288c09": "欲，即用無漏初禪呵責覺觀。問曰：如初禪結",
    "T15n0616_001:0288c10": "使亦能亂心，何故但說覺觀？答曰：初禪結",
    "T15n0616_001:0288c11": "使名為覺觀。所以者何？因善覺觀而生愛著，",
    "T15n0616_001:0288c12": "是故結使亦名覺觀，始得初禪未有餘著。",
    "T15n0616_001:0288c13": "復次本未曾得覺觀大喜，以大喜故壞敗定",
    "T15n0616_001:0288c14": "心，以破定故先應除捨。復次欲入甚深二禪",
    "T15n0616_001:0288c15": "定故除却覺觀，為大利故而捨小利，如捨欲",
    "T15n0616_001:0288c16": "界小樂而得大樂。問曰：但說覺觀應滅，不",
    "T15n0616_001:0288c17": "說初禪煩惱耶？答曰：覺觀即是初禪善覺觀",
    "T15n0616_001:0288c18": "也。初禪愛等亦名覺觀，以惡覺觀障二禪道，",
    "T15n0616_001:0288c19": "是故宜滅。以善覺觀能留行者令心樂住，是",
    "T15n0616_001:0288c20": "故皆應當滅。尋復思惟，知惡覺觀是為真賊，",
    "T15n0616_001:0288c21": "善覺觀者雖似親善亦復是賊，奪我大利故，",
    "T15n0616_001:0288c22": "當進求滅二覺觀，覺觀惱亂如人疲極安眠",
    "T15n0616_001:0288c23": "眾音惱亂，是故行者滅此覺觀已求二禪，",
    "T15n0616_001:0288c24": "譬如風土能濁清水不見面像，欲界五欲濁",
    "T15n0616_001:0288c25": "心如土濁水，覺觀亂心如風動水，以覺觀滅",
    "T15n0616_001:0288c26": "故內得清淨，無覺無觀定生喜樂入於二禪。",
    "T15n0616_001:0288c27": "問曰：云何是二禪相？答曰：經中說言，滅諸覺",
    "T15n0616_001:0288c28": "觀，若善若無記，以無覺觀動故內心清淨，如",
    "T15n0616_001:0288c29": "水澄靜無有風波，星月諸山悉皆照見，如是",
    "T15n0616_001:0289a01": "內心清淨故，名賢聖默然。三禪、四禪雖皆默",
    "T15n0616_001:0289a02": "然，以二禪初得，為名有覺觀語言因緣，因緣",
    "T15n0616_001:0289a03": "初滅故得名默然。定生喜樂妙勝初禪，初禪",
    "T15n0616_001:0289a04": "喜樂從離欲生，此中喜樂從初禪定生。問曰：",
    "T15n0616_001:0289a05": "二禪亦離初禪結使，何以不言離生？答曰：雖",
    "T15n0616_001:0289a06": "復離結，但依定力多故，以定為名。復次言",
    "T15n0616_001:0289a07": "離欲者則離欲界，言離初禪未離色界，是故",
    "T15n0616_001:0289a08": "不名離生，如是等是二禪相。行者既得二禪，",
    "T15n0616_001:0289a09": "更求深定，二禪定有煩惱覆心，所謂愛、慢、邪",
    "T15n0616_001:0289a10": "見、疑等壞破定心，是二禪賊遮三禪門，是故",
    "T15n0616_001:0289a11": "當求斷滅此患以求三禪。問曰：若爾者，佛何",
    "T15n0616_001:0289a12": "以故說離喜行捨得入三禪？答曰：得二禪",
    "T15n0616_001:0289a13": "大喜，喜心過差心變著喜生諸結使，以是故",
    "T15n0616_001:0289a14": "喜為煩惱之本。又復諸結使無有利益不應生",
    "T15n0616_001:0289a15": "著，喜是悅樂甚為利益滯著難捨，以是故",
    "T15n0616_001:0289a16": "佛說捨喜得入三禪。問曰：五欲不淨罪，喜",
    "T15n0616_001:0289a17": "則應當捨，是喜淨妙眾生所樂，云何言捨？答",
    "T15n0616_001:0289a18": "曰：先已答生著因緣則是罪門。復次若不捨",
    "T15n0616_001:0289a19": "喜，則不能得上妙功德，以是故捨小得大，有",
    "T15n0616_001:0289a20": "何過也？行者進求三禪，觀喜知患憂苦因緣",
    "T15n0616_001:0289a21": "所可喜樂，無常事變則生憂苦。復次喜為麁",
    "T15n0616_001:0289a22": "樂，今欲捨麁而求細樂，故言離喜更入深定",
    "T15n0616_001:0289a23": "求異定樂。云何三禪相滅喜？捨此妙喜心不",
    "T15n0616_001:0289a24": "悔念，知喜為害，譬如人知婦是羅剎，則能捨",
    "T15n0616_001:0289a25": "離心不悔念，喜為狂惑麁法非妙，第三禪身",
    "T15n0616_001:0289a26": "受樂，世間最樂無有過者，聖所經由，能受能",
    "T15n0616_001:0289a27": "捨無喜之樂，以念巧慧身，則遍受入於三",
    "T15n0616_001:0289a28": "禪。問曰：此說一心念慧，初禪二禪何以",
    "T15n0616_001:0289a29": "不說？答曰：第三禪者，身遍受樂心行捨法，不",
    "T15n0616_001:0289b01": "令心著分別好醜，故言一心念慧。復",
    "T15n0616_001:0289b02": "次三禪中有三過：一者心轉細沒、二者心大",
    "T15n0616_001:0289b03": "發動、三者心生迷悶。行者常應一心念此三",
    "T15n0616_001:0289b04": "過，若心沒時，以精進智慧力還令心起，若大",
    "T15n0616_001:0289b05": "發動則應攝止，若心迷悶應念佛妙法還令",
    "T15n0616_001:0289b06": "心喜，常當守護治此三心，是名一心行樂",
    "T15n0616_001:0289b07": "者入第三禪。問曰：如經，第三禪中二時說",
    "T15n0616_001:0289b08": "樂，何等為二樂？答曰：前說受樂，後說快樂。",
    "T15n0616_001:0289b09": "問曰：有三種樂：受樂、快樂、無惱樂。以何樂故",
    "T15n0616_001:0289b10": "三禪名為第一之樂？答曰：三樂上妙皆勝下",
    "T15n0616_001:0289b11": "地，但以受樂第一，說名樂地，究竟盡故；餘二",
    "T15n0616_001:0289b12": "樂者上地猶有，此中不以為名。問曰：喜樂無",
    "T15n0616_001:0289b13": "喜樂，有何差別？答曰：樂受有二種：一者喜",
    "T15n0616_001:0289b14": "根、二者樂根。喜根喜樂，初禪二禪所攝；樂根",
    "T15n0616_001:0289b15": "無喜樂，三禪所攝。復次欲界初禪樂受，麁者",
    "T15n0616_001:0289b16": "名樂根，細者名為喜根；二禪、三禪樂受，麁",
    "T15n0616_001:0289b17": "者為喜根，細者為樂根。譬如熱極，得清冷水",
    "T15n0616_001:0289b18": "持洗手面，是名為喜；入大涼池舉身沐浴，是",
    "T15n0616_001:0289b19": "名受樂。行者如是，初禪覺觀故樂不遍身，",
    "T15n0616_001:0289b20": "二禪大喜驚故不能遍身，三禪無障礙故樂",
    "T15n0616_001:0289b21": "遍其身，是名差別。復次樂受有四種：欲界六",
    "T15n0616_001:0289b22": "識相應樂，名為喜根亦名樂根；初禪四識相",
    "T15n0616_001:0289b23": "應樂，名為樂根亦名喜根；二禪意識相應樂",
    "T15n0616_001:0289b24": "受名為喜根；三禪離喜故，意識相應樂受，",
    "T15n0616_001:0289b25": "名為樂根。行者既得三禪，知上三樂，一心守",
    "T15n0616_001:0289b26": "護常恐畏忘失，則為是惱；是故樂復為患，",
    "T15n0616_001:0289b27": "當求離樂。譬如人求富貴之樂，求時既苦，得",
    "T15n0616_001:0289b28": "時無厭則復為苦，得已守護亦復為苦。有人",
    "T15n0616_001:0289b29": "以求樂為苦故捨，或有得樂無厭覺苦故捨，",
    "T15n0616_001:0289c01": "或有既得守護為苦故捨。行者患樂亦如是，",
    "T15n0616_001:0289c02": "求初禪樂，以覺觀惱亂故捨，二禪大喜動故",
    "T15n0616_001:0289c03": "捨，三禪知樂無常難守故捨，以是故，當捨此",
    "T15n0616_001:0289c04": "樂求於四禪安隱之地。問曰：行者依禪定樂",
    "T15n0616_001:0289c05": "捨於欲樂，今依何等而捨禪樂？若捨禪樂得",
    "T15n0616_001:0289c06": "何利益？答曰：行者依於涅槃樂能捨禪樂，",
    "T15n0616_001:0289c07": "得三利故，所謂羅漢、辟支佛、佛道，是故捨",
    "T15n0616_001:0289c08": "禪定樂，行於四禪安隱快樂，以三乘道隨意",
    "T15n0616_001:0289c09": "而入涅槃。問曰：云何知是第四禪相？答曰：如",
    "T15n0616_001:0289c10": "佛說四禪相，若比丘斷樂斷苦先滅憂喜，不",
    "T15n0616_001:0289c11": "苦不樂護念清淨入第四禪。問曰：斷三禪樂",
    "T15n0616_001:0289c12": "應爾，離欲時已斷苦，今何故復言斷苦？答",
    "T15n0616_001:0289c13": "曰：有人言，斷有二種：一別相斷、二總相斷，",
    "T15n0616_001:0289c14": "如須陀洹，以道比智總斷一切見諦結使。是",
    "T15n0616_001:0289c15": "事不然。何以故？佛說斷苦斷樂先滅憂喜，",
    "T15n0616_001:0289c16": "若欲界苦，應說先斷苦憂喜，而不說者，以是",
    "T15n0616_001:0289c17": "故知非欲界苦；以三禪樂無常相故則能生",
    "T15n0616_001:0289c18": "苦，是故說斷苦。又如佛說，樂受時當觀是苦，",
    "T15n0616_001:0289c19": "於三禪樂生時，住時為樂滅時為苦，以是故",
    "T15n0616_001:0289c20": "言斷樂斷苦。先滅憂喜者，欲界中憂，初二禪",
    "T15n0616_001:0289c21": "喜者。問曰：欲界中有苦有憂，離欲時滅，何",
    "T15n0616_001:0289c22": "以但說斷憂，不說斷苦？答曰：離欲時雖斷二",
    "T15n0616_001:0289c23": "事，憂根不復成就，苦根成就，以成就故不得",
    "T15n0616_001:0289c24": "言滅。問曰：若三禪中樂，生住時樂、滅時為苦，",
    "T15n0616_001:0289c25": "今說初禪二禪中喜，何獨不爾？答曰：佛經所",
    "T15n0616_001:0289c26": "說，離三禪時，斷樂斷苦無滅憂喜，初禪二",
    "T15n0616_001:0289c27": "禪不作是說。問曰：佛何因緣不作是說？答曰：",
    "T15n0616_001:0289c28": "三禪中樂，於三界中受樂最妙，心所著處，以",
    "T15n0616_001:0289c29": "其著故無常生苦，以喜麁故不能遍身，雖復",
    "T15n0616_001:0290a01": "有失不大生憂，以是故佛經不說也。不苦不",
    "T15n0616_001:0290a02": "樂者，第四禪中雖有不苦不樂受，捨者捨三",
    "T15n0616_001:0290a03": "禪樂，行不苦不樂受不憶不悔。念清淨者，以",
    "T15n0616_001:0290a04": "滅憂喜苦樂四事故念清淨。問曰：上三禪中",
    "T15n0616_001:0290a05": "不說清淨，此中何以獨說？答曰：初禪覺觀亂",
    "T15n0616_001:0290a06": "故，念不清淨，譬如露地風中然燈，雖有脂炷，",
    "T15n0616_001:0290a07": "以風吹故明不得照；二禪中雖一識攝，以喜",
    "T15n0616_001:0290a08": "大發故定心散亂，是故不名念清淨；三禪中",
    "T15n0616_001:0290a09": "著樂心多，亂此禪定故不說念清淨；四禪中",
    "T15n0616_001:0290a10": "都無此事故言念清淨。復次下地雖有定心，",
    "T15n0616_001:0290a11": "出入息故令心難攝，是中無出入息故心則",
    "T15n0616_001:0290a12": "易攝，易攝故念清淨。復次第四禪名為真禪，",
    "T15n0616_001:0290a13": "餘三禪者方便階梯，是第四禪譬如山頂，餘",
    "T15n0616_001:0290a14": "三禪定如上山道，是故第四禪，佛說為不動",
    "T15n0616_001:0290a15": "處，無有定所動處故，有名安隱調順之處，",
    "T15n0616_001:0290a16": "是第四禪相。譬如善御調馬隨意所至，行者",
    "T15n0616_001:0290a17": "得此第四禪，欲行四無量心隨意易得，欲修",
    "T15n0616_001:0290a18": "四念處修之則易，欲得四諦疾得不難，欲入",
    "T15n0616_001:0290a19": "四無色定易可得入，欲得六通求之亦易。何",
    "T15n0616_001:0290a20": "以故？第四禪中不苦不樂，捨念清淨調柔隨",
    "T15n0616_001:0290a21": "意，如佛說喻，金師調金洋鍊如法，隨意作",
    "T15n0616_001:0290a22": "器無不成就。問曰：行者云何得慈心無量？答",
    "T15n0616_001:0290a23": "曰：行者依四禪已，念一城眾生願令得樂，如",
    "T15n0616_001:0290a24": "是一國土、一閻浮提四天下、小千國土、二千國",
    "T15n0616_001:0290a25": "土、三千大千國土，乃至十方恒河沙等無量",
    "T15n0616_001:0290a26": "無邊眾生，慈心遍覆皆願得樂。譬如水劫盡",
    "T15n0616_001:0290a27": "時消水火珠滅不復現，大海龍王心大發動，",
    "T15n0616_001:0290a28": "從念生水出海盈漫，及天澍雨遍滿天下，",
    "T15n0616_001:0290a29": "是時天地彌漫無不充溢。行者亦爾，以大慈",
    "T15n0616_001:0290b01": "水滅瞋恚，消慈火珠，慈水發溢漸漸廣大，遍",
    "T15n0616_001:0290b02": "至無量無邊眾生，悉蒙潤澤常出不斷，或聽",
    "T15n0616_001:0290b03": "說法增益慈心，譬如大雨無不周普，行者慈",
    "T15n0616_001:0290b04": "念眾生，令得世間清淨之樂，亦以所得禪定",
    "T15n0616_001:0290b05": "快樂持與眾生，亦以涅槃苦盡之樂乃至諸",
    "T15n0616_001:0290b06": "佛第一實樂，願與眾生，以慈力故，悉見十",
    "T15n0616_001:0290b07": "方六道眾生無不受樂。問曰：如阿毘曇說，何",
    "T15n0616_001:0290b08": "等是慈三昧，觀一切眾生悉見受樂？又經中",
    "T15n0616_001:0290b09": "說慈心三昧，遍滿十方皆見受樂，云何但言",
    "T15n0616_001:0290b10": "願令眾生得樂？答曰：初習慈心願令得樂，深",
    "T15n0616_001:0290b11": "入慈心三昧已，悉見眾生無不受樂。如鑽",
    "T15n0616_001:0290b12": "燧出火，初然細軟乾草，火勢轉大濕木山林",
    "T15n0616_001:0290b13": "一時俱然；慈亦如是，初入觀時，見人受樂願",
    "T15n0616_001:0290b14": "與苦者，慈力轉成悉見得樂。問曰：眾生實無",
    "T15n0616_001:0290b15": "得者，云何皆見得樂而不顛倒？答曰：定有二",
    "T15n0616_001:0290b16": "種：一者觀諸法實相、二者觀法利用。譬如真",
    "T15n0616_001:0290b17": "珠師，一者善知珠相貴賤好醜，二者善能治",
    "T15n0616_001:0290b18": "用。或有知相而不能用，或有治用而不知",
    "T15n0616_001:0290b19": "相，或有知相亦能治用。行者如是，賢聖未離",
    "T15n0616_001:0290b20": "欲者，能觀法相四真諦等而不能用，不行四",
    "T15n0616_001:0290b21": "無量故，如凡夫離欲行諸功德，能有利用生",
    "T15n0616_001:0290b22": "四無量心，不能觀實相故；如俱解脫阿羅漢",
    "T15n0616_001:0290b23": "等，能觀實相，具禪定故生四無量。四無量者",
    "T15n0616_001:0290b24": "得解之法，以利用故非為顛倒。復次佛法之",
    "T15n0616_001:0290b25": "實無有眾生，云何觀苦者為實，樂者為倒？",
    "T15n0616_001:0290b26": "所謂顛倒，無眾生中而著我相，若常若無",
    "T15n0616_001:0290b27": "常，若邊若無邊等，是為顛倒。行慈之人知眾",
    "T15n0616_001:0290b28": "生假名，如輪等和合名之為車，是故行者，慈",
    "T15n0616_001:0290b29": "心清淨則非顛倒。復次若無眾生以為實者，",
    "T15n0616_001:0290c01": "眾生受樂應是顛倒，而有眾生無眾生皆為",
    "T15n0616_001:0290c02": "是邊，不應但有眾生以為顛倒。復次慈三昧",
    "T15n0616_001:0290c03": "力故，行者皆見眾生無不得樂如一切入觀，",
    "T15n0616_001:0290c04": "禪定力故於緣境界轉青作赤，何況眾生皆",
    "T15n0616_001:0290c05": "有樂相而不見也？如貴賤貧富禽獸之屬，各",
    "T15n0616_001:0290c06": "自有樂互相憐愍，貴者之患貧者所無，貧者",
    "T15n0616_001:0290c07": "之患貴者所無。問曰：餘道可爾，地獄云何？答",
    "T15n0616_001:0290c08": "曰：地獄眾生亦有樂分，遠見刀山灰河，皆謂",
    "T15n0616_001:0290c09": "林水而生樂想，見樹上女人亦生樂想，又",
    "T15n0616_001:0290c10": "我心顛倒故愛樂其身，若欲殺時逃避啼哭、",
    "T15n0616_001:0290c11": "請求獄卒願見放捨，若語赦汝，得脫此苦",
    "T15n0616_001:0290c12": "心亦可樂，如是之等皆有樂分。又復神通力",
    "T15n0616_001:0290c13": "故，行慈之心種種教化令眾生得樂，或隨",
    "T15n0616_001:0290c14": "所有而能與之，及身口行助成利益，如諸佛",
    "T15n0616_001:0290c15": "菩薩深心愛念壞諸惡趣，實令眾生得種種",
    "T15n0616_001:0290c16": "樂，以是故不但願與，亦實令得樂。問曰：行",
    "T15n0616_001:0290c17": "慈者得何功德？答曰：行慈者諸惡不能加，如",
    "T15n0616_001:0290c18": "好守備外賊不害，若欲惱害反自受患。如人",
    "T15n0616_001:0290c19": "以掌拍矛，掌自傷壞矛無所害。五種邪語",
    "T15n0616_001:0290c20": "不能壞心，五種者：一妄語說過、二惡口說過、",
    "T15n0616_001:0290c21": "三不時說過、四惡心說過、五不利益說過。",
    "T15n0616_001:0290c22": "譬如大地不可破壞，種種瞋惱讒謗等不能",
    "T15n0616_001:0290c23": "毀也。譬如虛空不受加害，心智柔軟猶若天",
    "T15n0616_001:0290c24": "衣。復次行者入慈，虎狼毒獸蛇蚖之屬皆不",
    "T15n0616_001:0290c25": "能害，如入牢城無能傷害，得如是等無量功",
    "T15n0616_001:0290c26": "德。問曰：慈德如是，何者名慈法？答曰：愛念",
    "T15n0616_001:0290c27": "眾生皆見受樂，是心相應法行陰所攝名為",
    "T15n0616_001:0290c28": "慈法，或色界繫或不繫，心數法、心共生、",
    "T15n0616_001:0290c29": "隨心行、非色法、非是業、業相應、業共生、隨",
    "T15n0616_001:0291a01": "業行、非報生，是應修、得修、行修，應證、身證、",
    "T15n0616_001:0291a02": "慧證，或思惟斷或不斷，或有覺有觀，或無覺",
    "T15n0616_001:0291a03": "有觀，或無覺無觀，或有喜或無喜，或有出入",
    "T15n0616_001:0291a04": "息或無出入息，或賢聖或凡夫，或樂受相應，",
    "T15n0616_001:0291a05": "或不苦不樂受相應，非道品先緣相後緣法，",
    "T15n0616_001:0291a06": "在四禪亦餘地，緣無量眾生故名為無量。清",
    "T15n0616_001:0291a07": "淨故、慈念故、憐愍利益故，名為梵行梵乘，",
    "T15n0616_001:0291a08": "能到梵世名為梵道，是過去諸佛常所行道。",
    "T15n0616_001:0291a09": "問曰：云何修習慈心？答曰：若行者作是念：",
    "T15n0616_001:0291a10": "「我除剃鬚髮，不在飾好破憍慢相，若稱此者",
    "T15n0616_001:0291a11": "宜應行慈；今著染衣，當應行慈令心不染，食",
    "T15n0616_001:0291a12": "他之食不虛受施。如經所說，若有比丘，漸",
    "T15n0616_001:0291a13": "修慈心則隨佛教，如是不虛食人信施。」復次",
    "T15n0616_001:0291a14": "若出家若在家行者作是念：「慈心力故，於惡",
    "T15n0616_001:0291a15": "世中安隱無患，於破法眾中獨隨法行，於熱",
    "T15n0616_001:0291a16": "煩惱令心清冷，如近聚落有清涼池。」復次行",
    "T15n0616_001:0291a17": "慈力故，怨家毒害不能復害，如著革屣刺",
    "T15n0616_001:0291a18": "不能傷，行者處於欲界，多瞋怒害，鬪諍怨毒",
    "T15n0616_001:0291a19": "種種諸害，慈心力故無能傷損，譬如力士著",
    "T15n0616_001:0291a20": "金剛鎧執持利器，雖入大陣不能傷壞。復次",
    "T15n0616_001:0291a21": "是慈能利益，利益三種人，凡夫行慈除諸",
    "T15n0616_001:0291a22": "瞋恚，得無量福生於淨果，世間福德無過",
    "T15n0616_001:0291a23": "是者。求聲聞、辟支佛者，欲界多瞋慈力能破，",
    "T15n0616_001:0291a24": "及餘煩惱則亦隨滅，得離欲界漸出三界，如",
    "T15n0616_001:0291a25": "佛所說，慈心共俱近修七覺。大乘發心為度",
    "T15n0616_001:0291a26": "眾生，以慈為本。如是慈心，於三種人無量利",
    "T15n0616_001:0291a27": "益。又習慈初門，又十六行令速得慈，又使",
    "T15n0616_001:0291a28": "牢固，亦常修行：一者持戒清淨、二者心不悔、",
    "T15n0616_001:0291a29": "三者善法中生喜、四者快樂、五者攝護五情、",
    "T15n0616_001:0291b01": "六者念巧便慧、七者身離心離、八者同行共",
    "T15n0616_001:0291b02": "住、九者若聽若說隨順慈法、十者不惱亂他",
    "T15n0616_001:0291b03": "人、十一者食知自節、十二者少於睡眠、十",
    "T15n0616_001:0291b04": "三者省於言語、十四者身四威儀安隱適意、",
    "T15n0616_001:0291b05": "十五者所須之物隨意無乏、十六者不戲論諸",
    "T15n0616_001:0291b06": "法行。是十六法助慈三昧。悲者觀眾生苦，如",
    "T15n0616_001:0291b07": "地獄、餓鬼、畜生、世間刑徒飢寒病苦等，取其",
    "T15n0616_001:0291b08": "苦相故悲心轉增，乃至樂人皆見其苦。問曰：",
    "T15n0616_001:0291b09": "云何以樂為苦？答曰：樂是無常，樂無厭足從",
    "T15n0616_001:0291b10": "因緣生，念念生滅無有住時，以是故苦。復次",
    "T15n0616_001:0291b11": "如欲天受樂，如狂如醉無所別知，死時乃覺；",
    "T15n0616_001:0291b12": "色無色界眾生，於深禪定愛味心著，命終",
    "T15n0616_001:0291b13": "隨業因緣還復受報，如是眾生當有何樂？於",
    "T15n0616_001:0291b14": "地獄三惡道，是舊住處，天上人中猶如客住，",
    "T15n0616_001:0291b15": "暫得止息，以是因緣故，佛但說苦諦無有樂",
    "T15n0616_001:0291b16": "諦，是故一切眾生無不是苦。眾生可愍不知",
    "T15n0616_001:0291b17": "實苦，於顛倒中而生樂想，今世後世受種種",
    "T15n0616_001:0291b18": "憂惱而無厭心，雖暫得離苦還復求樂作諸",
    "T15n0616_001:0291b19": "苦事，如是思惟，見諸眾生悉皆受苦，是為悲",
    "T15n0616_001:0291b20": "心。餘悲心義如摩訶衍論四無量中說。喜者",
    "T15n0616_001:0291b21": "行人知諸法實相，觀苦眾生皆為樂相，觀樂",
    "T15n0616_001:0291b22": "眾生皆為苦相，如是諸法無有定相隨心力",
    "T15n0616_001:0291b23": "轉，若諸法無有一定相者，成阿耨多羅三藐",
    "T15n0616_001:0291b24": "三菩提尚無有難，何況餘道？隨意可得故心",
    "T15n0616_001:0291b25": "生歡喜。復次行者作是念：「我因少持戒精進",
    "T15n0616_001:0291b26": "等便得離欲，逮諸禪定無量功德。」念諸善功",
    "T15n0616_001:0291b27": "德故心生歡喜，譬如賈客齎持少物百千倍",
    "T15n0616_001:0291b28": "利，心大歡喜。復作是念：「如是法利皆由佛恩，",
    "T15n0616_001:0291b29": "佛自然得道與人演說，隨教修行得如是利",
    "T15n0616_001:0291c01": "益。」是時心念十方諸佛，身有金色相好莊嚴，",
    "T15n0616_001:0291c02": "及十力等無量功德法身，因是念佛心生歡",
    "T15n0616_001:0291c03": "喜。復次佛法於九十六種道中，最為第一，能",
    "T15n0616_001:0291c04": "滅諸苦能趣常樂，心生歡喜。又復分別三種",
    "T15n0616_001:0291c05": "佛法：一者涅槃無量常相，是究竟不壞法；",
    "T15n0616_001:0291c06": "二者涅槃方便八直聖道；三者十二部經宣",
    "T15n0616_001:0291c07": "示八道。如是念法心生歡喜。復次能知如是",
    "T15n0616_001:0291c08": "實相，行於正道離諸邪徑，是為正人，所謂佛",
    "T15n0616_001:0291c09": "弟子眾於一切眾中最為第一。自思惟言：「我",
    "T15n0616_001:0291c10": "已在此眾中，是我真伴彼能益我。」以是因緣",
    "T15n0616_001:0291c11": "故心生歡喜，願令眾生悉皆歡喜。定力轉成",
    "T15n0616_001:0291c12": "故，悉見眾生皆得是喜。捨者行人如小懈極",
    "T15n0616_001:0291c13": "心暫止息，但觀眾生一相不觀苦樂，喜相猶",
    "T15n0616_001:0291c14": "如小兒，若常愛念憍恣敗壞，若常苦切怖畏",
    "T15n0616_001:0291c15": "羸瘦，是故有時放捨不愛不憎。行者如是，若",
    "T15n0616_001:0291c16": "常行慈喜心則放逸，以喜樂多故，若常行悲",
    "T15n0616_001:0291c17": "心則生憂惱，以念苦多故，是故行捨莫令苦",
    "T15n0616_001:0291c18": "樂有過。復次行者入道得禪定味，分別眾生",
    "T15n0616_001:0291c19": "好醜，是善是不善，善者恭敬愛念，不善者則",
    "T15n0616_001:0291c20": "生輕慢，如人得大珍寶輕慢貧者，見有寶者",
    "T15n0616_001:0291c21": "恭敬愛念，破是二相故而行捨心。如經中說，",
    "T15n0616_001:0291c22": "修行慈心除破瞋恚，修行悲心除惱眾生，修",
    "T15n0616_001:0291c23": "行喜心除破愁憂，修行捨心除破憎愛。但觀",
    "T15n0616_001:0291c24": "眾生得解脫故隨心所作，如人觀林不觀樹",
    "T15n0616_001:0291c25": "也。又如世人寒時得溫、熱時得涼，資生隨意",
    "T15n0616_001:0291c26": "者，是名為樂；若得官位寶藏歌舞戲笑，是",
    "T15n0616_001:0291c27": "名為喜；若失此眾事者，是名憂苦；若無此",
    "T15n0616_001:0291c28": "三事者，是名為捨。行者亦如是具有四心，",
    "T15n0616_001:0291c29": "自身受樂願及眾生，心既柔軟，見一切眾生",
    "T15n0616_001:0292a01": "悉得是樂；又復見諸天上世間豪貴，取其樂",
    "T15n0616_001:0292a02": "相願及眾生，心既柔軟，見一切眾生悉得是",
    "T15n0616_001:0292a03": "樂；修行慈時心生大喜，以此大喜願與眾生，",
    "T15n0616_001:0292a04": "或從定起禮佛法眾讚歎供養，亦得心喜願",
    "T15n0616_001:0292a05": "與眾生，及取外喜願與眾生，或時自見其苦",
    "T15n0616_001:0292a06": "老病憂惱飢寒困苦，欲令眾生離是苦惱，我",
    "T15n0616_001:0292a07": "能分別籌量，心忍猶尚苦惱，何況眾生無有",
    "T15n0616_001:0292a08": "智慧忍受眾苦，何得不惱？則生悲心。復見外",
    "T15n0616_001:0292a09": "人刑戮鞭撻，又聞經說惡道苦痛，取是苦相",
    "T15n0616_001:0292a10": "觀一切皆苦，而生悲心。捨者自捨憎愛，亦",
    "T15n0616_001:0292a11": "觀眾生無有憎愛，及取外眾生受不苦不樂",
    "T15n0616_001:0292a12": "者，從第四禪乃至非有想非無想處，及欲界",
    "T15n0616_001:0292a13": "無苦無樂時，取是相已觀一切眾生，亦都如",
    "T15n0616_001:0292a14": "是無苦無樂。復次如貴人唯有一子，愛念甚",
    "T15n0616_001:0292a15": "重心常慈愍，世間諸樂願令悉得，自能得",
    "T15n0616_001:0292a16": "者亦皆與之。其子或時遭諸惱患，父甚悲念，",
    "T15n0616_001:0292a17": "若子從因得免，其父大喜，心生喜已，即便",
    "T15n0616_001:0292a18": "放捨任子自長，父得休息。行者如是，於四無",
    "T15n0616_001:0292a19": "量心中，觀諸眾生亦如子想，隨己所有樂事，",
    "T15n0616_001:0292a20": "及取世間種種諸樂，願令得之，慈定力故悉",
    "T15n0616_001:0292a21": "見一切皆是樂者。行人從慈心起，若見眾生",
    "T15n0616_001:0292a22": "受諸苦痛，取是相已而生悲心。悲心力故見",
    "T15n0616_001:0292a23": "諸眾生悉皆受苦，見受苦已願令眾生皆離",
    "T15n0616_001:0292a24": "是苦，從悲三昧起，若見眾生受樂得道入涅",
    "T15n0616_001:0292a25": "槃者，取是相已而生喜心。欲令彼得而彼",
    "T15n0616_001:0292a26": "自得，心識柔軟悉見眾生皆得歡喜。從此定",
    "T15n0616_001:0292a27": "起，見眾生不苦不樂者、不憂不喜者，取是相",
    "T15n0616_001:0292a28": "已而生捨心，願令眾生不苦不樂、不憂不喜，",
    "T15n0616_001:0292a29": "以善修捨定力故，悉見眾生不苦不樂、不憂",
    "T15n0616_001:0292b01": "不喜，得離煩惱熱。復次若眾生有諸過釁，",
    "T15n0616_001:0292b02": "捨而不問，若恭敬愛著不以為喜，是為捨心，",
    "T15n0616_001:0292b03": "如是等四無量義，如摩訶衍中說。",
    "T15n0616_001:0292b04": "禪法要解卷上"
}