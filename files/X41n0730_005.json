{
    "X41n0730_005:0397c03": "曇無德部四分律刪補隨機羯磨卷第五",
    "X41n0730_005:0397c05": "唐京兆崇義寺沙門　道宣　撰集",
    "X41n0730_005:0397c06": "金陵華山後學比丘　讀體　續釋",
    "X41n0730_005:0397c07": "●諸戒受法篇第三之二",
    "X41n0730_005:0397c08": "○比丘受戒法",
    "X41n0730_005:0397c09": "佛言。善來比丘。破結使比丘。三語比丘。邊地持律",
    "X41n0730_005:0397c10": "五人受戒比丘。第五中國十人受戒比丘。上列五",
    "X41n0730_005:0397c11": "受。並正律文。善來三語。唯局佛在。餘三通於滅後",
    "X41n0730_005:0397c12": "也。",
    "X41n0730_005:0397c13": "釋　善來比丘者。按母論云。佛初遊波羅柰國。至",
    "X41n0730_005:0397c14": "鹿野苑。為阿若憍陳如等五人。三轉法輪。陳如等",
    "X41n0730_005:0397c15": "見法證法。深解法性。具儀禮佛白言。世尊。唯願聽",
    "X41n0730_005:0397c16": "我出家修於梵行。世尊告言。善來比丘。聽汝於我",
    "X41n0730_005:0397c17": "法中。修於梵行。盡於苦際。此憍陳如即得出家。即",
    "X41n0730_005:0397c18": "得具足戒。世尊言已。身上所著婆羅門服乃至鬚",
    "X41n0730_005:0397c19": "髮即皆墮落。沙門法服自然在身。威儀庠序手執",
    "X41n0730_005:0397c20": "應器。如二十年學法者。如是等千二百五十人。皆",
    "X41n0730_005:0397c21": "豪貴巨富。本是外道。佛出世已。受語時至。皆來詣",
    "X41n0730_005:0397c22": "佛。欲求出家。其最後者。名須跋羅。如此人等俱是",
    "X41n0730_005:0397c23": "善來比丘。其所得果俱是無漏。最後身者。何以故。",
    "X41n0730_005:0397c24": "如來自神口所說故。爾餘人邊不能得也。破結",
    "X41n0730_005:0398a01": "使比丘者。亦名上受具。准母論云。如有一人。盡一",
    "X41n0730_005:0398a02": "切漏。未滿二十。已受具足。即於比丘法中而生疑",
    "X41n0730_005:0398a03": "心。同住比丘知其生疑。往白世尊。佛語漏盡比丘。",
    "X41n0730_005:0398a04": "汝數胎中年乃至閏月。皆數滿否。答言不滿。佛即",
    "X41n0730_005:0398a05": "問諸比丘。此比丘得阿羅漢耶。諸比丘白佛。得阿",
    "X41n0730_005:0398a06": "羅漢。佛言。此是上受具也。若詳明破結使者。結謂",
    "X41n0730_005:0398a07": "結縛。由塵發知。因根有見。根境對待。貪著結縛。繫",
    "X41n0730_005:0398a08": "於三界生死。不能脫離也。使謂十使。煩惱分五利",
    "X41n0730_005:0398a09": "五鈍。五利者。一身見。謂眾生於五蘊法中。妄計為",
    "X41n0730_005:0398a10": "身故。二邊見。謂於身見中。或斷或常各執一邊故。",
    "X41n0730_005:0398a11": "三邪見。謂邪心取理。撥無因果。斷滅一切善根故。",
    "X41n0730_005:0398a12": "四見取。謂於非真勝法中。謬計涅槃。心生取著。於",
    "X41n0730_005:0398a13": "邪見中生正故。五戒禁取。謂諸外道於非戒中。謬",
    "X41n0730_005:0398a14": "計為戒。如持牛狗戒等。以為真戒。取以進修故。此",
    "X41n0730_005:0398a15": "五種妄惑動念即生。造次恒有故。名利使也。五鈍",
    "X41n0730_005:0398a16": "者。一貪。謂貪著世間五欲。恣縱心情。引取無厭足",
    "X41n0730_005:0398a17": "故。二瞋。謂於逆情境上。起諸瞋恚忿怒。惱亂自他",
    "X41n0730_005:0398a18": "故。三癡。謂迷心緣境。於一切法不能明了故。四慢。",
    "X41n0730_005:0398a19": "謂自恃種姓富貴有德有才。輕蔑於他故。五疑。謂",
    "X41n0730_005:0398a20": "迷心乖理。於諸法猶豫不決。不能通達故。此五種",
    "X41n0730_005:0398a21": "惑由推前五利而生。對利說鈍故。此十通名使者。",
    "X41n0730_005:0398a22": "使以驅役為義。能驅役眾生心神。流轉三界故。通",
    "X41n0730_005:0398a23": "受使名也。准三界。開為八十八使。以苦集滅道攝",
    "X41n0730_005:0398a24": "之。謂苦下具一切成三十。集滅各除三。除身邊戒",
    "X41n0730_005:0398b01": "禁取。各具七成四十二。連前苦下三十。共七十二。",
    "X41n0730_005:0398b02": "道除於二見。除去身邊。各具八成二十四。連前共",
    "X41n0730_005:0398b03": "九十六。上界不行瞋。又於色界無色界除瞋惑八。",
    "X41n0730_005:0398b04": "止有八十八使也。若斷此三界八十八品見惑盡。",
    "X41n0730_005:0398b05": "即得初果須陀洹。華言入流。又云預流。謂此人預",
    "X41n0730_005:0398b06": "入聖道法流也。又三界九地。每地有九品。微細思",
    "X41n0730_005:0398b07": "惑。其欲界上上品要二生斷。上中品上下品共要",
    "X41n0730_005:0398b08": "二生斷。謂獨也。二共也。二中上品要一生斷。中中",
    "X41n0730_005:0398b09": "品中下品共要一生斷。謂獨也。一共也。一若斷此",
    "X41n0730_005:0398b10": "欲界六品思惑盡。即得二果斯陀含。華言一來。謂",
    "X41n0730_005:0398b11": "此人欲界九品思惑中。斷前六品盡。後三品猶在。",
    "X41n0730_005:0398b12": "須更來欲界。一番受生也。下上品要半生斷。下中",
    "X41n0730_005:0398b13": "品下下品共要半生斷。謂獨也。半共也。半若斷此",
    "X41n0730_005:0398b14": "欲界下三品思惑盡。即得三果阿那含。華言不來。",
    "X41n0730_005:0398b15": "謂此人斷欲界後三品盡。更不來欲界受生也。上",
    "X41n0730_005:0398b16": "二界共八地。有七十二品思惑。若斷盡。得四果阿",
    "X41n0730_005:0398b17": "羅漢華言無學。謂此人斷色無色界思惑盡。四智",
    "X41n0730_005:0398b18": "已圓。已出三界。已證涅槃。無法可學也。此約漸斷",
    "X41n0730_005:0398b19": "而言。若是利根。則三界見思一斷頓斷。不須欲界",
    "X41n0730_005:0398b20": "往返七生。故云破結使比丘也。三語比丘者。於",
    "X41n0730_005:0398b21": "集法緣成篇對首羯磨中已明。邊地持律五人",
    "X41n0730_005:0398b22": "受戒比丘者。按皮革揵度云。大迦栴延尊者居阿",
    "X41n0730_005:0398b23": "槃提國。彼有億耳。受優婆塞戒已。後乞出家受具。",
    "X41n0730_005:0398b24": "此國少比丘。為僧數難滿。二年乃得。後以此因緣",
    "X41n0730_005:0398c01": "白佛。佛言。自今已去。聽邊國五人受具足戒。中",
    "X41n0730_005:0398c02": "國十人受戒比丘者。即下授法是也。然上所列五",
    "X41n0730_005:0398c03": "種受具。並同諸部正文。其善來是佛神口所召三",
    "X41n0730_005:0398c04": "語。為僧初出教化。此二唯局佛在世時。餘三則通",
    "X41n0730_005:0398c05": "於佛滅度後。今總列五種者。俾知始末。而名同受",
    "X41n0730_005:0398c06": "別故也。",
    "X41n0730_005:0398c07": "○授比丘戒緣",
    "X41n0730_005:0398c08": "戒是生死舟航。正法根本。必須緣集。相應有違。雖",
    "X41n0730_005:0398c09": "授不得。今解二種羯磨。具足五緣方成。",
    "X41n0730_005:0398c10": "釋　此文將出授具之法。先示戒德難思功愈眾",
    "X41n0730_005:0398c11": "行。令曉緣集。詳揀壞成。也戒是生死舟航者。良以",
    "X41n0730_005:0398c12": "一切眾生輪迴六道。生死無休。謂之沉淪苦海。若",
    "X41n0730_005:0398c13": "受持具戒。依戒精修。能證涅槃。謂之得到彼岸故。",
    "X41n0730_005:0398c14": "廣律頌云。譬如人渡河。用手及浮囊。雖深",
    "X41n0730_005:0398c15": "無沒憂。便能到彼岸。如是佛弟子。修行禁",
    "X41n0730_005:0398c16": "戒本。終不迴邪流。沉溺生死海。故云戒是",
    "X41n0730_005:0398c17": "生死舟航也。正法根本者。謂如來滅後。時臨末運",
    "X41n0730_005:0398c18": "大道將隱。微言且絕。斯際唯戒匡維持續慧命。遺",
    "X41n0730_005:0398c19": "教經云。汝等比丘於我滅後。當尊重珍敬波羅提",
    "X41n0730_005:0398c20": "木叉。此則是汝等大師。如我住世。而無有異。故云",
    "X41n0730_005:0398c21": "戒是正法根本也。必須緣集相應有違雖授不得",
    "X41n0730_005:0398c22": "者。謂三如可以臨壇。七非切勿授受也。二種羯磨",
    "X41n0730_005:0398c23": "者。即法中二部授具羯磨。具足五緣方成者。是句",
    "X41n0730_005:0398c24": "總標。下文別釋。",
    "X41n0730_005:0399a01": "一能受之人。有五種。一是人道故。律云。天子阿修",
    "X41n0730_005:0399a02": "羅非人畜生不得戒故。論云。三歸五戒唯人有。餘",
    "X41n0730_005:0399a03": "道所無。",
    "X41n0730_005:0399a04": "釋　初句就五緣中。別標其一。以明能受之人復",
    "X41n0730_005:0399a05": "有五種。一者六道眾生。唯是人道堪受。謂受具入",
    "X41n0730_005:0399a06": "僧。見聞起信。為世福田。化利令欣。設無種族。不從",
    "X41n0730_005:0399a07": "親生。此則有異人倫。興俗疑畏。難堪弘道。無益法",
    "X41n0730_005:0399a08": "門。故引律論證明也。若准論文云。天龍鬼神若受",
    "X41n0730_005:0399a09": "五眾戒。大小不得。盡得受三歸。今云三歸五戒餘",
    "X41n0730_005:0399a10": "道無者。是以出家五眾歸戒遮之。就聲聞乘而言。",
    "X41n0730_005:0399a11": "住世僧寶也。若大乘戒則宗義復別。不在斯例。",
    "X41n0730_005:0399a12": "二者諸根具足。律云。若狂若聾若瘂。身相不具。百",
    "X41n0730_005:0399a13": "遮等人一切能污辱眾僧者。皆不得故。",
    "X41n0730_005:0399a14": "釋　諸根具足者。謂人相非虧。六無殘闕。上云唯",
    "X41n0730_005:0399a15": "人得受。是對餘道聽允。此謂人中猶含遮難。理須",
    "X41n0730_005:0399a16": "揀擇。葢玉有瑕。非良璧。材若樗非棟梁。故引律證。",
    "X41n0730_005:0399a17": "狂者自心不能審其得失。聾者師前聽授。莫知秉",
    "X41n0730_005:0399a18": "宣。瘂者心雖明了。領奉難言。身相不具百遮等人。",
    "X41n0730_005:0399a19": "廣如受戒揵度中說緣由。世俗譏嫌。有辱僧倫。故",
    "X41n0730_005:0399a20": "制直至。今時受具咸遵。縱能發最上心。唯於大乘",
    "X41n0730_005:0399a21": "戒中。乃可收之。比丘戒中無聽雜糅。",
    "X41n0730_005:0399a22": "三身器清淨。薩婆多云。先受五戒八戒。曾破重者。",
    "X41n0730_005:0399a23": "更受十戒不得故。律云。先受戒破於重戒。還來受",
    "X41n0730_005:0399a24": "者。名邊罪難。又白衣沙彌造諸重業。並十三難攝",
    "X41n0730_005:0399b01": "故。",
    "X41n0730_005:0399b02": "釋　身器者。以父母之生身。為載道之法器。謂清",
    "X41n0730_005:0399b03": "淨妙戒。必須清淨身心。方能領受。若是破穢之器。",
    "X41n0730_005:0399b04": "不能盛載。上選外相。此簡內器故。先引論以明破",
    "X41n0730_005:0399b05": "諸戒之根本。重樓絕登。次復引律。以明破比丘之",
    "X41n0730_005:0399b06": "性重。元體難發。又若白衣時。及沙彌時。所造諸重",
    "X41n0730_005:0399b07": "業。制不容受者。並攝十三重難。如正法中二處嚴",
    "X41n0730_005:0399b08": "詰者是也。",
    "X41n0730_005:0399b09": "四出家相具。律云。應剃髮著袈裟。與出家人同。若",
    "X41n0730_005:0399b10": "著俗服外道服。眾莊嚴具。裸形等。不名受具故。",
    "X41n0730_005:0399b11": "釋　出家相具者。揀非類俗。若緇素不分。則法道",
    "X41n0730_005:0399b12": "滅矣。故引律制云。雖始出家方求進具。必要剃除",
    "X41n0730_005:0399b13": "鬚髮。身著袈裟。與久出家修梵人同。不得有異。此",
    "X41n0730_005:0399b14": "謂毀其形好。應法服故。著俗服者。西域居家皆用",
    "X41n0730_005:0399b15": "白[疊*毛]。覆肩纏頸。繞身而下。外道服者。謂以輭草樹",
    "X41n0730_005:0399b16": "葉鳥羽獸毛及皮等作衣。眾莊嚴具者。謂耳鐶手",
    "X41n0730_005:0399b17": "鐲項圈臂釧等。彼國男女以此莊嚴也。裸形者。謂",
    "X41n0730_005:0399b18": "赤體無衣披覆故。佛言。如是等人不名受具。此亦",
    "X41n0730_005:0399b19": "因世譏呵。故禁不聽。",
    "X41n0730_005:0399b20": "五得少分法。律云。不與沙彌戒而受具戒。眾僧得",
    "X41n0730_005:0399b21": "罪故。",
    "X41n0730_005:0399b22": "釋　此謂受者。至誠無疑。故成受具。紊制躐等。過",
    "X41n0730_005:0399b23": "責師家。准律十僧。皆犯越毗尼罪。",
    "X41n0730_005:0399b24": "第二所對有七。一結界成就。以結界不成。羯磨無",
    "X41n0730_005:0399c01": "所依故。",
    "X41n0730_005:0399c02": "釋　已上但明能受之人。此明所對有七內復兼",
    "X41n0730_005:0399c03": "三。一者謂界為所依。一切僧法為能依。若所依不",
    "X41n0730_005:0399c04": "成就。則一切能依皆不成就故。律云。若大界眾有",
    "X41n0730_005:0399c05": "不同意者。聽界外別結小界授戒。為令羯磨有所",
    "X41n0730_005:0399c06": "依託故。",
    "X41n0730_005:0399c07": "二有能秉法。僧以白四聖教。非法眾者不合秉故。",
    "X41n0730_005:0399c08": "釋　謂受具羯磨。是法王金口。自頒成善之法。須",
    "X41n0730_005:0399c09": "一往持戒。知法者方能秉宣。若縱知羯磨。自不清",
    "X41n0730_005:0399c10": "淨。難容白唱。猶宣天子之敕。豈用有過之臣哉。",
    "X41n0730_005:0399c11": "三僧數滿足。非謂頭數滿十。毗尼母云。和尚二阿",
    "X41n0730_005:0399c12": "闍黎並須如法。七僧為證。皆清淨明曉故。律云。若",
    "X41n0730_005:0399c13": "無和尚。若十眾不滿。如不滿數中所明。皆不成就",
    "X41n0730_005:0399c14": "故。",
    "X41n0730_005:0399c15": "釋　此正明中國十人受具。然十中亦有遮聽。非",
    "X41n0730_005:0399c16": "謂人數滿十而已。故引母論釋明。於三師云竝須",
    "X41n0730_005:0399c17": "如法。於七證云皆清淨明曉。此乃譯文互兼。分則",
    "X41n0730_005:0399c18": "語殊。合則義同。若非清淨明曉之人。於十師僧。一",
    "X41n0730_005:0399c19": "無堪任。按增一揵度中。佛言。比丘成就五法。應授",
    "X41n0730_005:0399c20": "人大戒。知威儀戒。知增淨行。知波羅提木叉。知白",
    "X41n0730_005:0399c21": "知羯磨(反上五法不應授)。復有五法。應授人大戒。知犯。知",
    "X41n0730_005:0399c22": "懺悔。知犯。已懺悔清淨。知白。知羯磨(反上五法不應授)。復",
    "X41n0730_005:0399c23": "有五法應授。知有難法。知無難法。知白。知羯磨。滿",
    "X41n0730_005:0399c24": "十歲(反上五法不應授)。豈但數滿。不知法者不聽。即是如",
    "X41n0730_005:0400a01": "法臘不滿十。亦遮故。第二分受戒揵度云。若無和",
    "X41n0730_005:0400a02": "尚。若十眾不滿。不名受具。如不滿數中所明者。謂",
    "X41n0730_005:0400a03": "十誦中。睡眠亂語。憒閙壞心。如是等人不成受戒",
    "X41n0730_005:0400a04": "足數。此文所以總結云。皆不成就故。嗟今或懸像",
    "X41n0730_005:0400a05": "受具。禮過去僧為師。或遙請臨壇。以未面者作證。",
    "X41n0730_005:0400a06": "味斯律檢。寧不思歟。",
    "X41n0730_005:0400a07": "四界內盡集和合。律云。更無方便得別眾羯磨故。",
    "X41n0730_005:0400a08": "釋　於作法時。先鳴槌集眾。僧中請師。次入戒場。",
    "X41n0730_005:0400a09": "禮佛登壇。待眾出已。方秉羯磨。由請在大界。所以",
    "X41n0730_005:0400a10": "集眾而授在戒場。所以羯磨場界非一。畔各有分。",
    "X41n0730_005:0400a11": "葢遵斯制。故不索欲。若處無戒場。即在大界受具",
    "X41n0730_005:0400a12": "者。准後差人問緣時。應先和僧索欲。不得例場。不",
    "X41n0730_005:0400a13": "索欲也。",
    "X41n0730_005:0400a14": "五有白四教法。毗尼母云。羯磨如法故。",
    "X41n0730_005:0400a15": "釋　母論云。羯磨不成者。或言語不具。亦前後不",
    "X41n0730_005:0400a16": "次第。說不明了。羯磨成者言語具足。前後次第說",
    "X41n0730_005:0400a17": "亦明了。今云如法者。謂成也。",
    "X41n0730_005:0400a18": "六資緣具足。律云。若無衣鉢。若借他衣鉢。竝非法",
    "X41n0730_005:0400a19": "故。",
    "X41n0730_005:0400a20": "釋　若論比丘資緣道具。應有六物隨身。謂三衣。",
    "X41n0730_005:0400a21": "一鉢。尼師壇。漉水囊也。今始登壇乞戒唯衣鉢。是",
    "X41n0730_005:0400a22": "其正緣全則聽受。闕則當遮。故律制授時。兩處嚴",
    "X41n0730_005:0400a23": "審。四飜重詰。若無衣鉢形類白衣。僧相莫顯。若借",
    "X41n0730_005:0400a24": "衣鉢受。已還主。仍同自無。邇來牢籠。新學私聽借。",
    "X41n0730_005:0400b01": "已登壇公故。問而應事。沿習倍多。革非有幾。",
    "X41n0730_005:0400b02": "七佛法時中。毗曇論云。若至法滅。一切結界受戒。",
    "X41n0730_005:0400b03": "皆失沒故。",
    "X41n0730_005:0400b04": "釋　此敘時慶慎也。佛法時中者。謂今雖未面覩",
    "X41n0730_005:0400b05": "相好。親聞妙法。幸而能依律。結界受戒。為僧利生。",
    "X41n0730_005:0400b06": "是名末運善住。正法佛後。豈攝難中。宜當慶慎。須",
    "X41n0730_005:0400b07": "知遭際難逢也。准論。若至末法滅盡之時。欲求結",
    "X41n0730_005:0400b08": "界受戒。皆不可得。由世無真僧。毗尼隱沒故。",
    "X41n0730_005:0400b09": "第三發心乞戒。律云。若受戒人自不稱名。不稱和",
    "X41n0730_005:0400b10": "尚名。教乞而不乞。若眠醉瞋恚。若無心受。皆不得",
    "X41n0730_005:0400b11": "戒故。",
    "X41n0730_005:0400b12": "釋　發心者。雖多生受熏。善因自具。非藉外緣。無",
    "X41n0730_005:0400b13": "由感發。此以見聞為緣。見者謂自閱經教。信戒功",
    "X41n0730_005:0400b14": "能。及見諸善知識。或幽居蘭。若清雅行豐。或法幢",
    "X41n0730_005:0400b15": "高顯。弘化德重。以是見樂發心。聞者謂雖自不閱",
    "X41n0730_005:0400b16": "教。及見他人。然聞讀誦講演。通讚持戒。為修行本。",
    "X41n0730_005:0400b17": "以是聞樂發心。既發心已。依投明師。乞受戒法。於",
    "X41n0730_005:0400b18": "正授受時。須自稱名。識師尊諱。一心諦受。如渴思",
    "X41n0730_005:0400b19": "飲。若應言不言。教乞不乞。不識師名。不採法音。心",
    "X41n0730_005:0400b20": "散神馳。念無正信者。皆不得戒。故引律證之。其眠",
    "X41n0730_005:0400b21": "醉瞋恚。於前別眾義中明矣。",
    "X41n0730_005:0400b22": "第四心境相應。或心不當境。或境不稱心。或心境",
    "X41n0730_005:0400b23": "俱不相應。竝非法故。",
    "X41n0730_005:0400b24": "釋　心境相應者。此以二義釋之。一唯內。二兼外。",
    "X41n0730_005:0400c01": "唯內者。此心即第六散位。獨頭意識也。此識緣受",
    "X41n0730_005:0400c02": "所引色。謂不對五根。緣五塵境。是緣五根受。過五",
    "X41n0730_005:0400c03": "塵境也。所以將秉白四。感發戒體。和尚先為開導。",
    "X41n0730_005:0400c04": "緣境發心。若開導明了。受者聞解已。所緣與開導。",
    "X41n0730_005:0400c05": "無異戒體。同境徧周。是為心境相應。若開導之境",
    "X41n0730_005:0400c06": "周徧。而能緣之心下劣。是為心不當境。若受者之",
    "X41n0730_005:0400c07": "心廣大。而開導之境偏局。是為境不稱心。若受者",
    "X41n0730_005:0400c08": "發心未真開導。不契機宜。是為心境俱不相應也。",
    "X41n0730_005:0400c09": "兼外者。若壇儀整肅。作法精嚴。十師清淨可恭受",
    "X41n0730_005:0400c10": "者。發心至誠。是為心境相應。若儀式草率。作法無",
    "X41n0730_005:0400c11": "規。以不喜者。臨座為師。受戒人心存異念。是為心",
    "X41n0730_005:0400c12": "不當境。境不稱心。若無心糅。入受眾作法。多違制",
    "X41n0730_005:0400c13": "意。是為心境俱不相應。故總結云竝非法故。",
    "X41n0730_005:0400c14": "第五事成究竟。始從請師。終於受竟。前後無違。得",
    "X41n0730_005:0400c15": "名辦事。正授戒體。前具八法。",
    "X41n0730_005:0400c16": "△初明請師法",
    "X41n0730_005:0400c17": "律云弟子無師教授。故造作非法。佛言。當立和尚。",
    "X41n0730_005:0400c18": "弟子看和尚。當如父母想。敬重相瞻視。又病比丘",
    "X41n0730_005:0400c19": "無人看。故便置命終。佛言。當立弟子。應共相敬重",
    "X41n0730_005:0400c20": "瞻視。便得正法久住。增益廣大。和尚看弟子。當如",
    "X41n0730_005:0400c21": "兒想。",
    "X41n0730_005:0400c22": "釋　此引受戒揵度。造作非法者。謂多犯威儀故。",
    "X41n0730_005:0400c23": "教授者。謂自諳法律。威儀躬行。復能教誨後學。令",
    "X41n0730_005:0400c24": "彼聞記於心。如教而行。故立和尚。以統攝之。弟子",
    "X41n0730_005:0401a01": "者。梵語室灑。謂學在我後名弟。解從師生名子。古",
    "X41n0730_005:0401a02": "以和尚弟子。稱云師資。謂師有匠成之能。學者具",
    "X41n0730_005:0401a03": "資。稟之德資。則捨父從師。敬師如父。師之謙讓。處",
    "X41n0730_005:0401a04": "資如弟。彼此敬重。互相瞻視。正法得以久住增益",
    "X41n0730_005:0401a05": "廣大者。實由師資相攝。財法兩濟。日新業進。行久",
    "X41n0730_005:0401a06": "德固。若師無率誘之心。資闕奉行之志。二彼相捨。",
    "X41n0730_005:0401a07": "不互敬瞻。則妄流鄙境。欲令僧尊道重。廣大法門。",
    "X41n0730_005:0401a08": "安可得爾。故先引緣。俾知制意也。",
    "X41n0730_005:0401a09": "善見云。以初不請故。後便違教。佛制令請也。若依",
    "X41n0730_005:0401a10": "本律。請法不在僧中。今依十誦僧祇。令受戒人先",
    "X41n0730_005:0401a11": "入僧中。教使次第一一頭面禮僧足。然後請之。",
    "X41n0730_005:0401a12": "釋　此引律明請。證法有據。今唯依科釋義。其加",
    "X41n0730_005:0401a13": "儀登壇。須閱三壇傳戒正範。",
    "X41n0730_005:0401a14": "當偏袒右肩。脫革屣。右膝著地。合掌教如是請言。",
    "X41n0730_005:0401a15": "大德一心念。我(某甲)今請大德為和尚。願大德為我",
    "X41n0730_005:0401a16": "作和尚。我依大德故。得受具足戒。慈愍故。",
    "X41n0730_005:0401a17": "三說已。僧祇云。眾中請已。和尚應語。發彼喜心。律",
    "X41n0730_005:0401a18": "本言。",
    "X41n0730_005:0401a19": "可爾教授。汝清淨莫放逸。",
    "X41n0730_005:0401a20": "依佛阿毗曇中。二阿闍黎亦有請師法。即准上文。",
    "X41n0730_005:0401a21": "餘師義例。",
    "X41n0730_005:0401a22": "釋　餘師義例者。謂律制七僧作證。而無請法。今",
    "X41n0730_005:0401a23": "應准義例之。亦加請法也。而云受具足戒者。決定",
    "X41n0730_005:0401a24": "論云。比丘具足戒。四分義攝。一受具足。謂白四羯",
    "X41n0730_005:0401b01": "磨。以三羯磨通前單白。故名白四。二隨具足。謂從",
    "X41n0730_005:0401b02": "他向後。隨一一戒。常持覆護。三護他心具足。謂比",
    "X41n0730_005:0401b03": "丘一分威儀具足。名護他心。四具足守戒。謂於小",
    "X41n0730_005:0401b04": "罪見畏不犯。若有犯者。悉皆發露。清淨其體也。",
    "X41n0730_005:0401b05": "△二安受者所在",
    "X41n0730_005:0401b06": "佛言。受戒之人不得在空隱沒。離見聞處。若在界",
    "X41n0730_005:0401b07": "外。其和尚及足數人。亦不得在空。乃至界外。佛言。",
    "X41n0730_005:0401b08": "當立受戒者。眼見耳不聞處立也。",
    "X41n0730_005:0401b09": "釋　文中引律。前明揀人非。後明安所在。為單二",
    "X41n0730_005:0401b10": "白四一切羯磨。非未受具者得聞。今諸師已入戒",
    "X41n0730_005:0401b11": "場登壇。將秉單白。差屏教師。所以安沙彌立處。葢",
    "X41n0730_005:0401b12": "有二義。一者且令遙瞻壇儀師範。欣增誠信故。二",
    "X41n0730_005:0401b13": "者防恐問中有犯輕遮。仍是沙彌故。根本部云。教",
    "X41n0730_005:0401b14": "其一心合掌。向眾虔誠而立也。",
    "X41n0730_005:0401b15": "△三差人問緣",
    "X41n0730_005:0401b16": "時有欲受戒者。將至界外。脫衣看稽留受戒事。佛",
    "X41n0730_005:0401b17": "言。不應爾。自今已去。聽於先問十三難事。然後受",
    "X41n0730_005:0401b18": "戒師。當問云。眾中誰能與(某甲)作教授師。若有者",
    "X41n0730_005:0401b19": "答言。我(某甲)能。戒師應和。僧索欲已。白言。",
    "X41n0730_005:0401b20": "釋　作此前方便答云。授具足戒羯磨。白言。",
    "X41n0730_005:0401b21": "大德僧聽。彼(某甲)從和尚(某甲)求受具足戒。若僧時",
    "X41n0730_005:0401b22": "到僧忍聽。(某甲)為教授師。白如是。",
    "X41n0730_005:0401b23": "△四出眾問法",
    "X41n0730_005:0401b24": "五分律云。應安慰言。汝莫恐懼。須臾持汝。著高勝",
    "X41n0730_005:0401c01": "處等已。取某衣鉢。示語言。",
    "X41n0730_005:0401c02": "釋　文云著高勝處等已。按彼律云。單白差教師",
    "X41n0730_005:0401c03": "已。教師一問。和尚二問。阿闍黎至和尚所。具儀問",
    "X41n0730_005:0401c04": "云。已度此人。未為作和尚。未弟子衣鉢具否。若言",
    "X41n0730_005:0401c05": "已度已作已有衣鉢。應如是安慰。今唯取安慰之",
    "X41n0730_005:0401c06": "語。餘竝略之。但云等已。所以略者。由今非佛世。乃",
    "X41n0730_005:0401c07": "各從方來。衣鉢自備。已經乞請。若如彼律。問者言",
    "X41n0730_005:0401c08": "事皆虗。反侮正制故。所言高勝處者。謂天人魔梵",
    "X41n0730_005:0401c09": "婆羅門眾中。比丘僧最為第一。如是安慰者。令生",
    "X41n0730_005:0401c10": "希有想。慶預僧倫故。取彼衣鉢示之者。為令知其",
    "X41n0730_005:0401c11": "名相守持故。應言。",
    "X41n0730_005:0401c12": "此是安陀會。此是鬱多羅僧。此是僧伽黎。薩婆多云。",
    "X41n0730_005:0401c13": "此三衣名。九十六種外道所無。唯佛法中有。今故示",
    "X41n0730_005:0401c14": "汝也。此是鉢多羅。十誦云。鉢是恒沙諸佛標誌也。此",
    "X41n0730_005:0401c15": "衣鉢。是汝有不。(答言)是。",
    "X41n0730_005:0401c16": "釋　衣鉢名相。三壇正範詳明。外道者。謂邪心見",
    "X41n0730_005:0401c17": "理。發於邪智。不稟正教。故名外道。九十六種皆六",
    "X41n0730_005:0401c18": "師之裔派。不越斷常二見。准輔行云。六師元祖。是",
    "X41n0730_005:0401c19": "迦毗羅(此翻黃色)。支流分異。遂為六宗。一富蘭那迦葉。",
    "X41n0730_005:0401c20": "此人邪見謂一切斷滅。無君臣父子忠孝之道。二",
    "X41n0730_005:0401c21": "末伽黎。此人邪見。謂眾生苦樂不由自行而得。皆",
    "X41n0730_005:0401c22": "是自然。三刪闍夜毗羅。此人邪見謂道不須求。八",
    "X41n0730_005:0401c23": "萬劫滿自然得道。四阿耆多。此人邪見非因計因。",
    "X41n0730_005:0401c24": "著麤弊衣。自拔其髮。以烟熏鼻。及五熱炙身。修諸",
    "X41n0730_005:0402a01": "苦行為道。自謂今身併受諸苦。則後身常得樂也。",
    "X41n0730_005:0402a02": "五迦羅鳩馱。此人謂諸法亦有相亦無相。即邪見",
    "X41n0730_005:0402a03": "也。六尼犍子。此人謂罪福苦樂本有定因。要當必",
    "X41n0730_005:0402a04": "受。非道所能斷。如此計者。即是邪見也。鉢是恒沙",
    "X41n0730_005:0402a05": "諸佛標誌者。按受戒揵度云。佛始成道。於菩提樹",
    "X41n0730_005:0402a06": "下。跏趺而坐。七日不動。受解脫樂。有二賈客。車載",
    "X41n0730_005:0402a07": "財寶。去菩提樹。不遠而過。樹神篤信佛。故與二賈",
    "X41n0730_005:0402a08": "客宿為知識。欲令得度。往至彼所。教以密[麩夫+少]。奉獻",
    "X41n0730_005:0402a09": "世尊。二人聞喜。如教禮奉。世尊作念。過去諸佛以",
    "X41n0730_005:0402a10": "何受食。時四天王立佛左右。知佛所念。即往四方。",
    "X41n0730_005:0402a11": "各取一石鉢。奉上世尊。白言。願以此鉢。受彼賈人",
    "X41n0730_005:0402a12": "[麩夫+少]。世尊慈愍。以四鉢合成一鉢。受彼[麩夫+少]已。說法開",
    "X41n0730_005:0402a13": "化。二人受二歸而去。准教中。釋迦世尊亦以衣鉢",
    "X41n0730_005:0402a14": "授之。飲光尊者於雞足山入定。待彌勒佛出。故知",
    "X41n0730_005:0402a15": "佛佛出世。皆以衣鉢而為標誌也。",
    "X41n0730_005:0402a16": "諸部中亦即加受法者也(受法已明正範)應語言。",
    "X41n0730_005:0402a17": "善男子諦聽。今是至誠時。實語時。我今當問汝。汝隨",
    "X41n0730_005:0402a18": "我問應答。若不實者。當言不實。若實言實。汝不犯邊",
    "X41n0730_005:0402a19": "罪耶。(答)無(答言無者應語言)汝應不識此罪名。謂曾受佛戒",
    "X41n0730_005:0402a20": "已。犯於四重。即是佛法海外人。故名邊罪。汝不有耶。",
    "X41n0730_005:0402a21": "義決云。凡問難有無。意在相解。故中邊不相領解。",
    "X41n0730_005:0402a22": "尚不成犯戒捨戒。今雖問而不識者。與不問無別。",
    "X41n0730_005:0402a23": "律云。不成受戒故。以下類此可知之。",
    "X41n0730_005:0402a24": "釋　謂此是十三難之初問。以下十二難問名已",
    "X41n0730_005:0402b01": "復出義。更如此問之下竝略汝不有耶之句。類此",
    "X41n0730_005:0402b02": "可知之。",
    "X41n0730_005:0402b03": "汝不污比丘尼耶(答)無。僧祇律云。謂白衣時。污淨戒",
    "X41n0730_005:0402b04": "尼梵行。",
    "X41n0730_005:0402b05": "釋　准十誦云。若以婬污比丘尼。未受者不應受。",
    "X41n0730_005:0402b06": "已受者應滅擯。若以身相觸比丘尼。未受者應受。",
    "X41n0730_005:0402b07": "已受者不應滅擯。尼先自壞。後彼壞者。不名污尼。",
    "X41n0730_005:0402b08": "攝邊罪中。",
    "X41n0730_005:0402b09": "汝非賊住耶。(〔答〕)非。謂白衣沙彌時盜聽說戒羯磨。",
    "X41n0730_005:0402b10": "同僧法事。",
    "X41n0730_005:0402b11": "釋　准十誦云。若再三聽布薩。是人未受不聽受。",
    "X41n0730_005:0402b12": "受已滅擯。若一布薩。或聽或不聽。未受聽受已。受",
    "X41n0730_005:0402b13": "不應滅擯。然同布薩。謂盜僧臘。若同利養。謂盜僧",
    "X41n0730_005:0402b14": "物。",
    "X41n0730_005:0402b15": "汝不破內外道耶。(答)無。謂會作外道來受具足戒。後",
    "X41n0730_005:0402b16": "復入外道。今又重來受具足戒者。",
    "X41n0730_005:0402b17": "汝非黃門耶。(答)非。謂非生犍姤變半月自截等六種",
    "X41n0730_005:0402b18": "者。",
    "X41n0730_005:0402b19": "釋　生。謂人從生來。男根不具。名生不男。犍。謂人",
    "X41n0730_005:0402b20": "以刀去男根。名犍不男。妒。謂男根似無。見他行婬。",
    "X41n0730_005:0402b21": "因生妒心。遂感有根。名妒不男。變。謂能變現也。遇",
    "X41n0730_005:0402b22": "男則變為女。遇女則變為男。名變不男。半。謂半月",
    "X41n0730_005:0402b23": "能男。半月不能男。名半不男。自截者。亦犍不男。攝",
    "X41n0730_005:0402b24": "由分自他。故云六。",
    "X41n0730_005:0402c01": "汝非弑父耶。(答)無。汝非弑母耶。(答)無。",
    "X41n0730_005:0402c02": "釋　弑者。以下殺上。乃大逆也。十誦律中。佛言。若",
    "X41n0730_005:0402c03": "知是父母無有異想。不誤殺。未受不應受。已受應",
    "X41n0730_005:0402c04": "滅擯。",
    "X41n0730_005:0402c05": "汝非弑阿羅漢耶。(答)無。",
    "X41n0730_005:0402c06": "釋　漏盡聖果為他害者。乃最後身必受之報。然",
    "X41n0730_005:0402c07": "作此業者。未受不應受。已受應滅擯。緣興阿練。若",
    "X41n0730_005:0402c08": "如律所明。",
    "X41n0730_005:0402c09": "汝非破和合僧耶。(答)無。汝非惡心出佛身血耶。(答)",
    "X41n0730_005:0402c10": "無。",
    "X41n0730_005:0402c11": "僧祗云。此二難。佛滅度後。無佛久涅槃。依舊文問。",
    "X41n0730_005:0402c12": "釋　破和合僧。即破僧倫也。薩婆多論云。破僧倫",
    "X41n0730_005:0402c13": "下至九人。一人自稱作佛。界內界外盡破。但破俗",
    "X41n0730_005:0402c14": "諦。僧唯在南洲。犯逆罪。偷蘭遮不可悔。此竝出佛",
    "X41n0730_005:0402c15": "身血。皆調達於佛所。起惡心為也。今非佛世。故引",
    "X41n0730_005:0402c16": "僧祇云云爾。",
    "X41n0730_005:0402c17": "汝非是非人耶。(答)非。謂諸天鬼神等。變為人形。而受",
    "X41n0730_005:0402c18": "戒者。",
    "X41n0730_005:0402c19": "汝非畜生耶。(答)非。謂有龍畜。能變形為人而來。受戒",
    "X41n0730_005:0402c20": "者。",
    "X41n0730_005:0402c21": "汝非二形耶。(答)非。謂此身中具男女二根。正乖道器。",
    "X41n0730_005:0402c22": "汝今有不。",
    "X41n0730_005:0402c23": "應一一具解問已。若答無者。",
    "X41n0730_005:0402c24": "汝今字誰。(答某甲)。和尚字誰。(答)上(某)下(某)。年歲",
    "X41n0730_005:0403a01": "滿不。(答)滿。",
    "X41n0730_005:0403a02": "此三事及十三難。竝須一一問答。以不具故不得",
    "X41n0730_005:0403a03": "戒。",
    "X41n0730_005:0403a04": "釋　前問十三。總屬重難。此三並下皆攝輕遮。今",
    "X41n0730_005:0403a05": "以輕例重者。謂巳字年庚。此所必知和尚尊名。由",
    "X41n0730_005:0403a06": "聞歸禮。斯三不諳。則至愚極矣。律制倍嚴。羯磨文",
    "X41n0730_005:0403a07": "中牒顯此三。故例同重問也。",
    "X41n0730_005:0403a08": "衣鉢具足不(答)具。父母聽汝不。(答)聽。汝非負債",
    "X41n0730_005:0403a09": "人不。(答)無。汝非奴不。(答)非。汝非官人不。(答)非。",
    "X41n0730_005:0403a10": "釋　若辭君親。已棄名爵負債主允。已得自由。事",
    "X41n0730_005:0403a11": "無拘礙。並可容受。若反此應遮。",
    "X41n0730_005:0403a12": "汝是丈夫不。(答)是。",
    "X41n0730_005:0403a13": "律本云。年滿二十者。能耐寒熱風雨饑渴持戒一",
    "X41n0730_005:0403a14": "食忍惡言及毒蟲十事。是丈夫相。",
    "X41n0730_005:0403a15": "釋　律制十種逆境堪忍者。以表居丈夫之相。倘",
    "X41n0730_005:0403a16": "受具有年。輙稱上座。而不禁過午。或三壇戒竟。即",
    "X41n0730_005:0403a17": "勸任[(歹*又)/食]。此則與律相違遠矣。其丈夫之名。位安在",
    "X41n0730_005:0403a18": "哉。",
    "X41n0730_005:0403a19": "僧祗云。二十已上七十已下有所堪能。是丈夫位。",
    "X41n0730_005:0403a20": "得與受戒。若過若減。縱有所堪。及是應法而無所",
    "X41n0730_005:0403a21": "堪者。並不得與受戒。",
    "X41n0730_005:0403a22": "釋　僧祇律於度沙彌云。若過七十。能修習諸善",
    "X41n0730_005:0403a23": "業得度。此云若過七十。若減七十。縱有所堪。不得",
    "X41n0730_005:0403a24": "受戒。前許者。但令植出世因。僅持十戒而已。今復",
    "X41n0730_005:0403b01": "遮者。謂力雖少健。記誦無能。恐入僧數。墮摩和羅",
    "X41n0730_005:0403b02": "類也。及是應法。而無所堪者應法。謂年十四至二",
    "X41n0730_005:0403b03": "十之沙彌輩是。",
    "X41n0730_005:0403b04": "丈夫有如是病。癩(即疥癩)癰疽(六腑不利則生癰。五臟不利則生疽)白癩",
    "X41n0730_005:0403b05": "(即大瘋病)乾痟(即渴勞病也)癲狂(謂失本心)。汝無如此諸病不。並",
    "X41n0730_005:0403b06": "依有無具答。",
    "X41n0730_005:0403b07": "釋　前於緣內。以明身相。不具百遮等人。一切污",
    "X41n0730_005:0403b08": "辱眾僧者。皆不得受大戒。此間但問五病者。是以",
    "X41n0730_005:0403b09": "後制總攝。前緣此遮。彼亦盡遮。准律云。時摩竭國",
    "X41n0730_005:0403b10": "界有此五病人。求耆婆治。耆云。我唯醫王。及佛弟",
    "X41n0730_005:0403b11": "子彼等思已。即出家受具。復就治之病。好罷道路。",
    "X41n0730_005:0403b12": "逢耆婆問知其故。耆婆白佛。故有此最後五制也。",
    "X41n0730_005:0403b13": "如我今問汝。僧中亦當如是問。如汝向者答我。僧中",
    "X41n0730_005:0403b14": "亦當如是答(教授師應正理威儀已。便告言)。待至僧中。召命當來。",
    "X41n0730_005:0403b15": "△五白召入眾法",
    "X41n0730_005:0403b16": "佛言。彼教授師問已。還來眾中。如常威儀相。去舒",
    "X41n0730_005:0403b17": "手相。及處立。當作如是白言。",
    "X41n0730_005:0403b18": "大德僧聽。彼(某甲)從和尚(某甲)求受具足戒。若僧時",
    "X41n0730_005:0403b19": "到僧忍聽。我(〔某甲〕)已問竟。聽將來。白如是。",
    "X41n0730_005:0403b20": "作此白已。應喚言。汝來來已。當為捉衣鉢。在戒師",
    "X41n0730_005:0403b21": "前。右膝著地。合掌當教如是乞。",
    "X41n0730_005:0403b22": "釋　喚來已為捉衣鉢者。此儀是律。受唯一人。今",
    "X41n0730_005:0403b23": "時從開以三人一受衣。准他部受之。著身鉢。掛右",
    "X41n0730_005:0403b24": "肩。非手自捧故。師但召來教乞爾。",
    "X41n0730_005:0403c01": "△六明乞戒法",
    "X41n0730_005:0403c02": "彼教授師如前教已(將受者登壇。於諸師前。長跪合掌)。應語言。計",
    "X41n0730_005:0403c03": "乞戒法(計吉列切。音結)。汝應自陳。但以不解故。我教汝應",
    "X41n0730_005:0403c04": "言。",
    "X41n0730_005:0403c05": "大德僧聽。我(某甲)從和尚(某甲)求受具足戒。我(某甲)",
    "X41n0730_005:0403c06": "今從眾僧。乞受具足戒。(某甲)為和尚。願僧慈愍故。拔",
    "X41n0730_005:0403c07": "濟我。三乞已。教師復坐。",
    "X41n0730_005:0403c08": "釋　時來多有依稀受具。教授問已。他引教乞。須",
    "X41n0730_005:0403c09": "思教授非差。莫任他人。豈替稱名。斯則法犯。相似",
    "X41n0730_005:0403c10": "人墮全非。既為人師。何惜倦勞。而干正制。",
    "X41n0730_005:0403c11": "△七戒師和尚問法",
    "X41n0730_005:0403c12": "釋　此科目標云。戒師和尚問法者。乃雙標單用",
    "X41n0730_005:0403c13": "也。若問難羯磨。任在戒師。其開導發體。必依和尚。",
    "X41n0730_005:0403c14": "若云和尚位尊。全不言者。何以謂從和尚乞受具",
    "X41n0730_005:0403c15": "足戒耶。豈請啞羊僧。登壇而乞。木偶人為範。曾究",
    "X41n0730_005:0403c16": "其由。為撰集弘戒法儀。始於輔化。意急流布。朦朧",
    "X41n0730_005:0403c17": "主座者。謂和尚位尊。不須開言。作法秉白俱在闍",
    "X41n0730_005:0403c18": "黎。如是莫過。暫時行用。遂以為恒。孰肯反之。",
    "X41n0730_005:0403c19": "應作白言(戒師作白)。",
    "X41n0730_005:0403c20": "大德僧聽。此(某甲)從和尚(某甲)求受具足戒。此(某甲)",
    "X41n0730_005:0403c21": "今從眾僧。乞受具足戒。(某甲)為和尚。若僧時到僧忍",
    "X41n0730_005:0403c22": "聽。我問諸難事。白如是。",
    "X41n0730_005:0403c23": "△八正問法　應言",
    "X41n0730_005:0403c24": "此安陀會。鬱多羅僧。僧伽黎。鉢多羅。此衣鉢。是汝有",
    "X41n0730_005:0404a01": "不。(答言)是。又語言。",
    "X41n0730_005:0404a02": "善男子諦聽。今是至誠時。實語時。今隨所問。汝當隨",
    "X41n0730_005:0404a03": "實答。僧祇律云。汝若不實答。便欺誑諸天魔梵沙門",
    "X41n0730_005:0404a04": "婆羅門諸天世人。亦欺誑如來及以眾僧。自得大罪",
    "X41n0730_005:0404a05": "也。",
    "X41n0730_005:0404a06": "釋　此引僧祇。先誡勸真實也。謂天見其隱。動念",
    "X41n0730_005:0404a07": "即知。人見其顯。既作焉諱。若有答無。便欺諸天世",
    "X41n0730_005:0404a08": "人。而諸天世人亦可欺佛。既天人不敢欺誑於佛。",
    "X41n0730_005:0404a09": "其受者又豈可欺誑天人。若欺自得妄語罪也。",
    "X41n0730_005:0404a10": "汝不犯邊罪耶。(答)無。汝不犯比丘尼耶。(答)無。汝",
    "X41n0730_005:0404a11": "非賊心受戒耶。(答)非。汝非破內外道耶。(答)非。汝",
    "X41n0730_005:0404a12": "非黃門耶。(答)非。汝非弑父耶。(答)無。汝非弑母耶",
    "X41n0730_005:0404a13": "(答)。無。汝非弑阿羅漢耶。(答)無。汝非破和合僧耶",
    "X41n0730_005:0404a14": "(答)。無。汝非惡心出佛身血耶。(答)無。汝非非人耶",
    "X41n0730_005:0404a15": "(答)。非。汝非畜生耶。(答)非。汝非二形耶。(答)非。汝",
    "X41n0730_005:0404a16": "字何等。(答)某甲。和尚字誰。(答)上(某)下(某)。年滿二",
    "X41n0730_005:0404a17": "十未。(答)滿。衣鉢具足不。(答)具。父母聽汝不。(答)聽。",
    "X41n0730_005:0404a18": "汝不負人債不。(答)無。汝非奴不。(答)非。汝非官",
    "X41n0730_005:0404a19": "人不(答)非。汝是丈夫不。(答)是。丈夫有如是病癩",
    "X41n0730_005:0404a20": "癰疽白癩乾痟癲狂病。汝今有如是病不。(答)無。",
    "X41n0730_005:0404a21": "並依問已。有無具答。詞義相領。同前教授。",
    "X41n0730_005:0404a22": "釋　先差屏問者。令師密驗身根。揀選全器。壇上",
    "X41n0730_005:0404a23": "復審誥者。令眾僧察聽證盟可否。所以二處所問",
    "X41n0730_005:0404a24": "之事。是一兩制之意不同。已上請師至此。明前具",
    "X41n0730_005:0404b01": "八法竟。",
    "X41n0730_005:0404b02": "○二正授戒體法",
    "X41n0730_005:0404b03": "薩婆多毗婆沙云。凡欲受戒。先與說法。引導開解。",
    "X41n0730_005:0404b04": "令於一切境上。起慈悲心。便得增上戒。應與彼言。",
    "X41n0730_005:0404b05": "六道眾生多是戒障。唯人得受。猶含遮難。不必並",
    "X41n0730_005:0404b06": "堪。汝無遮難。定得受戒。汝當依論文發增上心。所",
    "X41n0730_005:0404b07": "謂救攝一切眾生。以法度彼。",
    "X41n0730_005:0404b08": "釋　此明羯磨正授戒體。和尚須先准論開導也。",
    "X41n0730_005:0404b09": "若開導不明。則授受未獲大益。良由眾生從無始",
    "X41n0730_005:0404b10": "來。於一切境上。造諸惡業。而惡徧法界。故如來隨",
    "X41n0730_005:0404b11": "造惡之境。制無邊之戒。欲令受戒者。以現前第六",
    "X41n0730_005:0404b12": "識心之思業力用。運想法界一切情非情境。於此",
    "X41n0730_005:0404b13": "境上。誓願斷惡修善。以法濟度眾生。斯謂之起慈",
    "X41n0730_005:0404b14": "悲心。便得增上戒。若聞開導已。不能緣如是廣大",
    "X41n0730_005:0404b15": "境。復不能發慈護。無損害念者。謂之下品心。但得",
    "X41n0730_005:0404b16": "下品戒。然以心緣境時。而境從心現。其所現境非",
    "X41n0730_005:0404b17": "有表色。即是一切塵境之體。亦即受戒之因。若未",
    "X41n0730_005:0404b18": "聞開導。未緣想已前。此境於己無繫。一緣想已後。",
    "X41n0730_005:0404b19": "此法界塵境體恒依自心。念念守護。刻刻不忘。是",
    "X41n0730_005:0404b20": "故戒為能依心。是所依心法和合。不一不二。是名",
    "X41n0730_005:0404b21": "正白四。授戒時感發無作之當體也。",
    "X41n0730_005:0404b22": "又戒是諸善根本。能作三乘正因。又戒是佛法中",
    "X41n0730_005:0404b23": "寶。餘道所無。又能護持佛正法久住。又羯磨威勢。",
    "X41n0730_005:0404b24": "眾僧大力。能舉法界勝法。置汝身心中。汝當一心",
    "X41n0730_005:0404c01": "諦受。",
    "X41n0730_005:0404c02": "釋　此讚戒令增信敬也。初句謂以戒為本修因。",
    "X41n0730_005:0404c03": "方能成就無漏功業故。次句謂戒是佛法中解脫",
    "X41n0730_005:0404c04": "寶。一切外道所無故。第三句謂世有僧伽。嚴淨毗",
    "X41n0730_005:0404c05": "尼。能令如來正法久住故。羯磨威勢者。謂依白四。",
    "X41n0730_005:0404c06": "聖教能轉沙彌性體。成比丘性體故。眾僧大力者。",
    "X41n0730_005:0404c07": "謂藉十僧戒功德力。乃克成就戒身故。末句總結。",
    "X41n0730_005:0404c08": "而云舉置者。謂不聞開導。不知緣境。發心亦聞知。",
    "X41n0730_005:0404c09": "已如法受持。永無遺忘。故云舉置身心中也。",
    "X41n0730_005:0404c10": "戒師應作白言。",
    "X41n0730_005:0404c11": "大德僧聽。此(某甲)從和尚(某甲)求受具足戒。此(某甲)",
    "X41n0730_005:0404c12": "今從眾僧。乞受具足戒。(某甲)為和尚。(某甲)自說清淨。",
    "X41n0730_005:0404c13": "無諸難事。年滿二十。三衣鉢具。若僧時到僧忍聽。僧",
    "X41n0730_005:0404c14": "授(某甲)具足戒。(某甲)為和尚。白如是。",
    "X41n0730_005:0404c15": "僧祇云。作白已。問僧成就不。乃至羯磨第一第二",
    "X41n0730_005:0404c16": "第三亦如是。",
    "X41n0730_005:0404c17": "釋　羯磨應成之制。諸部咸闕。若白唱已。不一一",
    "X41n0730_005:0404c18": "問。成者則七僧臨壇。虗設證戒。以何為馮。故引僧",
    "X41n0730_005:0404c19": "祇。以全原制也。",
    "X41n0730_005:0404c20": "十誦云。羯磨受戒時。當一心聽。莫餘覺餘思惟。應",
    "X41n0730_005:0404c21": "敬重。當正思惟。心心相憶念。應分別之違者。突吉",
    "X41n0730_005:0404c22": "羅罪。",
    "X41n0730_005:0404c23": "釋　復引十誦者。乃誡勉授受之人也。謂凡登壇",
    "X41n0730_005:0404c24": "為師。座雖列十。願必是同。並須心存制典。念切利",
    "X41n0730_005:0405a01": "生。息滅異緣。量度非是。庶不愧其所任爾。彼乞受",
    "X41n0730_005:0405a02": "者。應澄神靜慮。內則發心緣境。外則諦聽羯磨。自",
    "X41n0730_005:0405a03": "慶須臾。即入僧數。否則師干侮制。資罔勞形。二俱",
    "X41n0730_005:0405a04": "無益。所以古壇儀中十師就座。將作法時。壇主先",
    "X41n0730_005:0405a05": "白眾者。皆准此十誦之義也。已上單白。下正羯磨",
    "X41n0730_005:0405a06": "云。",
    "X41n0730_005:0405a07": "大德僧聽。此(某甲)從和尚(某甲)求受具足戒。此(某甲)",
    "X41n0730_005:0405a08": "今從眾僧。乞受具足戒。(某甲)為和尚。(某甲)自說清淨。",
    "X41n0730_005:0405a09": "無諸難事。年滿二十。三衣鉢具。僧今授(某甲)具足戒",
    "X41n0730_005:0405a10": "(某甲)。為和尚。誰諸長老。忍僧與(某甲)授具足戒。(某甲)",
    "X41n0730_005:0405a11": "為和尚者默然。誰不忍者說。是初羯磨(第二第三亦如上次第問",
    "X41n0730_005:0405a12": "答。無違者得)。僧已忍與(某甲)授具足戒竟。(某甲)為和尚。僧",
    "X41n0730_005:0405a13": "忍默然故。是事如是持。",
    "X41n0730_005:0405a14": "善見論中及律並云。受具足已。和尚阿闍黎等為",
    "X41n0730_005:0405a15": "當記。春夏冬時。某月某日。乃至量影等時。受具足",
    "X41n0730_005:0405a16": "戒。",
    "X41n0730_005:0405a17": "釋　凡三小眾出家受戒已。但論生年。若二部受",
    "X41n0730_005:0405a18": "具入僧。後唯序夏臘。此出世禮。制不容紊。所以白",
    "X41n0730_005:0405a19": "四竟。受具戒已。和尚阿闍黎等為彼新比丘言。當",
    "X41n0730_005:0405a20": "令記識受戒年月日。時無忘以便座。次受施稱尊",
    "X41n0730_005:0405a21": "作禮。西域國風。每歲三際。無秋。此方時令一年四",
    "X41n0730_005:0405a22": "季分節。今准東土春夏秋冬月日誌之。量影者。復",
    "X41n0730_005:0405a23": "於一日中。明受具時也。根本百一羯磨云。作法了",
    "X41n0730_005:0405a24": "時。即應量影。苾芻足度。其影便過。佛言。應作商矩。",
    "X41n0730_005:0405b01": "可取細籌。長二尺許折。一頭四指。竪置日中。度影",
    "X41n0730_005:0405b02": "長短。謂曰商矩。一一商矩所量之影。皆悉名為一",
    "X41n0730_005:0405b03": "人。此影長齊四指時。看自身影與身相似。若增減",
    "X41n0730_005:0405b04": "准此應思量。影訖時應告彼云。汝在食前近圓。或",
    "X41n0730_005:0405b05": "在食後影長爾許。若一指二指。一人半人二人三",
    "X41n0730_005:0405b06": "人等。如其在夜。或是晝陰。即可准酌告之。謂是初",
    "X41n0730_005:0405b07": "更夜半乃至天明等。若按本律云。和尚應語。和尚",
    "X41n0730_005:0405b08": "不語者。阿闍黎等應語。如十僧中無一人語者。皆",
    "X41n0730_005:0405b09": "得越毗尼罪。",
    "X41n0730_005:0405b10": "○次說隨相法",
    "X41n0730_005:0405b11": "時有比丘。受具足已。眾僧捨去。既不識犯。便造重",
    "X41n0730_005:0405b12": "罪。佛言。自今已去。作羯磨已。當先與四波羅夷法。",
    "X41n0730_005:0405b13": "釋　此引制緣。時受具已。師僧先去。彼有本二。去",
    "X41n0730_005:0405b14": "此不遠。因勸作最後事故犯。眾生問。何故後來彼",
    "X41n0730_005:0405b15": "具說之。眾僧訶擯彼云。汝何不先語我。我當避之。",
    "X41n0730_005:0405b16": "以是因緣。佛制羯磨竟。即隨為說四重戒相。令知",
    "X41n0730_005:0405b17": "持犯也。",
    "X41n0730_005:0405b18": "善男子聽。如來至真等正覺。說四波羅夷法。若比丘",
    "X41n0730_005:0405b19": "犯一一法。非沙門。非釋子。汝一切不得犯婬作不淨",
    "X41n0730_005:0405b20": "行。若比丘犯不淨行。受婬欲法。乃至共畜生。非沙門。",
    "X41n0730_005:0405b21": "非釋子。",
    "X41n0730_005:0405b22": "爾時世尊與說譬喻。猶如有人截其頭。終不能還活。",
    "X41n0730_005:0405b23": "比丘亦如是。犯波羅夷法已。不能還成比丘行。汝是",
    "X41n0730_005:0405b24": "中盡形壽不得作。能持不。(〔答〕)能持。",
    "X41n0730_005:0405c01": "釋　此四重戒。犯相輕重。於止持中詳明。今但略",
    "X41n0730_005:0405c02": "合法喻也。如來至真等正覺。如前三歸法所釋。而",
    "X41n0730_005:0405c03": "云沙門釋子者。長阿含經云。佛言。有四姓出家。無",
    "X41n0730_005:0405c04": "復本姓。但言沙門釋子。所以然者。生由我生。成由",
    "X41n0730_005:0405c05": "法成。其猶四大河皆從阿耨泉出有四。一是釋子",
    "X41n0730_005:0405c06": "非沙門。乃王種。二是沙門非釋子。乃婆羅門。三是",
    "X41n0730_005:0405c07": "沙門是釋子。乃比丘。四非沙門非釋子。乃二賤姓",
    "X41n0730_005:0405c08": "(文)。此土稱釋子。始自東晉安法師。受業佛圖澄。乃",
    "X41n0730_005:0405c09": "謂師莫過佛。宜通稱釋子。後長阿含經至。相符。方",
    "X41n0730_005:0405c10": "知安法師是印手菩薩示生也。若犯婬。喻猶有人",
    "X41n0730_005:0405c11": "截其頭不能還活者。謂所具戒身。由白四發體而",
    "X41n0730_005:0405c12": "生。故梵行清白。戒身增長。五分漸圓。果超諸漏。若",
    "X41n0730_005:0405c13": "犯婬波羅夷法。戒身破壞。不能還成比丘梵行。猶",
    "X41n0730_005:0405c14": "如人死不能還活。諸根敗壞不復增長。",
    "X41n0730_005:0405c15": "一切不得盜。下至草葉。若比丘盜人五錢。若過五錢。",
    "X41n0730_005:0405c16": "若自取教人取。若自破教人破。若自斫教人斫。若自",
    "X41n0730_005:0405c17": "燒教人燒。若埋若壞色者。彼非沙門非釋子。譬如斷",
    "X41n0730_005:0405c18": "多羅樹心。終不復更生長。比丘犯波羅夷法亦如是。",
    "X41n0730_005:0405c19": "終不更成比丘行。汝是中盡形壽。不得作能持不。(〔答〕)",
    "X41n0730_005:0405c20": "能持。",
    "X41n0730_005:0405c21": "釋　若犯盜。譬如斷多羅樹心。終不復更生長者。",
    "X41n0730_005:0405c22": "謂萬善根源。唯戒為本。若犯盜波羅夷法。終不更",
    "X41n0730_005:0405c23": "成比丘梵行。如斷樹心。根本枯朽。一切枝葉華果",
    "X41n0730_005:0405c24": "不復更生故。梵語貝多羅樹。此翻岸形。然此樹直",
    "X41n0730_005:0406a01": "而且高。極高者長八九丈。西域記云。南印土國有",
    "X41n0730_005:0406a02": "此樹林。其葉長廣。其色光潤。諸國書寫。莫不採取。",
    "X41n0730_005:0406a03": "一切不得故斷眾生命。下至蟻子。若比丘故自手斷",
    "X41n0730_005:0406a04": "人命。持刀與人教死。歎死。與人非藥。若墮胎。若厭禱",
    "X41n0730_005:0406a05": "殺。自作方便。若教人作。非沙門非釋子。譬喻者。說言",
    "X41n0730_005:0406a06": "猶如針鼻缺。不堪復用。比丘亦如是。犯波羅夷法。不",
    "X41n0730_005:0406a07": "復成比丘行。汝是中盡形壽不得作。能持不。(〔答〕)能",
    "X41n0730_005:0406a08": "持。",
    "X41n0730_005:0406a09": "釋　若犯殺。喻如針鼻缺不堪復用者。針乃縫紩",
    "X41n0730_005:0406a10": "要具。器雖微而用銳。能合散以成一。若犯殺波羅",
    "X41n0730_005:0406a11": "夷法。不復成比丘梵行。功德法財盡皆散失。如針",
    "X41n0730_005:0406a12": "鼻缺不堪復用。錦帛碎散不能紩一故。",
    "X41n0730_005:0406a13": "一切不得妄語乃至戲笑。若比丘非真實。非己有。自",
    "X41n0730_005:0406a14": "說言。我得上人法。得禪。得解脫。得定。得四空定。得須",
    "X41n0730_005:0406a15": "陀洹果斯陀含果阿那含果阿羅漢果。天龍來。鬼神",
    "X41n0730_005:0406a16": "來供養我。彼非沙門非釋子。譬喻說者。譬如大石破",
    "X41n0730_005:0406a17": "為二分。終不可還合。比丘亦如是。犯此波羅夷法。不",
    "X41n0730_005:0406a18": "可還成比丘行。汝是中盡形壽不得作。能持不。(〔答〕)",
    "X41n0730_005:0406a19": "能持。",
    "X41n0730_005:0406a20": "釋　若犯妄語。譬如大石破為二分終不可還合",
    "X41n0730_005:0406a21": "者。謂石大完美。四覩奇觀。比丘戒淨。人天欽仰。若",
    "X41n0730_005:0406a22": "犯妄語波羅夷法。不得還成比丘梵行。布薩羯磨",
    "X41n0730_005:0406a23": "不共眾僧。如石兩分。破壞本質。失眾敬瞻。棄置不",
    "X41n0730_005:0406a24": "盻故。然此四喻。因分對四重而言。故今各合四",
    "X41n0730_005:0406b01": "法之名。其犯一重。與四喻無異。所以後文於比丘",
    "X41n0730_005:0406b02": "尼八重。總以四喻明也。",
    "X41n0730_005:0406b03": "○授四依法",
    "X41n0730_005:0406b04": "時世饑儉。乞求難得。有外道輙自出家受戒。後僧",
    "X41n0730_005:0406b05": "無食。便即休道。佛言。先與四依。然後受戒。復有外",
    "X41n0730_005:0406b06": "道求僧出家。先與四依。彼即報言。我堪二依。若納",
    "X41n0730_005:0406b07": "衣腐藥。不堪此二。便即休道。佛言。此外道大有所",
    "X41n0730_005:0406b08": "失。自今已去。後受四依。",
    "X41n0730_005:0406b09": "釋　此引受戒揵度。以明創制受之於先。隨開受",
    "X41n0730_005:0406b10": "之於後。是故毗尼有一制二制。乃至多制者。非若",
    "X41n0730_005:0406b11": "世人意識思惟。於事未決。反復再三。此是如來具",
    "X41n0730_005:0406b12": "一切智。善知時機。隨順物情。或有事制後無礙者。",
    "X41n0730_005:0406b13": "以一制為定。或有事制後有益者。以多制乃定。所",
    "X41n0730_005:0406b14": "以持律者。須知制意。善閑開遮。自古諸大律師。凡",
    "X41n0730_005:0406b15": "遇多制之條。莫不咸遵最後。即此羯磨。南山聖師",
    "X41n0730_005:0406b16": "亦爾。或有捨隨開。而顯異執創制以成儀。斯與佛",
    "X41n0730_005:0406b17": "諍。何益之有。根本部云。佛言。若預先說四依。後與",
    "X41n0730_005:0406b18": "近圓者。得越法罪。故今崇古。不墮非法。應如是授",
    "X41n0730_005:0406b19": "言。",
    "X41n0730_005:0406b20": "善男子聽。如來至真等正覺。說四依法。比丘依此得",
    "X41n0730_005:0406b21": "出家受具足戒。成比丘法。",
    "X41n0730_005:0406b22": "釋　此總標。下分釋。葢出家受具。本為三業垢染。",
    "X41n0730_005:0406b23": "冀蠲除以修梵行。故制四依。知足令熏習。以成聖",
    "X41n0730_005:0406b24": "種。此四法名曰知足行。亦名聖種行。知足行者。謂",
    "X41n0730_005:0406c01": "始受具人。於此四事。絕貪止望。不被境風所鼓。聖",
    "X41n0730_005:0406c02": "種行者。謂兩乘進修。莫不依此四行為本。俱至聖",
    "X41n0730_005:0406c03": "果。無疑故制。出家受具者。能依是法。得與出家。得",
    "X41n0730_005:0406c04": "受具戒。得成比丘清白梵行也。若不能依律。不聽",
    "X41n0730_005:0406c05": "受。下文一一授之。應語言。",
    "X41n0730_005:0406c06": "比丘依糞掃衣。依此得出家。受具足戒。成比丘法。是",
    "X41n0730_005:0406c07": "中盡形壽能持不。(〔答〕)能持。",
    "X41n0730_005:0406c08": "若得長利檀越施衣割壞衣。得受。",
    "X41n0730_005:0406c09": "釋　本部緣略。今引僧祇。時佛度千二百人已。內",
    "X41n0730_005:0406c10": "中有歲比丘(謂受具有夏臘)。著好新淨染衣。往禮佛足。過",
    "X41n0730_005:0406c11": "餘時。著垢膩衣。往禮佛足。佛知而故問云。汝先著",
    "X41n0730_005:0406c12": "好衣到我所。今著衣破壞乃爾。答言。此故是新衣。",
    "X41n0730_005:0406c13": "但歲久破壞。佛言。汝不能補治耶。答言能治。但無",
    "X41n0730_005:0406c14": "物可補。汝不能巷內拾故弊衣淨浣染補耶。答言。",
    "X41n0730_005:0406c15": "糞掃衣不淨。我甚惡之。佛語比丘云。止止。莫作是",
    "X41n0730_005:0406c16": "語。糞掃衣少事易得。應淨無諸過。隨順沙門法服。",
    "X41n0730_005:0406c17": "依是出家。受具足戒。成比丘法。佛故集僧制。此初",
    "X41n0730_005:0406c18": "依也。糞掃衣者。謂世人所棄弊垢之衣。視同糞土。",
    "X41n0730_005:0406c19": "掃除不用故。准毗尼增一法中。有十種糞掃衣。一",
    "X41n0730_005:0406c20": "牛嚼衣。二鼠齧火。三衣燒衣。四月水衣(此四種。西域忌不吉。",
    "X41n0730_005:0406c21": "所以棄之)。五塚間衣。六初虗衣(謂初被風吹。或鳥所銜。從虗空落下無主者)。",
    "X41n0730_005:0406c22": "七神廟衣。八願衣(此二種謂世人祈祥遂願。或掛衣神廟。或置路途。任人取用者)。",
    "X41n0730_005:0406c23": "九立王衣(謂立灌頂王。於四衢道。敷衣踏行。事畢即棄。而不用者)。十往還衣。",
    "X41n0730_005:0406c24": "又有五種。謂火燒。水漬。鼠咬。牛嚼。妳母所棄。十",
    "X41n0730_005:0407a01": "誦有五種。一有主衣道路棄。二無主衣糞掃處。三",
    "X41n0730_005:0407a02": "往還衣河邊棄。四死人衣蟻穿破。五糞掃衣破碎",
    "X41n0730_005:0407a03": "衣。智度論云。好衣因緣故。四方追逐。墮邪命中。",
    "X41n0730_005:0407a04": "若受人好衣。則生親著。若不親著。檀越則恨。又好",
    "X41n0730_005:0407a05": "衣是未得道者生貪著處。好衣因緣招致賊難。或",
    "X41n0730_005:0407a06": "至奪命。如是等患故。受弊衣納衣法也。今准此法",
    "X41n0730_005:0407a07": "中。初令盡形守持。決志斷絕貪好之念。後即隨緣",
    "X41n0730_005:0407a08": "開聽許可。無望得己任受。但有攀謀。則違斯教。下",
    "X41n0730_005:0407a09": "三依法亦爾。然此四法乃略抖擻。十二是廣。世尊",
    "X41n0730_005:0407a10": "極讚頭陀行者。由彼封此開也。長利者。長去聲。多",
    "X41n0730_005:0407a11": "餘也。若比丘真誠持戒。少事無求。則知識歸仰者",
    "X41n0730_005:0407a12": "廣。所供四事愈多。故謂之長利。下皆准此。割壞者。",
    "X41n0730_005:0407a13": "割謂割截。以成長短條相。壞謂浣染。以壞五大上",
    "X41n0730_005:0407a14": "色。衣謂三衣臥具也。",
    "X41n0730_005:0407a15": "比丘依乞食。比丘依是得出家。受具足戒。成比丘法。",
    "X41n0730_005:0407a16": "是中盡形壽能持不。(〔答〕)能持。",
    "X41n0730_005:0407a17": "若得長利。若僧差食。檀越若送食。月八日食。十五日",
    "X41n0730_005:0407a18": "食。月初日食。若僧常食。檀越請食得受。",
    "X41n0730_005:0407a19": "釋　乞食者。謂出家修行人。若無飲食。則身疲力",
    "X41n0730_005:0407a20": "倦。命且不支。豈能進道。若得飲食資益於身。則心",
    "X41n0730_005:0407a21": "安體健。乃可精修。故依乞食。清淨活命。以立梵德",
    "X41n0730_005:0407a22": "也。然論乞食之法。一日止七家為限。寶雲經云。",
    "X41n0730_005:0407a23": "比丘乞食。應分四分。一分奉同梵行者。謂凡乞食",
    "X41n0730_005:0407a24": "時。必有同修行人。看守房舍。或有老病。不便行履",
    "X41n0730_005:0407b01": "者。若得食歸時。則與一分奉之。令其飽滿。亦得安",
    "X41n0730_005:0407b02": "心進道。一分與窮乞人。謂乞得食時。遇有窮苦",
    "X41n0730_005:0407b03": "求乞之人。當起憐憫心。作自饑想。亦應分施。一分",
    "X41n0730_005:0407b04": "與之。令其飽滿。勸彼修善。一分與諸鬼神。謂乞",
    "X41n0730_005:0407b05": "得食時。以淨器盛貯一分。呪願加持。普施鬼神。令",
    "X41n0730_005:0407b06": "其飽滿。出離苦趣。悉得解脫。一分自食。謂乞得",
    "X41n0730_005:0407b07": "食時。除前三分之外。唯留一分。或多或少。則自食",
    "X41n0730_005:0407b08": "已。安心行道。庶不虗受信施。以具二利也。若得",
    "X41n0730_005:0407b09": "長利僧差食者。謂有檀越。請僧福田。隨差次赴供",
    "X41n0730_005:0407b10": "也。檀越送食者。謂居家善信。或歸敬為師。或尊其",
    "X41n0730_005:0407b11": "行德。送食伽藍。無勞分衛。月八日食十五日食月",
    "X41n0730_005:0407b12": "初一日食者。此三日是西域每月一定大會設齋。",
    "X41n0730_005:0407b13": "普請十方僧伽。如此土聖會道場。宜當往受。僧常",
    "X41n0730_005:0407b14": "食者。謂招提僧物。同眾無私。請食者。謂檀越專意",
    "X41n0730_005:0407b15": "特請。非普供眾僧也。除是因緣。須行乞食。",
    "X41n0730_005:0407b16": "依樹下坐。比丘依此得出家。受具足戒。成比丘法。是",
    "X41n0730_005:0407b17": "中盡形壽能持不。(〔答〕)能持。",
    "X41n0730_005:0407b18": "若有長利。若別房。尖頭屋。小房。石室。兩房一戶得受。",
    "X41n0730_005:0407b19": "釋　准僧祇律云。佛在舍衛。住祇園中。五日一按",
    "X41n0730_005:0407b20": "行。見一比丘在樹下坐。作是語。沙門出家修梵行。",
    "X41n0730_005:0407b21": "在樹下苦。晝則風吹日炙。夜則蚊蝱所螫。我不堪。",
    "X41n0730_005:0407b22": "佛言。比丘。止止。莫作是語。樹下坐少事易得。無諸",
    "X41n0730_005:0407b23": "過。隨順沙門法。依是出家。受具足戒。成比丘法。佛",
    "X41n0730_005:0407b24": "故集僧制。此第三依也。然出家道業大略有二。一",
    "X41n0730_005:0407c01": "者讀誦。二者禪思。欲期正定。須依樹下靜修長利。",
    "X41n0730_005:0407c02": "而云別房者。謂不同眾居。獨止一室。尖頭屋者。乃",
    "X41n0730_005:0407c03": "阿練若團瓢。以把茅葢頭也。小房者。謂內深一丈",
    "X41n0730_005:0407c04": "九尺二寸。廣一丈一尺二寸。准作小房。羯磨可知。",
    "X41n0730_005:0407c05": "石室者。謂起不礙頭。坐容轉側。兩房一戶者。揀非",
    "X41n0730_005:0407c06": "為眾同住之大房也。",
    "X41n0730_005:0407c07": "依腐爛藥。比丘依此得出家。受具足戒。成比丘法。是",
    "X41n0730_005:0407c08": "中盡形壽能持不。(〔答〕)能持。",
    "X41n0730_005:0407c09": "若得長利。酥油生酥蜜石蜜。得受。",
    "X41n0730_005:0407c10": "釋　准僧祇云。佛在舍衛國祇樹園中。五日一按",
    "X41n0730_005:0407c11": "行。見一比丘羸瘦痿黃。佛知故問。比丘汝氣力調",
    "X41n0730_005:0407c12": "和不。答言。我病。氣力不調和。佛言。汝不能服隨病",
    "X41n0730_005:0407c13": "藥隨病食耶。答言。我無藥直。復無施者。是故病苦。",
    "X41n0730_005:0407c14": "佛言。汝不能服陳棄藥耶。答言。陳棄藥不淨。我不",
    "X41n0730_005:0407c15": "能服。佛言。止止。莫作是說。陳棄藥少事易得。依此",
    "X41n0730_005:0407c16": "出家。隨順沙門法。佛因集僧制。此第四依也。然此",
    "X41n0730_005:0407c17": "酥等諸藥。對病療治之方。如第四衣藥篇所釋。向",
    "X41n0730_005:0407c18": "下結勸。文分三節。",
    "X41n0730_005:0407c19": "和尚應語云。",
    "X41n0730_005:0407c20": "汝已受戒已。白四羯磨如法。成就得處所。和尚如法。",
    "X41n0730_005:0407c21": "阿闍黎如法。眾僧具足滿。汝當善受教法。",
    "X41n0730_005:0407c22": "釋　此文出受戒揵度中。今初明結勸受學也。汝",
    "X41n0730_005:0407c23": "已受戒者。謂由汝是人中丈夫。諸根具足。身器清",
    "X41n0730_005:0407c24": "淨。無有難遮。出家相具。衣鉢如法。先受十戒。今求",
    "X41n0730_005:0408a01": "具戒。乞詞無錯。名號不忘。心境相應。運想周徧。諦",
    "X41n0730_005:0408a02": "聽羯磨。念不餘覺。以此殊勝心故。得增上戒。皆仗",
    "X41n0730_005:0408a03": "壇上師僧之大力也。成就得處所者。謂自今已去。",
    "X41n0730_005:0408a04": "得與眾僧同集一處。羯磨誦戒。成滿數僧故。又比",
    "X41n0730_005:0408a05": "丘為因。阿羅漢是果。若能持戒無染。梵行具足。直",
    "X41n0730_005:0408a06": "趣涅槃。不漏三有。故云得處所。汝當生大慶幸。善",
    "X41n0730_005:0408a07": "受教法。莫負好心。",
    "X41n0730_005:0408a08": "應當勸化作福治塔。供養眾僧。",
    "X41n0730_005:0408a09": "釋　此明轉化世俗也。謂汝今已入僧倫。為福田",
    "X41n0730_005:0408a10": "相。更當謹慎持戒。威儀莫闕。令見聞生信。教化植",
    "X41n0730_005:0408a11": "福。准福田經中。佛言。有七法廣施。名曰福田。行者",
    "X41n0730_005:0408a12": "得福。即生梵天。一興立佛圖僧房堂閣。佛圖即浮",
    "X41n0730_005:0408a13": "圖。謂塔也。二園果浴池樹木清凉。三常施醫藥療",
    "X41n0730_005:0408a14": "救眾病。四作堅牢船濟度人民。五安設橋梁過度",
    "X41n0730_005:0408a15": "羸弱。六近道作井渴乏得飲。七造圊廝施便利處。",
    "X41n0730_005:0408a16": "是為七事得梵天福。今文但舉初。而攝其餘。律中",
    "X41n0730_005:0408a17": "比丘教化檀越。皆令作此七福也。",
    "X41n0730_005:0408a18": "和尚阿闍黎若一切如法教。不得違逆。應學問誦經",
    "X41n0730_005:0408a19": "勤求方便。於佛法中。得須陀洹果斯陀含果阿那含",
    "X41n0730_005:0408a20": "果阿羅漢果。汝始發心出家。功不唐捐。果報不絕。餘",
    "X41n0730_005:0408a21": "所未知。當問和尚阿闍黎。",
    "X41n0730_005:0408a22": "釋　此明勉學勸修也。一切如法教不得違逆者。",
    "X41n0730_005:0408a23": "謂人生於世。孰不喜逸憚勞。厭繁思簡。境順則欣。",
    "X41n0730_005:0408a24": "境逆則慼。習氣挽動。即發人我。磕著便生。此所謂",
    "X41n0730_005:0408b01": "熱惱凡夫。非出家道品。汝今已獲近圓。居止同僧。",
    "X41n0730_005:0408b02": "教必依師。僧行不得麤浮四儀。須合准繩。謙恭遜",
    "X41n0730_005:0408b03": "德。為法忘軀。儻若俗態仍存。違逆師教。則道出非",
    "X41n0730_005:0408b04": "法。俗懷侮慢。袈裟下失却人身。法門中一無所補。",
    "X41n0730_005:0408b05": "是故今當學問毗尼。讀誦經典。從聞思修。勤求方",
    "X41n0730_005:0408b06": "便。止作精潔。心白慧現。於佛法中得四道果。不被",
    "X41n0730_005:0408b07": "結使縛留九有。汝始發心出家。其間功德。庶不虗",
    "X41n0730_005:0408b08": "棄。所謂有如是因。感如是果。皆由善順師教。依律",
    "X41n0730_005:0408b09": "行持。今於壇上。但此略教。餘所未知者。下壇之後。",
    "X41n0730_005:0408b10": "一一請問和尚阿闍黎。及如法上座等。若聞而不",
    "X41n0730_005:0408b11": "採。則負聖恩竝師諄教之婆心也。",
    "X41n0730_005:0408b12": "佛言。當令受具戒者。在前而去。弟子當日三時問",
    "X41n0730_005:0408b13": "訊和尚。朝中日暮當為和尚執作二事勞苦。不得",
    "X41n0730_005:0408b14": "辭憚。一者修理房舍。二者補浣衣服。和尚一切如",
    "X41n0730_005:0408b15": "法教。盡當奉行。違者如法治也。",
    "X41n0730_005:0408b16": "釋　令受戒者在前而去。師僧十位。應在後而行。",
    "X41n0730_005:0408b17": "弟子當日三時問訊和尚等者。此但略引侍和尚",
    "X41n0730_005:0408b18": "法。廣如律藏第三十三卷末。若真誠受具體制敬",
    "X41n0730_005:0408b19": "師者。請閱奉行。則深入孝名。為戒之旨也。此中",
    "X41n0730_005:0408b20": "三單白。竝白四羯磨。皆為人故作。是屬私也。其",
    "X41n0730_005:0408b21": "間非相。於前列受具五緣已明。故不再出。",
    "X41n0730_005:0408b23": "毗尼作持續釋卷第五"
}