{
    "X62n1184_001:0355b06": " 序",
    "X62n1184_001:0355b08": "一念念佛。全念是佛。是則名為自性彌陀。觀想西方。",
    "X62n1184_001:0355b09": "依正在觀。是則名為唯心淨土。隨其心淨。則佛土淨。",
    "X62n1184_001:0355b10": "如是如是。一切眾生。全性迷倒。彌陀安在。全心逐境。",
    "X62n1184_001:0355b11": "淨土何存。雖具性德。未經修治。三細六粗之所埋沒。",
    "X62n1184_001:0355b12": "自昧衣珠。流浪六趣。如來說為可憐愍者。世間富貴。",
    "X62n1184_001:0355b13": "人天福報。尚順勤苦。且難稱心。豈況出世了脫生死。",
    "X62n1184_001:0355b14": "既生希望。又畏勤修。空言性德。自誑誑人。臘月三十。",
    "X62n1184_001:0355b15": "悔之何及。若夫既信此門。又肯修習。少見契經。動生",
    "X62n1184_001:0355b16": "曲見。如斯之類。其又實繁。當天台時。已論十疑。迨師",
    "X62n1184_001:0355b17": "子林。又加或問。像季末法。障病斯多。受佛密付。諸大",
    "X62n1184_001:0355b18": "菩薩。隨時啟闢。隨根救療。智者天如。皆其人矣。亦越",
    "X62n1184_001:0355b19": "于今。又數百載。善根益薄。障執愈增。偶有發心。難逢",
    "X62n1184_001:0355b20": "善導。水雲道人。深窮教海。義括三宗。直透禪源。燈該",
    "X62n1184_001:0355b21": "五葉。而接引三根。惟宏淨土。省菴近法。雲棲遠宗。爰",
    "X62n1184_001:0355b22": "是先有九祖之述。至于機宜普被。宗教兼攝。初學可",
    "X62n1184_001:0355b23": "企。久修必循。惟此念佛百問一卷。中邊皆甜。始終俱",
    "X62n1184_001:0355b24": "徹。既簡而該。亦深而淺。埽去惟心。不言自性。竟認權",
    "X62n1184_001:0355c01": "乘。匪泥實故。尤為從上尊宿未經開闡。所以者何。執",
    "X62n1184_001:0355c02": "理性者。多廢事修。反誤生西。著事相者。不棄有為。無",
    "X62n1184_001:0355c03": "礙直往。認作權教。方便施設。徑中之徑。顯佛垂慈。益",
    "X62n1184_001:0355c04": "覺親切。若此指示。洵乎蓮宗寶筏。淨土指歸。一口吐",
    "X62n1184_001:0355c05": "盡。一字不留者矣。讀者果能心悅誠服。如說精進。慈",
    "X62n1184_001:0355c06": "尊決定。遙為攝受。八德池中。必生蓮花。神化形遷。定",
    "X62n1184_001:0355c07": "當托質。惟我道人。證明非妄。末學小子。沐手焚香。頂",
    "X62n1184_001:0355c08": "禮展讀。讚歎無已。十疑或問。蓮池寸香。滴髓真傳。如",
    "X62n1184_001:0355c09": "是如是。是書所在。佛祖護念。有緣遇此。當廣流布。散",
    "X62n1184_001:0355c10": "諸香華。而供養之。",
    "X62n1184_001:0355c11": "道光五年仲冬朔月　淨業學人江沅拜撰",
    "X62n1184_001:0355c14": " 自序",
    "X62n1184_001:0355c16": "書名念佛百問者何。夫有問必有答。不言答者。答攝",
    "X62n1184_001:0355c17": "問中。省文也。為數百。而所談皆念佛之事。故名念佛",
    "X62n1184_001:0355c18": "百問焉。或謂曰。斯果彼問而君答之乎。余良久曰。此",
    "X62n1184_001:0355c19": "雖從我這裡出。然我但知其皆談念佛之事。不復憶",
    "X62n1184_001:0355c20": "其果彼問而我答。抑我問而彼答之也。其彼我雖茫",
    "X62n1184_001:0355c21": "然弗知。而所談念佛事。歷歷在茲。姑請淨業之士。用",
    "X62n1184_001:0355c22": "心於念佛者。觀而思之。或可以為螢光之一助。則是",
    "X62n1184_001:0355c23": "已。",
    "X62n1184_001:0355c24": "道光五年歲次乙酉夏六月朔古吳後學悟開書",
    "X62n1184_001:0356a04": "例言四則",
    "X62n1184_001:0356a05": "是書多為在家念佛修行者發。直達心源。痛掃支",
    "X62n1184_001:0356a06": "離紆曲。好心學道之士。願加參會。而區區亦用自",
    "X62n1184_001:0356a07": "警云。",
    "X62n1184_001:0356a08": "此就當時片刻之語。只歸明白曉暢。不求廣說。",
    "X62n1184_001:0356a09": "但為在家說者。自揣薄德。未敢冐昧凟聽于同侶。",
    "X62n1184_001:0356a10": "然內有可通之處。願鑒諸",
    "X62n1184_001:0356a11": "明眼上士。惠我教益。於中錯謬。幸垂斥正。",
    "X62n1184_001:0356a14": "念佛百問",
    "X62n1184_001:0356a16": "清雲間蓮華菴後學沙門　悟開　著",
    "X62n1184_001:0356a17": "淨土法門。不落偏徑。如何正說(一)。",
    "X62n1184_001:0356a18": "此門法道。一切根器齊收。門庭施設。宜乎徹上徹下。",
    "X62n1184_001:0356a19": "五教全該。徹上以被上根。徹下以接下根。信行願。所",
    "X62n1184_001:0356a20": "謂資糧。經律論。皆為助行。要其所歸。總不可離卻淨",
    "X62n1184_001:0356a21": "土三經。如是立說。是名正說。",
    "X62n1184_001:0356a22": "自古及今。東土大善知識。闡揚淨業正說者是誰",
    "X62n1184_001:0356a23": "(二)。",
    "X62n1184_001:0356a24": "正說有二。一者全體大用。通途正說。二者一事一理。",
    "X62n1184_001:0356b01": "逗機正說。古今大善知識。不可勝計。其所著述。多已",
    "X62n1184_001:0356b02": "散亡。今所存者不肖披覽甚寡。惟就見聞。其雲棲彌",
    "X62n1184_001:0356b03": "陀疏鈔。是全體大用。通途正說。如天台十疑。天如或",
    "X62n1184_001:0356b04": "問等。皆是一事一理。逗機正說。淨業行人最關緊要。",
    "X62n1184_001:0356b05": "切須求閱而玩味焉。",
    "X62n1184_001:0356b06": "妙宗鈔。用三觀釋。鈍根難入。其亦偏說乎(三)。",
    "X62n1184_001:0356b07": "觀法高深幽遠。非用天台三觀。不足以彰圓妙。是正",
    "X62n1184_001:0356b08": "說。非偏說也。若鈍根難入者。可長誦觀經。誦之熟。思",
    "X62n1184_001:0356b09": "之熟。隨其經文而想見之。雖不開慧性。不成觀道。亦",
    "X62n1184_001:0356b10": "是麤淺學觀之一法。但止要誦觀經想觀經。不得在",
    "X62n1184_001:0356b11": "觀經外。加一字講究。就在經中。不得妄性議論。不依",
    "X62n1184_001:0356b12": "此說。恐入邪魔。",
    "X62n1184_001:0356b13": "觀想之圓妙。與持名中理一心。相去幾何(四)。",
    "X62n1184_001:0356b14": "同一不可思議。",
    "X62n1184_001:0356b15": "觀經下品。持名往生。此等持名。到何境界(五)。",
    "X62n1184_001:0356b16": "到事一心境界。",
    "X62n1184_001:0356b17": "不到事一心。還得往生否(六)。",
    "X62n1184_001:0356b18": "不到事一心。難以往生。何以知之。阿彌陀經云。一心",
    "X62n1184_001:0356b19": "不亂。其人臨命終時。阿彌陀佛與諸聖眾。現在其前。",
    "X62n1184_001:0356b20": "是人終時。心不顛倒。即得往生阿彌陀佛極樂國土。",
    "X62n1184_001:0356b21": "心不顛倒。一心不亂。雖不能理一心。亦須事一心也",
    "X62n1184_001:0356b22": "明甚。",
    "X62n1184_001:0356b23": "念佛時總有雜想。何能一心(七)。",
    "X62n1184_001:0356b24": "若肯長看無量壽經。靜坐思惟。保管漸得一心。",
    "X62n1184_001:0356c01": "觀經云。欲生彼國者。當修三福。又云。如此三事。名",
    "X62n1184_001:0356c02": "為淨業。又云。此三種業。乃是過去。未來。現在。三世",
    "X62n1184_001:0356c03": "諸佛。淨業正因。據此。已是淨業正因。不必更求觀",
    "X62n1184_001:0356c04": "法可乎(八)。",
    "X62n1184_001:0356c05": "此經正旨。歸在十六觀門。所云淨業正因者。正是偏",
    "X62n1184_001:0356c06": "正之正。非正助之正。猶言如此三福。為淨業中真正",
    "X62n1184_001:0356c07": "之因。不是偏邪之因也。",
    "X62n1184_001:0356c08": "觀經是心作佛。是心是佛。其意云何(九)。",
    "X62n1184_001:0356c09": "作者。修也。言是心修佛道。是心本是佛也。",
    "X62n1184_001:0356c10": "既本是佛。何假修為。所以無心合道。道在是焉。起",
    "X62n1184_001:0356c11": "念興修。修滋妄耳(十)。",
    "X62n1184_001:0356c12": "不修到十分田地。安得無心合道。道在是焉耶。修而",
    "X62n1184_001:0356c13": "滋妄。修成妄滅。不修而妄。妄妄無窮。思之。",
    "X62n1184_001:0356c14": "觀經云。於現身中得念佛三昧。云何為念佛三昧",
    "X62n1184_001:0356c15": "(十一)。",
    "X62n1184_001:0356c16": "梵語三昧。此云正定。亦云正受。念佛三昧者。思專想",
    "X62n1184_001:0356c17": "寂。智與理冥。欲人易曉。復作一說。念即佛。佛即念。念",
    "X62n1184_001:0356c18": "佛一如。亦無念佛之相可得。是名念佛三昧。",
    "X62n1184_001:0356c19": "觀經無量壽佛。身高六十萬億那由他恒河沙由",
    "X62n1184_001:0356c20": "旬。如何觀法(十二)。",
    "X62n1184_001:0356c21": "自他相亡。如說而觀。",
    "X62n1184_001:0356c22": "彌陀疏鈔。何以謂之通途正說(十三)。",
    "X62n1184_001:0356c23": "不矯不枉。無黨無偏。中正和平。獨明厥旨。謂之通途",
    "X62n1184_001:0356c24": "正說。",
    "X62n1184_001:0357a01": "十疑或問。何以謂之一事一理逗機正說(十四)。",
    "X62n1184_001:0357a02": "初欲起信。尚具疑情。十疑論。剖明所以。令其豁然無",
    "X62n1184_001:0357a03": "滯。參禪人。或稍知光影。即輕藐蓮宗。皆由不明佛理。",
    "X62n1184_001:0357a04": "誤入狂癡。天如和尚痛下犍椎。擊開迷網。專為一類",
    "X62n1184_001:0357a05": "之機。發明正旨。謂之一事一理。逗機正說。此二者。最",
    "X62n1184_001:0357a06": "關緊要。故特標出耳。",
    "X62n1184_001:0357a07": "修行之士。得何等氣質。易於入道(十五)。",
    "X62n1184_001:0357a08": "剛健中正純粹。此等氣質。堪作法器。剛能荷擔阿耨",
    "X62n1184_001:0357a09": "多羅三藐三菩提。健能為法為人。中則不落偏徑。正",
    "X62n1184_001:0357a10": "則不生邪思。昔日臨濟初入道。親近黃蘗。睦州見其",
    "X62n1184_001:0357a11": "行業純一。令問黃蘗佛法大意。臨濟三度喫棒。旋於",
    "X62n1184_001:0357a12": "大愚言下。悟徹佛法無多子。當知此時大悟。皆從平",
    "X62n1184_001:0357a13": "日行業純一中來。若非行業純一。雖有百千黃蘗大",
    "X62n1184_001:0357a14": "愚。安能大悟耶。而臨濟之行業純一。亦由氣質之純",
    "X62n1184_001:0357a15": "粹所致。儒書云。顏子深潛純粹。故為孔門高弟。況佛",
    "X62n1184_001:0357a16": "門法器。安可反遜于此。古今稱大善知識者。宗門如",
    "X62n1184_001:0357a17": "馬祖百丈等。教下如清涼天台等。淨土如蓮宗九祖",
    "X62n1184_001:0357a18": "等。皆剛健中正純粹者也。然此且就世諦而論。小而",
    "X62n1184_001:0357a19": "言之耳。其實大智慧根。光明徹乎邊表。豈可言說。我",
    "X62n1184_001:0357a20": "等後生小子。志求大道者。敢弗勉旃。",
    "X62n1184_001:0357a21": "門庭卓立。高不可攀。淺質庸流。望崖而退。安所謂",
    "X62n1184_001:0357a22": "三根普被(十六)。",
    "X62n1184_001:0357a23": "大凡學道。當先知至理。猶儒家修德講學。當先知得",
    "X62n1184_001:0357a24": "堯舜禹湯文武周公孔子之所以為堯舜禹湯文武",
    "X62n1184_001:0357b01": "周公孔子。然後一步一步學將去。縱不成聖。即成賢。",
    "X62n1184_001:0357b02": "不成賢。即成大儒。隨其學力淺深。皆不失為聖門弟",
    "X62n1184_001:0357b03": "子。今念佛人。當先知得阿彌陀佛本願功德。又知得",
    "X62n1184_001:0357b04": "歷祖高風。然後一步一步行將去。不得十分成就。即",
    "X62n1184_001:0357b05": "七八五六。乃至一二分。亦隨其學力淺深。皆得名為",
    "X62n1184_001:0357b06": "淨業成就。既成就已。皆得往生。既往生已。皆得不退。",
    "X62n1184_001:0357b07": "皆得直至無上菩提。何曾不是三根普被哉。彼望崖",
    "X62n1184_001:0357b08": "而退者。不足以語信心人也。信且不真。佛亦無可如",
    "X62n1184_001:0357b09": "何。",
    "X62n1184_001:0357b10": "一二分成就。皆得往生。何故認真念佛二三十年。",
    "X62n1184_001:0357b11": "臨終時。瑞應罕聞。豈如是之久。尚未成就一二分",
    "X62n1184_001:0357b12": "乎(十七)。",
    "X62n1184_001:0357b13": "良繇認真念佛。不是認正念佛。何也。或以切實正法",
    "X62n1184_001:0357b14": "相告。因不順我懷。即不入其耳。或以虗華無益相聞。",
    "X62n1184_001:0357b15": "因恰合我意。即期在必行。不求正法。但任己情。因而",
    "X62n1184_001:0357b16": "逐浪隨波。一生熱閙。所謂擔蔴棄金。唐喪光陰者矣。",
    "X62n1184_001:0357b17": "若欲一二分淨業成就。於茲亟宜猛省。",
    "X62n1184_001:0357b18": "古人謂念佛不礙參禪。參禪不礙念佛。又有謂念",
    "X62n1184_001:0357b19": "佛礙參禪。參禪礙念佛。究竟如何(十八)。",
    "X62n1184_001:0357b20": "法有二門。理無二致。指理言不礙。指法言礙。但理待",
    "X62n1184_001:0357b21": "悟後而明。法即現前所用。法者。方法也。方法即無兩",
    "X62n1184_001:0357b22": "般。心無二用。故言礙。歸源性無二。故言不礙。",
    "X62n1184_001:0357b23": "利根當參禪。鈍根當念佛是否(十九)。",
    "X62n1184_001:0357b24": "參禪與念佛。各從其志可也。若以利鈍配定。是何言",
    "X62n1184_001:0357c01": "歟。志氣堅勇。鈍亦能悟。體究念佛。非利不成。若說祖",
    "X62n1184_001:0357c02": "師門下。專接上根。愚夫愚婦。皆會念佛。此一往之詞",
    "X62n1184_001:0357c03": "耳。",
    "X62n1184_001:0357c04": "參禪悟後。與佛齊肩。念佛往生。不脫生死。然否(二十)。",
    "X62n1184_001:0357c05": "悟後尚待進修。為有業識流注未淨。溈山和尚言之",
    "X62n1184_001:0357c06": "詳矣。只聞極樂世界蓮華中生。不聞極樂世界蓮華",
    "X62n1184_001:0357c07": "中死。蓮池大師言之盡矣。嗟乎。不具正知見。又不明",
    "X62n1184_001:0357c08": "典章。有如此誤。慎之哉。",
    "X62n1184_001:0357c09": "中峯云禪者淨土之禪。淨土者禪之淨土。何謂也",
    "X62n1184_001:0357c10": "(二十一)。",
    "X62n1184_001:0357c11": "梵語禪那。此云靜慮。即慮而靜是定。即靜而慮是慧。",
    "X62n1184_001:0357c12": "所云禪者。定慧耳。淨土法門。亦資定慧。禪與淨土二",
    "X62n1184_001:0357c13": "名雖異。其定慧一也。猶云定慧者。淨土之定慧。淨土",
    "X62n1184_001:0357c14": "者。定慧之淨土。中峯此語。葢策淨業而進定慧之功。",
    "X62n1184_001:0357c15": "誡參徒而開淨土之行。乃禪淨雙修語也。",
    "X62n1184_001:0357c16": "禪淨雙修。要分前後。還是一時(二十二)。",
    "X62n1184_001:0357c17": "達磨宗旨。超越教乘。不同四禪八定。所以古人道。這",
    "X62n1184_001:0357c18": "箇尚不與教乘合。何況儒書。是知應分前後。若先參",
    "X62n1184_001:0357c19": "禪見性。而更修淨業。最為順理。古來宗門龍象。並宏",
    "X62n1184_001:0357c20": "淨業者。皆如此。",
    "X62n1184_001:0357c21": "天衣云。生則決定生。去則實不去。何謂也(二十三)。",
    "X62n1184_001:0357c22": "淨土往生。佛無虗語。故云生則決定生。若了彌陀即",
    "X62n1184_001:0357c23": "本性。本性即彌陀。而如來者。無所從來。亦無所去。故",
    "X62n1184_001:0357c24": "云去則實不去。此理事並舉。權實雙彰語也。",
    "X62n1184_001:0358a01": "淨土法門。每稱禪觀。是何等禪耶(二十四)。",
    "X62n1184_001:0358a02": "非達磨禪。亦非四禪八定禪。所云禪者。乃體究念佛。",
    "X62n1184_001:0358a03": "即持名中理持工夫。然持名至理一心之極。達磨禪。",
    "X62n1184_001:0358a04": "四禪八定。非二致也。",
    "X62n1184_001:0358a05": "禪淨雙修。宜先禪後淨。前已聞命。但何以不可齊",
    "X62n1184_001:0358a06": "修。其有說乎(二十五)。",
    "X62n1184_001:0358a07": "念佛不怕取相。參禪先要離相。取與離。難以並行修",
    "X62n1184_001:0358a08": "習。",
    "X62n1184_001:0358a09": "滯名著相。未離妄緣。達士所譏。良由是矣(二十六)。",
    "X62n1184_001:0358a10": "念阿彌陀佛正覺圓滿之名。觀極樂世界清淨莊嚴",
    "X62n1184_001:0358a11": "之相。如此滯著。只怕未能切實。果能切實。則世間種",
    "X62n1184_001:0358a12": "種幻化妄緣。自當遠離。正是捨妄歸真之法。背塵合",
    "X62n1184_001:0358a13": "覺之方。況此取相離相。皆是入門方便。譬若心欲到",
    "X62n1184_001:0358a14": "家。不從其門而入。還能到家否。",
    "X62n1184_001:0358a15": "每見古德指示念佛之間。覷箇是誰。與參話頭相",
    "X62n1184_001:0358a16": "似。又云自問阿那箇是本性阿彌陀。其法如此(廿七)。",
    "X62n1184_001:0358a17": "此是後代師家變法。並非佛說淨業正旨。在師家意",
    "X62n1184_001:0358a18": "中欲人悟明本性。然間看誰字尚可。若自問阿那箇",
    "X62n1184_001:0358a19": "是本性阿彌陀。未免引起識情湊泊之弊。近時為師",
    "X62n1184_001:0358a20": "者遷就學人尤甚。作家宗師。決不如是。",
    "X62n1184_001:0358a21": "學者皆稱參禪能悟。念佛不能悟。故知念佛不及",
    "X62n1184_001:0358a22": "參禪(二十八)。",
    "X62n1184_001:0358a23": "念佛不能悟。齊東野人之語。楞嚴大勢至圓通章云。",
    "X62n1184_001:0358a24": "不假方便。自得心開。言心開。豈非悟境。觀經上器往",
    "X62n1184_001:0358b01": "生章云。解第一義。言解第一義。豈非悟境。達唯心淨",
    "X62n1184_001:0358b02": "土。了本性彌陀。言達言了。豈非悟境。以要言之。體究",
    "X62n1184_001:0358b03": "念佛。皆悟境也。觀雲棲疏鈔理一心文中自明。不過",
    "X62n1184_001:0358b04": "淨土法門。以信願往生。而行修念佛。是緊要正旨。悟",
    "X62n1184_001:0358b05": "不悟。不計也。所以永明禪師有但得見彌陀。何愁不",
    "X62n1184_001:0358b06": "開悟之料簡。當知非因無能悟而言此也。至于達磨",
    "X62n1184_001:0358b07": "禪宗。學者若到桶底脫落。更透過末後牢關。做箇脫",
    "X62n1184_001:0358b08": "灑漢子。此等人作略。超過一切法門。所以謂之祖師",
    "X62n1184_001:0358b09": "禪也。",
    "X62n1184_001:0358b10": "四種念佛。其說如何(二十九)。",
    "X62n1184_001:0358b11": "四種者。謂持名念佛。觀像念佛。觀想念佛。實相念佛",
    "X62n1184_001:0358b12": "也。觀像所以束斂身心。可為觀想之前導。持名之助",
    "X62n1184_001:0358b13": "緣。實相者。離一切相之相也。離過絕非。不可思議。持",
    "X62n1184_001:0358b14": "名至理一心。觀想至覺觀雙亡。則同歸實相也。此念",
    "X62n1184_001:0358b15": "佛之極則。神功妙用。非口頭三昧者所能窺測。",
    "X62n1184_001:0358b16": "念佛素稱簡易。何以今說如是之難(三十)。",
    "X62n1184_001:0358b17": "簡易之語。其意有二。一則就其中下之根。說要截斷",
    "X62n1184_001:0358b18": "輪迴。徑往西方。永超生死。只消專志念佛。心不顛倒。",
    "X62n1184_001:0358b19": "不論賢愚。皆能成就。故云簡易。一據六度萬行。祗劫",
    "X62n1184_001:0358b20": "熏修。方成佛道。今則六字洪名。不拘久近。果能正念",
    "X62n1184_001:0358b21": "分明。便得彌陀接引。托質蓮胎。俱臻不退。豈非簡易。",
    "X62n1184_001:0358b22": "古人謂萬修萬人去。然今念佛而未必往生者何",
    "X62n1184_001:0358b23": "故(三十一)。",
    "X62n1184_001:0358b24": "楞嚴經云。憶佛念佛。現前當來。必定見佛。此乃感應",
    "X62n1184_001:0358c01": "使然。若萬人真實感。則萬人真實應。此之謂萬修萬",
    "X62n1184_001:0358c02": "人去也。往生念佛之人。口雖念佛。心不依佛。仍舊自",
    "X62n1184_001:0358c03": "逞主見。如何若何。一聞真切語。便難而畏之。一聞方",
    "X62n1184_001:0358c04": "便語。便易而忽之。如此念佛。實則具文而已。未必往",
    "X62n1184_001:0358c05": "生。若見難不畏。見易不忽。常求開導。時切精思。依佛",
    "X62n1184_001:0358c06": "念佛。古人語。決非誑汝。",
    "X62n1184_001:0358c07": "既發願往生。只須念佛。何假修諸功德。轉成有漏",
    "X62n1184_001:0358c08": "之因(三十二)。",
    "X62n1184_001:0358c09": "凡修佛道。福慧並尊。有漏無漏。隨人心向。不可因有",
    "X62n1184_001:0358c10": "漏之福無常。而遂廢莊嚴佛土之大福德也。故彌陀",
    "X62n1184_001:0358c11": "經云。不可以少善根福德因緣得生彼國。善根。念佛",
    "X62n1184_001:0358c12": "也。福德因緣。修諸功德也。無量壽經三輩往生章云。",
    "X62n1184_001:0358c13": "發菩提心。修諸功德。奉持齋戒。起立塔像。飯食沙門。",
    "X62n1184_001:0358c14": "懸繒然燈。散華燒香。觀無量壽佛經云。欲生彼國者。",
    "X62n1184_001:0358c15": "當修三福。一者孝養父母。奉侍師長。慈心不殺。修十",
    "X62n1184_001:0358c16": "善業。二者受持三歸。具足眾戒。不犯威儀。三者發菩",
    "X62n1184_001:0358c17": "提心。深信因果。讀誦大乘。勸進行者。又云發三種心。",
    "X62n1184_001:0358c18": "即便往生。何等為三。一者至誠心。二者深心。三者迴",
    "X62n1184_001:0358c19": "向發願心。具三心者。必生彼國。如此等說。難以備舉。",
    "X62n1184_001:0358c20": "學者宜盡心焉。",
    "X62n1184_001:0358c21": "念佛本屬易行。若如前說。其不令人裹足乎(三十三)。",
    "X62n1184_001:0358c22": "佛不異語。惟在當人善會耳。根性固有利鈍。而人力",
    "X62n1184_001:0358c23": "又有瘠肥。但當思勉其鞠躬盡瘁。豈可漫諉之於力",
    "X62n1184_001:0358c24": "不足也耶。",
    "X62n1184_001:0359a01": "在俗念佛。輙為善務糾纏。有何方便。不礙修持(三",
    "X62n1184_001:0359a02": "十四)。",
    "X62n1184_001:0359a03": "此事全在當人善於調處。調處得宜。即不礙也。",
    "X62n1184_001:0359a04": "念佛與持呪相似否(三十五)。",
    "X62n1184_001:0359a05": "不相似。呪具威神之力。不可思議。但如法加持。即成",
    "X62n1184_001:0359a06": "機感。不用體究也。念佛者。有事有理。有性有相。有權",
    "X62n1184_001:0359a07": "有實。要由體究而得明了。故不相似。",
    "X62n1184_001:0359a08": "念佛與誦經相似否(三十六)。",
    "X62n1184_001:0359a09": "可云相似。何以故。誦經者。散之而為經中若干文義。",
    "X62n1184_001:0359a10": "若干句義。若干字義。收之則不出一佛義。天台云。言",
    "X62n1184_001:0359a11": "佛便周是也。今念佛者。即是念一切經義。一切文義。",
    "X62n1184_001:0359a12": "一切句義。一切字義。何以故。佛是覺義。經云。無上妙",
    "X62n1184_001:0359a13": "覺。徧諸十方。出生如來。與一切法。同體平等是也。",
    "X62n1184_001:0359a14": "念佛工夫。有幾等次序。有幾時更為要緊(三十七)。",
    "X62n1184_001:0359a15": "次序三。一者專心念佛。二者究心念佛。三者一心念",
    "X62n1184_001:0359a16": "佛。更為要緊三。一者病時。二者老時。三者死時。",
    "X62n1184_001:0359a17": "念佛時有雜念起。問此雜念從何來(三十八)。",
    "X62n1184_001:0359a18": "人之一身。止有一念。念佛之念即是他。雜念之念亦",
    "X62n1184_001:0359a19": "即是他。只因這一念。不能全分歸於念佛。即有少分",
    "X62n1184_001:0359a20": "在念佛之外。雜念者。即此少分佛外之念。驀地裡兜",
    "X62n1184_001:0359a21": "著塵勞業種。乘此念佛時插入耳。",
    "X62n1184_001:0359a22": "如何得除去雜念(三十九)。",
    "X62n1184_001:0359a23": "不消除得。但自抖擻精神。以此一念。全提在佛上。雜",
    "X62n1184_001:0359a24": "念即無。",
    "X62n1184_001:0359b01": "雖知如是。奈精力罷弱。不能使之即無。又當如何",
    "X62n1184_001:0359b02": "(四十)。",
    "X62n1184_001:0359b03": "道力未充。多諸散亂。收攝六根。漸歸清淨。不得已。姑",
    "X62n1184_001:0359b04": "設方便袪之。念佛時當雜念起。不要理會他。我只是",
    "X62n1184_001:0359b05": "念。更加目注佛像。或念注佛像。自無雜念矣。",
    "X62n1184_001:0359b06": "如此做去。始而果好。但久久。又有雜念起時如何",
    "X62n1184_001:0359b07": "(四十一)。",
    "X62n1184_001:0359b08": "內心渾濁。外境紛拏。念佛便不得力。甚至雜念纏擾",
    "X62n1184_001:0359b09": "不開。此時不必焦燥。但結湛心思。令六字洪名。一一",
    "X62n1184_001:0359b10": "從念提起。由口出聲。耳中歷歷聽聞。又復念中流出。",
    "X62n1184_001:0359b11": "循環貫攝。不令間斷。雜念自無。",
    "X62n1184_001:0359b12": "如此固妙。奈有鈍根不能者。又且如何(四十二)。",
    "X62n1184_001:0359b13": "智者大師。開忻厭二門。初心入道。切須起忻厭心。忻",
    "X62n1184_001:0359b14": "厭一生。精進自發。內心渾濁。漸見澄清。外境紛拏。自",
    "X62n1184_001:0359b15": "然消散。念佛時。便覺輕安適悅。若忻厭不生。竟無入",
    "X62n1184_001:0359b16": "路矣。如不會做工夫。念佛而多雜想者。可將南無阿",
    "X62n1184_001:0359b17": "彌陀佛六个字。當念佛一聲即記在南字上。第二聲",
    "X62n1184_001:0359b18": "記在無字上。又阿又彌又陀又佛又南連環。記認不",
    "X62n1184_001:0359b19": "斷。一切雜念。無處出生矣。",
    "X62n1184_001:0359b20": "上根念佛。亦有雜念。如何遣法(四十三)。",
    "X62n1184_001:0359b21": "圓覺經云。知是空華。即無輪轉。亦無身心。受彼生死。",
    "X62n1184_001:0359b22": "而況於雜念者乎。",
    "X62n1184_001:0359b23": "念佛多年。何故終不得力(四十四)。",
    "X62n1184_001:0359b24": "自無主宰。但隨波逐浪。任爾多年。何能得力。",
    "X62n1184_001:0359c01": "往生不往生。利害在甚麼處(四十五)。",
    "X62n1184_001:0359c02": "與阿彌陀佛。一念相應。利也。有一絲放不下。害也。相",
    "X62n1184_001:0359c03": "應者。猶云同聲相應。同氣相求意也。",
    "X62n1184_001:0359c04": "淨業以何為根。以何為因。以何為究竟(四十六)。",
    "X62n1184_001:0359c05": "淨業行人。當以菩提心為根。以念佛為因。以自利利",
    "X62n1184_001:0359c06": "他為究竟。",
    "X62n1184_001:0359c07": "一毫之善。皆可回向西方。今不念佛。但誦經故呪。",
    "X62n1184_001:0359c08": "回向西方。想亦不違教理(四十七)。",
    "X62n1184_001:0359c09": "讀誦大乘。經有明文。然是助行。觀經以修觀。彌陀經",
    "X62n1184_001:0359c10": "以執持名號。斯為正行。棄正修助。未達深理。殊不知",
    "X62n1184_001:0359c11": "觀想持名者。正使轉生成熟。至命終時易于感應。修",
    "X62n1184_001:0359c12": "餘行者。恐願力稍疎。為他歧移奪。而致障往生耳。",
    "X62n1184_001:0359c13": "念佛不要長齋否(四十八)。",
    "X62n1184_001:0359c14": "若已先發菩提心。決不再問此語。昔日馬祖因官人",
    "X62n1184_001:0359c15": "問肉。喫即是。不喫即是。祖云。喫是中丞祿。不喫是中",
    "X62n1184_001:0359c16": "丞福。此語大有意味。",
    "X62n1184_001:0359c17": "念佛人不能長齋。亦得往生否(四十九)。",
    "X62n1184_001:0359c18": "凡有過。甚微薄。更功能掩過。而念佛求生極樂。心甚",
    "X62n1184_001:0359c19": "親切。至臨命終時。道力勝于業力。決可往生。",
    "X62n1184_001:0359c20": "念佛門中。帶惑往生。十念成就等說。學人耳邊。大",
    "X62n1184_001:0359c21": "誤之極(五十)。",
    "X62n1184_001:0359c22": "佛不誤人。人自誤耳。何謂自誤。恃容帶惑往生。居然",
    "X62n1184_001:0359c23": "造業。為有十念成就。任意因循。豈知帶惑者。不待三",
    "X62n1184_001:0359c24": "惑斷盡耳。十念者。就極忙人。不暇多念者言也。念佛",
    "X62n1184_001:0360a01": "人。不悟此旨。蹉跎過了。臨命終時。業力勝于道力。奈",
    "X62n1184_001:0360a02": "何奈何。所以平日間。必當洗除惡習。警策善根。不致",
    "X62n1184_001:0360a03": "自誤也。",
    "X62n1184_001:0360a04": "蓮池大師臨示寂。囑云。老實念佛。唯老實念佛。故",
    "X62n1184_001:0360a05": "不必講求論議(五十一)。",
    "X62n1184_001:0360a06": "老實者。純真無妄之謂。非不講求。為老實也。經云。佛",
    "X62n1184_001:0360a07": "法無人說。雖慧莫能了。世稱質樸者為老實人。若全",
    "X62n1184_001:0360a08": "無知識。則名呆人矣。今云老實念佛。非呆念佛。可想",
    "X62n1184_001:0360a09": "而知。",
    "X62n1184_001:0360a10": "世人六亂妄想。剎那不住。求个毫無知識底呆人",
    "X62n1184_001:0360a11": "念佛如何(五十二)。",
    "X62n1184_001:0360a12": "雖是呆人。他聞說念佛好。便歡喜。得知念佛好。聞說",
    "X62n1184_001:0360a13": "念佛生西方。他又歡喜。得知念佛生西方。於是遂呆",
    "X62n1184_001:0360a14": "念佛。今日呆念。明日呆念。直呆念到命欲終時。忽然",
    "X62n1184_001:0360a15": "阿彌陀佛放光接引。彈指往生極樂世界。此等人。可",
    "X62n1184_001:0360a16": "謂呆而不呆。若是聦明會打算人。無所不通。無所不",
    "X62n1184_001:0360a17": "曉。今日忙。明日忙。若功垂後世者。置弗論。直忙到臘",
    "X62n1184_001:0360a18": "月三十日。忽然業積如山。面前齊現。此時無計可施。",
    "X62n1184_001:0360a19": "待人發放。此等人。可謂不呆而呆。所謂如來說為可",
    "X62n1184_001:0360a20": "憐愍者是也。",
    "X62n1184_001:0360a21": "修行不得進境咎在何處(五十三)。",
    "X62n1184_001:0360a22": "修行者無他。但滅諸習染之氣而已。譬如磨鏡。垢去",
    "X62n1184_001:0360a23": "明存。一切眾生。皆有種種習氣。所以輪轉生死。念佛",
    "X62n1184_001:0360a24": "者。令其心歸大覺。習染潛消。若初果之破盡見惑。二",
    "X62n1184_001:0360b01": "果之復破思惑六品。三果之再破思惑三品。四果之",
    "X62n1184_001:0360b02": "破盡見思。緣覺之侵習。十地菩薩。地地之分斷一品",
    "X62n1184_001:0360b03": "無明。等妙二覺。亦復如是。此等斷惑。我輩安能。祇可",
    "X62n1184_001:0360b04": "求佛攝受。順佛方便慈恩。帶惑往生。然粗重垢染。不",
    "X62n1184_001:0360b05": "得消除。成何修道者。即如貪瞋癡愛。嫉妒謟曲。乃至",
    "X62n1184_001:0360b06": "機械變詐。名利私心等。皆為障道惡緣。我不能除。被",
    "X62n1184_001:0360b07": "其所障。所以修行不得進境。",
    "X62n1184_001:0360b08": "親師近友。常愁牽入火坑。瞎煉盲修。又恐終成骨",
    "X62n1184_001:0360b09": "董。聞思既失。進退何憑(五十四)。",
    "X62n1184_001:0360b10": "末世法弱魔強。不必言矣。然虗心察取。天下未必無",
    "X62n1184_001:0360b11": "人也。此時看經一事不可緩。但要知得看經道理。假",
    "X62n1184_001:0360b12": "如念佛人看經。應先取淨土門中經書。詳加參究。須",
    "X62n1184_001:0360b13": "會理通源。勿迷情偏執。本門明白。復及餘經。隨其心",
    "X62n1184_001:0360b14": "力可耳。如今在家居士。多取一本金剛經註解看了。",
    "X62n1184_001:0360b15": "雖修淨業。而淨業經書反不在意。真無益而有損。",
    "X62n1184_001:0360b16": "金剛經神妙不測。彌陀經平實無奇。二經相較。勝",
    "X62n1184_001:0360b17": "劣可知(五十五)。",
    "X62n1184_001:0360b18": "修行之士看佛經。解佛義。神妙不測以為勝。平實無",
    "X62n1184_001:0360b19": "奇以為劣。大不可也。看經解義。要於神妙不測處。尋",
    "X62n1184_001:0360b20": "出平實無奇底理來。平實無奇處。尋出神妙不測底",
    "X62n1184_001:0360b21": "理來。方稱具眼。",
    "X62n1184_001:0360b22": "無量壽經三輩往生章。三說發菩提心。為往生樞",
    "X62n1184_001:0360b23": "要。今何各知識開示於人。惟念佛是說。不及菩提",
    "X62n1184_001:0360b24": "心(五十六)。",
    "X62n1184_001:0360c01": "龍舒校本。遺漏發菩提心句。雲栖正之。省菴法師。諄",
    "X62n1184_001:0360c02": "諄於此。作勸發菩提心文。極為懇切。從上大善知識。",
    "X62n1184_001:0360c03": "開念佛法門。必以勸發菩提心為首務。始盡廣大法",
    "X62n1184_001:0360c04": "門旨趣。若近時者。日趨日下。儒書云。何足算也。",
    "X62n1184_001:0360c05": "無量壽經。劇談五善五惡等文。類似小乘經典(五",
    "X62n1184_001:0360c06": "十七)。",
    "X62n1184_001:0360c07": "經云多有菩薩。欲聞此經而不能得。豈小乘經典耶。",
    "X62n1184_001:0360c08": "依文不依義。如之何其可也。既有此問。試作一解。良",
    "X62n1184_001:0360c09": "由此經。于經法滅盡之後。尚留世百年以度有緣。而",
    "X62n1184_001:0360c10": "末世之中。根器益鈍。我佛悲心徹底。譬如長者告誡",
    "X62n1184_001:0360c11": "其子。而子性愚劣難曉。為作切實語。就子可曉者而",
    "X62n1184_001:0360c12": "語之耳。",
    "X62n1184_001:0360c13": "回向之詞。輙謂普為眾生。廣度眾生。如此虗願而",
    "X62n1184_001:0360c14": "云有願必成。人所難信(五十八)。",
    "X62n1184_001:0360c15": "有口無心。可稱虗願。實有其心。便為實願。故曰必底",
    "X62n1184_001:0360c16": "也。現在之普為。當來之廣度。若突然孤起。未免空談。",
    "X62n1184_001:0360c17": "華嚴經中善財童子。徧參知識。必云我已先發阿耨",
    "X62n1184_001:0360c18": "多羅三藐三菩提心。而未知菩薩。云何學菩薩道。修",
    "X62n1184_001:0360c19": "菩薩行。我聞聖者。善能誘誨。願為我說。此是第一發",
    "X62n1184_001:0360c20": "心修行好榜樣。既已先發菩提心。則一切修行。皆從",
    "X62n1184_001:0360c21": "菩提心中流出。而普為眾生。廣度眾生等。盡是菩提",
    "X62n1184_001:0360c22": "心感發。真實不虗。何有不遂之理。",
    "X62n1184_001:0360c23": "彌陀經云。不可以少善根福德因緣得生彼國。故",
    "X62n1184_001:0360c24": "知多則得生。少則不生也(五十九)。",
    "X62n1184_001:0361a01": "按無量壽經三輩往生。此專指上輩說。中下二輩。自",
    "X62n1184_001:0361a02": "有差等。",
    "X62n1184_001:0361a03": "念佛貴乎心持。何必出聲(六十)。",
    "X62n1184_001:0361a04": "心持念佛。頗合深旨。但出聲念佛者。即以佛聲而為",
    "X62n1184_001:0361a05": "助緣。有自他兼益之妙。",
    "X62n1184_001:0361a06": "然則默念可乎(六十一)。",
    "X62n1184_001:0361a07": "獨自念佛。聲默皆宜。若隨眾念佛。定應出聲。",
    "X62n1184_001:0361a08": "或謂六字念。尚存皈敬之意。四字念。竟是直稱名",
    "X62n1184_001:0361a09": "號。以為不可。然否(六十二)。",
    "X62n1184_001:0361a10": "古無此說。此隨世諦知見。然其稱名之義。不屬于此",
    "X62n1184_001:0361a11": "也。",
    "X62n1184_001:0361a12": "昏沈中念佛。亦有利益否(六十三)。",
    "X62n1184_001:0361a13": "昏沈中念佛。正是口念心不念耳。切須自己警覺。勿",
    "X62n1184_001:0361a14": "使慣常。",
    "X62n1184_001:0361a15": "世稱在家念佛誦經。能令兒孫稀少。果有其事否",
    "X62n1184_001:0361a16": "(六十四)。",
    "X62n1184_001:0361a17": "為善降福。為惡降殃。此一定之理。今以念佛誦經而",
    "X62n1184_001:0361a18": "降之殃。豈念佛誦經。為惡事耶。理云何通。又乏兒孫",
    "X62n1184_001:0361a19": "之人。世間不少。未必是念佛誦經者也。此就世法而",
    "X62n1184_001:0361a20": "言。若論佛法。兒孫者。前世所結之業緣耳。賢兒孫是",
    "X62n1184_001:0361a21": "善業緣。不肖兒孫是惡業緣。無常之法。盡是夢幻泡",
    "X62n1184_001:0361a22": "影。",
    "X62n1184_001:0361a23": "念佛之緩急。佛聲之高低。念時之行坐。如何合法",
    "X62n1184_001:0361a24": "(六十五)。",
    "X62n1184_001:0361b01": "念佛太緩。則散而無力。太急。則失于自在。不緩不急。",
    "X62n1184_001:0361b02": "則安詳清朗。佛聲太高。恐傷氣力。太低。易入昏散。不",
    "X62n1184_001:0361b03": "高不低。則悠揚和雅。在道場。大眾念佛。行坐自有定",
    "X62n1184_001:0361b04": "香。若二三知己。自在念佛。只取念佛如法。不必拘定",
    "X62n1184_001:0361b05": "常例。不妨通融。大約坐時宜多。行時宜少。又清朗時",
    "X62n1184_001:0361b06": "宜多坐。昏散時宜多行。此其大意也。",
    "X62n1184_001:0361b07": "近見佛七期中。晚間跑香念佛。謂之搶西方。有此",
    "X62n1184_001:0361b08": "法否(六十六)。",
    "X62n1184_001:0361b09": "余始聞。不覺大駭。西方可搶耶。良由不信念佛。輕賤",
    "X62n1184_001:0361b10": "念佛。甚至信心者。不肯念佛。皆為此等無稽之談所",
    "X62n1184_001:0361b11": "誤。遂不能興起道心。且多令有識者避之而莫及。吁",
    "X62n1184_001:0361b12": "可怪也已。可痛也已。",
    "X62n1184_001:0361b13": "一心不亂。再求開示(六十七)。",
    "X62n1184_001:0361b14": "心月孤圓。光吞萬象。心不自心。亂從何起。若向第二",
    "X62n1184_001:0361b15": "門頭。不無方便。譬如一个人愛了一件事。或琹棋書",
    "X62n1184_001:0361b16": "畫。或絲竹管絃。他切心于此。直是性命不顧。寒不知",
    "X62n1184_001:0361b17": "寒。熱不知熱。倦不知倦。饑不知饑。一切正事。都也拋",
    "X62n1184_001:0361b18": "却。若有人來阻撓。恨不可言。如今將念佛求生西方",
    "X62n1184_001:0361b19": "這事。亦是如是。便是一心不亂。",
    "X62n1184_001:0361b20": "念佛人何病最大。何病最多(六十八)。",
    "X62n1184_001:0361b21": "湛寂靈明。本來無病。情生智隔。諸病生焉。於中偏病",
    "X62n1184_001:0361b22": "最大。貪病最多。然非獨念佛。一切修行同此。故永明",
    "X62n1184_001:0361b23": "壽禪師。著宗鏡錄百卷。萬善同歸集六卷。皆醫偏病",
    "X62n1184_001:0361b24": "之妙藥也。",
    "X62n1184_001:0361c01": "偏貪之病。愚者固爾。恐賢者未必如是(六十九)。",
    "X62n1184_001:0361c02": "偏見貪習。設賢者有此。其病愈細。當知鬥爭堅固。並",
    "X62n1184_001:0361c03": "由偏病使然。佛法衰殘。皆因貪習所壞。言念及此。不",
    "X62n1184_001:0361c04": "覺淚下。",
    "X62n1184_001:0361c05": "設欲迴狂瀾于既倒。如何而可(七十)。",
    "X62n1184_001:0361c06": "全賴有力大人。念佛深恩。大家扶起。不肖福德雖無。",
    "X62n1184_001:0361c07": "敢效執鞭之役。",
    "X62n1184_001:0361c08": "即今闡揚念佛法門。應以何為先務(七十一)。",
    "X62n1184_001:0361c09": "儒教有云。事必師古。又有云。一須人品高。二須師法",
    "X62n1184_001:0361c10": "古。我等佛門修道。亦當奉此語。擇取古人為法。縱不",
    "X62n1184_001:0361c11": "合時宜。何妨隨緣度日。",
    "X62n1184_001:0361c12": "擇取古人為法。請示何人(七十二)。",
    "X62n1184_001:0361c13": "事求簡約。為功必深。泛濫多歧。有名無實。今佛門中。",
    "X62n1184_001:0361c14": "要人所熟悉。兼多考據者。則永明壽禪師。蓮池大師。",
    "X62n1184_001:0361c15": "省菴法師。三人而已。",
    "X62n1184_001:0361c16": "淨業中。書籍煩多。亦求簡約。人所易于取閱者何",
    "X62n1184_001:0361c17": "書(七十三)。",
    "X62n1184_001:0361c18": "蓮池大師雲栖法彚。四明知禮法師妙宗鈔。省菴法",
    "X62n1184_001:0361c19": "師著有省菴法師遺書。皆必要者也。其永明萬善同",
    "X62n1184_001:0361c20": "歸集。雖非專主淨業。然修淨業者。不可少也。若宗鏡",
    "X62n1184_001:0361c21": "錄。文富義繁。乃第一大部論修道書。不可忽也。宋時",
    "X62n1184_001:0361c22": "王日休居士。有龍舒淨土文。本朝吳中彭二林居士。",
    "X62n1184_001:0361c23": "所訂淨土聖賢錄。皆淨業正範。斯二居士者。在家念",
    "X62n1184_001:0361c24": "佛。真切修持。法門之柱石也。日來拙刻蓮宗九祖傳",
    "X62n1184_001:0362a01": "略。欲使蓮宗正派源流。有所依憑。而為文甚少。最簡",
    "X62n1184_001:0362a02": "矣。",
    "X62n1184_001:0362a03": "為法為人。以何為先(七十四)。",
    "X62n1184_001:0362a04": "先為自己。何以故。若不先為自己。使己通達。安能為",
    "X62n1184_001:0362a05": "法為人。不但不能為法為人。實多誤法誤人。并自誤",
    "X62n1184_001:0362a06": "不少。佛法大事。八十老翁入場屋。不是小兒戲。不可",
    "X62n1184_001:0362a07": "不知也。",
    "X62n1184_001:0362a08": "好為人師。並非惡意。何以有過(七十五)。",
    "X62n1184_001:0362a09": "好為者。實自用自專。未曾明白。而自以為明白者也。",
    "X62n1184_001:0362a10": "所以有過。",
    "X62n1184_001:0362a11": "出家受戒。不必言矣。在家男女。入道如何(七十六)。",
    "X62n1184_001:0362a12": "已發正信正願。即當先受三皈。行之既熟。當自己發",
    "X62n1184_001:0362a13": "心。進受五戒。但先當擇有出家明師。方可求受。其菩",
    "X62n1184_001:0362a14": "薩戒。準梵網經十重四十八輕者。正是菩薩戒相。必",
    "X62n1184_001:0362a15": "自己敬發大心。切不可趁其高興。隨人上下而受佛",
    "X62n1184_001:0362a16": "戒。此時受戒之際。第一要緊殷重心。恭敬心。千生難",
    "X62n1184_001:0362a17": "遇心。發大菩提心。斷不可草草輕聽時下慫恿之語。",
    "X62n1184_001:0362a18": "彼引經引古。俱非時之說也。其式叉摩那。以訛傳訛。",
    "X62n1184_001:0362a19": "無人指正。可歎也。不肖狂言若是者。非阻其勝緣。實",
    "X62n1184_001:0362a20": "激發其勝心而成此勝緣耳(式义摩那出家眾也今以處女當之故云訛)。",
    "X62n1184_001:0362a21": "倘不受皈戒。還可修行否(七十七)。",
    "X62n1184_001:0362a22": "亦可修行。但應明白不受之故。既合正理則可。不然",
    "X62n1184_001:0362a23": "觀經云。受持三歸。具足眾戒。是為淨業正因。不肖更",
    "X62n1184_001:0362a24": "有一言。若女人欲受歸戒者。不妨請師至家。堂十設",
    "X62n1184_001:0362b01": "座敬受。",
    "X62n1184_001:0362b02": "淨土十要西方合論。後載紀夢一篇。是事甚奇(七",
    "X62n1184_001:0362b03": "十八)。",
    "X62n1184_001:0362b04": "奇不奇。姑置。末後一則語。宜志之。中郎曰。吾不圖樂",
    "X62n1184_001:0362b05": "之至此極也。使吾生時嚴持戒律尚不至此。大都乘",
    "X62n1184_001:0362b06": "戒俱急。生品最高。次戒急。生最穩。若有乘無戒。多為",
    "X62n1184_001:0362b07": "業力所牽。流入八部鬼神眾去。余親見同人矣。弟般",
    "X62n1184_001:0362b08": "若氣分頗深。戒定力甚少。夫悟理不能生戒定。亦狂",
    "X62n1184_001:0362b09": "慧也。歸五濁。趁強健。實悟實修。兼持淨願。勤行方便。",
    "X62n1184_001:0362b10": "憐憫一切。不久自有良晤。一入他途。可怖可畏。如不",
    "X62n1184_001:0362b11": "能持戒。有龍樹六齋法見存。遵而行之。殺戒尤急。寄",
    "X62n1184_001:0362b12": "語同學。未有日啟鸞刀。口貪滋味。而能生清泰者也。",
    "X62n1184_001:0362b13": "雖說法如雲如雨。何益于事。此則是真語實語。真可",
    "X62n1184_001:0362b14": "謂助揚佛化者也。宜志之。",
    "X62n1184_001:0362b15": "觀經云。讀誦大乘。然大乘經典甚夥。當讀何經為",
    "X62n1184_001:0362b16": "要(七十九)。",
    "X62n1184_001:0362b17": "讀誦大乘者。三經而外。常誦華嚴圓覺最勝。其餘隨",
    "X62n1184_001:0362b18": "力可耳。",
    "X62n1184_001:0362b19": "當讀經時。要解義。抑直讀(八十)。",
    "X62n1184_001:0362b20": "龐居士偈云。讀經須解義。解義即修行。若依了義學。",
    "X62n1184_001:0362b21": "即入涅槃城。但正讀時。不必停聲解義。讀時且取熟。",
    "X62n1184_001:0362b22": "待定靜之候。隨摘一文一句。細味其意。或再取善解。",
    "X62n1184_001:0362b23": "參而會之。久之自有會得處。即所謂解義也。",
    "X62n1184_001:0362b24": "金剛經為世所重。何不入常誦之例(八十一)。",
    "X62n1184_001:0362c01": "世人誦經修行此經者。比比皆是。想因見過壇經。謂",
    "X62n1184_001:0362c02": "五祖示人云。熟讀金剛經。能明心見性故耳。然古今",
    "X62n1184_001:0362c03": "來誦經者甚多。而有會于心者絕少。何也。據不省看",
    "X62n1184_001:0362c04": "來。無他。但為註解所誤。縱有悟處。俱是識情計度。非",
    "X62n1184_001:0362c05": "真悟也。殊不知金剛經。但熟讀。忽爾會得。畢竟有个",
    "X62n1184_001:0362c06": "入處。故五祖云云耳。然此意未易與人道也。",
    "X62n1184_001:0362c07": "一切經典。註者甚多。俱誤人耶(八十二)。",
    "X62n1184_001:0362c08": "噫。此何說也。各有機宜。不可一例。華嚴經。則有清涼",
    "X62n1184_001:0362c09": "疏鈔。華嚴合論。圓覺。則有圭峯略疏。清涼國師。千古",
    "X62n1184_001:0362c10": "正解。若倦于煩長。即觀合論。李長者。提唱十住初心。",
    "X62n1184_001:0362c11": "便成正覺。誠哉是言也。圭峯禪師所解圓覺略疏一",
    "X62n1184_001:0362c12": "種。簡而詳到。妙品也。其餘他經註解。不及備說。",
    "X62n1184_001:0362c13": "念佛本極要好。忽有人非理相加。及意外事。橫生",
    "X62n1184_001:0362c14": "觸惱。不能不動瞋心。奈何(八十三)。",
    "X62n1184_001:0362c15": "或念無常而自覺。或咎惡業之自招。或憐憫彼人之",
    "X62n1184_001:0362c16": "愚癡。或保護自己之正念。寒山子偈云。瞋是心中火。",
    "X62n1184_001:0362c17": "能燒功德林。欲行菩薩道。忍辱護瞋心。誠如是一切",
    "X62n1184_001:0362c18": "逆境。冰消瓦解。",
    "X62n1184_001:0362c19": "念佛本求脫離。忽有種種順境美緣。前來纏縛。如",
    "X62n1184_001:0362c20": "何即是(八十四)。",
    "X62n1184_001:0362c21": "當先覷破一切順境美緣。不是好事。賺殺人也。吾以",
    "X62n1184_001:0362c22": "極樂世界阿彌陀佛比之。扯淡得極。我方厭之惡之。",
    "X62n1184_001:0362c23": "何貪愛之有哉。",
    "X62n1184_001:0362c24": "出家人。若得順境美緣。正好紹隆佛法。不可與在",
    "X62n1184_001:0363a01": "家同論(八十五)。",
    "X62n1184_001:0363a02": "紹隆佛法。談何容易。好心出家者。自應思之。深思之。",
    "X62n1184_001:0363a03": "將一切順境美緣。安置妥貼。莫錯因果。",
    "X62n1184_001:0363a04": "在家人造業營生。今歸依三寶念佛。恐于理不合。",
    "X62n1184_001:0363a05": "如何而可(八十六)。",
    "X62n1184_001:0363a06": "此事又在當人自己善為調度。因人之境界。各各不",
    "X62n1184_001:0363a07": "同。難作一定之說。造業以害命為最。若其造業營生。",
    "X62n1184_001:0363a08": "於中大有積功積德之利。今且不論。大約明知而故",
    "X62n1184_001:0363a09": "犯。惡業累累。心云何安。如將家事去濶就狹。別圖生",
    "X62n1184_001:0363a10": "理。能使不致飢凍。即脫去造業二字。豈不美乎。貧富",
    "X62n1184_001:0363a11": "在于天命。不可惑也。念佛乃生死大事。不可誤也。",
    "X62n1184_001:0363a12": "念佛不得一心。再乞一言開導(八十七)。",
    "X62n1184_001:0363a13": "每見念佛。未必六時無間。念一時。不過一二枝香而",
    "X62n1184_001:0363a14": "已。縱有他事。預先安排好了。然後念佛。心中既無所",
    "X62n1184_001:0363a15": "事。即可一萬個不管。於是坐下蒲團。提起精神。緊緊",
    "X62n1184_001:0363a16": "促促。一念貫注於佛。一句一句。不令鬆隙。這一二枝",
    "X62n1184_001:0363a17": "香何難不得一心。",
    "X62n1184_001:0363a18": "隨常念佛。亦欲一心。而不可得。再乞一言開導(八",
    "X62n1184_001:0363a19": "十八)。",
    "X62n1184_001:0363a20": "此之一心。與前問之一心。作兩樣講法何也。前者只",
    "X62n1184_001:0363a21": "要一切不管。少不得一心矣。是無事分心之一心也。",
    "X62n1184_001:0363a22": "然人皆不免有事。有事。安得不管。預為安排。祗可暫",
    "X62n1184_001:0363a23": "智。豈能安排隨常時乎。若然有事動念。即不得一心",
    "X62n1184_001:0363a24": "者。則永無常得一心之時矣。豈理也哉。當知不二其",
    "X62n1184_001:0363b01": "心者。亦一心之謂也。何謂不二其心。任他多般事來。",
    "X62n1184_001:0363b02": "半各動念酬應。安排打算。而我之念佛求生淨土之",
    "X62n1184_001:0363b03": "心。勇猛堅固。不動不搖。有事亦如是。無事亦如是。不",
    "X62n1184_001:0363b04": "增不減。是為不二其心。不二其心者。一心也。是有事",
    "X62n1184_001:0363b05": "分心之一心也。",
    "X62n1184_001:0363b06": "前蒙開導。極為條暢。然止是有一心之一心。未是",
    "X62n1184_001:0363b07": "無一心之一心。究非真契一心之理(八十九)。",
    "X62n1184_001:0363b08": "若以無一心。為真契一心之理者。汝落斷見矣。汝豈",
    "X62n1184_001:0363b09": "不知有見無見。亦有亦無見。非有非無見。皆戲論也。",
    "X62n1184_001:0363b10": "吾今不管有見無見。非有非無見。亦有亦無見。只管",
    "X62n1184_001:0363b11": "念佛求生淨土。并且不見有。不見無。不見非有非無。",
    "X62n1184_001:0363b12": "不見亦有亦無。只見念佛求生淨土之心。了了不可",
    "X62n1184_001:0363b13": "得。",
    "X62n1184_001:0363b14": "人生根性不一。云何而得同歸正道(九十)。",
    "X62n1184_001:0363b15": "學道者。少不得明師善友。且明師善友。須擇作家。古",
    "X62n1184_001:0363b16": "語云。打頭不遇作家。到老終成骨董。關係一生道業。",
    "X62n1184_001:0363b17": "不亦重乎。古人遇著作家師匠。便忘命依從。故易歸",
    "X62n1184_001:0363b18": "正道。工夫易成。今人輕忽師友。絕無求道之心。順其",
    "X62n1184_001:0363b19": "行為。則周旋往返。稍一逆之。則遠而避去。故明正道",
    "X62n1184_001:0363b20": "者鮮矣。工夫之說。尚可問乎。",
    "X62n1184_001:0363b21": "東坡平日擕彌陀像行。可謂切矣。何以不往生(九",
    "X62n1184_001:0363b22": "十一)。",
    "X62n1184_001:0363b23": "昔日東坡居士。繪彌陀像一軸。人問之曰。此軾西方",
    "X62n1184_001:0363b24": "公據也。其願生極樂之心。亦可見矣。但臨終之際。有",
    "X62n1184_001:0363c01": "策以西方之事者。則曰。西方不無。然個裡著力不得。",
    "X62n1184_001:0363c02": "因而遂不聞其往生焉。嗟乎。正當著力之時。而反云",
    "X62n1184_001:0363c03": "著力不得居士誤耶。為揆其情。緣東坡是大才子。佛",
    "X62n1184_001:0363c04": "家言。見過不少。以為必得圓妙之法。方推高手。若老",
    "X62n1184_001:0363c05": "實念佛。與愚夫愚婦何異。似有不甘之意。其奈圓妙",
    "X62n1184_001:0363c06": "處。平日不曾打徹。此時勉強張羅。乃只見得個裡著",
    "X62n1184_001:0363c07": "力不得耳。念佛人。臨終往生。平平實實。一心念佛最",
    "X62n1184_001:0363c08": "好。若好奇好勝。所謂弄巧成拙。東坡居士。可為龜鑒。",
    "X62n1184_001:0363c09": "念佛人。命欲終時。不見瑞應。轉生疑慮。其應如何",
    "X62n1184_001:0363c10": "(九十二)。",
    "X62n1184_001:0363c11": "臨終瑞應者。自知時至。自見蓮華。天樂迎空。異香滿",
    "X62n1184_001:0363c12": "室等。斯乃感應道交。顯現其間。但或隱或顯。未可定",
    "X62n1184_001:0363c13": "也。須知因真則果實。不必疑慮。此時只應放開一切",
    "X62n1184_001:0363c14": "念頭。努力一心念佛。臨終念佛猛利。十惡罪人。尚能",
    "X62n1184_001:0363c15": "往生淨土。何況平素發願修行念佛者哉。",
    "X62n1184_001:0363c16": "淨業行人終時往生不往生可決否(九十三)。",
    "X62n1184_001:0363c17": "大段要看他平生行業。據因論果。此為一定之法。若",
    "X62n1184_001:0363c18": "就臨終境界決者。瑞應現前。自不必說。然要與修多",
    "X62n1184_001:0363c19": "羅合者是。若錯雜不倫。雖好亦非也。統而言之。大抵",
    "X62n1184_001:0363c20": "正念分明者。必有一種清明自在作得主底氣象。決",
    "X62n1184_001:0363c21": "不委靡不振。時清時渾底境界也。但見翛然撒手。豈",
    "X62n1184_001:0363c22": "似油乾火盡。不肖本師和尚臨終。實有如是高致。是",
    "X62n1184_001:0363c23": "不肖親眼見來者。",
    "X62n1184_001:0363c24": "平生行業。大有前後美惡不同者。如何取準(九十四)。",
    "X62n1184_001:0364a01": "不論前美後惡前惡後美。但以末後一段修行為準。",
    "X62n1184_001:0364a02": "淨業門頭。有魔事否(九十五)。",
    "X62n1184_001:0364a03": "豈無魔事。行人被他所誤者少。自誤者多。不虗心自",
    "X62n1184_001:0364a04": "省。不為道親賢。內具掩飾過咎肚腸。外強作修行顏",
    "X62n1184_001:0364a05": "面。此之自誤。皆名魔事。",
    "X62n1184_001:0364a06": "念佛修行。固是好事。然年輕女。人非所宜也(九十六)。",
    "X62n1184_001:0364a07": "修行一事。一切眾生共之。無有不宜者。言一切眾生。",
    "X62n1184_001:0364a08": "則飛禽走獸。地獄餓鬼等。並在其中。菩薩隨類化身。",
    "X62n1184_001:0364a09": "常在飛禽走獸地獄餓鬼之內。教化眾生。令成佛道。",
    "X62n1184_001:0364a10": "豈非無有不宜者乎。我等居人倫之內。為男為女。為",
    "X62n1184_001:0364a11": "僧為俗。為老為少。皆極宜修行。極宜趁早修行。何也。",
    "X62n1184_001:0364a12": "若飛禽走獸等。罪障深重。修行難。人道修行易。不于",
    "X62n1184_001:0364a13": "易時修行。錯過可惜。如謂女人年輕。不宜修行者。非",
    "X62n1184_001:0364a14": "也。經中列聽眾。常有童女之名。童女豈非年輕者。佛",
    "X62n1184_001:0364a15": "宜之。而我等謂不宜。可乎。不過凡修行者。在家人。尤",
    "X62n1184_001:0364a16": "當調處合法。不宜任聽庸流。隨波逐浪。徒為無益。若",
    "X62n1184_001:0364a17": "念佛一門。家中置前所開之經書。女不識字。男為解",
    "X62n1184_001:0364a18": "說。隨分思惟其義。謹守常課。頻頻發願往生。外間如",
    "X62n1184_001:0364a19": "有實有德者。請至家中。講演一番。夫實有德者。彼為",
    "X62n1184_001:0364a20": "法而來。決不誤人修行。倘貧賤之家。於營生次忙裡",
    "X62n1184_001:0364a21": "偷閒。隨分念佛。頻頻發願求生淨土。不論富貴貧賤",
    "X62n1184_001:0364a22": "男女老少。皆可念佛。極宜修行。",
    "X62n1184_001:0364a23": "念佛誦經家中不得安靜。又不能淨口。如何使得",
    "X62n1184_001:0364a24": "(九十七)。",
    "X62n1184_001:0364b01": "世間人情。惟銀錢最關切。譬如這宗銀錢能到我手。",
    "X62n1184_001:0364b02": "而尚未到我手中。便時時憶想。從不覺不安靜。而不",
    "X62n1184_001:0364b03": "憶想者也。今念佛求生淨土。便嫌不安靜矣。所以然",
    "X62n1184_001:0364b04": "者。念佛求生淨土之心。不似銀錢之關切故耳。不然。",
    "X62n1184_001:0364b05": "就于不安靜之間。時時憶念。有何不可。至于不能淨",
    "X62n1184_001:0364b06": "口者。若作佛事。斷無不淨口之理。今為修行。只因此",
    "X62n1184_001:0364b07": "時未能淨口。則不妨於未淨口時。更修行起來。誦經",
    "X62n1184_001:0364b08": "念佛。有何不可。道心一勇猛見得透。誰人不能淨口",
    "X62n1184_001:0364b09": "乎。",
    "X62n1184_001:0364b10": "三教同源。究竟其理如何。今在家學佛者。多闡揚",
    "X62n1184_001:0364b11": "著作(九十八)。",
    "X62n1184_001:0364b12": "如今初發信心通文墨者。開口必談三教同源。然三",
    "X62n1184_001:0364b13": "教者。各有門戶。各有家法。各有至理。烏可同也。若至",
    "X62n1184_001:0364b14": "理同者。釋迦牟尼佛。於周昭王二十四年四月八日。",
    "X62n1184_001:0364b15": "在中天竺國淨飯王宮。初生下地之時。便一手指天。",
    "X62n1184_001:0364b16": "一手指地。明白告言。天上天下。唯吾獨尊。言獨尊。可",
    "X62n1184_001:0364b17": "知無有並尊者矣。即可見佛之至理。實無有能同者。",
    "X62n1184_001:0364b18": "此是了義說。不是不了義說。若說佛居其源。千流萬",
    "X62n1184_001:0364b19": "派。不出一源者。汝當於此細思之。歸到一源處。纔可",
    "X62n1184_001:0364b20": "名同。未到一源處。而只在千流萬派處。豈不是異。何",
    "X62n1184_001:0364b21": "可言同也。今且毋庸如此費詞。楞嚴經云。一門超出",
    "X62n1184_001:0364b22": "妙莊嚴路。凡修一門。必由一門深入。今修念佛。即應",
    "X62n1184_001:0364b23": "從念佛深入。且不許別門來雜。況三教耶。不肖嘗云。",
    "X62n1184_001:0364b24": "儒釋二教。為學之道理。時時遇合。儒釋所歸之至理。",
    "X62n1184_001:0364c01": "有世間出世間之別也。不肖又言。三教同源之義。未",
    "X62n1184_001:0364c02": "始無有。汝但到了極樂世界。不要說此間三教。即十",
    "X62n1184_001:0364c03": "方無量世界。界界無量教門。盡在汝一箇鼻孔中出",
    "X62n1184_001:0364c04": "氣。不為分外矣。我佛實有如是至理。備載羣經。他書",
    "X62n1184_001:0364c05": "無有也。",
    "X62n1184_001:0364c06": "三教同源。說亦無傷。何必苦苦辯之(九十九)。",
    "X62n1184_001:0364c07": "元門外道。每竊佛家言。惑亂世人。大害也。儒與釋。釋",
    "X62n1184_001:0364c08": "有助儒之益。而儒有利釋之功。佛眼視之。分道揚鑣。",
    "X62n1184_001:0364c09": "固無礙也。惟是儒者。好心學佛。先因見得儒理淵源。",
    "X62n1184_001:0364c10": "今三教同源一句。便謂佛理猶如是爾。於是不復精",
    "X62n1184_001:0364c11": "研。遂失進修之階位。終成蒙昧。罔窮覺海之真源。致",
    "X62n1184_001:0364c12": "使勝緣難就。彼岸多虗。乃三教同源之說誤之也。故",
    "X62n1184_001:0364c13": "不得已而言之○儒家之混沌。佛教之三灾。依稀相",
    "X62n1184_001:0364c14": "似。大三灾到。一切壞盡。洞然無有。儒中大聖大賢。諒",
    "X62n1184_001:0364c15": "非凡夫所作。是三界外果位中人。來此隨類現身。化",
    "X62n1184_001:0364c16": "人度世耳。本不淪沒。故不可槩言墮落。",
    "X62n1184_001:0364c17": "淨土法門。念佛往生修持大意。略明于是矣。其中",
    "X62n1184_001:0364c18": "再撮精要。必令雅俗並賞。有目皆覩(一百)。",
    "X62n1184_001:0364c19": "尋常講說。淨土多曰信行願。最為緊要。據我看來。古",
    "X62n1184_001:0364c20": "人提出欣厭二門。此欣厭二字。尤為緊要也。然猶未",
    "X62n1184_001:0364c21": "也。若不認真。雖欣厭亦空談也。故知欣厭而復加之",
    "X62n1184_001:0364c22": "以認真。可謂緊要中之緊要。真為精要者矣。何謂欣。",
    "X62n1184_001:0364c23": "欣者欣慕也。欣慕念佛。欣慕西方。苟能欣慕。心必切。",
    "X62n1184_001:0364c24": "何謂厭。厭者厭離也。厭離娑婆。厭離生死。苟能厭離。",
    "X62n1184_001:0365a01": "心必遠。欣慕必厭離。厭離必欣慕。未有厭離而不欣",
    "X62n1184_001:0365a02": "慕。欣慕而不厭離者也。惟其欣慕之極。則所謂信也。",
    "X62n1184_001:0365a03": "信必真。所謂行也。行必專。所謂願也。願必實。若其欣",
    "X62n1184_001:0365a04": "慕不極。厭離不極。則雖信也信必淺。雖行也行必浮。",
    "X62n1184_001:0365a05": "雖願也願必疎。故欲勸人發真信。修專行。立實願者。",
    "X62n1184_001:0365a06": "先須開欣厭二門。令他於念佛求生西方之事。欣慕",
    "X62n1184_001:0365a07": "之極。於娑婆五濁惡世生死海中。厭離之極。然後真",
    "X62n1184_001:0365a08": "信以發起。專行以純熟。實願以成就。再策以認真修",
    "X62n1184_001:0365a09": "習。如此念佛。未有不往生者也。此言不為深細。亦不",
    "X62n1184_001:0365a10": "粗淺。于理不為詳密。亦不滲漏。其亦可以雅俗並賞",
    "X62n1184_001:0365a11": "有目皆覩矣乎。",
    "X62n1184_001:0365a12": "問答已。至心回向。敬說偈言。",
    "X62n1184_001:0365a13": "　我以大悲心　　闡揚念佛法　　仰祈三寶尊",
    "X62n1184_001:0365a14": "　慈悲加護我　　假此螢火光　　化作智慧燈",
    "X62n1184_001:0365a15": "　照耀於世間　　引之深念佛　　念佛願往生",
    "X62n1184_001:0365a16": "　還來度含識　　西方不退轉　　直至成菩提",
    "X62n1184_001:0365a18": "念佛百問(終)"
}