{
    "X86n1600_017:0185a18": "宗統編年卷之十七",
    "X86n1600_017:0185a20": "臨濟第三世祖",
    "X86n1600_017:0185a21": "諱慧顒。河北人。嗣興化。住汝州南院。一名寶應。",
    "X86n1600_017:0185a22": "昭宗(名傑在位一十六年)。",
    "X86n1600_017:0185a23": "昭宗己酉龍紀元年。",
    "X86n1600_017:0185a24": "臨濟第三世汝州南院祖嗣宗統(四十二年)。",
    "X86n1600_017:0185b01": "祖上堂曰。赤肉團上。壁立千仞。僧出問。赤肉團上。",
    "X86n1600_017:0185b02": "壁立千仞。豈不是和尚道。祖曰。是。僧便掀倒禪牀。",
    "X86n1600_017:0185b03": "祖曰。這瞎驢亂做。僧擬議。祖便打趂出。",
    "X86n1600_017:0185b04": "八月二十二日。茶毗興化祖全身得舍利一千餘粒",
    "X86n1600_017:0185b05": "諡廣濟塔曰通寂。",
    "X86n1600_017:0185b06": "庚戌大順元年　時天下分裂。霸據一方者。凡十三",
    "X86n1600_017:0185b07": "處(西秦。吳。吳越。燕。楚。前蜀。荊。閩。南漢。後蜀。南唐。殷。東漢)。",
    "X86n1600_017:0185b08": "嗣溈山法同建宗旨溈仰宗第一世智通祖示寂(書法",
    "X86n1600_017:0185b09": "同曹山)。",
    "X86n1600_017:0185b10": "祖自仰山開法。遷觀音。接機利物。為禪宗標準。將",
    "X86n1600_017:0185b11": "遷化前數年。有偈曰。年滿七十七。老去是今日。日",
    "X86n1600_017:0185b12": "輪正當午。兩手攀膝屈。至大順庚戌。時在韶州東",
    "X86n1600_017:0185b13": "平山。將入滅。有數僧侍立。祖示偈曰。一二二三子。",
    "X86n1600_017:0185b14": "平目還仰視。兩口無一舌。此是吾宗旨。言訖。以兩",
    "X86n1600_017:0185b15": "手抱膝而逝。年七十七諡智通。塔號妙光。",
    "X86n1600_017:0185b16": "存考(按仰山距溈山祖人滅時。凡三十八年。一傳為西塔光穆。霍山景通。龍泉文喜。新羅順支。",
    "X86n1600_017:0185b17": "南塔光湧等。共六人。南塔湧再傳為清化全付。芭蕉慧清等共五人。西塔穆再傳。為資福如寶一人。芭蕉",
    "X86n1600_017:0185b18": "清三傳。為興陽清讓。幽谷法滿等共四人。資福寶傳真邃德韶等。亦四人。而此後傳燈。無考。又自西塔而",
    "X86n1600_017:0185b19": "後。諸師皆年代不載唯文喜禪師。載開成二年。趙郡具戒。咸通三年。至洪州觀音院見仰山。言下頓了。心",
    "X86n1600_017:0185b20": "契仰山。令典常住。光啟三年。錢王請住龍泉廨署。大順元年。錢王表薦賜紫衣。乾甯四年。又奏師號曰無",
    "X86n1600_017:0185b21": "著。光化二年示寂。餘俱寥寥語句。僅以存其大端。今並闕焉。以俟後來詳考。雲門法眼。亦同此例也)。",
    "X86n1600_017:0185b22": "辛亥二年。壬子景福元年。癸丑二年。",
    "X86n1600_017:0185b23": "甲寅乾甯元年。",
    "X86n1600_017:0185b24": "乙卯二年。",
    "X86n1600_017:0185c01": "禪師臨濟支下灌溪志閑寂。",
    "X86n1600_017:0185c02": "閑館陶史氏子。初參臨濟祖。後參末山然。住灌溪",
    "X86n1600_017:0185c03": "嗣臨濟。五月一日問侍者曰。坐死者誰。曰僧伽。問",
    "X86n1600_017:0185c04": "立死者誰。曰僧會。閑乃行七步垂手而逝。",
    "X86n1600_017:0185c05": "禪師溈山支下徑山洪諲寂。",
    "X86n1600_017:0185c06": "諲嗣溈山。住徑山。九月日院前檉樹忽萎。厨內飯",
    "X86n1600_017:0185c07": "如金色。諲令鳴鏡集眾。陞座曰。牟尼掩足。迦葉藏",
    "X86n1600_017:0185c08": "峯。彼彼不落見聞。一句莫教人說。汝須急切。各自",
    "X86n1600_017:0185c09": "知時。法界雖長。世人景促。佛法非遠。大道不迷。孝",
    "X86n1600_017:0185c10": "順住持。如吾在日。久立珍重。遂入滅。",
    "X86n1600_017:0185c11": "禪師洞山支下九峯通玄寂。",
    "X86n1600_017:0185c12": "玄嗣洞山。由末山遷九峯。二月十七日誡眾曰。無",
    "X86n1600_017:0185c13": "虗度光陰。無虗消信施。既已出家。惟道是履。名大",
    "X86n1600_017:0185c14": "丈夫。言訖。遂寂然在定。至三月二十日乃化。",
    "X86n1600_017:0185c15": "丙辰三年。",
    "X86n1600_017:0185c16": "延沼生於餘杭劉氏。",
    "X86n1600_017:0185c17": "丁巳四年。",
    "X86n1600_017:0185c18": "戊午光化元年。",
    "X86n1600_017:0185c19": "禪師華嶽玄偉纂聖胄集成。",
    "X86n1600_017:0185c20": "偉編次貞元已來宗師機緣行世。曰聖胄集。",
    "X86n1600_017:0185c21": "禪師南泉下尊宿趙州觀音院真際大師從諗寂。",
    "X86n1600_017:0185c22": "諗住趙州觀音院。燕趙二王同至院見諗。諗端坐",
    "X86n1600_017:0185c23": "不起。燕王問曰。人王尊耶。法王尊耶。諗曰。若在人",
    "X86n1600_017:0185c24": "王。人王中尊。若在法王。法王中尊。二王歡然敬服。",
    "X86n1600_017:0186a01": "乃同供養。諗志效古人。住持四十餘年。道滿天下。",
    "X86n1600_017:0186a02": "所有言句。諸方傳播。尊為古佛。壽一百二十歲。",
    "X86n1600_017:0186a03": "祥符蔭曰。南泉趙州。皆稱尊宿。如歲寒松栢。挺秀",
    "X86n1600_017:0186a04": "丹山碧嶂間。時花芳草。對之異矣。住持四十餘年。",
    "X86n1600_017:0186a05": "未甞以一事告檀越。繩牀一角折。以繩繫殘薪支",
    "X86n1600_017:0186a06": "之。噫。高風碩德。所以冠卓古今也。",
    "X86n1600_017:0186a07": "禪師夾山下澧州洛浦(或作樂普)元安寂。",
    "X86n1600_017:0186a08": "安夾山會嗣。初為臨濟侍者。濟稱之為門下一隻",
    "X86n1600_017:0186a09": "聖箭。後辭臨濟住夾山住菴。夾山修書招之。乃服",
    "X86n1600_017:0186a10": "膺。語具本傳。住洛浦上堂曰。末後一句。始到牢關。",
    "X86n1600_017:0186a11": "鎖斷要津。不通凡聖。尋常向諸人道。任從天下樂",
    "X86n1600_017:0186a12": "欣欣。我獨不肯。欲知上流之士。不將佛祖言教貼",
    "X86n1600_017:0186a13": "在額頭上。如龜負圖。自取喪身之兆。鳳縈金網。趣",
    "X86n1600_017:0186a14": "霄漢以何期。直須旨外明宗。莫向言中取則。是以",
    "X86n1600_017:0186a15": "石人機似汝。也解唱巴歌。汝若似石人。雪曲也應",
    "X86n1600_017:0186a16": "和。指南一路。智者知疏。八月誡主事曰。出家之法。",
    "X86n1600_017:0186a17": "長物不留。播種之時。切宜減省。締搆之務。悉從廢",
    "X86n1600_017:0186a18": "停。流光迅速。大道玄深。苟或因循。曷由體悟。冬示",
    "X86n1600_017:0186a19": "微疾。不倦請參。十二月二日午時。與僧問答罷。便",
    "X86n1600_017:0186a20": "告寂。",
    "X86n1600_017:0186a21": "禪師溈山支下鄧州香嚴智閑寂。",
    "X86n1600_017:0186a22": "閑青州人。徧參諸方。在百丈時。性識聰敏。參禪不",
    "X86n1600_017:0186a23": "得。洎丈遷化。遂參溈山。山問。我聞汝在百丈先師",
    "X86n1600_017:0186a24": "處。問一答十。問十答百。此是汝聰明靈利。意解識",
    "X86n1600_017:0186b01": "想。生死根本。父母未生時。試道一句看。閑被一問。",
    "X86n1600_017:0186b02": "直得茫然。歸寮將平日看過底文字。從頭要尋一",
    "X86n1600_017:0186b03": "句酬對。竟不能得。乃自歎曰。畫餅不可充饑。屢乞",
    "X86n1600_017:0186b04": "溈山說破。山曰。我若說似汝。汝已後罵我去。我說",
    "X86n1600_017:0186b05": "底是我底。終不干汝事。閑遂將平昔所看文字燒",
    "X86n1600_017:0186b06": "却曰。此生不學佛法也。且作個長行粥飯僧。免役",
    "X86n1600_017:0186b07": "心神。乃泣辭溈山。直過南陽。覩忠國師遺跡。遂憩",
    "X86n1600_017:0186b08": "止焉。一日芟除草木。偶拋瓦礫。擊竹作聲。忽然省",
    "X86n1600_017:0186b09": "悟。遽歸沐浴焚香。遙禮溈山。讚曰。和尚大慈。恩踰",
    "X86n1600_017:0186b10": "父母。當時若為我說破。何有今日之事。乃有頌曰。",
    "X86n1600_017:0186b11": "一擊忘所知。更不假修持。動容揚古路。不墮悄然",
    "X86n1600_017:0186b12": "機。處處無蹤跡。聲色外威儀。諸方達道者。咸言上",
    "X86n1600_017:0186b13": "上機。溈山聞得。謂仰山曰。此子徹也。仰曰。此是心",
    "X86n1600_017:0186b14": "機意識。著述得成。待某甲親自勘過。仰後見閑曰。",
    "X86n1600_017:0186b15": "和尚讚歎師弟發明大事。你試說看。閑舉前頌。仰",
    "X86n1600_017:0186b16": "曰。此是夙習記持而成。若有正悟。別更說看。閑又",
    "X86n1600_017:0186b17": "成頌曰。去年貧。未是貧。今年貧。始是貧。去年貧。猶",
    "X86n1600_017:0186b18": "有卓錐之地。今年貧。錐也無。仰曰。如來禪。許師弟",
    "X86n1600_017:0186b19": "會。祖師禪。未夢見在。閑復有頌曰。我有一機。瞬目",
    "X86n1600_017:0186b20": "視伊。若人不會。別喚沙彌。仰乃報溈山。曰且喜閑",
    "X86n1600_017:0186b21": "師弟會祖師禪也。閑初開堂。溈山令僧送書。并拄",
    "X86n1600_017:0186b22": "杖至。閑接得便哭蒼天蒼天。僧曰。和尚為甚麼如",
    "X86n1600_017:0186b23": "此。閑曰。祇為春行秋令。閑有偈曰。子啐母啄。子覺",
    "X86n1600_017:0186b24": "母殻。子母俱亡。應緣不錯。同道唱和。妙云獨脚。",
    "X86n1600_017:0186c01": "祥符蔭曰。聰明障道。為其難透脫也。香嚴得力於",
    "X86n1600_017:0186c02": "師友。糞掃堆頭一擊而了。所以啐啄俱亡。應緣不",
    "X86n1600_017:0186c03": "錯。後之學者。應無俟騰口說矣。",
    "X86n1600_017:0186c04": "己未二年。",
    "X86n1600_017:0186c05": "庚申三年。",
    "X86n1600_017:0186c06": "禪師仰山支下杭州龍泉無著文喜寂。",
    "X86n1600_017:0186c07": "喜仰山嗣。嘉禾禦兒朱氏子。七歲出家。開成二年",
    "X86n1600_017:0186c08": "登戒。咸通三年禮仰山於豫章觀音院。言下了契。",
    "X86n1600_017:0186c09": "充典座。有異蹟。七年旋浙右。止千頃山。十年居龍",
    "X86n1600_017:0186c10": "泉古城院。乾符六年。避地至湖州餘不亭。刺史杜",
    "X86n1600_017:0186c11": "孺休請居仁王院。光啟二年。錢武肅王疏請住龍",
    "X86n1600_017:0186c12": "泉。大順元年賜紫。乾甯四年賜師號。曰無著。十月",
    "X86n1600_017:0186c13": "二十七日夜中時。告眾曰。三界心盡。即是涅槃。言",
    "X86n1600_017:0186c14": "訖。跏趺而寂。春秋八十。夏六十。塔於靈隱西塢。天",
    "X86n1600_017:0186c15": "祐二年叛兵發塔。肉身不壞。髮爪俱長。吳越王重",
    "X86n1600_017:0186c16": "加封瘞。",
    "X86n1600_017:0186c17": "祥符蔭曰。無著神異炳著。是再來果位中人。仰山",
    "X86n1600_017:0186c18": "東土小釋迦。故一時參承之士。如南塔光湧者。山",
    "X86n1600_017:0186c19": "每對人稱之曰。此子是肉身佛。栴檀林中無穢草。",
    "X86n1600_017:0186c20": "師子窟中無異獸。法化之隆。隱顯莫測。此所以為",
    "X86n1600_017:0186c21": "護持正眼者歟。",
    "X86n1600_017:0186c22": "辛酉天復元年。",
    "X86n1600_017:0186c23": "嗣洞山法同建宗旨曹洞宗第一世撫州曹山祖示",
    "X86n1600_017:0186c24": "寂　書法(曹山為洞山子。同建宗旨。為曹洞第一世。故書法如此)。",
    "X86n1600_017:0187a01": "祖住仰山。南平鍾王雅重。致禮敦請。祖但書隱山",
    "X86n1600_017:0187a02": "山居頌一首付使者。曰摧殘枯木倚寒林。幾度逢",
    "X86n1600_017:0187a03": "春不變心。樵客遇之猶不顧。郢人那得苦追尋。六",
    "X86n1600_017:0187a04": "月日。問知事。今日是幾何日月。曰六月十五日。曰",
    "X86n1600_017:0187a05": "曹山平生行脚。到處只管九十日。為一夏。明日辰",
    "X86n1600_017:0187a06": "時。吾行脚去。及時焚香宴坐而化。",
    "X86n1600_017:0187a07": "或問祥符曰。洞山寂後。曹山住世尚三十二年。雲",
    "X86n1600_017:0187a08": "居既稱曹洞二世。何不嗣統於曹山寂後。曹山既",
    "X86n1600_017:0187a09": "遜統矣。而書其寂於雲居三十二年。此三十二年。",
    "X86n1600_017:0187a10": "曹山毋乃贅旒乎。祥符曰。佛祖付正法眼。以毋令",
    "X86n1600_017:0187a11": "斷絕為囑。洞宗傳持於今者。皆雲居之後。雲居嗣",
    "X86n1600_017:0187a12": "法洞山。曹山同建宗旨者也。以宗旨言。曹山合洞",
    "X86n1600_017:0187a13": "山而成一世。洞山寂而曹山不單書者。曹山統於",
    "X86n1600_017:0187a14": "洞山。所以從洞山。尊洞山也。不然。洞山寂而曹山",
    "X86n1600_017:0187a15": "單書。是二宗統矣。洞山寂而書雲居嗣統者。尊曹",
    "X86n1600_017:0187a16": "山為一世也。今之傳持洞宗者。皆雲居之後。而並",
    "X86n1600_017:0187a17": "尊曹山合洞山為一世。稱曹洞者。大同之道。無彼",
    "X86n1600_017:0187a18": "此也。曹山既遜位。而書其寂於雲居三十二年者。",
    "X86n1600_017:0187a19": "如唐之玄宗。傳位於天寶十五載。而崩於肅宗之",
    "X86n1600_017:0187a20": "寶應元年。宋高宗禪位於紹興二十三年。而崩於",
    "X86n1600_017:0187a21": "孝宗湻熈十三年。何贅旒之有。雲居嗣統為第二",
    "X86n1600_017:0187a22": "世。自當並尊曹山為第一世。亦如宋太宗以弟而",
    "X86n1600_017:0187a23": "承兄太祖正統。則兄弟而祖宗焉。統序昭然。百世",
    "X86n1600_017:0187a24": "不易。仰山之寂亦然。溈仰雲門法眼三宗。止於首",
    "X86n1600_017:0187b01": "建。濟洞編年。歷世相次者。二枝嫩桂久昌昌。祖讖",
    "X86n1600_017:0187b02": "光垂。至今未艾也。",
    "X86n1600_017:0187b03": "師禪了悟補住曹山。",
    "X86n1600_017:0187b04": "壬戌二年。",
    "X86n1600_017:0187b05": "曹洞宗第二世洪州雲居弘覺祖示寂(作天福者誤)。",
    "X86n1600_017:0187b06": "祖住持三十餘年。道徧天下。眾至千五百人。南昌",
    "X86n1600_017:0187b07": "鍾王師尊之。願以為世世師。天復元年秋。示微疾。",
    "X86n1600_017:0187b08": "十二月八日。為大眾最後開方便門。敘出世始末。",
    "X86n1600_017:0187b09": "是年正月三日問侍者。今日是幾。對云初三。祖曰",
    "X86n1600_017:0187b10": "三十年後。但云祇這是。乃端然告寂。",
    "X86n1600_017:0187b11": "祥符蔭曰。江河之行萬里。未聞源清而流濁。法脉",
    "X86n1600_017:0187b12": "相承。宗眼相照。如空鏡交融。不合而合。觀雲巖洞",
    "X86n1600_017:0187b13": "山雲居三世。可暸然矣。",
    "X86n1600_017:0187b14": "曹洞宗第三世祖",
    "X86n1600_017:0187b15": "諱　丕生緣傳燈失載。",
    "X86n1600_017:0187b16": "癸亥三年。",
    "X86n1600_017:0187b17": "曹洞宗第三世洪州鳳棲山同安祖嗣宗統(約十三年)。",
    "X86n1600_017:0187b18": "僧問如何是和尚家風。祖曰。金雞抱子歸霄漢。玉",
    "X86n1600_017:0187b19": "兔懷胎入紫微。曰忽遇客來。將何祗待。祖曰。金果",
    "X86n1600_017:0187b20": "朝來猿摘去。玉花晚後鳳銜歸。新到參。祖問甚處",
    "X86n1600_017:0187b21": "來。曰湖南。祖曰。還知同安這裏風雲體道。花檻璇",
    "X86n1600_017:0187b22": "璣麼。曰知。祖曰。非公境界。僧便喝。祖曰。短販樵人。",
    "X86n1600_017:0187b23": "徒誇書劍。僧擬進語。祖曰。劍甲未施。賊身已露。",
    "X86n1600_017:0187b24": "存考(按雲居傳同安丕。丕傳鳳棲志。志傳梁山觀。觀傳太陽玄。丕與志。傳燈諸錄皆不載其生",
    "X86n1600_017:0187c01": "緣示寂之年月。考太陽玄。以宋咸平三年庚子觀歿。辭塔出山。至太陽謁堅禪師。堅欣然讓法席。使主之。",
    "X86n1600_017:0187c02": "是梁山寂于咸平三年之際也。從唐天復三年癸亥。至宋咸平庚子。為九十餘年。而同安鳳棲梁山三世。",
    "X86n1600_017:0187c03": "三世之間。各准三十年為一世。以定宗統。細故雖則脫略。微茫無徵。而大旨粲然不失。存之以俟後來考",
    "X86n1600_017:0187c04": "定云)。",
    "X86n1600_017:0187c05": "禪師道簡繼席雲居。",
    "X86n1600_017:0187c06": "簡范陽人。童子剃落。受滿分戒。徧遊叢席。後謁雲",
    "X86n1600_017:0187c07": "居。與語連三日。大奇之。誡令刻苦事眾。於是簡躬",
    "X86n1600_017:0187c08": "操井臼同樵爨。徧掌寺務。不妨商略古今。眾莫有",
    "X86n1600_017:0187c09": "知者。以臘高。為堂中第一座。先是高安洞山有神",
    "X86n1600_017:0187c10": "靈甚。雲居祖住三峯時。神受服役。既來雲居。神亦",
    "X86n1600_017:0187c11": "隨至。舍於枯樹之下而樹茂。號安樂樹神。雲居將",
    "X86n1600_017:0187c12": "順寂。主事僧白曰。和尚即不諱。誰可繼者。曰堂中",
    "X86n1600_017:0187c13": "簡主事意不在簡。謂當揀擇堪說法者。僉曰。第二",
    "X86n1600_017:0187c14": "座可。然姑請簡。意簡必辭。簡既夙受記莂。即攝眾",
    "X86n1600_017:0187c15": "演法。主事大沮。簡察知之。一夕遯去。其夕安樂樹",
    "X86n1600_017:0187c16": "神號泣。詰旦眾追至麥莊。悔過迎歸。聞空中連聲",
    "X86n1600_017:0187c17": "唱曰。和尚來也。僧問。如何是和尚家風。曰隨處得",
    "X86n1600_017:0187c18": "自在。問維摩豈不是金粟如來。曰是。曰為甚麼却",
    "X86n1600_017:0187c19": "在釋迦會下聽法。曰他不爭人我。問路逢猛虎時",
    "X86n1600_017:0187c20": "如何。曰千人萬人不逢。為甚麼闍黎偏逢。問孤峯",
    "X86n1600_017:0187c21": "獨宿時如何。曰閑却七間僧堂不宿。阿誰教汝孤",
    "X86n1600_017:0187c22": "峯獨宿。問古人云。若保任此事。直須向高高山頂",
    "X86n1600_017:0187c23": "立。深深海底行。意旨如何。曰高峯深海。逈絕孤危。",
    "X86n1600_017:0187c24": "似汝閨閣中軟煖麼。簡契悟精深。履踐明驗對機",
    "X86n1600_017:0188a01": "應物。度越格量。天下宗師之。壽八十餘。無疾而化。",
    "X86n1600_017:0188a02": "甲子天祐元年(八月朱全忠弒帝於椒殿。立太子祝為昭宣帝。雖立而不改元。仍稱",
    "X86n1600_017:0188a03": "天祐)○(此後唐末并五代註紀)。",
    "X86n1600_017:0188a04": "乙丑二年。",
    "X86n1600_017:0188a05": "禪師長沙下四明雪竇常通寂。",
    "X86n1600_017:0188a06": "通嗣長沙岑。住雪竇。鬱然盛化。七月集眾。焚香付",
    "X86n1600_017:0188a07": "囑訖。合掌而逝。",
    "X86n1600_017:0188a08": "丙寅三年。",
    "X86n1600_017:0188a09": "禪師幼璋住瑞龍。",
    "X86n1600_017:0188a10": "璋受白水仁心印。住靜天台。值浙東饑疫。璋於溫",
    "X86n1600_017:0188a11": "台明三郡。收瘞遺骨數千。時謂悲增大士。錢王建",
    "X86n1600_017:0188a12": "瑞龍寺。請璋住持。",
    "X86n1600_017:0188a13": "禪師慧稜住招慶。",
    "X86n1600_017:0188a14": "稜往來雪峯玄沙二十年。坐破七箇蒲團。不明此",
    "X86n1600_017:0188a15": "事。一日捲簾。忽大悟曰。也大差。也大差。捲起簾來",
    "X86n1600_017:0188a16": "見天下。有人問我是何宗。拈起拂子劈口打。峯舉",
    "X86n1600_017:0188a17": "謂沙曰。此子徹也。曰未可。此是意識著述。更須勘",
    "X86n1600_017:0188a18": "過始得。至晚。峯謂稜曰。備頭陀未肯汝在。稜乃頌",
    "X86n1600_017:0188a19": "曰。萬象之中獨露身。惟人自肯乃方親。昔時謬向",
    "X86n1600_017:0188a20": "途中覓。今日看來火裏氷。峰乃曰。不可更是意識",
    "X86n1600_017:0188a21": "著述。泉州刺史王延彬。請稜住招慶。開堂日。彬朝",
    "X86n1600_017:0188a22": "服趨侍。曰請師說法。曰還聞麼。彬設拜。稜曰。雖然",
    "X86n1600_017:0188a23": "如此。恐有人不肯。僧問。如何是正法眼。稜曰。有願",
    "X86n1600_017:0188a24": "不撒沙。",
    "X86n1600_017:0188b01": "祥符蔭曰。靈雲勤見桃花悟道。玄沙曰。諦當甚諦",
    "X86n1600_017:0188b02": "當。敢保老兄未徹在。香嚴閑擊竹了悟。仰山曰。更",
    "X86n1600_017:0188b03": "須勘過始得。稜公坐破七箇蒲團。捲簾徹見天下。",
    "X86n1600_017:0188b04": "而玄沙猶恐其屬意識邊事。古人師友之間。不肯",
    "X86n1600_017:0188b05": "輕易放過如此。真玉火三日而見性。詎不信夫。",
    "X86n1600_017:0188b06": "禪師文邃住欽山。",
    "X86n1600_017:0188b07": "邃嗣洞山祖。住澧州欽山。一日巨良來參。問一鏃",
    "X86n1600_017:0188b08": "破三關時。如何曰放出關中主看。曰恁麼則知過",
    "X86n1600_017:0188b09": "必改。曰更待何時。曰好隻箭。放不著。所在。便出。邃",
    "X86n1600_017:0188b10": "曰。且來。闍黎。良回首。邃下禪牀擒住曰。一鏃破三",
    "X86n1600_017:0188b11": "關即且置。試為欽山發箭看。良擬議。邃打七棒曰。",
    "X86n1600_017:0188b12": "且聽這亂統漢。疑三十年。",
    "X86n1600_017:0188b13": "丁卯四年　(四月以後。梁開平元年。是歲唐亡。梁晉岐淮南。西川凡五國。吳越。湖南。荊南。福",
    "X86n1600_017:0188b14": "建。嶺南。凡五鎮)○(是歲晉岐淮南。仍稱唐天祐。西川稱天復。餘皆稟梁正朔)。",
    "X86n1600_017:0188b15": "禪師德謙住明招山。",
    "X86n1600_017:0188b16": "謙受羅山印記。不滯一隅。激揚玄旨。諸老宿皆畏",
    "X86n1600_017:0188b17": "其敏捷。後學鮮敢當其鋒者。道聲遐播。眾請居婺",
    "X86n1600_017:0188b18": "州明招山。",
    "X86n1600_017:0188b19": "禪師道怤住鏡清。",
    "X86n1600_017:0188b20": "怤嗣雪峯。住鏡清。學者奔凑。",
    "X86n1600_017:0188b21": "禪師行修幽棲四明。",
    "X86n1600_017:0188b22": "修泉南陳氏子。母夢吞日。驚寤而生。長耳垂肩。異",
    "X86n1600_017:0188b23": "香滿室。七歲不言。或問曰。汝非瘂乎。忽應聲曰。不",
    "X86n1600_017:0188b24": "遇作家。徒撞破烟樓耳。人益奇之。比長讀書。過目",
    "X86n1600_017:0188c01": "成誦。旁及內典。徧閱三藏。忽幡然欲遊方外。躡屣",
    "X86n1600_017:0188c02": "名山。至金陵瓦棺寺祝髮受具。參雪峯得受心印。",
    "X86n1600_017:0188c03": "遊天台國清。日憩巖畔。猛虎巨蛇往來左右。馴擾",
    "X86n1600_017:0188c04": "不去。至四明。獨棲松下。天花紛雨。又趺坐黃尾巖。",
    "X86n1600_017:0188c05": "結茅為葢。百鳥銜花。所坐盤石。當膝處成坳。",
    "X86n1600_017:0188c06": "戊辰(晉岐淮南稱唐天祐五年。梁開平二年。蜀王建武成元年。是歲西川稱蜀)。",
    "X86n1600_017:0188c07": "禪師德山下福州雪峯真覺大師義存寂。",
    "X86n1600_017:0188c08": "存住雪峯。道滿天下。僖宗欽風。錫真覺大師之號。",
    "X86n1600_017:0188c09": "併紫袈裟。閩主大加隆禮。問法投誠。將寂之前。自",
    "X86n1600_017:0188c10": "製塔銘。并序。三月示疾。閩主遣醫進藥。存曰。吾非",
    "X86n1600_017:0188c11": "疾也。竟不服藥。遺偈付囑。五月二日。朝遊藍田。暮",
    "X86n1600_017:0188c12": "歸澡身。中夜入滅。壽八十七。臘五十九。",
    "X86n1600_017:0188c13": "禪師雪峯下福州玄沙宗一師備寂。",
    "X86n1600_017:0188c14": "備嗣雪峰。住梅溪。後居玄沙。一時海眾。皆望風欽",
    "X86n1600_017:0188c15": "服。學徒千人。應機接物。垂三十年。十一月二十七",
    "X86n1600_017:0188c16": "日。示疾而化。壽七十五。臘四十四。賜號宗一。",
    "X86n1600_017:0188c17": "文偃禪師徧參諸方至靈樹為第一座尋嗣其席。",
    "X86n1600_017:0188c18": "偃受法印於雪峯後。出嶺徧謁諸方。激揚辨論。到",
    "X86n1600_017:0188c19": "九江尚書陳操問。儒書中即不問。三乘十二分教",
    "X86n1600_017:0188c20": "自有麼主。作麼生是衲僧行脚事。曰尚書曾問幾",
    "X86n1600_017:0188c21": "人來。曰即今問上座。曰即今且置。作麼生是教意。",
    "X86n1600_017:0188c22": "曰黃卷赤軸。曰這個是語言文字。作麼生是教意。",
    "X86n1600_017:0188c23": "曰口欲談而詞喪。心欲緣而慮亡。曰口欲談而詞",
    "X86n1600_017:0188c24": "喪。為對有言。心欲緣而慮亡。為對妄想。作麼生是",
    "X86n1600_017:0189a01": "教意。操無語。偃曰。見說尚書看法華經。是否。曰是。",
    "X86n1600_017:0189a02": "曰經中道一切治生產業。皆與實相不相違背。且",
    "X86n1600_017:0189a03": "道非非想天。有幾人退位。操又無語。偃尚。書誓且",
    "X86n1600_017:0189a04": "莫草草。三經五論。師僧拋却。特入叢林十年二十",
    "X86n1600_017:0189a05": "年。尚不奈何。尚書又爭得會。操禮拜曰。某甲罪過。",
    "X86n1600_017:0189a06": "最後到曹溪禮祖塔。(作長興元年者誤)靈樹知聖敏。請為",
    "X86n1600_017:0189a07": "第一座。先是敏不請首座。有勸請者。但曰。我首座",
    "X86n1600_017:0189a08": "已出家。久之又請。曰我首座已行脚悟道。久之又",
    "X86n1600_017:0189a09": "請。曰我首座已廣嶺矣。忽一日令擊鐘接首座。眾",
    "X86n1600_017:0189a10": "皆出迓。偃果至。敏迎笑曰。奉遲甚久。何來暮。即命",
    "X86n1600_017:0189a11": "之。偃亦不辭而就職。俄廣主劉王將興兵。就敏決",
    "X86n1600_017:0189a12": "可否。敏前知。手封奩子語侍者曰。王來。出以似之。",
    "X86n1600_017:0189a13": "乃就坐而逝。王至。聞敏已化。大驚。問和尚何時得",
    "X86n1600_017:0189a14": "疾。曰師不曾有疾。適封一奩子。令候王至。王開奩",
    "X86n1600_017:0189a15": "得一帖子云。人天眼目。堂中首座。乃勅刺史何希",
    "X86n1600_017:0189a16": "範。具疏禮請偃。繼其法席。",
    "X86n1600_017:0189a17": "禪師慧球嗣席安國。",
    "X86n1600_017:0189a18": "球莆田人。玄沙室中。參訊居首。因問如何是第一",
    "X86n1600_017:0189a19": "月。沙曰。用汝箇月作麼。球從此悟入。沙將示滅。閩",
    "X86n1600_017:0189a20": "帥王公遣子至。問疾。仍請密示。繼踵說法者誰。沙",
    "X86n1600_017:0189a21": "曰。球子得。王默記遺旨。乃問鼓山臥龍。法席孰當",
    "X86n1600_017:0189a22": "其任。山舉城下宿德。具道眼者十有二人。皆堪出",
    "X86n1600_017:0189a23": "世。亦默之。至開堂日。官僚與僧侶。俱會法筵。王忽",
    "X86n1600_017:0189a24": "問眾曰。誰是球上座。於是眾人指出。王便請球住",
    "X86n1600_017:0189b01": "安國禪院。上堂。我此間粥飯因緣。為兄弟舉唱。終",
    "X86n1600_017:0189b02": "是不常。欲得省要。却是山河大地。與汝發明。其道",
    "X86n1600_017:0189b03": "既常。亦能究竟。若從文殊門入者。一切無為。土木",
    "X86n1600_017:0189b04": "瓦石。助汝發機。若從觀音門入者。一切音響。蝦蟆",
    "X86n1600_017:0189b05": "蚯蚓。助汝發機。若從普賢門入者。不動步而到。以",
    "X86n1600_017:0189b06": "此三門。方便示汝。如將一隻折箸。攪大海水。令彼",
    "X86n1600_017:0189b07": "魚龍。知水為命。會麼。若無智眼而審諦之。任彼百",
    "X86n1600_017:0189b08": "般巧妙。不為究竟。",
    "X86n1600_017:0189b09": "師虔禪師自青林遷住洞山。",
    "X86n1600_017:0189b10": "虔參洞山。山問近離甚處。曰武林。曰武林法道何",
    "X86n1600_017:0189b11": "似此間。曰胡地冬抽筍。曰別甑炊香飯。供養於此",
    "X86n1600_017:0189b12": "人。虔拂袖便出。山曰。此子向後走殺天下人在。一",
    "X86n1600_017:0189b13": "日虔栽松次。有從虔乞偈。虔作偈曰。亭亭三尺餘。",
    "X86n1600_017:0189b14": "鬱鬱覆青草。不知何代人。得見此松老。山見偈曰。",
    "X86n1600_017:0189b15": "此第三代洞山主人也。住青林。復遷洞山。凡新到。",
    "X86n1600_017:0189b16": "先令搬柴三轉。然後參堂。",
    "X86n1600_017:0189b17": "首建雲門宗第一世祖",
    "X86n1600_017:0189b18": "諱文偃。雪峯嗣。嘉興張氏子。幼依空王寺志澄",
    "X86n1600_017:0189b19": "律師出家。初參睦州尊宿。發明大旨。後造雪峯。",
    "X86n1600_017:0189b20": "深造閫奧。徧參諸方幾二十年。後抵韶州靈樹",
    "X86n1600_017:0189b21": "敏禪師法席。居第一座。尋補住。後遷雲門。",
    "X86n1600_017:0189b22": "己巳(晉岐淮南稱唐天祐六年梁開平三年)。",
    "X86n1600_017:0189b23": "大鑑下第七世雲門宗第一世祖首建雲門宗。",
    "X86n1600_017:0189b24": "發明(書大鑑下第七世。表來源也。書首建。表立宗也)。",
    "X86n1600_017:0189c01": "祥符蔭曰。向見雲門機用。以為英靈駿發。傑出之",
    "X86n1600_017:0189c02": "土也。今編年歷。詳檢生平。知其蚤脫鞲於睦州。旋",
    "X86n1600_017:0189c03": "蜜證於雪峯。忘餐待問。立雪求知。出嶺徧參諸方",
    "X86n1600_017:0189c04": "名宿。如疎山臥龍歸宗天童鵞湖乾峯等。無一不",
    "X86n1600_017:0189c05": "激揚勘辨。維時天下分崩。雲迷霧塞。師乃不避險",
    "X86n1600_017:0189c06": "難。孤策遨翔。今讀其遺表。困風霜於十七年間。涉",
    "X86n1600_017:0189c07": "南北於數千里外。始見心猿罷跳。意馬休馳之語。",
    "X86n1600_017:0189c08": "為之神悚淚落。是知師乃百鍊精金。鑄成神鋒。四",
    "X86n1600_017:0189c09": "照。其光芒燄彩。有不望影心服者乎。宋蘇澥序師",
    "X86n1600_017:0189c10": "之錄。有曰。擒縱舒卷。縱橫變化。放開江海。魚龍得",
    "X86n1600_017:0189c11": "遊泳之方。把斷乾坤。鬼神無行走之路。草木亦當",
    "X86n1600_017:0189c12": "稽首。土石為之放光。本分鉗鎚。金聲玉振。崢嶸世",
    "X86n1600_017:0189c13": "界。瓦解氷消。列派分宗。將錯就錯。其知言哉。",
    "X86n1600_017:0189c14": "禪師居遁出世龍牙。",
    "X86n1600_017:0189c15": "遁契旨洞山。服勤八載。是年出世龍牙法濟。示眾。",
    "X86n1600_017:0189c16": "夫參玄人。須透過佛祖始得。新豐和尚道。佛祖言",
    "X86n1600_017:0189c17": "教如生冤家。始有參學分。若透不得。即被佛祖謾",
    "X86n1600_017:0189c18": "去。僧問。佛祖還有謾人之心也無。曰汝道江湖還",
    "X86n1600_017:0189c19": "有礙人之心也無。江湖雖無礙人之心。為時人過",
    "X86n1600_017:0189c20": "不得。江湖却成礙人去。不得道江湖不礙人。佛祖",
    "X86n1600_017:0189c21": "雖無謾人之心。為時人透不得。佛祖却成謾人去。",
    "X86n1600_017:0189c22": "不得道佛祖不謾人。若透得佛祖過。此人過却佛",
    "X86n1600_017:0189c23": "祖。若也如是。始體得佛祖意。方與向上人同。如未",
    "X86n1600_017:0189c24": "透得。但學佛學祖。則萬劫無有出期。曰如何得不",
    "X86n1600_017:0190a01": "被祖佛謾去。曰道者直須自悟始得。",
    "X86n1600_017:0190a02": "招慶慧稜移居長慶。",
    "X86n1600_017:0190a03": "稜住招慶。受閩主王審知請住福州長慶。上堂。撞",
    "X86n1600_017:0190a04": "著道伴交肩過。一生參學事畢。上堂。我若純舉唱",
    "X86n1600_017:0190a05": "宗乘。須閉却法堂門。所以道盡法無民。僧問。不怕",
    "X86n1600_017:0190a06": "無民。請師盡法。稜曰。還委落處麼。",
    "X86n1600_017:0190a07": "庚午(晉岐吳稱唐天祐七梁開平四)年。",
    "X86n1600_017:0190a08": "沙門南嶽惟勁續寶林傳。",
    "X86n1600_017:0190a09": "勁集光化以來。出世宗師機緣。為續寶林傳。",
    "X86n1600_017:0190a10": "辛未(晉岐吳稱唐天祐八梁乾化元蜀永平元)年。",
    "X86n1600_017:0190a11": "祖住雲門光泰(作甲午年者誤)。",
    "X86n1600_017:0190a12": "上堂曰。函葢乾坤。目機銖兩。不涉世緣。作麼生承",
    "X86n1600_017:0190a13": "當。眾無對。自代曰。一鏃破三關。",
    "X86n1600_017:0190a14": "安隱忍曰。雪峰禪師有函葢乾坤句。截斷眾流句。",
    "X86n1600_017:0190a15": "隨波逐浪句。雲門生平。用此接人。如風馳電轉。自",
    "X86n1600_017:0190a16": "非透明大法。死盡全心者。難為湊泊。葢自家立地",
    "X86n1600_017:0190a17": "處。不漏絲髮。故應機垂手。不期然而然。",
    "X86n1600_017:0190a18": "祖示法病。",
    "X86n1600_017:0190a19": "上堂曰。光不透脫。有兩般病。一切處不明。面前有",
    "X86n1600_017:0190a20": "物是一。又透得一切法空。隱隱地似有個物相似。",
    "X86n1600_017:0190a21": "亦是光不透脫。又法身亦有兩般病。得到法身。為",
    "X86n1600_017:0190a22": "法執不忘。己見猶存。坐在法身邊是一。直饒透得",
    "X86n1600_017:0190a23": "法身去。放過即不可。仔細點簡將來。有甚麼氣息。",
    "X86n1600_017:0190a24": "亦是病。",
    "X86n1600_017:0190b01": "大慧杲曰。不用作禪會。不用作道會。不用作向上",
    "X86n1600_017:0190b02": "商量。此是雲門老漢據實而論。我恁麼道。有沒量",
    "X86n1600_017:0190b03": "罪過。汝若簡點得出。許你具擇法眼。若簡點不出。",
    "X86n1600_017:0190b04": "且向雲門葛藤裏參。又曰。而今學實法者。以透過",
    "X86n1600_017:0190b05": "法身為極致。而雲門反以為病。不知透過法身了。",
    "X86n1600_017:0190b06": "合作麼生。到這裏如人飲水。冷暖自知。不著問別",
    "X86n1600_017:0190b07": "人。問別人則禍事也。",
    "X86n1600_017:0190b08": "安隱忍曰。透過法身。雲門猶以為病。正悟之難。如",
    "X86n1600_017:0190b09": "此也。後代有透一切空。遂斥言句為實法。以隱隱",
    "X86n1600_017:0190b10": "地一物為本分事。不知皆墮此老呵忌之中。此其",
    "X86n1600_017:0190b11": "有實悟者。依稀彷彿輩。不足論也。",
    "X86n1600_017:0190b12": "祖示綱宗。",
    "X86n1600_017:0190b13": "偈曰。康氏圓形滯不明。魔深虗喪擊寒氷。鳳羽展",
    "X86n1600_017:0190b14": "時超碧漢。晉鋒八博擬何憑。(其一)是機是對對機迷。",
    "X86n1600_017:0190b15": "闢機塵遠遠塵樓。夕日日中誰有掛。因底底事隔",
    "X86n1600_017:0190b16": "塵迷。(其二)喪時光。藤林荒。徒人意。滯[月*幾]尫。(其三)咄咄咄。",
    "X86n1600_017:0190b17": "力□希。禪子訝。中眉垂。(其四)上不見天。下不見地。塞",
    "X86n1600_017:0190b18": "却咽喉。何處出氣。笑我者多。哂我者少(其五)。",
    "X86n1600_017:0190b19": "寶雲潛曰。闢之一字。雲門之總持也。闢則不對。對",
    "X86n1600_017:0190b20": "則不闢。闢奇而對偶也。乾闢而坤闔者也。闢者。從",
    "X86n1600_017:0190b21": "無而闢者也。故不知從無而出者。不能知雲門之",
    "X86n1600_017:0190b22": "旨者也。闢者。從一而闢者也。故不知從一而出者。",
    "X86n1600_017:0190b23": "故不知雲門之旨者也。闢則新。不闢則故。天下之",
    "X86n1600_017:0190b24": "言雲門者。皆故雲門。而非新雲門也。故雪竇為雲",
    "X86n1600_017:0190c01": "門之中興也。闢則生。不闢則死。故天下之言雲門",
    "X86n1600_017:0190c02": "三句者。皆死雲門。而非活雲門也。夕日日中誰有",
    "X86n1600_017:0190c03": "掛。知以掛為法者之非雲門也。闢者。奪其掛之飛",
    "X86n1600_017:0190c04": "將也。晉鋒八博擬何憑。知以憑為法者之非雲門",
    "X86n1600_017:0190c05": "也。闢者。破其憑之寶鏡也。晉鋒八博。闢之所以為",
    "X86n1600_017:0190c06": "闢也。此雲門之密也。",
    "X86n1600_017:0190c07": "禪師智暉建寺重雲。",
    "X86n1600_017:0190c08": "暉得法白木仁。結茅中灘。日以施濟為事。人莫能",
    "X86n1600_017:0190c09": "淺深之。有癩比邱求暉洗摩。暉無難色。俄有神光",
    "X86n1600_017:0190c10": "異香。忽失所在。乃還圭峯。深入巖石。顧見磨衲數",
    "X86n1600_017:0190c11": "珠銅瓶椶笠。藏石壁間。觸之即壞。斂目良久曰。此",
    "X86n1600_017:0190c12": "吾前身道具也。因就建寺。方薙草。有祥雲出眾峯",
    "X86n1600_017:0190c13": "間。遂名重雲。虎豹引去。又塞龍潭。龍亦移他處。",
    "X86n1600_017:0190c14": "壬申(晉岐吳稱唐天祐九梁乾化二)年。",
    "X86n1600_017:0190c15": "禪師如訥卓菴道場山。",
    "X86n1600_017:0190c16": "訥湖州人。得法翠微學。薙草卓菴道場山。乘虎道",
    "X86n1600_017:0190c17": "行。學徒四至。遂成禪苑。",
    "X86n1600_017:0190c18": "癸酉(梁乾化三)年。",
    "X86n1600_017:0190c19": "禪師玄沙支下安國慧球寂。",
    "X86n1600_017:0190c20": "甲戌(梁乾化四)年。",
    "X86n1600_017:0190c21": "禪師翠微下舒州投子山寂住慈濟大同寂。",
    "X86n1600_017:0190c22": "同翠微學嗣。參翠微。問未審二祖初見達摩。有何",
    "X86n1600_017:0190c23": "所得。微曰。汝今見吾。復何所得。遂契悟。他日問。如",
    "X86n1600_017:0190c24": "何是佛理。微曰。佛即不理。同曰。莫落空否。微曰。真",
    "X86n1600_017:0191a01": "空不空。微示讖偈曰。佛理何曾理。真空又不空。大",
    "X86n1600_017:0191a02": "同居寂住。敷演我師宗。同後住投子。院名寂住。四",
    "X86n1600_017:0191a03": "月六日寂。",
    "X86n1600_017:0191a04": "禪師洞山支下疎山匡仁寂。",
    "X86n1600_017:0191a05": "仁嗣洞山祖。先參大溈祐不契。與香嚴閑約曰。向",
    "X86n1600_017:0191a06": "後有住處。特來相見。溈笑曰。這矮子。向後住處。近",
    "X86n1600_017:0191a07": "山無柴燒。近水無水喫。乃造洞山。問未有之言。請",
    "X86n1600_017:0191a08": "師示誨。山曰。不諾無人肯。曰還可功也無。山曰。你",
    "X86n1600_017:0191a09": "即今還功得麼。曰功不得。即無諱處。山寂後。入嶺",
    "X86n1600_017:0191a10": "詢大溈安。有句無句。如藤倚樹語。安笑之。且曰。向",
    "X86n1600_017:0191a11": "後有獨眼龍為子點破。後明招謙出世。(謙眇一目)徑往",
    "X86n1600_017:0191a12": "禮拜。大悟言下。香嚴出世。不爽前約。訪之。嚴上堂",
    "X86n1600_017:0191a13": "答僧問不求諸聖。不重己靈語。仁在眾嘔之。嚴躡",
    "X86n1600_017:0191a14": "前問。仁曰。何不道肯諾不得全。嚴曰。肯又肯個甚",
    "X86n1600_017:0191a15": "麼。諾又諾於阿誰。仁曰。肯即肯他千聖。諾即諾於",
    "X86n1600_017:0191a16": "己靈。嚴曰。師叔恁麼道。向後倒屙三十年在。住疎",
    "X86n1600_017:0191a17": "山後。果病吐二十七年而愈。却每於食後。抉口令",
    "X86n1600_017:0191a18": "吐曰。香巖師兄記我三十年倒屙。尚欠三年在。臨",
    "X86n1600_017:0191a19": "遷化。示眾偈終而逝。",
    "X86n1600_017:0191a20": "沙門蜀禪月大師貫休寂。",
    "X86n1600_017:0191a21": "休蘭溪姜氏子。精法華起信奧義。吟詩。善翰墨。時",
    "X86n1600_017:0191a22": "謂姜體。王慥吳融。雅相篤重。入蜀署禪月大師。有",
    "X86n1600_017:0191a23": "禪月集行世。",
    "X86n1600_017:0191a24": "乙亥(梁貞明元)年。",
    "X86n1600_017:0191b01": "禪師神宴住鼓山。",
    "X86n1600_017:0191b02": "宴大梁李氏子。幼惡葷羶。樂聞鐘梵。年十二時。有",
    "X86n1600_017:0191b03": "白氣數道騰於所居屋壁。宴題壁曰。白道從茲速",
    "X86n1600_017:0191b04": "改張。休來顯見作妖祥。定祛邪行歸真見。必得超",
    "X86n1600_017:0191b05": "凡入聖鄉。題罷。氣即滅。年十六。夢梵僧告曰。出家",
    "X86n1600_017:0191b06": "時至矣。遂披削受具。謂同學曰。古德云。白四羯磨",
    "X86n1600_017:0191b07": "後。全體戒定慧。豈準繩而可拘也。於是杖錫徧叩",
    "X86n1600_017:0191b08": "禪關。參雪峯。峯知其緣熟。忽起搊住曰。是甚麼。宴",
    "X86n1600_017:0191b09": "釋然了悟。亦忘其了心。惟舉手搖曳而已。峯曰。子",
    "X86n1600_017:0191b10": "作道理耶。曰何道理之有。峯深肯之。後赴閩王請。",
    "X86n1600_017:0191b11": "峯門送。回至法堂。乃曰。一隻聖箭。直射九重城裏",
    "X86n1600_017:0191b12": "去也。孚上座曰。是伊未在。曰渠是徹底人。曰若不",
    "X86n1600_017:0191b13": "信。待某甲去勘過。遂趂至中路問。師兄向甚處去。",
    "X86n1600_017:0191b14": "曰九重城裏去。曰忽遇三軍圍繞時如何。曰他家",
    "X86n1600_017:0191b15": "自有通霄路。曰恁麼則離宮失殿去也。曰何處不",
    "X86n1600_017:0191b16": "稱尊。孚拂袖便回。峯問如何。曰好隻聖箭。中路折",
    "X86n1600_017:0191b17": "却了也。遂舉前話。峯曰。奴渠語在。曰這老凍膿。猶",
    "X86n1600_017:0191b18": "有鄉情在。是年住鼓山。直下猶難會。尋言轉更賒。",
    "X86n1600_017:0191b19": "若論佛與祖。特地隔天涯。",
    "X86n1600_017:0191b20": "禪師獻蘊遷夾山。",
    "X86n1600_017:0191b21": "蘊參洞山虔。問如何用心。得齊於諸聖。虔仰面良",
    "X86n1600_017:0191b22": "久曰。會麼。曰不會。曰去。無子用心處。蘊乃契悟。更",
    "X86n1600_017:0191b23": "不他遊。遂作園頭。出世黃嶽蘭若。遷夾山。僧問月",
    "X86n1600_017:0191b24": "生雲際時如何。曰三個孩兒抱華鼓。好大哥。莫來",
    "X86n1600_017:0191c01": "攔我毬門路。凡蘊應機。多云好大哥。時稱大哥和",
    "X86n1600_017:0191c02": "尚。",
    "X86n1600_017:0191c03": "丙子(梁貞明二)年。",
    "X86n1600_017:0191c04": "丁丑(晉岐吳稱唐天祐十四梁貞明三蜀天漢元漢乾亨元)年。",
    "X86n1600_017:0191c05": "布袋和尚坐化明州。",
    "X86n1600_017:0191c06": "布袋和尚。不示氏族。自稱名契此。形裁腲脮。蹙額",
    "X86n1600_017:0191c07": "皤腹。常以杖荷一布囊。入廛市中。見物則乞。人呼",
    "X86n1600_017:0191c08": "為長汀子布袋和尚。出語無定。蹤跡莫測。三月於",
    "X86n1600_017:0191c09": "岳林寺端坐說偈曰。彌勒真彌勒。分身千百億。時",
    "X86n1600_017:0191c10": "時示時人。時人自不識。偈畢安然而化。其後復見",
    "X86n1600_017:0191c11": "於他州。亦負布袋。四眾競圖其像。",
    "X86n1600_017:0191c12": "祥符蔭曰。大士應化。如月散千江。風行大地。甯可",
    "X86n1600_017:0191c13": "形迹定其賢愚。日月紀其生滅。豐干寒拾之倫。寶",
    "X86n1600_017:0191c14": "掌僧伽之輩。偶亦云露。隱而不發者。山林闤闠。未",
    "X86n1600_017:0191c15": "甞無人。順行逆施。疇能測識。皆所以默運悲智。隨",
    "X86n1600_017:0191c16": "類引導。佐輔真宗。書一二。示著者。以槩一切。凡聖",
    "X86n1600_017:0191c17": "兩忘者。自能不向百草頭識取祖師也。",
    "X86n1600_017:0191c18": "戊寅(梁貞明四)年。",
    "X86n1600_017:0191c19": "己卯(晉岐吳稱唐天祐十六梁貞明五蜀乾德元吳宣王楊隆演武義元)年。",
    "X86n1600_017:0191c20": "禪師石霜下龍湖圓覺普聞寂。",
    "X86n1600_017:0191c21": "聞住龍湖。神異多端。凌晨跨虎出遊。不復歸山而",
    "X86n1600_017:0191c22": "逝。",
    "X86n1600_017:0191c23": "禪師從展住保福。",
    "X86n1600_017:0191c24": "展嗣雪峰。漳州王刺史創保福禪院。請展居之。",
    "X86n1600_017:0192a01": "庚辰(梁貞明六)年。",
    "X86n1600_017:0192a02": "禪師桂琛住地藏。",
    "X86n1600_017:0192a03": "琛常州李氏子。為兒童時。日一素食。出言有異。既",
    "X86n1600_017:0192a04": "冠。披削登戒學毗尼。一日為眾宣戒已。乃曰。持戒",
    "X86n1600_017:0192a05": "但律身而已。非真解脫也。依文作解。豈發聖智乎。",
    "X86n1600_017:0192a06": "初謁雲居雪峰。不大發明。後參玄沙。言下大悟。時",
    "X86n1600_017:0192a07": "與慧球齊名。號二大士。琛能秘重大法。痛自韜晦。",
    "X86n1600_017:0192a08": "叢林共指為雪峰法道所寄。漳州牧王公。請住城",
    "X86n1600_017:0192a09": "西石山地藏。",
    "X86n1600_017:0192a10": "辛巳(梁龍德元吳睿皇楊溥順義元)年。",
    "X86n1600_017:0192a11": "禪師石霜下泐潭開法九峰大覺道虔寂。",
    "X86n1600_017:0192a12": "虔嗣石霜諸。初百丈瘞馬祖舍利於海昏石門。廬",
    "X86n1600_017:0192a13": "塔十餘年。及住百丈。不復還石門。虔自九峯往遊。",
    "X86n1600_017:0192a14": "遂成法席。為泐潭第一代。是年安坐而化。諡大覺。",
    "X86n1600_017:0192a15": "興化侍者守廓參驗諸方　發明(興化祖寂已三十年仍書興化侍者",
    "X86n1600_017:0192a16": "者見不忝其為祖之侍者也凡書職事皆無愧於其職也)。",
    "X86n1600_017:0192a17": "廓得法興化祖。行脚到德山。問鑒曰。從上諸聖向",
    "X86n1600_017:0192a18": "甚麼處去。曰作麼作麼。曰勅點飛龍馬。跛鱉出頭",
    "X86n1600_017:0192a19": "來。鑒便休去。來日浴出。廓過茶與鑒。鑒於背上拊",
    "X86n1600_017:0192a20": "一下曰。昨日公案作麼生。曰這老漢今日方始瞥",
    "X86n1600_017:0192a21": "地。鑒又休去。廓行脚到襄州華嚴會下。一日華嚴",
    "X86n1600_017:0192a22": "上堂。大眾。今日若是臨濟德山高亭大愚鳥窠船",
    "X86n1600_017:0192a23": "子兒孫。不用如何若何。便請單刀直入。華嚴與汝",
    "X86n1600_017:0192a24": "證據。廓出禮拜起便喝。嚴亦喝。廓又喝。嚴亦喝。廓",
    "X86n1600_017:0192b01": "乃曰。大眾看這老漢一場敗闕。又喝一喝拍手歸",
    "X86n1600_017:0192b02": "眾。嚴下座歸方丈。時延沼作維那。上去問訊。嚴曰。",
    "X86n1600_017:0192b03": "維那汝來也。叵耐守廓適來把老僧扭揑一上。待",
    "X86n1600_017:0192b04": "集眾打一頓趂出。曰趂他遲了也。自是和尚言過。",
    "X86n1600_017:0192b05": "他是臨濟下兒孫。本分恁麼。嚴方息怒。沼舉似廓。",
    "X86n1600_017:0192b06": "廓曰。你著甚來由。勸這漢。我未問前蚤要棒喫得",
    "X86n1600_017:0192b07": "我話行。如今不打。搭却我這話也。沼曰。雖然如是。",
    "X86n1600_017:0192b08": "已遍天下也。廓到鹿門。一日見鹿門問楚和尚。你",
    "X86n1600_017:0192b09": "終日披披搭搭作甚麼。楚曰。和尚見某甲披披搭",
    "X86n1600_017:0192b10": "搭那。鹿門便喝。楚亦喝。兩家總休去。廓曰。你看這",
    "X86n1600_017:0192b11": "兩個瞎漢。隨後便喝。鹿門歸方丈。却令侍者請廓",
    "X86n1600_017:0192b12": "上來。曰老僧適來與楚闍黎賓主相見。什麼敗闕。",
    "X86n1600_017:0192b13": "曰轉見病深。曰老僧自見興化來便會也。曰和尚",
    "X86n1600_017:0192b14": "到興化時。守廓為侍者。記得與麼時語。曰請舉看。",
    "X86n1600_017:0192b15": "廓遂舉興化問和尚甚處來。和尚曰五臺來。興化",
    "X86n1600_017:0192b16": "曰還見文殊麼。和尚便喝。興化曰我問你還見文",
    "X86n1600_017:0192b17": "殊麼。又惡發作麼。和尚又喝。興化無語。和尚作禮。",
    "X86n1600_017:0192b18": "興化至明日。教守廓喚和尚。和尚蚤去也。興化上",
    "X86n1600_017:0192b19": "堂云。你看這個僧擔條斷貫索。向南方去也。已後",
    "X86n1600_017:0192b20": "也道見興化來。今日公案。恰似與麼時底。曰興化",
    "X86n1600_017:0192b21": "當時為甚無語。曰見和尚不會賓主句。所以無語。",
    "X86n1600_017:0192b22": "及欲喚和尚持論。和尚已去也。鹿門明日特為煎",
    "X86n1600_017:0192b23": "茶。晚參告眾。",
    "X86n1600_017:0192b24": "宗統編年卷之十七"
}