{
    "T13n0397_026:0179a08_0": "大方等大集經卷第二十六",
    "T13n0397_026:0179a10_0": "北涼天竺三藏曇無讖譯",
    "T13n0397_026:0179a11_0": "寶髻菩薩品第十一之二",
    "T13n0397_026:0179a12_0": "「云何菩薩淨五根行？",
    "T13n0397_026:0179a12_1": "菩薩信心不可動轉，名為信根。",
    "T13n0397_026:0179a13_2": "不由他教而行精進，名精進根。",
    "T13n0397_026:0179a13_3": "常念菩提，名為念根。",
    "T13n0397_026:0179a14_4": "常修大悲，名為定根。",
    "T13n0397_026:0179a14_5": "攝取善法，名為慧根。",
    "T13n0397_026:0179a15_6": "「復次，信諸佛法，名為信根。",
    "T13n0397_026:0179a15_7": "求諸佛法，名精進根。",
    "T13n0397_026:0179a16_8": "念諸佛法，名為念根。",
    "T13n0397_026:0179a16_9": "得佛三昧，名為定根。",
    "T13n0397_026:0179a17_10": "斷諸疑網，名為慧根。",
    "T13n0397_026:0179a17_11": "「復次，心向菩提無有疑網，名為信根。",
    "T13n0397_026:0179a18_12": "增長善法，名精進根。",
    "T13n0397_026:0179a19_13": "求善方便，名為念根。",
    "T13n0397_026:0179a19_14": "視諸眾生其心平等，名為定根。",
    "T13n0397_026:0179a20_15": "觀諸眾生上中下根，名為慧根。",
    "T13n0397_026:0179a21_16": "「復次，心淨無濁名為信根。",
    "T13n0397_026:0179a21_17": "壞眾濁心，名精進根。",
    "T13n0397_026:0179a22_18": "念清淨法，名為念根。",
    "T13n0397_026:0179a22_19": "觀心性淨，名為定根。",
    "T13n0397_026:0179a23_20": "能令眾生住清淨法，名為慧根。",
    "T13n0397_026:0179a23_21": "「復次，遠離一切弊惡之法，名為信根。",
    "T13n0397_026:0179a24_22": "求諸善法，名精進根。",
    "T13n0397_026:0179a25_23": "得已不失，名為念根。",
    "T13n0397_026:0179a25_24": "既得善法如法而住，名為定根。",
    "T13n0397_026:0179a26_25": "思惟善法不善無記，名為慧根。",
    "T13n0397_026:0179a27_26": "「復次，信根者即是施心。",
    "T13n0397_026:0179a27_27": "精進根者，即是樂施無有休息。",
    "T13n0397_026:0179a28_28": "念根者，既施之後不求果報。",
    "T13n0397_026:0179a28_29": "定根者，即平等施心無分別。",
    "T13n0397_026:0179a29_30": "慧根者，不觀福田及非福田。",
    "T13n0397_026:0179b01_31": "復有信根，即是初入善法之心。",
    "T13n0397_026:0179b02_0": "精進根者，能壞憍慢。",
    "T13n0397_026:0179b02_1": "念根者，離我我所。",
    "T13n0397_026:0179b02_2": "定根者，遠離一切六十二見。",
    "T13n0397_026:0179b03_3": "慧根者，遠離一切諸惡煩惱。",
    "T13n0397_026:0179b04_4": "是名菩薩淨五根行。",
    "T13n0397_026:0179b05_0": "「云何菩薩淨五力行？",
    "T13n0397_026:0179b05_1": "善男子！",
    "T13n0397_026:0179b05_2": "菩薩摩訶薩具足五根，不為諸魔之所破壞，故名為力。",
    "T13n0397_026:0179b06_3": "一切聲聞辟支佛乘所不能及，一切眾生不能令其退大乘心，一切煩惱不能破壞，能令其心知足少欲，身得大力善覆諸根得金剛身，是名為力。",
    "T13n0397_026:0179b10_4": "「善男子！",
    "T13n0397_026:0179b10_5": "菩薩摩訶薩住信力時，終不造作一切諸惡；住進力時造一切善；住念力時不失善法；住定力時不為五欲樂之所壞；住慧力時遠離一切諸結煩惱。",
    "T13n0397_026:0179b13_6": "「復次，住信力時不隨他語；住進力時求善不息；住念力時得陀羅尼；住定力時說法平等；住慧力時能壞一切眾生疑心。",
    "T13n0397_026:0179b16_7": "「復次，住信力時，具得解力；住進力時，具精進力；住念力時，具解脫力；住定力時，具足願力；住慧力時，具諸行力。",
    "T13n0397_026:0179b19_0": "「復次，住信力時，見慳罪過；住進力時，遠離慳貪；住念力時，以所修善願向菩提；住定力時，其心平等；住慧力時，心終不求施戒定報。",
    "T13n0397_026:0179b22_0": "「復次，住信力時，能離一切破戒之垢；住進力時，至心具戒；住念力時，以所持戒願向菩提；住定力時，具清淨地；住慧力時，遠離作戒。",
    "T13n0397_026:0179b24_1": "「復次，住信力時，遠離瞋心；住精進力，修習忍辱；住念力時，以所修忍願向菩提；住定力時，護諸眾生；住慧力時，不觀眾生士夫壽命。",
    "T13n0397_026:0179b27_2": "「復次，住信力時，遠離懈怠；住進力時，所修諸行到畢竟岸；住念力時，所修精進願向菩提；住定力時，身心寂靜；住慧力時，不住善惡。",
    "T13n0397_026:0179c01_3": "「復次，住信力時，遠離一切怱務之事；住進力時，勤求禪支；住念力時，以所修定願向菩提；住定力時，其心常定；住慧力時，不著諸定。",
    "T13n0397_026:0179c04_4": "「復次，住信力時，遠離無明；住進力時，勤求諸善；住念力時，以所修智願向菩提；住定力時，修善思惟；住慧力時，如法而住。",
    "T13n0397_026:0179c07_5": "「復次，住信力時，具足七力；住進力時，得住七覺；住念力時，得八念處；住定力時，離七識處；住慧力時，離八邪支。",
    "T13n0397_026:0179c10_6": "「復次，心於菩提無有退轉，是名信力淨信力行；不取不捨，是名進力淨進力行；修四念處，是名念力淨念力行；調伏於心，是名定力淨定力行；遠離諸見知善方便，是名慧力淨慧力行。",
    "T13n0397_026:0179c14_7": "「善男子！",
    "T13n0397_026:0179c14_8": "云何菩薩淨七覺行？",
    "T13n0397_026:0179c14_9": "終不失於助菩提法，名念覺分。",
    "T13n0397_026:0179c15_10": "不取不捨奢摩他，名擇覺分。",
    "T13n0397_026:0179c16_11": "離一切惡，名進覺分。",
    "T13n0397_026:0179c16_12": "離諸愁惱，名喜覺分。",
    "T13n0397_026:0179c17_13": "身心寂靜，名除覺分。",
    "T13n0397_026:0179c17_14": "得解脫味，名定覺分。",
    "T13n0397_026:0179c18_15": "所作已辦，名捨覺分。",
    "T13n0397_026:0179c18_16": "「復次，不捨菩提心，名念覺分。",
    "T13n0397_026:0179c19_17": "至心護法，名擇覺分。",
    "T13n0397_026:0179c19_18": "調諸眾生無有休息，名進覺分。",
    "T13n0397_026:0179c20_19": "具足善法，名喜覺分。",
    "T13n0397_026:0179c21_20": "離諸煩惱，名除覺分。",
    "T13n0397_026:0179c21_21": "能令眾生住三昧中，名定覺分。",
    "T13n0397_026:0179c22_22": "令諸眾生悉知法界，名捨覺分。",
    "T13n0397_026:0179c23_0": "「復次，不念聲聞辟支佛乘，名念覺分。",
    "T13n0397_026:0179c23_1": "分別一切法字句義，名擇覺分。",
    "T13n0397_026:0179c24_2": "求善法時三業不息，名精進覺分。",
    "T13n0397_026:0179c25_3": "離怨親心，名喜覺分。",
    "T13n0397_026:0179c25_4": "如法而住，名除覺分。",
    "T13n0397_026:0179c26_5": "隨諸世間而能調伏，名定覺分。",
    "T13n0397_026:0179c27_0": "不觀二法，名捨覺分。",
    "T13n0397_026:0179c27_1": "「善男子！",
    "T13n0397_026:0179c27_2": "助菩提者，覺一切法知一切法，分別諸法籌量諸法，知諸眾生心性心行，是名菩提分，亦名聖行。",
    "T13n0397_026:0179c29_3": "如是聖行，非是一切凡夫魔眾邪見所行，非是色聲香味觸行，非一切相一切受、諸心意識見聞覺知、有想無想一切法行，故名聖行。",
    "T13n0397_026:0180a04_0": "夫聖行者，非覺非非覺亦非大覺，而能對治一切諸法，然復不與諸法諍訟，是名聖行。",
    "T13n0397_026:0180a06_0": "聖行者，即是佐助菩提之法。",
    "T13n0397_026:0180a07_0": "「善男子！",
    "T13n0397_026:0180a07_1": "云何菩薩淨八道行？",
    "T13n0397_026:0180a07_2": "八道者，所謂正見。",
    "T13n0397_026:0180a08_3": "云何正見？",
    "T13n0397_026:0180a08_4": "正見者，見一切法皆悉平等。",
    "T13n0397_026:0180a09_5": "如是正見，不名空見。",
    "T13n0397_026:0180a09_6": "何以故？",
    "T13n0397_026:0180a09_7": "自有正見非是空見。",
    "T13n0397_026:0180a10_8": "如是二見，亦名同見。",
    "T13n0397_026:0180a10_9": "復有我見、眾生見、空見，不名正見，如是三見亦復同見。",
    "T13n0397_026:0180a12_0": "又眾生見、命見、空見，不名正見，如是三見亦復同見。",
    "T13n0397_026:0180a13_1": "又有我見、斷見、空見，不名正見，如是三見亦復同見。",
    "T13n0397_026:0180a14_2": "又有有見、無見、空見，不名正見，如是三見亦復同見。",
    "T13n0397_026:0180a15_3": "復有四見：佛見、法見、僧見、空見，是名正見，如是四見不名空見。",
    "T13n0397_026:0180a17_4": "善男子！",
    "T13n0397_026:0180a17_5": "若有人著如是見者，不名正見。",
    "T13n0397_026:0180a18_0": "若不著者，乃名正見。",
    "T13n0397_026:0180a18_1": "何以故？",
    "T13n0397_026:0180a18_2": "夫正見者，見無分別、平等無二。",
    "T13n0397_026:0180a19_3": "「云何名為平等見耶？",
    "T13n0397_026:0180a19_4": "若作是念，凡夫法下、學法為上，如是名為非平等見。",
    "T13n0397_026:0180a21_5": "凡夫法漏、學法無漏，凡夫法食、緣覺無食，凡夫法垢、菩薩法淨，凡夫有為、佛是無為，如是見者非平等見。",
    "T13n0397_026:0180a23_6": "若能觀察凡夫之法，乃至佛法無有差別，乃名平等。",
    "T13n0397_026:0180a24_7": "若能觀見凡夫法空，至佛法空，是名正見。",
    "T13n0397_026:0180a25_8": "觀凡夫法從因緣生，辟支佛法亦從緣生，乃名正見。",
    "T13n0397_026:0180a26_9": "若觀凡夫法寂靜、菩薩法寂靜，是名正見。",
    "T13n0397_026:0180a27_10": "若觀凡夫法不具足，乃至佛法亦不具足，是名正見。",
    "T13n0397_026:0180a28_11": "若觀我與無我無有差別，無差別見，乃名正見。",
    "T13n0397_026:0180a29_12": "若如是見，則不見於上中下法，於一切法亦無覺觀，是名正見。",
    "T13n0397_026:0180b02_13": "正見者，名無所見；無所見者即是正見。",
    "T13n0397_026:0180b03_14": "若如是見，是人乃至不見一法、一法相貌、一法光明。",
    "T13n0397_026:0180b04_15": "善男子！",
    "T13n0397_026:0180b04_16": "若如是見，是名佛法之正見也。」",
    "T13n0397_026:0180b05_17": "說是法時，五百比丘得阿羅漢果。",
    "T13n0397_026:0180b06_18": "「善男子！",
    "T13n0397_026:0180b06_19": "云何正覺？",
    "T13n0397_026:0180b06_20": "正覺者離一切覺，覺者名為智慧方便。",
    "T13n0397_026:0180b07_21": "觀法知法，是名正覺。",
    "T13n0397_026:0180b08_0": "觀察諸法何者是垢？",
    "T13n0397_026:0180b08_1": "何者是淨？",
    "T13n0397_026:0180b08_2": "如是觀已，都不覺知等與不等，離一切覺，是名正覺。",
    "T13n0397_026:0180b09_3": "「云何正語？",
    "T13n0397_026:0180b10_4": "口所出言不自焦惱亦不焦他，不自污辱亦不污他，不自生慢不生他慢，不自誑惑不誑惑他，是名正語。",
    "T13n0397_026:0180b12_5": "復次正語，凡有所說，說一切法皆悉平等，善能分別有為之相，是名正語。",
    "T13n0397_026:0180b14_6": "復次正語，說一切法空無相願，無生無滅無出無沒，是名正語。",
    "T13n0397_026:0180b15_7": "復次正語，說有為苦無常無我、涅槃寂靜，是名正語。",
    "T13n0397_026:0180b16_8": "若有眾生說言眾生，一切無有壽命士夫，一切諸法從因緣生、從因緣滅，猶如子果，是名正語。",
    "T13n0397_026:0180b18_9": "淨正語者即是佛語，是名淨正語行。",
    "T13n0397_026:0180b19_10": "「云何正業？",
    "T13n0397_026:0180b20_0": "正業者，若業雖能壞一切業，亦不名業。",
    "T13n0397_026:0180b20_1": "若業能作寂靜之因，不垢不淨，能壞煩惱不令增長，是名正業。",
    "T13n0397_026:0180b22_2": "知業如是猶作善業，亦觀諸業皆悉空寂，無有堅實是苦無樂，是名正業。",
    "T13n0397_026:0180b24_3": "「云何正命？",
    "T13n0397_026:0180b24_4": "正命者，若命不妨自身他身，不增一切諸惡煩惱，非惡業活，是名正命。",
    "T13n0397_026:0180b25_5": "菩薩摩訶薩於諸眾生淨於正命，以是正命願向菩提，是名正命，如是正命能利自他。",
    "T13n0397_026:0180b27_6": "「正精進者，勤作方便求諸善法，欲心不息無有厭悔，是名精進。",
    "T13n0397_026:0180b29_7": "推求諸法平等之性，亦不觀法等與不等，不作非不作，了知於如法性實性，名正精進。",
    "T13n0397_026:0180c02_8": "宣說正法令諸眾生離邪精進，亦知眾生所修行行，是名正精進。",
    "T13n0397_026:0180c03_9": "「云何正念？",
    "T13n0397_026:0180c04_10": "若念施、戒、忍辱、精進、禪定、智慧、四無量心，是名正念。",
    "T13n0397_026:0180c05_11": "復有正念，攝諸煩惱不令妄起，不近一切惡魔諸業，不墮惡道不起惡心，常修一切正善之法，遠離一切邪惡之法，是名正念。",
    "T13n0397_026:0180c08_12": "菩薩住是正念之中，獲得正聚沙門正果，是名正念。",
    "T13n0397_026:0180c09_13": "「云何正定？",
    "T13n0397_026:0180c09_14": "修行聖行，知苦離集證滅修道，是名正定。",
    "T13n0397_026:0180c10_15": "復有正定，觀一切法皆悉平等。",
    "T13n0397_026:0180c11_16": "若觀我淨一切亦淨，若觀我空一切亦空，雖作是觀不入正位，是名菩薩之正定也。",
    "T13n0397_026:0180c13_17": "菩薩摩訶薩住是定中，於一念頃得一切智，是名正定。」",
    "T13n0397_026:0180c14_18": "說是法時，萬六千天與人發阿耨多羅三藐三菩提心。",
    "T13n0397_026:0180c16_0": "「善男子！",
    "T13n0397_026:0180c16_1": "云何菩薩淨神通行？",
    "T13n0397_026:0180c16_2": "善男子！",
    "T13n0397_026:0180c16_3": "天眼五種：悉能覩見十方世界，及見十方世界諸佛，亦見眾生出生退沒，所見十方無有罣礙，勝於一切聲聞、緣覺及諸天人。",
    "T13n0397_026:0180c19_4": "菩薩具足如是五事，則能了了見一切法，是名菩薩淨天眼行。",
    "T13n0397_026:0180c21_5": "「菩薩摩訶薩得天耳通，聞五種聲：人聲、非人聲、地獄聲、十方諸佛說法之聲、一切眾生語言音聲，是名菩薩淨天耳行。",
    "T13n0397_026:0180c23_6": "「云何菩薩淨他心智行？",
    "T13n0397_026:0180c24_7": "知他心智亦有五種：悉知一切人天之心、地獄餓鬼畜生等心、知過去心、知未來心、知現在心，是名菩薩淨他心智行。",
    "T13n0397_026:0180c27_8": "復有他心智，知是眾生是正定聚、是邪定聚、是不定聚，知是眾生有貪瞋癡，既了知已隨應說法，眾生聞已得壞煩惱，是名菩薩淨他心智行。",
    "T13n0397_026:0181a01_9": "「云何菩薩淨宿命智行？",
    "T13n0397_026:0181a01_10": "了知是身從貪恚癡因緣而生，了知是身從施戒忍精進定慧慈悲喜捨因緣而生，了知是身具足不具足，了知是身因無明愛及四倒生，了知是身施因緣故具足財物及以眷屬，如是等智，是名菩薩淨宿命智行。",
    "T13n0397_026:0181a06_11": "「云何菩薩淨神通行？",
    "T13n0397_026:0181a07_12": "神通行者亦有五種：一者、示色；二者、解種種語而為說法；三者、善能了知心意識等；四者、能覺諸法說一切法，是名菩薩淨神通行。",
    "T13n0397_026:0181a11_0": "「善男子！",
    "T13n0397_026:0181a11_1": "如是五通為漏盡故，菩薩修習而不盡漏，為欲了知一切諸漏。",
    "T13n0397_026:0181a12_2": "何以故？",
    "T13n0397_026:0181a12_3": "調眾生故。",
    "T13n0397_026:0181a13_4": "善男子！",
    "T13n0397_026:0181a13_5": "譬如一城縱廣一由旬，多有諸門，路嶮黑闇甚可怖畏，有入城者多受安樂。",
    "T13n0397_026:0181a15_0": "復有一人，唯有一子愛念甚重，遙聞彼城如是快樂，即便捨子欲往入城。",
    "T13n0397_026:0181a16_1": "是人方便得過嶮道，到彼城門一足已入，未舉一足，即念其子。",
    "T13n0397_026:0181a18_2": "尋作是念：『我唯一子，來時云何竟不與俱，誰能養護令離眾苦？』",
    "T13n0397_026:0181a19_3": "即捨樂城還向子所。",
    "T13n0397_026:0181a19_4": "善男子！",
    "T13n0397_026:0181a20_5": "菩薩摩訶薩亦復如是，為憐愍故修習五通，既修習已，垂得盡漏而不取證。",
    "T13n0397_026:0181a21_6": "何以故？",
    "T13n0397_026:0181a22_7": "愍眾生故捨漏盡通，乃至行於凡夫地中。",
    "T13n0397_026:0181a23_0": "善男子！",
    "T13n0397_026:0181a23_1": "城者喻於大般涅槃，多諸門者喻於八萬諸三昧門，路嶮難者喻諸魔業，到城門者喻於五通，一足入者喻於智慧，一足未入者喻於菩薩未證解脫。",
    "T13n0397_026:0181a26_2": "言一子者喻於五道一切眾生，顧念子者喻大悲心。",
    "T13n0397_026:0181a27_3": "還子所者喻調眾生，能得解脫而不證者即是方便。",
    "T13n0397_026:0181a29_0": "善男子！",
    "T13n0397_026:0181a29_1": "菩薩摩訶薩，大慈大悲不可思議！」",
    "T13n0397_026:0181a29_2": "寶髻菩薩白佛言：「世尊！",
    "T13n0397_026:0181b01_3": "如佛所說大慈大悲不可思議。",
    "T13n0397_026:0181b02_4": "實如聖教，不但慈悲不可思議，善方便力亦不可思議。",
    "T13n0397_026:0181b03_5": "菩薩了了自知當得阿耨多羅三藐三菩提而不證之，為眾生故行於生死，不為生死之所污染。",
    "T13n0397_026:0181b05_6": "世尊！",
    "T13n0397_026:0181b05_7": "菩薩摩訶薩具何等法，在生死中心不厭悔？」",
    "T13n0397_026:0181b06_8": "「善男子！",
    "T13n0397_026:0181b07_0": "菩薩摩訶薩具二十一法，在生死中而不生悔：一者、所修善法共大慈行；二者、所修慈心共大悲行；三者、所修大悲共調眾生行；四者、調伏眾生共精進行；五者、所修精進共善心行；六者、所修善心共方便行；七者、所修方便與慧共行；八者、所修習慧共禪定行；九者、所修四禪共神通行；十者、所修神通與智共行；十一者、所修習智與欲共行；十二者、所修習欲與念共行；十三者、所修習念共菩提心行；十四者、所修菩提共四攝行；十五者、所修四攝與戒共行；十六者、所修戒禁共多聞行；十七者、所修多聞共如法住行；十八者、如法共住陀羅尼行；十九者、陀羅尼共無礙智行；二十者、無礙智共功德莊嚴行；二十一者、功德莊嚴共智慧莊嚴行。",
    "T13n0397_026:0181b21_1": "是名菩薩二十一法，在生死中不生厭悔。」",
    "T13n0397_026:0181b23_0": "寶髻菩薩白佛言：「世尊！",
    "T13n0397_026:0181b23_1": "云何菩薩莊嚴自身，亦令眾生得大利益？」",
    "T13n0397_026:0181b24_2": "佛言：「善男子！",
    "T13n0397_026:0181b24_3": "菩薩摩訶薩若具多聞則名莊嚴，為他演說名大利益。",
    "T13n0397_026:0181b26_4": "復次，得大總持名為莊嚴，為他演說名大利益。",
    "T13n0397_026:0181b27_5": "復次，無有放逸名為莊嚴，調伏眾生名大利益。",
    "T13n0397_026:0181b28_6": "復次，三十二相名為莊嚴，具大智慧名大利益。",
    "T13n0397_026:0181b29_7": "復次，口言柔軟名為莊嚴，說如說行名大利益。",
    "T13n0397_026:0181c01_8": "復次，能一切施名為莊嚴，不求果報名大利益。",
    "T13n0397_026:0181c02_9": "善男子！",
    "T13n0397_026:0181c02_10": "是名菩薩莊嚴自身，亦令眾生得大利益。",
    "T13n0397_026:0181c03_11": "「善男子！",
    "T13n0397_026:0181c03_12": "過去無量阿僧祇劫，劫名樂喜，彼中有佛，號一切眾生樂念如來、應、正遍知、明行足、善逝、世間解、無上士、調御丈夫、天人師、佛、世尊，其佛世界名曰天觀。",
    "T13n0397_026:0181c07_0": "善男子！",
    "T13n0397_026:0181c07_1": "何故彼劫名曰樂喜？",
    "T13n0397_026:0181c07_2": "彼大劫中具有六萬諸佛出世。",
    "T13n0397_026:0181c08_3": "彼劫之初，首陀婆天唱如是言：『是劫當有六萬佛出。』",
    "T13n0397_026:0181c09_4": "眾生聞已心皆樂喜，是故彼劫名曰樂喜。",
    "T13n0397_026:0181c10_5": "「善男子！",
    "T13n0397_026:0181c10_6": "其佛世界莊嚴微妙無有限量，快樂好妙如天無別，是故世界名曰天觀。",
    "T13n0397_026:0181c12_7": "其土皆悉栴檀為地，一切無有土沙塵霧，其香遍薰無量佛土。",
    "T13n0397_026:0181c13_8": "其地周遍出諸蓮華，一一諸華有大光明遍照其土。",
    "T13n0397_026:0181c14_9": "其土眾生悉得神通足不蹈地，乃至無有一人處胎皆悉化生，一切不聞女人之名，亦無受苦三惡道名。",
    "T13n0397_026:0181c17_10": "一切眾生禪喜為食，其土無有三乘之名。",
    "T13n0397_026:0181c18_11": "一切皆以真金、瓔珞、天冠、寶飾而自莊嚴。",
    "T13n0397_026:0181c19_12": "雖無剃髮染衣袈裟，而亦得名出家之人。",
    "T13n0397_026:0181c20_13": "何以故？",
    "T13n0397_026:0181c20_14": "於一切物捨無貪故。",
    "T13n0397_026:0181c20_15": "彼土如來色如梵天，現梵天身，為諸菩薩演說法要。",
    "T13n0397_026:0181c22_0": "若他世界有諸菩薩，見彼佛已受大歡喜。",
    "T13n0397_026:0181c22_1": "「善男子！",
    "T13n0397_026:0181c23_2": "彼佛若欲宣說法化，昇大法座在大眾上七多羅樹，常略說法。",
    "T13n0397_026:0181c24_3": "何以故？",
    "T13n0397_026:0181c24_4": "一切眾生根猛利故。",
    "T13n0397_026:0181c25_5": "如來所說唯是一句，而諸眾生解百千句。",
    "T13n0397_026:0181c26_6": "如來常說四淨之法。",
    "T13n0397_026:0181c26_7": "何等為四？",
    "T13n0397_026:0181c26_8": "一者、波羅蜜淨；二者、助菩提淨；三者、神通淨；四者、調眾生淨。",
    "T13n0397_026:0181c28_9": "「時有菩薩，名曰寶聚，白佛言：『世尊！",
    "T13n0397_026:0181c29_10": "云何菩薩莊嚴自身，亦令眾生得大利益？』",
    "T13n0397_026:0182a01_11": "彼佛答言：『善男子！",
    "T13n0397_026:0182a01_12": "菩薩若具無礙智者名為莊嚴，能作智明名大利益。』",
    "T13n0397_026:0182a02_13": "爾時，彼佛說是法時，六千菩薩得無生忍。",
    "T13n0397_026:0182a03_14": "「時彼菩薩復白佛言：『世尊！",
    "T13n0397_026:0182a04_15": "云何菩薩莊嚴菩提樹？』",
    "T13n0397_026:0182a04_16": "佛言：『善男子！",
    "T13n0397_026:0182a05_17": "菩薩若能修不放逸，是名莊嚴菩提之樹。",
    "T13n0397_026:0182a06_18": "云何名為不放逸？",
    "T13n0397_026:0182a06_19": "不放逸者名如法住，如法住者如說而住。",
    "T13n0397_026:0182a07_20": "復次，不放逸者，名無量莊嚴、無量布施、無量持戒、無量忍辱、無量精進、無量禪定、無量智慧、無量佛法、無量調伏、無量功德智慧莊嚴、供養無量諸佛世尊，具智慧故無量多聞，為增智慧故無量修奢摩他、毘婆舍那。",
    "T13n0397_026:0182a12_21": "成就如是無量等法，名為莊嚴菩提之樹，亦能疾得阿耨多羅三藐三菩提。",
    "T13n0397_026:0182a14_22": "善男子！",
    "T13n0397_026:0182a14_23": "一切佐助菩提之法，以不放逸而為根本，具大莊嚴一切智慧，不失一切善法，遠離一切煩惱，攝取一切諸法。",
    "T13n0397_026:0182a16_24": "於一切法無有罣礙，調伏諸根護諸善法不令退失，知時非時，具足十力、四無所畏佛法頂法，名不放逸。』",
    "T13n0397_026:0182a19_25": "「善男子！",
    "T13n0397_026:0182a19_26": "說是法時，萬二千菩薩得無生忍。",
    "T13n0397_026:0182a20_27": "爾時寶聚菩薩，即汝身是。",
    "T13n0397_026:0182a21_0": "善男子！",
    "T13n0397_026:0182a21_1": "汝今當知具不放逸菩薩摩訶薩，則能莊嚴菩提之樹。",
    "T13n0397_026:0182a23_0": "「善男子！",
    "T13n0397_026:0182a23_1": "云何菩薩淨於調伏？",
    "T13n0397_026:0182a23_2": "善男子！",
    "T13n0397_026:0182a23_3": "眾生之行無量無邊不可思議，調伏亦爾，無量無邊不可思議，菩薩行亦無量無邊不可思議。",
    "T13n0397_026:0182a26_4": "菩薩摩訶薩一心至心，調伏眾生。",
    "T13n0397_026:0182a26_5": "「善男子！",
    "T13n0397_026:0182a27_0": "有諸眾生聞說惠施則得調伏，或有眾生聞說持戒而得調伏，復有眾生聞說施戒而得調伏，復有眾生軟語調伏，復有眾生瞋語調伏，復有眾生具二種語而得調伏，復有眾生聞說身業而得調伏，復有眾生聞說捨身而得調伏，復有眾生勝能調伏，復有眾生強可調伏，復有眾生聞說呵責而得調伏，復有眾生施時調伏，復有眾生初時調伏。",
    "T13n0397_026:0182b05_1": "復有眾生見妙色已而得調伏，聲香味觸亦復如是。",
    "T13n0397_026:0182b07_2": "復有眾生常親近故而得調伏，復有眾生常遠住故而得調伏，復有眾生見佛調伏。",
    "T13n0397_026:0182b08_3": "「或有眾生聞法調伏，或有眾生聞無常法而得調伏，苦空無我亦復如是。",
    "T13n0397_026:0182b10_4": "或有眾生聞說施聲而得調伏，戒忍精進禪定智聲亦復如是。",
    "T13n0397_026:0182b12_5": "或有眾生聞說一切有為無常而得調伏，或有眾生聞讚人天而得調伏。",
    "T13n0397_026:0182b13_6": "或有眾生聞聲聞乘而得調伏，辟支佛乘、佛乘亦復如是。",
    "T13n0397_026:0182b15_0": "或以四攝而得調伏，或以三攝、二攝、一攝而得調伏，或復不以四攝之法而得調伏。",
    "T13n0397_026:0182b16_1": "或因內施而得調伏，外施內外施亦復如是。",
    "T13n0397_026:0182b17_2": "或聞宣說地獄中苦而得調伏，餓鬼、畜生、人天亦爾。",
    "T13n0397_026:0182b19_3": "或說純樂而得調伏，或聞純苦而得調伏，或聞苦樂而得調伏。",
    "T13n0397_026:0182b20_4": "或有覩見比丘形像而得調伏，比丘尼、優婆塞、優婆夷像而得調伏。",
    "T13n0397_026:0182b22_5": "或因種種作倡伎樂而得調伏。",
    "T13n0397_026:0182b22_6": "「善男子！",
    "T13n0397_026:0182b23_0": "菩薩如是能知種種調伏眾生行，是名菩薩能行六波羅蜜，具足佐助菩提之法，具足神通調伏眾生。",
    "T13n0397_026:0182b25_1": "「善男子！",
    "T13n0397_026:0182b25_2": "若有菩薩具足四法，則能調伏一切眾生：一者、心不悔厭；二者、不貪諸樂；三者、知時非時；四者、了知諸心。",
    "T13n0397_026:0182b27_3": "復有四法。",
    "T13n0397_026:0182b28_4": "何等為四？",
    "T13n0397_026:0182b28_5": "一者、正語；二者、愛語；三者、淨語；四者、如法語。",
    "T13n0397_026:0182b29_6": "復有四法：一者、於諸眾生心無罣礙；二者、悲心；三者、利益心；四者、自調諸根。",
    "T13n0397_026:0182c02_7": "復有四法：一者、淨於自心；二者、憐愍他心；三者、勤行精進；四者、遠離受樂。",
    "T13n0397_026:0182c03_8": "善男子！",
    "T13n0397_026:0182c04_9": "是故菩薩摩訶薩調伏之行，無量無邊不可思議。",
    "T13n0397_026:0182c05_10": "「善男子！",
    "T13n0397_026:0182c05_11": "過去無量阿僧祇劫，有劫名愛，是中有佛，號廣光明如來、應供、正遍知、明行足、善逝、世間解、無上士、調御丈夫、天人師、佛、世尊，世界名寂靜。",
    "T13n0397_026:0182c08_12": "彼佛具有九萬六千億聲聞眾，八萬四千諸菩薩眾，其土人民壽命十七萬二千歲。",
    "T13n0397_026:0182c10_13": "「爾時，有一大王之子，名財功德，婆羅門種，顏貌端正眾生樂見。",
    "T13n0397_026:0182c11_14": "年十六時，自恃端正而生憍慢，初不向佛恭敬禮拜。",
    "T13n0397_026:0182c13_15": "爾時，如來即作是念：『如是王子，今將退失阿耨多羅三藐三菩提，善根不熟；若得善友，則得詣佛聞法受持。』",
    "T13n0397_026:0182c15_16": "爾時，如來即於八萬四千菩薩大眾之中行籌而言：『誰能調伏是婆羅門子？",
    "T13n0397_026:0182c17_17": "誰能於是八萬四千年中，經常往返是王子家若受眾苦？",
    "T13n0397_026:0182c18_18": "所謂罵打心不生悔。』",
    "T13n0397_026:0182c19_19": "八萬四千諸菩薩等，乃至無有一人取籌；第二、第三亦復如是。",
    "T13n0397_026:0182c20_20": "第三唱已，有一菩薩名淨精進，即從座起偏袒右肩，右膝著地合掌而言：『世尊！",
    "T13n0397_026:0182c22_21": "我今能詣彼王子家甘心受苦。』",
    "T13n0397_026:0182c23_0": "說是語時，三千大千世界為大震動。",
    "T13n0397_026:0182c23_1": "一切人天咸共同聲唱言：『善哉，善哉！",
    "T13n0397_026:0182c24_2": "大士！』",
    "T13n0397_026:0182c24_3": "「時淨精進菩薩即便往彼王子門立。",
    "T13n0397_026:0182c25_4": "王子見之，惡言呰毀以土坌面，刀杖瓦石而加其身。",
    "T13n0397_026:0182c26_5": "菩薩爾時不瞋、不去、心不疲厭，經一千年受如是苦。",
    "T13n0397_026:0182c28_0": "過二萬歲，乃得至彼第二門下。",
    "T13n0397_026:0182c28_1": "八萬四千年七日未滿，方得至其第七門下。",
    "T13n0397_026:0182c29_2": "爾時，王子見是菩薩，便作是言：『道士今來何所求索？』",
    "T13n0397_026:0183a01_3": "即於菩薩生不思議心。",
    "T13n0397_026:0183a02_4": "『云何是人經爾所時，多受眾苦而心不厭？』",
    "T13n0397_026:0183a03_5": "第二、第三亦如是言：『道士今來欲何所求？』",
    "T13n0397_026:0183a04_6": "「爾時，菩薩知彼王子心已調伏，即說偈言：「『世間所有一切財，　　金銀琉璃及頗梨，　　及四供養我不須，　　唯為法故來至此。",
    "T13n0397_026:0183a08_0": "　　此世有佛名廣光，　　為眾生說無上法，　　眾生聞已離煩惱，　　亦受無量甘露味。",
    "T13n0397_026:0183a10_0": "　　諸佛世尊出於世，　　甚難於彼靈瑞華，　　今此世出無上尊，　　汝乃放逸沈欲海。",
    "T13n0397_026:0183a12_0": "　　一切眾生常闇行，　　無上如來施慧炬，　　自恃財色生憍慢，　　而不往詣如來尊。",
    "T13n0397_026:0183a14_0": "　　一切財寶眾生命，　　佛說是二悉無常，　　眾生若聞是甘露，　　不詣佛者名放逸。",
    "T13n0397_026:0183a16_0": "　　汝本往昔行菩提，　　請諸眾生許法味，　　汝今猶屬諸煩惱，　　云何能調諸放逸？",
    "T13n0397_026:0183a18_0": "　　我今求汝共詣佛，　　破壞憍慢離煩惱，　　勤修精進捨國事，　　令汝終時心不悔。』",
    "T13n0397_026:0183a20_0": "　　是時王子聞是已，　　遠離憍慢即生信，　　讚歎恭敬淨精進，　　懺悔先來所加苦。",
    "T13n0397_026:0183a22_0": "　『我今捨離國土事，　　及以上妙五欲樂，　　壞破憍慢至佛所，　　聽甘露法調眾生。』",
    "T13n0397_026:0183a24_0": "　　八萬四千眾圍遶，　　持妙香華往供養，　　到已即便奉獻佛，　　破慢至心而聽法。",
    "T13n0397_026:0183a26_0": "　　禮拜合掌心歡喜，　　向佛世尊發是言：　『我今歸依淨精進，　　受苦不悔調伏我；　　雖設多供不能報，　　今於佛前至心悔。",
    "T13n0397_026:0183a29_0": "　　我所修行菩提道，　　以慈悲心調眾生，　　我更不造放逸心，　　乃至獲得菩提道。』",
    "T13n0397_026:0183b02_0": "「善男子！",
    "T13n0397_026:0183b02_1": "爾時，王子即捨王位，在佛法中出家聽法，如法而住得無生忍。",
    "T13n0397_026:0183b03_2": "善男子！",
    "T13n0397_026:0183b03_3": "汝知爾時淨精進者豈異人乎？",
    "T13n0397_026:0183b04_4": "莫作斯觀，即我身是；財功德者，即彌勒是。",
    "T13n0397_026:0183b05_5": "善男子！",
    "T13n0397_026:0183b05_6": "是故菩薩調眾生行，無量無邊不可思議。",
    "T13n0397_026:0183b06_7": "若有菩薩能調眾生，是真菩薩所修之業。",
    "T13n0397_026:0183b07_8": "善男子！",
    "T13n0397_026:0183b07_9": "菩薩摩訶薩有四種業：一者、淨佛國土菩薩業；二者、淨身菩薩業；三者、淨口菩薩業；四者、求一切佛法菩薩業。",
    "T13n0397_026:0183b10_10": "復有四業：一者、知心；二者、知根；三者、知病；四者、能治。」",
    "T13n0397_026:0183b12_0": "爾時，寶髻菩薩聞是法已，即以髻上真寶之珠價直無量，從無量業之所出生，奉獻如來。",
    "T13n0397_026:0183b14_0": "作是誓願：「我今以是頂寶施佛，願此功德為眾生首，因是因緣得無上智。」",
    "T13n0397_026:0183b15_1": "爾時，世尊即便微笑。",
    "T13n0397_026:0183b16_2": "是時，口中出大光明，種種雜色，悉能隱蔽一切光明。",
    "T13n0397_026:0183b17_3": "爾時，疾辯菩薩即起合掌，白佛言：「世尊！",
    "T13n0397_026:0183b18_4": "何因緣故如來微笑？」",
    "T13n0397_026:0183b18_5": "佛言：「善男子！",
    "T13n0397_026:0183b19_6": "汝見寶髻施我頂寶不？」",
    "T13n0397_026:0183b19_7": "「已見。",
    "T13n0397_026:0183b19_8": "世尊！」",
    "T13n0397_026:0183b19_9": "「善男子！",
    "T13n0397_026:0183b20_10": "如是菩薩已於無量無邊佛所，發阿耨多羅三藐三菩提心，持戒精進求於菩提，供養無量恒河沙等諸佛、世尊，亦已調伏恒河沙等無量眾生。",
    "T13n0397_026:0183b23_11": "「善男子！",
    "T13n0397_026:0183b23_12": "如是菩薩於未來世，過十阿僧祇劫，當得阿耨多羅三藐三菩提，號曰寶出，世界名淨光，劫名無垢。",
    "T13n0397_026:0183b25_13": "其佛世界七寶所成，光明遍照十方世界，一切人民無有飢渴，一切皆是清淨菩薩，耳初不聞二乘之名，常聞純一大乘之法，是故如來名曰寶出。",
    "T13n0397_026:0183b29_14": "一切菩薩具足神通，其土無主唯除法王，一切眾生悉得化生，亦復無有三惡之名，及男女根愛欲之名。",
    "T13n0397_026:0183c02_15": "無有眾生不具諸根，亦無邊地，眾生壽命四萬中劫。",
    "T13n0397_026:0183c03_16": "是佛、世尊不說餘事，唯除六度菩薩慈悲一切利根，聞說一句悟解千句。",
    "T13n0397_026:0183c05_17": "「是佛常為一切菩薩說陀羅尼金剛句。",
    "T13n0397_026:0183c06_18": "云何名為陀羅尼金剛句？",
    "T13n0397_026:0183c06_19": "陀羅尼金剛句者即是一句。",
    "T13n0397_026:0183c07_20": "如是一句，即攝一切法句無盡法句；無盡法句一切諸佛所不能盡，是故名為無盡法句行。",
    "T13n0397_026:0183c09_21": "無盡法句攝一切字，一切字者攝一切法句。",
    "T13n0397_026:0183c10_22": "一時不得說於二字，一字亦復不合二字，是故名一句，名為作句，名為字句。",
    "T13n0397_026:0183c12_23": "若不分別字句法句作句，是名陀羅尼金剛句。",
    "T13n0397_026:0183c13_24": "「善男子！",
    "T13n0397_026:0183c13_25": "如是陀羅尼金剛句，彼佛常為諸菩薩說。",
    "T13n0397_026:0183c14_26": "善男子！",
    "T13n0397_026:0183c14_27": "若我一劫、若減一劫，說彼如來所有功德不能具盡。」",
    "T13n0397_026:0183c15_28": "爾時，寶髻聞授記已，心大歡喜，說偈讚歎：「一切知見一切事，　　得到一切法彼岸，　遠離一切諸煩惱，　　是故名佛無上尊。",
    "T13n0397_026:0183c19_0": "　我所供養無量佛，　　如來善了如一佛，　如來獲得無礙智，　　故知三世無障礙。",
    "T13n0397_026:0183c21_0": "　如來今為我授記，　　令我遠離疑網心，　我亦當得真實道，　　如今釋迦牟尼尊。",
    "T13n0397_026:0183c23_0": "　一切大地能令散，　　虛空日月可令落，　如來之言無有二，　　是故我定得菩提。",
    "T13n0397_026:0183c25_0": "　正語實語微妙語，　　授我無上菩提記，　若我真實得菩提，　　當善調伏無量眾。",
    "T13n0397_026:0183c27_0": "　我之所得淨妙國，　　及其大眾佛已說，　我今聞此無上法，　　壞疑趣向於菩提。",
    "T13n0397_026:0183c29_0": "　我今精進修菩提，　　調伏眾生心不悔，　今佛口施我信力，　　無上智慧及佛力。」",
    "T13n0397_026:0184a02_0": "說是偈時，萬二千眾生發阿耨多羅三藐三菩提心，各作是言：「願我皆得生彼世界。」",
    "T13n0397_026:0184a03_1": "爾時，世尊告阿難言：「汝當受持如是正法，讀誦廣說，為大利益諸天世人。",
    "T13n0397_026:0184a05_2": "阿難！",
    "T13n0397_026:0184a05_3": "若有眾生信受是經，定當為我之所授記。",
    "T13n0397_026:0184a06_4": "善男子！",
    "T13n0397_026:0184a06_5": "若以三千大千世界滿中七寶給施眾生，滿一千年，不如有人受持讀寫如是經典。」",
    "T13n0397_026:0184a08_6": "阿難白佛言：「世尊！",
    "T13n0397_026:0184a09_7": "是經何名？",
    "T13n0397_026:0184a09_8": "云何奉持？」",
    "T13n0397_026:0184a09_9": "「阿難！",
    "T13n0397_026:0184a09_10": "是經名曰『方等大集大陀羅尼大行菩薩入處』。」",
    "T13n0397_026:0184a10_11": "爾時，阿難聞佛說已，諸天、世人皆大歡喜，信受奉行。",
    "T13n0397_026:0184a13_0": "大方等大集經卷第二十六"
}