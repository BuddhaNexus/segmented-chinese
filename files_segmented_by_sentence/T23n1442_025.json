{
    "T23n1442_025:0760b04_0": "根本說一切有部毘奈耶卷",
    "T23n1442_025:0760b05_0": "第二十五",
    "T23n1442_025:0760b07_0": "三藏法師義淨奉　制譯",
    "T23n1442_025:0760b08_0": "九十波逸底迦法",
    "T23n1442_025:0760b09_0": "總攝頌曰：　故妄及種子、　　不差并數食、　蟲水命伴行、　　傍生賊徒食。",
    "T23n1442_025:0760b12_0": "初別攝頌曰：　妄毀及離間、　　發舉說同聲、　說罪得上人、　　隨親輒輕毀。",
    "T23n1442_025:0760b15_0": "故妄語學處第一",
    "T23n1442_025:0760b16_0": "爾時佛在王舍城羯蘭鐸迦池竹林園中。",
    "T23n1442_025:0760b16_1": "爾時具壽羅怙羅於此城側溫泉林住。",
    "T23n1442_025:0760b17_2": "時有眾多敬信婆羅門居士等來詣其所，問言：「大德！",
    "T23n1442_025:0760b19_0": "世尊今者住在何處？」",
    "T23n1442_025:0760b19_1": "若佛世尊在竹林中，時羅怙羅即便報云：「在鷲峯山。」",
    "T23n1442_025:0760b20_2": "若在鷲峯山，報云：「在竹林中。」",
    "T23n1442_025:0760b21_3": "若在畢鉢羅窟，報云：「在西尼迦窟。」",
    "T23n1442_025:0760b22_4": "若在西尼迦窟，報云：「在畢鉢羅窟。」",
    "T23n1442_025:0760b22_5": "時彼諸人欲求禮佛不能得見，身體疲倦極生勞苦，詣羅怙羅處。",
    "T23n1442_025:0760b24_6": "時羅怙羅問諸人曰：「仁等得見世尊不？」",
    "T23n1442_025:0760b25_7": "答言：「不見。」",
    "T23n1442_025:0760b25_8": "諸人報云：「聖者！",
    "T23n1442_025:0760b25_9": "何因故惱我等？」",
    "T23n1442_025:0760b26_10": "答言：「實爾，我故相惱。」",
    "T23n1442_025:0760b26_11": "時彼諸人各生嫌賤。",
    "T23n1442_025:0760b27_12": "時諸苾芻以緣白佛。",
    "T23n1442_025:0760b27_13": "爾時世尊聞是語已，於日初分執持衣鉢，入王舍城次第乞食，還至本處飯食訖，於食後時即便往詣溫泉林所羅怙羅住處。",
    "T23n1442_025:0760c01_14": "時羅怙羅遙見佛來，為佛敷座即安置瓶水并洗足器，淨洗足手已往迎世尊，收取上衣白言：「善來世尊！",
    "T23n1442_025:0760c03_15": "願於此坐。」",
    "T23n1442_025:0760c04_0": "佛便就座，坐已即取瓶水自洗雙足，於洗足器傾去多水餘留小許，告羅怙羅曰：「汝見器中留少水不？」",
    "T23n1442_025:0760c06_1": "白佛言：「大德！",
    "T23n1442_025:0760c06_2": "我已見之。」",
    "T23n1442_025:0760c06_3": "佛言：「羅怙羅！",
    "T23n1442_025:0760c07_4": "若苾芻故心妄語，無有慚恥亦無追悔，我觀如是愚癡之人，說為乏少沙門之法。」",
    "T23n1442_025:0760c09_0": "世尊復以器中少水總瀉于地，告羅怙羅曰：「汝見少水盡棄于地不？」",
    "T23n1442_025:0760c10_1": "白佛言：「大德！",
    "T23n1442_025:0760c10_2": "我已見之。」",
    "T23n1442_025:0760c11_3": "佛言：「羅怙羅！",
    "T23n1442_025:0760c11_4": "若苾芻故心妄語，無有慚恥亦無追悔，我觀如是愚癡之人，說為棄盡沙門之法。」",
    "T23n1442_025:0760c13_5": "世尊復以其器傾側至地，告羅怙羅曰：「汝見此器傾側不？」",
    "T23n1442_025:0760c14_6": "白佛言：「大德！",
    "T23n1442_025:0760c14_7": "我已見之。」",
    "T23n1442_025:0760c15_8": "佛言：「羅怙羅！",
    "T23n1442_025:0760c15_9": "若苾芻故心妄語，無有慚恥亦無追悔，我觀如是愚癡之人，說為傾側沙門之法。」",
    "T23n1442_025:0760c17_10": "世尊復以其器覆之于地，告羅怙羅曰：「汝見此器覆在地不？」",
    "T23n1442_025:0760c18_11": "白佛言：「大德！",
    "T23n1442_025:0760c18_12": "我已見之。」",
    "T23n1442_025:0760c19_13": "佛言：「羅怙羅！",
    "T23n1442_025:0760c19_14": "若苾芻故心妄語，無有慚恥亦無追悔，我觀如是愚癡之人，說為傾覆沙門之法。",
    "T23n1442_025:0760c21_15": "復次羅怙羅！",
    "T23n1442_025:0760c21_16": "如醉象王有大力勢，牙如車軸、肥壯勇猛、善能鬪戰，往戰場中共他戰時，四足兩牙尾及脊脇悉皆作用，唯有其鼻卷而不出。",
    "T23n1442_025:0760c24_17": "羅怙羅！",
    "T23n1442_025:0760c24_18": "此象為護命故不用其鼻以摧，彼軍象師即念：『此之象王護惜身命。』",
    "T23n1442_025:0760c26_19": "羅怙羅！",
    "T23n1442_025:0760c26_20": "若彼象王共鬪之時出鼻戰者，是時象師即知此象不悋軀命，自軍他軍遇便殘害無惡不作。",
    "T23n1442_025:0760c28_21": "如是羅怙羅！",
    "T23n1442_025:0760c28_22": "若復苾芻故心妄語，無有慚恥亦無追悔，我說是人無惡不造。」",
    "T23n1442_025:0761a01_23": "爾時世尊說伽他曰：「若人違實法，　　故作虛誑語，　乃至命終來，　　無惡而不造。",
    "T23n1442_025:0761a04_0": "　寧吞熱鐵丸，　　猶如猛火焰，　不以破戒口，　　噉他信心食。」",
    "T23n1442_025:0761a06_0": "爾時世尊復告羅怙羅曰：「於汝意云何？",
    "T23n1442_025:0761a06_1": "何意世人手執明鏡？」",
    "T23n1442_025:0761a07_2": "羅怙羅白佛言：「世尊！",
    "T23n1442_025:0761a07_3": "彼執鏡者為觀己面善惡之相。」",
    "T23n1442_025:0761a08_4": "佛告羅怙羅：「如是！",
    "T23n1442_025:0761a08_5": "如是！",
    "T23n1442_025:0761a09_6": "汝之所有身業造作，應當數數善自觀察。",
    "T23n1442_025:0761a10_0": "我今欲起如是身業，此之身業為害自身并害他身，是不善事、是苦惡業，能於未來感苦異熟耶？",
    "T23n1442_025:0761a12_1": "為不害自身并不害他，是勝善事是安樂業，能於未來感樂異熟耶？",
    "T23n1442_025:0761a13_2": "羅怙羅！",
    "T23n1442_025:0761a13_3": "若汝作此觀察之時，即能了知此之身業我今欲作能損自他，是不善事、是苦惡業，能於未來感苦異熟，此之身業應當檢攝即不應作。",
    "T23n1442_025:0761a16_4": "羅怙羅！",
    "T23n1442_025:0761a17_5": "若汝作此觀察之時，即能了知此之身業我今欲作能益自他，是勝善事是安隱業，能於未來感樂異熟，此之身業應當發起修其善事。」",
    "T23n1442_025:0761a20_6": "復次佛告羅怙羅：「汝之所有身業造作，應當數數善自觀察。",
    "T23n1442_025:0761a21_7": "我今正作如是身業，此之身業能害自他當受苦報，即不應作。",
    "T23n1442_025:0761a22_8": "若益自他當受樂報，便應修學。」",
    "T23n1442_025:0761a23_9": "復次佛告羅怙羅：「汝之所有身業造作，應當數數善自觀察，我曾已作如是身業，此之身業能害自他當受苦報，所有罪業應對佛前至誠懇惻說所作罪，或於清淨同梵行者前，說其愆咎發露說悔，將來禁戒更不重犯。",
    "T23n1442_025:0761a28_10": "若作善業能益自他，當受樂報應發歡喜心，於日夜中慶其所作勿為放逸。",
    "T23n1442_025:0761b01_11": "羅怙羅！",
    "T23n1442_025:0761b01_12": "如於身業欲作、正作、已作三時觀察，當知語業意業亦復如是。",
    "T23n1442_025:0761b02_13": "羅怙羅！",
    "T23n1442_025:0761b03_14": "當知過去未來及以現在，所有行業皆由意生，應數觀察棄捨妄念常起善心。",
    "T23n1442_025:0761b04_15": "羅怙羅！",
    "T23n1442_025:0761b05_16": "若有沙門婆羅門等，於身語意業現起之時，應善觀察令極清淨，常多修習相應而住。",
    "T23n1442_025:0761b07_0": "羅怙羅！",
    "T23n1442_025:0761b07_1": "如於現在觀察三業，令極清淨相應而住，過去未來亦復如是。",
    "T23n1442_025:0761b08_2": "是故汝今於三業中恒善觀察，令極清淨相應而住勿為放逸。」",
    "T23n1442_025:0761b10_0": "爾時世尊說伽他曰：「羅怙汝當知，　　常觀察三業，　不令造眾惡，　　是順諸佛教。",
    "T23n1442_025:0761b13_0": "　此是聲聞業，　　汝今應可修，　修習此行時，　　長善息諸惡。」",
    "T23n1442_025:0761b15_0": "爾時世尊為羅怙羅示教利喜說是法已，時羅怙羅禮佛雙足歡喜奉行，于時世尊從座而去。",
    "T23n1442_025:0761b17_1": "此是緣起，尚未制戒。",
    "T23n1442_025:0761b18_0": "佛在逝多林。",
    "T23n1442_025:0761b18_1": "爾時法手苾芻是釋迦子於此而住，善能言說降伏他論。",
    "T23n1442_025:0761b19_2": "于時中國有一摩納縛迦，為求學故往詣南方，事廣如前第四波羅市迦劫比羅因緣中具說。",
    "T23n1442_025:0761b21_3": "時摩納縛迦所事師主，是南方婆羅門博通諸論，與摩納縛迦及諸弟子漸次遊行，經諸城邑遂到室羅伐城。",
    "T23n1442_025:0761b24_4": "時彼城中有一婆羅門為眾之首，聞有南方大論師至告諸學徒曰：「汝等知不？",
    "T23n1442_025:0761b25_5": "有婆羅門是南方大論師，今來至此欲求敵論。",
    "T23n1442_025:0761b27_0": "若彼論師於諸論中而立義者，汝等各隨所習共相酬對。",
    "T23n1442_025:0761b28_1": "若能破彼斯曰善哉！",
    "T23n1442_025:0761b28_2": "若不能者，宜當引彼往釋子中令與論議。",
    "T23n1442_025:0761b29_3": "若其論師能破釋子，此即是我婆羅門勝。",
    "T23n1442_025:0761c01_4": "若其釋子伏得彼者，斯亦是我婆羅門勝。",
    "T23n1442_025:0761c02_5": "何以故？",
    "T23n1442_025:0761c02_6": "能令八方震大名稱，云南方有一大婆羅門，善解四明妙通八術，來求激論至室羅伐城。",
    "T23n1442_025:0761c04_7": "城中有人能摧彼論，我等諸人亦非墮負。」",
    "T23n1442_025:0761c05_8": "時彼論師於晨朝時以衣裹腹，手執炬火入室羅伐城。",
    "T23n1442_025:0761c06_9": "時彼城中婆羅門子問言：「大師何故以衣裹腹？」",
    "T23n1442_025:0761c08_0": "論師報曰：「所受學業滿我腹中，恐其破裂故以衣裹。」",
    "T23n1442_025:0761c09_1": "又問：「何因於白日中手執炬火？」",
    "T23n1442_025:0761c09_2": "論師報曰：「我見諸人愚癡闇昧，今輝智炬令使開明。」",
    "T23n1442_025:0761c11_3": "論師即便共彼學徒更相問難，有激論處人咸杜口，城中學士悉皆受屈。",
    "T23n1442_025:0761c12_4": "諸人白言：「大師何故辱自朋耶？」",
    "T23n1442_025:0761c13_5": "論師報曰：「豈可於此更有他朋也？」",
    "T23n1442_025:0761c14_6": "諸人云：「有。」",
    "T23n1442_025:0761c14_7": "論師曰：「彼是何人？」",
    "T23n1442_025:0761c14_8": "報曰：「是沙門釋子，近日方興，於四姓中獨稱尊勝，多聞辯說人所共知，師今可往共彼言論。」",
    "T23n1442_025:0761c16_9": "問曰：「彼居何處？」",
    "T23n1442_025:0761c17_10": "報言：「在此城中逝多林內。」",
    "T23n1442_025:0761c17_11": "問曰：「於彼眾中誰為第一激論之王？」",
    "T23n1442_025:0761c18_12": "報曰：「彼皆博識聰叡、詞辯分明。」",
    "T23n1442_025:0761c19_13": "作是語時，法手苾芻遇有他緣因屆其所，諸人見來告論師曰：「大師今可且置諸餘沙門釋子，宜應可共此法手苾芻以申論難。」",
    "T23n1442_025:0761c22_14": "論師即便正視苾芻，告諸人曰：「略觀此相定是論主。」",
    "T23n1442_025:0761c23_15": "即往就之告言：「苾芻！",
    "T23n1442_025:0761c23_16": "我於先師頗曾少學，欲共仁者聊敘論端。」",
    "T23n1442_025:0761c24_17": "苾芻報曰：「斯誠大善！",
    "T23n1442_025:0761c25_18": "我比有心欲求論難，何當遇敵得盡虛懷？",
    "T23n1442_025:0761c26_19": "仁既遠來深適吾願，隨意當作。」",
    "T23n1442_025:0761c26_20": "論師問曰：「何日對談？」",
    "T23n1442_025:0761c27_21": "苾芻報曰：「明日可作。」",
    "T23n1442_025:0761c27_22": "「欲在何處？」",
    "T23n1442_025:0761c28_23": "「於某花園。」",
    "T23n1442_025:0761c28_24": "共作期已捨之而去。",
    "T23n1442_025:0761c28_25": "時彼論師既共期已，即於此夜研覈兩宗，預設科條討尋徵斥，思惟不睡迄至天明。",
    "T23n1442_025:0762a01_26": "時法手苾芻作如是念：「我若破得此論師者，亦未能免巡百家門食方滿腹。",
    "T23n1442_025:0762a03_27": "若婆羅門儻摧我者，我之所有名稱花冠悉皆隱沒。」",
    "T23n1442_025:0762a04_28": "時婆羅門即於晨旦趣彼花園，佇望苾芻欲其來至，然而法手不赴前期，久待不來遂還城內。",
    "T23n1442_025:0762a06_29": "是時法手斟酌過期，便入城中次行乞食。",
    "T23n1442_025:0762a07_30": "彼婆羅門見而問曰：「苾芻何故不赴花園？」",
    "T23n1442_025:0762a08_31": "報曰：「何處花園？」",
    "T23n1442_025:0762a08_32": "婆羅門曰：「仁豈不憶昨日共期，云於其處將興往復。」",
    "T23n1442_025:0762a10_33": "法手報曰：「我忘其事。」",
    "T23n1442_025:0762a10_34": "婆羅門作是念：「我於通夜思搆論端。",
    "T23n1442_025:0762a11_35": "苾芻乃云：『我不曾憶。』」",
    "T23n1442_025:0762a11_36": "復作是念：「然此苾芻無過二種：一、是情識愚憃，二、是才辯過人。」",
    "T23n1442_025:0762a13_37": "復報之曰：「明日赴期。」",
    "T23n1442_025:0762a13_38": "報云：「如是。」",
    "T23n1442_025:0762a14_39": "彼婆羅門明至期時便赴園內，淹留相待還復不來，企望躊躇覆歸城邑。",
    "T23n1442_025:0762a15_40": "是時法手知過期已入城乞食，彼婆羅門見而復問：「苾芻何故還不赴期？」",
    "T23n1442_025:0762a17_41": "法手報曰：「我豈風病耶？",
    "T23n1442_025:0762a17_42": "豈唯論議一事更無餘業。",
    "T23n1442_025:0762a18_43": "然我每於晨旦承事大師，所未聞法敬心聽受，門徒之輩復自教詔，還往貴人逢迎說法。」",
    "T23n1442_025:0762a20_44": "婆羅門曰：「苾芻不應故心妄語。」",
    "T23n1442_025:0762a21_45": "答曰：「我實如是。」",
    "T23n1442_025:0762a21_46": "由此法手苾芻共他論者許期往赴，而故食言令彼論師屢勞往返。",
    "T23n1442_025:0762a23_47": "諸外道輩聞斯事已各生嫌賤：「君等應知釋子沙門故心妄語，共他論者結契園中，故作虛言令彼論者空勞往復。」",
    "T23n1442_025:0762a25_48": "諸苾芻聞已具白世尊。",
    "T23n1442_025:0762a26_49": "佛以此緣集苾芻眾，問法手曰：「汝實作如是故妄語事，共他期契故心不往耶？」",
    "T23n1442_025:0762a28_0": "答言：「實爾。",
    "T23n1442_025:0762a28_1": "世尊！」",
    "T23n1442_025:0762a28_2": "爾時種種呵責，乃至「我今為諸苾芻制其學處，應如是說：「若復苾芻故妄語者，波逸底迦。」",
    "T23n1442_025:0762b01_3": "若復苾芻者，謂是法手，義如上說。",
    "T23n1442_025:0762b02_4": "故者，謂是故心了知其事。",
    "T23n1442_025:0762b03_5": "妄語者，有九種妄語，八、七、六、五、四、三、二種差別不同。",
    "T23n1442_025:0762b04_6": "云何九種妄語？",
    "T23n1442_025:0762b04_7": "謂以無根他勝、僧伽伐尸沙、波逸底迦、提舍尼、突色訖里多，以無根破戒、破見、破威儀、破正命，而作妄語。",
    "T23n1442_025:0762b07_0": "云何八種妄語？",
    "T23n1442_025:0762b07_1": "謂以無根他勝、僧伽伐尸沙、波逸底迦、提舍尼、突色訖里多，以無根見、聞、疑。",
    "T23n1442_025:0762b09_2": "云何七種妄語？",
    "T23n1442_025:0762b09_3": "謂以無根破戒、破見、破威儀、破正命，以無根見、聞、疑。",
    "T23n1442_025:0762b10_4": "云何六種妄語？",
    "T23n1442_025:0762b11_5": "若苾芻欲作妄語，生如是念：「我當妄語。」",
    "T23n1442_025:0762b11_6": "正妄語時，作如是念：「我正妄語。」",
    "T23n1442_025:0762b12_7": "若妄語竟，作如是念：「我已妄語。」",
    "T23n1442_025:0762b13_8": "以無根見、聞、疑。",
    "T23n1442_025:0762b13_9": "云何五種妄語？",
    "T23n1442_025:0762b14_10": "謂以無根五部罪而作妄語。",
    "T23n1442_025:0762b14_11": "云何四種妄語？",
    "T23n1442_025:0762b15_12": "謂以無根破戒、破見、破威儀、破正命。",
    "T23n1442_025:0762b15_13": "云何三種妄語？",
    "T23n1442_025:0762b16_14": "謂以無根見、聞、疑。",
    "T23n1442_025:0762b16_15": "又有三種妄語，作如是念：「我當妄語、我正妄語、我已妄語。」",
    "T23n1442_025:0762b18_16": "云何二種妄語？",
    "T23n1442_025:0762b18_17": "謂我正妄語、我已妄語。",
    "T23n1442_025:0762b18_18": "無有一種成妄語者。",
    "T23n1442_025:0762b19_19": "復有五種妄語，何者是耶？",
    "T23n1442_025:0762b20_0": "自有妄語得波羅市迦、有得僧伽伐尸沙、有得窣吐羅底也、有得波逸底迦、有得突色訖里多。",
    "T23n1442_025:0762b22_1": "云何妄語得波羅市迦？",
    "T23n1442_025:0762b22_2": "若苾芻實不得上人法自稱言得，此之妄語得波羅市迦。",
    "T23n1442_025:0762b23_3": "云何妄語得僧伽伐尸沙？",
    "T23n1442_025:0762b24_4": "若苾芻知彼苾芻清淨無犯，而無根他勝法謗，此之妄語得僧伽伐尸沙。",
    "T23n1442_025:0762b26_5": "云何妄語得窣吐羅底也？",
    "T23n1442_025:0762b26_6": "若苾芻在僧眾中故心妄語，非法說法、法說非法、非律說律、律說非律，此之妄語得窣吐羅底也。",
    "T23n1442_025:0762b28_7": "云何妄語得突色訖里多？",
    "T23n1442_025:0762b29_8": "若苾芻半月半月作褒灑陀，誦戒經時彼問清淨不？",
    "T23n1442_025:0762c01_9": "而實不清淨自知有犯，作覆藏心默然而住，此之妄語得突色訖里多。",
    "T23n1442_025:0762c03_10": "除向所說四種妄語，諸餘妄語悉得波逸底迦。",
    "T23n1442_025:0762c04_11": "波逸底迦者，是燒煮墮落義，謂犯罪者墮在地獄、傍生、餓鬼惡道之中受燒煮苦。",
    "T23n1442_025:0762c06_12": "又此罪若不慇懃說除，便能障礙所有善法，此有諸義故名波逸底迦。",
    "T23n1442_025:0762c07_13": "此中犯相其事云何？",
    "T23n1442_025:0762c08_14": "內攝頌曰：　若實不見聞、　　不覺不知想、　及疑而異說，　　是妄語應知。",
    "T23n1442_025:0762c11_0": "若苾芻不見、不聞、不覺、不知，作如是想如是忍可，便云：「我見、我聞、我覺、我知。」",
    "T23n1442_025:0762c12_1": "如是說時，語語皆得波逸底迦罪。",
    "T23n1442_025:0762c13_2": "若苾芻曾見聞覺知而忘其事，作如是想如是忍可，不憶其事而云：「不忘。」",
    "T23n1442_025:0762c15_3": "語語皆得波逸底迦罪。",
    "T23n1442_025:0762c15_4": "若實見聞覺知後遂生疑，彼作此想如是忍可言：「於見等無有疑心。」",
    "T23n1442_025:0762c17_5": "語語說時皆得波逸底迦。",
    "T23n1442_025:0762c17_6": "若實不見聞覺知有見等想，彼作此解後言：「我實有見等。」",
    "T23n1442_025:0762c19_7": "語語說時皆得本罪。",
    "T23n1442_025:0762c19_8": "若實不見而有聞覺知，彼作此想如是忍可，後言：「我見，無有聞等。」",
    "T23n1442_025:0762c21_0": "語語說時皆得本罪。",
    "T23n1442_025:0762c21_1": "若實不聞而有見覺知，彼作此想如是忍可，後言：「我聞，無見覺知。」",
    "T23n1442_025:0762c22_2": "語語說時皆得本罪。",
    "T23n1442_025:0762c23_3": "若實不覺而有見聞知，彼作此想如是忍可，後言：「我覺，無見聞知。」",
    "T23n1442_025:0762c24_4": "語語說時皆得本罪。",
    "T23n1442_025:0762c25_5": "若實不知而有見聞覺，作如是想如是忍可，後言：「我知，無見聞覺。」",
    "T23n1442_025:0762c26_6": "語語說時皆得本罪。",
    "T23n1442_025:0762c27_7": "若實見而忘、聞覺知不忘，彼作此想，後言：「我見不忘、聞覺知亦不忘。」",
    "T23n1442_025:0762c28_8": "語語說時皆得本罪。",
    "T23n1442_025:0762c29_9": "若實聞而忘、見覺知不忘，彼作此想，後言：「我聞不忘、見覺知亦不忘。」",
    "T23n1442_025:0763a01_10": "語語說時皆得本罪。",
    "T23n1442_025:0763a03_0": "若實覺而忘、見聞知不忘，彼作此想，後言：「我覺不忘、見聞知亦不忘。」",
    "T23n1442_025:0763a04_1": "語語說時皆得本罪。",
    "T23n1442_025:0763a05_0": "若實知而忘、見聞覺不忘，彼作此想，後言：「我知不忘、見聞覺亦不忘。」",
    "T23n1442_025:0763a06_1": "語語說時皆得本罪。",
    "T23n1442_025:0763a07_0": "若實見而疑、聞覺知不疑，彼作此想，後言：「我見不疑、聞覺知疑。」",
    "T23n1442_025:0763a08_1": "語語說時皆得本罪。",
    "T23n1442_025:0763a08_2": "若實聞而疑、見覺知不疑，彼作此想，後言：「我聞不疑、見覺知疑。」",
    "T23n1442_025:0763a10_3": "語語說時皆得本罪。",
    "T23n1442_025:0763a10_4": "若實覺而疑、見聞知不疑，彼作此想，後言：「我覺不疑、見聞知疑。」",
    "T23n1442_025:0763a12_5": "語語說時皆得本罪。",
    "T23n1442_025:0763a12_6": "若實知而疑、見聞覺不疑，彼作此想，後言：「我知不疑、見聞覺疑。」",
    "T23n1442_025:0763a14_7": "語語說時皆得本罪。",
    "T23n1442_025:0763a14_8": "若實不見而作不見想，有聞覺知作聞覺知想，彼作此想，後言：「我見、不聞覺知。」",
    "T23n1442_025:0763a16_9": "說時得本罪。",
    "T23n1442_025:0763a16_10": "若實不聞作不聞想，有見覺知作見覺知想，彼作此想，後言：「我聞、不見覺知。」",
    "T23n1442_025:0763a18_11": "說時得本罪。",
    "T23n1442_025:0763a18_12": "若實不覺作不覺想，有見聞知作見聞知想，彼作此想，後言：「我覺、不見聞知。」",
    "T23n1442_025:0763a20_13": "說時得本罪。",
    "T23n1442_025:0763a20_14": "若實不知作不知想，有見聞覺想，彼作此想，後言：「我知、不見聞覺。」",
    "T23n1442_025:0763a22_15": "說時得本罪。",
    "T23n1442_025:0763a22_16": "若實見聞覺知，彼作此想，後言：「我不見聞覺知。」",
    "T23n1442_025:0763a23_17": "說時得本罪。",
    "T23n1442_025:0763a23_18": "若實見聞覺知而不忘其事，彼作此想，後言：「我見聞覺知而忘其事。」",
    "T23n1442_025:0763a25_19": "說時得本罪。",
    "T23n1442_025:0763a25_20": "若實見聞覺知而無疑心，彼作此想，後言：「我見聞覺知而有疑心。」",
    "T23n1442_025:0763a27_21": "說時得本罪。",
    "T23n1442_025:0763a27_22": "若實見聞覺知有見聞覺知想，彼作此想，後言：「我不見聞覺知。」",
    "T23n1442_025:0763a28_23": "說時得本罪。",
    "T23n1442_025:0763a29_24": "若實見、不聞覺知，彼作此想，後言：「我不見然有聞覺知。」",
    "T23n1442_025:0763b01_25": "說時得本罪。",
    "T23n1442_025:0763b01_26": "若實聞、不見覺知，彼作此想，後言：「我不聞，然見覺知。」",
    "T23n1442_025:0763b02_27": "說時得本罪。",
    "T23n1442_025:0763b03_28": "若實覺、不見聞知，彼作此想，後言：「我不覺，然見聞知。」",
    "T23n1442_025:0763b04_29": "說時得本罪。",
    "T23n1442_025:0763b04_30": "若實知、不見聞覺，彼作此想，後言：「我不知，然見聞覺。」",
    "T23n1442_025:0763b05_31": "說時得本罪。",
    "T23n1442_025:0763b06_0": "若實見不忘、聞覺知忘，彼作此想，後言：「我見而忘、聞覺知不忘。」",
    "T23n1442_025:0763b07_1": "說時得本罪。",
    "T23n1442_025:0763b07_2": "若實聞不忘、見覺知忘，彼作此想，後言：「我聞而忘、見覺知不忘。」",
    "T23n1442_025:0763b09_3": "說時得本罪。",
    "T23n1442_025:0763b09_4": "若實覺不忘、見聞知忘，彼作此想，後言：「我覺而忘、見聞知不忘。」",
    "T23n1442_025:0763b10_5": "說時得本罪。",
    "T23n1442_025:0763b11_6": "若實知不忘、見聞覺忘，彼作此想，後言：「我知而忘、見聞覺不忘。」",
    "T23n1442_025:0763b12_7": "說時得本罪。",
    "T23n1442_025:0763b12_8": "若實見不疑、聞覺知有疑，彼作此想，後言：「我見有疑、聞覺知不疑。」",
    "T23n1442_025:0763b14_9": "說時得本罪。",
    "T23n1442_025:0763b14_10": "若實聞不疑、見覺知有疑，彼作此想，後言：「我聞有疑、見覺知不疑。」",
    "T23n1442_025:0763b16_11": "說時得本罪。",
    "T23n1442_025:0763b16_12": "若實覺不疑、見聞知有疑，彼作此想，後言：「我覺有疑、見聞知不疑。」",
    "T23n1442_025:0763b17_13": "說時得本罪。",
    "T23n1442_025:0763b18_14": "若實知不疑、見聞覺有疑，彼作此想，後言：「我知有疑、見聞覺不疑。」",
    "T23n1442_025:0763b19_15": "說時得本罪。",
    "T23n1442_025:0763b19_16": "若實見作見想，不聞不覺不知作不聞不覺不知想，彼作此想，後言：「我不見，然有聞覺知。」",
    "T23n1442_025:0763b21_17": "說時得本罪。",
    "T23n1442_025:0763b22_18": "若實聞想、不見覺知作不見覺知想，彼作此想，後言：「我不聞，然有見覺知。」",
    "T23n1442_025:0763b23_19": "說時得本罪。",
    "T23n1442_025:0763b24_20": "若實覺作覺想，不見聞知作不見聞知想，彼作此想，後言：「我不覺，然有見聞知。」",
    "T23n1442_025:0763b25_21": "說時得本罪。",
    "T23n1442_025:0763b26_22": "若實知作知想，不見聞覺作不見聞覺想，彼作此想，後言：「我不知，然有見聞覺。」",
    "T23n1442_025:0763b27_23": "說時得本罪。",
    "T23n1442_025:0763b28_24": "若苾芻凡所有語違心而說，皆得波逸底迦罪。",
    "T23n1442_025:0763b29_25": "若不違心而說者皆無犯。",
    "T23n1442_025:0763b29_26": "又無犯者，最初犯人，或癡狂、心亂、痛惱所纏。",
    "T23n1442_025:0763c02_0": "毀呰語學處第二",
    "T23n1442_025:0763c03_0": "爾時佛在室羅伐城逝多林給孤獨園。",
    "T23n1442_025:0763c03_1": "時六眾苾芻於諸苾芻作毀呰語云：「眇目、癵躄、背傴、侏儒、太長、太麁、聾盲、瘖瘂、柺行、腫脚、禿臂、大頭、哆脣、齵齒。」",
    "T23n1442_025:0763c06_2": "是時六眾苾芻作如是等毀呰語。",
    "T23n1442_025:0763c07_3": "時諸苾芻聞已慚赧憂愁不樂，讀誦思惟悉皆廢闕，懷憂而住。",
    "T23n1442_025:0763c08_4": "時有少欲苾芻見其事已，咸生嫌賤作輕毀言：「云何苾芻於苾芻處而作毀呰？",
    "T23n1442_025:0763c10_5": "云眇目等如上所說。」",
    "T23n1442_025:0763c10_6": "時諸苾芻以緣白佛。",
    "T23n1442_025:0763c11_7": "爾時世尊以此因緣集苾芻眾，乃至問六眾曰：「汝等實作毀呰之語，惱諸苾芻云眇目等耶？」",
    "T23n1442_025:0763c13_8": "六眾答曰：「實爾。",
    "T23n1442_025:0763c13_9": "大德！」",
    "T23n1442_025:0763c13_10": "世尊即便種種呵責，廣說如上，乃至「此非沙門所應作事。",
    "T23n1442_025:0763c15_11": "所以者何？",
    "T23n1442_025:0763c15_12": "汝等當聽！",
    "T23n1442_025:0763c15_13": "往古世時於聚落中有一長者，娶妻未久歡愛同居，便生一女年漸長大。",
    "T23n1442_025:0763c17_14": "長者單身躬為耕墾，時有居士之子父母俱喪，常於林野販藮為業。",
    "T23n1442_025:0763c18_15": "時居士子持其藮檐來至耕處，田頭樹下棄檐息肩，見彼長者躬自耕作，就而問曰：『阿舅何故衰年自營辛苦，應居村落翻在田疇？』",
    "T23n1442_025:0763c21_16": "報言：『善來外甥！",
    "T23n1442_025:0763c22_17": "我無兄弟復無子息，不自躬耕衣食寧濟？』",
    "T23n1442_025:0763c23_18": "彼便報曰：『阿舅我且代耕，仁當暫息。』",
    "T23n1442_025:0763c23_19": "即便執犁代其耕作，遂至日午家中食來，喚言：『外甥可來共食。』",
    "T23n1442_025:0763c25_20": "亦既食已，報言：『阿舅宜可還家，然我未知舅之宅處，至日晡後當出村外路首相迎。』",
    "T23n1442_025:0763c27_21": "長者聞已即便歸舍。",
    "T23n1442_025:0763c27_22": "時居士子耕至日晚，牛放青稊躬持草檐并取柴束，驅畜而歸至彼村隅。",
    "T23n1442_025:0763c29_23": "長者迎見遂即相將到其宅所，時居士子掃除廠庘布以乾土，并設火烟多與牛草。",
    "T23n1442_025:0764a02_24": "長者見已作如是念：『我由此兒今受安樂，我之小女當與為妻。』",
    "T23n1442_025:0764a03_25": "令其食已，報云：『外甥當住於此勤修家業，此之小女授汝為妻。』",
    "T23n1442_025:0764a04_26": "報言：『甚善！』",
    "T23n1442_025:0764a05_27": "即依處分營作生業。",
    "T23n1442_025:0764a05_28": "「時彼長者家有二牛每令驅使：大者為性調善，小者稟識貪餮，雖復拘制犯暴是常。",
    "T23n1442_025:0764a07_29": "童子發憤放石遙打折其一角，因即立號名為禿角。",
    "T23n1442_025:0764a08_30": "後於他日尚犯田苗同前不止，便放鎌斫遂截其尾，因即名為禿尾禿角。",
    "T23n1442_025:0764a10_31": "後於異時居士子告長者言：『阿舅先所許親，幸可作之。』",
    "T23n1442_025:0764a11_32": "爾時長者言：『好。』",
    "T23n1442_025:0764a11_33": "便告妻曰：『賢首！",
    "T23n1442_025:0764a12_34": "衣服瓔珞當可辦之，小女不久欲為婚娶。』",
    "T23n1442_025:0764a13_35": "妻便問曰：『曾未與人，如何辦具？』",
    "T23n1442_025:0764a13_36": "長者報曰：『吾已與人。』",
    "T23n1442_025:0764a14_37": "妻曰：『是誰？』",
    "T23n1442_025:0764a14_38": "報云：『此居士子。』",
    "T23n1442_025:0764a15_39": "妻曰：『此人宗族本不委知，如白胡椒莫了生處，如何以女輒為婚戚？",
    "T23n1442_025:0764a16_40": "凡婚姻者，親屬還往飲噉追呼，氏族相應我方與女。』",
    "T23n1442_025:0764a17_41": "報其妻曰：『賢首！",
    "T23n1442_025:0764a18_42": "此居士子自至我家，由斯代勞得受安樂。",
    "T23n1442_025:0764a19_43": "此若無者，還嬰辛苦不免躬耕。』",
    "T23n1442_025:0764a19_44": "妻報夫曰：『我實不能將所愛女與客作人。』",
    "T23n1442_025:0764a20_45": "世間之人多用妻語，是時長者便作是念：『我若報云不與女者，作人今日便捨我去，我還不免自執耕犁。",
    "T23n1442_025:0764a23_46": "今且宜應詭設方便勿令即去。』",
    "T23n1442_025:0764a23_47": "時彼作人復於異時告長者曰：『家長宜應作婚姻事。』",
    "T23n1442_025:0764a25_48": "長者報曰：『外甥！",
    "T23n1442_025:0764a25_49": "我之親族其數寬廣，聚集之時多須飲食，宜待秋熟稻穀收成。』",
    "T23n1442_025:0764a26_50": "既收穀已復告成婚，報言：『外甥！",
    "T23n1442_025:0764a27_51": "事須沙糖，宜待甘蔗。』",
    "T23n1442_025:0764a28_52": "收已，復告成婚，報言：『外甥！",
    "T23n1442_025:0764a28_53": "餅麵是資，當待麥熟。』",
    "T23n1442_025:0764a29_54": "既收麥已，復告成婚，報言：『外甥！",
    "T23n1442_025:0764a29_55": "陳稻將盡，可待新秔。』",
    "T23n1442_025:0764b01_56": "時居士子見作推延遂生此念：『無容田實總一時成，看此事由便成誑我。",
    "T23n1442_025:0764b03_57": "我今宜可往告眾人，若不與者經官取定。』",
    "T23n1442_025:0764b04_0": "便對眾人告云：『阿舅可作婚姻。』",
    "T23n1442_025:0764b04_1": "諸人聞已告長者曰：『許言已久，何不為婚？』",
    "T23n1442_025:0764b05_2": "是時長者怒而告曰：『諸君當知！",
    "T23n1442_025:0764b06_3": "此是我舍客作之人，我以何緣與女婚娶？』",
    "T23n1442_025:0764b07_4": "諸人皆然。",
    "T23n1442_025:0764b07_5": "時居士子便作是念：『我不得錢復不得婦，虛淹歲序靡見成功。",
    "T23n1442_025:0764b08_6": "我今宜可損害其人方隨意去。』",
    "T23n1442_025:0764b09_7": "便將二牛半日驅使，多與杖捶繫之枯樹，暴以烈日方欲言歸。",
    "T23n1442_025:0764b11_8": "「近劫初時畜解人語，其牛既遭苦楚，大牛便告居士子曰：『咄男子！",
    "T23n1442_025:0764b12_9": "汝先於我共相愛念，恩同父母知我劬勞，何故今時多行杖楚、繫之枯樹暴以烈日棄我還家？",
    "T23n1442_025:0764b14_10": "我於汝處有何愆過？』",
    "T23n1442_025:0764b15_11": "男子報曰：『汝無有咎，然汝曹主於我有過。』",
    "T23n1442_025:0764b16_12": "牛曰：『彼有何過？』",
    "T23n1442_025:0764b16_13": "男子報曰：『先許我女今者違信。』",
    "T23n1442_025:0764b17_14": "牛曰：『何不經官？』",
    "T23n1442_025:0764b17_15": "男子報曰：『為無證人。』",
    "T23n1442_025:0764b17_16": "牛便報曰：『我等為汝而作證人。』",
    "T23n1442_025:0764b18_17": "男子曰：『為作人語？",
    "T23n1442_025:0764b19_18": "為作牛音？』",
    "T23n1442_025:0764b19_19": "牛曰：『不作人語，我當現相令人表知。",
    "T23n1442_025:0764b20_20": "汝當為盟令人表信，汝當引我為證令人表知，索我兩牛繫於廠內莫與水草，滿七日已，可於地中多水草處放我令出，乃至傍人來覩，信驗我等噤口不噉水草。",
    "T23n1442_025:0764b23_21": "我現相貌令王大臣信汝言實，我當飲噉。』",
    "T23n1442_025:0764b24_22": "是時男子聞是計已，即便俱解放茂草中。",
    "T23n1442_025:0764b25_23": "自詣王所致敬白王：『大王！",
    "T23n1442_025:0764b26_24": "某村長者許女為婚，使役多年今乃翻悔。』",
    "T23n1442_025:0764b27_25": "王喚長者問其虛實，長者白云：『我實不許。』",
    "T23n1442_025:0764b28_26": "王問男子：『汝有證不？』",
    "T23n1442_025:0764b28_27": "白王言：『有。』",
    "T23n1442_025:0764b28_28": "王曰：『為人？",
    "T23n1442_025:0764b29_0": "為非人？』",
    "T23n1442_025:0764b29_1": "白言：『非人。』",
    "T23n1442_025:0764b29_2": "王曰：『是何？』",
    "T23n1442_025:0764b29_3": "白言：『是牛。』",
    "T23n1442_025:0764b29_4": "王曰：『為作人語？",
    "T23n1442_025:0764c01_5": "為餘語耶？』",
    "T23n1442_025:0764c01_6": "白言：『不作人語。』",
    "T23n1442_025:0764c01_7": "王曰：『如何成證？』",
    "T23n1442_025:0764c02_8": "白言：『彼有實信令人表知，其牛於七日中繫在廠內莫與水草，滿七日已可於地中多水草處放牛令出。",
    "T23n1442_025:0764c04_9": "我引為證必有奇相，乃至大王未信已來牛終不食，此若虛者我當死罪。』",
    "T23n1442_025:0764c06_10": "王命臣曰：『當依此言看其證驗。』",
    "T23n1442_025:0764c07_0": "大臣奉教便取二牛，繫之廠內不與水草。",
    "T23n1442_025:0764c07_1": "時禿尾禿角報大牛曰：『豈期顛倒，唯獨我等日出西方，幽閉廠中不聞水草？』",
    "T23n1442_025:0764c09_2": "大牛報曰：『豈非我許居士子為作保證，於七日中自餓而住，乃至王未信來不食水草。』",
    "T23n1442_025:0764c11_3": "禿尾禿角報大牛曰：『若放我者，逢石尚噉況水草耶？』",
    "T23n1442_025:0764c12_4": "大牛報曰：『此居士子愛念我等事同父母，豈得違信誤彼人耶？』",
    "T23n1442_025:0764c14_5": "禿尾禿角曰：『雖實愛念恩同二親，然常喚我為禿尾禿角，我聞喚時即欲以角決破其腹。』",
    "T23n1442_025:0764c16_6": "大牛聞已默爾而住。",
    "T23n1442_025:0764c16_7": "彼居士子時復來看，問其牛曰：『得安隱不？』",
    "T23n1442_025:0764c17_8": "大牛報曰：『我且安隱，汝不安隱。』",
    "T23n1442_025:0764c18_9": "居士子曰：『何意如此？』",
    "T23n1442_025:0764c18_10": "大牛曰：『此禿尾禿角作如是言：「若放我者，逢石尚噉況水草乎？」』",
    "T23n1442_025:0764c20_11": "居士子曰：『若如是者，我於今夜當急逃走，對王為誑命在須臾。』",
    "T23n1442_025:0764c21_12": "大牛報曰：『汝不須走，當與禿尾禿角穿鼻安繩，其紖促繫我角。",
    "T23n1442_025:0764c23_0": "放出之日，若彼違信食水草時，我以雙角舉鼻令上，汝即報言：「今此二牛告第五護世，世人共許有五種擁護者，謂地水火風日。」』",
    "T23n1442_025:0764c25_1": "時居士子遂與穿鼻，禿尾禿角報大牛曰：『仁當觀此苦虐於我。』",
    "T23n1442_025:0764c27_2": "大牛曰：『與著瓔珞何苦之有？』",
    "T23n1442_025:0764c28_0": "便以拘紖繫大者頭。",
    "T23n1442_025:0764c28_1": "「至七日已，王及諸臣親共觀視，多水草田放二牛出，禿尾禿角既見水草即便欲食，是時大牛遂以雙角舉小牛鼻向日而望，王問臣曰：『何意二牛向日而望？』",
    "T23n1442_025:0765a03_0": "時有智臣白言：『大王！",
    "T23n1442_025:0765a03_1": "今此二牛，意欲啟王說如是事非直我二為證，亦兼告彼第五護世，明明白日助我證知。』",
    "T23n1442_025:0765a05_2": "王見是事極生希有，報諸臣曰：『畜生無知，尚能為人而作保證。",
    "T23n1442_025:0765a06_3": "事既非虛宜，以彼女共為婚戚。』",
    "T23n1442_025:0765a07_4": "便放二牛俱食水草。",
    "T23n1442_025:0765a08_5": "時居士子既得勝已娶女為妻。」",
    "T23n1442_025:0765a08_6": "佛告諸苾芻：「汝等當知！",
    "T23n1442_025:0765a09_7": "在傍生趣聞毀呰言尚懷害念，況復於人。",
    "T23n1442_025:0765a10_8": "是故苾芻不應惡語毀呰他人。」",
    "T23n1442_025:0765a10_9": "此是緣起，猶未制戒。",
    "T23n1442_025:0765a11_10": "爾時世尊復告諸苾芻：「作毀呰語時，於現在世所作事業不能成就。",
    "T23n1442_025:0765a12_11": "汝等當聽！",
    "T23n1442_025:0765a13_12": "乃往古昔於一村中有長者住，以行車為業，彼有二牸牛：一名歡喜，二名美味。",
    "T23n1442_025:0765a14_13": "於春陽時各生一子，毛色斑駁。",
    "T23n1442_025:0765a15_14": "既漸長大，歡喜之子其角廣長，美味之兒頭禿無角。",
    "T23n1442_025:0765a16_15": "是時長者為其立字：一名歡喜長角、二名美味禿頭，及其壯盛俱有氣力。",
    "T23n1442_025:0765a18_16": "後於異時，諸行車人各因飲牛共集池所，作如是言：『誰牛最勝？』",
    "T23n1442_025:0765a19_17": "各云：『我牛勝。』",
    "T23n1442_025:0765a20_18": "長者答云：『我牛極勝。』",
    "T23n1442_025:0765a20_19": "諸人報曰：『何以得知汝牛極勝？』",
    "T23n1442_025:0765a21_20": "長者曰：『可於峻坂令牽重車。』",
    "T23n1442_025:0765a22_21": "共立盟言：『賭金錢五百。』",
    "T23n1442_025:0765a22_22": "作是要已便將己牛於峻坂處牽其重車。",
    "T23n1442_025:0765a23_23": "時彼長者便喚牛曰：『歡喜長角宜可疾牽，美味禿頭亦當急挽。』",
    "T23n1442_025:0765a25_24": "時禿頭牛聞毀呰語，即便却住不肯挽車。",
    "T23n1442_025:0765a26_25": "長者大怒，便以麁杖而栲楚之。",
    "T23n1442_025:0765a26_26": "餘人報曰：『汝今豈欲殺此牛耶？",
    "T23n1442_025:0765a27_27": "既其不如宜當放却。』",
    "T23n1442_025:0765a28_0": "是時長者便輸五百金錢，極大忿怒，於其二牛多與杖埵繫之枯樹。",
    "T23n1442_025:0765a29_1": "畜解人語已如上說。",
    "T23n1442_025:0765b01_0": "是時二牛告長者曰：『仁先養我事同父母，我有何過遂行楚毒？』",
    "T23n1442_025:0765b02_1": "長者報曰：『令由汝故罰我五百金錢。』",
    "T23n1442_025:0765b03_2": "歡喜長角報長者曰：『由汝口過自罰金錢，我等何咎？』",
    "T23n1442_025:0765b04_3": "長者曰：『我口何過？』",
    "T23n1442_025:0765b04_4": "牛便報曰：『何故對眾人前毀辱於我？",
    "T23n1442_025:0765b05_5": "不言好稱喚作禿頭。",
    "T23n1442_025:0765b06_6": "若言好名不毀呰我者，更於峻坂牽倍重載，共立盟要倍賭金錢一千。』",
    "T23n1442_025:0765b07_7": "長者報曰：『汝今更欲倍罰我耶？』",
    "T23n1442_025:0765b08_8": "牛曰：『勿毀呰我，定當盡力。』",
    "T23n1442_025:0765b09_9": "後於異時各因飲牛事如前說，長者答云：『我牛極勝。』",
    "T23n1442_025:0765b10_10": "諸人報曰：『豈汝今時更求重罰？』",
    "T23n1442_025:0765b11_0": "長者報言：『設更罰我，君等何失？",
    "T23n1442_025:0765b11_1": "宜於峻坂倍駕重車，賭金錢一千，明為要契。』",
    "T23n1442_025:0765b12_2": "即如言契以牛牽車令上峻坂，便喚牛曰：『歡喜宜可急牽，美味當須疾挽。』",
    "T23n1442_025:0765b14_3": "二牛聞已便生喜悅，盡力牽車令至平地，既其得勝便獲金錢一千。",
    "T23n1442_025:0765b15_4": "時有天神於虛空中說伽他曰：「『雖有極重載，　　居在峻坂下；　　二牛心若喜，　　能牽出此車。",
    "T23n1442_025:0765b19_0": "　　若陳順意語，　　二牛聞慶悅；　　牽車出不難，　　主獲千金賞。",
    "T23n1442_025:0765b21_0": "　　是故常愛語，　　勿作逆耳言；　　若出愛語時，　　無罪常安樂。』」",
    "T23n1442_025:0765b23_0": "佛告諸苾芻：「彼傍生類聞毀呰時，尚能為主作無利益，何況於人？",
    "T23n1442_025:0765b24_1": "是故苾芻！",
    "T23n1442_025:0765b24_2": "不應於他作毀呰語。」",
    "T23n1442_025:0765b25_3": "爾時世尊種種呵責諸苾芻已，廣說如前。",
    "T23n1442_025:0765b26_4": "「我今為諸弟子制其學處，應如是說：「若復苾芻毀呰語故波逸底迦。」",
    "T23n1442_025:0765b27_5": "苾芻義如上。",
    "T23n1442_025:0765b28_0": "毀呰語者，謂於他人為毀辱事出言彰表，他領解時，得波逸底迦罪，廣說如上。",
    "T23n1442_025:0765c01_0": "根本說一切有部毘奈耶卷第二十五"
}