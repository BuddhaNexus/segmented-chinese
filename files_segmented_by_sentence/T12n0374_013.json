{
    "T12n0374_013:0440a16_0": "大般涅槃經卷第十三",
    "T12n0374_013:0440a18_0": "北涼天竺三藏曇無讖譯",
    "T12n0374_013:0440a19_0": "聖行品第七之三",
    "T12n0374_013:0440a20_0": "「◎善男子！",
    "T12n0374_013:0440a20_1": "云何菩薩摩訶薩住於大乘大般涅槃，觀察集諦？",
    "T12n0374_013:0440a21_2": "善男子！",
    "T12n0374_013:0440a21_3": "菩薩摩訶薩觀此集諦是陰因緣，所謂集者還愛於有。",
    "T12n0374_013:0440a22_4": "愛有二種：一愛己身，二愛所須。",
    "T12n0374_013:0440a23_5": "復有二種：未得五欲，繫心專求；既求得已，堪忍專著。",
    "T12n0374_013:0440a24_6": "復有三種：欲愛、色愛、無色愛。",
    "T12n0374_013:0440a25_7": "復有三種：業因緣愛、煩惱因緣愛、苦因緣愛。",
    "T12n0374_013:0440a26_8": "出家之人有四種愛：何等為四？",
    "T12n0374_013:0440a27_9": "衣服、飲食、臥具、湯藥。",
    "T12n0374_013:0440a27_10": "復有五種：貪著五陰，隨諸所須一切愛著，分別挍計無量無邊。",
    "T12n0374_013:0440a29_11": "善男子！",
    "T12n0374_013:0440a29_12": "愛有二種：一者善愛，二不善愛。",
    "T12n0374_013:0440b01_0": "不善愛者，惟愚求之。",
    "T12n0374_013:0440b01_1": "善法愛者，諸菩薩求。",
    "T12n0374_013:0440b02_0": "善法愛者復有二種：不善與善。",
    "T12n0374_013:0440b02_1": "求二乘者名為不善，求大乘者是名為善。",
    "T12n0374_013:0440b03_2": "善男子！",
    "T12n0374_013:0440b03_3": "凡夫愛者名之為集，不名為諦。",
    "T12n0374_013:0440b04_4": "菩薩愛者，名之實諦不名為集。",
    "T12n0374_013:0440b05_5": "何以故？",
    "T12n0374_013:0440b05_6": "為度眾生，所以受生，不以愛故而受生也。」",
    "T12n0374_013:0440b06_7": "迦葉菩薩白佛言：「世尊！",
    "T12n0374_013:0440b07_0": "如佛世尊於餘經中，為諸眾生說業為因緣、或說憍慢、或說六觸、或說無明，為五盛陰而作因緣，今以何義說四聖諦，獨以愛性為五陰因？」",
    "T12n0374_013:0440b10_1": "佛讚迦葉菩薩：「善哉，善哉！",
    "T12n0374_013:0440b10_2": "善男子！",
    "T12n0374_013:0440b10_3": "如汝所說，諸因緣者非為非因，但是五陰要因於愛。",
    "T12n0374_013:0440b12_4": "善男子！",
    "T12n0374_013:0440b12_5": "譬如大王若出遊巡，大臣、眷屬悉皆隨從。",
    "T12n0374_013:0440b13_6": "愛亦如是，隨愛行處，是諸結等亦復隨行。",
    "T12n0374_013:0440b14_7": "譬如膩衣，隨有塵著，著則隨住。",
    "T12n0374_013:0440b14_8": "愛亦如是，隨所愛處，業結亦住。",
    "T12n0374_013:0440b15_9": "復次善男子！",
    "T12n0374_013:0440b15_10": "譬如濕地則能生牙，愛亦如是，能生一切業煩惱牙。",
    "T12n0374_013:0440b17_11": "善男子！",
    "T12n0374_013:0440b17_12": "菩薩摩訶薩住是大乘大般涅槃，深觀此愛，凡有九種：一如債有餘，二如羅剎女婦，三如妙花莖有毒蛇纏之，四如惡食性所不便而強食之，五如婬女，六如摩樓迦子，七如瘡中息肉，八如暴風，九如彗星。",
    "T12n0374_013:0440b22_13": "云何名為如債有餘？",
    "T12n0374_013:0440b22_14": "善男子！",
    "T12n0374_013:0440b22_15": "譬如窮人，負他錢財，雖償欲畢，餘未畢故，猶繫在獄，而不得脫。",
    "T12n0374_013:0440b24_16": "聲聞緣覺亦復如是，以有愛習之餘氣故，不能得成阿耨多羅三藐三菩提。",
    "T12n0374_013:0440b26_17": "善男子！",
    "T12n0374_013:0440b26_18": "是名如債有餘。",
    "T12n0374_013:0440b26_19": "善男子！",
    "T12n0374_013:0440b26_20": "云何如羅剎女婦？",
    "T12n0374_013:0440b27_21": "善男子！",
    "T12n0374_013:0440b27_22": "譬如有人，以羅剎女而為婦妾，是羅剎女隨所生子，生已便噉，子既盡已復噉其夫。",
    "T12n0374_013:0440b29_23": "善男子！",
    "T12n0374_013:0440b29_24": "愛羅剎女亦復如是，隨諸眾生，生善根子，隨生隨食。",
    "T12n0374_013:0440c01_25": "善子既盡，復噉眾生，令墮地獄、畜生、餓鬼，唯除菩薩，是名如羅剎女婦。",
    "T12n0374_013:0440c03_26": "善男子！",
    "T12n0374_013:0440c03_27": "云何如妙花莖毒蛇纏之？",
    "T12n0374_013:0440c04_28": "譬如有人性愛好花，不見花莖毒蛇過患，即便前捉，捉已蛇螫，螫已命終。",
    "T12n0374_013:0440c05_29": "一切凡夫亦復如是，貪五欲花，不見是愛毒蛇過患，而便受取，即為愛毒之所蠍螫，命終墮於三惡道中，唯除菩薩，是名如妙花莖毒蛇纏之。",
    "T12n0374_013:0440c08_30": "善男子！",
    "T12n0374_013:0440c09_31": "云何所不便食而強食之？",
    "T12n0374_013:0440c09_32": "譬如有人，所不便食而強食之，食已腹痛，患下而死。",
    "T12n0374_013:0440c10_33": "愛食亦爾，五道眾生，強食貪著，以是因緣墮三惡道，唯除菩薩，是名所不便食而強食之。",
    "T12n0374_013:0440c12_34": "善男子！",
    "T12n0374_013:0440c13_35": "云何婬女？",
    "T12n0374_013:0440c13_36": "譬如愚人與婬女通，而彼婬女巧作種種諂媚現親，悉奪是人所有錢財，錢財既盡便復驅逐。",
    "T12n0374_013:0440c15_37": "愛之婬女亦復如是，愚人無智與之交通，而是愛女奪其所有一切善法，善法既盡，驅逐令墮三惡道中，唯除菩薩，是名婬女。",
    "T12n0374_013:0440c18_38": "善男子！",
    "T12n0374_013:0440c18_39": "云何摩樓迦子？",
    "T12n0374_013:0440c18_40": "譬如摩樓迦子，若鳥食已，隨糞墮地，或因風吹，來在樹下即便生長，纏繞縛束尼拘陀樹，令不增長，遂至枯死。",
    "T12n0374_013:0440c21_41": "愛摩樓迦子亦復如是，纏縛凡夫所有善法，不令增長遂至枯滅，既枯滅已，命終之後墮三惡道，唯除菩薩，是名摩樓迦子。",
    "T12n0374_013:0440c24_42": "善男子！",
    "T12n0374_013:0440c24_43": "云何瘡中息肉？",
    "T12n0374_013:0440c24_44": "如人久瘡，中生息肉，其人要當勤心療治，莫生捨心，若生捨心，瘡息增長，虫疽復生，以是因緣即便命終。",
    "T12n0374_013:0440c27_45": "凡夫愚人五陰瘡痍亦復如是，愛於其中而為息肉，應當勤心療治愛息，若不治者，命終即墮三惡道中，唯除菩薩，是名瘡中息肉。",
    "T12n0374_013:0441a01_46": "善男子！",
    "T12n0374_013:0441a01_47": "云何暴風？",
    "T12n0374_013:0441a01_48": "譬如暴風，能偃山移岳，拔深根栽。",
    "T12n0374_013:0441a02_49": "愛暴大風，亦復如是，於父母所而生惡心，能拔大智舍利弗等無上深固菩提根栽，唯除菩薩，是名暴風。",
    "T12n0374_013:0441a04_50": "善男子！",
    "T12n0374_013:0441a05_51": "云何如彗星？",
    "T12n0374_013:0441a05_52": "譬如彗星出現天下，一切人民飢饉病瘦、癭諸苦惱。",
    "T12n0374_013:0441a06_53": "愛之彗星，亦復如是，能斷一切善根種子，令凡夫人孤窮飢饉，生煩惱病，流轉生死受種種苦，唯除菩薩，是名彗星。",
    "T12n0374_013:0441a09_54": "善男子！",
    "T12n0374_013:0441a09_55": "菩薩摩訶薩住於大乘大般涅槃，觀察愛結，如是九種。",
    "T12n0374_013:0441a10_56": "「善男子！",
    "T12n0374_013:0441a10_57": "以是義故，諸凡夫人有苦無諦，聲聞緣覺有苦有苦諦而無真實，諸菩薩等解苦、無苦，是故無苦而有真實。",
    "T12n0374_013:0441a13_58": "諸凡夫人有集無諦，聲聞緣覺有集有集諦，諸菩薩等解集無集，是故無集而有真諦。",
    "T12n0374_013:0441a15_59": "聲聞緣覺有滅非真，菩薩摩訶薩有滅有真諦。",
    "T12n0374_013:0441a16_60": "聲聞緣覺有道非真，菩薩摩訶薩有道有真諦。",
    "T12n0374_013:0441a18_0": "「善男子！",
    "T12n0374_013:0441a18_1": "云何菩薩摩訶薩住於大乘大般涅槃，見滅、見滅諦？",
    "T12n0374_013:0441a19_2": "所謂斷除一切煩惱，若煩惱斷，則名為常；滅煩惱火，則名寂滅，煩惱滅故則得受樂；諸佛菩薩求因緣故，故名為淨；更不復受二十五有故名出世，以出世故名為我常；於色、聲、香、味、觸、男、女、生、住、滅、苦、樂、不苦、不樂，不取相貌，故名畢竟寂滅真諦。",
    "T12n0374_013:0441a24_3": "善男子！",
    "T12n0374_013:0441a25_0": "菩薩如是住於大乘大般涅槃，觀滅聖諦。",
    "T12n0374_013:0441a25_1": "「善男子！",
    "T12n0374_013:0441a26_2": "云何菩薩摩訶薩住於大乘大般涅槃，觀道聖諦？",
    "T12n0374_013:0441a27_3": "善男子！",
    "T12n0374_013:0441a27_4": "譬如闇中，因燈得見麁細之物。",
    "T12n0374_013:0441a28_5": "菩薩摩訶薩亦復如是，住於大乘大般涅槃，因八聖道見一切法，所謂常、無常、有為、無為、有眾生、非眾生、物、非物、苦、樂、我、無我、淨、不淨、煩惱、非煩惱、業、非業、實、不實、乘、非乘、知、不知、陀羅驃、非陀羅驃、求那、非求那、見、非見、色、非色、道、非道、解、非解。",
    "T12n0374_013:0441b04_6": "善男子！",
    "T12n0374_013:0441b04_7": "菩薩如是住於大乘大般涅槃，觀道聖諦。」",
    "T12n0374_013:0441b06_0": "迦葉菩薩白佛言：「世尊！",
    "T12n0374_013:0441b06_1": "若八聖道是道聖諦，義不相應。",
    "T12n0374_013:0441b07_2": "何以故？",
    "T12n0374_013:0441b07_3": "如來或說信心為道，能度諸漏。",
    "T12n0374_013:0441b08_4": "或時說道不放逸是，諸佛世尊不放逸故，得阿耨多羅三藐三菩提，亦是菩薩助道之法。",
    "T12n0374_013:0441b10_5": "或時說言精進是道，如告阿難：『若有人能勤修精進，則得成於阿耨多羅三藐三菩提。』",
    "T12n0374_013:0441b12_6": "或時說言觀身念處，若有繫心，精勤修習是身念處，則得成於阿耨多羅三藐三菩提。",
    "T12n0374_013:0441b14_0": "或時說言正定為道，如告大德摩訶迦葉：『夫正定者真實是道，非不正定而是道也；若入正定，乃能思惟五陰生滅，非不入定能思惟也。』",
    "T12n0374_013:0441b17_0": "或說一法，若人修習，能淨眾生，滅除一切憂愁苦惱，逮得正法，所謂念佛三昧。",
    "T12n0374_013:0441b18_1": "或復說言修無常想，是名為道，如告比丘：『有能多修無常想者，能得阿耨多羅三藐三菩提。』",
    "T12n0374_013:0441b20_2": "或說空寂阿蘭若處，獨坐思惟，能得速成阿耨多羅三藐三菩提。",
    "T12n0374_013:0441b22_3": "或時說言，為人演法，是名為道，若聞法已疑網即斷，疑網斷已則得阿耨多羅三藐三菩提。",
    "T12n0374_013:0441b24_4": "或時說言持戒是道，如告阿難：『若有精勤修持禁戒，是人則度生死大苦。』",
    "T12n0374_013:0441b26_0": "或時說言親近善友是名為道，如告阿難：『若有親近善知識者，則具淨戒，若有眾生能親近我，則得發於阿耨多羅三藐三菩提心。』",
    "T12n0374_013:0441b28_1": "或時說言，修慈是道，修學慈者，斷諸煩惱得不動處。",
    "T12n0374_013:0441c01_2": "或時說言智慧是道，如佛昔為波闍波提比丘尼說：『姊妹！",
    "T12n0374_013:0441c02_3": "如諸聲聞，以智慧刀，能斷諸流、諸漏煩惱。』",
    "T12n0374_013:0441c03_4": "或時如來說施是道，如佛往昔告波斯匿王：『大王！",
    "T12n0374_013:0441c04_5": "當知我於往昔多行惠施，以是因緣，今日得成阿耨多羅三藐三菩提。』",
    "T12n0374_013:0441c06_6": "世尊，若八聖道是道諦者，如是等經，豈非虛妄？",
    "T12n0374_013:0441c07_7": "若彼諸經非虛妄者，彼中何緣不說八道為道聖諦？",
    "T12n0374_013:0441c08_8": "若彼不說，如來往昔何故錯謬？",
    "T12n0374_013:0441c09_9": "然我定知諸佛如來，久離錯謬。」",
    "T12n0374_013:0441c10_0": "爾時世尊讚迦葉菩薩：「善哉，善哉！",
    "T12n0374_013:0441c10_1": "善男子！",
    "T12n0374_013:0441c11_0": "汝今欲知菩薩大乘微妙經典所有祕密，故作是問。",
    "T12n0374_013:0441c12_1": "善男子！",
    "T12n0374_013:0441c12_2": "如是諸經，悉入道諦。",
    "T12n0374_013:0441c12_3": "善男子！",
    "T12n0374_013:0441c13_0": "如我所說，若有信道，如是信道，是信根本，是能佐助菩提之道，是故我說無有錯謬。",
    "T12n0374_013:0441c14_1": "善男子！",
    "T12n0374_013:0441c15_2": "如來善知無量方便，欲化眾生，故作如是種種說法。",
    "T12n0374_013:0441c16_3": "善男子！",
    "T12n0374_013:0441c16_4": "譬如良醫，識諸眾生種種病原，隨其所患而為合藥、并藥所禁，唯水一種不在禁例。",
    "T12n0374_013:0441c18_5": "或服薑水、或甘草水、或細辛水、或黑石蜜水、或阿摩勒水、或尼婆羅水、或鉢晝羅水、或服冷水、或服熱水、或蒲萄水、或安石榴水。",
    "T12n0374_013:0441c21_6": "善男子！",
    "T12n0374_013:0441c21_7": "而是良醫，善知眾生所患種種，藥雖多禁，水不在例。",
    "T12n0374_013:0441c22_8": "如來亦爾，善知方便，於一法相，隨諸眾生，分別廣說種種名相，彼諸眾生隨所說受，受已修習，除斷煩惱，如彼病人，隨良醫教，所患得除。",
    "T12n0374_013:0441c25_9": "「復次善男子！",
    "T12n0374_013:0441c26_10": "如有一人，善解雜語，在大眾中，是諸大眾，熱渴所逼，咸發聲言：『我欲飲水！",
    "T12n0374_013:0441c27_11": "我欲飲水！』",
    "T12n0374_013:0441c28_0": "是人即時以清冷水，隨其種類說言是水，或言波尼、或言欝持、或言紗利藍、或言紗利、或言婆耶、或言甘露、或言牛乳，以如是等無量水名，為大眾說。",
    "T12n0374_013:0442a02_1": "善男子！",
    "T12n0374_013:0442a02_2": "如來亦爾，以一聖道，為諸聲聞種種演說，從信根等至八聖道。",
    "T12n0374_013:0442a04_3": "「復次善男子！",
    "T12n0374_013:0442a04_4": "譬如金師，以一種金隨意造作種種瓔珞，所謂鉗鎖、環釧釵璫、天冠臂印，雖有如是差別不同，然不離金。",
    "T12n0374_013:0442a06_5": "善男子！",
    "T12n0374_013:0442a06_6": "如來亦爾，以一佛道隨諸眾生種種分別，而為說之。",
    "T12n0374_013:0442a08_0": "或說一種，所謂諸佛一道無二。",
    "T12n0374_013:0442a08_1": "復說二種，所謂定、慧。",
    "T12n0374_013:0442a09_2": "復說三種，謂見、慧、智。",
    "T12n0374_013:0442a09_3": "復說四種，所謂見道、修道、無學道、佛道。",
    "T12n0374_013:0442a10_4": "復說五種，所謂信行道、法行道、信解脫道、見到道、身證道。",
    "T12n0374_013:0442a11_5": "復說六種，所謂須陀洹道、斯陀含道、阿那含道、阿羅漢道、辟支佛道、佛道。",
    "T12n0374_013:0442a13_6": "復說七種，所謂念覺分、擇法覺分、精進覺分、喜覺分、除覺分、定覺分、捨覺分。",
    "T12n0374_013:0442a15_7": "復說八種，所謂正見、正思惟、正語、正業、正命、正精進、正念、正定。",
    "T12n0374_013:0442a16_8": "復說九種，所謂八聖道及信。",
    "T12n0374_013:0442a17_9": "復說十種，所謂十力。",
    "T12n0374_013:0442a17_10": "復說十一種，所謂十力、大慈。",
    "T12n0374_013:0442a18_11": "復說十二種，所謂十力、大慈、大悲。",
    "T12n0374_013:0442a19_12": "復說十三種，所謂十力、大慈、大悲、念佛三昧。",
    "T12n0374_013:0442a20_13": "復說十六種，所謂十力、大慈、大悲、念佛三昧及佛所得三正念處。",
    "T12n0374_013:0442a21_14": "復說二十道，所謂十力、四無所畏、大慈、大悲、念佛三昧、三正念處。",
    "T12n0374_013:0442a23_15": "善男子！",
    "T12n0374_013:0442a23_16": "是道一體，如來昔日為眾生故種種分別。",
    "T12n0374_013:0442a24_17": "「復次善男子！",
    "T12n0374_013:0442a24_18": "譬如一火，因所然故，得種種名，所謂木火、草火、糠火、[麥*弋]火、牛馬糞火。",
    "T12n0374_013:0442a26_19": "善男子！",
    "T12n0374_013:0442a26_20": "佛道亦爾，一而無二，為眾生故種種分別。",
    "T12n0374_013:0442a27_21": "「復次善男子！",
    "T12n0374_013:0442a27_22": "譬如一識，分別說六，若至於眼則名眼識，乃至意識亦復如是。",
    "T12n0374_013:0442a28_23": "善男子！",
    "T12n0374_013:0442a29_24": "道亦如是，一而無二，如來為化諸眾生故種種分別。",
    "T12n0374_013:0442b01_25": "「復次善男子！",
    "T12n0374_013:0442b01_26": "譬如一色，眼所見者，則名為色。",
    "T12n0374_013:0442b02_27": "耳所聞者，則名為聲。",
    "T12n0374_013:0442b02_28": "鼻所嗅者，則名為香。",
    "T12n0374_013:0442b03_29": "舌所甞者，則名為味。",
    "T12n0374_013:0442b03_30": "身所覺者，則名為觸。",
    "T12n0374_013:0442b04_31": "善男子！",
    "T12n0374_013:0442b04_32": "道亦如是，一而無二，如來為欲化眾生故種種分別。",
    "T12n0374_013:0442b05_33": "善男子！",
    "T12n0374_013:0442b05_34": "以是義故，以八聖道分，名道聖諦。",
    "T12n0374_013:0442b06_35": "善男子！",
    "T12n0374_013:0442b06_36": "是四聖諦，諸佛世尊次第說之，以是因緣，無量眾生得度生死。」",
    "T12n0374_013:0442b09_0": "迦葉菩薩白佛言：「世尊！",
    "T12n0374_013:0442b09_1": "昔佛一時在恒河岸尸首林中，爾時如來取其樹葉，告諸比丘：『我今手中所捉葉多？",
    "T12n0374_013:0442b11_2": "一切因地草木葉多？』",
    "T12n0374_013:0442b11_3": "諸比丘言：『世尊！",
    "T12n0374_013:0442b12_4": "一切因地草木葉多，不可稱計。",
    "T12n0374_013:0442b13_0": "如來所捉，少不足言。』",
    "T12n0374_013:0442b13_1": "『諸比丘！",
    "T12n0374_013:0442b13_2": "我所覺了一切諸法，如因大地生草木等；為諸眾生所宣說者，如手中葉。』",
    "T12n0374_013:0442b15_3": "世尊爾時說如是言：『如來所了無量諸法，若入四諦，則為已說；若不入者，應有五諦。』」",
    "T12n0374_013:0442b17_4": "爾時佛讚迦葉菩薩：「善哉，善哉！",
    "T12n0374_013:0442b18_0": "善男子！",
    "T12n0374_013:0442b18_1": "汝今所問，則能利益安隱快樂無量眾生。",
    "T12n0374_013:0442b19_2": "善男子！",
    "T12n0374_013:0442b19_3": "如是諸法，悉已攝在四聖諦中。」",
    "T12n0374_013:0442b20_4": "迦葉菩薩復作是言：「如是等法，若在四諦，如來何故唱言不說？」",
    "T12n0374_013:0442b21_5": "佛言：「善男子！",
    "T12n0374_013:0442b21_6": "雖復入中，猶不名說。",
    "T12n0374_013:0442b22_7": "何以故？",
    "T12n0374_013:0442b22_8": "善男子！",
    "T12n0374_013:0442b22_9": "知四聖諦，有二種智：一者中，二者上。",
    "T12n0374_013:0442b23_10": "中者聲聞緣覺智，上者諸佛菩薩智。",
    "T12n0374_013:0442b24_11": "善男子！",
    "T12n0374_013:0442b24_12": "知諸陰苦，名為中智；分別諸陰有無量相，悉是諸苦，非諸聲聞緣覺所知，是名上智。",
    "T12n0374_013:0442b26_13": "善男子！",
    "T12n0374_013:0442b26_14": "如是等義，我於彼經竟不說之。",
    "T12n0374_013:0442b27_15": "善男子！",
    "T12n0374_013:0442b27_16": "知諸入者，名之為門，亦名為苦，是名中智；分別諸入，有無量相，悉是諸苦，非諸聲聞緣覺所知，是名上智。",
    "T12n0374_013:0442c01_0": "如是等義，我於彼經亦不說之。",
    "T12n0374_013:0442c01_1": "善男子！",
    "T12n0374_013:0442c01_2": "知諸界者，名之為分，亦名為性，亦名為苦，是名中智；分別諸界，有無量相，悉是諸苦，非諸聲聞緣覺所知，是名上智。",
    "T12n0374_013:0442c04_3": "善男子！",
    "T12n0374_013:0442c04_4": "如是等義，我於彼經亦不說之。",
    "T12n0374_013:0442c05_5": "善男子！",
    "T12n0374_013:0442c05_6": "知色壞相，是名中智；分別諸色，有無量相，悉是諸苦，非諸聲聞緣覺所知，是名上智。",
    "T12n0374_013:0442c07_7": "如是等義，我於彼經亦不說之。",
    "T12n0374_013:0442c08_8": "善男子！",
    "T12n0374_013:0442c08_9": "知受覺相，是名中智；分別諸受，有無量覺相，非諸聲聞緣覺所知，是名上智。",
    "T12n0374_013:0442c10_10": "善男子！",
    "T12n0374_013:0442c10_11": "如是等義，我於彼經亦不說之。",
    "T12n0374_013:0442c11_12": "善男子！",
    "T12n0374_013:0442c11_13": "知想取相，是名中智；分別是想，有無量取相，非諸聲聞緣覺所知，是名上智。",
    "T12n0374_013:0442c12_14": "如是等義，我於彼經亦不說之。",
    "T12n0374_013:0442c13_15": "善男子！",
    "T12n0374_013:0442c13_16": "知行作相，是名中智；分別是行，無量作相，非諸聲聞緣覺所知，是名上智。",
    "T12n0374_013:0442c15_17": "善男子！",
    "T12n0374_013:0442c15_18": "如是等義，我於彼經亦不說之。",
    "T12n0374_013:0442c16_19": "善男子！",
    "T12n0374_013:0442c16_20": "知識分別相，是名中智；分別是識，無量知相，非諸聲聞緣覺所知，是名上智。",
    "T12n0374_013:0442c18_21": "善男子！",
    "T12n0374_013:0442c18_22": "如是等義，我於彼經亦不說之。",
    "T12n0374_013:0442c19_23": "善男子！",
    "T12n0374_013:0442c19_24": "知愛因緣，能生五陰，是名中智；一人起愛無量無邊，聲聞緣覺所不能知，能知一切眾生所起如是等愛，是名上智。",
    "T12n0374_013:0442c22_0": "如是等義，我於彼經亦不說之。",
    "T12n0374_013:0442c22_1": "善男子！",
    "T12n0374_013:0442c22_2": "知滅煩惱，是名中智；分別煩惱，不可稱計，滅亦如是，不可稱計，非諸聲聞緣覺所知，是名上智。",
    "T12n0374_013:0442c25_0": "如是等義，我於彼經亦不說之。",
    "T12n0374_013:0442c25_1": "善男子！",
    "T12n0374_013:0442c25_2": "知是道相，能離煩惱，是名中智；分別道相，無量無邊，所離煩惱，亦無量無邊，非諸聲聞緣覺所知，是名上智。",
    "T12n0374_013:0442c28_3": "如是等義，我於彼經亦不說之。",
    "T12n0374_013:0442c28_4": "善男子！",
    "T12n0374_013:0442c29_5": "知世諦者，是名中智；分別世諦，無量無邊不可稱計，非諸聲聞緣覺所知，是名上智。",
    "T12n0374_013:0443a02_0": "如是等義，我於彼經亦不說之。",
    "T12n0374_013:0443a02_1": "善男子！",
    "T12n0374_013:0443a02_2": "一切行無常，諸法無我，涅槃寂滅是第一義，是名中智；知第一義無量無邊不可稱計，非諸聲聞緣覺所知，是名上智。",
    "T12n0374_013:0443a05_3": "如是等義，我於彼經亦不說之。」",
    "T12n0374_013:0443a07_0": "爾時文殊師利菩薩摩訶薩白佛言：「世尊！",
    "T12n0374_013:0443a07_1": "所說世諦、第一義諦，其義云何？",
    "T12n0374_013:0443a08_2": "世尊，第一義中有世諦不？",
    "T12n0374_013:0443a09_3": "世諦之中有第一義不？",
    "T12n0374_013:0443a09_4": "如其有者即是一諦，如其無者將非如來虛妄說耶？」",
    "T12n0374_013:0443a10_5": "「善男子！",
    "T12n0374_013:0443a11_6": "世諦者即第一義諦。」",
    "T12n0374_013:0443a11_7": "「世尊！",
    "T12n0374_013:0443a11_8": "若爾者，則無二諦。」",
    "T12n0374_013:0443a12_9": "佛言：「善男子！",
    "T12n0374_013:0443a12_10": "有善方便，隨順眾生，說有二諦。",
    "T12n0374_013:0443a13_11": "善男子！",
    "T12n0374_013:0443a13_12": "若隨言說則有二種：一者世法，二者出世法。",
    "T12n0374_013:0443a14_13": "善男子！",
    "T12n0374_013:0443a14_14": "如出世人之所知者，名第一義諦；世人知者，名為世諦。",
    "T12n0374_013:0443a15_15": "善男子！",
    "T12n0374_013:0443a15_16": "五陰和合，稱言某甲，凡夫眾生隨其所稱，是名世諦；解陰無有某甲名字，離陰亦無某甲名字，出世之人如其性相，而能知之，名第一義諦。",
    "T12n0374_013:0443a19_17": "復次善男子！",
    "T12n0374_013:0443a19_18": "或復有法有名有實，或復有法有名無實。",
    "T12n0374_013:0443a20_19": "善男子！",
    "T12n0374_013:0443a20_20": "有名無實者即是世諦；有名有實者是第一義諦。",
    "T12n0374_013:0443a21_21": "善男子！",
    "T12n0374_013:0443a21_22": "如我、眾生、壽命、知見、養育、丈夫、作者、受者，熱時之炎、乾闥婆城、龜毛兔角、旋火之輪、諸陰界入，是名世諦；苦集滅道名第一義諦。",
    "T12n0374_013:0443a24_23": "「善男子！",
    "T12n0374_013:0443a24_24": "世法有五種：一者名世、二者句世、三者縛世、四者法世、五者執著世。",
    "T12n0374_013:0443a26_25": "善男子！",
    "T12n0374_013:0443a26_26": "云何名世？",
    "T12n0374_013:0443a26_27": "男女、瓶衣、車乘屋舍，如是等物，是名名世。",
    "T12n0374_013:0443a27_28": "云何句世？",
    "T12n0374_013:0443a28_29": "四句一偈，如是等偈，名為句世。",
    "T12n0374_013:0443a28_30": "云何縛世？",
    "T12n0374_013:0443a29_31": "捲合、繫結、束縛、合掌，是名縛世。",
    "T12n0374_013:0443a29_32": "云何法世？",
    "T12n0374_013:0443b01_33": "如鳴搥、集僧、嚴鼓、戒兵、吹貝、知時，是名法世。",
    "T12n0374_013:0443b02_34": "云何執著世？",
    "T12n0374_013:0443b02_35": "如望遠人，有染衣者，生想執著，言是沙門非婆羅門；見有結繩橫佩身上，便生念言是婆羅門非沙門也，是名執著世。",
    "T12n0374_013:0443b05_36": "善男子！",
    "T12n0374_013:0443b05_37": "如是名為五種世法。",
    "T12n0374_013:0443b05_38": "善男子！",
    "T12n0374_013:0443b06_39": "若有眾生於如是等五種世法，心無顛倒，如實而知，是名第一義諦。",
    "T12n0374_013:0443b07_40": "「復次善男子！",
    "T12n0374_013:0443b07_41": "若燒、若割、若死、若壞，是名世諦；無燒、無割、無死、無壞，是名第一義諦。",
    "T12n0374_013:0443b09_42": "復次善男子，有八苦相，名為世諦；無生、無老、無病、無死、無愛別離、無怨憎會、無求不得、無五盛陰，是名第一義諦。",
    "T12n0374_013:0443b12_43": "復次善男子！",
    "T12n0374_013:0443b12_44": "譬如一人多有所能，若其走時則名走者，或收刈時復名刈者，或作飲食名作食者，若治材木則名工匠，鍛金銀時言金銀師，如是一人有多名字；法亦如是，其實是一而有多名。",
    "T12n0374_013:0443b16_45": "依因父母和合而生名為世諦；十二因緣和合生者名第一義諦。」",
    "T12n0374_013:0443b18_0": "文殊師利菩薩摩訶薩白佛言：「世尊！",
    "T12n0374_013:0443b18_1": "所言實諦，其義云何？」",
    "T12n0374_013:0443b19_2": "佛言：「善男子！",
    "T12n0374_013:0443b19_3": "言實諦者名曰真法。",
    "T12n0374_013:0443b20_4": "善男子！",
    "T12n0374_013:0443b20_5": "若法非真不名實諦。",
    "T12n0374_013:0443b20_6": "善男子！",
    "T12n0374_013:0443b20_7": "實諦者無顛無倒，無顛倒者乃名實諦。",
    "T12n0374_013:0443b21_8": "善男子！",
    "T12n0374_013:0443b22_9": "實諦者無有虛妄，若有虛妄不名實諦。",
    "T12n0374_013:0443b23_0": "善男子！",
    "T12n0374_013:0443b23_1": "實諦者名曰大乘，非大乘者不名實諦。",
    "T12n0374_013:0443b24_2": "善男子！",
    "T12n0374_013:0443b24_3": "實諦者是佛所說非魔所說，若是魔說非佛說者，不名實諦。",
    "T12n0374_013:0443b25_4": "善男子！",
    "T12n0374_013:0443b25_5": "實諦者一道清淨，無有二也。",
    "T12n0374_013:0443b26_6": "善男子！",
    "T12n0374_013:0443b26_7": "有常、有樂、有我、有淨，是則名為實諦之義。」",
    "T12n0374_013:0443b27_8": "文殊師利白佛言：「世尊！",
    "T12n0374_013:0443b28_9": "若以真實為實諦者，真實之法即是如來、虛空、佛性。",
    "T12n0374_013:0443b29_10": "若如是者，如來、虛空及與佛性無有差別。」",
    "T12n0374_013:0443c01_11": "佛告文殊師利：「有苦有諦有實，有集有諦有實，有滅有諦有實，有道有諦有實。",
    "T12n0374_013:0443c03_12": "善男子！",
    "T12n0374_013:0443c03_13": "如來非苦非諦是實，虛空非苦非諦是實，佛性非苦非諦是實。",
    "T12n0374_013:0443c04_14": "文殊師利！",
    "T12n0374_013:0443c05_0": "所言苦者為無常相、是可斷相，是為實諦。",
    "T12n0374_013:0443c05_1": "如來之性，非苦、非無常、非可斷相，是故為實；虛空、佛性，亦復如是。",
    "T12n0374_013:0443c07_2": "復次善男子！",
    "T12n0374_013:0443c07_3": "所言集者，能令五陰和合而生，亦名為苦，亦名無常，是可斷相，是為實諦。",
    "T12n0374_013:0443c09_4": "善男子！",
    "T12n0374_013:0443c09_5": "如來非是集性，非是陰因，非可斷相，是故為實；虛空、佛性，亦復如是。",
    "T12n0374_013:0443c11_6": "善男子！",
    "T12n0374_013:0443c11_7": "所言滅者，名煩惱滅，亦常、無常，二乘所得名曰無常，諸佛所得是則名常，亦名證法，是為實諦。",
    "T12n0374_013:0443c13_8": "善男子！",
    "T12n0374_013:0443c13_9": "如來之性，不名為滅，能滅煩惱，非常、非無常，不名證知，常住無變，是故為實；虛空、佛性，亦復如是。",
    "T12n0374_013:0443c15_10": "善男子！",
    "T12n0374_013:0443c16_11": "道者能斷煩惱，亦常、無常，是可修法，是名實諦。",
    "T12n0374_013:0443c17_12": "如來非道，能斷煩惱，非常、無常、非可修法，常住不變，是故為實；虛空、佛性，亦復如是。",
    "T12n0374_013:0443c19_13": "「復次善男子！",
    "T12n0374_013:0443c19_14": "言真實者即是如來，如來者即是真實。",
    "T12n0374_013:0443c20_15": "真實者即是虛空，虛空者即是真實。",
    "T12n0374_013:0443c21_16": "真實者即是佛性，佛性者即是真實。",
    "T12n0374_013:0443c22_0": "文殊師利！",
    "T12n0374_013:0443c22_1": "有苦、有苦因、有苦盡、有苦對，如來非苦乃至非對，是故為實不名為諦；虛空、佛性，亦復如是。",
    "T12n0374_013:0443c24_2": "苦者有為、有漏、無樂，如來非有為、非有漏、湛然安樂，是實非諦。」",
    "T12n0374_013:0443c25_3": "文殊師利白佛言：「世尊！",
    "T12n0374_013:0443c26_4": "如佛所說，不顛倒者名為實諦。",
    "T12n0374_013:0443c27_0": "若爾者，四諦之中有四倒不？",
    "T12n0374_013:0443c27_1": "如其有者，云何說言，無有顛倒名為實諦，一切顛倒不名為實？」",
    "T12n0374_013:0443c29_2": "佛告文殊師利：「一切顛倒，皆入苦諦，如諸眾生，有顛倒心，名為顛倒。",
    "T12n0374_013:0444a01_3": "善男子！",
    "T12n0374_013:0444a01_4": "譬如有人，不受父母、尊長教勅，雖受不能隨順修行，如是人等名為顛倒，如是顛倒，非不是苦，即是苦也。」",
    "T12n0374_013:0444a04_5": "文殊師利言：「如佛所說，不虛妄者即是實諦，若爾者，當知虛妄則非實諦。」",
    "T12n0374_013:0444a05_6": "佛言：「善男子！",
    "T12n0374_013:0444a06_7": "一切虛妄皆入苦諦，如有眾生欺誑於他，以是因緣，墮於地獄、畜生、餓鬼，如是等法名為虛妄，如是虛妄，非不是苦，即是苦也。",
    "T12n0374_013:0444a08_8": "聲聞緣覺、諸佛世尊，遠離不行，故名虛妄。",
    "T12n0374_013:0444a09_9": "如是虛妄，諸佛二乘所斷除故，故名實諦。」",
    "T12n0374_013:0444a10_10": "文殊師利言：「如佛所說，大乘是實諦者，當知聲聞、辟支佛乘，則為不實。」",
    "T12n0374_013:0444a12_11": "佛言：「文殊師利！",
    "T12n0374_013:0444a12_12": "彼二乘者，亦實、不實。",
    "T12n0374_013:0444a13_13": "聲聞緣覺斷諸煩惱，則名為實。",
    "T12n0374_013:0444a14_0": "無常、不住、是變易法，名為不實。」",
    "T12n0374_013:0444a14_1": "文殊師利言：「如佛所說，若佛所說名為實者，當知魔說則為不實。",
    "T12n0374_013:0444a16_2": "世尊！",
    "T12n0374_013:0444a16_3": "如魔所說，聖諦攝不？」",
    "T12n0374_013:0444a16_4": "佛言：「文殊師利！",
    "T12n0374_013:0444a17_5": "魔所說者，二諦所攝，所謂苦集。",
    "T12n0374_013:0444a17_6": "凡是一切非法、非律，不能令人而得利益；終日宣說，亦無有人，見苦斷集，證滅修道，是名虛妄；如是虛妄，名為魔說。」",
    "T12n0374_013:0444a20_7": "文殊師利言：「如佛所說，一道清淨，無有二者。",
    "T12n0374_013:0444a21_8": "諸外道等亦復說言：『我有一道，清淨無二。』",
    "T12n0374_013:0444a22_9": "若言一道是實諦者，與彼外道有何差別？",
    "T12n0374_013:0444a23_10": "若無差別，不應說言一道清淨。」",
    "T12n0374_013:0444a24_11": "佛言：「善男子！",
    "T12n0374_013:0444a24_12": "諸外道等，有苦集諦，無滅道諦。",
    "T12n0374_013:0444a25_13": "於非滅中而生滅想，於非道中而生道想，於非果中生於果想，於非因中生於因想，以是義故，彼無一道清淨無二。」",
    "T12n0374_013:0444a28_0": "文殊師利言：「如佛所說，有常、有我、有樂、有淨是實義者，諸外道等應有實諦，佛法中無。",
    "T12n0374_013:0444b01_0": "何以故？",
    "T12n0374_013:0444b01_1": "諸外道輩亦復說言：『諸行是常。",
    "T12n0374_013:0444b01_2": "云何是常？",
    "T12n0374_013:0444b02_3": "可意、不可意諸業報等，受不失故。",
    "T12n0374_013:0444b02_4": "可意者名十善報，不可意者十不善報。",
    "T12n0374_013:0444b03_5": "若言諸行悉皆無常，而作業者於此已滅，誰復於彼受果報乎？",
    "T12n0374_013:0444b05_6": "以是義故，諸行是常，殺生因緣故名為常。』",
    "T12n0374_013:0444b06_7": "世尊！",
    "T12n0374_013:0444b06_8": "若言諸行悉無常者，能殺、可殺，二俱無常；若無常者，誰於地獄而受罪報？",
    "T12n0374_013:0444b08_0": "若言定有地獄受報者，當知諸行實非無常。",
    "T12n0374_013:0444b09_0": "世尊！",
    "T12n0374_013:0444b09_1": "繫心專念亦名為常，所謂十年所念乃至百年亦不忘失，是故為常。",
    "T12n0374_013:0444b10_2": "若無常者，本所見事誰憶誰念？",
    "T12n0374_013:0444b11_3": "以是因緣，一切諸行非無常也。",
    "T12n0374_013:0444b12_4": "世尊！",
    "T12n0374_013:0444b12_5": "一切憶想亦名為常，有人先見他人手、脚、頭、項等相，後時若見，便還識之，若無常者，本想應滅。",
    "T12n0374_013:0444b14_6": "世尊！",
    "T12n0374_013:0444b14_7": "諸所作業，以久修習，若從初學，或經三年，或經五年，然後善知，故名為常。",
    "T12n0374_013:0444b16_8": "世尊！",
    "T12n0374_013:0444b16_9": "算數之法，從一至二，從二至三乃至百千，若無常者，初一應滅，初一若滅誰復至二？",
    "T12n0374_013:0444b18_10": "如是常一，終無有二。",
    "T12n0374_013:0444b18_11": "以一不滅，故得至二乃至百千，是故為常。",
    "T12n0374_013:0444b19_12": "世尊！",
    "T12n0374_013:0444b19_13": "如讀誦法，讀一阿含至二阿含，乃至三、四阿含，如其無常，所可讀誦終不至四，以是讀誦，增長因緣，故名為常。",
    "T12n0374_013:0444b22_14": "世尊！",
    "T12n0374_013:0444b22_15": "瓶衣車乘、如人負債、大地形相、山河樹林、藥木草葉、眾生治病，皆悉是常，亦復如是。",
    "T12n0374_013:0444b24_16": "世尊！",
    "T12n0374_013:0444b24_17": "一切外道皆作是說：『諸行是常，若是常者即是實諦。』",
    "T12n0374_013:0444b25_18": "世尊，有諸外道復言有樂。",
    "T12n0374_013:0444b26_19": "云何知耶？",
    "T12n0374_013:0444b26_20": "受者定得可意報故。",
    "T12n0374_013:0444b27_21": "世尊！",
    "T12n0374_013:0444b27_22": "凡受樂者必定得之，所謂大梵天王、大自在天、釋提桓因、毘紐天及諸人天，以是義故，名定有樂。",
    "T12n0374_013:0444b29_23": "世尊！",
    "T12n0374_013:0444b29_24": "有諸外道復言有樂，能令眾生，生求望故，飢者求食，渴者求飲，寒者求溫，熱者求涼，極者求息，病者求差，欲者求色，若無樂者彼何緣求？",
    "T12n0374_013:0444c03_25": "以有求者，故知有樂。",
    "T12n0374_013:0444c04_26": "世尊！",
    "T12n0374_013:0444c04_27": "有諸外道復作是言，施能得樂。",
    "T12n0374_013:0444c05_0": "世間之人，好施沙門、諸婆羅門、貧窮困苦，衣服、飲食、臥具醫藥、象馬車乘、末香塗香、眾花屋宅、依止燈明，作如是等種種惠施，為我後世受可意報，是故當知決定有樂。",
    "T12n0374_013:0444c08_1": "世尊！",
    "T12n0374_013:0444c09_0": "有諸外道復作是言，以因緣故當知有樂，所謂受樂者有因緣故，名為樂觸。",
    "T12n0374_013:0444c10_1": "若無樂者，何得因緣？",
    "T12n0374_013:0444c11_2": "如無兔角，則無因緣，有樂因緣，則知有樂。",
    "T12n0374_013:0444c12_3": "世尊！",
    "T12n0374_013:0444c12_4": "有諸外道復作是言，上中下故，當知有樂，下受樂者釋提桓因，中受樂者大梵天王，上受樂者大自在天。",
    "T12n0374_013:0444c14_5": "以有如是上中下故，當知有樂。",
    "T12n0374_013:0444c15_6": "世尊，有諸外道復言有淨。",
    "T12n0374_013:0444c15_7": "何以故？",
    "T12n0374_013:0444c16_8": "若無淨者，不應起欲，若起欲者，當知有淨。",
    "T12n0374_013:0444c17_9": "又復說言，金銀珍寶、琉璃頗梨、車璩馬瑙、珊瑚真珠、璧玉珂貝、流泉浴池、飲食衣服、花香末香塗香、燈燭之明，如是等物悉是淨法。",
    "T12n0374_013:0444c20_0": "復次有淨，謂五陰者，即是淨器盛諸淨物，所謂人天、諸仙、阿羅漢、辟支佛、菩薩、諸佛，以是義故名之為淨。",
    "T12n0374_013:0444c22_1": "世尊！",
    "T12n0374_013:0444c22_2": "有諸外道復言有我，有所覩見能造作故。",
    "T12n0374_013:0444c23_3": "譬如有人，入陶師家，雖復不見陶師之身，以見輪繩定知，其家必是陶師。",
    "T12n0374_013:0444c25_4": "我亦如是，眼見色已，必知有我。",
    "T12n0374_013:0444c25_5": "若無我者，誰能見色、聞、聲乃至觸法，亦復如是。",
    "T12n0374_013:0444c26_6": "復次有我。",
    "T12n0374_013:0444c27_7": "云何得知？",
    "T12n0374_013:0444c27_8": "因相故知。",
    "T12n0374_013:0444c27_9": "何等為相？",
    "T12n0374_013:0444c27_10": "喘息視眴、壽命役心，受諸苦樂、貪求、瞋恚，如是等法，悉是我相，是故當知必定有我。",
    "T12n0374_013:0444c29_11": "復次有我，能別味故，有人食果，見已知味，是故當知必定有我。",
    "T12n0374_013:0445a02_12": "復次有我，云何知耶？",
    "T12n0374_013:0445a02_13": "執作業故。",
    "T12n0374_013:0445a02_14": "執鐮能刈、執斧能斫、執瓶盛水、執車能御，如是等事，我執能作，當知必定而有我也。",
    "T12n0374_013:0445a04_15": "復次有我，云何知耶？",
    "T12n0374_013:0445a05_16": "即於生時，欲得乳餔、乘宿習故，是故當知必定有我。",
    "T12n0374_013:0445a06_17": "復次有我，云何知耶？",
    "T12n0374_013:0445a06_18": "和合利益他眾生故。",
    "T12n0374_013:0445a07_19": "譬如瓶衣、車乘田宅、山林樹木、象馬牛羊，如是等物若和合者，則有利益。",
    "T12n0374_013:0445a09_20": "此內五陰亦復如是，眼等諸根有和合故，則利益我，是故當知必定有我。",
    "T12n0374_013:0445a10_21": "復次有我，云何知耶？",
    "T12n0374_013:0445a11_22": "有遮法故。",
    "T12n0374_013:0445a11_23": "如有物故，則有遮礙，物若無者，則無有遮，若有遮者則知有我，是故當知必定有我。",
    "T12n0374_013:0445a13_24": "復次有我，云何知耶？",
    "T12n0374_013:0445a13_25": "伴非伴故，親與非親非是伴侶，正法、邪法亦非伴侶，智與非智亦非伴侶。",
    "T12n0374_013:0445a15_26": "沙門、非沙門，婆羅門、非婆羅門，子、非子，晝、非晝，夜、非夜，我、非我，如是等法，為伴非伴，是故當知必定有我。",
    "T12n0374_013:0445a17_27": "世尊！",
    "T12n0374_013:0445a18_28": "諸外道等種種說，有常、樂、我、淨，當知定有常樂我淨。",
    "T12n0374_013:0445a19_29": "世尊！",
    "T12n0374_013:0445a19_30": "以是義故，諸外道等亦得說言，我有真諦。」",
    "T12n0374_013:0445a21_0": "佛言：「善男子！",
    "T12n0374_013:0445a21_1": "若有沙門、婆羅門，有常、有樂、有淨、有我者，是非沙門、非婆羅門。",
    "T12n0374_013:0445a22_2": "何以故？",
    "T12n0374_013:0445a22_3": "迷於生死，離一切智大導師故。",
    "T12n0374_013:0445a23_4": "如是沙門、婆羅門等，沈沒諸欲，善法羸損故。",
    "T12n0374_013:0445a24_5": "是諸外道，繫在貪欲、瞋恚、癡獄，堪忍、愛樂故。",
    "T12n0374_013:0445a25_6": "是諸外道雖知業果自作自受，而猶不能遠離惡法。",
    "T12n0374_013:0445a26_7": "是諸外道，非是正法、正命自活。",
    "T12n0374_013:0445a27_8": "何以故？",
    "T12n0374_013:0445a27_9": "無智慧火不能消故。",
    "T12n0374_013:0445a28_10": "是諸外道雖欲貪著上妙五欲，貧於善法，不勤修故。",
    "T12n0374_013:0445a29_11": "是諸外道雖欲往至正解脫中，而持戒足不成就故。",
    "T12n0374_013:0445b01_12": "是諸外道雖欲求樂，而不能求樂因緣故。",
    "T12n0374_013:0445b02_13": "是諸外道雖復憎惡一切諸苦，然其所行，未能遠離諸苦因緣。",
    "T12n0374_013:0445b03_14": "是諸外道雖為四大毒蛇所纏，猶行放逸，不能謹慎。",
    "T12n0374_013:0445b05_15": "是諸外道無明所覆，遠離善友，樂在三界無常熾然大火之中，而不能出。",
    "T12n0374_013:0445b06_16": "是諸外道，遇諸煩惱難愈之病，而復不求大智良醫。",
    "T12n0374_013:0445b07_17": "是諸外道，方於未來當涉無邊險遠之路，而不知習善法資糧而自莊嚴。",
    "T12n0374_013:0445b09_18": "是諸外道常為婬欲災毒所害，而反抱持五欲霜毒。",
    "T12n0374_013:0445b10_19": "是諸外道瞋恚熾盛，而復反更親近惡友。",
    "T12n0374_013:0445b11_20": "是諸外道常為無明之所覆蔽，而反推求邪惡之法。",
    "T12n0374_013:0445b12_21": "是諸外道常為邪見之所誑惑，而反於中生親善想。",
    "T12n0374_013:0445b14_22": "是諸外道怖食甘果，而種苦子。",
    "T12n0374_013:0445b14_23": "是諸外道已處煩惱闇室之中，而反遠離大智炬明。",
    "T12n0374_013:0445b15_24": "是諸外道患煩惱渴，而復反飲諸欲醎水。",
    "T12n0374_013:0445b16_25": "是諸外道漂沒生死無邊大河，而復遠離無上船師。",
    "T12n0374_013:0445b18_26": "是諸外道迷惑顛倒，言諸行常，諸行若常，無有是處。",
    "T12n0374_013:0445b19_27": "◎大般涅槃經卷第十三"
}