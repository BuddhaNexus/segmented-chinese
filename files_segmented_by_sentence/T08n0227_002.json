{
    "T08n0227_002:0541c03_0": "小品般若波羅蜜經卷第二",
    "T08n0227_002:0541c05_0": "後秦龜茲國三藏鳩摩羅什譯",
    "T08n0227_002:0541c06_0": "塔品第三(丹本云寶荅品)",
    "T08n0227_002:0541c07_0": "爾時釋提桓因、梵天王、自在天王，及眾生主、諸天女等，皆大歡喜，同時三唱：「快哉，快哉！",
    "T08n0227_002:0541c08_1": "佛出世故，須菩提乃能演說是法。」",
    "T08n0227_002:0541c09_2": "爾時諸天大眾俱白佛言：「世尊！",
    "T08n0227_002:0541c10_3": "若菩薩能不離般若波羅蜜行，當視是人如佛。」",
    "T08n0227_002:0541c11_4": "佛告諸天子：「如是，如是！",
    "T08n0227_002:0541c12_0": "昔我於眾華城燃燈佛所，不離般若波羅蜜行。",
    "T08n0227_002:0541c13_0": "時燃燈佛記我於來世，過阿僧祇劫，當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。」",
    "T08n0227_002:0541c15_1": "諸天子白佛言：「希有，世尊！",
    "T08n0227_002:0541c16_2": "諸菩薩摩訶薩般若波羅蜜能攝取薩婆若。」",
    "T08n0227_002:0541c17_3": "佛因釋提桓因，告欲色界諸天子及四眾比丘、比丘尼、優婆塞、優婆夷等：「憍尸迦！",
    "T08n0227_002:0541c19_4": "若有善男子、善女人，能受持讀誦般若波羅蜜，如所說行，魔若魔天，人若非人，不得其便，終不橫死。",
    "T08n0227_002:0541c21_5": "善男子、善女人，受持讀誦般若波羅蜜故；忉利諸天發阿耨多羅三藐三菩提心，未受持讀誦般若波羅蜜者，來至其所。",
    "T08n0227_002:0541c24_6": "復次，憍尸迦！",
    "T08n0227_002:0541c24_7": "善男子、善女人，受持讀誦般若波羅蜜時，若在空舍，若在道路，若或失道，無有恐怖。」",
    "T08n0227_002:0541c26_8": "爾時四天王白佛言：「世尊！",
    "T08n0227_002:0541c26_9": "若善男子、善女人，受持讀誦般若波羅蜜，如所說行，我等皆當護念。」",
    "T08n0227_002:0541c28_10": "釋提桓因白佛言：「世尊！",
    "T08n0227_002:0541c29_0": "若善男子、善女人，受持讀誦般若波羅蜜，如所說行，我當護念。」",
    "T08n0227_002:0542a01_1": "梵天王及諸梵天俱白佛言：「世尊！",
    "T08n0227_002:0542a02_2": "若善男子、善女人，受持讀誦般若波羅蜜，如所說行，我等亦當護念。」",
    "T08n0227_002:0542a03_3": "釋提桓因白佛言：「希有，世尊！",
    "T08n0227_002:0542a04_4": "善男子、善女人，受持讀誦般若波羅蜜，得如是現世功德。",
    "T08n0227_002:0542a05_5": "世尊！",
    "T08n0227_002:0542a05_6": "若受持般若波羅蜜者，則為受持諸波羅蜜。」",
    "T08n0227_002:0542a06_7": "佛言：「如是，如是！",
    "T08n0227_002:0542a07_8": "憍尸迦！",
    "T08n0227_002:0542a07_9": "受持般若波羅蜜者，則為受持諸波羅蜜。",
    "T08n0227_002:0542a08_10": "復次，憍尸迦！",
    "T08n0227_002:0542a08_11": "善男子、善女人，受持讀誦般若波羅蜜所得功德，汝今善聽，當為汝說。」",
    "T08n0227_002:0542a10_12": "釋提桓因受教而聽。",
    "T08n0227_002:0542a10_13": "佛告憍尸迦：「若有欲毀亂違逆我此法者，雖有是心，漸漸自滅，終不從願。",
    "T08n0227_002:0542a12_14": "何以故？",
    "T08n0227_002:0542a12_15": "憍尸迦！",
    "T08n0227_002:0542a12_16": "若善男子、善女人，受持讀誦般若波羅蜜，種種毀亂違逆事起，法應皆滅，是故此人終不從願。",
    "T08n0227_002:0542a14_17": "憍尸迦！",
    "T08n0227_002:0542a14_18": "善男子、善女人，受持讀誦般若波羅蜜，得如是現世功德。",
    "T08n0227_002:0542a16_19": "譬如有藥名為摩醯，有蛇飢行求食，見有小虫而欲食之，虫赴藥所，蛇聞藥氣，即迴還去。",
    "T08n0227_002:0542a18_20": "所以者何？",
    "T08n0227_002:0542a18_21": "藥力能消蛇毒故。",
    "T08n0227_002:0542a18_22": "憍尸迦！",
    "T08n0227_002:0542a18_23": "善男子、善女人亦如是，若受持讀誦般若波羅蜜，種種毀亂違逆事起，以般若波羅蜜力故，即自消滅。",
    "T08n0227_002:0542a21_24": "「復次，憍尸迦！",
    "T08n0227_002:0542a21_25": "若受持讀誦般若波羅蜜，護世四天王皆當護念。",
    "T08n0227_002:0542a22_26": "復次，憍尸迦！",
    "T08n0227_002:0542a22_27": "是人終不說無益之語，有所言說，人所信受，少於瞋恚，終不懷恨，不為我慢所覆，不為瞋恚所使。",
    "T08n0227_002:0542a25_28": "善男子、善女人若瞋恚時，能作是念：『若我瞋者，則壞諸根，顏色變異。",
    "T08n0227_002:0542a26_29": "我欲求阿耨多羅三藐三菩提，云何當隨瞋心？』",
    "T08n0227_002:0542a27_30": "如是思惟，即得正念。",
    "T08n0227_002:0542a28_31": "憍尸迦！",
    "T08n0227_002:0542a28_32": "善男子、善女人，受持讀誦般若波羅蜜，亦得是現世功德。」",
    "T08n0227_002:0542a29_33": "釋提桓因白佛言：「希有，世尊！",
    "T08n0227_002:0542b01_34": "般若波羅蜜為迴向故，不為高心。」",
    "T08n0227_002:0542b02_35": "佛告憍尸迦：「善男子、善女人，受持讀誦般若波羅蜜，若入軍陣，誦般若波羅蜜，若住若出，若失壽命，若被惱害，無有是處；若刀箭向者，終不能傷。",
    "T08n0227_002:0542b05_36": "何以故？",
    "T08n0227_002:0542b05_37": "般若波羅蜜是大呪術、無上呪術。",
    "T08n0227_002:0542b06_38": "善男子、善女人，學此呪術，不自念惡，不念他惡，不兩念惡；學是呪術，得阿耨多羅三藐三菩提，得薩婆若智，能觀一切眾生心。",
    "T08n0227_002:0542b09_39": "「復次，憍尸迦！",
    "T08n0227_002:0542b09_40": "若般若波羅蜜經卷住處若讀誦處，人若非人，不得其便；唯除業行，必應受者。",
    "T08n0227_002:0542b11_41": "憍尸迦！",
    "T08n0227_002:0542b11_42": "譬如道場四邊，若人若畜生，無能惱者。",
    "T08n0227_002:0542b12_43": "何以故？",
    "T08n0227_002:0542b12_44": "過去、未來、現在諸佛，此中得道，已得、今得、當得；是處一切眾生，無恐無畏，無能惱害。",
    "T08n0227_002:0542b14_45": "憍尸迦！",
    "T08n0227_002:0542b14_46": "以般若波羅蜜故，是處則吉，人所恭敬供養禮拜。」",
    "T08n0227_002:0542b15_47": "釋提桓因白佛言：「世尊！",
    "T08n0227_002:0542b16_0": "若善男子、善女人，書般若波羅蜜，受持經卷，供養恭敬，尊重讚歎，以好花香、瓔珞、塗香、燒香、末香、雜香、繒蓋、幢幡，而以供養。",
    "T08n0227_002:0542b18_1": "若復有人，以如來舍利，供養恭敬，尊重讚歎，以好花香、瓔珞、塗香、燒香、末香、雜香、繒蓋、幢幡，而以供養。",
    "T08n0227_002:0542b21_0": "其福何所為多？」",
    "T08n0227_002:0542b21_1": "「憍尸迦！",
    "T08n0227_002:0542b21_2": "我還問汝，隨汝意答。",
    "T08n0227_002:0542b22_0": "於意云何？",
    "T08n0227_002:0542b22_1": "如來行何道得薩婆若所依止身，得阿耨多羅三藐三菩提？」",
    "T08n0227_002:0542b23_2": "釋提桓因白佛言：「世尊！",
    "T08n0227_002:0542b24_3": "如來學般若波羅蜜故，得是身，得阿耨多羅三藐三菩提。」",
    "T08n0227_002:0542b25_4": "「憍尸迦！",
    "T08n0227_002:0542b25_5": "佛不以身故，名為如來；以得薩婆若故，名為如來。",
    "T08n0227_002:0542b26_6": "憍尸迦！",
    "T08n0227_002:0542b26_7": "諸佛薩婆若，從般若波羅蜜生，是身薩婆若智所依止故。",
    "T08n0227_002:0542b28_8": "如來因是身得薩婆若智，成阿耨多羅三藐三菩提，是身薩婆若所依止故，我滅度後舍利得供養。",
    "T08n0227_002:0542c01_9": "憍尸迦！",
    "T08n0227_002:0542c01_10": "若善男子、善女人，書般若波羅蜜，受持讀誦，供養恭敬，尊重讚歎，以好花香、瓔珞、塗香、燒香、末香、雜香、繒蓋、幢幡，而以供養，是善男子、善女人，即是供養薩婆若智。",
    "T08n0227_002:0542c05_11": "是故若人書寫般若波羅蜜，供養恭敬，尊重讚歎，當知是人得大福德。",
    "T08n0227_002:0542c06_12": "何以故？",
    "T08n0227_002:0542c07_0": "供養薩婆若智故。」",
    "T08n0227_002:0542c07_1": "釋提桓因白佛言：「世尊！",
    "T08n0227_002:0542c07_2": "閻浮提人不供養恭敬尊重讚歎般若波羅蜜，為不知得如是大利益耶？」",
    "T08n0227_002:0542c09_3": "佛言：「憍尸迦！",
    "T08n0227_002:0542c09_4": "於意云何？",
    "T08n0227_002:0542c10_5": "閻浮提有幾所人於佛得不壞信？",
    "T08n0227_002:0542c10_6": "幾所人於法、於僧得不壞信？」",
    "T08n0227_002:0542c11_7": "釋提桓因言：「少所人於佛得不壞信，於法、於僧得不壞信。",
    "T08n0227_002:0542c12_8": "世尊！",
    "T08n0227_002:0542c12_9": "閻浮提少所人得須陀洹、斯陀含、阿那含、阿羅漢。",
    "T08n0227_002:0542c14_10": "得辟支佛者，轉復減少。",
    "T08n0227_002:0542c14_11": "能行菩薩道者，亦復轉少。」",
    "T08n0227_002:0542c15_12": "「如是，如是！",
    "T08n0227_002:0542c15_13": "憍尸迦！",
    "T08n0227_002:0542c15_14": "閻浮提少所人於佛得不壞信，乃至能發阿耨多羅三藐三菩提心，行菩薩道者，亦復轉少。",
    "T08n0227_002:0542c17_15": "憍尸迦！",
    "T08n0227_002:0542c17_16": "無量無邊阿僧祇眾生，發阿耨多羅三藐三菩提心，於中若一若二住阿毘跋致地。",
    "T08n0227_002:0542c19_17": "是故當知，善男子、善女人，發阿耨多羅三藐三菩提心，乃至能受持讀誦、供養恭敬、尊重讚歎般若波羅蜜。",
    "T08n0227_002:0542c22_18": "何以故？",
    "T08n0227_002:0542c22_19": "是人作是念：『過去諸佛行菩薩道時從是中學，我等亦應於是中學。",
    "T08n0227_002:0542c23_20": "般若波羅蜜是我大師。』",
    "T08n0227_002:0542c24_21": "「憍尸迦！",
    "T08n0227_002:0542c24_22": "若我現在，若我滅後，菩薩常應依止般若波羅蜜。",
    "T08n0227_002:0542c25_23": "若善男子、善女人，於我滅後，以供養如來故，起七寶塔；盡其形壽，以好花香、塗香、末香、衣服、幢幡，供養是塔。",
    "T08n0227_002:0542c28_0": "於意云何？",
    "T08n0227_002:0542c28_1": "是善男子、善女人，以是因緣故，得福多不？」",
    "T08n0227_002:0542c29_2": "釋提桓因言：「甚多，世尊！」",
    "T08n0227_002:0542c29_3": "佛言：「憍尸迦！",
    "T08n0227_002:0543a01_0": "若善男子、善女人，供養般若波羅蜜經卷，恭敬尊重讚歎，以好華香、塗香、末香、衣服、幢幡，而以供養，其福甚多。",
    "T08n0227_002:0543a03_1": "「憍尸迦！",
    "T08n0227_002:0543a03_2": "置是一塔，若滿閻浮提七寶塔，善男子、善女人，盡其形壽，以好華香乃至伎樂，供養是塔。",
    "T08n0227_002:0543a05_3": "於意云何？",
    "T08n0227_002:0543a05_4": "是人以是因緣故，得福多不？」",
    "T08n0227_002:0543a06_5": "釋提桓因言：「甚多，世尊！」",
    "T08n0227_002:0543a07_0": "佛告憍尸迦：「若善男子、善女人，供養般若波羅蜜經卷，恭敬尊重讚歎，以好華香、塗香、末香、衣服、幢幡，其福甚多。",
    "T08n0227_002:0543a09_1": "「憍尸迦！",
    "T08n0227_002:0543a09_2": "置是滿閻浮提七寶塔，若滿四天下七寶塔，若人盡形壽，以花香供養，乃至伎樂。",
    "T08n0227_002:0543a11_3": "若復有人供養般若波羅蜜，其福甚多。",
    "T08n0227_002:0543a12_4": "憍尸迦！",
    "T08n0227_002:0543a12_5": "置是滿四天下七寶塔，若滿周梨迦小千世界七寶塔，若人盡形，以好華香供養，乃至幢幡。",
    "T08n0227_002:0543a14_6": "若復有人供養般若波羅蜜，其福甚多。",
    "T08n0227_002:0543a15_7": "憍尸迦！",
    "T08n0227_002:0543a15_8": "置是周梨迦小千世界七寶塔，若滿二千中世界七寶塔，若人盡形，以花香供養，乃至幢幡。",
    "T08n0227_002:0543a17_9": "若復有人供養般若波羅蜜，其福甚多。",
    "T08n0227_002:0543a18_10": "憍尸迦！",
    "T08n0227_002:0543a18_11": "置是二千中世界，若滿三千大千世界七寶塔，若善男子、善女人，盡其形壽，以花香供養，乃至幢幡。",
    "T08n0227_002:0543a21_12": "憍尸迦！",
    "T08n0227_002:0543a21_13": "於意云何？",
    "T08n0227_002:0543a21_14": "是人以是因緣故，得福多不？」",
    "T08n0227_002:0543a22_15": "釋提桓因言：「甚多，世尊！」",
    "T08n0227_002:0543a22_16": "佛告憍尸迦：「若復有人供養般若波羅蜜經卷，恭敬尊重讚歎，花香乃至幢幡，其福甚多。",
    "T08n0227_002:0543a24_17": "「憍尸迦！",
    "T08n0227_002:0543a24_18": "置是滿三千大千世界七寶塔，假令三千大千世界所有眾生，一時皆得人身，是一一人起七寶塔，盡其形壽，以一切好華、名香、幢幡、伎樂、歌舞，供養是塔。",
    "T08n0227_002:0543a28_19": "憍尸迦！",
    "T08n0227_002:0543a28_20": "於意云何？",
    "T08n0227_002:0543a28_21": "是人以是因緣故，得福多不？」",
    "T08n0227_002:0543a29_22": "「甚多，世尊！」",
    "T08n0227_002:0543a29_23": "佛告憍尸迦：「若善男子、善女人，供養般若波羅蜜經卷，恭敬尊重讚歎，花香乃至幢幡，其福甚多。」",
    "T08n0227_002:0543b02_24": "釋提桓因言：「如是，如是！",
    "T08n0227_002:0543b03_25": "世尊！",
    "T08n0227_002:0543b03_26": "若人供養般若波羅蜜，即是供養恭敬過去、未來、現在諸佛薩婆若。",
    "T08n0227_002:0543b05_27": "世尊！",
    "T08n0227_002:0543b05_28": "置是三千大千世界，一一眾生所起七寶塔，若滿十方恒河沙等世界眾生，皆得人身，一一人起七寶塔，若於一劫，若減一劫，以好華香乃至伎樂，供養是塔。",
    "T08n0227_002:0543b08_29": "若復有人供養般若波羅蜜經卷，恭敬尊重讚歎，華香乃至伎樂，其福甚多。」",
    "T08n0227_002:0543b10_30": "佛言：「如是，如是！",
    "T08n0227_002:0543b10_31": "憍尸迦！",
    "T08n0227_002:0543b11_0": "是善男子、善女人，以是供養般若波羅蜜經卷因緣故，其福甚多，無量無邊，不可得數，不可思議。",
    "T08n0227_002:0543b13_1": "何以故？",
    "T08n0227_002:0543b13_2": "憍尸迦！",
    "T08n0227_002:0543b13_3": "一切諸佛薩婆若智皆從般若波羅蜜生。",
    "T08n0227_002:0543b14_4": "憍尸迦！",
    "T08n0227_002:0543b14_5": "以是因緣故，若善男子、善女人，供養般若波羅蜜經卷，恭敬尊重讚歎，華香乃至伎樂供養，於前功德，百分不及一，分千分萬分、百千萬億分不及一，乃至算數譬喻所不能及。」",
    "T08n0227_002:0543b19_0": "摩訶般若波羅蜜明呪品第四",
    "T08n0227_002:0543b20_0": "爾時釋提桓因與四萬天子在會中者，語釋提桓因言：「憍尸迦！",
    "T08n0227_002:0543b21_1": "應受持讀誦般若波羅蜜。」",
    "T08n0227_002:0543b22_0": "佛告釋提桓因：「憍尸迦！",
    "T08n0227_002:0543b22_1": "汝受持讀誦般若波羅蜜，若阿修羅生念：『欲與忉利諸天共鬪。』",
    "T08n0227_002:0543b23_2": "爾時汝當誦念般若波羅蜜。",
    "T08n0227_002:0543b24_3": "以是因緣故，阿修羅惡心即滅。」",
    "T08n0227_002:0543b25_4": "釋提桓因白佛言：「世尊！",
    "T08n0227_002:0543b25_5": "般若波羅蜜是大明呪，般若波羅蜜是無上呪，般若波羅蜜是無等等呪。」",
    "T08n0227_002:0543b27_6": "佛言：「如是，如是！",
    "T08n0227_002:0543b27_7": "憍尸迦！",
    "T08n0227_002:0543b28_0": "般若波羅蜜是大明呪，般若波羅蜜是無上呪，般若波羅蜜是無等等呪。",
    "T08n0227_002:0543b29_1": "何以故？",
    "T08n0227_002:0543b29_2": "憍尸迦！",
    "T08n0227_002:0543c01_0": "過去諸佛，因是明呪，得阿耨多羅三藐三菩提。",
    "T08n0227_002:0543c02_0": "未來諸佛，亦因是呪，當得阿耨多羅三藐三菩提。",
    "T08n0227_002:0543c03_1": "今十方現在諸佛，亦因是呪，得阿耨多羅三藐三菩提。",
    "T08n0227_002:0543c04_2": "「憍尸迦！",
    "T08n0227_002:0543c04_3": "因是明呪，十善道出現於世，四禪、四無量心、四無色定、五神通出現於世。",
    "T08n0227_002:0543c06_4": "因菩薩故，十善道出現於世，四禪、四無量心、四無色定、五神通出現於世。",
    "T08n0227_002:0543c07_5": "若諸佛不出於世，但因菩薩故，十善道、四禪、四無量心、四無色定、五神通出現於世。",
    "T08n0227_002:0543c09_6": "譬如月不出時，星宿光明，照於世間。",
    "T08n0227_002:0543c10_7": "如是，憍尸迦！",
    "T08n0227_002:0543c10_8": "世無佛時，所有善行正行，皆從菩薩出生。",
    "T08n0227_002:0543c11_9": "菩薩方便力，皆從般若波羅蜜生。",
    "T08n0227_002:0543c12_10": "「復次，憍尸迦！",
    "T08n0227_002:0543c12_11": "若善男子、善女人，供養般若波羅蜜經卷，恭敬尊重讚歎，得是現世福德。」",
    "T08n0227_002:0543c14_12": "釋提桓因白佛言：「世尊！",
    "T08n0227_002:0543c14_13": "得何等現世福德？」",
    "T08n0227_002:0543c15_14": "「憍尸迦！",
    "T08n0227_002:0543c15_15": "是善男子、善女人，毒不能傷，火不能燒，終不橫死。",
    "T08n0227_002:0543c16_16": "又善男子、善女人，若官事起，誦念般若波羅蜜，官事即滅，諸求短者皆不得便。",
    "T08n0227_002:0543c18_17": "何以故？",
    "T08n0227_002:0543c18_18": "般若波羅蜜所護故。",
    "T08n0227_002:0543c19_19": "「復次，憍尸迦！",
    "T08n0227_002:0543c19_20": "善男子、善女人，誦念般若波羅蜜，若至國王，若王子大臣所，皆歡喜問訊，與共語言。",
    "T08n0227_002:0543c21_21": "何以故？",
    "T08n0227_002:0543c21_22": "憍尸迦！",
    "T08n0227_002:0543c21_23": "般若波羅蜜為慈悲一切眾生故出。",
    "T08n0227_002:0543c22_24": "是故，憍尸迦！",
    "T08n0227_002:0543c22_25": "諸求短者，皆不得便。」",
    "T08n0227_002:0543c23_26": "爾時外道出家百人，欲求佛短，來向佛所。",
    "T08n0227_002:0543c24_27": "釋提桓因作是念：「是諸外道出家百人，欲求佛短，來向佛所。",
    "T08n0227_002:0543c25_28": "我從佛所受般若波羅蜜，今當誦念。",
    "T08n0227_002:0543c26_29": "是諸外道來至佛所，或能斷說般若波羅蜜。」",
    "T08n0227_002:0543c27_30": "如是思惟已，即誦念從佛所受般若波羅蜜。",
    "T08n0227_002:0543c28_31": "時諸外道，遙遶佛，復道而去。",
    "T08n0227_002:0543c28_32": "舍利弗作是念：「何因緣故，是諸外道遶佛而去？」",
    "T08n0227_002:0544a01_0": "佛知舍利弗心所念，告舍利弗：「是釋提桓因誦念般若波羅蜜。",
    "T08n0227_002:0544a02_1": "如是外道，乃無一人有善心者，皆持惡意來求佛短，是故外道各各復道而去。」",
    "T08n0227_002:0544a04_2": "爾時惡魔作是念：「今是四眾，及欲、色界諸天子在佛前坐，其中必有菩薩受阿耨多羅三藐三菩提記者，我當壞亂。」",
    "T08n0227_002:0544a06_3": "即化作四種兵，向佛所。",
    "T08n0227_002:0544a07_4": "爾時釋提桓因作是念：「魔嚴四兵來至佛所。",
    "T08n0227_002:0544a08_5": "四種兵相，摩伽陀國頻婆娑羅王之所無有，憍薩羅國波斯匿王亦所無有，諸釋子所無有，諸黎車所無有。",
    "T08n0227_002:0544a10_6": "今是兵相，必是惡魔所作。",
    "T08n0227_002:0544a11_7": "是魔長夜欲求佛短，惱亂眾生，我當誦念般若波羅蜜。」",
    "T08n0227_002:0544a12_8": "釋提桓因即默誦般若波羅蜜，隨其所誦，惡魔稍稍復道而去。",
    "T08n0227_002:0544a13_9": "爾時忉利諸天，化作天華，在於空中散佛上，作是念：「願般若波羅蜜久住閻浮提，閻浮提人當得誦習。」",
    "T08n0227_002:0544a16_10": "是時諸天，復以天花散佛上，作是言：「世尊！",
    "T08n0227_002:0544a17_0": "若有眾生行般若波羅蜜，修習般若波羅蜜，魔若魔天不得其便。」",
    "T08n0227_002:0544a18_1": "爾時釋提桓因白佛言：「世尊！",
    "T08n0227_002:0544a19_2": "若人得聞般若波羅蜜者，已曾親近諸佛，不從小功德來。",
    "T08n0227_002:0544a20_3": "何況受持讀誦，如所說學，如所說行。",
    "T08n0227_002:0544a21_4": "何以故？",
    "T08n0227_002:0544a21_5": "世尊！",
    "T08n0227_002:0544a21_6": "諸菩薩薩婆若，當於般若波羅蜜中求。",
    "T08n0227_002:0544a22_7": "世尊！",
    "T08n0227_002:0544a22_8": "譬如大寶，當於大海中求。",
    "T08n0227_002:0544a23_9": "世尊！",
    "T08n0227_002:0544a23_10": "諸佛薩婆若大寶，應於般若波羅蜜中求。」",
    "T08n0227_002:0544a24_11": "佛言：「如是，如是！",
    "T08n0227_002:0544a24_12": "憍尸迦！",
    "T08n0227_002:0544a24_13": "諸佛薩婆若皆於般若波羅蜜中生。」",
    "T08n0227_002:0544a25_14": "爾時阿難白佛言：「世尊！",
    "T08n0227_002:0544a26_15": "世尊不讚說檀波羅蜜名，不讚說尸羅波羅蜜、羼提波羅蜜、毘梨耶波羅蜜、禪波羅蜜名，何以故但讚說般若波羅蜜名？」",
    "T08n0227_002:0544a28_16": "佛告阿難：「般若波羅蜜導五波羅蜜。",
    "T08n0227_002:0544a29_17": "阿難！",
    "T08n0227_002:0544a29_18": "於意云何？",
    "T08n0227_002:0544a29_19": "若布施不迴向薩婆若，成檀波羅蜜不？」",
    "T08n0227_002:0544b01_20": "阿難言：「不也！",
    "T08n0227_002:0544b02_21": "世尊！」",
    "T08n0227_002:0544b02_22": "「若持戒、忍辱、精進、禪定、智慧，不迴向薩婆若，成般若波羅蜜不？」",
    "T08n0227_002:0544b03_23": "阿難言：「不也！",
    "T08n0227_002:0544b03_24": "世尊！」",
    "T08n0227_002:0544b04_25": "「阿難！",
    "T08n0227_002:0544b04_26": "是故般若波羅蜜為五波羅蜜導。",
    "T08n0227_002:0544b04_27": "阿難！",
    "T08n0227_002:0544b05_28": "譬如大地種散其中，因緣和合即得生長，不依此地終不得生。",
    "T08n0227_002:0544b06_29": "阿難！",
    "T08n0227_002:0544b06_30": "如是五波羅蜜，住般若波羅蜜中而得增長，為般若波羅蜜所護故，得向薩婆若。",
    "T08n0227_002:0544b08_31": "是故，阿難！",
    "T08n0227_002:0544b08_32": "般若波羅蜜為五波羅蜜作導。」",
    "T08n0227_002:0544b09_33": "爾時釋提桓因白佛言：「世尊！",
    "T08n0227_002:0544b09_34": "是善男子、善女人，受持讀誦般若波羅蜜，如所說行，所得功德，如來說之猶亦未盡。」",
    "T08n0227_002:0544b11_35": "佛告憍尸迦：「我不但說是人受持讀誦般若波羅蜜，如所說行功德。",
    "T08n0227_002:0544b13_36": "憍尸迦！",
    "T08n0227_002:0544b13_37": "若有善男子、善女人，供養般若波羅蜜經卷，恭敬尊重讚歎，以好華香乃至幢幡，我亦說其所得功德。」",
    "T08n0227_002:0544b15_38": "釋提桓因白佛言：「世尊！",
    "T08n0227_002:0544b16_39": "我亦當護念是善男子、善女人，供養般若波羅蜜經卷，恭敬尊重讚歎，以好華香乃至幢幡者。」",
    "T08n0227_002:0544b18_40": "佛言：「憍尸迦！",
    "T08n0227_002:0544b18_41": "是善男子、善女人，受持讀誦般若波羅蜜。",
    "T08n0227_002:0544b19_42": "若干百千諸天大眾，為聽法故，來至其所。",
    "T08n0227_002:0544b20_43": "是法師為諸天說法時，非人益其氣力。",
    "T08n0227_002:0544b21_44": "若法師疲極，不樂說法，諸天恭敬法故，令其樂說。",
    "T08n0227_002:0544b22_45": "憍尸迦！",
    "T08n0227_002:0544b22_46": "是亦善男子、善女人得是現世功德。",
    "T08n0227_002:0544b23_47": "「復次，憍尸迦！",
    "T08n0227_002:0544b23_48": "是善男子、善女人，於四眾中說般若波羅蜜時，其心不畏有來難問及詰責者。",
    "T08n0227_002:0544b25_49": "何以故？",
    "T08n0227_002:0544b25_50": "是人為般若波羅蜜護念故，不見有人得般若波羅蜜短者，般若波羅蜜亦無短可得。",
    "T08n0227_002:0544b27_51": "是人如是為般若波羅蜜護念故，無畏有來難問詰責者。",
    "T08n0227_002:0544b29_52": "憍尸迦！",
    "T08n0227_002:0544b29_53": "是亦善男子、善女人現世功德。",
    "T08n0227_002:0544c01_0": "「復次，憍尸迦！",
    "T08n0227_002:0544c01_1": "是善男子、善女人，讀誦般若波羅蜜故，為父母所愛，為宗親、知識、沙門、婆羅門所敬，衰惱鬪訟，如法能度。",
    "T08n0227_002:0544c03_2": "憍尸迦！",
    "T08n0227_002:0544c03_3": "是亦善男子、善女人現世功德。",
    "T08n0227_002:0544c04_4": "「復次，憍尸迦！",
    "T08n0227_002:0544c04_5": "般若波羅蜜經卷所住處，四天王天上諸天，發阿耨多羅三藐三菩提心者，皆來至般若波羅蜜所，受持讀誦，供養作禮而去。",
    "T08n0227_002:0544c07_6": "忉利天、夜摩天、兜率陀天、化樂天、他化自在天上諸天，發阿耨多羅三藐三菩提心者，皆來至般若波羅蜜所，受持讀誦，供養作禮而去。",
    "T08n0227_002:0544c10_7": "梵天、梵世天、梵輔天、梵眾天、大梵天、光天、少光天、無量光天、光音天、淨天、少淨天、無量淨天、遍淨天、無陰行天、福生天、廣果天、無廣天、無熱天、妙見天、善見天、無小天上諸天，發阿耨多羅三藐三菩提心者，皆來至般若波羅蜜所，受持讀誦，供養作禮而去。",
    "T08n0227_002:0544c16_8": "憍尸迦。",
    "T08n0227_002:0544c16_9": "汝勿謂但有無小天為供養般若波羅蜜故來。",
    "T08n0227_002:0544c17_10": "三千大千世界中欲、色界諸天，發阿耨多羅三藐三菩提心者，皆來至般若波羅蜜所，受持讀誦，供養作禮而去。",
    "T08n0227_002:0544c20_11": "善男子、善女人，應作是念：『十方無量阿僧祇國土中，所有諸天、龍、夜叉、乾闥婆、阿修羅、迦樓羅、緊那羅、摩睺羅伽、人、非人，是等來至般若波羅蜜所，受持、讀誦、供養、作禮時，我當以般若波羅蜜法施。』",
    "T08n0227_002:0544c24_12": "善男子、善女人，般若波羅蜜經卷所住處，若殿堂、若房舍，無能毀壞，除先行業必應受者。",
    "T08n0227_002:0544c26_13": "憍尸迦！",
    "T08n0227_002:0544c26_14": "亦是善男子、善女人現世功德。」",
    "T08n0227_002:0544c27_15": "釋提桓因白佛言：「世尊！",
    "T08n0227_002:0544c27_16": "是善男子、善女人，云何知諸天來受持、讀誦、供養、禮敬般若波羅蜜時？」",
    "T08n0227_002:0544c29_17": "佛言：「憍尸迦！",
    "T08n0227_002:0544c29_18": "若善男子、善女人，見大光明，必知天、龍、夜叉、乾闥婆等，來至其所。",
    "T08n0227_002:0545a02_19": "「復次，憍尸迦！",
    "T08n0227_002:0545a02_20": "善男子、善女人，若聞殊異之香，必知諸天來至其所。",
    "T08n0227_002:0545a03_21": "「復次，憍尸迦！",
    "T08n0227_002:0545a03_22": "善男子、善女人，所住之處，應令淨潔；以淨潔故，非人皆大歡喜，來到其所。",
    "T08n0227_002:0545a05_23": "是中先住小鬼，不堪大力諸天威德故，皆悉避去；隨大力諸天數數來故，其心轉樂大法。",
    "T08n0227_002:0545a07_24": "是故所住處，四邊不應令有臭穢不淨。",
    "T08n0227_002:0545a08_25": "「復次，憍尸迦！",
    "T08n0227_002:0545a08_26": "善男子、善女人，身不疲極，臥起安隱，不見惡夢。",
    "T08n0227_002:0545a09_27": "若其夢時，但見諸佛、諸佛塔廟，阿羅漢眾、諸菩薩眾，修習六波羅蜜，學薩婆若，淨佛世界。",
    "T08n0227_002:0545a11_28": "又聞佛名，某甲佛於某方某國，與若干百千萬億眾，恭敬圍遶而為說法。",
    "T08n0227_002:0545a13_29": "憍尸迦！",
    "T08n0227_002:0545a13_30": "善男子、善女人，夢中所見如是，覺已安樂，氣力充足，身體輕便。",
    "T08n0227_002:0545a15_31": "是善男子、善女人，不貪飲食。",
    "T08n0227_002:0545a15_32": "譬如坐禪比丘，從三昧起，以學禪故，不貪飲食。",
    "T08n0227_002:0545a16_33": "何以故？",
    "T08n0227_002:0545a17_0": "憍尸迦！",
    "T08n0227_002:0545a17_1": "非人益其氣力故。",
    "T08n0227_002:0545a17_2": "善男子、善女人，欲得如是等現世功德，當受持讀誦般若波羅蜜，如所說行。",
    "T08n0227_002:0545a19_3": "憍尸迦！",
    "T08n0227_002:0545a19_4": "善男子、善女人若不能受持讀誦般若波羅蜜，如所說行，當書寫經卷，供養恭敬，尊重讚歎，以好華香、塗香、末香、燒香、雜香，衣服、幢幡、伎樂供養。」",
    "T08n0227_002:0545a23_0": "摩訶般若波羅蜜舍利品第五",
    "T08n0227_002:0545a24_0": "爾時佛告釋提桓因言：「憍尸迦！",
    "T08n0227_002:0545a24_1": "滿閻浮提舍利以為一分，般若波羅蜜經卷以為一分。",
    "T08n0227_002:0545a25_2": "二分之中，為取何分？」",
    "T08n0227_002:0545a26_3": "釋提桓因白佛言：「世尊！",
    "T08n0227_002:0545a26_4": "我取般若波羅蜜。",
    "T08n0227_002:0545a27_5": "何以故？",
    "T08n0227_002:0545a27_6": "世尊！",
    "T08n0227_002:0545a27_7": "我於舍利非不恭敬，以舍利從般若波羅蜜生故，般若波羅蜜所熏，故得供養。",
    "T08n0227_002:0545a29_8": "世尊！",
    "T08n0227_002:0545a29_9": "我於忉利天上善法堂中，我有坐處，忉利諸天子來供養我故。",
    "T08n0227_002:0545b01_10": "若我不在座上，諸天子為我坐處，作禮恭敬，遶已而去，作是念：『釋提桓因於此處坐，為忉利諸天說法。』",
    "T08n0227_002:0545b04_11": "諸佛舍利亦如是，從般若波羅蜜生，薩婆若所依止，故得供養。",
    "T08n0227_002:0545b05_12": "是故，世尊！",
    "T08n0227_002:0545b05_13": "我於二分之中，取般若波羅蜜。",
    "T08n0227_002:0545b06_14": "世尊！",
    "T08n0227_002:0545b06_15": "置滿閻浮提舍利，若滿三千大千世界舍利以為一分，般若波羅蜜經卷以為一分。",
    "T08n0227_002:0545b08_16": "二分之中，我取般若波羅蜜。",
    "T08n0227_002:0545b09_17": "何以故？",
    "T08n0227_002:0545b09_18": "諸佛舍利，因般若波羅蜜生，故得供養。",
    "T08n0227_002:0545b10_19": "「世尊！",
    "T08n0227_002:0545b10_20": "譬如負債人，常畏債主，以得親近奉事王故，債主反更恭敬怖畏。",
    "T08n0227_002:0545b11_21": "何以故？",
    "T08n0227_002:0545b12_22": "依恃國王，其力大故。",
    "T08n0227_002:0545b12_23": "世尊！",
    "T08n0227_002:0545b12_24": "舍利亦如是，依止般若波羅蜜，故得供養。",
    "T08n0227_002:0545b13_25": "世尊！",
    "T08n0227_002:0545b13_26": "般若波羅蜜如王，舍利如親近王人。",
    "T08n0227_002:0545b14_27": "如來舍利，依止一切智慧，故得供養。",
    "T08n0227_002:0545b15_28": "世尊！",
    "T08n0227_002:0545b15_29": "諸佛一切智慧亦從般若波羅蜜生，是故我於二分之中，取般若波羅蜜。",
    "T08n0227_002:0545b17_30": "「世尊！",
    "T08n0227_002:0545b17_31": "譬如無價寶珠，有如是功德。",
    "T08n0227_002:0545b17_32": "其所住處，非人不能得其便。",
    "T08n0227_002:0545b18_33": "若男若女，若大若小，為非人所持，寶珠至其處，非人則去。",
    "T08n0227_002:0545b19_34": "若有熱病，珠能除滅。",
    "T08n0227_002:0545b20_35": "若有風病，以珠著身上，風患即除。",
    "T08n0227_002:0545b21_0": "若有冷病，以珠著身上，冷患亦除。",
    "T08n0227_002:0545b21_1": "是珠住處，夜時能為明，熱時能為涼，寒時能為溫。",
    "T08n0227_002:0545b22_2": "珠所住處，蛇毒不入。",
    "T08n0227_002:0545b23_3": "若男若女，若大若小，為毒虫所螫，以珠示之，毒即除滅。",
    "T08n0227_002:0545b24_4": "若諸目患，以珠著目上，目患即除。",
    "T08n0227_002:0545b25_5": "世尊！",
    "T08n0227_002:0545b25_6": "又是寶珠，若著水中，與水同色；若以白繒裹著水中，水色即白；若以青、黃、紫、赤種種色繒裹著水中，水即各隨其色，水濁即為清。",
    "T08n0227_002:0545b28_7": "是珠成就如是功德。」",
    "T08n0227_002:0545b28_8": "爾時阿難問釋提桓因：「此是閻浮提寶？",
    "T08n0227_002:0545b29_9": "為是天上寶？」",
    "T08n0227_002:0545b29_10": "釋提桓因言：「此是天上寶。",
    "T08n0227_002:0545c01_11": "閻浮提人，亦有是寶，但功德少而重。",
    "T08n0227_002:0545c02_12": "天上寶珠，功德多而輕。",
    "T08n0227_002:0545c02_13": "人寶比天寶，算數譬喻所不能及。",
    "T08n0227_002:0545c03_14": "「世尊！",
    "T08n0227_002:0545c03_15": "若是珠在篋中，雖舉珠去，以珠功德故，其篋則貴。",
    "T08n0227_002:0545c04_16": "世尊！",
    "T08n0227_002:0545c04_17": "以般若波羅蜜薩婆若智功德故，如來滅後，舍利得供養。",
    "T08n0227_002:0545c06_18": "以如來舍利，是薩婆若智所住處故。",
    "T08n0227_002:0545c07_19": "我於二分之中，取般若波羅蜜。",
    "T08n0227_002:0545c07_20": "世尊！",
    "T08n0227_002:0545c07_21": "置是滿三千大千世界舍利，若滿如恒河沙等世界中舍利以為一分，般若波羅蜜經卷以為一分。",
    "T08n0227_002:0545c10_22": "二分之中，我取般若波羅蜜。",
    "T08n0227_002:0545c10_23": "何以故？",
    "T08n0227_002:0545c10_24": "諸佛如來薩婆若智，皆從般若波羅蜜生，薩婆若所熏，故舍利得供養。",
    "T08n0227_002:0545c12_25": "「復次，世尊！",
    "T08n0227_002:0545c12_26": "若善男子、善女人，欲如實見十方無量阿僧祇諸佛者，當行般若波羅蜜，當修般若波羅蜜。」",
    "T08n0227_002:0545c14_27": "佛言：「如是，如是！",
    "T08n0227_002:0545c15_28": "憍尸迦！",
    "T08n0227_002:0545c15_29": "過去諸佛，皆因般若波羅蜜，得阿耨多羅三藐三菩提；未來諸佛，亦因般若波羅蜜，得阿耨多羅三藐三菩提；現在十方無量阿僧祇世界諸佛，亦因般若波羅蜜，得阿耨多羅三藐三菩提。」",
    "T08n0227_002:0545c19_30": "釋提桓因白佛言：「世尊！",
    "T08n0227_002:0545c20_31": "摩訶波羅蜜是般若波羅蜜，佛因是般若波羅蜜，皆知一切眾生心、心所行。」",
    "T08n0227_002:0545c21_32": "佛言：「憍尸迦！",
    "T08n0227_002:0545c22_33": "菩薩摩訶薩長夜行般若波羅蜜故。」",
    "T08n0227_002:0545c22_34": "釋提桓因白佛言：「世尊！",
    "T08n0227_002:0545c23_35": "菩薩但行般若波羅蜜，不行餘波羅蜜耶？」",
    "T08n0227_002:0545c24_36": "佛言：「憍尸迦！",
    "T08n0227_002:0545c24_37": "菩薩皆行六波羅蜜。",
    "T08n0227_002:0545c25_38": "若布施時，般若波羅蜜為上首；若持戒、若忍辱、若精進、若禪定、若觀諸法時，般若波羅蜜為上首。",
    "T08n0227_002:0545c27_39": "譬如閻浮提種種樹、種種形、種種色、種種葉、種種華、種種果，其陰皆一，無有差別。",
    "T08n0227_002:0545c29_40": "五波羅蜜亦如是，入般若波羅蜜中無有差別。」",
    "T08n0227_002:0546a01_41": "「世尊！",
    "T08n0227_002:0546a01_42": "是般若波羅蜜，有大功德，有無量無邊功德，有無等等功德。",
    "T08n0227_002:0546a02_43": "世尊！",
    "T08n0227_002:0546a02_44": "若有人寫般若波羅蜜經卷，供養恭敬，尊重讚歎，以好華香乃至幢幡；若復有人寫般若波羅蜜經卷與他人。",
    "T08n0227_002:0546a05_45": "是二功德，何所為多？」",
    "T08n0227_002:0546a05_46": "佛言：「憍尸迦！",
    "T08n0227_002:0546a06_47": "我還問汝，隨意答我。",
    "T08n0227_002:0546a06_48": "於意云何？",
    "T08n0227_002:0546a06_49": "若有人得佛舍利，但自供養；若復有人得佛舍利自供養，亦與他人令供養。",
    "T08n0227_002:0546a08_50": "是二功德，何所為多？」",
    "T08n0227_002:0546a08_51": "釋提桓因言：「世尊！",
    "T08n0227_002:0546a09_52": "若人得佛舍利自供養，亦與他人令供養，其福甚多。」",
    "T08n0227_002:0546a10_53": "佛言：「如是，如是！",
    "T08n0227_002:0546a10_54": "憍尸迦！",
    "T08n0227_002:0546a11_55": "若善男子、善女人，寫般若波羅蜜經卷，供養恭敬，尊重讚歎，以好花香乃至幢幡；不如善男子、善女人，寫般若波羅蜜經卷，自供養，亦與他人令供養，其福甚多。」",
    "T08n0227_002:0546a14_56": "佛言：「憍尸迦！",
    "T08n0227_002:0546a14_57": "若善男子、善女人，在在處處為人解說般若波羅蜜，其福甚多。」",
    "T08n0227_002:0546a17_0": "小品般若經卷第二"
}