{
    "T22n1425_035:0506c14_0": "摩訶僧祇律卷第三十五",
    "T22n1425_035:0506c16_0": "東晉天竺三藏佛陀跋陀羅",
    "T22n1425_035:0506c17_0": "共法顯譯",
    "T22n1425_035:0506c18_0": "明威儀法之二",
    "T22n1425_035:0506c19_0": "佛住王舍城迦蘭陀竹園，爾時有比丘著多羅屐在坐禪比丘前經行，比丘心不得定。",
    "T22n1425_035:0506c20_1": "諸比丘以是因緣往白世尊。",
    "T22n1425_035:0506c21_2": "佛言：「呼是比丘來。」",
    "T22n1425_035:0506c22_0": "來已，佛問言：「汝實爾不？」",
    "T22n1425_035:0506c22_1": "答言：「實爾。」",
    "T22n1425_035:0506c22_2": "佛言：「從今已後應如是經行。",
    "T22n1425_035:0506c23_3": "云何如是？",
    "T22n1425_035:0506c23_4": "不得在坐禪比丘前經行，眾僧前、徒眾前、和上阿闍梨前、長老比丘前經行。",
    "T22n1425_035:0506c25_5": "若病服酥、服吐下藥，得在前經行。",
    "T22n1425_035:0506c26_6": "行時不得背迴，應面向右迴。",
    "T22n1425_035:0506c26_7": "若共和上、阿闍梨經行時，不得在前、不得共並，當隨後行。",
    "T22n1425_035:0506c28_8": "迴時不得先迴，應在後面向右迴。",
    "T22n1425_035:0506c29_0": "不得在婬女前經行，摴蒱兒前、估酒前、屠肆前、獄卒前、殺人前；不得深邃處經行，當在不深不淺處經行。",
    "T22n1425_035:0507a02_1": "經行法應如是。",
    "T22n1425_035:0507a02_2": "若不如是，越威儀法。」",
    "T22n1425_035:0507a04_0": "佛住舍衛城，爾時六群比丘在禪房中作駱駝坐。",
    "T22n1425_035:0507a05_1": "諸比丘以是因緣往白世尊。",
    "T22n1425_035:0507a05_2": "佛言：「呼六群比丘來。」",
    "T22n1425_035:0507a06_3": "來已，問言：「汝實爾不？」",
    "T22n1425_035:0507a06_4": "答言：「實爾。」",
    "T22n1425_035:0507a07_5": "佛言：「從今日後不得作駱駝坐，應加趺坐。",
    "T22n1425_035:0507a08_6": "若坐久寄極者，當互舒一脚，不得頓舒兩脚。",
    "T22n1425_035:0507a09_7": "若起經行，不得覆頭禪坊中坐。",
    "T22n1425_035:0507a09_8": "若老病得覆半頭一耳，若屏處樹下覆頭無罪。",
    "T22n1425_035:0507a11_0": "和上、阿闍梨、上座前，長老比丘若坐、若立，不得坐。",
    "T22n1425_035:0507a12_1": "不得在婬女前乃至深邃處坐，當在不深、不淺處坐。",
    "T22n1425_035:0507a13_2": "比丘應如是坐，若不如是，越威儀法。」",
    "T22n1425_035:0507a15_0": "佛住舍衛城，爾時六群比丘伏臥、仰臥、左脇臥。",
    "T22n1425_035:0507a16_1": "諸比丘以是因緣往白世尊。",
    "T22n1425_035:0507a16_2": "佛言：「呼是比丘來。」",
    "T22n1425_035:0507a17_3": "來已問言：「汝實爾不？」",
    "T22n1425_035:0507a17_4": "答言：「實爾。」",
    "T22n1425_035:0507a17_5": "佛言：「從今已後當如是臥。",
    "T22n1425_035:0507a18_6": "云何臥？",
    "T22n1425_035:0507a18_7": "不聽餓鬼臥、不聽阿脩羅臥、不聽貪欲人臥。",
    "T22n1425_035:0507a19_8": "若仰向者阿脩羅臥、覆地者餓鬼臥、左脇臥者貪欲人臥。",
    "T22n1425_035:0507a20_9": "比丘應如師子獸王顧身臥，敷時不聽左敷應右敷，頭向衣架。",
    "T22n1425_035:0507a22_10": "不得以脚向和上、阿闍梨、長老比丘。",
    "T22n1425_035:0507a23_11": "不得初夜便唱言噓極而臥，當正思惟自業，至中夜乃臥，以右脇著下如師子王臥，累兩脚、合口、舌柱上齗、枕右手舒左手順身上。",
    "T22n1425_035:0507a26_12": "不捨念慧思惟起想，不得眠至日出，至後夜當起正坐思惟己業，若夜惡眠不自覺轉者無罪。",
    "T22n1425_035:0507a28_13": "若老病、若右脇有癰瘡無罪。",
    "T22n1425_035:0507a29_14": "比丘臥法應如是，若不如是，越威儀法也。」",
    "T22n1425_035:0507b02_0": "　衣帶簾障隔、　　房舍及涕唾、　鉢龕粥行住、　　坐臥三跋渠。",
    "T22n1425_035:0507b04_0": "佛住舍衛城，爾時六群比丘閉僧坊門共坐言談，客比丘來打門喚不聞，即便踰牆入。",
    "T22n1425_035:0507b06_0": "舊比丘問言：「長老從何處入？」",
    "T22n1425_035:0507b06_1": "答言：「踰牆入。」",
    "T22n1425_035:0507b06_2": "舊比丘言：「汝何故踰牆入？」",
    "T22n1425_035:0507b07_3": "客比丘言：「汝何故閉門喚而不應？」",
    "T22n1425_035:0507b08_4": "如是共諍。",
    "T22n1425_035:0507b08_5": "往白世尊，佛言：「從今已後不得閉門語話，亦不得踰牆而入。",
    "T22n1425_035:0507b09_6": "從今已後客比丘應如是，舊比丘應如是。",
    "T22n1425_035:0507b10_7": "云何如是？",
    "T22n1425_035:0507b11_8": "客比丘行時，應持戶鉤漉水囊針筒，行伴一人有者一切無罪。",
    "T22n1425_035:0507b12_9": "乃至都無者，舉眾有罪。",
    "T22n1425_035:0507b13_0": "道路若有病者，當代擔衣鉢，不得在前遠去，應扶持而去。",
    "T22n1425_035:0507b14_1": "若不能行者，當借索乘致之。",
    "T22n1425_035:0507b15_2": "若道中有露濕者，年少當在前；若畏賊虎狼時，老者應在中央；若欲使賊起慈心者，應老者在前。",
    "T22n1425_035:0507b17_3": "若經聚落路邊見有支提者，當按常道行，不得下道左旋右旋。",
    "T22n1425_035:0507b18_4": "暮欲宿時，當先遣二年少比丘在前求宿處，索非時漿及塗足油、前食、後食。",
    "T22n1425_035:0507b20_5": "去者當著衣鉤紐，白非時入聚落，得已應還報言：『已得住處。』",
    "T22n1425_035:0507b21_6": "若有池水井水，當澡浴著衣紐，展轉相白而入。",
    "T22n1425_035:0507b22_7": "若欲飲石蜜漿者當在外飲，勿使人生疑，呼出家人非時食。",
    "T22n1425_035:0507b24_8": "不得擔荷而入，當分衣物徐持共入。",
    "T22n1425_035:0507b25_0": "若得唱言隨所安者，後人不白入者無罪。",
    "T22n1425_035:0507b25_1": "不得餘道去，若道上有覆無罪。",
    "T22n1425_035:0507b26_2": "若聚落中有精舍者應往，若阿練若處者，邊有池水、井水亦應當澡洗而入。",
    "T22n1425_035:0507b28_3": "不得擔荷，當共分張衣物脫革屣杖貫，若有支提者當右旋。",
    "T22n1425_035:0507b29_4": "不得高大語大聲入。",
    "T22n1425_035:0507c01_5": "見舊比丘，不得唱：『咄！",
    "T22n1425_035:0507c01_6": "咄！",
    "T22n1425_035:0507c01_7": "汝故在此也。",
    "T22n1425_035:0507c02_8": "汝此中生、還此中死，不離此野干食。』",
    "T22n1425_035:0507c02_9": "舊比丘不得言：『咄！",
    "T22n1425_035:0507c03_10": "咄！",
    "T22n1425_035:0507c03_11": "如囚脫枷鎖已，四、五年不可得見。』",
    "T22n1425_035:0507c04_12": "客比丘不得言：『汝幾歲？",
    "T22n1425_035:0507c04_13": "我應得此房。』",
    "T22n1425_035:0507c04_14": "不得問：『明日誰作前食、後食，有好食不？』",
    "T22n1425_035:0507c05_15": "舊比丘不得閉門語話。",
    "T22n1425_035:0507c06_16": "若欲舍後泥作及作餘事者，當使園民、若沙彌、維那、守門、若閉門者。",
    "T22n1425_035:0507c07_17": "客比丘不得踰牆而入，應持門鉤開入。",
    "T22n1425_035:0507c08_18": "若喚開門入已，舊比丘應問：『汝幾歲？』",
    "T22n1425_035:0507c09_19": "應答言：『我爾許歲？』",
    "T22n1425_035:0507c10_20": "舊比丘言：『若爾許歲者，得如是床褥。』",
    "T22n1425_035:0507c10_21": "當問大小行處，不得臨時方問。",
    "T22n1425_035:0507c11_22": "次應問眾僧制限，舊比丘應語：『僧一切制限，某甲家覆鉢羯磨莫往、某甲家狗惡、某甲家不信。』",
    "T22n1425_035:0507c13_23": "客比丘早起，不得便乞食去，應問：『是住處有前食後食不？』",
    "T22n1425_035:0507c15_0": "舊比丘應語：『長老莫乞食，乞食疲苦或不如意，此中有前食後食。』",
    "T22n1425_035:0507c16_1": "若行伴已去者，不得語言：『長老！",
    "T22n1425_035:0507c17_2": "賈客已去故可及。』",
    "T22n1425_035:0507c17_3": "應語：『長老！",
    "T22n1425_035:0507c17_4": "可小停息，正爾復有伴耳。』",
    "T22n1425_035:0507c18_5": "若有急事必欲去者，應給糧食囑累行伴。",
    "T22n1425_035:0507c19_6": "如是客比丘、舊比丘法當如是。",
    "T22n1425_035:0507c20_7": "若不如是，越威儀法。」",
    "T22n1425_035:0507c21_0": "佛住舍衛城，爾時六群比丘洗脚而並俗話弄水。",
    "T22n1425_035:0507c22_1": "諸比丘以是因緣往白世尊。",
    "T22n1425_035:0507c22_2": "佛言：「從今日後洗脚應當如舍利弗法也。」",
    "T22n1425_035:0507c24_0": "佛住王舍城迦蘭陀竹園，時舍利弗著入聚落衣，持鉢入城次行乞食，威儀庠審來去視瞻，屈伸俯仰著衣持鉢，守攝諸根心不外亂，似得妙法潤澤之相。",
    "T22n1425_035:0507c27_1": "婆羅門見已作是念：「是沙門釋子在於人間現持威儀，至屏處已必無法則，我當逐看。",
    "T22n1425_035:0507c29_2": "若見放恣，當以手拍頭。」",
    "T22n1425_035:0508a01_0": "即便尋後。",
    "T22n1425_035:0508a01_1": "於是舍利弗在聚落中及阿練若處威儀不改。",
    "T22n1425_035:0508a02_2": "到住處已持鉢置一處，抖擻僧伽梨襞褻置常處。",
    "T22n1425_035:0508a03_3": "敷坐床、持洗脚板及甖水自近而坐，復取革屣抖擻放地，次取巾拭膞，還取革屣以底相搭合捉，以巾拂之。",
    "T22n1425_035:0508a05_4": "次以水漬巾，拭一隻革屣鼻及綱紐，次拭根；次拭第二者亦如是。",
    "T22n1425_035:0508a07_5": "還復拭初捉者脚指處，次拭脚跟處；還拭第二者亦爾。",
    "T22n1425_035:0508a08_6": "次浣巾捩已曬之，次洗手。",
    "T22n1425_035:0508a09_7": "洗手已以右手瀉水，左手洗左膞，次洗右膞，次洗脚。",
    "T22n1425_035:0508a10_8": "婆羅門見已發歡喜心言：「尊者淨潔如是，此殘水亦當可飲，我婆羅門事淨水法不及是淨。」",
    "T22n1425_035:0508a12_9": "時舍利弗因婆羅門發歡喜心而為說法，得法眼淨。",
    "T22n1425_035:0508a13_10": "諸比丘白佛言：「世尊！",
    "T22n1425_035:0508a14_11": "甚善。",
    "T22n1425_035:0508a14_12": "婆羅門見舍利弗洗脚威儀淨故發歡喜心，乃至如是。」",
    "T22n1425_035:0508a15_13": "佛言：「非但今日歡喜，過去世時已曾如是，如《生經》中廣說。",
    "T22n1425_035:0508a16_14": "爾時長者子，舍利弗是；爾時賊者，今婆羅門是。",
    "T22n1425_035:0508a17_15": "時諸天見已而說偈言：「『淨潔好威儀，　　因是得善利，　　如水淨影現，　　學威儀最勝。",
    "T22n1425_035:0508a21_0": "　　來時懷惡心，　　既見反歡喜，　　不學善威儀，　　必為賊所害。』",
    "T22n1425_035:0508a23_0": "「若比丘聚落中還時，應脫入聚落衣抖擻襞褻著常處，著園中衣、敷坐床聚洗脚板，盛水甖自近，以巾拂脚塵土。",
    "T22n1425_035:0508a25_1": "次捉革屣以底相搭，持巾拂之，次漬巾拭一隻鼻綱紐，次拭根、次拭第二隻亦如是。",
    "T22n1425_035:0508a27_2": "還復取初捉者，先拭脚指間，次拭脚跟處，次拭第二者亦爾。",
    "T22n1425_035:0508a29_0": "次浣巾絞捩曬之，莫使塵生蟲食，然後洗手。",
    "T22n1425_035:0508b01_1": "若水器在右邊，應先洗左膞、次洗右膞、然後洗脚，不得以捉水手揩脚，應一手瀉水一手摩。",
    "T22n1425_035:0508b03_2": "若二人者，一人澆一人洗，不得太多用水棄，當籌量用。",
    "T22n1425_035:0508b04_3": "不得覆頭覆右肩，當偏袒坐。",
    "T22n1425_035:0508b05_4": "不得洗脚時坐禪、睡眠、不淨觀及誦經，竟當避去勿妨餘人。",
    "T22n1425_035:0508b06_5": "若最在後洗者，得誦經無罪。",
    "T22n1425_035:0508b07_6": "若水盡者，不得默然置之，當語知水家令益。",
    "T22n1425_035:0508b08_7": "若不能者，乃至自益一澡罐水，使得一人用直。",
    "T22n1425_035:0508b09_8": "洗脚法應如是。",
    "T22n1425_035:0508b09_9": "若不如是，越威儀法也。」",
    "T22n1425_035:0508b11_0": "佛住舍衛城，爾時六群比丘洗脚，濕脚著革屣，革屣染色脫著脚，污僧床褥。",
    "T22n1425_035:0508b12_1": "諸比丘以是因緣往白世尊。",
    "T22n1425_035:0508b13_2": "佛言：「呼六群比丘來。」",
    "T22n1425_035:0508b13_3": "來已，佛問比丘：「汝實爾不？」",
    "T22n1425_035:0508b14_4": "答言：「實爾。",
    "T22n1425_035:0508b14_5": "世尊！」",
    "T22n1425_035:0508b14_6": "佛言：「從今日已後洗脚時應如是。",
    "T22n1425_035:0508b15_7": "當竪革屣耳令脚乾已，乃著革屣。",
    "T22n1425_035:0508b16_8": "若多人待者，當以手捋水、以巾拭之，然後著革屣。",
    "T22n1425_035:0508b17_9": "不得以濕脚蹈僧淨好作地，當令燥已乃入。",
    "T22n1425_035:0508b18_10": "若是一人洗處者，不應拭，當待燥已著革屣。",
    "T22n1425_035:0508b19_11": "應護塵土，若急欲坐禪誦經經行者，乃至手拭巾拂塵土而去。",
    "T22n1425_035:0508b20_12": "洗脚法應如是。",
    "T22n1425_035:0508b21_13": "若不如是，越威儀法。」",
    "T22n1425_035:0508b22_0": "佛住舍衛城，爾時僧淨水蔓荼羅，諸比丘取水洗脚洗手面洗鉢，用已繚繫瓮頭印封戶，而入聚落乞食。",
    "T22n1425_035:0508b24_1": "後有客比丘來，瞋嫌言：「何故閉淨水、屋印封而去？」",
    "T22n1425_035:0508b25_2": "時諸比丘以是因緣往白世尊，乃至佛言：「從今已後春月當如是安水。",
    "T22n1425_035:0508b27_3": "若大瓮、小瓮、若瓶，當以淨物覆口、以繩繚繫之。",
    "T22n1425_035:0508b28_4": "若瓦、若石、若木作蓋覆上，內應置[戀-心+廾]水器，水中應著波多梨華、瞻婆華、須摩那華，如是比令水香美。",
    "T22n1425_035:0508c01_5": "有名水：如巴連弗邑有輸奴水、王舍城有溫泉水、波羅奈城有佛遊行池水、瞻婆國有恒水、舍衛城有石蜜水、沙祇國有懸注水、僧伽施國有石蜜水、摩偷羅國有遙扶那水，如是比水不聽洗脚手面及鉢。",
    "T22n1425_035:0508c06_6": "若病須水應與滿鉢。",
    "T22n1425_035:0508c06_7": "若食上欲行水者，當先淨水洗手洗器然後行水。",
    "T22n1425_035:0508c07_8": "受水人當護左手令淨受水，若手污者當澆；若以葉承取，亦用葉拭膩口。",
    "T22n1425_035:0508c09_9": "飲時不得沒脣、不得使器緣著額，當拄脣而飲。",
    "T22n1425_035:0508c10_10": "飲時不得盡飲，當留少許，掏盪已從口處棄之。",
    "T22n1425_035:0508c11_11": "行水人當好護淨器，若見沒脣著額者，當放置一處，以草作識令人知不淨，若能以水洗者可更行。",
    "T22n1425_035:0508c13_12": "若非時行飲者，行飲人先淨洗手洗器而行，受飲人亦應淨洗手受。",
    "T22n1425_035:0508c15_13": "若不洗者，當以葉、若淨衣承器底受如上，乃至口處棄。",
    "T22n1425_035:0508c16_14": "若浴室中行飲者，當以葉承器底拄脣而飲，餘如上說。",
    "T22n1425_035:0508c17_15": "若禪坊中行飲時，地有覆者應持器承。",
    "T22n1425_035:0508c18_16": "若坐相離者，一人行器一人行水，餘如上說。",
    "T22n1425_035:0508c19_17": "如是名好水，不得用洗脚手面盪鉢，亦不得作餘用、棄之。",
    "T22n1425_035:0508c21_0": "若有作衣鉢事須者，可權貸用還償。",
    "T22n1425_035:0508c21_1": "若水自恣用者，隨意取無罪。",
    "T22n1425_035:0508c22_2": "水應如是用，若不如是，越威儀法也。」",
    "T22n1425_035:0508c24_0": "佛住王舍城耆域童子菴婆羅園。",
    "T22n1425_035:0508c24_1": "爾時耆域童子往至佛所，頭面禮足却住一面，白佛言：「世尊！",
    "T22n1425_035:0508c26_2": "願聽諸比丘溫室浴，能除冷陰得安樂住。」",
    "T22n1425_035:0508c27_3": "佛言：「聽溫室浴。」",
    "T22n1425_035:0508c27_4": "復次佛住舍衛城，爾時世尊聽溫室浴，時六群比丘聞打洗浴揵椎時，便先入浴室，頓著薪炭已，閉戶取汗而住。",
    "T22n1425_035:0508c29_5": "外比丘索開戶，不肯與開，而言：「諸長老！",
    "T22n1425_035:0509a01_6": "且住待火然。」",
    "T22n1425_035:0509a02_7": "便多用。",
    "T22n1425_035:0509a02_8": "薪炭屑水都盡，方開戶而喚言：「諸長老可入。」",
    "T22n1425_035:0509a03_9": "諸比丘既入，復於外閉戶。",
    "T22n1425_035:0509a03_10": "諸比丘熱悶喚索開戶，答言：「長老！",
    "T22n1425_035:0509a04_11": "且住取汗，能愈疥癬。」",
    "T22n1425_035:0509a05_12": "而復於外用水屑都盡，以器覆地然後開戶言：「長老可出。」",
    "T22n1425_035:0509a06_13": "出已熱悶求水，復語言：「長老！",
    "T22n1425_035:0509a07_14": "稍用，如世尊所說，乃至水亦當節量用。」",
    "T22n1425_035:0509a07_15": "諸比丘以是因緣往白世尊，乃至佛言：「浴室應如是作，浴法應如是。",
    "T22n1425_035:0509a09_16": "浴室應方作、若圓作，當安戶作向，向法內寬外小，若一、若二安開向物通烟道。",
    "T22n1425_035:0509a11_17": "屋內應以塼石砌底作竈，令底廣上狹，去地半肘，通烟道邊安火朼。",
    "T22n1425_035:0509a12_18": "若竈在右邊，左邊安戶扇；若在左邊，右邊安戶扇。",
    "T22n1425_035:0509a13_19": "短作戶扂令易開閉。",
    "T22n1425_035:0509a14_20": "前應作衣屋，安龍牙撅懸衣處。",
    "T22n1425_035:0509a15_21": "若欲浴時，使園民先掃屋間塵埃蟲網，以水灑地淨掃。",
    "T22n1425_035:0509a16_22": "應辦薪炭釜鑊瓫瓮，先安薪炭然後打揵椎，不得太早著火令然盡乃打揵椎。",
    "T22n1425_035:0509a18_23": "打揵椎時，應知為浴一切僧、為浴徒眾、為別屋？",
    "T22n1425_035:0509a19_24": "隨事應去。",
    "T22n1425_035:0509a19_25": "若一切浴者，應次第去，應各自以腰帶繫衣作識安衣架上。",
    "T22n1425_035:0509a20_26": "入時不得掉兩臂而入，一手遮前而入，一人入一人出。",
    "T22n1425_035:0509a22_27": "有後入者，先人應與處。",
    "T22n1425_035:0509a22_28": "不得越器物及長老比丘上過，當徐徐入。",
    "T22n1425_035:0509a23_29": "若和上、阿闍梨在內者，不得在外待言：『何時出？』",
    "T22n1425_035:0509a24_30": "應當脫衣入與揩洗。",
    "T22n1425_035:0509a25_31": "若欲與人揩者，當白和上、阿闍梨，若先白者無罪。",
    "T22n1425_035:0509a26_32": "若火熾者，年少當近火；若火弱者，長老應近。",
    "T22n1425_035:0509a27_33": "當徐徐用水，不得污濺邊人。",
    "T22n1425_035:0509a28_34": "若弟子揩時，不得一時舉兩手，當先令揩一臂，一手覆前，竟已次揩一臂。",
    "T22n1425_035:0509a29_35": "內水已，閉戶而坐令身汗。",
    "T22n1425_035:0509b01_36": "當行油，若以盞子、若以手等行，屑末亦爾。",
    "T22n1425_035:0509b02_37": "若檀越言：『自恣與。』",
    "T22n1425_035:0509b02_38": "當籌量用水若甖量。",
    "T22n1425_035:0509b03_39": "分用者，當齊所得器，不得長用餘分。",
    "T22n1425_035:0509b04_40": "若言：『各自辦水。』",
    "T22n1425_035:0509b04_41": "者，有水者得入，無者不得入。",
    "T22n1425_035:0509b05_42": "若有弟子言：『和上、阿闍梨但入，我當與水。』",
    "T22n1425_035:0509b06_43": "亦當籌量用。",
    "T22n1425_035:0509b06_44": "若優婆塞園民言：『但入，我當與水。』",
    "T22n1425_035:0509b07_45": "雖爾亦應節用。",
    "T22n1425_035:0509b07_46": "若近池水，得自恣用無罪。",
    "T22n1425_035:0509b08_47": "不聽露地裸浴；若水齊腰腋，得用無罪；若坐水中至臍亦得。",
    "T22n1425_035:0509b09_48": "出已，自取衣著，他衣正理而去。",
    "T22n1425_035:0509b10_49": "洗浴已若直欲去，應語園民，應舉浴器物。",
    "T22n1425_035:0509b11_50": "若比丘後來言：『長老但去，我自舉。』",
    "T22n1425_035:0509b11_51": "者，應去。",
    "T22n1425_035:0509b12_52": "後者摒擋舉物覆火。",
    "T22n1425_035:0509b12_53": "浴法應如是。",
    "T22n1425_035:0509b12_54": "若不如是，越威儀法也。」",
    "T22n1425_035:0509b14_0": "佛住舍衛城，爾時世尊五日一行諸比丘房，見淨厨器物處處狼藉，佛知而故問：「是何器物狼藉乃爾？」",
    "T22n1425_035:0509b16_1": "乃至佛言：「從今日後不得令器物縱橫如是。",
    "T22n1425_035:0509b17_2": "若摩摩帝、若直月，當使園民、若沙彌摒擋。",
    "T22n1425_035:0509b18_3": "若摩摩帝、若直月不用意見者，便應使淨人摒擋，若銅鐵、釜鑊、銚器，應使淨人淨洗，以泥塗上覆著淨厨屋內，若瓦釜銚鑊亦爾。",
    "T22n1425_035:0509b21_4": "覆地以塼瓦鎮之，木瓮木杓亦應洗淨舉之。",
    "T22n1425_035:0509b22_5": "若簟席當應日曬懸舉竹篋，簸箕、漉米箕亦應懸舉勿使蟲噉，飯篋、飯朼淨洗懸舉，囊襆及漉水囊亦應懸舉勿令蟲食。",
    "T22n1425_035:0509b25_6": "擣藥杵臼不得用已放地，當淨洗覆著常處。",
    "T22n1425_035:0509b26_7": "食厨淨屋不得視穿漏不治，若草覆草補，乃至泥覆者當泥補。",
    "T22n1425_035:0509b27_8": "穿壞者當塞，當數掃除。",
    "T22n1425_035:0509b28_9": "若內燋薪時當摒擋著一處，煮染器及盛染瓫不得用已捨去，當淨洗治覆置常處。",
    "T22n1425_035:0509c01_0": "浣衣木瓫用已，亦當淨洗舉置常處。",
    "T22n1425_035:0509c01_1": "曬衣繩亦不得用已繚亂放地，當[糸*爭]卷置常處。",
    "T22n1425_035:0509c02_2": "釿斧鋸鑿鍬钁梯橙，此是四方僧物，用已當摒擋著常處，後人須者取易得，不致疲苦。",
    "T22n1425_035:0509c04_3": "若須用者當與，若二人一時索者，當先與上座。",
    "T22n1425_035:0509c06_0": "若上座用久，年少小用者，當先與年少。",
    "T22n1425_035:0509c06_1": "若二人俱小用者，當先與上座。",
    "T22n1425_035:0509c07_2": "器物法應如是。",
    "T22n1425_035:0509c08_0": "若不如是，越威儀法也。」",
    "T22n1425_035:0509c09_0": "佛住舍衛城，爾時眾多比丘共一房住，時有比丘衣架上自取衣，拽他衣墮地，餘比丘夜出大小行，脚蹈衣上。",
    "T22n1425_035:0509c11_1": "衣主求衣不見，乃至於地得之。",
    "T22n1425_035:0509c12_2": "諸比丘以是因緣往白世尊。",
    "T22n1425_035:0509c12_3": "佛言：「從今已後衣應如是。",
    "T22n1425_035:0509c13_4": "若眾多人共一房住者，衣應各自襞褻以葉著內。",
    "T22n1425_035:0509c14_5": "若他衣架上，以腰繩繫之，復不得持和上衣、阿闍梨衣裹己衣，當持己衣覆和上、阿闍梨衣。",
    "T22n1425_035:0509c16_6": "若春時多塵土者，當持己衣覆上。",
    "T22n1425_035:0509c17_7": "若夏地濕者，當持己衣著下。",
    "T22n1425_035:0509c18_8": "不得使房中有塵土，當數數水灑之巨摩塗地。",
    "T22n1425_035:0509c19_9": "不得持衣捻捉唾壺、大小便器、捉革屣，不得盛糞掃拾巨摩。",
    "T22n1425_035:0509c20_10": "若有垢膩當數浣染縫，視衣當如皮想。",
    "T22n1425_035:0509c21_11": "衣法應如是，若不如是，越威儀法。」",
    "T22n1425_035:0509c23_0": "　客比丘并舊、　　洗足并拭足、　淨水及飲法、　　溫室亦洗浴、　淨厨并衣法。",
    "T22n1425_035:0509c25_1": "　　第四跋渠竟。",
    "T22n1425_035:0509c26_0": "佛住舍衛城，爾時聚落比丘、阿練若比丘共一施，時阿練若比丘常以時來，聚落比丘忽早打揵椎而食。",
    "T22n1425_035:0509c28_1": "阿練若比丘日時欲至方到，問言：「打揵椎未？」",
    "T22n1425_035:0509c29_2": "答言：「已食竟。」",
    "T22n1425_035:0509c29_3": "時阿練若還去，明便早來盡持食去。",
    "T22n1425_035:0510a01_4": "聚落比丘來索食，淨人言：「阿練若比丘已盡持去。」",
    "T22n1425_035:0510a02_5": "聚落比丘言：「長老何故早起來盡持食去？」",
    "T22n1425_035:0510a03_6": "阿練若言：「汝何故早起打揵椎食，不待我耶？」",
    "T22n1425_035:0510a04_7": "二人共諍，往至佛所以是因緣具白世尊。",
    "T22n1425_035:0510a05_8": "佛言：「從今日後阿練若比丘應如是，聚落比丘應如是。",
    "T22n1425_035:0510a06_9": "云何如是？",
    "T22n1425_035:0510a07_10": "若阿練若比丘、聚落比丘共一施者，聚落中比丘不得早起打揵椎，前食後食及差請食，應待阿練若。",
    "T22n1425_035:0510a09_11": "阿練若比丘不得言：『我徐徐往，自當待我。』",
    "T22n1425_035:0510a10_12": "應先往。",
    "T22n1425_035:0510a10_13": "若倩人請分，若囑留坐處，聚落比丘應問：『阿練若比丘來未？』",
    "T22n1425_035:0510a11_14": "若倩人迎食，若囑留坐處，應示處。",
    "T22n1425_035:0510a12_15": "若優婆塞請僧者，聚落比丘應語阿練若比丘言：『長老！",
    "T22n1425_035:0510a13_16": "明日早來，某甲請前食後食，莫餘乞食。』",
    "T22n1425_035:0510a14_17": "阿練若比丘聞已當早來，來已若食未熟者不得守住，應禮塔、誦經、問法。",
    "T22n1425_035:0510a16_18": "聚落比丘應先釜中著水然火，待至然後著米。",
    "T22n1425_035:0510a17_19": "阿練若比丘或有鬼難、水火賊難不得來者而棄米。",
    "T22n1425_035:0510a18_20": "若飲食已熟者，檀越欲打揵椎，當語：『長壽！",
    "T22n1425_035:0510a19_21": "日故尚早，可待阿練若至。』",
    "T22n1425_035:0510a20_22": "若日時逼者應打揵椎。",
    "T22n1425_035:0510a20_23": "阿練若應以樹、若牆壁影作准，則知日早晚應來。",
    "T22n1425_035:0510a21_24": "設未來者，當留坐處。",
    "T22n1425_035:0510a22_25": "若阿練若處作食者，亦應如是。",
    "T22n1425_035:0510a23_26": "阿練若比丘不應輕聚落中比丘言：『汝必利舌頭少味而在此住。』",
    "T22n1425_035:0510a24_27": "應讚：『汝聚落中住，說法教化、為法作護，覆蔭我等。』",
    "T22n1425_035:0510a25_28": "聚落比丘不應輕阿練若言：『汝在阿練若處住，希望名利，麞鹿禽獸亦在阿練若處住。",
    "T22n1425_035:0510a27_29": "汝在阿練若處，從朝竟日正可數歲數月耳。』",
    "T22n1425_035:0510a28_30": "應讚言：『汝遠聚落在阿練若處，閑靜思惟上業所崇，此是難行之處，能於此住而息心意。』",
    "T22n1425_035:0510b01_31": "阿練若應如是，聚落比丘應如是。",
    "T22n1425_035:0510b02_32": "若不如是，越威儀法也。」",
    "T22n1425_035:0510b03_0": "佛住舍衛城，爾時舊比丘共諍口，有客比丘來接足而禮。",
    "T22n1425_035:0510b04_1": "後日客比丘來復禮問言：「汝來幾日？」",
    "T22n1425_035:0510b05_2": "答言：「四五日。」",
    "T22n1425_035:0510b05_3": "舊比丘言：「汝來爾許日，何以不見我？」",
    "T22n1425_035:0510b06_4": "答言：「我已見禮竟，長老共諍口故不見我耳。」",
    "T22n1425_035:0510b07_5": "舊比丘言：「汝何以見我共諍而向我禮？」",
    "T22n1425_035:0510b08_6": "答言：「汝何以共諍不視我禮耶？」",
    "T22n1425_035:0510b08_7": "二人便共諍，往至佛所，乃至佛言：「從今日後應如是禮，應如是相問訊。",
    "T22n1425_035:0510b10_8": "云何如是禮、如是問訊？",
    "T22n1425_035:0510b11_9": "前人共諍共語時不得禮，當低頭小敬。",
    "T22n1425_035:0510b12_0": "前人若止，應作禮。",
    "T22n1425_035:0510b12_1": "若屋作泥作時不應禮，如是一切作，熏鉢、浣衣、煮染、染衣、縫衣、澡浴、油塗身、洗足、洗手面、洗鉢、禮塔、食時、含咽、著眼藥、讀經、誦經、寫經、經行、下閣上閣時、上廁時、不著衣時、著一泥洹僧時，盡不應禮。",
    "T22n1425_035:0510b16_2": "闇中不應禮，授經時不應禮，著泥洹僧時、著衣時、若疾行時，不應禮。",
    "T22n1425_035:0510b18_3": "不得覆頭、覆右肩、著革屣作禮，不得禮膝、禮脚、禮脛，當接足禮。",
    "T22n1425_035:0510b19_4": "若前人脚上有瘡，當護勿撐觸。",
    "T22n1425_035:0510b20_5": "受禮人不得如瘂羊不語，當相問訊。",
    "T22n1425_035:0510b21_6": "問訊時不得作如是語：『何處有多美飲食？』",
    "T22n1425_035:0510b22_7": "應問：『少病、少惱、安樂不？",
    "T22n1425_035:0510b22_8": "道路不疲苦耶？』",
    "T22n1425_035:0510b23_9": "客比丘應問：『何者是僧上座？",
    "T22n1425_035:0510b23_10": "第二、第三上座？』",
    "T22n1425_035:0510b24_11": "應禮足。",
    "T22n1425_035:0510b24_12": "舊比丘應問：『長老幾歲？』",
    "T22n1425_035:0510b24_13": "若客比丘小者，應與座令坐。",
    "T22n1425_035:0510b25_14": "若有者應與前食、後食、塗足油、非時漿。",
    "T22n1425_035:0510b26_15": "客比丘、舊比丘應如是。",
    "T22n1425_035:0510b27_0": "若不如是，越威儀法也。」",
    "T22n1425_035:0510b28_0": "佛住舍衛城，爾時六群比丘展轉作俗人相喚，阿翁、阿母、阿兄、阿弟。",
    "T22n1425_035:0510b29_1": "諸比丘以是因緣往白世尊。",
    "T22n1425_035:0510c01_2": "佛問六群比丘：「汝實爾不？」",
    "T22n1425_035:0510c01_3": "答言：「實爾。」",
    "T22n1425_035:0510c02_4": "佛言：「從今日後應如是共語問訊。",
    "T22n1425_035:0510c02_5": "共翁語時不得喚言：『阿翁、阿爺、摩訶羅。』",
    "T22n1425_035:0510c03_6": "應言：『婆路醯多。』",
    "T22n1425_035:0510c04_7": "共母語時不得言：『阿母、阿婆。』",
    "T22n1425_035:0510c04_8": "應言：『婆路醯帝。』",
    "T22n1425_035:0510c05_9": "共兄語時不得言：『阿兄。』",
    "T22n1425_035:0510c05_10": "當言：『婆路醯多。』",
    "T22n1425_035:0510c06_11": "共姊語時不得言：『婆鞞。』",
    "T22n1425_035:0510c06_12": "應言：『婆路醯帝。』",
    "T22n1425_035:0510c07_13": "共和上語時不得言：『跋檀帝。』",
    "T22n1425_035:0510c07_14": "當言：『優波上。』",
    "T22n1425_035:0510c08_15": "若共阿闍梨語時不得言：『跋檀帝。』",
    "T22n1425_035:0510c08_16": "當言：『阿闍梨。』",
    "T22n1425_035:0510c09_17": "若有眾多阿闍梨者，當言：『某甲阿闍梨。』",
    "T22n1425_035:0510c10_0": "共下坐語時得喚字、喚巨帝、喚歲。",
    "T22n1425_035:0510c10_1": "共上座語時應喚：『跋檀帝。』",
    "T22n1425_035:0510c11_2": "若慧命、若阿闍梨；若有人喚時不得應言：『何道？",
    "T22n1425_035:0510c12_3": "何物？』",
    "T22n1425_035:0510c12_4": "若和上喚時應言：『諾。』",
    "T22n1425_035:0510c13_0": "若阿闍梨喚時應言：『諾。』",
    "T22n1425_035:0510c13_1": "若上座喚時亦應言：『諾。』",
    "T22n1425_035:0510c14_2": "若年少喚時應言：『何故喚？』",
    "T22n1425_035:0510c14_3": "若母人、男子喚時應言：『何故喚？』",
    "T22n1425_035:0510c15_4": "有人問：『汝和上、阿闍梨字何等？』",
    "T22n1425_035:0510c16_5": "不得直道和上、阿闍梨字，應言：『義因緣故字某甲。』",
    "T22n1425_035:0510c17_6": "語法應如是。",
    "T22n1425_035:0510c17_7": "若不如是，越威儀法也。」",
    "T22n1425_035:0510c19_0": "佛住舍衛城，爾時剎利眾集欲有所論，時難陀、優波難陀先到而坐。",
    "T22n1425_035:0510c20_1": "時諸人嫌言：「我等今集欲有所論，而此沙門妨我議論事。」",
    "T22n1425_035:0510c21_2": "諸比丘以是因緣往白世尊，乃至佛言：「從今日後當如是入剎利眾。",
    "T22n1425_035:0510c23_3": "云何如是入剎利眾？",
    "T22n1425_035:0510c23_4": "若有事緣應往，當先語其中大者道來情事。",
    "T22n1425_035:0510c24_5": "若言：『可來。』",
    "T22n1425_035:0510c25_6": "應往。",
    "T22n1425_035:0510c25_7": "不得持傘蓋著革屣，入時應脫著一處。",
    "T22n1425_035:0510c26_8": "不得言：『男子樂不？』",
    "T22n1425_035:0510c26_9": "若示坐處應坐，不得毀譽軍陣鬪法。",
    "T22n1425_035:0510c27_10": "若見好射不得稱讚，應言：『剎利種是上姓，如來、應供、正遍知常在二家生。",
    "T22n1425_035:0510c29_0": "剎利、婆羅門家有二種輪：法輪、力輪，諸出家人賴力輪護故得以自安。』",
    "T22n1425_035:0511a01_1": "欲有論事說已當去。",
    "T22n1425_035:0511a02_2": "入剎利眾應如是。",
    "T22n1425_035:0511a02_3": "若不如是，越威儀法也。」",
    "T22n1425_035:0511a04_0": "佛住舍衛城，爾時婆羅門眾集，難陀、優波難陀先至而坐，諸婆羅門嫌言：「我等欲有所論，而此沙門妨廢我等事。」",
    "T22n1425_035:0511a06_1": "乃至佛言：「從今日後應如是入婆羅門眾。",
    "T22n1425_035:0511a07_2": "若有事緣欲至往時，當先語其中大者道其事情，若聽者應往。",
    "T22n1425_035:0511a08_3": "未至時當屏傘蓋脫革屣，不得見已方却。",
    "T22n1425_035:0511a09_4": "又不得借蓋革屣往，不得言：『樂不？",
    "T22n1425_035:0511a10_5": "男子！』",
    "T22n1425_035:0511a10_6": "不得毀譽天祠，不得形相婆羅門多我慢故，當生六趣若雞、若猪、若狗、若野干、駝驢、地獄中。",
    "T22n1425_035:0511a12_7": "應言：『如來、應供、正遍知，二種姓家生，若剎利家、若婆羅門家。』",
    "T22n1425_035:0511a14_8": "欲有所論當說已而去。",
    "T22n1425_035:0511a14_9": "入婆羅門眾法應如是。",
    "T22n1425_035:0511a15_10": "若不如是，越威儀法。」",
    "T22n1425_035:0511a16_0": "佛住舍衛城，乃至佛言：「從今日後入居士眾，若有緣應往，乃至示坐處而坐。",
    "T22n1425_035:0511a17_1": "不得言：『汝淨洗手脚、坐於店肆，用輕稱小斗欺誑於人，甚於盜賊。』",
    "T22n1425_035:0511a19_2": "應言：『有二種輪：法輪、食輪，得食輪已乃轉法輪。",
    "T22n1425_035:0511a20_3": "如世尊說告諸比丘：「婆羅門居士供給衣食臥具疾病湯藥，饒益甚多，是難為事。」",
    "T22n1425_035:0511a22_4": "我依汝等，在如來法中修梵行度生死流，皆是汝等信心之恩。』",
    "T22n1425_035:0511a23_5": "若有所論言已而去。",
    "T22n1425_035:0511a24_0": "入居士眾應如是。",
    "T22n1425_035:0511a24_1": "若不如是，越威儀法也。」",
    "T22n1425_035:0511a25_0": "佛住舍衛城，乃至佛言：「入外道眾應如是。",
    "T22n1425_035:0511a25_1": "云何如是？",
    "T22n1425_035:0511a26_2": "乃至示坐處已應坐，不得毀譽彼見。",
    "T22n1425_035:0511a27_0": "又不得形呰言：『汝等邪見不信、無慚無愧。』",
    "T22n1425_035:0511a27_1": "應譽其實事：『汝等能出家解繫縛、捨於俗服、冥心空閑，甚是難事。』",
    "T22n1425_035:0511a29_2": "如是得稱一切實事，不得說其過，若欲論事言已便去。",
    "T22n1425_035:0511b01_3": "入外道眾法應如是。",
    "T22n1425_035:0511b02_4": "若不如是，越威儀法也。」",
    "T22n1425_035:0511b03_0": "佛住舍衛城，乃至佛言：「從今日後應如是入眾。",
    "T22n1425_035:0511b04_1": "云何入眾？",
    "T22n1425_035:0511b04_2": "若欲眾僧中有所論事，當於外斷令決了，不得便入僧中斷。",
    "T22n1425_035:0511b05_3": "若事難了，應語其和上、阿闍梨。",
    "T22n1425_035:0511b06_4": "若是事不須僧斷者，應語令止。",
    "T22n1425_035:0511b07_5": "若事必須徹僧，舉事人復是可信，應為說和合如法如律事。",
    "T22n1425_035:0511b08_6": "和上、阿闍梨聽已，當往僧上座前言：『我欲有所說，聽不？』",
    "T22n1425_035:0511b09_7": "上座應觀察前人語，乃至入眾時不得著革屣覆頭覆右肩，當脫革屣偏袒入眾。",
    "T22n1425_035:0511b11_8": "入眾法應如是。",
    "T22n1425_035:0511b11_9": "若不如是，越威儀法也。」",
    "T22n1425_035:0511b13_0": "　阿練若聚落、　　禮足相問訊、　相喚剎利種、　　婆羅門居士、　外道賢聖眾。",
    "T22n1425_035:0511b15_1": "　　第五跋渠竟。",
    "T22n1425_035:0511b16_0": "佛住舍衛城，爾時六群比丘脫園中內衣已，露身求入聚落內衣，從聚落出已脫入聚落內衣，露身求園中內衣。",
    "T22n1425_035:0511b18_1": "諸比丘以是因緣往白世尊，乃至佛言：「應如是著衣。",
    "T22n1425_035:0511b19_2": "云何如是著衣？",
    "T22n1425_035:0511b20_3": "欲入聚落時不得脫園中內衣，露身求入聚落內衣；不得脫入聚落內衣，露身求園中內衣。",
    "T22n1425_035:0511b22_4": "欲入聚落時，當先取入聚落內衣自近，不得著聚落衣已，於下挽園中內衣出，應隨一邊著一邊脫。",
    "T22n1425_035:0511b24_5": "出聚落時，脫入聚落內衣、著園中內衣亦爾。",
    "T22n1425_035:0511b25_6": "著內衣法應如是。",
    "T22n1425_035:0511b25_7": "若不如是，越威儀法也。」",
    "T22n1425_035:0511b27_0": "佛住舍衛城，爾時六群比丘欲入聚落，脫園中衣著一內衣求入聚落衣；出聚落還，脫入聚落衣著一內衣求園中衣。",
    "T22n1425_035:0511b29_1": "諸比丘以是因緣往白世尊，乃至佛言：「從今日後應如是著衣。",
    "T22n1425_035:0511c02_2": "不得脫園中衣著一內衣求入聚落衣，應先取入聚落衣自近，脫園中衣襞褻舉著常處，然後著入聚落衣。",
    "T22n1425_035:0511c04_3": "從聚落出已，應取園中衣自近已，抖擻入聚落衣著常處。",
    "T22n1425_035:0511c05_4": "著園中衣著衣法應如是。",
    "T22n1425_035:0511c06_5": "若不如是，越威儀法也。」",
    "T22n1425_035:0511c07_0": "佛住舍衛城，爾時優波難陀入聚落中，曳衣行泥土污色，值鉤處挽裂，值刺處便穿。",
    "T22n1425_035:0511c09_0": "狹迮巷中搪揬而過。",
    "T22n1425_035:0511c09_1": "弟子嫌言：「我等勤苦浣染縫治而不愛護。」",
    "T22n1425_035:0511c10_2": "諸比丘以是因緣往白世尊，乃至佛言：「從今日後入聚落時應如是著衣。",
    "T22n1425_035:0511c12_3": "云何如是？",
    "T22n1425_035:0511c12_4": "乃至不得聚落中曳衣使穿破。",
    "T22n1425_035:0511c13_5": "若春時離聚落遠者，當襞褻著肩上持去。",
    "T22n1425_035:0511c14_6": "近聚落已，若有池水、汪水，洗手脚已著衣安紐而入。",
    "T22n1425_035:0511c15_7": "若無水者，樹葉、若草拭脚塵土，然後著入。",
    "T22n1425_035:0511c16_8": "若冬時應著衣去，若逢奔馳象馬車乘，當在上風，勿令塵土泥塗坌污。",
    "T22n1425_035:0511c17_9": "若鉤刺棘不得挽裂而去，道巷迮者不得揩揬而過。",
    "T22n1425_035:0511c18_10": "若門狹小當側身而過，若下者當曲身而過。",
    "T22n1425_035:0511c19_11": "入聚落著衣法當如是。",
    "T22n1425_035:0511c20_12": "若不如是，越威儀法。」",
    "T22n1425_035:0511c21_0": "佛住舍衛城，爾時難陀、優波難陀不敷坐具而坐，以衣盛爛果膩餅而污衣。",
    "T22n1425_035:0511c22_1": "弟子嫌言：「我勤苦浣染治而不愛護。」",
    "T22n1425_035:0511c23_2": "諸比丘以是因緣往白世尊，乃至佛言：「從今日入白衣家內衣應如是。",
    "T22n1425_035:0511c25_3": "云何如是？",
    "T22n1425_035:0511c25_4": "若床有塵土不淨，不敷物不得坐。",
    "T22n1425_035:0511c26_5": "若見親舊應語言令敷，若彼言：『此沙門憍恣難事。』",
    "T22n1425_035:0511c27_6": "者，當自拂拭敷坐具洗手而坐。",
    "T22n1425_035:0511c28_7": "不得以衣承取一切餅果、濕華、碎末、拭口。",
    "T22n1425_035:0511c29_0": "白衣家內坐護衣應如是。",
    "T22n1425_035:0511c29_1": "若不如是，越威儀法也。」",
    "T22n1425_035:0512a02_0": "佛住舍衛城，爾時優波難陀語難陀共行弟子言：「我欲共汝入聚落乞食，我於彼若作非威儀者，莫向人說，我是汝叔父。」",
    "T22n1425_035:0512a04_1": "答言：「設使我父及祖父作非威儀者我亦當道。」",
    "T22n1425_035:0512a05_2": "如上廣說。",
    "T22n1425_035:0512a06_0": "乃至答言：「實爾世尊！」",
    "T22n1425_035:0512a06_1": "佛言：「從今日後，前沙門應如是、後沙門應如是。",
    "T22n1425_035:0512a07_2": "云何前後沙門應如是？",
    "T22n1425_035:0512a08_3": "前沙門若能得食者當共食，若不能得者當早遣令還索食。",
    "T22n1425_035:0512a09_4": "後行沙門不得去前者太遠使不相見，不得大逼相躡脚跟，當相去一舒手以外。",
    "T22n1425_035:0512a11_5": "前有惡象馬牛，當言：『和上、阿闍梨！",
    "T22n1425_035:0512a12_6": "前有惡物，當避一處。』",
    "T22n1425_035:0512a12_7": "若前行沙門羸老者，當在前與遮。",
    "T22n1425_035:0512a13_8": "若前有禮者，當語：『某甲禮。』",
    "T22n1425_035:0512a13_9": "若有人請食，後沙門應憶，還住處已應語：『向某甲家請。』",
    "T22n1425_035:0512a15_10": "若前沙門不能呪願，語令能呪願者呪願。",
    "T22n1425_035:0512a16_11": "不得言：『汝在前坐、前取水、前食，而使我呪願？』",
    "T22n1425_035:0512a17_12": "應當呪願。",
    "T22n1425_035:0512a17_13": "前沙門後沙門應如是。",
    "T22n1425_035:0512a17_14": "若不如是，越威儀法。」",
    "T22n1425_035:0512a19_0": "佛住舍衛城，爾時比丘倩地迎食，與鉢已而捨去。",
    "T22n1425_035:0512a20_1": "彼迎食比丘持食來，求覓而不知處，置鉢禪堂上而便捨去。",
    "T22n1425_035:0512a21_2": "至明日比丘語言：「可還我鉢不？」",
    "T22n1425_035:0512a22_3": "答言：「我置鉢禪堂上。」",
    "T22n1425_035:0512a22_4": "復言：「汝何以持我鉢放空禪堂中？」",
    "T22n1425_035:0512a23_5": "彼言：「汝何故使我迎食已而捨我去？」",
    "T22n1425_035:0512a24_6": "二人共諍，往至佛所即以上事具白世尊。",
    "T22n1425_035:0512a25_7": "佛言：「從今日後倩人迎食應如是，與人迎食應如是。",
    "T22n1425_035:0512a26_8": "云何倩人迎食、與人迎食應如是？",
    "T22n1425_035:0512a27_9": "不得倩人迎食已捨去，又不得與人迎食已置鉢空禪堂上而捨去。",
    "T22n1425_035:0512a28_10": "與他迎食者，當先語：『長老！",
    "T22n1425_035:0512a29_11": "我今取食，莫餘行，嚴辦待我。』",
    "T22n1425_035:0512b01_12": "迎食人應知時，若逼時者應先持來。",
    "T22n1425_035:0512b01_13": "若時早者當依次坐次第取。",
    "T22n1425_035:0512b02_14": "取時不得合和，各令異處自食已持來。",
    "T22n1425_035:0512b03_15": "若日逼者，不得於彼食，當持二分食來。",
    "T22n1425_035:0512b04_16": "來時當相望日足，及時至者應來。",
    "T22n1425_035:0512b05_17": "若不及者便於彼食，勿使二人俱失食。",
    "T22n1425_035:0512b06_0": "倩迎食者不得言：『我已倩得。』",
    "T22n1425_035:0512b06_1": "而捨去。",
    "T22n1425_035:0512b06_2": "當先嚼齒木、辦水、敷坐床、洗手而待。",
    "T22n1425_035:0512b07_3": "當數看日，若日時欲逼者，當持澡罐水往迎。",
    "T22n1425_035:0512b08_4": "若道中逢者共食、若故早者當待至已食。",
    "T22n1425_035:0512b09_5": "若有長者，當與取食人，不得與餘人；若不須者可與餘人。",
    "T22n1425_035:0512b10_6": "迎食法應如是。",
    "T22n1425_035:0512b11_7": "若不如是，越威儀法。」",
    "T22n1425_035:0512b12_0": "佛住舍衛城，爾時六群比丘入城乞食，低頭直進入白衣家，搪揬前人，為世人所嫌言：「沙門釋子猶如羯羊，直前觸人。」",
    "T22n1425_035:0512b14_1": "諸比丘以是因緣往白世尊。",
    "T22n1425_035:0512b15_2": "佛言：「從今日後乞食法應如是。",
    "T22n1425_035:0512b16_3": "云何如是？",
    "T22n1425_035:0512b16_4": "不得如羯羊直頭徑前，不得復大遠離在於不見處，當在現處住。",
    "T22n1425_035:0512b17_5": "不得言：『與我食當得大福。』",
    "T22n1425_035:0512b18_6": "應默然而立，不得左顧右視使人生疑，謂是賊、細作。",
    "T22n1425_035:0512b19_7": "當攝六情觀於無常，亦不得大久住。",
    "T22n1425_035:0512b20_8": "若其家婦女有舂擣作事，未視之頃可小停住。",
    "T22n1425_035:0512b21_9": "若彼見已復舂作者當去。",
    "T22n1425_035:0512b22_10": "若見婦人紡線，纏已復紡者，此無與心應去。",
    "T22n1425_035:0512b23_11": "若女人見已，入舍空出者應去。",
    "T22n1425_035:0512b23_12": "若是富家處處多有寶物者，不得便去；呼語，見已應去。",
    "T22n1425_035:0512b25_13": "乞食法應如是。",
    "T22n1425_035:0512b25_14": "若不如是，越威儀法。」",
    "T22n1425_035:0512b26_0": "佛住舍衛城，爾時優波難陀與共行弟子入聚落乞食，優波難陀持食出還，覓弟子不見，嫌言：「我持食來，捨我而去。」",
    "T22n1425_035:0512b28_1": "諸比丘以是因緣往白世尊。",
    "T22n1425_035:0512b29_2": "佛言：「從今日後乞食時，後沙門應如是。",
    "T22n1425_035:0512c01_3": "云何如是？",
    "T22n1425_035:0512c01_4": "前沙門乞食時，不得大離遠、不得大近邊看，令主人生念言：『不能乞食，望得他殘耳？』",
    "T22n1425_035:0512c03_5": "當在現處住。",
    "T22n1425_035:0512c03_6": "若請食者應食，若不請者當乞食。",
    "T22n1425_035:0512c04_7": "若井、若池水邊食已，洗鉢而去無罪。",
    "T22n1425_035:0512c05_8": "食時相待應如是。",
    "T22n1425_035:0512c05_9": "若不如是，越威儀法也。」",
    "T22n1425_035:0512c07_0": "　內衣聚落衣、　　入聚落著衣、　白衣家護衣、　　前沙門及後、　倩迎并與取、　　乞食與相待。",
    "T22n1425_035:0512c10_0": "　第六跋渠竟。",
    "T22n1425_035:0512c11_0": "佛住舍衛城，爾時諸比丘闇中入禪坊倒地。",
    "T22n1425_035:0512c12_0": "諸比丘以是因緣往白世尊。",
    "T22n1425_035:0512c12_1": "佛言：「從今日聽然燈。」",
    "T22n1425_035:0512c13_2": "時六群比丘當直然燈，以口吹滅、以手扇滅、以衣扇滅，復放下風，擾亂諸坐禪比丘。",
    "T22n1425_035:0512c15_0": "比丘以是因緣往白世尊。",
    "T22n1425_035:0512c15_1": "佛言：「從今已後然燈法應如是。",
    "T22n1425_035:0512c16_2": "云何如是？",
    "T22n1425_035:0512c16_3": "應從最下次第當直，當直人應預辦木鑽、牛屎於食屋中宿火，不得頓然燈，當置火一邊漸次然之。",
    "T22n1425_035:0512c18_4": "然燈時當先然照舍利及形像前燈，禮拜已當出滅之。",
    "T22n1425_035:0512c19_5": "次然廁屋中。",
    "T22n1425_035:0512c20_6": "若坐禪時至者，應然禪坊中，應唱言：『諸大德呪願燈隨喜。』",
    "T22n1425_035:0512c21_7": "次然道經行處，次然閣道頭。",
    "T22n1425_035:0512c22_8": "若多油者，廁屋中當竟夜然；若油少者，人行斷當滅。",
    "T22n1425_035:0512c23_9": "滅已次滅道經行處、次滅閣道頭、次滅禪坊中燈。",
    "T22n1425_035:0512c24_10": "滅禪坊中燈時不得卒滅，當言：『諸大德敷褥，欲滅燈。』",
    "T22n1425_035:0512c25_11": "便以手遮唱言：『燈欲滅！",
    "T22n1425_035:0512c26_12": "燈欲滅！』",
    "T22n1425_035:0512c26_13": "不聽用口吹滅、手扇滅及衣扇滅，當敧折頭燋去。",
    "T22n1425_035:0512c27_14": "至後夜時當復起，先然廁屋、次然道經行處、次然閣道頭、次然禪坊中。",
    "T22n1425_035:0512c29_15": "然禪坊中時不得卒入然，當唱言：『諸大德！",
    "T22n1425_035:0513a01_16": "燈欲入！",
    "T22n1425_035:0513a01_17": "燈欲入！』",
    "T22n1425_035:0513a01_18": "次唱說偈。",
    "T22n1425_035:0513a01_19": "曉欲滅時，當先滅閣道頭、次滅行處、次滅廁屋中、次滅禪坊中燈。",
    "T22n1425_035:0513a03_20": "然燈法應如是。",
    "T22n1425_035:0513a03_21": "若不如是，越威儀法也。」",
    "T22n1425_035:0513a05_0": "佛住舍衛城，爾時諸比丘禪坊中坐禪，低仰而睡。",
    "T22n1425_035:0513a06_1": "諸比丘以是因緣往白世尊。",
    "T22n1425_035:0513a06_2": "佛言：「從今已後應行禪杖。」",
    "T22n1425_035:0513a07_3": "六群比丘行禪杖時，擣比丘脇肋，彼即驚喚：「殺我！",
    "T22n1425_035:0513a08_4": "長老。」",
    "T22n1425_035:0513a08_5": "諸比丘以是因緣往白世尊，乃至佛言：「從今日後應如是行禪杖。",
    "T22n1425_035:0513a10_6": "作禪杖法應用竹、若[竺-二+韋]，長八肘，物裹兩頭，下坐應行。",
    "T22n1425_035:0513a11_7": "行時不得覆頭、覆右肩、著革屣，當偏袒右肩。",
    "T22n1425_035:0513a12_8": "若有睡者，不得卒急喚起、不得擣脇，當併邊以杖拄前三搖。",
    "T22n1425_035:0513a13_9": "復不覺者，若在左邊當拄右膝，若在右邊當拄左膝。",
    "T22n1425_035:0513a14_10": "覺已當起，取杖而行，亦不得覆頭、覆右肩，當偏袒而行。",
    "T22n1425_035:0513a16_11": "若睡者眾多，不得如牛一時併起，應兩人三人起。",
    "T22n1425_035:0513a17_12": "年少應行杖，若和上、阿闍梨睡，亦應令起，恭敬法故。",
    "T22n1425_035:0513a18_13": "應起取杖，弟子不得與杖，當自行。",
    "T22n1425_035:0513a19_14": "行杖人不得隨瞋愛而求其過，當攝六情一心思惟。",
    "T22n1425_035:0513a20_15": "若有睡眠者應與，彼取杖人不得嫌恨，當作是念：『彼今與我除陰蓋，益我不少。』",
    "T22n1425_035:0513a22_16": "念已應起行，若有睡者應與。",
    "T22n1425_035:0513a22_17": "行禪杖法應如是。",
    "T22n1425_035:0513a23_18": "若不如是，越威儀法也。」",
    "T22n1425_035:0513a24_0": "佛住舍衛城，爾時比丘行禪杖，天寒手戰。",
    "T22n1425_035:0513a24_1": "諸比丘以是因緣往白世尊，佛言：「從今日後應作丸。」",
    "T22n1425_035:0513a26_2": "六群比丘行丸時，擲胸、擲面，比丘驚言：「殺我！」",
    "T22n1425_035:0513a27_3": "諸比丘以是因緣往白世尊。",
    "T22n1425_035:0513a27_4": "佛言：「從今日後作丸法、擲丸法應如是。",
    "T22n1425_035:0513a28_5": "云何如是？",
    "T22n1425_035:0513a28_6": "作丸法應用若線、若毛、若[疊*毛]作，不得令太堅、不得太軟。",
    "T22n1425_035:0513b01_7": "行法當先與中央人，若有睡者不得趣擲頭面，當擲前。",
    "T22n1425_035:0513b02_8": "前人恭敬法故應起取，取已還坐。",
    "T22n1425_035:0513b03_9": "若和上、阿闍梨睡者，不得置，亦應與丸，彼恭敬法故應起，弟子應代行丸。",
    "T22n1425_035:0513b04_10": "彼應還坐，不得俠恨求過。",
    "T22n1425_035:0513b05_11": "得丸者當作是念：『彼今與我除陰覆，饒益不少。』",
    "T22n1425_035:0513b06_12": "行丸法應如是。",
    "T22n1425_035:0513b06_13": "若不如是，越威儀法。」",
    "T22n1425_035:0513b08_0": "佛住舍衛城，爾時六群比丘禪坊戶前脫革屣，以底相拍如提乾魚而入，亂坐禪比丘。",
    "T22n1425_035:0513b10_0": "諸比丘以是因緣往白世尊，乃至佛言：「從今已後禪坊中脫革屣應如是。",
    "T22n1425_035:0513b11_1": "云何如是？",
    "T22n1425_035:0513b11_2": "不聽禪坊戶前拍革屣。",
    "T22n1425_035:0513b12_3": "若地有覆者當脫持入，不得如提乾魚。",
    "T22n1425_035:0513b13_4": "當以底相搭衣覆而入，當著右邊尼師檀下。",
    "T22n1425_035:0513b14_5": "若地無覆者，當徐徐著入，脫已而坐。",
    "T22n1425_035:0513b15_6": "禪坊內革屣應如是。",
    "T22n1425_035:0513b15_7": "若不如是，越威儀法。」",
    "T22n1425_035:0513b17_0": "佛住舍衛城，爾時六群比丘禪坊內立，抖擻尼師檀作聲，亂諸比丘。",
    "T22n1425_035:0513b18_1": "諸比丘以是因緣往白世尊。",
    "T22n1425_035:0513b19_2": "佛言：「從今已後禪坊中尼師檀應如是。",
    "T22n1425_035:0513b20_3": "云何如是？",
    "T22n1425_035:0513b20_4": "不得禪坊中抖擻尼師檀，當中襞褻置左肩上而去，到已中屈疊敷而坐。",
    "T22n1425_035:0513b22_5": "來時亦當襞褻著肩上而還。",
    "T22n1425_035:0513b22_6": "若欲置常處者當中掩之，還時當徐舒而坐。",
    "T22n1425_035:0513b23_7": "禪坊中尼師檀應如是。",
    "T22n1425_035:0513b24_8": "若不如是，越威儀法。」",
    "T22n1425_035:0513b25_0": "佛住舍衛城，爾時六群比丘禪坊中故大謦欬作聲，亂諸比丘。",
    "T22n1425_035:0513b26_1": "諸比丘以是因緣往白世尊，乃至佛言：「從今已後禪坊中謦欬應如是。",
    "T22n1425_035:0513b28_2": "云何如是？",
    "T22n1425_035:0513b28_3": "若欲謦欬時不得放恣故大作聲，當掩口徐徐作聲。",
    "T22n1425_035:0513b29_4": "若大不可制，當起出，出已欬竟還入。",
    "T22n1425_035:0513c01_5": "若猶故不止者，當語知事人已去。",
    "T22n1425_035:0513c02_6": "謦欬法應如是。",
    "T22n1425_035:0513c02_7": "若不如是，越威儀法。」",
    "T22n1425_035:0513c03_0": "佛住舍衛城，爾時六群比丘以草根以縷以屑，散著鼻中連啑作聲，亂坐禪比丘。",
    "T22n1425_035:0513c04_1": "諸比丘以是因緣往白世尊，佛言：「從今已後啑應如是。",
    "T22n1425_035:0513c06_2": "云何如是？",
    "T22n1425_035:0513c06_3": "禪坊中啑者，不得放恣大啑，若啑來時當忍以手掩鼻。",
    "T22n1425_035:0513c07_4": "若不可忍者，應手遮鼻而啑，勿使涕唾污濺比坐。",
    "T22n1425_035:0513c08_5": "若有啑者不得言語。",
    "T22n1425_035:0513c09_6": "若上座啑者，應言：『和南。』",
    "T22n1425_035:0513c09_7": "下坐者默然。",
    "T22n1425_035:0513c10_8": "啑法應如是。",
    "T22n1425_035:0513c10_9": "若不如是，越威儀法。」",
    "T22n1425_035:0513c11_0": "佛住舍衛城，爾時六群比丘禪坊中欠呿，張口舒臂頻申骨節作聲，亂諸比丘。",
    "T22n1425_035:0513c12_1": "諸比丘以是因緣往白世尊，乃至佛言：「從今已後頻申欠呿法應如是。",
    "T22n1425_035:0513c14_2": "云何如是？",
    "T22n1425_035:0513c14_3": "若坐禪坊內坐欠呿欲來時，不得放恣大欠呿頻申作聲，應當自制。",
    "T22n1425_035:0513c16_4": "若不可忍者，當手覆口徐徐欠，不得亂比坐。",
    "T22n1425_035:0513c17_5": "頻申時當先舉一手下已，次舉一手。",
    "T22n1425_035:0513c18_6": "欠呿頻申法應如是。",
    "T22n1425_035:0513c18_7": "若不如是，越威儀法。」",
    "T22n1425_035:0513c20_0": "佛住舍衛城，爾時六群比丘禪房中坐，把搔擖擖作聲亂諸比丘。",
    "T22n1425_035:0513c21_1": "諸比丘以是因緣往白世尊，乃至佛言：「從今已後應如是把搔。",
    "T22n1425_035:0513c23_2": "云何如是？",
    "T22n1425_035:0513c23_3": "不得大把搔令擖擖作聲，不得用指甲及木把搔。",
    "T22n1425_035:0513c24_4": "若大痒者當以手摩、若指頭刮。",
    "T22n1425_035:0513c25_5": "把搔法應如是。",
    "T22n1425_035:0513c25_6": "若不如是，越威儀法。」",
    "T22n1425_035:0513c26_0": "佛住舍衛城，爾時六群比丘飡麨、噉豆、多飲酪漿，在禪坊中四角頭坐，迭互放氣麁細作聲而言：「長老！",
    "T22n1425_035:0513c28_1": "此聲調和甚好不？」",
    "T22n1425_035:0513c28_2": "以手把氣而拄他鼻言：「長老！",
    "T22n1425_035:0513c29_3": "香不？」",
    "T22n1425_035:0513c29_4": "諸比丘以是因緣往白世尊，乃至佛言：「從今已後下風事應如是。",
    "T22n1425_035:0514a02_5": "云何如是？",
    "T22n1425_035:0514a02_6": "不得故食多氣物用作調戲。",
    "T22n1425_035:0514a02_7": "禪房中若急下風來者當制。",
    "T22n1425_035:0514a03_8": "若不可忍者，當向下坐。",
    "T22n1425_035:0514a04_9": "若下坐處有僧上座者，應還向上座，放氣時不得令大作聲擾亂比坐。",
    "T22n1425_035:0514a05_10": "若食上下風來者亦向下坐，勿令擾亂比坐。",
    "T22n1425_035:0514a06_11": "若和上、阿闍梨長老比丘前者，當出去在下風，勿令臭熏。",
    "T22n1425_035:0514a08_0": "若共賈客道行，不得在前縱氣。",
    "T22n1425_035:0514a08_1": "若氣來不可忍者，當下道在下風放之。",
    "T22n1425_035:0514a09_2": "放下風法應如是。",
    "T22n1425_035:0514a10_0": "若不如是，越威儀法。」",
    "T22n1425_035:0514a11_0": "　然燈行禪杖、　　擲丸持革屣、　尼師檀謦欬、　　啑及頻申欠、　把搔及下風。",
    "T22n1425_035:0514a13_1": "　　第七跋渠竟。",
    "T22n1425_035:0514a14_0": "云何是威儀、非威儀？",
    "T22n1425_035:0514a14_1": "威儀者二部比尼隨順行，是名威儀；不隨順行是名非威儀。",
    "T22n1425_035:0514a15_2": "威儀眾學越惡心，無心觸女人，一切心悔越比尼。",
    "T22n1425_035:0514a17_3": "威儀竟。",
    "T22n1425_035:0514a18_0": "摩訶僧祇律卷第三十五"
}