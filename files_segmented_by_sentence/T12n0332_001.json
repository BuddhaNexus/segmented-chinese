{
    "T12n0332_001:0070c08_0": "佛說優填王經",
    "T12n0332_001:0070c10_0": "西晉沙門釋法炬奉　詔譯",
    "T12n0332_001:0070c11_0": "聞如是：一時佛在拘深國，王號曰優填。",
    "T12n0332_001:0070c11_1": "拘深國有逝心，名摩回提，生女端正華色世間少雙。",
    "T12n0332_001:0070c13_2": "父覩女容一國希有，名曰無比。",
    "T12n0332_001:0070c13_3": "鄰國諸王群僚豪姓靡不娉焉。",
    "T12n0332_001:0070c14_4": "父答曰：「若有君子容與女齊，吾其應之。」",
    "T12n0332_001:0070c15_5": "佛時行在其國，逝心覩佛三十二相八十種好，身色紫金巍巍堂堂光儀無上，心喜而曰：「吾女獲匹。」",
    "T12n0332_001:0070c17_6": "歸語其妻曰：「吾為無比得婿。」",
    "T12n0332_001:0070c18_7": "促莊飾女將往也。",
    "T12n0332_001:0070c18_8": "夫妻共服飾，其女步瑤華光，珠璣瓔珞莊嚴光國，夫妻共將女至佛所。",
    "T12n0332_001:0070c20_9": "妻道見佛迹相好之文光彩之色，非世所有，知為天尊，謂其夫曰：「此人足跡文理乃爾，非世所聞斯將非凡，必自清淨無復婬欲，將不取吾女，無自辱也。」",
    "T12n0332_001:0070c24_0": "夫曰：「何以知其然？」",
    "T12n0332_001:0070c24_1": "妻因說偈言：「婬人曳踵行，　　恚者操指步，　愚者足躘地；　　斯跡天人尊。」",
    "T12n0332_001:0070c27_0": "逝心曰：「非爾女人所知，汝不樂者便還歸。」",
    "T12n0332_001:0070c28_0": "乃自將女詣佛所，稽首佛足，白佛言：「大人勤勞教授，身無供養。",
    "T12n0332_001:0070c29_1": "有是麁女，願給箕帚。」",
    "T12n0332_001:0070c29_2": "佛言：「汝以女為好耶？」",
    "T12n0332_001:0071a01_3": "答曰：「生得此女顏容實好世間無雙，諸國王豪姓多有求者不以應之。",
    "T12n0332_001:0071a03_4": "竊見大人光色巍巍非世所見，貪得供養故，宜自歸耳。」",
    "T12n0332_001:0071a04_5": "佛言：「此女之好為著何許？」",
    "T12n0332_001:0071a04_6": "逝心曰：「從頭至足周遍觀之無不好也。」",
    "T12n0332_001:0071a05_7": "佛言：「惑哉肉眼，吾觀之，從頭至足無一好耶。",
    "T12n0332_001:0071a06_8": "若頭上有髮，但是毛象馬之尾亦皆爾也；髮下有髑髏，但是骨屠家猪頭骨亦爾也；頭中有腦者如泥鯹臊送，鼻下之著地莫能蹈者，目者是脆決之純汁，鼻中有涕，口但有唾，腹藏肝肺皆亦鯹臊，腸胃膀胱但成屎尿腐臭難論，腹為幃囊裹諸不淨，四支手足骨骨相拄筋連皮韜，但恃氣息以動作之，譬若木人機關作之，既畢解列其體節節，相離手足狼藉。",
    "T12n0332_001:0071a15_0": "人亦如是，有何等好而云少雙？",
    "T12n0332_001:0071a15_1": "昔者吾在貝多樹下，第六魔天王莊飾三女，顏容華色天中無比非徒此論，欲以壞吾道意，我為說身中穢惡，即皆化成老母形壞不復，慚愧而去。",
    "T12n0332_001:0071a19_2": "今是屎囊欲何所戀？",
    "T12n0332_001:0071a19_3": "急將還去，吾不取也。」",
    "T12n0332_001:0071a20_0": "逝心聞佛所說，忽然慚恥無辭復言，又白佛言：「若仁不取者，更以妻優填王可乎不？」",
    "T12n0332_001:0071a21_1": "佛不答焉。",
    "T12n0332_001:0071a22_2": "逝心即送女與優填王，王獲女大悅，拜父為太傅，為女興宮，伎樂千人以給侍之。",
    "T12n0332_001:0071a24_0": "王正后師事佛，得須陀洹道。",
    "T12n0332_001:0071a24_1": "此女譖之於王，王惑其言以百箭射其后。",
    "T12n0332_001:0071a25_2": "后見箭不懼，都無恚怒，一意念佛慈心長跪向王，箭皆繞后三匝還住王前，百箭皆爾。",
    "T12n0332_001:0071a27_3": "王乃自驚暢然而懼，即駕白象金車馳詣佛所，未到下車避從步進稽首佛足，長跪自陳曰：「吾有重咎在三尊，所以彼婬妖從欲興邪，於佛聖眾每一惡念，以箭百枚射佛弟子，如事陳之覩之心懼，唯佛至真無量之慈，白衣弟子慈力乃爾，豈況無上正真佛乎？",
    "T12n0332_001:0071b04_4": "我今首過歸命三尊，唯佛弘慈原赦其咎。」",
    "T12n0332_001:0071b05_5": "佛笑曰：「善哉王！",
    "T12n0332_001:0071b06_6": "覺惡悔過，此明人行也，吾受王善意。」",
    "T12n0332_001:0071b07_0": "王稽首，如是至三，佛亦三受之。",
    "T12n0332_001:0071b07_1": "王又頭面著地，退就坐曰：「稟氣匈頑忿戾自恣無忍辱心，三毒不除惡行快意，順女妖邪不知其惡，自惟壽終必入地獄，願佛加哀，廣說女惡魑魅之態，入其羅網尠能自拔，吾聞其禍必以自誡，國民巨細得以改操。」",
    "T12n0332_001:0071b12_2": "佛言：「用此問為？",
    "T12n0332_001:0071b13_3": "且說餘義。」",
    "T12n0332_001:0071b13_4": "王曰：「餘事異日說之不晚，女亂惑意兇禍之大，不聞其禍何緣遠之？",
    "T12n0332_001:0071b14_5": "願佛具為吾釋地獄之變及女人之穢。」",
    "T12n0332_001:0071b15_6": "佛言：「具聽！",
    "T12n0332_001:0071b16_7": "男子有淫之惡，却覩女妖。」",
    "T12n0332_001:0071b16_8": "王曰：「善願受明教。」",
    "T12n0332_001:0071b17_9": "佛言：「具聽！",
    "T12n0332_001:0071b17_10": "男子有四惡，急所當知。",
    "T12n0332_001:0071b17_11": "世有婬夫，恒想覩女思聞妖聲，遠捨正法疑真信邪，婬網所綶沒在盲冥，為欲所使如奴畏主；貪樂女色，不覺九孔惡露之臭穢，渾沌欲中，如猪處溷不覺其臭快以為安，不計後當在無澤之獄受痛無極；注心在淫，噉其涕唾翫其膿血，珍之如玉甘之如蜜；故曰欲態之士。",
    "T12n0332_001:0071b24_12": "此為一惡態也。",
    "T12n0332_001:0071b24_13": "又親之養子懷妊生育，稚得長大勤苦難論，到子成人懼家竭財膝行肘步，因媒表情致彼為妻，若在異域尋而追之，不問遠近不避勤苦，注意在婬捐忘親老，既得為妻貴之如寶，欲私相娛樂惡見父母，信其妖言或致鬪訟，不惟身所從生孤親無量之恩。",
    "T12n0332_001:0071c01_14": "斯謂二惡態也。",
    "T12n0332_001:0071c01_15": "又人處世勤苦疲勞躬自致財，本自誠信敬道之意，尊戴沙門梵志之心，覺世非常，布施為福。",
    "T12n0332_001:0071c03_16": "取妻之後，情惑婬欲愚蔽自擁，背真向邪專由女色，若有布施之意，雖欲發言相呼女色，絕清淨行更成小人，不識佛經之戒禍福之歸，苟為婬色投身羅網，必墮惡道終而不改。",
    "T12n0332_001:0071c08_0": "斯謂三惡態也。",
    "T12n0332_001:0071c08_1": "又為人子不惟養恩，治生致財不以養親，但以東西廣求婬路，懷持寶物招人婦女，或殺六畜婬祀鬼神，飲酒歌舞合會之後，至求方便更相招呼，以遂奸情，及其獲偶喜無以喻，婬結縛著無所復識。",
    "T12n0332_001:0071c12_2": "當爾之時唯此為樂，不覺惡露之臭穢地獄之苦痛，一則可笑二則可畏，譬若狂犬不知其非。",
    "T12n0332_001:0071c15_3": "斯謂四惡態也。」",
    "T12n0332_001:0071c15_4": "佛言：「男子有是四惡，用墮三塗，當審遠此態免苦耳。",
    "T12n0332_001:0071c16_5": "復聽說女人之惡。」",
    "T12n0332_001:0071c17_6": "佛便說偈言：「已為欲所使，　　放意不能安，　習施於非法，　　將何以為賢？",
    "T12n0332_001:0071c20_0": "　欲為畜生行，　　以欲還自殃，　溷虫在臭中，　　不知為處難。",
    "T12n0332_001:0071c22_0": "　如虫在冥中，　　不知東以西，　結著於婬欲，　　惡此亦虫論。",
    "T12n0332_001:0071c24_0": "　婬既不見道，　　日夜種罪根，　現世君臣亂，　　上下為迷昏，　王法為錯亂，　　正法為迷樊，　農夫捨常業，　　賈人為珍連。",
    "T12n0332_001:0071c28_0": "　現世更牢獄，　　死復入太山，　當受百種毒，　　其痛難可當。",
    "T12n0332_001:0072a01_0": "　洋銅灌其口，　　山連笮其身，　此輩有百數，　　難可一一陳。",
    "T12n0332_001:0072a03_0": "　常在三惡道，　　宛轉如車輪，　若世時有佛，　　而已不得聞。",
    "T12n0332_001:0072a05_0": "　女人最為惡，　　難與為因緣，　恩愛一縛著，　　牽人入罪門。",
    "T12n0332_001:0072a07_0": "　女人為何好？",
    "T12n0332_001:0072a07_1": "　　但是屎尿囊，　何不諦係視，　　為此而狂荒？",
    "T12n0332_001:0072a09_0": "　其內甚臭穢，　　外為嚴飾容，　家有含毒蝎，　　劇如蛇以龍。",
    "T12n0332_001:0072a11_0": "　譬如錦韜牟，　　羅縠綶鋒鋩，　愚者覩其表，　　翫之以自殃。",
    "T12n0332_001:0072a13_0": "　智者覺而捨，　　癡者致死傷，　婬欲亦如是，　　抱刃以自喪。",
    "T12n0332_001:0072a15_0": "　覩新即厭故，　　所樂亦無常，　言為刀斧截，　　笑為棘以荊。",
    "T12n0332_001:0072a17_0": "　內懷臭穢毒，　　飾外以華香，　癡人貪其味，　　不惟後受殃。",
    "T12n0332_001:0072a19_0": "　譬若鴆毒藥，　　以和甘露漿，　所向無不壞，　　飲之皆仆僵。",
    "T12n0332_001:0072a21_0": "　亦如薪得火，　　草木被重霜，　覩表不計裏，　　是為最非詳。",
    "T12n0332_001:0072a23_0": "　女毒甚於是，　　草乃見形傷，　絕欲以求道，　　故有婬欲情。",
    "T12n0332_001:0072a25_0": "　其形甚易見，　　癡人情不絕，　羅網四面張，　　去道如絲髮。",
    "T12n0332_001:0072a27_0": "　人本清淨種，　　如魚處深淵，　智者乃自覺，　　著網不得還。",
    "T12n0332_001:0072a29_0": "　欲網甚於是，　　結縛甚欲堅，　投身置荊棘，　　可得脫其身。",
    "T12n0332_001:0072b02_0": "　譬若飢猿猴，　　望見熟甘果，　專心投色欲，　　是輩百向墮。",
    "T12n0332_001:0072b04_0": "　亦如魚食鉤，　　飛蛾入燈火，　愚者見歡喜，　　不惟後受禍。」",
    "T12n0332_001:0072b06_0": "佛說如是，優填王歡喜，即以頭面著地，白佛言：「實從生以來不聞女人之惡乃爾，男子悖亂隨之墮罪，但不知故不制心意。",
    "T12n0332_001:0072b08_1": "從今已後終身自悔，歸命三尊不敢復犯。」",
    "T12n0332_001:0072b09_2": "為佛作禮，歡喜而去。",
    "T12n0332_001:0072b11_0": "佛說優填王經"
}