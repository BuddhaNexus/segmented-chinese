{
    "T25n1509_071:0552c18_0": "大智度論釋大事起品第五十(卷七",
    "T25n1509_071:0552c19_0": "十一)",
    "T25n1509_071:0552c21_0": "聖者龍樹造",
    "T25n1509_071:0552c22_0": "後秦龜茲國三藏鳩摩羅什譯",
    "T25n1509_071:0552c23_0": "【經】爾時，須菩提白佛言：「世尊！",
    "T25n1509_071:0552c23_1": "是深般若波羅蜜為大事故起、不可思議事故起、不可稱事故起、無有量事故起。",
    "T25n1509_071:0553a01_2": "世尊！",
    "T25n1509_071:0553a01_3": "是深般若波羅蜜無等等事故起。」",
    "T25n1509_071:0553a03_0": "佛告須菩提：「如是！",
    "T25n1509_071:0553a03_1": "如是！",
    "T25n1509_071:0553a03_2": "是深般若波羅蜜為大事故起，乃至無等等事故起。",
    "T25n1509_071:0553a04_3": "何以故？",
    "T25n1509_071:0553a04_4": "般若波羅蜜中含受五波羅蜜，般若波羅蜜中含受內空乃至無法有法空，含受四念處乃至八聖道分，是深般若波羅蜜中含受佛十力乃至一切種智。",
    "T25n1509_071:0553a08_5": "譬如灌頂王，國土中尊，諸有官事皆委大臣，國王安樂無事；如是，須菩提！",
    "T25n1509_071:0553a09_6": "所有聲聞辟支佛法、若菩薩法、若佛法，一切皆在般若波羅蜜中，般若波羅蜜能成辦其事。",
    "T25n1509_071:0553a11_7": "以是故，須菩提！",
    "T25n1509_071:0553a12_8": "般若波羅蜜為大事故起，乃至無等等事故起。",
    "T25n1509_071:0553a13_9": "復次，須菩提！",
    "T25n1509_071:0553a13_10": "是般若波羅蜜不取色、不著色故能成辦，受、想、行、識不取、不著故能成辦；乃至一切種智不取、不著故能成辦；須陀洹果乃至阿羅漢果、辟支佛道乃至阿耨多羅三藐三菩提不取、不著故能成辦。」",
    "T25n1509_071:0553a17_11": "須菩提白佛言：「云何色不取、不著故般若波羅蜜能成辦？",
    "T25n1509_071:0553a19_12": "云何受、想、行、識乃至阿耨多羅三藐三菩提不取、不著故般若波羅蜜能成辦？」",
    "T25n1509_071:0553a21_0": "佛告須菩提：「於汝意云何？",
    "T25n1509_071:0553a21_1": "頗見是色可取、可著不？」",
    "T25n1509_071:0553a22_2": "須菩提言：「不也！",
    "T25n1509_071:0553a22_3": "世尊！」",
    "T25n1509_071:0553a22_4": "「須菩提！",
    "T25n1509_071:0553a22_5": "於汝意云何？",
    "T25n1509_071:0553a23_6": "頗見受、想、行、識乃至阿耨多羅三藐三菩提可取、可著不？」",
    "T25n1509_071:0553a24_7": "須菩提言：「不也！",
    "T25n1509_071:0553a24_8": "世尊！」",
    "T25n1509_071:0553a24_9": "佛言：「善哉！",
    "T25n1509_071:0553a25_10": "善哉！",
    "T25n1509_071:0553a25_11": "須菩提！",
    "T25n1509_071:0553a25_12": "我亦不見是色可取、可著，不見故不取，不取故不著；我亦不見受、想、行、識乃至阿耨多羅三藐三菩提及一切種智可取、可著，不見故不取，不取故不著；須菩提！",
    "T25n1509_071:0553a29_0": "我亦不見佛法、如來法、自然人法、一切智人法可取、可著，不見故不取，不取故不著。",
    "T25n1509_071:0553b01_1": "以是故，須菩提！",
    "T25n1509_071:0553b02_2": "諸菩薩摩訶薩，色亦不應取、亦不應著，受、想、行、識乃至佛法、如來法、自然人法、一切智人法亦不應取、亦不應著。」",
    "T25n1509_071:0553b04_3": "爾時，欲、色界諸天子白佛言：「世尊！",
    "T25n1509_071:0553b05_4": "是般若波羅蜜，甚深、難見、難解、不可思惟比類知；微妙、善巧、智慧、寂滅者可知。",
    "T25n1509_071:0553b07_5": "能信是般若波羅蜜者，當知是菩薩多供養諸佛、多種善根、與善知識相隨，能信解深般若波羅蜜。",
    "T25n1509_071:0553b09_6": "世尊！",
    "T25n1509_071:0553b09_7": "若三千大千世界中所有眾生皆作信行、法行人、八人、得須陀洹、斯陀含、阿那含、阿羅漢、辟支佛若智、若斷，不如是菩薩一日行深般若波羅蜜，忍、欲、思惟、籌量。",
    "T25n1509_071:0553b13_8": "何以故？",
    "T25n1509_071:0553b13_9": "是信行、法行人、八人、須陀洹、斯陀含、阿那含、阿羅漢、辟支佛若智、若斷，即是菩薩摩訶薩無生法忍。」",
    "T25n1509_071:0553b15_10": "佛告欲、色界諸天子：「如是！",
    "T25n1509_071:0553b16_11": "如是！",
    "T25n1509_071:0553b16_12": "諸天子！",
    "T25n1509_071:0553b16_13": "若信行、法行人、八人、須陀洹乃至阿羅漢、辟支佛，即是菩薩摩訶薩無生法忍。",
    "T25n1509_071:0553b18_14": "諸天子！",
    "T25n1509_071:0553b18_15": "若善男子、善女人聞是深般若波羅蜜，書、持受、讀、誦、說、正憶念，是善男子、善女人疾得涅槃，勝求聲聞、辟支佛乘善男子、善女人遠離深般若波羅蜜行餘經，若一劫、若減一劫。",
    "T25n1509_071:0553b22_16": "何以故？",
    "T25n1509_071:0553b22_17": "是深般若波羅蜜中廣說上妙法，是信行、法行人、八人、須陀洹、斯陀含、阿那含、阿羅漢、辟支佛所應學；菩薩摩訶薩亦所應學，學已得阿耨多羅三藐三菩提。」",
    "T25n1509_071:0553b26_18": "是時欲、色界諸天子俱發聲言：「世尊！",
    "T25n1509_071:0553b27_19": "是深般若波羅蜜名摩訶波羅蜜，世尊！",
    "T25n1509_071:0553b28_0": "是般若波羅蜜名不可思議、不可稱、無有量、無等等波羅蜜。",
    "T25n1509_071:0553b29_1": "信行、法行人、八人學是深般若波羅蜜，得成就；須陀洹、斯陀含、阿那含、阿羅漢、辟支佛學是深般若波羅蜜，得成；菩薩摩訶薩是深般若波羅蜜中學，得阿耨多羅三藐三菩提。",
    "T25n1509_071:0553c04_2": "是深般若波羅蜜亦不增、亦不減。」",
    "T25n1509_071:0553c05_0": "是時諸欲、色界天子頂禮佛足，遶佛而去；去是不遠，忽然不現，各還本處。",
    "T25n1509_071:0553c06_1": "須菩提白佛言：「世尊！",
    "T25n1509_071:0553c07_2": "若菩薩摩訶薩聞是深般若波羅蜜即時信解者，從何處終來生是間？」",
    "T25n1509_071:0553c08_3": "佛告須菩提：「若菩薩摩訶薩聞是深般若波羅蜜即時信解，不沒、不却、不難、不疑、不悔，歡喜樂聽，聽已憶念，終不遠離是深般若波羅蜜，若行、若住、若坐、若臥，終不廢忘，常隨法師。",
    "T25n1509_071:0553c12_4": "譬如新生犢子不離其母；菩薩摩訶薩亦如是，為聞深般若波羅蜜故，終不遠離法師，乃至得是深般若波羅蜜，口誦、心解，正見通達。",
    "T25n1509_071:0553c15_5": "須菩提！",
    "T25n1509_071:0553c16_0": "當知是菩薩從人道中終還生是間人中。",
    "T25n1509_071:0553c16_1": "何以故？",
    "T25n1509_071:0553c17_2": "是求佛道者前世時聞深般若波羅蜜，書、持、恭敬、尊重、讚歎、華香乃至幡蓋供養。",
    "T25n1509_071:0553c18_3": "以是因緣故，人中命終還生人中，聞是深般若波羅蜜，即時信解。」",
    "T25n1509_071:0553c20_4": "須菩提白佛言：「世尊！",
    "T25n1509_071:0553c20_5": "頗有菩薩摩訶薩如是功德成就，他方世界供養諸佛，於彼命終來生是間，聞深般若波羅蜜即時信解，書、持、讀、誦、正憶念，有是者不？」",
    "T25n1509_071:0553c23_6": "佛言：「有！",
    "T25n1509_071:0553c24_7": "菩薩如是功德成就，他方世界供養諸佛，於彼命終，來生是間，聞是深般若波羅蜜，即時信解，書、持、讀、誦、說、正憶念。",
    "T25n1509_071:0553c26_8": "何以故？",
    "T25n1509_071:0553c27_0": "是菩薩摩訶薩從他方諸佛所聞是深般若波羅蜜，信解、書、持、讀、誦、說、正憶念，於彼間終，來生此間，當知是人是先世功德成就。",
    "T25n1509_071:0554a01_0": "「復次，須菩提！",
    "T25n1509_071:0554a01_1": "有菩薩從彌勒菩薩摩訶薩聞是深般若波羅蜜，以是善根因緣故，來生此間。",
    "T25n1509_071:0554a03_2": "須菩提！",
    "T25n1509_071:0554a03_3": "復有菩薩摩訶薩前世時雖聞深般若波羅蜜，不問中事；來生人中，聞是深般若波羅蜜，心有疑悔，難悟。",
    "T25n1509_071:0554a05_4": "須菩提！",
    "T25n1509_071:0554a05_5": "如是菩薩，當知先世雖聞是深般若波羅蜜，不問故，今續生疑悔，難悟。",
    "T25n1509_071:0554a07_6": "須菩提！",
    "T25n1509_071:0554a07_7": "若菩薩先世雖聞禪波羅蜜，不問中事；今世聞般若波羅蜜時，不問故，續生疑悔。",
    "T25n1509_071:0554a09_8": "須菩提！",
    "T25n1509_071:0554a09_9": "若菩薩先世雖聞毘梨耶波羅蜜，不問中事；今世聞般若波羅蜜，不問故，續復疑悔。",
    "T25n1509_071:0554a11_10": "須菩提！",
    "T25n1509_071:0554a11_11": "若菩薩先世聞羼提波羅蜜，不問中事；今世聞般若波羅蜜，不問故，續復疑悔。",
    "T25n1509_071:0554a13_12": "須菩提！",
    "T25n1509_071:0554a14_0": "若菩薩先世雖聞尸羅波羅蜜，不問中事；今世聞般若波羅蜜，不問故，續復疑悔。",
    "T25n1509_071:0554a15_1": "須菩提！",
    "T25n1509_071:0554a16_0": "若菩薩先世雖聞檀波羅蜜，不問中事；今世聞般若波羅蜜，不問故，續復疑悔。",
    "T25n1509_071:0554a17_1": "「復次，須菩提！",
    "T25n1509_071:0554a18_2": "菩薩摩訶薩先世雖聞內空、外空、內外空乃至無法有法空，不問中事；來生人中，聞是深般若波羅蜜，不問故，續復疑悔，難悟。",
    "T25n1509_071:0554a21_0": "「復次，須菩提！",
    "T25n1509_071:0554a21_1": "菩薩摩訶薩先世雖聞四念處乃至八聖道分、四禪、四無量心、四無色定、五神通、佛十力乃至一切種智，不問中事；來生人中，聞是深般若波羅蜜，不問故，續復疑悔，難悟。",
    "T25n1509_071:0554a25_2": "「復次，須菩提！",
    "T25n1509_071:0554a25_3": "菩薩摩訶薩先世聞深般若波羅蜜，不問中事而不行；捨身生時，聞是深般若波羅蜜，若一日、二日、三日、四日、五日，其心堅固無能壞者，若離所聞時便退失。",
    "T25n1509_071:0554a29_0": "何以故？",
    "T25n1509_071:0554a29_1": "先世聞是深般若波羅蜜時，雖問中事，不如說行。",
    "T25n1509_071:0554b01_2": "是人或時欲聞、或時不欲聞，心輕不固、志亂不定，譬如輕毛隨風東西。",
    "T25n1509_071:0554b02_3": "須菩提！",
    "T25n1509_071:0554b03_4": "當知是菩薩發意不久，不與善知識相隨，不多供養諸佛，先世不書是深般若波羅蜜，不讀、不誦、不正憶念，不學般若波羅蜜、不學禪波羅蜜、不學毘梨耶波羅蜜、不學羼提波羅蜜、不學尸羅波羅蜜、不學檀波羅蜜，不學內空乃至無法有法空，不學四念處乃至八聖道分，不學四禪、四無量心、五神通、佛十力，乃至不學一切種智。",
    "T25n1509_071:0554b10_5": "如是，須菩提！",
    "T25n1509_071:0554b10_6": "當知是菩薩摩訶薩新發大乘意，少信、少樂故，不能書是深般若波羅蜜，不能受持、讀、誦、說、正憶念。",
    "T25n1509_071:0554b13_7": "須菩提！",
    "T25n1509_071:0554b13_8": "若求佛道善男子、善女人不書是深般若波羅蜜，不受持讀誦、不說、不正憶念，亦不為深般若波羅蜜所護，乃至不為一切種智所護；是人亦不如說行深般若波羅蜜，乃至不如說行一切種智，是人或墮二地——若聲聞地、若辟支佛地。",
    "T25n1509_071:0554b18_9": "何以故？",
    "T25n1509_071:0554b18_10": "是善男子、善女人不書是深般若波羅蜜，不讀、不誦、不說、不正憶念，是人亦不為深般若波羅蜜所護、亦不如說行。",
    "T25n1509_071:0554b21_11": "以是故，是善男子、善女人於二地中當墮一地。」",
    "T25n1509_071:0554b23_0": "【論】問曰：上來數說是般若波羅蜜甚深因緣，今何以復重說？",
    "T25n1509_071:0554b24_1": "答曰：處處說甚深，多有所益；凡人不知，謂為重說。",
    "T25n1509_071:0554b25_2": "譬如大國王未有嫡子，求禱神祇，積年無應。",
    "T25n1509_071:0554b26_3": "時王出行，夫人產子男，遣信告王：「大夫人產男。」",
    "T25n1509_071:0554b27_4": "王聞喜而不答，乃至十反。",
    "T25n1509_071:0554b28_5": "使者白王：「向所白者王不聞耶？」",
    "T25n1509_071:0554b29_6": "王曰：「我即聞之，久來願滿故，喜心內悅，樂聞不已耳！」",
    "T25n1509_071:0554c01_7": "即勅有司賜此人百萬兩金，一語十萬兩。",
    "T25n1509_071:0554c02_8": "王聞使者言語，語中有利益，非重語，不知者謂為重。",
    "T25n1509_071:0554c03_9": "處處說甚深亦如是，佛與菩薩、須菩提知大有利益，須菩提聞佛說深般若不能得底，轉覺甚深。",
    "T25n1509_071:0554c06_10": "聽者處處聞甚深，得禪定、智慧利益等；凡夫人謂為重說。",
    "T25n1509_071:0554c07_11": "復次，深淺無定，隨眾生，解者無深，不解者謂為深。",
    "T25n1509_071:0554c08_12": "般若波羅蜜除佛無能遍知故，常言「甚深」。",
    "T25n1509_071:0554c09_13": "是故佛為眾生故說「甚深」，無定甚深相；若定甚深，無人能行。",
    "T25n1509_071:0554c11_14": "是故言：「菩薩謂般若甚深，為不行般若波羅蜜。」",
    "T25n1509_071:0554c12_15": "甚深因緣，所謂「為大事故起，乃至無等等事故起。」",
    "T25n1509_071:0554c13_16": "大事等義如先說。",
    "T25n1509_071:0554c13_17": "此中佛自說大事等因緣，所謂「般若波羅蜜含受五波羅蜜等諸法。」",
    "T25n1509_071:0554c15_18": "問曰：五波羅蜜等各異相，云何言「般若波羅蜜中含受」？",
    "T25n1509_071:0554c16_19": "答曰：是中說經中含受。",
    "T25n1509_071:0554c17_20": "復次，五波羅蜜等諸法與般若波羅蜜和合方便迴向故，五波羅蜜等諸法得至佛道。",
    "T25n1509_071:0554c19_21": "灌頂王如佛，國事是種種度眾生法，大臣是般若波羅蜜。",
    "T25n1509_071:0554c20_22": "佛委仗般若波羅蜜成辦種種法故，安處禪定，快樂無事。",
    "T25n1509_071:0554c22_23": "又如欲除乾薪草木，以火投中，則火力能燒令盡，人便無事。",
    "T25n1509_071:0554c23_24": "復次，是般若波羅蜜不取、不著色等諸法故名含受。",
    "T25n1509_071:0554c24_25": "初染曰取，生愛曰著。",
    "T25n1509_071:0554c25_26": "須菩提問：「云何般若為色等諸法不取、不著故名含受？」",
    "T25n1509_071:0554c26_27": "佛於四答中以反問答：「於汝意云何？",
    "T25n1509_071:0554c27_28": "以智慧眼見是色等法可取、可著不？」",
    "T25n1509_071:0554c28_29": "須菩提意念：「若智慧眼見空、無相、無作、無量、不可思議相，云何當答色等法定相可取、可著？」",
    "T25n1509_071:0555a01_30": "佛可其所說：「汝未得一切智，不見色等諸法；我一切智人亦不見色等諸法。」",
    "T25n1509_071:0555a03_31": "是故歎言：「善哉！」",
    "T25n1509_071:0555a03_32": "是時諸天子讚歎般若波羅蜜及行般若波羅蜜者，作是言：「若三千大千世界中眾生皆作信行、法行乃至辟支佛，若智、若斷。",
    "T25n1509_071:0555a06_33": "智者，十智。",
    "T25n1509_071:0555a06_34": "斷者，二種斷：有殘斷、無殘斷；學人有殘斷，無學人無殘斷。",
    "T25n1509_071:0555a08_35": "不如是菩薩一日行深般若波羅蜜。",
    "T25n1509_071:0555a09_36": "何以故？",
    "T25n1509_071:0555a09_37": "是諸賢聖智、斷，皆是菩薩無生法忍。」",
    "T25n1509_071:0555a10_38": "問曰：若諸賢聖智、斷即是無生忍者，何以言不如？",
    "T25n1509_071:0555a11_39": "答曰：信行等人無大悲、捨眾生故不如；無方便力，不能於涅槃自反。",
    "T25n1509_071:0555a13_40": "譬如眾水會恒河俱入大海，欲入海時水勢湊急，眾生在中無能自反，惟有大力者乃能自出。",
    "T25n1509_071:0555a15_41": "復次，諸餘賢聖智、斷成就，菩薩始得無生忍而力能過之，是故勝。",
    "T25n1509_071:0555a16_42": "智、斷功德雖成就，不及菩薩初忍；譬如大臣功業雖大，不及太子。",
    "T25n1509_071:0555a18_43": "復次，煖、頂、忍法是小乘初門，菩薩法忍是大乘初門；聲聞、辟支佛雖終成，尚不及菩薩初入道門，何況成佛！",
    "T25n1509_071:0555a20_44": "問曰：聲聞、辟支佛法是小乘，菩薩是大乘，云何言「二乘智斷即是菩薩無生忍」？",
    "T25n1509_071:0555a22_45": "答曰：所緣同，如、法性、實際亦同。",
    "T25n1509_071:0555a23_46": "利鈍智慧為異，又有無量功德及大悲心守護故勝。",
    "T25n1509_071:0555a24_47": "餘種種說，是讚般若波羅蜜。",
    "T25n1509_071:0555a25_48": "行般若波羅蜜人有上、中、下：下者，聞般若波羅蜜直信聽受，不問中義；中者，既聞已，問義而不能行；上者，聞、解、能行。",
    "T25n1509_071:0555a28_49": "下者，雖得人身，聞般若疑悔難悟，根鈍、福薄故；中者，得人身，聞般若，一心信樂，能知義趣，從一日至四、五日，心能堅固；過是已往不能信樂，或欲聞、或不欲聞，以其宿世雖解義而不能行，根鈍、福薄故；上者，得人身，聞般若，心即深解，信樂不捨，常隨法師。",
    "T25n1509_071:0555b05_50": "上二種菩薩不能得上地故，當墮二乘，不為般若所守護故。",
    "T25n1509_071:0555b06_51": "為更明了是事故，佛於後品中為作譬喻：「如大海水中船破，若得所依則能渡，不得所依則不能渡。」",
    "T25n1509_071:0555b10_0": "大智度論釋譬喻品第五十一",
    "T25n1509_071:0555b11_0": "【經】佛告須菩提：「譬如大海中船破壞，其中人若不取木、不取器物、不取浮囊、不取死屍，須菩提！",
    "T25n1509_071:0555b13_1": "當知是人不到彼岸，沒海中死。",
    "T25n1509_071:0555b13_2": "須菩提！",
    "T25n1509_071:0555b14_3": "若船破時，其中人取木、取器物、浮囊、死屍者，當知是人終不沒死，安隱無礙，得到彼岸。",
    "T25n1509_071:0555b16_4": "須菩提！",
    "T25n1509_071:0555b16_5": "求佛道善男子、善女人亦復如是，若但有信樂，不依深般若波羅蜜，不書、不讀、不誦、不正憶念；不依禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，不書、不讀、不誦、不正憶念；乃至不依一切種智，不書、不讀、不誦、不正憶念。",
    "T25n1509_071:0555b21_6": "須菩提！",
    "T25n1509_071:0555b21_7": "當知是善男子中道衰耗，是人未到一切種智，於聲聞、辟支佛地取證。",
    "T25n1509_071:0555b23_8": "須菩提！",
    "T25n1509_071:0555b23_9": "若有求佛道善男子、善女人為阿耨多羅三藐三菩提故，有信、有忍、有淨心、有深心、有欲、有解、有捨、有精進，是人依深般若波羅蜜，書、持、讀、誦、說、正憶念；是善男子、善女人為阿耨多羅三藐三菩提故，有諸信、忍、淨心、深心、欲、解、捨、精進，為深般若波羅蜜所護乃至一切種智所護故，終不中道衰耗，過聲聞、辟支佛地，能淨佛世界、成就眾生，當得阿耨多羅三藐三菩提。",
    "T25n1509_071:0555c02_10": "「須菩提！",
    "T25n1509_071:0555c03_11": "譬如男子、女人持坏瓶取水，當知是瓶不久爛壞。",
    "T25n1509_071:0555c04_12": "何以故？",
    "T25n1509_071:0555c04_13": "是瓶未熟故，還歸於地。",
    "T25n1509_071:0555c04_14": "如是，須菩提！",
    "T25n1509_071:0555c05_15": "善男子、善女人雖有為阿耨多羅三藐三菩提心，有信、有忍、有淨心、有深心、有欲、有解、有捨、有精進，不為般若波羅蜜、方便力所守護，不為禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜所守護，不為內空乃至無法有法空、四念處乃至八聖道分、佛十力乃至一切種智所守護。",
    "T25n1509_071:0555c11_16": "須菩提！",
    "T25n1509_071:0555c12_0": "當知是人中道衰耗，墮聲聞、辟支佛地。",
    "T25n1509_071:0555c12_1": "「須菩提！",
    "T25n1509_071:0555c13_2": "譬如男子女人持熟瓶取水，若河、若井、若池、若泉，當知是瓶持水安隱。",
    "T25n1509_071:0555c14_3": "何以故？",
    "T25n1509_071:0555c14_4": "是瓶成熟故。",
    "T25n1509_071:0555c15_5": "如是，須菩提！",
    "T25n1509_071:0555c15_6": "善男子、善女人求阿耨多羅三藐三菩提，有諸信、忍、淨心、深心、欲、解、捨、精進，為般若波羅蜜、方便力所護，為禪定、精進、忍、戒、施乃至一切種智所護故。",
    "T25n1509_071:0555c18_7": "須菩提！",
    "T25n1509_071:0555c19_8": "當知是人不中道衰耗，過聲聞、辟支佛地，能淨世界、成就眾生，得阿耨多羅三藐三菩提。」",
    "T25n1509_071:0555c21_9": "「須菩提！",
    "T25n1509_071:0555c21_10": "譬如大海邊船未莊治，便持財物著上，須菩提！",
    "T25n1509_071:0555c22_11": "當知是船中道壞沒，船與財物各在一處；是估客無方便力故，亡其重寶。",
    "T25n1509_071:0555c24_0": "如是，須菩提！",
    "T25n1509_071:0555c24_1": "是求佛道善男子、善女人雖有為阿耨多羅三藐三菩提心，有信、忍、淨心、深心、欲、解、捨、精進，不為般若波羅蜜、方便力所守護，乃至不為一切種智所守護故，當知是人中道衰耗，失大珍寶。",
    "T25n1509_071:0555c28_2": "大珍寶者，所謂一切種智。",
    "T25n1509_071:0555c29_3": "衰耗者，墮聲聞、辟支佛地。",
    "T25n1509_071:0555c29_4": "須菩提！",
    "T25n1509_071:0555c29_5": "譬如人有智方便莊治海邊大船，然後推著水中，持財物著上而去，當知是船不中道沒壞，必得安隱到所至處。",
    "T25n1509_071:0556a03_6": "如是，須菩提！",
    "T25n1509_071:0556a03_7": "善男子、善女人為阿耨多羅三藐三菩提，有信、忍、淨心、深心、欲、解、捨、精進，為般若波羅蜜、方便力所護，為禪、精進、忍、持戒、施乃至一切種智所護故，當知是菩薩得到阿耨多羅三藐三菩提，不中道墮聲聞、辟支佛地。",
    "T25n1509_071:0556a08_8": "「須菩提！",
    "T25n1509_071:0556a08_9": "譬如有人年百二十歲，年耆根熟，又有風、冷、熱病、若雜病。",
    "T25n1509_071:0556a10_10": "須菩提！",
    "T25n1509_071:0556a10_11": "於汝意云何？",
    "T25n1509_071:0556a10_12": "是人能從床起不？」",
    "T25n1509_071:0556a10_13": "須菩提言：「不能。」",
    "T25n1509_071:0556a11_14": "佛言：「是人或能起者，云何？」",
    "T25n1509_071:0556a11_15": "須菩提言：「是人雖能起，不能遠行若十里、若二十里，以其老病故。」",
    "T25n1509_071:0556a13_16": "「如是，須菩提！",
    "T25n1509_071:0556a13_17": "善男子、善女人雖有為阿耨多羅三藐三菩提心，有信、忍、淨心、深心、欲、解、捨、精進，不為般若波羅蜜、方便力所守護，乃至不為一切種智所守護故，當知是人中道墮聲聞、辟支佛地。",
    "T25n1509_071:0556a17_18": "何以故？",
    "T25n1509_071:0556a18_0": "不為般若波羅蜜、方便力所守護故。",
    "T25n1509_071:0556a18_1": "須菩提！",
    "T25n1509_071:0556a19_0": "如向老人百二十歲，年耆根熟，又有風、冷、熱病、若雜病，是人欲起行，有兩健人各扶一腋，語老人言：『莫有所難，隨所欲至，我等二人終不相捨。』",
    "T25n1509_071:0556a22_1": "如是，須菩提！",
    "T25n1509_071:0556a22_2": "若善男子、善女人為阿耨多羅三藐三菩提，有信、忍、淨心、深心、欲、解、捨、精進，為般若波羅蜜、方便力所護，乃至為一切種智所護，當知是人不中道墮聲聞、辟支佛地，能到是處，所謂阿耨多羅三藐三菩提。」",
    "T25n1509_071:0556a28_0": "【論】釋曰：菩薩有二種：一者、得諸法實相；二者、雖未得實相，於佛道中有信、有忍、有淨心、有深心、有欲、有解、有捨、有精進。",
    "T25n1509_071:0556b01_1": "「信」者，信罪福業因緣果報，信行六波羅蜜得阿耨多羅三藐三菩提。",
    "T25n1509_071:0556b03_2": "有人雖信佛道，思惟、籌量，心不能忍，是故說「有忍」。",
    "T25n1509_071:0556b04_3": "有人雖忍，邪疑未斷故心濁不淨，是故說「有淨」。",
    "T25n1509_071:0556b05_4": "有人雖信、忍、心淨，而有淺、有深，是故說「深心」。",
    "T25n1509_071:0556b06_5": "四事因緣故，一心欲得無上道，不欲餘事，是故說「有欲」。",
    "T25n1509_071:0556b08_6": "了了決定知無上道為大、世間餘事為小，是故說「有解」。",
    "T25n1509_071:0556b09_7": "以欲、解定心故，捨財及捨諸惡心、慳、恚等煩惱，是故說「捨」。",
    "T25n1509_071:0556b11_0": "為捨故常能「精進」。",
    "T25n1509_071:0556b11_1": "有如是等諸功德。",
    "T25n1509_071:0556b11_2": "若不得般若波羅蜜，若身壞命終時，若惡知識沮壞，則失菩薩道；世間功德故受世間果報，然後墮聲聞、辟支佛地，不能至無上道。",
    "T25n1509_071:0556b15_3": "此中佛自說五譬喻：「船」是行者身。",
    "T25n1509_071:0556b15_4": "「浮囊等物」即是般若、方便。",
    "T25n1509_071:0556b16_5": "「瓶」是菩薩道。",
    "T25n1509_071:0556b16_6": "般若、方便是火。",
    "T25n1509_071:0556b17_7": "未與般若、方便和合故，不能受持六波羅蜜功德水至無上道。",
    "T25n1509_071:0556b18_8": "「不補治船」，是菩薩無方便。",
    "T25n1509_071:0556b19_9": "信等功德寶物，是五波羅蜜等諸善法船。",
    "T25n1509_071:0556b20_10": "寶異處者，與本願乖異，或受人天樂、或墮二乘。",
    "T25n1509_071:0556b21_11": "大利者，所謂一切智等佛法寶。",
    "T25n1509_071:0556b22_12": "「老病人」是有信等功德菩薩。",
    "T25n1509_071:0556b22_13": "不斷六十二邪見故名老；不斷百八等諸煩惱故名病。",
    "T25n1509_071:0556b24_14": "從床起者，從三界床起，我當作佛。",
    "T25n1509_071:0556b24_15": "以邪見煩惱因緣故不能成菩薩道。",
    "T25n1509_071:0556b25_16": "二人者，般若及方便。",
    "T25n1509_071:0556b26_17": "般若波羅蜜能滅諸邪見、煩惱、戲論，將至畢竟空中。",
    "T25n1509_071:0556b27_18": "方便將出畢竟空。",
    "T25n1509_071:0556b28_0": "【經】爾時，佛語須菩提言：「善哉！",
    "T25n1509_071:0556b28_1": "善哉！",
    "T25n1509_071:0556b28_2": "須菩提！",
    "T25n1509_071:0556b29_0": "汝為諸菩薩摩訶薩問佛是事。",
    "T25n1509_071:0556b29_1": "須菩提！",
    "T25n1509_071:0556b29_2": "若有求佛道善男子、善女人，從初發意已來，以我我所心布施、持戒、忍辱、精進、禪定、智慧；是善男子、善女人布施時作是念：『我是施主，我施是人，我施是物。",
    "T25n1509_071:0556c04_3": "我持戒，我修忍，我精進，我入禪，我修智慧。』",
    "T25n1509_071:0556c05_4": "是善男子、善女人念『有是施，是我施』，乃至念『有是慧，是我慧』。",
    "T25n1509_071:0556c06_5": "何以故？",
    "T25n1509_071:0556c06_6": "檀波羅蜜中無如是分別，遠離此彼岸是檀波羅蜜相；尸羅波羅蜜、羼提波羅蜜、毘梨耶波羅蜜、禪波羅蜜，般若波羅蜜中無如是分別。",
    "T25n1509_071:0556c09_7": "何以故？",
    "T25n1509_071:0556c09_8": "遠離此彼岸是般若波羅蜜相。",
    "T25n1509_071:0556c10_9": "是人不知此岸、不知彼岸，是人不為檀波羅蜜乃至不為一切種智所護故，墮聲聞、辟支佛地，不能到薩婆若。",
    "T25n1509_071:0556c13_10": "「須菩提！",
    "T25n1509_071:0556c13_11": "云何求佛道人無方便？",
    "T25n1509_071:0556c13_12": "須菩提！",
    "T25n1509_071:0556c14_0": "求佛道人從初發心已來無方便行布施、持戒、忍辱、精進、禪定、修智慧。",
    "T25n1509_071:0556c15_1": "是人作如是念：『我布施，施是人，以是物施；我持戒、修忍辱、勤精進、入禪定，修智慧、如是修智慧。』",
    "T25n1509_071:0556c17_2": "是人念有是施、是我施，以是施自高；念有是戒、是我戒，以是戒自高；念有是忍、是我忍，以是忍自高；念有是精進、是我精進，以是精進自高；念有是禪定、是我禪定，以是禪定自高；念有是慧、是我慧，以是慧自高。",
    "T25n1509_071:0556c22_3": "何以故？",
    "T25n1509_071:0556c22_4": "檀波羅蜜中無如是分別，遠離此彼岸是檀波羅蜜相；遠離此彼岸是尸羅波羅蜜相；遠離此彼岸是羼提波羅蜜相；遠離此彼岸是毘梨耶波羅蜜相；遠離此彼岸是禪波羅蜜相；遠離此彼岸是般若波羅蜜相。",
    "T25n1509_071:0556c27_5": "何以故？",
    "T25n1509_071:0556c27_6": "般若波羅蜜中無如是憶念分別。",
    "T25n1509_071:0556c28_7": "是求佛道善男子、善女人不知此岸、不知彼岸，是人不為檀波羅蜜所護，不為尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜所護故，乃至不為一切種智所護故，或墮聲聞道中、或墮辟支佛道中，不能得到薩婆若。",
    "T25n1509_071:0557a04_8": "如是，須菩提！",
    "T25n1509_071:0557a04_9": "菩薩摩訶薩不為般若波羅蜜、方便力所守護故，或墮聲聞地、或墮辟支佛道中。」",
    "T25n1509_071:0557a06_10": "「須菩提！",
    "T25n1509_071:0557a06_11": "云何菩薩摩訶薩為般若波羅蜜、方便力所守護故，不墮聲聞、辟支佛道中，疾得阿耨多羅三藐三菩提？",
    "T25n1509_071:0557a09_12": "須菩提！",
    "T25n1509_071:0557a09_13": "菩薩從初已來，以方便力布施，無我、我所心布施，乃至無我、我所心修智慧；是人不作是念：『我有是施，是我施。』",
    "T25n1509_071:0557a11_14": "不以是施自高；乃至般若波羅蜜亦如是。",
    "T25n1509_071:0557a12_15": "是菩薩不念『我布施』，不念『我施是人，用是物施』；不念『我持戒，有是戒』；不念『我忍辱，有是忍辱』；不念『我精進，有是精進』；不念『我禪定，有是禪定』；不念『我修智慧，有是智慧。』",
    "T25n1509_071:0557a16_16": "何以故？",
    "T25n1509_071:0557a16_17": "是檀波羅蜜中無如是分別，遠離此彼岸是檀波羅蜜相；遠離此彼岸是尸羅波羅蜜相；遠離此彼岸是羼提波羅蜜相；遠離此彼岸是毘梨耶波羅蜜相；遠離此彼岸是禪波羅蜜相；遠離此彼岸是般若波羅蜜相。",
    "T25n1509_071:0557a21_18": "何以故？",
    "T25n1509_071:0557a22_19": "是般若波羅蜜中無如是憶想分別。",
    "T25n1509_071:0557a22_20": "是菩薩摩訶薩知此岸、知彼岸，是人為檀波羅蜜所護、為尸羅波羅蜜所護、為羼提波羅蜜所護、為毘梨耶波羅蜜所護、為禪波羅蜜所護、為般若波羅蜜所護，乃至為一切種智所護故，不墮聲聞、辟支佛地，得到薩婆若。",
    "T25n1509_071:0557a28_0": "如是，須菩提！",
    "T25n1509_071:0557a28_1": "菩薩摩訶薩為般若波羅蜜、方便力所護故，不墮聲聞、辟支佛地，疾得阿耨多羅三藐三菩提。」",
    "T25n1509_071:0557b02_0": "【論】釋曰：爾時，佛可須菩提意，更說失行因緣：「菩薩雖行信等善法，亦不得無上道，所謂以我、我所心行六波羅蜜故。」",
    "T25n1509_071:0557b04_1": "是中無分別此岸、彼岸，以遠離相是般若波羅蜜；而分別著行，是為失。",
    "T25n1509_071:0557b06_2": "上佛雖說無方便義，不說無方便名；欲令是事明了故，命須菩提：「云何有方便、無方便？」",
    "T25n1509_071:0557b08_3": "內無我、我所心，外觀一切法空不取相，般若、方便乃至一切種智守護菩薩故，名有方便。",
    "T25n1509_071:0557b10_4": "守護者，五波羅蜜邊得功德力，般若波羅蜜邊得智慧力——以二因緣故不失道。",
    "T25n1509_071:0557b13_0": "大智度論釋善知識品第五十二",
    "T25n1509_071:0557b14_0": "【經】爾時，須菩提白佛言：「世尊！",
    "T25n1509_071:0557b14_1": "新學菩薩摩訶薩云何應學般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜？」",
    "T25n1509_071:0557b18_0": "佛告須菩提：「新學菩薩摩訶薩若欲學般若波羅蜜，禪、精進、忍、戒、檀波羅蜜，先當親近、供養善知識能說是深般若波羅蜜者。",
    "T25n1509_071:0557b20_1": "是人作是教：『汝善男子！",
    "T25n1509_071:0557b21_2": "所有布施，一切迴向阿耨多羅三藐三菩提；善男子！",
    "T25n1509_071:0557b22_3": "所有持戒、忍辱、精進、禪定、智慧，一切迴向阿耨多羅三藐三菩提。",
    "T25n1509_071:0557b24_4": "汝莫以色是阿耨多羅三藐三菩提，莫以受、想、行、識是阿耨多羅三藐三菩提；莫以檀波羅蜜是阿耨多羅三藐三菩提，莫以尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜是阿耨多羅三藐三菩提；莫以內空乃至無法有法空是阿耨多羅三藐三菩提；莫以四念處、四正勤、四如意足、五根、五力、七覺分、八聖道分是阿耨多羅三藐三菩提；莫以四禪、四無量心、四無色定、五神通是阿耨多羅三藐三菩提；莫以佛十力乃至十八不共法是阿耨多羅三藐三菩提。",
    "T25n1509_071:0557c06_5": "所以者何？",
    "T25n1509_071:0557c06_6": "不取色便得阿耨多羅三藐三菩提，不取受、想、行、識便得阿耨多羅三藐三菩提；不取檀波羅蜜乃至般若波羅蜜便得阿耨多羅三藐三菩提；不取內空乃至無法有法空；不取四念處乃至十八不共法便得阿耨多羅三藐三菩提。",
    "T25n1509_071:0557c11_7": "善男子！",
    "T25n1509_071:0557c11_8": "行是深般若波羅蜜時莫貪色。",
    "T25n1509_071:0557c12_9": "何以故？",
    "T25n1509_071:0557c12_10": "善男子！",
    "T25n1509_071:0557c12_11": "是色非可貪者。",
    "T25n1509_071:0557c13_12": "莫貪受、想、行、識。",
    "T25n1509_071:0557c13_13": "何以故？",
    "T25n1509_071:0557c13_14": "受、想、行、識非可貪者。",
    "T25n1509_071:0557c14_15": "善男子！",
    "T25n1509_071:0557c14_16": "莫貪檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；莫貪內空乃至無法有法空，莫貪四念處乃至八聖道分，莫貪四禪、四無量心、四無色定、五神通，莫貪佛十力乃至一切種智。",
    "T25n1509_071:0557c19_17": "何以故？",
    "T25n1509_071:0557c19_18": "一切種智非可貪者。",
    "T25n1509_071:0557c19_19": "善男子！",
    "T25n1509_071:0557c20_0": "莫貪須陀洹果乃至阿羅漢果，莫貪辟支佛道，莫貪菩薩法位，莫貪阿耨多羅三藐三菩提。",
    "T25n1509_071:0557c22_1": "何以故？",
    "T25n1509_071:0557c22_2": "阿耨多羅三藐三菩提非可貪者。",
    "T25n1509_071:0557c23_3": "所以者何？",
    "T25n1509_071:0557c23_4": "諸法性空故。』」",
    "T25n1509_071:0557c24_0": "【論】問曰：須菩提問新學所行，佛何以乃答菩薩久行微妙事——所謂「不取一切法，一切法性空故」？",
    "T25n1509_071:0557c26_1": "答曰：諸法性空有二種：一者、大菩薩所得；二者、小菩薩所學柔順忍，以智慧發心。",
    "T25n1509_071:0557c28_2": "此中但說小菩薩所學空。",
    "T25n1509_071:0557c28_3": "復次，有實智慧氣分，佛數為菩薩；若無者，雖久行餘功德，不數為菩薩。",
    "T25n1509_071:0558a01_4": "譬如佛說聲聞法中頂法相：於三寶中有少信是名頂法；是信過煖法，修禪定生，以色界心得；於佛無礙解脫是為小，於凡夫為大。",
    "T25n1509_071:0558a04_5": "如是新發意菩薩得般若波羅蜜氣味故能受化，名為新學；過五波羅蜜功德；於凡夫為大，於佛為小。",
    "T25n1509_071:0558a07_6": "復次，佛不直說諸法性空，先教供養、親近善知識；善知識為說五波羅蜜功德。",
    "T25n1509_071:0558a08_7": "善知識雖種種教化，佛但稱其不壞法，所謂於色等諸法不貪、不著、不取。",
    "T25n1509_071:0558a10_8": "譬如金翅鳥子始生，從一須彌至一須彌；菩薩亦如是，初學能生如是深智，何況久學！",
    "T25n1509_071:0558a12_9": "又如小火能燒，何況大者！",
    "T25n1509_071:0558a13_10": "菩薩亦如是，新學時能以般若轉世間法令畢竟空，燒諸煩惱，何況得力具足！",
    "T25n1509_071:0558a16_0": "【經】須菩提白佛言：「世尊！",
    "T25n1509_071:0558a16_1": "諸菩薩摩訶薩能為難事——於一切性空法中求阿耨多羅三藐三菩提，欲得阿耨多羅三藐三菩提。」",
    "T25n1509_071:0558a18_2": "佛言：「如是！",
    "T25n1509_071:0558a19_3": "如是！",
    "T25n1509_071:0558a19_4": "須菩提！",
    "T25n1509_071:0558a19_5": "菩薩摩訶薩能為難事——於一切性空法中求阿耨多羅三藐三菩提，欲得阿耨多羅三藐三菩提。",
    "T25n1509_071:0558a21_6": "須菩提！",
    "T25n1509_071:0558a21_7": "諸菩薩摩訶薩為安隱世間故，發阿耨多羅三藐三菩提心；為安樂世間故、為救世間故、為世間歸故、為世間依處故、為世間洲故、為世間將導故、為世間究竟道故、為世間趣故，發阿耨多羅三藐三菩提心。",
    "T25n1509_071:0558a26_8": "「須菩提！",
    "T25n1509_071:0558a26_9": "云何菩薩摩訶薩為安隱世間故發阿耨多羅三藐三菩提心？",
    "T25n1509_071:0558a28_10": "須菩提！",
    "T25n1509_071:0558a28_11": "菩薩摩訶薩得阿耨多羅三藐三菩提時，拔出六道眾生，著無畏岸涅槃處。",
    "T25n1509_071:0558b01_12": "須菩提！",
    "T25n1509_071:0558b01_13": "是為菩薩摩訶薩為安隱世間故發阿耨多羅三藐三菩提心。",
    "T25n1509_071:0558b02_14": "「云何菩薩摩訶薩為安樂世間故發阿耨多羅三藐三菩提心？",
    "T25n1509_071:0558b04_15": "須菩提！",
    "T25n1509_071:0558b04_16": "菩薩摩訶薩得阿耨多羅三藐三菩提時，拔出眾生種種憂苦愁惱，著無畏岸涅槃處。",
    "T25n1509_071:0558b06_17": "須菩提！",
    "T25n1509_071:0558b06_18": "是為菩薩摩訶薩為安樂世間故發阿耨多羅三藐三菩提心。",
    "T25n1509_071:0558b07_19": "「云何菩薩摩訶薩為救世間故發阿耨多羅三藐三菩提心？",
    "T25n1509_071:0558b09_20": "須菩提！",
    "T25n1509_071:0558b09_21": "菩薩摩訶薩得阿耨多羅三藐三菩提時，救眾生生死中種種苦，亦為斷是苦故而為說法；眾生聞法，漸以三乘而得度脫。",
    "T25n1509_071:0558b12_0": "須菩提！",
    "T25n1509_071:0558b12_1": "是為菩薩摩訶薩為救世間故發阿耨多羅三藐三菩提心。",
    "T25n1509_071:0558b13_2": "「云何菩薩摩訶薩為世間歸故發阿耨多羅三藐三菩提心？",
    "T25n1509_071:0558b14_3": "須菩提！",
    "T25n1509_071:0558b15_4": "菩薩摩訶薩得阿耨多羅三藐三菩提時，拔出眾生生老病死相、憂悲愁惱法，著無畏岸涅槃處。",
    "T25n1509_071:0558b17_5": "須菩提！",
    "T25n1509_071:0558b17_6": "是為菩薩摩訶薩為世間歸故發阿耨多羅三藐三菩提心。",
    "T25n1509_071:0558b18_7": "「云何菩薩摩訶薩為世間依處故發阿耨多羅三藐三菩提心？",
    "T25n1509_071:0558b20_8": "須菩提！",
    "T25n1509_071:0558b20_9": "菩薩摩訶薩得阿耨多羅三藐三菩提時，為眾生說一切法無依處。",
    "T25n1509_071:0558b21_10": "須菩提！",
    "T25n1509_071:0558b22_11": "是為菩薩摩訶薩為世間依處故發阿耨多羅三藐三菩提心。」",
    "T25n1509_071:0558b23_12": "須菩提白佛言：「世尊！",
    "T25n1509_071:0558b24_0": "云何一切法無依處？」",
    "T25n1509_071:0558b24_1": "佛言：「色不相續即是色無生，色無生即是色不滅，色不滅即是色無依處；受、想、行、識乃至一切種智亦如是。",
    "T25n1509_071:0558b26_2": "須菩提！",
    "T25n1509_071:0558b27_3": "是為菩薩摩訶薩為世間依處故發阿耨多羅三藐三菩提心。",
    "T25n1509_071:0558b28_4": "云何菩薩摩訶薩為世間究竟道故發阿耨多羅三藐三菩提心？",
    "T25n1509_071:0558c01_0": "須菩提！",
    "T25n1509_071:0558c01_1": "若菩薩摩訶薩得阿耨多羅三藐三菩提時，為眾生說如是法：色究竟相非是色，受、想、行、識，乃至一切種智究竟相非是一切種智。",
    "T25n1509_071:0558c04_2": "須菩提！",
    "T25n1509_071:0558c04_3": "如究竟相，一切法相亦如是。」",
    "T25n1509_071:0558c05_0": "須菩提言：「世尊！",
    "T25n1509_071:0558c05_1": "若一切法如究竟相者，諸菩薩摩訶薩皆應得阿耨多羅三藐三菩提。",
    "T25n1509_071:0558c07_0": "何以故？",
    "T25n1509_071:0558c07_1": "世尊！",
    "T25n1509_071:0558c07_2": "色究竟相中無有分別，受、想、行、識究竟相中無有分別，乃至一切種智究竟相中無有分別——所謂是色，是受、想、行、識，乃至是一切種智。」",
    "T25n1509_071:0558c10_3": "佛告須菩提：「如是！",
    "T25n1509_071:0558c10_4": "如是！",
    "T25n1509_071:0558c10_5": "色究竟相中無有分別，受、想、行、識乃至一切種智究竟相中無有分別——所謂是色乃至是一切種智。",
    "T25n1509_071:0558c13_6": "須菩提！",
    "T25n1509_071:0558c13_7": "是為菩薩摩訶薩難事。",
    "T25n1509_071:0558c13_8": "如是觀諸法寂滅相而心不沒不却。",
    "T25n1509_071:0558c14_9": "何以故？",
    "T25n1509_071:0558c14_10": "是菩薩摩訶薩作是念：『是諸深法，我應如是知，得阿耨多羅三藐三菩提；如是寂滅微妙法，當為眾生說。』",
    "T25n1509_071:0558c17_11": "是為菩薩摩訶薩為世間究竟道故發阿耨多羅三藐三菩提心。",
    "T25n1509_071:0558c18_12": "「云何菩薩摩訶薩為世間洲故發阿耨多羅三藐三菩提心？",
    "T25n1509_071:0558c20_13": "須菩提！",
    "T25n1509_071:0558c20_14": "若江河大海，四邊水斷，是名為洲。",
    "T25n1509_071:0558c21_15": "須菩提！",
    "T25n1509_071:0558c21_16": "色亦如是前後際斷，受、想、行、識前後際斷，乃至一切種智前後際斷。",
    "T25n1509_071:0558c22_17": "以是前後際斷故，一切法亦斷。",
    "T25n1509_071:0558c23_18": "須菩提！",
    "T25n1509_071:0558c23_19": "是一切法前後際斷故，即是寂滅、即是妙寶——所謂空、無所得、愛盡無餘、離欲、涅槃。",
    "T25n1509_071:0558c25_20": "須菩提！",
    "T25n1509_071:0558c25_21": "菩薩摩訶薩得阿耨多羅三藐三菩提時，以寂滅微妙法為眾生說。",
    "T25n1509_071:0558c27_22": "須菩提！",
    "T25n1509_071:0558c27_23": "是為菩薩摩訶薩為世間洲故發阿耨多羅三藐三菩提心。",
    "T25n1509_071:0558c28_24": "「云何菩薩摩訶薩為世間將導故發阿耨多羅三藐三菩提心？",
    "T25n1509_071:0559a01_25": "須菩提！",
    "T25n1509_071:0559a01_26": "菩薩摩訶薩得阿耨多羅三藐三菩提時，為眾生說色不生不滅、不垢不淨，說受想行識不生不滅、不垢不淨；說十二處、十八界、四念處乃至八聖道分、四禪、四無量心、四無色定、五神通不生不滅、不垢不淨；說須陀洹果乃至阿羅漢果、辟支佛道不生不滅、不垢不淨；說佛十力乃至一切種智不生不滅、不垢不淨。",
    "T25n1509_071:0559a08_27": "須菩提！",
    "T25n1509_071:0559a08_28": "是為菩薩摩訶薩為世間將導故發阿耨多羅三藐三菩提心。」",
    "T25n1509_071:0559a11_0": "【論】釋曰：須菩提發希有心白佛言：「諸菩薩未斷煩惱、大悲未具、未得阿鞞跋致，知諸法本性空而能發無上道心，是事甚難。」",
    "T25n1509_071:0559a13_1": "佛可其言：「如是！」",
    "T25n1509_071:0559a14_2": "更讚菩薩希有因緣，所謂菩薩安穩世間故發心。",
    "T25n1509_071:0559a15_3": "「安穩」者，能破一切煩惱，究竟不變失；譬如良藥能破病，不問甘苦，以能究竟除病、安穩故。",
    "T25n1509_071:0559a17_4": "佛能使眾生常安穩，不期一世、二世。",
    "T25n1509_071:0559a18_5": "世間樂者，有法雖安穩而不樂，有法今世苦、後世樂。",
    "T25n1509_071:0559a19_6": "如服苦藥，腹中安穩、口中不美。",
    "T25n1509_071:0559a20_7": "是故說：「佛能與今世、後世樂。」",
    "T25n1509_071:0559a21_8": "六道無常相故非安穩，是故說出六道名安穩。",
    "T25n1509_071:0559a22_9": "世間樂著因緣故，久後必生憂惱，不名為樂；涅槃樂，始終無變，故說離憂苦為樂。",
    "T25n1509_071:0559a24_10": "「救世間」者，如人為怨賊所逐，若親戚、若官力能救；眾生亦如是，惡罪諸煩惱因緣及魔民所逐，惟諸佛能說法救護。",
    "T25n1509_071:0559a27_0": "「世間歸」者，如人遇暴風疾雨，必歸房舍；世間種種邪見煩惱等、身心內外苦惱老病死諸憂苦等，若歸佛，佛以種種因緣拔其憂悲苦惱。",
    "T25n1509_071:0559b01_1": "「依處」者，一切有為法從和合因緣生故，無有自力、不可依止。",
    "T25n1509_071:0559b02_2": "眾生為苦所逼來依止佛，佛為說無依止法。",
    "T25n1509_071:0559b03_3": "無依止法者是真實，所謂無餘涅槃，色等五眾滅，更不相續；不相續即是不生不滅，不生不滅即是畢竟空，無依止處。",
    "T25n1509_071:0559b06_4": "問曰：若無依止處，何以說依止？",
    "T25n1509_071:0559b07_5": "答曰：依止有二種：一者、以愛、見等諸煩惱依止有為法，二者、清淨智慧說依止涅槃。",
    "T25n1509_071:0559b09_6": "煩惱見故說無依止。",
    "T25n1509_071:0559b09_7": "「究竟道」者，所謂諸法實相、畢竟空。",
    "T25n1509_071:0559b10_8": "色等法，前際中無，後際中亦無；現在中，凡夫人憶想分別，業果報諸情力故有顛倒見；聖人以智慧眼觀之皆虛誑不實。",
    "T25n1509_071:0559b13_9": "如前、後，中亦爾；若無先後，云何有中？",
    "T25n1509_071:0559b14_10": "能如是為眾生說法，則安處眾生於究竟第一道中。",
    "T25n1509_071:0559b15_11": "「世間洲」者，如洲四邊無地，色等法亦如是，前、後皆不可得；中間，如究竟道中破。",
    "T25n1509_071:0559b17_12": "入前、後空故，中間亦空。",
    "T25n1509_071:0559b17_13": "「水」者，三漏、四流諸煩惱及業果報中一切法。",
    "T25n1509_071:0559b18_14": "畢竟空、無所取，所謂涅槃，是為洲。",
    "T25n1509_071:0559b19_15": "眾生沒在四流水中，佛以八正道船引著涅槃洲上。",
    "T25n1509_071:0559b20_16": "如是種種因緣接度眾生名為「將導」。",
    "T25n1509_071:0559b21_17": "◎◎【經】「云何菩薩摩訶薩為世間趣故發阿耨多羅三藐三菩提心？",
    "T25n1509_071:0559b23_18": "須菩提！",
    "T25n1509_071:0559b23_19": "菩薩摩訶薩得阿耨多羅三藐三菩提時，為眾生說色趣空，說受、想、行、識趣空，乃至說一切種智趣空。",
    "T25n1509_071:0559b25_20": "為眾生說色非趣非不趣。",
    "T25n1509_071:0559b26_21": "何以故？",
    "T25n1509_071:0559b26_22": "是色空相，非趣非不趣。",
    "T25n1509_071:0559b27_23": "說受、想、行、識非趣非不趣。",
    "T25n1509_071:0559b27_24": "何以故？",
    "T25n1509_071:0559b28_0": "是受、想、行、識空相，非趣非不趣。",
    "T25n1509_071:0559b28_1": "乃至一切種智非趣非不趣。",
    "T25n1509_071:0559b29_2": "何以故？",
    "T25n1509_071:0559b29_3": "是一切種智空相，非趣非不趣。",
    "T25n1509_071:0559c01_4": "如是，須菩提！",
    "T25n1509_071:0559c01_5": "菩薩摩訶薩為世間趣故發阿耨多羅三藐三菩提心。",
    "T25n1509_071:0559c02_6": "何以故？",
    "T25n1509_071:0559c03_0": "一切法趣空，是趣不過。",
    "T25n1509_071:0559c03_1": "何以故？",
    "T25n1509_071:0559c03_2": "空中，趣、非趣不可得故。",
    "T25n1509_071:0559c04_3": "須菩提！",
    "T25n1509_071:0559c04_4": "一切法趣無相，是趣不過。",
    "T25n1509_071:0559c05_0": "何以故？",
    "T25n1509_071:0559c05_1": "無相中，趣、非趣不可得故。",
    "T25n1509_071:0559c05_2": "須菩提！",
    "T25n1509_071:0559c06_0": "一切法趣無作，是趣不過。",
    "T25n1509_071:0559c06_1": "何以故？",
    "T25n1509_071:0559c06_2": "無作中，趣、非趣不可得故。",
    "T25n1509_071:0559c07_3": "須菩提！",
    "T25n1509_071:0559c07_4": "一切法趣無起，是趣不過。",
    "T25n1509_071:0559c08_5": "何以故？",
    "T25n1509_071:0559c08_6": "無起中，趣、非趣不可得故。",
    "T25n1509_071:0559c09_7": "須菩提！",
    "T25n1509_071:0559c09_8": "一切法趣無所有、不生不滅、不垢不淨，是趣不過。",
    "T25n1509_071:0559c10_9": "何以故？",
    "T25n1509_071:0559c10_10": "無所有、不生不滅、不垢不淨中，趣、非趣不可得故。",
    "T25n1509_071:0559c11_11": "「須菩提！",
    "T25n1509_071:0559c11_12": "一切法趣夢，是趣不過。",
    "T25n1509_071:0559c12_13": "何以故？",
    "T25n1509_071:0559c12_14": "夢中，趣、非趣不可得故。",
    "T25n1509_071:0559c13_15": "須菩提！",
    "T25n1509_071:0559c13_16": "一切法趣幻、趣嚮、趣影、趣化，趣是趣不過。",
    "T25n1509_071:0559c14_17": "何以故？",
    "T25n1509_071:0559c14_18": "是化等中，趣、非趣不可得故。",
    "T25n1509_071:0559c15_19": "「須菩提！",
    "T25n1509_071:0559c15_20": "一切法趣無量、無邊，是趣不過。",
    "T25n1509_071:0559c16_21": "何以故？",
    "T25n1509_071:0559c16_22": "無量、無邊中，趣、非趣不可得故。",
    "T25n1509_071:0559c17_0": "「須菩提！",
    "T25n1509_071:0559c17_1": "一切法趣不與不取，是趣不過。",
    "T25n1509_071:0559c17_2": "何以故？",
    "T25n1509_071:0559c18_3": "不與不取中，趣、非趣不可得故。",
    "T25n1509_071:0559c18_4": "須菩提！",
    "T25n1509_071:0559c19_0": "一切法趣不舉不下，是趣不過。",
    "T25n1509_071:0559c19_1": "何以故？",
    "T25n1509_071:0559c19_2": "不舉不下中，趣、非趣不可得故。",
    "T25n1509_071:0559c20_3": "須菩提！",
    "T25n1509_071:0559c20_4": "一切法趣不增不減，是趣不過。",
    "T25n1509_071:0559c21_5": "何以故？",
    "T25n1509_071:0559c21_6": "無增無減中，趣、非趣不可得故。",
    "T25n1509_071:0559c22_7": "須菩提！",
    "T25n1509_071:0559c22_8": "一切法趣不來不去，是趣不過。",
    "T25n1509_071:0559c23_9": "何以故？",
    "T25n1509_071:0559c23_10": "不來不去中，趣、非趣不可得故。",
    "T25n1509_071:0559c24_11": "須菩提！",
    "T25n1509_071:0559c24_12": "一切法趣不入不出、不合不散、不著不斷，是趣不過。",
    "T25n1509_071:0559c25_13": "何以故？",
    "T25n1509_071:0559c25_14": "不著不斷中，趣、非趣不可得故。",
    "T25n1509_071:0559c26_15": "「須菩提！",
    "T25n1509_071:0559c26_16": "一切法趣我、眾生、壽命、人、起、使起、作、使作、知者、見者，是趣不過。",
    "T25n1509_071:0559c28_17": "何以故？",
    "T25n1509_071:0559c28_18": "我乃至知者、見者畢竟不可得，何況當有趣、非趣！",
    "T25n1509_071:0559c29_19": "「須菩提！",
    "T25n1509_071:0559c29_20": "一切法趣有常，是趣不過。",
    "T25n1509_071:0560a01_21": "何以故？",
    "T25n1509_071:0560a01_22": "常畢竟不可得，云何當有趣、非趣？",
    "T25n1509_071:0560a02_23": "須菩提！",
    "T25n1509_071:0560a02_24": "一切法趣樂、淨、我，是趣不過。",
    "T25n1509_071:0560a03_25": "何以故？",
    "T25n1509_071:0560a03_26": "樂、淨、我畢竟不可得，云何當有趣、非趣？",
    "T25n1509_071:0560a04_27": "須菩提！",
    "T25n1509_071:0560a04_28": "一切法趣無常、苦、不淨、無我，是趣不過。",
    "T25n1509_071:0560a05_29": "何以故？",
    "T25n1509_071:0560a05_30": "無常、苦、不淨、無我畢竟不可得，云何當有趣、非趣？",
    "T25n1509_071:0560a06_31": "「須菩提！",
    "T25n1509_071:0560a06_32": "一切法趣欲事，是趣不過。",
    "T25n1509_071:0560a07_33": "何以故？",
    "T25n1509_071:0560a07_34": "欲事畢竟不可得，何況當有趣、非趣？",
    "T25n1509_071:0560a08_35": "須菩提！",
    "T25n1509_071:0560a08_36": "一切法趣瞋事、癡事、見事，是趣不過。",
    "T25n1509_071:0560a09_37": "何以故？",
    "T25n1509_071:0560a09_38": "瞋事、癡事、見事畢竟不可得，何況當有趣、非趣？",
    "T25n1509_071:0560a10_39": "「須菩提！",
    "T25n1509_071:0560a11_0": "一切法趣如，是趣不過。",
    "T25n1509_071:0560a11_1": "何以故？",
    "T25n1509_071:0560a11_2": "如中無來無去故。",
    "T25n1509_071:0560a12_3": "須菩提！",
    "T25n1509_071:0560a12_4": "一切法趣法性、實際、不可思議性，是趣不過。",
    "T25n1509_071:0560a13_5": "何以故？",
    "T25n1509_071:0560a13_6": "法性、實際、不可思議性中無來無去故。",
    "T25n1509_071:0560a14_7": "須菩提！",
    "T25n1509_071:0560a14_8": "一切法趣平等，是趣不過。",
    "T25n1509_071:0560a15_9": "何以故？",
    "T25n1509_071:0560a15_10": "平等中，趣、非趣不可得故。",
    "T25n1509_071:0560a15_11": "須菩提！",
    "T25n1509_071:0560a16_12": "一切法趣不動相，是趣不過。",
    "T25n1509_071:0560a16_13": "何以故？",
    "T25n1509_071:0560a17_0": "不動相中，趣、非趣不可得故。",
    "T25n1509_071:0560a17_1": "「須菩提！",
    "T25n1509_071:0560a17_2": "一切法趣色，是趣不過。",
    "T25n1509_071:0560a18_3": "何以故？",
    "T25n1509_071:0560a18_4": "色畢竟不可得，云何當有趣、非趣？",
    "T25n1509_071:0560a19_5": "須菩提！",
    "T25n1509_071:0560a19_6": "一切法趣受、想、行、識，是趣不過。",
    "T25n1509_071:0560a20_7": "何以故？",
    "T25n1509_071:0560a20_8": "受、想、行、識畢竟不可得，云何當有趣、非趣？",
    "T25n1509_071:0560a21_9": "十二處、十八界亦如是。",
    "T25n1509_071:0560a21_10": "「須菩提！",
    "T25n1509_071:0560a22_11": "一切法趣檀波羅蜜，是趣不過。",
    "T25n1509_071:0560a22_12": "何以故？",
    "T25n1509_071:0560a23_0": "檀畢竟不可得故，云何當有趣、非趣？",
    "T25n1509_071:0560a23_1": "須菩提！",
    "T25n1509_071:0560a24_2": "一切法趣尸羅波羅蜜，是趣不過。",
    "T25n1509_071:0560a24_3": "何以故？",
    "T25n1509_071:0560a25_0": "尸羅畢竟不可得故，云何當有趣、非趣？",
    "T25n1509_071:0560a25_1": "須菩提！",
    "T25n1509_071:0560a26_2": "一切法趣羼提波羅蜜，是趣不過。",
    "T25n1509_071:0560a26_3": "何以故？",
    "T25n1509_071:0560a27_0": "羼提畢竟不可得故，云何當有趣、非趣？",
    "T25n1509_071:0560a27_1": "須菩提！",
    "T25n1509_071:0560a28_2": "一切法趣毘梨耶波羅蜜，是趣不過。",
    "T25n1509_071:0560a28_3": "何以故？",
    "T25n1509_071:0560a29_4": "毘梨耶畢竟不可得故，云何當有趣、非趣？",
    "T25n1509_071:0560b01_0": "須菩提！",
    "T25n1509_071:0560b01_1": "一切法趣禪波羅蜜，是趣不過。",
    "T25n1509_071:0560b01_2": "何以故？",
    "T25n1509_071:0560b02_3": "禪畢竟不可得故，云何當有趣、非趣？",
    "T25n1509_071:0560b02_4": "須菩提！",
    "T25n1509_071:0560b03_5": "一切法趣般若波羅蜜，是趣不過。",
    "T25n1509_071:0560b03_6": "何以故？",
    "T25n1509_071:0560b04_7": "般若畢竟不可得故，云何當有趣、非趣？",
    "T25n1509_071:0560b05_0": "「須菩提！",
    "T25n1509_071:0560b05_1": "一切法趣內空，是趣不過。",
    "T25n1509_071:0560b05_2": "何以故？",
    "T25n1509_071:0560b06_0": "內空畢竟不可得故，云何當有趣、非趣？",
    "T25n1509_071:0560b06_1": "須菩提！",
    "T25n1509_071:0560b07_2": "一切法趣外空，是趣不過。",
    "T25n1509_071:0560b07_3": "何以故？",
    "T25n1509_071:0560b07_4": "外空畢竟不可得故，云何當有趣、非趣？",
    "T25n1509_071:0560b08_5": "須菩提！",
    "T25n1509_071:0560b08_6": "一切法趣內外空，是趣不過。",
    "T25n1509_071:0560b09_7": "何以故？",
    "T25n1509_071:0560b09_8": "內外空畢竟不可得故，云何當有趣、非趣？",
    "T25n1509_071:0560b10_9": "乃至一切法趣無法有法空，是趣不過。",
    "T25n1509_071:0560b11_10": "何以故？",
    "T25n1509_071:0560b11_11": "無法有法空畢竟不可得故，云何當有趣、非趣？",
    "T25n1509_071:0560b12_12": "「須菩提！",
    "T25n1509_071:0560b13_0": "一切法趣四念處乃至八聖道分，是趣不過。",
    "T25n1509_071:0560b14_0": "何以故？",
    "T25n1509_071:0560b14_1": "四念處乃至八聖道分畢竟不可得故，云何當有趣、非趣？",
    "T25n1509_071:0560b15_2": "「須菩提！",
    "T25n1509_071:0560b15_3": "一切法趣佛十力乃至一切種智，是趣不過。",
    "T25n1509_071:0560b16_4": "何以故？",
    "T25n1509_071:0560b16_5": "一切種智中，趣、非趣不可得故。",
    "T25n1509_071:0560b17_6": "「須菩提！",
    "T25n1509_071:0560b17_7": "一切法趣須陀洹果、斯陀含果、阿那含果、阿羅漢果、辟支佛道，是趣不過。",
    "T25n1509_071:0560b19_8": "何以故？",
    "T25n1509_071:0560b19_9": "須陀洹果乃至辟支佛道中，趣、非趣不可得故。",
    "T25n1509_071:0560b20_10": "須菩提！",
    "T25n1509_071:0560b20_11": "一切法趣阿耨多羅三藐三菩提，是趣不過。",
    "T25n1509_071:0560b21_12": "何以故？",
    "T25n1509_071:0560b21_13": "阿耨多羅三藐三菩提中，趣、非趣不可得故。",
    "T25n1509_071:0560b22_14": "須菩提！",
    "T25n1509_071:0560b23_15": "一切法趣須陀洹乃至佛，是趣不過。",
    "T25n1509_071:0560b23_16": "何以故？",
    "T25n1509_071:0560b24_17": "須陀洹乃至佛中，趣、非趣不可得故。」",
    "T25n1509_071:0560b24_18": "須菩提白佛言：「世尊！",
    "T25n1509_071:0560b25_19": "是深般若波羅蜜誰能信解者？」",
    "T25n1509_071:0560b26_20": "佛告須菩提：「有菩薩摩訶薩先於諸佛所久行六波羅蜜、善根純熟、供養無數百千萬億諸佛、與善知識相隨，是輩人能信解深般若波羅蜜。」",
    "T25n1509_071:0560b29_21": "須菩提白佛言：「世尊！",
    "T25n1509_071:0560b29_22": "能信解是深般若波羅蜜者，有何等性、何等相、何等貌？」",
    "T25n1509_071:0560c02_23": "佛言：「欲、瞋、癡斷離是性、相、貌，是菩薩摩訶薩則能信解深般若波羅蜜。」",
    "T25n1509_071:0560c04_0": "【論】問曰：上諸事中略說，今「趣」中何以廣說？",
    "T25n1509_071:0560c05_0": "答曰：「趣」是總上九事之會歸，是故多說。",
    "T25n1509_071:0560c06_0": "復次，安樂等及趣皆同一義，俱出眾生著涅槃故。",
    "T25n1509_071:0560c07_1": "若事事廣說則不可盡，「趣」最在後故廣說；當知餘者亦皆應廣說。",
    "T25n1509_071:0560c08_2": "「色等法趣空」者，如虛空但有名而無法；色等法亦爾，終歸於空。",
    "T25n1509_071:0560c10_3": "諸法究竟相必空故，餘者皆虛妄。",
    "T25n1509_071:0560c11_4": "如人初雖有善言，久久乃知情實；色等諸法亦如是，入無餘涅槃時與虛空無異，當知先亦如是，但凡夫顛倒果報故見異。",
    "T25n1509_071:0560c14_5": "一切法無有過出空等諸相，如人欲出過虛空不可得。",
    "T25n1509_071:0560c15_6": "我等十六名，皆因五眾和合假有此名，無有實法，云何當有趣、非趣？",
    "T25n1509_071:0560c17_7": "若常、淨、樂、我等四顛倒破四聖行。",
    "T25n1509_071:0560c17_8": "如常等四法不可得，以顛倒故；色等諸法亦如是。",
    "T25n1509_071:0560c19_0": "如常等不可得，無常等從常等出故亦不可得。",
    "T25n1509_071:0560c20_1": "是故說：「一切法趣常等、趣無常等。」",
    "T25n1509_071:0560c20_2": "須菩提問佛：「是法甚深微細，誰當信解者？」",
    "T25n1509_071:0560c21_3": "佛答說：「久行等因緣能信。」",
    "T25n1509_071:0560c22_4": "更問：「久行等人有何等相？」",
    "T25n1509_071:0560c23_5": "佛答：「是人離三毒心，亦不見是離，深入諸法實相故。」",
    "T25n1509_071:0560c24_6": "問曰：是人未得無生忍法，云何言「斷三毒」？",
    "T25n1509_071:0560c25_7": "答曰：斷有二種：一者、根本斷，二者、薄少斷。",
    "T25n1509_071:0560c26_8": "此中說薄少斷。",
    "T25n1509_071:0560c26_9": "行者不分別是斷、是煩惱。",
    "T25n1509_071:0560c27_10": "何以故？",
    "T25n1509_071:0560c27_11": "煩惱相顛倒不定故，煩惱即是斷，是故言離。",
    "T25n1509_071:0560c29_0": "大智度論釋趣一切智品第五十三",
    "T25n1509_071:0561a01_0": "【經】須菩提白佛言：「世尊！",
    "T25n1509_071:0561a01_1": "是諸菩薩摩訶薩解深般若波羅蜜者，當趣何所？」",
    "T25n1509_071:0561a02_2": "佛告須菩提：「是菩薩摩訶薩解深般若波羅蜜者，當趣一切種智。」",
    "T25n1509_071:0561a04_3": "須菩提白佛言：「世尊！",
    "T25n1509_071:0561a04_4": "是菩薩摩訶薩能趣一切種智者，則為一切眾生所歸趣，修般若波羅蜜故。",
    "T25n1509_071:0561a06_5": "世尊！",
    "T25n1509_071:0561a06_6": "修般若波羅蜜即是修一切諸法。",
    "T25n1509_071:0561a07_7": "世尊！",
    "T25n1509_071:0561a07_8": "無所修是修般若波羅蜜，不受修、壞修是修般若波羅蜜。」",
    "T25n1509_071:0561a08_9": "佛告須菩提：「何等法壞故，般若波羅蜜為壞修？」",
    "T25n1509_071:0561a10_10": "「世尊！",
    "T25n1509_071:0561a10_11": "色壞故，般若波羅蜜為壞修；受、想、行、識、十二處、十八界壞故，般若波羅蜜為壞修；我乃至知者、見者壞故，般若波羅蜜為壞修。",
    "T25n1509_071:0561a13_12": "世尊！",
    "T25n1509_071:0561a13_13": "檀波羅蜜壞故，般若波羅蜜為壞修；乃至般若波羅蜜壞故，般若波羅蜜為壞修；內空乃至無法有法空、四念處乃至十八不共法、須陀洹果乃至一切種智壞故，般若波羅蜜為壞修。」",
    "T25n1509_071:0561a17_14": "佛言：「如是！",
    "T25n1509_071:0561a17_15": "如是！",
    "T25n1509_071:0561a17_16": "須菩提！",
    "T25n1509_071:0561a17_17": "色壞故，般若波羅蜜為壞修；乃至一切種智壞故，般若波羅蜜為壞修。」",
    "T25n1509_071:0561a19_18": "爾時，佛告須菩提：「是深般若波羅蜜中，阿鞞跋致菩薩摩訶薩應當驗知！",
    "T25n1509_071:0561a21_19": "若菩薩摩訶薩是深般若波羅蜜中不著，當知是阿鞞跋致；禪波羅蜜乃至檀波羅蜜中不著，四念處乃至一切種智中不著，當知是阿鞞跋致。」",
    "T25n1509_071:0561a25_0": "【論】問曰：般若波羅蜜非趣、非不趣，須菩提何以故問「行般若者趣至何處」？",
    "T25n1509_071:0561a26_1": "又佛何以答「趣薩婆若」？",
    "T25n1509_071:0561a27_2": "答曰：外道言：「諸法從因趣果、從先世入今世、從今世趣後世。」",
    "T25n1509_071:0561a28_3": "破是常顛倒故，言「無趣不趣」。",
    "T25n1509_071:0561a29_4": "此中，須菩提以無著心問，佛以無著心答。",
    "T25n1509_071:0561b01_5": "般若波羅蜜畢竟空，於諸法無障無礙；得無障無礙解脫故無障無礙。",
    "T25n1509_071:0561b03_6": "因果相似故，故言：「解深般若者，趣一切種智。」",
    "T25n1509_071:0561b04_7": "須菩提言：「菩薩知般若波羅蜜者為一切眾生所歸趣。」",
    "T25n1509_071:0561b05_8": "如子為苦惱所逼，則趣父母。",
    "T25n1509_071:0561b06_9": "問曰：何以故但菩薩解深般若波羅蜜為眾生所歸趣？",
    "T25n1509_071:0561b07_10": "答曰：菩薩於眾生中大悲心故，常修習般若波羅蜜。",
    "T25n1509_071:0561b08_11": "以修故，能解一切諸法皆入般若波羅蜜，是故「修般若波羅蜜即修一切法」。",
    "T25n1509_071:0561b10_12": "般若無定實法可得，故經中說「無所修是修般若波羅蜜」。",
    "T25n1509_071:0561b12_13": "般若波羅蜜中，一切諸觀有過故不受，是名不受修。",
    "T25n1509_071:0561b13_14": "壞修者，一切法無常散壞，故名壞修。",
    "T25n1509_071:0561b14_15": "可破壞法者，所謂色等乃至一切種智。",
    "T25n1509_071:0561b15_16": "佛可須菩提所說。",
    "T25n1509_071:0561b15_17": "上品末說阿鞞跋致菩薩性、相、貌，今應驗試知。",
    "T25n1509_071:0561b16_18": "於深般若波羅蜜中著不？",
    "T25n1509_071:0561b17_19": "若著，則非；若不著，則是其相。",
    "T25n1509_071:0561b17_20": "行般若波羅蜜菩薩有二種：一者、因般若波羅蜜觀一切法畢竟空，般若亦自空；二者、不能觀般若亦空。",
    "T25n1509_071:0561b20_21": "是故經中試知著不？",
    "T25n1509_071:0561b21_0": "【經】「若阿鞞跋致菩薩摩訶薩行深般若波羅蜜時，不以他人語為堅要，亦不隨他教行。",
    "T25n1509_071:0561b23_0": "阿鞞跋致菩薩摩訶薩不為欲心、瞋心、癡心所牽。",
    "T25n1509_071:0561b24_1": "若阿鞞跋致菩薩摩訶薩不遠離六波羅蜜。",
    "T25n1509_071:0561b25_2": "若阿鞞跋致菩薩摩訶薩聞說深般若波羅蜜時，心不驚、不沒、不怖、不畏、不悔，歡喜樂聞，受持、讀、誦、正憶念、如說行。",
    "T25n1509_071:0561b27_3": "須菩提！",
    "T25n1509_071:0561b27_4": "當知是菩薩先世已問是深般若波羅蜜中事已，受持、讀、誦、說、正憶念。",
    "T25n1509_071:0561b29_5": "何以故？",
    "T25n1509_071:0561b29_6": "是菩薩摩訶薩有大威德故，聞是深般若波羅蜜，心不驚、不怖、不畏、不沒、不悔，歡喜樂聞，受持、讀、誦、正憶念。」",
    "T25n1509_071:0561c03_7": "須菩提白佛言：「世尊！",
    "T25n1509_071:0561c03_8": "若菩薩摩訶薩聞深般若波羅蜜，不驚、不怖乃至正憶念，世尊！",
    "T25n1509_071:0561c05_0": "是菩薩摩訶薩云何行般若波羅蜜？」",
    "T25n1509_071:0561c05_1": "佛言：「隨順一切種智心，是菩薩摩訶薩應如是行般若波羅蜜。」",
    "T25n1509_071:0561c07_2": "「世尊！",
    "T25n1509_071:0561c07_3": "云何名隨順一切種智心，是菩薩摩訶薩應如是行般若波羅蜜？」",
    "T25n1509_071:0561c08_4": "佛言：「以空隨順，是為菩薩摩訶薩行深般若波羅蜜；以無相、無作、無所有、不生不滅、不垢不淨隨順，是菩薩摩訶薩應如是行般若波羅蜜；以如夢、幻、炎、嚮、化隨順，是行般若波羅蜜。」",
    "T25n1509_071:0561c13_0": "須菩提白佛言：「佛說以空隨順乃至如夢如幻隨順，是行般若波羅蜜。",
    "T25n1509_071:0561c14_1": "世尊！",
    "T25n1509_071:0561c14_2": "是菩薩摩訶薩行何法——若色，若受、想、行、識，乃至一切種智？」",
    "T25n1509_071:0561c16_3": "佛告須菩提：「菩薩摩訶薩不行色，不行受、想、行、識，乃至不行一切種智。",
    "T25n1509_071:0561c17_4": "何以故？",
    "T25n1509_071:0561c17_5": "是菩薩摩訶薩行處，無作法、無壞法、無所從來、亦無所去、無住處，是法不可數、無有量；若無數、無量，是法不可得——不可以色得，乃至不可以一切種智得。",
    "T25n1509_071:0561c21_6": "何以故？",
    "T25n1509_071:0561c21_7": "色即是薩婆若，乃至一切種智即是薩婆若。",
    "T25n1509_071:0561c22_8": "色如相乃至一切種智如相皆是一如，無二無別。」",
    "T25n1509_071:0561c24_0": "【論】釋曰：阿鞞跋致菩薩所說事，於他語言中不生念：「是中有實、不實。」",
    "T25n1509_071:0561c25_1": "何以故？",
    "T25n1509_071:0561c25_2": "他人有二種：在家人，著五欲樂，虛誑不淨；出家外道，著諸邪見不實。",
    "T25n1509_071:0561c27_3": "此等所說皆無實事，是故不信。",
    "T25n1509_071:0561c28_4": "自得諸法實相故，乃至佛身來說破諸法實相者亦不信；得無為法故，心則安重，不復移轉。",
    "T25n1509_071:0562a01_5": "是菩薩雖未得佛道，貪欲等諸煩惱折薄故，不為所牽。",
    "T25n1509_071:0562a02_6": "心常不離六波羅蜜，知善法果報味故，心常愛樂，不離六波羅蜜。",
    "T25n1509_071:0562a04_7": "如是等種種因緣故，聞深般若不怖、不畏，歡喜欲聞，讀、誦、問義、修習。",
    "T25n1509_071:0562a05_8": "如雷霆，小鳥則怖畏悶死；孔雀大鳥歡喜舞戲。",
    "T25n1509_071:0562a06_9": "般若波羅蜜亦如是，邪見凡夫聞則恐怖；阿鞞跋致菩薩聞則歡喜，心無厭足，是故說「歡喜樂聞」。",
    "T25n1509_071:0562a09_10": "是中佛說因緣：「是菩薩於過去世已聞深般若波羅蜜，多集諸福德、智慧故有大威德，有大威德故不怖畏。」",
    "T25n1509_071:0562a11_11": "須菩提問：「是菩薩聞深般若波羅蜜雖不怖畏，是般若無定相，云何應行？」",
    "T25n1509_071:0562a13_12": "佛言：「隨順一切種智心。」",
    "T25n1509_071:0562a14_13": "問曰：是菩薩未得一切種智，云何能順？",
    "T25n1509_071:0562a15_0": "答曰：是故說：「隨順畢竟空心則順一切種智心。」",
    "T25n1509_071:0562a16_1": "一切種智是寂滅相，佛後品中說：「一切寂滅相是一切種智。」",
    "T25n1509_071:0562a17_2": "是故言：「順畢竟空則順一切種智。」",
    "T25n1509_071:0562a18_3": "無相、無作、虛空、無生無滅、無垢無淨、如夢等亦如是。",
    "T25n1509_071:0562a19_4": "爾時，須菩提問：「順畢竟空心，觀何等法？」",
    "T25n1509_071:0562a20_5": "佛答：「不觀色乃至一切種智。」",
    "T25n1509_071:0562a21_6": "何以故？",
    "T25n1509_071:0562a21_7": "智慧欲求實事，色等有為作法皆虛妄，一切種智是實法。",
    "T25n1509_071:0562a22_8": "實法故，過有為法；過有為法故，說是法——「無作」，無作者。",
    "T25n1509_071:0562a23_9": "「無壞法」，無壞者。",
    "T25n1509_071:0562a24_10": "是法不從六波羅蜜來，故言「無所從來」。",
    "T25n1509_071:0562a25_11": "不入佛法中，故言「無所去」。",
    "T25n1509_071:0562a25_12": "有為，虛誑故「不住」；無為法中，無憶想分別故亦「不住」。",
    "T25n1509_071:0562a27_13": "五眾和合故有六道數，壞五眾相續故則「無數、無量」。",
    "T25n1509_071:0562a28_14": "無數、無量故則語言道斷，語言道斷故不可以行色等諸法得。",
    "T25n1509_071:0562a29_15": "佛此中自說因緣：「色等諸法即是薩婆若，薩婆若即是色等諸法。",
    "T25n1509_071:0562b02_16": "何以故？",
    "T25n1509_071:0562b02_17": "色等諸法如即是薩婆若如，薩婆若如即是色等諸法如，以是故說如，是如無二無別。」",
    "T25n1509_071:0562b04_18": "◎大智度論卷第七十一"
}