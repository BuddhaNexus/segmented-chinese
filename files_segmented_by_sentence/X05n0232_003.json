{
    "X05n0232_003:0719b04_0": "大方廣佛華嚴經疏演義鈔卷第三",
    "X05n0232_003:0719b05_0": "清涼山大華嚴寺沙門澄觀撰述",
    "X05n0232_003:0719b06_0": "▲第三依主者夫真身寥廓與法界合其體包羅無外與萬化齊其用窮源莫二執迹多端一身多身經論異說。",
    "X05n0232_003:0719b09_0-0": "第三依主者疏文分五一總彰大意二今說此經下假問徵起三故說此經下總相會通四今先明下開章別釋五是知或說下會通餘教今初謂如來唯一無障礙身隨機教異耳言夫真身寥廓與法界合其體者若以法界為身法界即身不言合體今以無障礙智與如冥一故言合體故金光明云唯如如及如如智獨存則以如智共為真身既智合如則令色相佛身功德無不合如言包羅無外與萬化齊其用者體既合如如無不在如無不包故令佛身亦無不包矣萬化云云即是法身大用而言齊者以如來得一切法量等身故假言齊耳上二義明佛之體用同法界體用故混萬化即真會精麤一致圓融無礙也故次疏云窮源莫二謂若據本以適末則萬流有異派若尋流以討源則千途無異轍若三江之浩淼並源出於岷山也執迹多端者即據本適末不知多端是應迹耳言一身多身經論異說者出執迹之由也由經論中一多異說故經隨物異論逐經通人隨教執若識其源一多無礙故光明覺品云一身為無量無量復為一了知諸世間現形遍一切此身無所從亦無所積聚眾生分別故見佛種種身即其義也言異說者或說唯一如此經云十方諸如來同共一法界一心一智慧力無畏亦然等或說二身佛地論說一生身二法身謂法身實報皆名法身實功德法故他報化身俱名生身為物生故智度論中意亦同此又般若論說有二佛一真佛二非真佛初是法身後是報化下經之中亦多說二文云諸佛真身本無二應物分形滿世間又云佛以法為身清淨如虗空所現眾色形令入此法中等或分為三即法報化亦言法報應應即化也或說四種楞伽經說一應化佛二功德佛三智慧佛四如如佛初是化身中二是報身後一是法身金光明經又說四種一化身非應謂為物所現龍鬼等形不為佛身名化非應二應身非化謂地前菩薩所見佛身依定而現非五趣攝名應非化即四善根所見一大千界一應身也三亦應亦化謂諸聲聞所見佛身見相修成故名為應人見同類故名為化四非應非化謂佛真身前三並是化身後一法報二身佛地論中亦說有四一受用非變化謂自受用身二變化非受用謂變化身化地前類三亦受用亦變化謂他受用身化十地菩薩四非受用非變化所謂法身是則前金光明約三身上論四合法報而開化身今約三身論四三身俱開復重開於報故故雖有四義理全異或說五身如大通經說然叡公維摩疏釋云所謂法性生身亦言功德法身變化法身實相法身虗空法身詳而辨之一法身也何者言其生則本之法性故曰法性生身推其因則是功德所成故言功德法身就其應則無感不形是則變化法身稱其大則彌綸虗空所謂虗空法身語其妙則無相無為故曰實相法身所以能妙極無相大包虗空遍應萬化無感不形者可擬議而明何者三有之形隨業而化故有精麤大小萬殊之差如來法身是妙功德果功德無邊果亦無邊功德無相果亦無相功德方便果亦方便無邊故量齊虗空無相故妙同實相方便故無感不形是為如來真妙法身陰果不攝非有非無以有此身為萬化之本故得於中無感不應如冥室曦光隨孔而照光雖萬殊而本之者一所謂真法身也若直指功德實相名為法身此乃以法之謂假名為身非色像之謂也上皆五身義若以三身攝之初二是報次一是化後二是法又有義說有於九身以三身各三故法身三者一真法界以為法身本有三大故為三耳修成為報身同體大用名為化身報身三者真智所證故名法身智德圓滿即是報身為十地所現故曰化身是為報身三也應身三者化必有體即是法身故經云吾今此身即是常身法身三十二相八十種好等修因所成即是報身感而必形即是化身故為化身三耳或說有十自有二義一約十地所得十身如勝天王經說一平等身二清淨身三無盡身四善修身五法性身六離尋伺身七不思議身八寂靜身九虗空身十妙智身二約佛身之上自具十身即如下明故疏云一身多身經論異說略示異義無厭繁文。",
    "X05n0232_003:0720b11_0": "▲今說此經佛為真為應為一為多。",
    "X05n0232_003:0720b12_0": "今說此經下第二假問徵起於中二先問起後若言真者下徵難今初但有兩對已含前後諸義。",
    "X05n0232_003:0720b14_0": "▲若言真者何名釋迦居娑婆界人天同見若云應者那言遮那處蓮華藏大菩薩見見佛法身。",
    "X05n0232_003:0720b16_0": "徵難中二先難真應後難一多初中有三一約名二約處三約機。",
    "X05n0232_003:0720b18_0": "▲若云一者何以多處別現若云異者何以復言而不分身。",
    "X05n0232_003:0720b20_0": "若云一者下二難一多言多處別現者如光明覺品云如此處見佛世尊座蓮華藏師子之座十佛剎微塵數菩薩所共圍遶彼一一世界中皆有百億閻浮提百億如來亦如是座等是也又云如於此處見佛座一切塵中悉如是佛身無去亦無來所有國土皆明現等何以復言而不分身者出現品云譬如梵王住自宮普現三千諸梵處一切人天咸得見實不分身向於彼諸佛現身亦如是一切十方無不遍其身無數不可稱亦不分身不分別。",
    "X05n0232_003:0720c06_0": "▲故說此經佛並非前說。",
    "X05n0232_003:0720c07_0": "故說此經下三總相會通也於中二上即遮非。",
    "X05n0232_003:0720c08_0": "▲即是法界無盡身雲。",
    "X05n0232_003:0720c09_0": "後即是法界下顯正於中三初總相顯示次對難會融後結成難思。",
    "X05n0232_003:0720c11_0": "▲真應相融一多無礙。",
    "X05n0232_003:0720c12_0": "身應相融下第二對難會融於中分二先此二句雙標。",
    "X05n0232_003:0720c14_0": "▲即盧遮那是釋迦故。",
    "X05n0232_003:0720c15_0": "後即盧遮那下雙釋亦二先釋真應後釋一多前中先此兩句唯釋真應通前約名為難謂餘教遮那是真釋迦是應故經云清淨法身毗盧遮那佛千百億化身釋迦牟尼佛今既相即明是真應相融故名號品云或名毗盧遮那或名釋迦牟尼但名異耳又華藏品中明第十三重有世界名娑婆其佛即是毗盧遮那故知相融也。",
    "X05n0232_003:0720c22_0": "▲常在此處即他處故遠在他方恒住此故。",
    "X05n0232_003:0720c23_0": "言常在此處等者二有二對正明真應兼顯一多而含有身土對前約處為難初真應者以約應故在此約真故周遍法界故經云佛身充滿於法界普現一切眾生前隨緣赴感靡不周而恒處此菩提座初句即真餘三皆應第四句常在此處餘三句即他處也言兼顯一多者在此處即一在他處即多如不起一處遍一切處處此菩提座一也普現眾生前多也言含土者此處即娑婆他即遍華藏也。",
    "X05n0232_003:0721a08_0": "▲身不分異亦非一故。",
    "X05n0232_003:0721a09_0": "身不分異下二釋一多也不分異故非多多不礙一也亦非一故離一一不礙多也上唯釋一多。",
    "X05n0232_003:0721a11_0": "▲同時異處一身圓滿皆全現故。",
    "X05n0232_003:0721a12_0": "言同時異處等者二正釋一多兼該真應言一多者以一身全現故非一非多也一身現多故一不礙多多現而常一故多不礙一如上已引一身為無量無量復為一了知諸世間現形遍一切等又云唯一堅密身一切塵中見等出現品云如來於一成正覺身普現一切眾生數等身成正覺等而言同時異處者若異時異處容許一身次第遍遊今明同時異處決是多身而是一身全現故非多矣其猶一月一剎那中百川齊現即一即多又普現故非一一月故非多故智幢菩薩偈云譬如淨滿月普現一切水影像雖無量本月未曾二是也故下光明覺品疏中明有同時同處見異時異處見同時異處見異時同處見同異時處一人頓見等言兼該真應者一身圓滿即是真身皆全現故即是應身又言全現者非分現也言分現者如一身中現多頭頭中有佛腰現僊人等即分現也今言全現者即此佛身即一切身即諸類身全菩薩身是佛身等。",
    "X05n0232_003:0721b06_0": "▲一切菩薩不能思故。",
    "X05n0232_003:0721b07_0": "一切菩薩下結難思也兼對前約人為難菩薩尚不能思況人天能見耶以離心緣相故故二十二種功德中有無能測身第八十經云如來清淨妙法身一切三界無倫疋以出世間言語道其性非有非無故雖無所依無不住雖無不至而不去如空中畫夢所見當於佛體如是觀由非真非應非一非多故不可作真應一多等思也故光明覺品云佛身無生超戲論非是蘊聚差別法故難思也又云無染無所著無想無依止體性不可量見者咸稱歎其文非一既云菩薩不思明唯佛境。",
    "X05n0232_003:0721b17_0": "▲今先明十身後彰無礙。",
    "X05n0232_003:0721b18_0": "今先明十身下第四開章解釋也於中三初上二句標次言十下釋後以此身雲下總結周遍。",
    "X05n0232_003:0721b20_0": "▲言十身者自有二義一約融三世間為十身者一眾生身二國土身三業報身四聲聞身五緣覺身六菩薩身七如來身八智身九法身十虗空身。",
    "X05n0232_003:0721b23_0": "▲二就佛上自有十身一菩提身二願身三化身四力持身五相好莊嚴身六威勢身七意生身八福德身九法身十智身廣顯其相如第八地及離世間品辨。",
    "X05n0232_003:0721c03_0": "廣顯其相等者第八地中明前十身各有十相第二十身即是前十中第七如來身之十相又明前十身相作謂隨眾生心樂能以眾生身作自身國土身業報身聲聞身獨覺身菩薩身如來身智身法身虗空身如上教迹中引及一一釋相並在下文言離世間品者彼五十三中有十佛即前第二十身而名小異彼亦會釋言十佛者所謂成正覺佛願佛業報佛住持佛涅槃佛法界佛心佛三昧佛本性佛隨樂佛第五十八中又明十種見佛即見前十佛文云所謂安住世間成正覺佛無著見願佛出生見業報佛深信見住持佛隨順見涅槃佛深入見法界佛普至見心佛安住見三昧佛無量無依見本性佛明了見隨樂佛普受見然無著等復各十義並至下當明。",
    "X05n0232_003:0721c17_0": "▲言無礙者略有十義。",
    "X05n0232_003:0721c18_0": "言無礙下後彰無礙二初標數後列釋今初標也。",
    "X05n0232_003:0721c19_0": "▲一用周無礙謂於上念劫剎塵等處遮那佛現法界身雲業用無邊悉周遍故經云如於此處見佛座一切塵中亦如是等其文非一。",
    "X05n0232_003:0721c22_0": "一切塵中等者等取下半云佛身無去亦無來所有國土皆明現此即第五經普賢菩薩偈也言其文非一者遍於一經如第六經云毗盧遮那佛願力周法界一切國土中恒轉無上輪又云一一微塵中能證一切法如是無所礙周行十方國又云佛演一妙音周聞十方國眾音悉具足法雨皆充遍等如是等用無量無邊謂或現攝生威儀或現八相或三乘形或五趣形或六塵境差別名號業用多端不可稱說法界微塵無不皆遍故云用周也。",
    "X05n0232_003:0722a08_0": "▲二相遍無礙謂於上差別用中各攝一切業用故。",
    "X05n0232_003:0722a09_0": "二相遍無礙等者如上所明攝生威儀行住座臥如不思議品云如來一座食已結跏不動遍於十方經一切劫今明即此座中便具行住及臥也又如前現八相遍者嵐毗尼林神說如來受生云善男子當我見佛於此四天下閻浮提內嵐毗尼園中示現初生種種神變時亦見如來於三千大千世界百億四天下閻浮提內嵐毗尼園中示現初生種種神變亦見三千大千世界一一塵中無量佛剎亦見百佛世界千佛世界乃至十方一切世界一一塵中無量佛剎如是一切諸佛剎中皆有如來示現受生種種神變如是念念常無間斷者但是一重之遍今此明一一相中皆具八相如三十一經云菩薩在母胎中自在示現一切法界道場眾會甚微細菩薩在母胎中示現一切佛神力甚微細又離世間品云佛子菩薩摩訶薩有十種甚微細趣何等為十所謂在母胎中示現初發菩提心乃至灌頂地在母胎中示現住兜率天在母胎中示現初生在母胎中示現童子地在母胎中示現處王宮在母胎中示現出家在母胎中示現苦行在母胎中示現詣道場成等正覺在母胎中示現轉法輪在母胎中示現般涅槃在母胎中示現大微細謂一切菩薩行一切如來自在神力無量差別門佛子是為菩薩摩訶薩在母胎中十種微細趣釋曰母胎一相八相皆具萬德斯圓故云相遍也又上示三乘今一乘具三上示五道今一道具五例可知也。",
    "X05n0232_003:0722b11_0": "▲三寂用無礙無私成故。",
    "X05n0232_003:0722b12_0": "三寂用等者若取義顯應作思惟之思今用無私隱之私不偏為故亦以無心於物故謂常在三昧為寂無方利物為用即定即用故云無礙如摩尼天鼓無心雨寶反出聲故不思議品云一切諸佛於一念中悉能示現一切三世諸佛教化一切眾生而不捨離諸佛寂滅三昧是為諸佛不可思議境界又第一經云身遍十方而無來往第三經云如來境界不可量寂而能演遍十方第四經云廣大寂靜三摩地不生不滅無來去嚴淨國土示眾生此樹華神之解脫等。",
    "X05n0232_003:0722b22_0": "▲四依起無礙無心頓現海印力故。",
    "X05n0232_003:0722b23_0": "四依起等者謂雖寂用無心不妨皆依海印之力故又正依定即起用故賢首品云或現童男童女形天龍及以阿修羅乃至摩睺羅伽等隨其所樂悉令見眾生形相各不同行業音聲亦無量如是一切皆能現海印三昧神通力等。",
    "X05n0232_003:0722c04_0": "▲五真應無礙應即同法一味平等故。",
    "X05n0232_003:0722c05_0": "五真應等者釋迦遮那無二佛故吾今此身即法身故第五經云真如平等無相身離垢光明淨法身智慧寂靜身無量普應十方而演法又云如來真身本無二應物分形滿世間光明覺品云如來非以相為體但是無相寂滅法身相威儀悉具足世間隨樂皆得見等。",
    "X05n0232_003:0722c11_0": "▲六分圓無礙一一身分即具全身故。",
    "X05n0232_003:0722c12_0": "六分圓無礙者支分不礙全身全身不礙支分謂遮那一一身分手足眼耳乃至一毛皆有遮那全身法界品云如來一一毛孔中一切剎塵諸佛座妙嚴品云佛身一切相悉現無量佛普入十方界一一微塵中以一毛之性不異全身故故出現品云佛子菩薩摩訶薩應知如來一毛孔中有一切眾生數等諸佛身何以故如來成正覺身究竟無生滅故如一毛孔遍法界一切毛孔悉亦如是等又如來眼等皆遍法界若分與圓異分既有多應有多箇法界合成一身以分圓無礙故一遍一切遍也又法界品中普賢毛孔支節亦然。",
    "X05n0232_003:0722c23_0": "▲七因果無礙不礙現因故。",
    "X05n0232_003:0722c24_0": "七因果等者謂一一毛孔現自遮那往昔本生行菩薩行所受之身及所成事亦現十方一切菩薩身雲及下經中眉間出勝音等塵數菩薩等又第一經云三世諸佛所有神變於光明中靡不咸覩第五經云佛以本願現神通一切十方無不照如佛往昔修治行光明綱中皆演說第六經云一一佛身中億劫不思議修習波羅蜜及嚴淨國土如是等文其處甚多。",
    "X05n0232_003:0723a08_0": "▲八依正無礙不礙現依故。",
    "X05n0232_003:0723a09_0": "八依正無礙等者如上說因中釋又此身雲即作一切器世間故經云或作日月遊虗空或作河池井泉水又或時作地水或復作風火相入相即六句四句並如前釋。",
    "X05n0232_003:0723a13_0": "▲九潛入無礙。",
    "X05n0232_003:0723a14_0": "九潛入無礙等者文中二先標章後入眾生界下解釋。",
    "X05n0232_003:0723a16_0": "▲入眾生界。",
    "X05n0232_003:0723a17_0": "釋有二義一明佛入眾生二又亦攝下明眾生入佛皆眾生不知故云潛入今初有三初一句正釋次如如來藏下引喻後故出現下引證。",
    "X05n0232_003:0723a20_0": "▲如如來藏雖作眾生不失自性故。",
    "X05n0232_003:0723a21_0": "喻中眾生真心名如來藏隨無明等緣作諸眾生流轉三界而此真心自性不失故勝鬘經云不染而染難可了知染而不染難可了知若轉以喻顯者如大海水因風成波而不失濕性佛亦如是隨眾生感萬類殊形而如來身不失自性此以眾生自法身作自眾生喻如來真身入一切眾生。",
    "X05n0232_003:0723b03_0": "▲故出現品云佛智潛入眾生心又云眾生心中有佛成正等覺。",
    "X05n0232_003:0723b05_0": "故出現下引證引其二文初佛智潛入者此以智身通證佛身佛身隨化文處蓋多今取潛入之義故引出現耳彼經云譬如大海其水潛流四天下地及八十億諸小州中有穿鑿者無不得水而彼大海不作分別我出於水佛智海水亦復如是流入一切眾生心中若諸眾生觀察境界修習法門則得智慧清淨明了而如來智平等無二無有分別但隨眾生心行異故所得智慧各各不同今所引者正取潛入之義耳又云眾生心中等者亦是彼品前文已引。",
    "X05n0232_003:0723b15_0": "▲又亦攝一切眾生在一毛孔善化天王云汝應觀佛一毛孔一切眾生悉在中等。",
    "X05n0232_003:0723b17_0": "又亦攝下上辨潛入今明攝他正攝他時不礙入他故稱無礙。",
    "X05n0232_003:0723b19_0": "▲十圓通無礙謂此佛身即理即事即一即多即依即正即人即法即此即彼即情即非情即深即廣即因即果即三身即十身。",
    "X05n0232_003:0723b22_0-0": "十圓通等者文中二先別明後總結今初以遮那佛融大法界而為其身故無不即不待現身方名即事等以法界之體無不包故無不即故令身亦然若指相別說者佛身色相即事也全同法身即理也即一即多乃有二義一法身為一應化為多真應既融故相即也二此一處應即多處應亦以體融又即此一應為多應故故光明覺品云一身為無量無量復為一了知諸世間現形遍一切此身無所從亦無所積聚眾生分別故見佛種種身等即依即正亦有二義一以法性身土融無二故二者有國土身故即依有智正覺等身故即正即人者證法成人故即法者佛以法為身故即此即彼者不離菩提樹而遍一切處故既亦不離一切處而坐菩提樹可言即彼即此也二義小異彼此相即是同又即此佛是他佛故他亦是此即情者異本石故即非情者同色性故作河池等故非情即佛體故蘊界入等若虗空故即深即廣者無形絕相故深量無不包故廣又量同空故廣離空相故深故問明品云如來深境界其量等虗空一切眾生入而實無所入出現品云譬如虗空遍至一切色非色處如來亦如是等廣也非至非不至深也又如虗空寬廣非色而能顯現一切諸色等皆廣深也又妙嚴品云佛身普遍諸大會充滿法界無窮盡廣也寂滅無性不可取深也為救世間而出現具深廣也即因即果者因無異果之因果無異因之果故十身之中有如來身有菩薩身故即三身即十身者若以佛身上十身者菩提身願身化身力持身意生身即三身中化身攝也相好身威勢身福德身義通報化法身即法身智身義通三身局唯法報故即三是十即十是三若約融三世間十身即三者如來身通三身智身亦通三身法身虗空身即法身餘六通法化法身體故隨物應國土等故。",
    "X05n0232_003:0724a07_0": "▲同一無礙法界身雲。",
    "X05n0232_003:0724a08_0": "同一無礙等者二總結也即以無障礙法界為體含四法界何所不具故無不即耳則未有一法非佛身也。",
    "X05n0232_003:0724a11_0": "▲以此身雲遍前時處常說華嚴。",
    "X05n0232_003:0724a12_0": "以此身雲下第三總結周遍也。",
    "X05n0232_003:0724a13_0": "▲是知或說報身在色究竟約攝報說。",
    "X05n0232_003:0724a14_0": "是知等者第五會釋餘教也文中三初別會二總非三揀濫今初略會五文一會起信唯識等文起信論云又是菩薩功德成滿於色究竟處示一切世間最高大身謂以一念相應慧無明頓盡名一切種智自然而有不思議業能現十方利益眾生藏和尚疏引地論釋云故地論云一者現報利益受佛位也二者後報利益摩醯首羅智處生故自問云何故他受用報身在此天者一義云以寄報十王顯別十地然第十地寄當此天王即於彼身示成菩提故在彼天餘義如別說天宮抄釋餘義云云二即四智圓滿唯識即實報成佛此示高大身即他受用唯識為引二乘令知菩提樹下非是報身且指彼為實報也疏今亦據二文之意及十地經文通之故云約攝報說。",
    "X05n0232_003:0724b04_0": "▲或說報身在餘淨土約引攝說。",
    "X05n0232_003:0724b05_0": "或說報身等者即第二通涅槃央崛等經也涅槃二十四高貴德王菩薩品明十功德中第四功德末高貴德王難云若有菩薩修大涅槃悉作如是十事功德如來何故唯作九事不修淨土佛答具修末云善男子西方去此娑婆世界度三十二恒河沙等諸佛國土彼有世界名曰無勝彼土何故名曰無勝其土所有嚴麗之事悉皆平等無有差別猶如西方安樂世界亦如東方滿月世界我於彼土出現於世為化眾生故於此界閻浮提中現轉法輪非但我身獨於此中現轉法輪一切諸佛亦於此中而轉法輪以是義故諸佛世尊非不修行如是十事善男子慈氏菩薩以誓願故當來之世令此世界清淨莊嚴以是義故一切諸佛所有世界無不嚴淨釋曰既言為化眾生居此閻浮無勝國土是我嚴淨明指報身在餘淨土言央崛經者經文稍廣今略義引謂佛答央崛云我住無生際而汝不覺知等央崛難云若住無生際何以生於此土佛答云東方有佛汝往問之當為汝說央崛文殊同往問佛彼佛答言彼釋迦者即是我身大意明餘淨土中佛是證無生際者今生娑婆是化現耳故言在餘淨土而疏言約引攝說者不言嚴淨華藏及周法界帝網之剎不言此身周滿法界而言在於東方等明是隨宜引攝娑婆雜惡眾生令修淨土之行耳。",
    "X05n0232_003:0724c05_0": "▲或說舍那座千葉華攝二地說。",
    "X05n0232_003:0724c06_0": "或說舍那下第三通梵網等經彼云我今盧舍那方座蓮華臺周帀千華上復現千釋迦一華百億國一國一釋迦等者即以蓮華臺上為本源盧舍那千葉釋迦復是大化一釋迦更有百億方為小化者亦不言其身充滿一切世間普賢蓮華有不可說葉量周法界十地菩薩之華尚量等百萬三千大千世界況如來耶明知亦是他受用身攝二地耳以二地戒度圓滿故為說戒以初地化百佛剎則有百葉之華二地化千佛剎故華有千葉若至三地應見萬葉四地億葉五地千億六地百千億七地百千億那由他八地百千萬三千大千世界微塵數九地百千萬億阿僧祇國土微塵數十地十不可說百千億那由他佛剎微塵數據上十地百萬三千尚猶略說故知非顯真極之身。",
    "X05n0232_003:0724c20_0": "▲或說登地方見約勝機說。",
    "X05n0232_003:0724c21_0": "或說登地下第四通他受用身登地之機為勝機耳前別約二地今通約十地。",
    "X05n0232_003:0724c23_0": "▲或分三異從體相用說。",
    "X05n0232_003:0724c24_0": "或分三異下第五通三身也若直說者法身約體報身約相化身約用然起信立義分云所言義者則有三種一者體大謂一切法真如平等不增減故二者相大謂如來藏具足無量性功德故三者用大能生一切世間出世間善因果故藏和尚釋相大云二種藏中唯取不空如來藏用大者謂隨勝業約自體大用報化二身麤細之用令諸眾生始成世善終成出世善也釋曰依此解者以不空之藏修成方顯為真報故用大中報他受用故顯勝名報。",
    "X05n0232_003:0725a10_0": "▲俱非此經真實之義。",
    "X05n0232_003:0725a11_0": "俱非等者第二總非也以十身圓融為實義故。",
    "X05n0232_003:0725a12_0": "▲設分三十不同亦權實對說若不融前義亦失經宗。",
    "X05n0232_003:0725a14_0": "設分等者第三揀濫也云何揀耶麤相約教而說三身為權十身為實若不知三身即是十身為不融前權外立實故失經宗。",
    "X05n0232_003:0725a17_0": "▲第四依三昧者夫動靜唯物聖豈然乎示軌後徒明將有說必須靜鑒前理受諸佛加從定起而發言言必真當故受者之心自然篤矣。",
    "X05n0232_003:0725a20_0": "第四依三昧疏文分二先立理正明後對文略釋今初有二先別顯後結成初中下十住疏明入定意總有六義一此三昧是法體故即十地論意二非證不說故若不證而說則是生滅心行說實相法三顯法非思量境故明要亡心方契上義前約顯實此約遮過然上三義後後釋於前前大同小異四觀機審法故要須藥病相當方可說故五為受佛加故上四內因此一外緣因緣和合方能說故六成軌儀故即一向為生上五自利此一利他今疏含具初之二句總相立理非唯入定為物出定亦然宜見出者則出宜見入者便入故云唯物聖無定亂故云聖豈然乎故淨名云不定不亂示軌後徒下別顯入意也此即第六意明將有說必須靜鑒前理者含前四意靜者離思量也靜鑒者證法體也靜鑒前理者觀機審法也前字兼機故佛加可知從定起而發言下明非證不說亦總顯前六之勝用也。",
    "X05n0232_003:0725b13_0": "▲故於諸會多明八定為說經緣。",
    "X05n0232_003:0725b14_0": "故於諸會下總結成也九會說經八入三昧第二不入故名為多第一會普賢入毗盧遮那如來藏身三昧第三會法慧菩薩入菩薩無量方便三昧第四會功德林菩薩入菩薩善思惟三昧第五會金剛幢菩薩入智光三昧第六會金剛藏菩薩入菩薩智慧光明三昧第七會如來自住剎那際三昧第八會普賢菩薩入佛華嚴三昧第九會如來自入師子頻申三昧二不入者未入位故有云蓋文漏耳說世間法尚須入定況十信耶若約所表前義無失。",
    "X05n0232_003:0725b24_0": "▲有不入者至文當說其所入定皆盡法源業用難思。",
    "X05n0232_003:0725c02_0": "有不入者下第二對文略釋不入之義已如向說其所入下顯勝超劣寄位優劣所入不同人法俱勝故一一三昧皆盡法源底非如入初禪時不入二三等故以盡法源故並感諸佛三業加等。",
    "X05n0232_003:0725c06_0": "▲第五依現相者謂法性寂寥雖無諸相無相之相不礙繁興。",
    "X05n0232_003:0725c08_0": "第五依現相疏文分四一總明大意二顯相不同三別明放光四料揀同異今初應有四句一者隨相二者無相三者無相不礙相四者相即無相法性寂寥即第二句無相之相即三四句下別明中有初一句故應莫執無相以斥諸相也故下經云如來非以相為體但是無相寂滅法身相威儀悉具足世間隨樂皆得見十地云佛住甚深真法性寂滅無相同虗空而於第一實義中示現種種所行事所作利益眾生事皆依法性而得有相與無相無差別入於究竟皆無相等即其義也。",
    "X05n0232_003:0725c18_0": "▲起教多端相非一准或放光動剎或華雨香雲皆為發起。",
    "X05n0232_003:0725c20_0": "起教多端下第二顯相不同也由所起教異故能起相殊如說法華以放光動地雨華為相將說涅槃以聲光遍告為相如說般若以散金華為相今經具有諸相華藏世界六種震動雨於華雲香雲蓋雲鬘雲瓔珞雲等皆其相也。",
    "X05n0232_003:0726a01_0": "▲故諸會之內將欲說法多先放光通表智光以被物故。",
    "X05n0232_003:0726a03_0": "▲然有二種一不壞次第光隨位增微故二圓通無礙光隨一一光皆結通故。",
    "X05n0232_003:0726a05_0": "▲隨處放異總有十光各有所表至文當知。",
    "X05n0232_003:0726a06_0": "故諸會下第三別明放光於中文三初總明次然有下別顯後隨處放異下重釋隨相言十光者第一會放於二光謂現相品初於如來眾齒之間放種種光二亦於此品放眉間光第二會放足輪光第三會足指放光第四會足上放光第五會膝輪放光第六會亦眉間放光第七會初不放光而出現品放二種光謂放眉間光加於妙德放於口光加於普賢第八會總不放光第九會亦放眉間白毫光明初七各二八不放故九會有十言各有所表者初面門眾齒放者表教道遐舒金口所流從佛口生是真佛子故以是光初故於總處放也又表咀嚼法味滋法身故等眉間放者通表一乘中正之道足輪最下表信四義一自下而上信最初故二最卑微故三為行本故四信該果海已滿足故足指安住故足上依行故膝輪屈伸可迴向故十地眉間表所證十如之中道故出現眉間表出現中道不住生死涅槃之二邊故口放表佛口生真長子故第八會不放行依解發依解光故或略無故第九會眉間表證窮法界之中道故廣如下疏故云至文當知。",
    "X05n0232_003:0726b02_0": "▲其動地等多在說後則但是慶聞如十地中雖是慶前義兼起後則是教緣。",
    "X05n0232_003:0726b04_0": "其動地等下第四料揀同異慶前起後二義不同故取起後不取慶前言如十地等者九地初云說此菩薩八地時如來現大神通力震動十方諸國土無量億數難思議等既牒八地明是慶前讚竟便請九地故義兼起後。",
    "X05n0232_003:0726b09_0": "▲第六依說人者法無廢興弘之由人。",
    "X05n0232_003:0726b10_0": "第六依說人疏文分二先總顯來意後開章別釋今初先立理然法有四種教理行果理法湛然故無廢興龍宮教海亦多長在修行尅果則在於人故般若論云法欲滅者修行滅故然弘有二義一者自行二者傳化今取傳化。",
    "X05n0232_003:0726b15_0": "▲下文云佛法無人說雖慧莫能了。",
    "X05n0232_003:0726b16_0": "下文云下二引證也即第十六勝慧菩薩偈具云譬如闇中寶無燈不可見佛法無人說雖慧莫能了故說者如燈能照眾生心寶。",
    "X05n0232_003:0726b19_0": "▲今此能說通三世間。",
    "X05n0232_003:0726b20_0": "今此能說下開章別釋於中三初總明說人次指文顯說後說儀不同今初總有四重一明有三二開為五三開五為十四開十為無量。",
    "X05n0232_003:0726b23_0": "▲開即為五謂佛菩薩聲聞眾生及器。",
    "X05n0232_003:0726b24_0": "開即為五者開三世間中智正覺一為三乘故眾生世間及器世間仍舊不開故為五也。",
    "X05n0232_003:0726c02_0": "▲更開為十謂加三世微塵毛孔器及有情各有分圓故毛孔微塵即是分說此上諸說通三世故故普賢行品云佛說眾生說及以國土說三世如是說等。",
    "X05n0232_003:0726c05_0": "更開為十等者以三世為三微塵說為四毛孔說為五器及有情各有分圓下出為十所以直語世界說是器家之圓若言微塵說即器家之分但言有情說是有情家圓若云毛孔說即有情家分言有情者即含前佛菩薩聲聞眾生也此上諸說通三世故者上之七說並通三世謂過去佛說現在佛說未來佛說等故普賢下引證言如是說等者等取下句種種悉了知也亦等餘文。",
    "X05n0232_003:0726c13_0": "▲廣即無量法界品中類非一故。",
    "X05n0232_003:0726c14_0": "廣即無量等者法界品中略明五類法界皆有說義五類之內一一復多故云無量言五類者一法法界二人法界三俱融四俱泯五無障礙初中有十門一事法界二理法界三境四行五體六用七順八逆九教十義二人法界亦有十門一人二天三男四女五在家六出家七外道八諸神九菩薩十佛又事有多事天有多天神有多神百一十城三千知識等故云類非一也。",
    "X05n0232_003:0726c22_0": "▲如僧祗隨好即是佛說餘會多菩薩說法界品初有聲聞說諸善友等多菩薩說亦名眾生說菩提樹等即器界說至文當知。",
    "X05n0232_003:0727a01_0": "如僧祗下指文顯說言菩提樹等即器界說至文當知者經云其菩提樹恒出妙音說種種法無有盡極而言等者等取餘文師子座說等又等取塵毛之文如善慧地云或時心欲放大光明演說法門或時心欲於其身上一一毛孔皆演法音或時心欲乃至三千大千世界所有一切形無形物皆悉演出妙法言音乃至云或時心欲令不可說無量世界地水火風四大聚中所有微塵一一塵中皆悉演出不可說法門如是所念一切隨心無不得者上之所引即器界塵毛等說也。",
    "X05n0232_003:0727a11_0": "▲其能說人用法不同或用音聲或用妙色等如教體中辨。",
    "X05n0232_003:0727a13_0": "其能說下三明說儀不同但指下文耳。",
    "X05n0232_003:0727a14_0": "▲第七依聽人者子期云喪伯牙輟絃若無聽者終無有說。",
    "X05n0232_003:0727a16_0": "第七依聽人疏文有二先明大意。",
    "X05n0232_003:0727a17_0": "▲即下諸眾略有十類至文當明除當機眾餘皆是緣。",
    "X05n0232_003:0727a19_0": "後即下略指類別子期云喪等者列子云伯牙善鼓琴鍾子期善聽伯牙鼓琴志在高山子期曰善哉峨峨兮若泰山志在流水子期云善哉洋洋兮若江河伯牙所念鍾子期必善得其意伯牙遊於泰山之陰卒逢暴雨止於巖下心悲乃援琴而鼓之初為霖雨之操更造崩山之音音曲每奏鍾子期輙窮其趣伯牙乃捨琴而歎曰善哉子之聽夫志想像猶於吾心也吾於何以逃聲哉莊子加云鍾子期死伯牙終身不復鼓琴文選云士為知己者用女為悅己者容明人之道術在遇知音知音即聽者。",
    "X05n0232_003:0727b06_0": "▲第八依德本者川有珠而不枯山有玉而增潤內無德本外豈能談然唯約說者前人此法故。",
    "X05n0232_003:0727b08_0": "第八依德本文三初標大意次略有二類下正顯示後若感者下揀疑濫初中疏川有珠下二句喻次內無下合後然唯約說者下揀定劉子云山抱玉而草木潤焉川貯珠而岸不枯焉口納滋味而百節肥焉心受典誥而五性通焉紫玉精歌曰風凄凄雲容容水潺潺兮不息山蒼蒼兮萬重。",
    "X05n0232_003:0727b14_0": "▲略有二類一者智慧最為首故十方諸佛告金剛幢言及由汝智慧清淨故告金剛藏言亦是汝勝智力故二者餘行願力故十方諸佛告普賢言亦以汝修一切諸行願力故十方諸佛告法慧言及汝所修諸善根力令汝入是三昧而演說法。",
    "X05n0232_003:0727b19_0": "次略有二類下正顯示也。",
    "X05n0232_003:0727b20_0": "▲若感者善根若化主行願皆屬說因。",
    "X05n0232_003:0727b21_0": "後若感者下揀疑濫。",
    "X05n0232_003:0727b22_0": "▲第九依請人者若約慈悲深厚亦有無問自談若約敬法重人要順誠請後說初心識昧未解諮求上智慈悲騰疑啟請。",
    "X05n0232_003:0727c01_0": "第九依請者文二先舉無顯有。",
    "X05n0232_003:0727c02_0": "▲然有二類一者言請二者念請諸會有無現相品當辨。",
    "X05n0232_003:0727c04_0": "後然有二下別示請儀。",
    "X05n0232_003:0727c05_0": "▲第十依能加者夫聖無常應應於克誠。",
    "X05n0232_003:0727c06_0": "第十依能加亦二先總明大意後然若佛下別釋所以今初先立理後指陳前中借尚書意故彼第四云民罔常懷懷于有仁鬼神無常享享于克誠。",
    "X05n0232_003:0727c09_0": "▲心冥至極故得佛加。",
    "X05n0232_003:0727c10_0": "心冥至極下指陳也以入定契理故佛加耳故下文中以三昧力感十方諸佛現前等。",
    "X05n0232_003:0727c12_0": "▲然若佛自說則不俟加如第七會因人有說要假上加其第八會行依法修不異前故略無有加又不入定故無有加餘皆具有。",
    "X05n0232_003:0727c15_0": "別釋中四一總彰有無二所以加者下出加所以三若爾僧祗隨好下釋通妨難四加有下就類彰別。",
    "X05n0232_003:0727c18_0": "▲所以加者。",
    "X05n0232_003:0727c19_0": "二中先徵後釋。",
    "X05n0232_003:0727c20_0": "▲欲顯諸佛同加即同說故一說一切說故亦顯果海無言故因相可說故。",
    "X05n0232_003:0727c22_0": "釋有三意言欲顯諸佛同加即同說故者即第一意若佛自說不可言加則但名自說耳今由同加皆與智勸說即顯同說也一說一切說故者第二意也上顯通方之法此顯圓融之教然一經中總具四句今但舉一以順同加義故言四句者一者一說是一說如僧祗等二一說一切說如向所明三一切說是一說如一切處文殊同遍法界同聲說偈顯法無異故四者一切說是一切說如十方來證皆自敘云我等諸佛亦如是說餘三不順同加故疏不明耳亦顯果海下第三意也佛表果海菩薩表因故故十地經云此處難宣示我今說少分論經云一分論釋云果分不可說但說因分因分於果為一分耳。",
    "X05n0232_003:0728a11_0": "▲若爾僧祗隨好應非一切。",
    "X05n0232_003:0728a12_0": "疏若爾僧祗下三釋通妨難於中三初設難二釋難三遮難今初也。",
    "X05n0232_003:0728a14_0": "▲表微細難知故超出因果故。",
    "X05n0232_003:0728a15_0": "疏表微細下二釋難也略舉二意對前三意言微細難知者對前同說及一切說前菩薩說以受加故表佛同說今以僧祗數量重重微細唯佛能知隨好光明功德一好一光能破地獄三重頓圓故亦難知唯佛能了故佛自說言超出因果故者對前果海不可說也前難中意云若以菩薩表因今佛自說應可表果可說故今答云對果說因言因可說因無果外之因沒同果海故因亦叵說如鳥跡同空跡亦叵說因既非因果亦非果欲拂前因果之相故佛自說。",
    "X05n0232_003:0728b01_0": "▲然施設不同不應一准。",
    "X05n0232_003:0728b02_0": "然施設等者三遮難也恐有難言若今佛說即表微細餘應是麤此言超出前應繫著故此遮云聖教施設千差萬別各取一表不應尅定受加表於同說亦非麤非著佛說表細顯超亦不礙於同說約表小異大旨全同何不亡言觸途生滯故云不應一准。",
    "X05n0232_003:0728b08_0": "▲加有二種一者顯加具於三業二者冥加但與智令說。",
    "X05n0232_003:0728b10_0": "加有二種下第四就類彰別於中二先顯別後指文前中顯加具於三業者口業勸說以益辯意業與智以益智身業摩頂以增威然意與智雖則是冥以與身語同時此二顯彰以少從多故三皆稱顯冥唯與智故有不同。",
    "X05n0232_003:0728b15_0": "▲普光法界無顯有冥餘皆具二顯必有冥故餘至下明。",
    "X05n0232_003:0728b17_0": "普光法界等者後指文也普光攝三會謂二七八也法界即是第九故此四會並唯有冥由二七兩會不入定故故無顯加而文殊師利普賢菩薩皆言承佛神力故是冥加第八會普賢雖入三昧無有加分但有作用發起故無顯加亦言承佛神力故有冥加法界品如來自入三昧不可有加第七普賢第二文殊有說無定故闕顯加皆承佛力能說能證故有冥加言餘皆具二者即餘五會顯必有冥者釋具所以冥即未必有顯顯即必有於冥以如來有力有慈常冥加故未定緣闕不容有顯故唯有冥顯加之時冥常不捨又有意加故言必有言餘至下明者謂冥顯加相有多義門隨文具顯也。",
    "X05n0232_003:0728c06_0": "▲教起因緣竟。",
    "X05n0232_003:0728c07_0": "結前十因十緣也。",
    "X05n0232_003:0728c08_0": "▲第二藏教所攝中二先藏攝後教攝前中亦二先藏後攝今初藏謂三藏二藏通稱藏者以含攝故世親攝論第一莊嚴論第四皆云彼三及二云何名藏答云由攝故謂攝一切所應知義攝即包含。",
    "X05n0232_003:0728c12_0": "第二藏教所攝今初下疏文分二先總後別總中亦二先總科後通稱藏者下牒釋總名引世親攝論者然攝大乘論本論即無著菩薩所造釋有多家此方有二即世親無性二菩薩也大唐三藏俱譯二本各有十卷梁朝真諦譯世親釋有十五卷今稱梁攝論是釋義大同小異疏家隨便引之恐濫三本故各以異名揀之然依古德多引梁論若今自取多引無性世親言謂攝一切所應知義者即彼論自釋攝義所應知者然論無別釋下廣顯論所明即十勝相謂一應知依止勝相二應知相勝相三應知入勝相等十相皆言應知即理事等法皆應知也攝即包含者疏家轉將攝義復釋於含以前標云以含攝故故牒釋也。",
    "X05n0232_003:0729a01_0": "▲言三藏者一修多羅藏二毗奈耶藏三阿毗達麼藏言三藏下第二別釋分二先三藏後二藏前中三初總列次初中下別釋後然此三藏下總顯所詮。",
    "X05n0232_003:0729a04_0": "▲初中先辨名後顯相今初亦名修妬路亦名素呾䌫此皆梵音楚夏。",
    "X05n0232_003:0729a06_0": "二中三藏即為三別皆先標後釋今初亦名下釋也於中四一會梵音二敘古譯三敘古破四會順違今初言梵音楚夏者秦洛謂之中華亦云華夏亦云中夏淮南楚地非是中方楚洛言音呼召輕重今西域梵語有似於斯中天如中夏餘四如楚蜀西來三藏或有南天或有北天或有中天東西各異素呾纜者唐三藏譯云是中天什公多譯為修多羅亦云修妬路多通諸天什公是龜茲人近於東天實叉三藏于闐國人多近東北然什公亦遊五天隨時所受小有輕重語其大旨理則無乖然前後三藏多云修多羅也。",
    "X05n0232_003:0729a17_0": "▲古譯為契經。",
    "X05n0232_003:0729a18_0": "古譯等者第二敘古譯也於中五一標名。",
    "X05n0232_003:0729a19_0": "▲智論之中名為經藏。",
    "X05n0232_003:0729a20_0": "二智論下引證。",
    "X05n0232_003:0729a21_0": "▲契謂契理契機經謂貫穿攝化。",
    "X05n0232_003:0729a22_0": "三契謂契理下釋義。",
    "X05n0232_003:0729a23_0": "▲即契理合機之經依主受名契經即藏持業釋也。",
    "X05n0232_003:0729a24_0": "四即契理合機下會六釋以契對經即名依主以契經對藏便名持業。",
    "X05n0232_003:0729b02_0": "▲復云正翻為線線能貫華經能持緯此方不貴線稱故存於經。",
    "X05n0232_003:0729b04_0": "五復云下會傍正。",
    "X05n0232_003:0729b05_0": "▲有云案五印度呼線席經井索聖教皆曰修多羅則經正是敵對斥於古德經非敵對。",
    "X05n0232_003:0729b07_0-0": "有云等者第三敘古破此古即是靜法苑公刊定記中義也但言有云即是刊定記主若云古德多是藏和尚亦有此前諸德此中總舉先古諸德又此中疏撮略刊定之意耳刊定記敘古義竟便云今詳諸論及以梵言良恐不爾所以者何此中通辨有三失故一敵對翻名失二以義為名失三總別不分失今疏所明即第一失謂修多羅一名既含四實線既敵對經何得非經是敵對言非敵對故云敵對翻名失故疏云斥於古德經非敵對二以義為名失者意云經字是名契字是義以經有契理合機之義故借契義以助經名而呼契經兩字全作名者即是以義為名失也若全名者應云欲底修多羅欲底之言有其三義一者契義二順古所行三依正道理今取契義既無欲底之言明知名無契字也又舉例云如質多名心集起為義詎翻集起亦作名耶意云集起既非心名契理豈是經目也三總別不分失者彼云但藏部立名各有兩重總別一謂三藏十二部為總名修多羅等為別稱二謂修多羅為總號毗奈耶應頌等為別目古來相傳唯辨前門不論於後今修多羅依藏部中總相業用而立其名餘藏部名依藏部中別相業用所以者何修多羅業能貫攝故餘藏餘部所詮所化由此貫攝彼方成故故涅槃十五云始從如是我聞終至歡喜奉行一切皆名修多羅故釋曰刊定記文猶似難見今更為釋言各有兩重總別者如三藏中兩重者一云三藏是總經律論為別二云修多羅是總稱調伏對法為別稱故三藏中修多羅即是總名雖標總稱即受別名故云今修多羅依三藏中總相業用古人不知此從總相得名但謂為別故云總別不分失也如十二部亦有兩重總別者一云十二部經總也謂修多羅祗夜等即為別稱二云修多羅是總名祇夜等十一為別稱不取修多羅以修多羅為總故亦雖標總稱即受別名是則三藏中修多羅通於二藏十二分中修多羅通餘十一故若不通者修多羅既稱契理合機餘無此名應不契理合機既俱契理合機明知修多羅是從總相立名耳三藏十二部皆有兩重總別故云各有也刊定之意亦有理在今謂若十二部中修多羅則通十一及於三藏若三藏中修多羅名唯通十二不通二藏二藏之中有契合者自屬十二分中修多羅耳思之以非至要故疏略不敘唯明初一恐欲知根本故鈔具敘耳彼復破於遠公三修多羅至十藏品當說。",
    "X05n0232_003:0730a02_0": "▲今更詳之若一名四實皆為敵對則古如所破。",
    "X05n0232_003:0730a03_0": "今更詳之者第四會順違也於中三初全縱次半奪後出古意今初言古如所破者經線俱為敵對而言線是經非故如所破。",
    "X05n0232_003:0730a06_0": "▲若兼順義經自屬於席經敵對應名聖教故梁攝論譯為聖教彼論云有阿毗達磨非是聖教為成聖教故加修多羅名。",
    "X05n0232_003:0730a09_0": "若兼順義下二半奪也縱其經是敵對奪其不名聖教故一名含於多實應須順義立名如僊陀婆一名四實若譯經中五味之處應譯為鹽若譯經中王之所乘僊陀婆者應譯為馬不可言水言器今譯佛經云修多羅合名聖教也言線言索非全愜當故云經自屬於席經敵對應名聖教梁攝已下引文為證即第一論然此所引上兩句全是論文為成聖教下乃取義釋以彼本論云攝大乘論即阿毗達磨教及修多羅釋論云此言大乘者欲揀小乘阿毗達磨何不但說阿毗達磨名復說修多羅名有阿毗達磨非是聖教故此中意云若但言阿毗達磨揀濫不盡故加修多羅言揀異凡夫所造之論明是聖教之論故今引意者本論牒修多羅釋論之中乃云聖教明是譯修多羅為聖教也。",
    "X05n0232_003:0730a24_0": "▲古德見此儒墨皆稱為經遂借彼席經以目聖教則雙含二義俱順兩方借義助名更加契字揀異席經甚為允當。",
    "X05n0232_003:0730b03_0": "古德見此下出古意也席經不順本義是故借耳儒即儒教夫子為主墨即墨教墨翟為主以忘身益物是其所宗如夏禹之勤用斯意也儒有九經五經等皆稱為經經者常也典也聖人之言方得稱經此方既以聖人之言為經故譯聖教亦名經也言雙含二義者即聖教及經緯義也俱順兩方者順此方夫子等經順西域經緯聖教之經也恐濫席經故加契字以揀之耳古人既以敵對為線明知言契經半從義耳故為允當。",
    "X05n0232_003:0730b12_0": "▲二顯相者西域四名所目雖殊意義相似故同稱修多羅而聖教多含具上三義。",
    "X05n0232_003:0730b14_0": "二顯相下此中大意取其一名四實以會雜心五義便是顯修多羅之相文中三初舉總包含二故雜心下正會五義二總上五義下以義貫通。",
    "X05n0232_003:0730b17_0": "▲故雜心云經有五義一曰涌泉二曰出生三曰顯示四曰繩墨五曰結鬘涌泉則注而無竭出生則展轉滋多義同井索有汲引故顯示正是聖教顯事理故繩墨則楷定正邪亦是繩之為經能持於緯同席經義結鬘同線線能貫華結成鬘故。",
    "X05n0232_003:0730b22_0": "二中即雜心第八修多羅品云修多羅者凡有五義一曰出生出生諸義故二曰涌泉義味無盡故三曰顯示顯示諸義故四曰繩墨辨諸邪正故五曰結鬘貫穿諸法故如是五義是修多羅義今疏引初二義不次者依古疏引取義便耳。",
    "X05n0232_003:0730c03_0": "▲總上五義不出貫攝。",
    "X05n0232_003:0730c04_0": "總上五義下三以義貫通於中二先總釋貫攝後彰所貫攝前中有三初標義二引證三釋所引。",
    "X05n0232_003:0730c06_0": "▲故佛地論第一云能貫能攝故名為經以佛聖教貫穿攝持所應說義所化生故。",
    "X05n0232_003:0730c08_0": "故佛地下二引證也全引論文更無所少而次下對所詮云應知此中宣說佛地饒益有情依所詮義名佛地經如緣起經如集寶論意云皆從所詮也。",
    "X05n0232_003:0730c12_0": "▲此或貫攝通所攝所化或貫穿法相攝持所化。",
    "X05n0232_003:0730c13_0": "此或貫攝下三釋所引論也釋有二義一通二局上即通也言二義通所說者謂貫穿所說之法攝令不散故故下引瑜伽云攝取聖語言二義通所化者貫穿所化眾生心行攝取不捨故局義可知。",
    "X05n0232_003:0730c17_0": "▲又世親攝論釋貫穿云謂能貫穿依故相故法故義故。",
    "X05n0232_003:0730c19_0": "又世親攝論下第二彰所貫攝之法於中二初引攝論正釋後例同指餘前中即彼論第一文中亦二先引論總標。",
    "X05n0232_003:0730c22_0": "▲依者謂依於是處由此為此而有所說相者謂世俗諦相勝義諦相法者謂蘊界處緣起諦食諍盧無量無色解脫勝處遍處菩提分無礙解無諍等義者隨順密意說等。",
    "X05n0232_003:0731a02_0": "後依者下引論別釋釋標四義則分為四初釋依中舉其三事一於是處者即說經處如佛在摩竭提國等二由此者即說經因緣即所被機等如十地經由十方佛加解脫月請等三為此者即說經意如發心品云為欲顯示佛法故為以智光普照故為欲開闡實義故等故梁論云是處是人是用言相者諸世俗諦相勝義諦相者謂世尊說法有何相貌諸佛唯依二諦為眾生說更無餘相言法者謂蘊界處等者即所詮法門軌持之法一一皆通二諦蘊即五蘊界即十八界處即十二處緣起即十二因緣諦即四諦食即四食如世親論第十初說靜慮即四靜慮無量即四無量無色即四無色解脫即八解脫勝處即八勝處遍處即十遍處菩提分即三十七品等無礙解即四辯才無諍即無諍三昧等者等餘法數並下經文廣有其相言義者隨順密意說等者義名所以世尊說法或顯了說或密意說如說一切皆空此就第一義說凡夫不解謂無俗諦等亦如四意趣四隨等梁論釋義云義者所作事故名義生道滅惑是事此意云佛所說經但令眾生生道滅惑以為其義耳亦佛之意趣也。",
    "X05n0232_003:0731a23_0": "▲瑜伽二十五顯揚二十大同此說餘義至十二分中當明。",
    "X05n0232_003:0731b01_0": "瑜伽二十五下二例同指餘先例同諸彼二論皆云素怛纜者謂佛世尊於彼方所為彼有情依彼所作諸行差別演說無量蘊相應語乃至廣說結集法者攝取聖語為法久住以美妙言次第結集貫穿縫綴能引義利能引梵行真妙實義是名素怛纜餘義至十二分中當明者下有異名異名有四一依仁王二諦品名為法本二依梁論名為聖教三依成論名直說語言四依智論第二但名為經四中疏文已有二四初三二名在十藏品文局十二分中修多羅故此不釋又遠公立三修多羅一總相二別相三略相刊定記破於後二並在十藏品中救之云餘義等。",
    "X05n0232_003:0731b13_0": "▲第二毗奈耶藏初名後相。",
    "X05n0232_003:0731b14_0": "第二毗奈耶藏疏文分二初總科後前中下別釋。",
    "X05n0232_003:0731b15_0": "▲前中亦名毗尼梵語之略耳此翻為調伏謂調練三業制伏過非調練通於止作制伏唯明止惡就所詮之行彰名即調伏之藏或能詮藏有調伏之能即有財釋契經藏中類有此釋。",
    "X05n0232_003:0731b19_0": "後前中下別釋於釋名中二先正釋後辨異名今初疏此翻為調伏者准刊定記云義翻為調伏若敵對翻正稱為律若素律師疏云梵曰毗尼或云鞞泥迦毗那耶鼻那夜此等皆由梵音輕重不同傳有訛略不得正名正曰毗奈耶此云調伏。",
    "X05n0232_003:0731b24_0": "▲毗尼或翻為滅滅有三義一滅業非二滅煩惱三得滅果。",
    "X05n0232_003:0731c02_0": "毗尼或翻下二辨異名於中有四今初名滅者東塔又云毗膩多此云已調伏當其滅義故母論第一云滅諸惡法故名毗尼釋曰若依此釋則毗尼是毗膩多之言略耳則與毗奈耶調伏之義有乖而上又云毗尼鞞泥迦等皆梵音輕重則毗尼亦是毗奈耶略稱含其調伏與滅二義耳故疏云毗尼或翻為滅滅有三義等者釋義一滅業非者不殺盜等故律中有犯毗尼有諍毗尼二滅煩惱者是發業之本故律云為調伏貪等令盡是故世尊制增戒學三得滅果者即無為果故戒經云戒淨有智慧便得第一道。",
    "X05n0232_003:0731c13_0": "▲或名尸羅具云翅怛羅此云清涼離熱惱因得清涼果故。",
    "X05n0232_003:0731c15_0": "或名尸羅等者第二名也即雙從因果得名。",
    "X05n0232_003:0731c16_0": "▲亦名波羅提木叉此云別解脫此說因得名然有二義一揀異定道名之為別二三業七支各各防非故名為別亦翻為隨順解脫此據果立隨順有為無為二種解脫果故。",
    "X05n0232_003:0731c20_0": "亦名波羅提木叉等者第三名也言揀異定道者非是定共道共二戒是遠離覊縛業緣名為解脫亦翻為隨順解脫者即第三名中別義也故遺教經云戒是正順解脫之本故名波羅提木叉又相續解脫經云五分法身名解脫梵云毗木叉若涅槃解脫梵云木叉依此亦可雙從因果得名隨順是因故又刊定記云離過無障名為木叉業用無礙名毗木叉又云復有異名名優波羅叉此西域外道律名亦名縵叉亦名刺闍你地(地音田夷反)此西域王法律名。",
    "X05n0232_003:0732a06_0": "▲亦名性善如十誦律亦名守信如昔所受實能持故。",
    "X05n0232_003:0732a08_0": "▲後顯相者前名之中已含止作即毗尼相。",
    "X05n0232_003:0732a09_0": "後顯相者下顯相文二先指前總說謂制伏過非及滅惡等即是止行調練三業性善守信等通於止作毗尼以止善為宗律宗其唯持犯故以止作總為顯相。",
    "X05n0232_003:0732a13_0": "▲若別說者世親攝論云毗奈耶有四義謂犯罪故等起故還淨故出離故廣如彼論。",
    "X05n0232_003:0732a15_0": "若別說者下二引論別釋言廣如彼論者論云犯罪者謂五眾罪等起者謂無知故放逸故煩惱盛故不尊敬故而犯諸罪還淨者謂由意樂不由治罰如受律儀出離者有七種一各各相對說悔所犯二誓受治罰謂受學等三等有妨害先制學處後由異門還復開許四別立止息謂僧和合還捨所制五轉根謂苾蒭苾蒭尼轉男女形故捨不共罪六由真實觀謂作殊勝法[阿-可+(日/皿)]陀南諸行相觀七由法爾得謂由見諦法爾得無小隨小罪應知毗奈耶復有四義一補特伽羅故世尊依彼制所學處一制立故謂告白彼補特伽羅所犯過已大師集僧制所學處三分別故謂制學所已更廣解釋先所略說四決擇故謂於此中決判所犯云何有罪云何無罪然明了論釋無小隨少罪自有二說一云小謂第二篇罪隨小謂二種方便罪一云小謂性罪隨小謂諸戒中制罪問今明大乘那引小教有答云理實三藏大小不同今且就引接教說古來同此今更一解謂持心雖異名意大同故得引小又上所引論名分明易曉故又上云如受律儀者梁論云如本受持對治。",
    "X05n0232_003:0732b11_0": "▲第三阿毗達磨藏。",
    "X05n0232_003:0732b12_0": "▲阿毗名對達磨云法法有二種一勝義法謂即涅槃是善是常故名為勝二法相法通四聖諦相者性也狀也二俱名相。",
    "X05n0232_003:0732b15_0": "第三阿毗達磨藏文中三初名次相後異名初中二先得名後釋名前中先釋法後釋對前中即取俱舍意釋故論云能持自性故名為法若勝義法唯是涅槃若法相法通四聖諦是善是常故名為勝者即釋彼論也相者性也狀也二俱名相者亦釋彼論也以四聖諦中滅諦是理而皆云相者滅諦之相即體相也餘三約相即相狀也。",
    "X05n0232_003:0732b22_0": "▲法既有二對亦二義一者對向謂向前涅槃二者對觀觀前四諦。",
    "X05n0232_003:0732b24_0": "法既有二下二釋對亦二初釋對義亦取論意彼論云此能對向或能對觀故為此屬之。",
    "X05n0232_003:0732c02_0": "▲其能對者皆無漏淨慧及相應心所等由對果對境分二對名故慧但是對而非是法非所對故。",
    "X05n0232_003:0732c04_0": "其能對者下出對法體亦取論意故論頌云淨慧隨行名對法論曰慧謂擇法淨謂無漏淨慧眷屬名曰隨行如是總說無漏五蘊名為對法由對果對境分二對名等者釋疑疑云唯一淨慧何有二對之名故為此通慧但是對而非是法非所對故者揀濫此是古德解釋意云為分能所故言慧但是對若據法持自性慧何非法故下揀云非所對故。",
    "X05n0232_003:0732c12_0": "▲言對法者法之對故故對法藏特名慧論舊譯為無比法以詮慧勝故。",
    "X05n0232_003:0732c14_0": "言對法者下二釋名也即會六釋法之對者依主釋也故對法藏特名慧論者若據所對所依應名法論慧依於法慧為其主故名慧論故所詮中詮於慧學舊譯已下出其異名兼成上慧義。",
    "X05n0232_003:0732c18_0": "▲世親攝論云阿毗達磨有四義謂對故數故伏故通故。",
    "X05n0232_003:0732c20_0": "世親攝論云下第二辨相於中二先總標。",
    "X05n0232_003:0732c21_0": "▲對義同前數者於一一法數數宣說訓釋言詞自共相等無量差別故伏者由此具足論處所等能勝伏他論故通者此能通釋素怛纜義故。",
    "X05n0232_003:0732c24_0": "後對義同前下別數者數字通去入二聲此取去聲數數宣說者數即入聲自相者如色變礙為相受以領納為相等共相者共有無常苦空等廣如十地疏明論處所等者即瑜伽論說論有七例頌云論體論處所論據論莊嚴論負論出離論多所作法亦如初地中辨言勝伏他論者勝約能立伏約能破故梁論云伏者此法能伏諸說立破二能由正說依止等方便故通者梁論名解由阿毗達磨修多羅義易解了故。",
    "X05n0232_003:0733a09_0": "▲亦名優波提舍此云論議亦名磨怛理迦此云本母謂以教與義為本為母亦云依藏生解藏為解母本即是母亦名磨夷此云行母依藏成行故行之母故。",
    "X05n0232_003:0733a13_0": "異名可知也問曰三藏前二是佛所說後一論藏是菩薩說是則如來不說三藏耶答婆沙最初即有此問問曰誰造此論答佛世尊誰問誰答或云舍利弗問或云諸天問乃至或云化比丘問佛答若爾何以云迦多演尼子造答彼諷誦耳有云亦是彼說是則論藏有是佛說有是菩薩說取經中義廣以釋之以本統末亦佛說三藏耳。",
    "X05n0232_003:0733a20_0": "▲然此三藏約其所詮略有二門一者剋性則經詮三學律唯戒心二學論唯慧學如攝論說二約兼正則三藏之中經正詮定毗尼詮戒論詮於慧兼各通三。",
    "X05n0232_003:0733a24_0": "然此三藏下第三總顯所詮也如攝論說者亦是世親攝論第一論云又能說三學故立素怛纜藏能成辨增上戒增上心學故立毗奈耶藏謂具尸羅即無悔等漸次能得三摩地故能成辨增上慧故立阿毗達磨藏謂能決擇無倒義故梁論亦同言兼各通三者經中戒慧其文非一毗尼增三文云云何增戒學所謂增心學增慧學是名增戒學等。",
    "X05n0232_003:0733b08_0": "▲第二明二藏者一聲聞藏二菩薩藏。",
    "X05n0232_003:0733b09_0": "第二明二藏等者疏文有四一標。",
    "X05n0232_003:0733b10_0": "▲即由前三藏詮示聲聞理行果故名聲聞藏詮示菩薩理行果故名菩薩藏。",
    "X05n0232_003:0733b12_0": "二即由前下釋。",
    "X05n0232_003:0733b13_0": "▲故莊嚴論第四云此三藏由上下乘差別故復為聲聞藏及菩薩藏攝大乘同此。",
    "X05n0232_003:0733b15_0": "三故莊嚴下引證。",
    "X05n0232_003:0733b16_0": "▲此就二乘理果同故合之。",
    "X05n0232_003:0733b17_0": "四此就二乘下出所以於中分三初正出為二所以。",
    "X05n0232_003:0733b19_0": "▲若約教行別故即開三乘以為三藏如普超等經。",
    "X05n0232_003:0733b20_0": "次若約教下出三乘三藏不同。",
    "X05n0232_003:0733b21_0": "▲又由緣覺多不藉教出無佛世佛在世時攝屬聲聞故但分為二即是大小半滿不同。",
    "X05n0232_003:0733b23_0": "後又由緣覺下重成二藏之義言即是大小半滿不同者諸經論中多以大小相對故分大藏之中大乘經律論小乘經律論別華嚴般若等為大乘經藏菩薩戒善戒經等為律瑜伽智度等為論小乘四阿含等為經五部律為戒婆沙等為論故大小三藏迢然不同言半滿者即出涅槃北經第四如來性品文云善男子譬如長者唯有一子心常憶念憐愛無已將詣師所欲令受學懼不速成尋便將還以愛念故晝夜慇懃教其半字而不教誨毗伽羅論何以故以其幼稚力未堪故等下合云所言一子者謂一切眾生如來視於一切眾生猶如一子教一子者謂聲聞弟子半字者謂九部經毗伽羅論者所謂方等大乘經典以諸聲聞無有慧力是故如來為說半字九部經典而不為說毗伽羅論方等大乘善男子如彼長者子既長大堪任讀學若不為說毗伽羅論可名為藏乃至云我今亦爾為諸弟子說於半字九部經已次為演說毗伽羅論所謂如來常存不變上即經文半滿是喻大小是法餘可知矣又西方三藏之外加一雜藏謂陀羅尼五明論等為四藏大小俱有則有八藏若六波羅蜜經說有五藏小乘三藏及雜藏菩薩大乘為一藏故若大開為三則有七藏三乘各三便是九藏加一雜藏便為十藏三乘各四應十二藏。",
    "X05n0232_003:0733c23_0": "▲第二明所攝者此經三藏之中正唯修多羅攝兼詮餘二十藏等品廣顯戒故問明等品顯論議故若就修多羅中以義揀教則唯十藏攝具足主伴顯無盡故教義融故二藏之中唯菩薩藏若分權實但菩薩藏一分所攝權不攝故。",
    "X05n0232_003:0734a04_0": "第二明所攝下文中有二初明彼攝此經。",
    "X05n0232_003:0734a05_0": "▲若約此攝乃至聲聞亦此經攝此能包含無量乘故揀於權實至下立教中明已辨藏所攝竟。",
    "X05n0232_003:0734a07_0": "後若約下明此攝彼藏文並可知。",
    "X05n0232_003:0734a09_0": "大方廣佛華嚴經疏演義鈔卷第三"
}