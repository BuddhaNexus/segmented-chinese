{
    "T24n1451_021:0301c14_0": "根本說一切有部毘奈耶雜事",
    "T24n1451_021:0301c15_0": "卷第二十一",
    "T24n1451_021:0301c17_0": "三藏法師義淨奉　制譯",
    "T24n1451_021:0301c18_0": "內攝頌曰：　猛光侍縛迦，　　金光[醫-酉+口]羅鉢；　那剌陀得果，　　妙髮鉢持油。",
    "T24n1451_021:0301c21_0": "爾時猛光王默自思念：「我今嬰此不睡之病日覺有增，欲設何方令得瘳愈？",
    "T24n1451_021:0301c22_1": "應可召集國內醫人療我此病。」",
    "T24n1451_021:0301c23_2": "作是念已，所有醫人皆悉召集，王即報言：「我有此病不能眠睡，可共療治。」",
    "T24n1451_021:0301c25_3": "諸醫白王：「此病非常，我等諸人無能療者，然王舍城頻毘娑羅王，有子名侍縛迦，為大醫王眾所知識，具大智慧能療斯疾。」",
    "T24n1451_021:0301c27_4": "時猛光王遣使齎書往頻毘娑羅王所，書曰：「白影勝王！",
    "T24n1451_021:0301c29_5": "可令侍縛迦大醫暫來相見，欲有所療，幸不見違。",
    "T24n1451_021:0302a01_6": "若不來者，當須多貯草穀兵眾相迎。」",
    "T24n1451_021:0302a02_0": "時頻毘娑羅王得書讀已，生大憂愁掌頰而住，作如是念：「若送我子，後恐更來，須即隨言，我境便是附庸之國；若不與者，彼國兵強，倍相撓擾。」",
    "T24n1451_021:0302a05_1": "侍縛迦見王憂色，跪而白王：「何故憂悒？」",
    "T24n1451_021:0302a06_2": "王曰：「由汝多能解此伎術，令我煩憂，知更何道？」",
    "T24n1451_021:0302a07_3": "又白王曰：「請說其事。」",
    "T24n1451_021:0302a07_4": "是時父王具陳書意。",
    "T24n1451_021:0302a08_5": "時侍縛迦聞已白王：「願賜教命奉旨當行。」",
    "T24n1451_021:0302a09_6": "王報言：「子！",
    "T24n1451_021:0302a09_7": "彼猛光王性極暴惡，不論善否但起瞋心即皆殺害。",
    "T24n1451_021:0302a10_8": "恐行無道枉戮汝身。」",
    "T24n1451_021:0302a11_0": "侍縛迦曰：「若不能自護己身，何名醫也？",
    "T24n1451_021:0302a11_1": "唯願大王勿生憂苦，我赴彼期。」",
    "T24n1451_021:0302a12_2": "王曰：「隨汝意行！",
    "T24n1451_021:0302a12_3": "善須防護，勿令我及國人中宮大小共生憂念。」",
    "T24n1451_021:0302a14_0": "重白王曰：「願勿懷愁，必無斯理。",
    "T24n1451_021:0302a14_1": "我觀病勢方便消息令彼不瞋。」",
    "T24n1451_021:0302a15_2": "王便默然。",
    "T24n1451_021:0302a15_3": "時侍縛迦問來使曰：「彼猛光王今患何病？",
    "T24n1451_021:0302a16_4": "何所宜食？",
    "T24n1451_021:0302a16_5": "何不宜耶？」",
    "T24n1451_021:0302a17_6": "是時使者具陳病狀。",
    "T24n1451_021:0302a17_7": "大醫聞已，以酥合膏，色如酒色、味如酒味、香如酒香。",
    "T24n1451_021:0302a18_8": "既合成已，選擇良晨陳設嘉瑞，別其親屬與使同行，行往嗢逝尼國。",
    "T24n1451_021:0302a20_9": "路次曲女城，於彼城中有一醫童，聞大醫王欲向嗢逝尼國，持一訶梨勒果奉上醫王，既得言交共申莫逆。",
    "T24n1451_021:0302a22_10": "問童子曰：「彼猛光王患如是病，汝等何故不為醫療？」",
    "T24n1451_021:0302a23_11": "童子答曰：「彼王所患不得眠睡，宜與酥治；王性憎酥，唯愛於酒又性暴惡。",
    "T24n1451_021:0302a25_12": "若有人於王前說酥即斬其首，為是醫人知王性惡，悉皆逃散無敢治者。」",
    "T24n1451_021:0302a27_13": "是時醫王報童子曰：「法弟！",
    "T24n1451_021:0302a27_14": "當知我為彼王以酥合膏與酒無別，汝可與我同共往彼。",
    "T24n1451_021:0302a29_15": "若我現相方便指授，汝可斟量而與其藥，汝可住看我當出去。",
    "T24n1451_021:0302b01_16": "王病差後我當賞汝，亦令彼王多賜汝物。」",
    "T24n1451_021:0302b02_17": "童子言：「好。」",
    "T24n1451_021:0302b02_18": "遂共進發漸至王城。",
    "T24n1451_021:0302b03_19": "時猛光王聞醫王至便作是念：「彼侍縛迦者既是王子，復是醫王，應為盛禮迎入城闕。」",
    "T24n1451_021:0302b05_20": "時王即令嚴飾城郭，修理街衢陳設儀仗，王及太子群寮人庶皆悉出迎。",
    "T24n1451_021:0302b06_21": "是時醫王便與無量百千人眾，前後圍遶共入城中。",
    "T24n1451_021:0302b08_22": "時猛光王待彼醫王歇息之後，歡顏慶慰問醫王曰：「我有警覺病不得睡眠，今時極重，宜為療治。」",
    "T24n1451_021:0302b10_23": "醫王答言：「我當為治，然須藥物，其藥多在諸國及餘城處，唯我能識餘人不知、或餘人知我不能識、或有俱識、或有近者、或有遠者，唯願大王！",
    "T24n1451_021:0302b13_24": "與我賢善母象隨意取騎。」",
    "T24n1451_021:0302b14_25": "時王答言：「善哉！",
    "T24n1451_021:0302b14_26": "隨意。」",
    "T24n1451_021:0302b14_27": "王命調象人曰：「若大醫王須賢善象任取乘騎，汝等不應輒為遮止。」",
    "T24n1451_021:0302b16_28": "告諸大臣并守門者曰：「醫王或可旦出中還、中出夜至，乘賢善象須有出入隨意莫障。」",
    "T24n1451_021:0302b18_0": "諸臣及守門者奉王教已不敢留礙。",
    "T24n1451_021:0302b18_1": "是時醫王取象乘騎，或於白日、或於夜半來往不恒，人無怪者。",
    "T24n1451_021:0302b20_2": "時猛光王報醫王曰：「何不醫療？」",
    "T24n1451_021:0302b20_3": "答言：「王且洗浴。」",
    "T24n1451_021:0302b21_4": "既洗浴已令王噉食。",
    "T24n1451_021:0302b21_5": "時王既食了已，侍縛迦白王：「我今將得摩伽陀國上妙美酒，王今可飲。」",
    "T24n1451_021:0302b23_6": "時猛光王生大歡喜云：「可將來。」",
    "T24n1451_021:0302b24_0": "是時醫王令伴童子現相指授取爾許來，王既得藥尋即服之。",
    "T24n1451_021:0302b25_1": "既服藥已王便睡著。",
    "T24n1451_021:0302b25_2": "是時醫王知王睡已遂乘象走，至其夜半王遂睡覺，即便噫氣遂聞酥臭。",
    "T24n1451_021:0302b27_3": "王乃大瞋令諸左右：「急可捉取侍縛迦來，當斬其首。」",
    "T24n1451_021:0302b28_4": "是時諸人即皆往捉，既知走已便白王言：「今覓不見，走將遠矣。」",
    "T24n1451_021:0302c01_5": "王更大怒便喚飛烏：「乘葦山大象速趁醫人，繫項將來當斬其首。",
    "T24n1451_021:0302c02_6": "如若見時彼解幻術，與汝藥物皆不得受。」",
    "T24n1451_021:0302c03_7": "是時飛烏既奉王命，乘第一象急往追趁，尋其象跡至菴摩羅林，飛烏趁及喚言：「大醫！",
    "T24n1451_021:0302c05_8": "王喚速來。」",
    "T24n1451_021:0302c05_9": "答曰：「汝何須急？",
    "T24n1451_021:0302c06_10": "來食菴摩羅果。」",
    "T24n1451_021:0302c06_11": "飛烏答曰：「我奉王命，彼解幻術所與之物不須受取。」",
    "T24n1451_021:0302c07_12": "報曰：「汝不須怖，今既飢渴，我取一顆菴摩羅果各共食半。」",
    "T24n1451_021:0302c08_13": "飛烏即念：「共食一顆，豈有術乎？」",
    "T24n1451_021:0302c09_14": "醫王取一菴摩羅先食半顆，餘殘半者於指甲中，先藏毒藥剖其半顆令藥入中持與飛烏。",
    "T24n1451_021:0302c11_15": "飛烏受果即食。",
    "T24n1451_021:0302c12_16": "時飛烏先患癩病，既食果已藥病相當，即上變下瀉不能自持。",
    "T24n1451_021:0302c14_0": "醫王入村告村人曰：「此是猛光王第一大象，及賢善母象及飛烏使者，汝等好看勿令損失，若有參差必獲重罪。」",
    "T24n1451_021:0302c16_1": "囑此語已尋路而去，諸人奉命看養飛烏令得病差。",
    "T24n1451_021:0302c17_2": "彼醫童子治猛光王既得病差，是時飛烏却赴王所，王見問曰：「醫人何在？」",
    "T24n1451_021:0302c19_3": "飛烏答曰：「王得醫人欲何所作？」",
    "T24n1451_021:0302c20_4": "「我捉得時當斬其首。」",
    "T24n1451_021:0302c20_5": "答曰：「王今病差，臣癩復除，應合賞賜，何因斬首？」",
    "T24n1451_021:0302c21_6": "王聞此言：「善哉！",
    "T24n1451_021:0302c22_0": "善哉！",
    "T24n1451_021:0302c22_1": "隨意重賞報彼大恩。」",
    "T24n1451_021:0302c22_2": "飛烏即作勅書報醫王曰：「仁是醫王，合得重賞。",
    "T24n1451_021:0302c23_3": "何故逃走？",
    "T24n1451_021:0302c23_4": "信至可來受王賞賜。」",
    "T24n1451_021:0302c24_5": "侍縛迦還書報曰：「我藉皇恩珍財靡闕，王若於我生歡喜者，請所賜物並迴與彼侍醫童子。」",
    "T24n1451_021:0302c26_6": "是時大王多以財貨賞賜醫童，王又遣使人將大[疊*毛]一領價直百千兩金送與醫王。",
    "T24n1451_021:0302c28_7": "侍縛迦得衣便作是念：「此合王著，何人堪受？」",
    "T24n1451_021:0302c29_8": "復作是念：「世尊乃是無上大師，是我之父，宜將奉獻。」",
    "T24n1451_021:0303a01_9": "即詣佛所奉上其[疊*毛]。",
    "T24n1451_021:0303a01_10": "世尊見施，告阿難陀曰：「應將此衣作支伐羅。」",
    "T24n1451_021:0303a03_0": "時阿難陀即便割截作佛三衣，有餘白佛，佛言：「汝及羅怙羅隨應著用。」",
    "T24n1451_021:0303a04_1": "時尊者阿難陀作上下二衣，復與羅怙羅作僧脚敧服。",
    "T24n1451_021:0303a06_0": "復次應知[醫-酉+口]羅鉢龍因緣之事，昔於覩史多天宮殿之上，有書佛語問答之詞，頌曰：「何處王為上？",
    "T24n1451_021:0303a08_1": "　　於染而染著，　無染而有染，　　何者是愚夫？",
    "T24n1451_021:0303a10_0": "　何處愚者憂？",
    "T24n1451_021:0303a10_1": "　　何處智者喜？",
    "T24n1451_021:0303a11_0": "　誰和合別離，　　說名為安樂？」",
    "T24n1451_021:0303a12_0": "若佛世尊不出於世，此之頌義無人能受，亦無解者。",
    "T24n1451_021:0303a13_1": "若佛出現，有能受持及能解義。",
    "T24n1451_021:0303a13_2": "時北方多聞藥叉天王，有緣須至覩史天宮，見斯問頌心生希有，便記其文不能解義，持至本宮書在版上。",
    "T24n1451_021:0303a16_3": "爾時得叉尸羅國，有舊住龍王名[醫-酉+口]羅鉢，長夜希望何時得見世尊出世？",
    "T24n1451_021:0303a17_4": "時彼龍王有一親友藥叉名曰金光，因至北方多聞天所，於彼版上見此書頌，因即憶持不能解義。",
    "T24n1451_021:0303a20_5": "時此藥叉持往得叉尸羅國，與[醫-酉+口]羅鉢龍王而告彼曰：「親友！",
    "T24n1451_021:0303a21_6": "此是佛說，深義無人能解，汝可記此法頌并持金篋滿中盛金，遍遊諸國聚落城邑唱如是言：『若有能解此頌義者，我與金篋而為供養。』",
    "T24n1451_021:0303a24_7": "若處無人能解了者，即可告言：『此處無人，不名國邑。』",
    "T24n1451_021:0303a25_8": "作是唱已復往餘處。」",
    "T24n1451_021:0303a26_9": "龍王聞已敬受經頌，即自化身為摩納婆形，并持金篋遍遊諸國城邑聚落，漸次行至婆羅痆斯國，於其城內四衢道中唱如是語：「現在城中諸人眾等，及以外來四遠商客當聽我語。」",
    "T24n1451_021:0303b01_10": "即說其頌。",
    "T24n1451_021:0303b01_11": "「此之問頌是我將來，若能解者即與金篋而為供養。」",
    "T24n1451_021:0303b02_12": "乃有無量百千人眾悉皆雲集，其中有聰明博識情起貢高，亦有聞已心生希慕，驚怪非常，然無有能為解釋者。",
    "T24n1451_021:0303b05_13": "龍王唱言：「婆羅痆斯既無智人，此非城邑。」",
    "T24n1451_021:0303b06_14": "時諸婆羅門居士等咸報摩納婆曰：「勿為斯唱，此非城邑，我此城中有上智人住阿蘭若，且待彼來當解斯義。」",
    "T24n1451_021:0303b08_15": "問曰：「彼名字何？」",
    "T24n1451_021:0303b09_16": "答曰：「名那剌陀。」",
    "T24n1451_021:0303b09_17": "「若如是者，我今且待。」",
    "T24n1451_021:0303b09_18": "時那剌陀於靜林中，得信來至。",
    "T24n1451_021:0303b10_19": "時彼化龍當前而住，白言：「大仙！",
    "T24n1451_021:0303b11_20": "我今將此問頌詞句來至於此，若人解者我與金篋而為供養。」",
    "T24n1451_021:0303b12_21": "時那剌陀聞已記憶，告摩納婆曰：「當為汝釋。」",
    "T24n1451_021:0303b13_22": "問曰：「何時？」",
    "T24n1451_021:0303b14_0": "答曰：「十二年後。」",
    "T24n1451_021:0303b14_1": "白言：「大仙！",
    "T24n1451_021:0303b14_2": "時太長久。」",
    "T24n1451_021:0303b14_3": "復言：「六年。」",
    "T24n1451_021:0303b15_4": "答言：「太久。」",
    "T24n1451_021:0303b15_5": "「三年、一年、六月、三月、一月、半月乃至七日。」",
    "T24n1451_021:0303b16_6": "白言：「大仙！",
    "T24n1451_021:0303b16_7": "我待七日。」",
    "T24n1451_021:0303b16_8": "化龍報曰：「大仙隨意！",
    "T24n1451_021:0303b17_9": "我且虔誠。」",
    "T24n1451_021:0303b18_0": "時那剌陀與五苾芻先為親友，往彼告曰：「有一摩納婆，將此句頌及持金篋，來至我所作如是言：『有人能解此句頌者，當與金篋而為供養。』",
    "T24n1451_021:0303b21_1": "然彼句頌文少義多，甚深難解，今欲如何？」",
    "T24n1451_021:0303b22_2": "苾芻告曰：「那剌陀！",
    "T24n1451_021:0303b22_3": "應往佛所而為諮問。」",
    "T24n1451_021:0303b22_4": "那剌陀曰：「仁者！",
    "T24n1451_021:0303b23_5": "佛出世耶？」",
    "T24n1451_021:0303b23_6": "答曰：「已出。」",
    "T24n1451_021:0303b23_7": "問曰：「住在何處？」",
    "T24n1451_021:0303b24_8": "答曰：「在仙人墮處施鹿林中。」",
    "T24n1451_021:0303b24_9": "時彼聞已心大歡喜，馳即往詣薄伽梵所，見三十二相炳著其身，八十隨好莊嚴赫奕，圓光一尋以為映[佩-一]，明逾千日形若寶山，色相殊妙心神寂怕過。",
    "T24n1451_021:0303b28_10": "十二年修禪定者既得親覩，生希有心，如無子人忽得於子、如貧窮人得大寶藏、猶如太子得紹王位、如久積集善根有情初得見佛，時那剌陀深心歡喜亦復如是。",
    "T24n1451_021:0303c02_11": "漸至佛所禮雙足已，退坐一面。",
    "T24n1451_021:0303c03_12": "世尊隨彼意樂隨眠根性差別，當機為說四聖諦法令彼悟解。",
    "T24n1451_021:0303c05_13": "既聞法要，以金剛智杵摧破二十薩迦耶見山，證預流果見實諦已，頂禮佛足白言：「世尊！",
    "T24n1451_021:0303c07_14": "我願於佛善法律中而為出家，成苾芻性堅修梵行。」",
    "T24n1451_021:0303c08_15": "佛言：「汝先許為摩納婆解釋頌義，應先往彼為其說已然後出家。」",
    "T24n1451_021:0303c09_16": "白佛言：「我雖獲得如是智見，然於頌義未解宣陳，既無辯才設往何益？」",
    "T24n1451_021:0303c11_17": "佛言：「汝可往彼作如是語：『汝可為我說其問頌。』",
    "T24n1451_021:0303c12_18": "彼若說已應如是答：「『第六王為上。",
    "T24n1451_021:0303c13_19": "　　染處即生著，　　無染而起染，　　說此是愛夫。",
    "T24n1451_021:0303c15_0": "　　愚者於此憂，　　智人於此喜；　　愛處能別離，　　此則名安樂。』",
    "T24n1451_021:0303c17_0": "「彼若告言：『我不能解。』",
    "T24n1451_021:0303c17_1": "更為說頌：「『若人聞妙語，　　解已修勝定；　　若聞不了義，　　彼人由放逸。』",
    "T24n1451_021:0303c20_0": "「彼若聞頌更作是語：「『汝今說佛語，　　我未閑其義，　　迷情不能了，　　疾可為除疑。』",
    "T24n1451_021:0303c23_0": "「說此語時，汝可對彼以爪截葉。",
    "T24n1451_021:0303c23_1": "若更問言：『世尊出世？』",
    "T24n1451_021:0303c24_2": "報言：『已出。』",
    "T24n1451_021:0303c24_3": "若言：『何處？』",
    "T24n1451_021:0303c24_4": "答曰：『在施鹿林中。』」",
    "T24n1451_021:0303c25_5": "那剌陀受佛教已，至摩納婆所作如是語：「汝可說頌。」",
    "T24n1451_021:0303c26_6": "即以頌答，具告其事，乃至報佛在鹿林中。",
    "T24n1451_021:0303c27_7": "時[醫-酉+口]羅鉢便作是念：「我若於那剌陀前現本龍身彼便輕我。",
    "T24n1451_021:0303c28_8": "若為婆羅門身往世尊所，此婆羅痆斯有大婆羅門，解三明書及四明論，彼若見我為摩納婆形共生嫌議，諸婆羅門生高貴族，何故自卑向喬答摩處？」",
    "T24n1451_021:0304a02_9": "復作是念：「作本龍身往世尊所，龍有多怨恐為障礙，我今應可作轉輪王詣世尊所。」",
    "T24n1451_021:0304a04_10": "即便化作轉輪聖王，七寶導前并九十九俱胝兵旗扈從，千子圍遶如半月形，各以種種寶物而作莊嚴。",
    "T24n1451_021:0304a07_11": "復有無量種種外道沙門梵志，百千人眾而為輔翊，於王頭上持百支傘蓋，威光赫奕猶如日月往世尊所。",
    "T24n1451_021:0304a09_12": "爾時世尊於無量百千大眾之前而為說法，時諸大眾遙見輪王，無量百千軍眾圍遶，生希有心共相謂曰：「此之輪王從何處來？",
    "T24n1451_021:0304a12_13": "世所未見。",
    "T24n1451_021:0304a12_14": "豈非梵天王等來供養耶？」",
    "T24n1451_021:0304a13_15": "時諸人等或有愛樂，心生貪著願此王身，各生異念。",
    "T24n1451_021:0304a14_16": "王至佛所，頂禮雙足却坐一面。",
    "T24n1451_021:0304a16_0": "爾時世尊告言：「汝愚癡人！",
    "T24n1451_021:0304a16_1": "於迦葉波佛時，受佛禁戒不能護持，遂便破戒感此下劣長壽龍身。",
    "T24n1451_021:0304a18_2": "今者何故還起詐心誑我徒眾？",
    "T24n1451_021:0304a18_3": "汝今還可復其本形。」",
    "T24n1451_021:0304a19_4": "龍王白言：「世尊！",
    "T24n1451_021:0304a19_5": "我是龍身多諸怨惡，恐有眾生共相損害。」",
    "T24n1451_021:0304a20_6": "爾時世尊告金剛手曰：「汝可護此龍王勿令損惱。」",
    "T24n1451_021:0304a21_7": "時金剛手受世尊語已，便為守護隨後而行。",
    "T24n1451_021:0304a22_8": "是時龍王從坐而起，別至一處遂復本形，身有七頭廣長無量，頭枕婆羅痆斯城，尾在得叉尸羅國(相去有二百驛)，由先惡業，一一頭上各生一[醫-酉+口]羅大樹，被風搖動膿血皆流，霑污形骸臭穢可惡，常有諸虫蠅蛆之類，遍其身上晝夜唼食，令他嫌恥不樂觀見。",
    "T24n1451_021:0304a28_9": "是時龍王即以本身詣世尊所，頂禮雙足却住一面。",
    "T24n1451_021:0304a29_10": "時諸大眾見此龍身怨怖可畏，離貪欲人尚生恐怖，況未離者見此龍身，麁澁鱗甲皆悉劈裂，瘡潰膿流種種異色，身體凹凸高下不平，其形廣大能不驚懼？",
    "T24n1451_021:0304b04_11": "皆白佛言：「此是何物？",
    "T24n1451_021:0304b04_12": "來世尊前。」",
    "T24n1451_021:0304b04_13": "爾時世尊告諸大眾：「此是前來轉輪王身，汝等於彼生死榮華心生愛樂，此是本形、彼是化作，由先惡業報受斯苦。」",
    "T24n1451_021:0304b07_14": "彼諸人等聞佛說已，各懷憂惱默然而住，龍王白言：「唯願世尊為我授記，當於何日捨此龍身？」",
    "T24n1451_021:0304b09_15": "佛告龍王：「當來人壽八萬歲時，有佛出世號曰慈氏，十號具足，為汝授記當免龍身。」",
    "T24n1451_021:0304b11_16": "是時龍王即於佛前悲號啼哭，諸頭眼中一時出淚，成十四河駃流驚注。",
    "T24n1451_021:0304b13_17": "佛復告言：「汝且裁止！",
    "T24n1451_021:0304b13_18": "莫大啼哭流淚不止，令國破亡。」",
    "T24n1451_021:0304b14_19": "龍白佛言：「而我本心不害小命，何況損國？」",
    "T24n1451_021:0304b15_20": "作是語已頂禮佛足忽然不現。",
    "T24n1451_021:0304b17_0": "是時大眾咸皆有疑，而白佛言：「此龍宿世作何惡業？",
    "T24n1451_021:0304b18_1": "頭上生樹、身出膿血，廣說如上。」",
    "T24n1451_021:0304b18_2": "佛告諸大眾：「欲知此龍宿世因緣報得苦身，自作自當無餘代受。」",
    "T24n1451_021:0304b20_3": "廣如上說頌曰：「假令經百劫，　　所作業不亡；　因緣會遇時，　　果報還自受。",
    "T24n1451_021:0304b23_0": "「汝等苾芻！",
    "T24n1451_021:0304b23_1": "應當一心聽我所說。",
    "T24n1451_021:0304b23_2": "乃往過去於賢劫中人壽二萬歲時，有佛出世名曰迦葉波，十號具足，在婆羅痆斯施鹿林中依止而住。",
    "T24n1451_021:0304b26_3": "此龍于時於佛法中出家修行，善閑三藏具習定門，[醫-酉+口]寂靜處[醫-酉+口]羅樹下而作經行以自策勵。",
    "T24n1451_021:0304b28_4": "于時[醫-酉+口]羅樹葉打著其額即便忍受，後於一時繫心疲惓，從定而起策念經行，葉還打額極生痛苦，發瞋怒心即以兩手，折其樹葉擲之于地作如是語：『迦葉波佛無情物上見何過咎，而制學處令受斯苦？』",
    "T24n1451_021:0304c03_5": "由彼猛毒瞋心毀戒，命終之後墮此龍中，[醫-酉+口]羅大樹生於頭上，膿血流出多有諸蟲，蠅蛆唼食臭穢非常。",
    "T24n1451_021:0304c06_6": "汝諸苾芻於意云何？",
    "T24n1451_021:0304c06_7": "善閑三藏習定苾芻壞[醫-酉+口]羅葉者，豈異人乎！",
    "T24n1451_021:0304c07_8": "今此龍是。",
    "T24n1451_021:0304c07_9": "苾芻當知黑業黑報、白業白報、雜業雜報。",
    "T24n1451_021:0304c08_10": "是故汝等應捨黑雜修純白業，乃至說頌如前。」",
    "T24n1451_021:0304c10_0": "爾時那剌陀仙人詣世尊所，頂禮佛足退坐一面而白佛言：「世尊！",
    "T24n1451_021:0304c11_1": "先所許者我已作訖，欲於如來善法律中出家修學。」",
    "T24n1451_021:0304c12_2": "佛言：「善來苾芻！",
    "T24n1451_021:0304c13_0": "聽汝出家可修梵行。」",
    "T24n1451_021:0304c13_1": "聞是語已鬚髮自落，如曾剃髮已經七日，法衣著身瓶鉢在手，威儀整肅如百歲苾芻。",
    "T24n1451_021:0304c15_2": "頌曰：「世尊命善來，　　髮除衣著體；　即得諸根寂，　　隨佛意皆成。」",
    "T24n1451_021:0304c18_0": "時諸苾芻見那剌陀既出家已，諸同梵行者不知云何喚其名號？",
    "T24n1451_021:0304c19_1": "以緣白佛，佛言：「此苾芻姓迦多演那，應將此姓即以為名。」",
    "T24n1451_021:0304c20_2": "時諸苾芻即依此喚。",
    "T24n1451_021:0304c21_3": "爾時佛告迦多演那曰：「然於世間有二依止：謂有見、無見。",
    "T24n1451_021:0304c22_4": "復由煩惱而作嬰纏，於此二見常為固執，煩惱不除恒懷我慢，與苦共生隨苦俱滅。",
    "T24n1451_021:0304c24_5": "汝迦多演那！",
    "T24n1451_021:0304c24_6": "由無疑惑自生智慧，正見現前如佛所見。",
    "T24n1451_021:0304c25_7": "何以故？",
    "T24n1451_021:0304c25_8": "世間生法正智見已，世執無見即不復生；世間滅法正智見已，世執有見即不復生。",
    "T24n1451_021:0304c27_9": "迦多演那！",
    "T24n1451_021:0304c28_0": "於此二邊勿為執著。",
    "T24n1451_021:0304c28_1": "如來常依中道而為說法，所謂此有故彼有、此生故彼生，即是無明緣行、行緣識、識緣名色，名色緣六處、六處緣觸，觸緣受、受緣愛，愛緣取、取緣有、有緣生、生緣老死憂悲苦惱，如是極大苦蘊相續而生。",
    "T24n1451_021:0305a04_0": "此無故彼無、此滅故彼滅，即是無明滅故行滅，行滅故識滅、識滅故名色滅，名色滅故六處滅、六處滅故觸滅，觸滅故受滅、受滅故愛滅，愛滅故取滅、取滅故有滅、有滅故生滅、生滅故老死憂悲苦惱滅，如是極大苦蘊悉皆散滅。」",
    "T24n1451_021:0305a09_1": "于時迦多演那聞佛說已，即於座上觀知生死五趣輪迴，有為無常苦空無我，心開意悟斷諸煩惱，證阿羅漢果三明六通，具八解脫得如實知：我生已盡、梵行已立、所作已辦、不受後有。",
    "T24n1451_021:0305a13_2": "心無障礙如手撝空，刀割香塗愛憎不起，觀金與土等無有異，於諸名利無不棄捨，釋梵諸天皆悉恭敬。",
    "T24n1451_021:0305a16_3": "因佛與名迦多演那，從是已後名大迦多演那。",
    "T24n1451_021:0305a18_0": "爾時嗢逝尼國人多疫死，喪輿相次屍骸遍野，王及國人悉皆憂惱。",
    "T24n1451_021:0305a19_1": "臣白王曰：「王今宜可修諸福業。」",
    "T24n1451_021:0305a20_2": "或云：「供養沙門婆羅門。」",
    "T24n1451_021:0305a20_3": "或云：「可作呪術藥法。」",
    "T24n1451_021:0305a21_4": "王聞議已，祈請攘災悉皆備作，冀除疫癘百姓安寧，告守門人曰：「汝等須知若有沙門婆羅門等來入城中，能除疫者即當報我。」",
    "T24n1451_021:0305a24_5": "爾時如來大師，知此國人多遭疫病，死亡無數欲存救愍。",
    "T24n1451_021:0305a25_6": "無上世尊常法如是，觀察世間無不聞見，恒起大悲利益一切，於救護中最為第一，最為雄猛無有二言，依定慧住顯發三明，善修三學善調三業，度四瀑流安四神足，於長夜中修四攝行，捨除五蓋遠離五支超越五道，六根具足六度圓滿，七財普施開七覺花，離世八法示八正路，永斷九結明閑九定，充滿十力名聞十方，諸自在中最為殊勝，得法無畏降伏魔怨，震大雷音作師子吼，晝夜六時常以佛眼觀察世間，誰增？",
    "T24n1451_021:0305b06_7": "誰減？",
    "T24n1451_021:0305b06_8": "誰遭苦厄？",
    "T24n1451_021:0305b06_9": "誰向惡趣？",
    "T24n1451_021:0305b06_10": "誰陷欲泥？",
    "T24n1451_021:0305b06_11": "誰堪受化？",
    "T24n1451_021:0305b07_12": "作何方便拔濟令出，無聖財者令得聖財，以智安膳那破無明眼膜，無善根者令種善根，有善根者令更增長，置人天路安隱無礙趣涅槃城。",
    "T24n1451_021:0305b10_13": "如有說言：「假使大海潮，　　或失於期限；　佛於所化者，　　濟度不過時。",
    "T24n1451_021:0305b13_0": "　如母有一兒，　　常護其身命；　佛於所化者，　　愍念過於彼。",
    "T24n1451_021:0305b15_0": "　佛於諸有情，　　慈念不捨離；　思濟其苦難，　　如母牛隨犢。」",
    "T24n1451_021:0305b17_0": "佛作是念：「誰能調伏嗢逝尼國猛光大王并後宮婇女及諸人庶？」",
    "T24n1451_021:0305b18_1": "世尊觀知大迦多演那苾芻能調伏彼，即便告曰：「大迦多演那！",
    "T24n1451_021:0305b19_2": "汝可觀察嗢逝尼城，猛光大王及宮內婇女，并諸人庶令得安樂。」",
    "T24n1451_021:0305b21_3": "尊者白佛：「如世尊教。」",
    "T24n1451_021:0305b21_4": "于時尊者至明旦已，執持衣鉢入婆羅痆斯次行乞食，食已執持衣鉢，與五百苾芻往嗢逝尼國，路次建拏鞠社國。",
    "T24n1451_021:0305b24_5": "時此城中有一婆羅門，是尊者故舊知識，家有一女儀容端正美色超絕，髮彩光潤無與比者，因此立名號為妙髮。",
    "T24n1451_021:0305b27_6": "有音樂人從南方來，見女妙髮頭髮奇好，詣婆羅門所告言：「大婆羅門！",
    "T24n1451_021:0305b28_7": "此女頭髮是我所須，可賣與我，以一千金錢用酬價直。」",
    "T24n1451_021:0305b29_8": "婆羅門答曰：「婆羅門法不應賣髮，何故汝今作非法語？」",
    "T24n1451_021:0305c02_9": "彼不遂心默然而去。",
    "T24n1451_021:0305c02_10": "後於異時父便命過，母聞聖者大迦多演那與五百人，來至此國不遠而住，為夫新死心懷憂慼。",
    "T24n1451_021:0305c04_11": "聞尊者來，更加思念掌頰而住。",
    "T24n1451_021:0305c05_12": "其女妙髮見母憂愁，問其所以：「母今何故以手掌頰懷憂而住？」",
    "T24n1451_021:0305c06_13": "母曰：「聖者大迦多演那！",
    "T24n1451_021:0305c07_14": "是汝亡父故舊知識，今來至此，汝父身故家復貧窮，不能辦得一中供養，故我懷憂。」",
    "T24n1451_021:0305c09_15": "女曰：「若爾，樂人買髮酬直千錢，可取其價以充供養。",
    "T24n1451_021:0305c10_16": "我髮後時更復生長，願母勿憂。」",
    "T24n1451_021:0305c11_17": "母聞語已知有淨信，詣樂人所告言：「仁者！",
    "T24n1451_021:0305c12_18": "我女頭髮仁先求買酬直千錢，必其須者可還前價。」",
    "T24n1451_021:0305c13_19": "答言：「老母！",
    "T24n1451_021:0305c13_20": "當時我等要須此髮，今乃無用，若其出賣可取半價。」",
    "T24n1451_021:0305c14_21": "答曰：「任意。」",
    "T24n1451_021:0305c15_22": "即便酬直取髮將去。",
    "T24n1451_021:0305c16_0": "爾時尊者行至其城於一靜處安心而住，婆羅門妻詣尊者所，頂禮足已，白言：「聖者！",
    "T24n1451_021:0305c17_1": "行途安不？",
    "T24n1451_021:0305c18_2": "我夫在日與尊者相識，幸見慈愍，明日午時受我微請。」",
    "T24n1451_021:0305c19_3": "尊者曰：「我眾極多，卒何能濟？」",
    "T24n1451_021:0305c20_0": "問言：「聖者！",
    "T24n1451_021:0305c20_1": "眾有幾多？」",
    "T24n1451_021:0305c20_2": "答：「有五百人。」",
    "T24n1451_021:0305c20_3": "報曰：「甚善！」",
    "T24n1451_021:0305c21_4": "尊者默然。",
    "T24n1451_021:0305c21_5": "爾時老母知受請已，禮足而去，即於家中辦諸供養，至明清旦敷設床席瓮貯淨水，往白：「食辦，願聖知時。」",
    "T24n1451_021:0305c23_6": "于時尊者於小食時執持衣鉢，與五百人至女人舍就座而坐。",
    "T24n1451_021:0305c25_7": "見坐定已，老母即便自手行與種種上妙飲食，食了嚼齒木澡漱訖屏除鉢已，取一小席坐聽說法。",
    "T24n1451_021:0305c27_8": "尊者欲為說法，問言：「爾女妙髮，今在何處？」",
    "T24n1451_021:0305c28_9": "答曰：「容儀不整，未敢輒來。」",
    "T24n1451_021:0305c28_10": "雖阿羅漢不觀不知，即便斂念觀彼女心知極淳善，告言：「彼女心善，可喚將來。」",
    "T24n1451_021:0306a01_11": "即命出房至尊者所，以殷重心禮尊者足退坐一面，母曰：「此是妙髮，雖知輕觸，請與尊者為女。」",
    "T24n1451_021:0306a03_12": "母重白言：「既相繫屬，要有因緣事須諮問，此女今者欲與誰家？」",
    "T24n1451_021:0306a05_13": "尊者報曰：「我出家人不應問其俗事，然此女兒必當獲得內外莊嚴瓔珞之具數各五百，五大聚落以充封邑。」",
    "T24n1451_021:0306a07_14": "母曰：「我是貧家，誰當見與如是勝事？」",
    "T24n1451_021:0306a08_15": "尊者曰：「勿作是語，此女福德高遠，以殷淨心於勝福田而興供養，必當獲此殊勝果報，勿懷憂惱。」",
    "T24n1451_021:0306a10_16": "母便默然。",
    "T24n1451_021:0306a10_17": "尊者為其母女示教利喜，說妙法已從坐起去，漸漸遊行至嗢逝尼國。",
    "T24n1451_021:0306a12_18": "纔入城中，所有災患半皆除殄。",
    "T24n1451_021:0306a13_19": "時守門人往白王曰：「王今知不？",
    "T24n1451_021:0306a13_20": "有五百人容儀殊異，纔入城內所有災患半皆除息。」",
    "T24n1451_021:0306a14_21": "王曰：「此誠善事，應申供養。」",
    "T24n1451_021:0306a15_22": "時諸婆羅門來白王曰：「我於晝夜極大辛苦，作除障事是我威力災患半銷，未久之間悉當除殄，何因今說由彼苾芻？」",
    "T24n1451_021:0306a18_23": "諸苾芻呪願彼王：「無病長壽！」",
    "T24n1451_021:0306a18_24": "已，辭王出去。",
    "T24n1451_021:0306a20_0": "王告臣曰：「門人報我：『有五百人容儀殊異，纔入城內所有災疫半皆除殄。』",
    "T24n1451_021:0306a21_1": "諸婆羅門言：『我於晝夜極大辛苦，作除障事是我威力災障半銷，未久之間悉當除殄，不由外人。』",
    "T24n1451_021:0306a23_2": "我今不知是誰功力？",
    "T24n1451_021:0306a24_3": "卿等宜當將諸苾芻及婆羅門，至象厩中，於不淨地以麁米餅投醋漿水令彼俱食，食罷去時兩朋皆問：『大王今日設食如何？』」",
    "T24n1451_021:0306a27_4": "諸臣白王：「如是應作。」",
    "T24n1451_021:0306a27_5": "即於象厩如教設食，食了出時門人先問婆羅門曰：「仁等今日受王供養，其食如何？」",
    "T24n1451_021:0306a29_6": "彼便大怒高聲唱曰：「我等觀此非法，貧王但以麁餅惡糜澆醋漿水設婆羅門，何福之有？」",
    "T24n1451_021:0306b02_7": "門人聞已默爾而住。",
    "T24n1451_021:0306b03_0": "彼去之後苾芻次來，問言：「聖者！",
    "T24n1451_021:0306b03_1": "王所設供其味何似？」",
    "T24n1451_021:0306b04_2": "答言：「賢首！",
    "T24n1451_021:0306b04_3": "施主所惠，受者應食，足得充軀以終日夜。」",
    "T24n1451_021:0306b05_4": "時守門者便入見王具陳二說，王既聞已復告臣曰：「卿今更可於象厩中清淨之處，設美食已還同前問。」",
    "T24n1451_021:0306b07_5": "即於淨處敷好座席，敬奉名飡欲出之時，復如前問，婆羅門曰：「卿！",
    "T24n1451_021:0306b09_6": "如剎利灌頂大王所設精奇，獲福無量。」",
    "T24n1451_021:0306b10_7": "門人報曰：「王宮厨饍事難一准，因何今日不見嗤嫌？」",
    "T24n1451_021:0306b11_8": "彼便默去。",
    "T24n1451_021:0306b11_9": "次苾芻來，問如前答。",
    "T24n1451_021:0306b12_10": "門人入見以事白王：「王復出教，如於象厩馬厩亦然，淨穢精麁問答相似。」",
    "T24n1451_021:0306b13_11": "王聞語已作如是念：「諸苾芻眾是真福田，非婆羅門也。」",
    "T24n1451_021:0306b14_12": "便起深信，即行詣彼大迦多演那處禮足而坐，爾時尊者為王說法，示教利喜默然而住。",
    "T24n1451_021:0306b16_13": "王復禮足白言：「尊者！",
    "T24n1451_021:0306b17_14": "幸願慈悲及諸聖眾，明就我宮為受疎食。」",
    "T24n1451_021:0306b18_15": "尊者默許。",
    "T24n1451_021:0306b18_16": "王見受已禮辭而去，即於其夜辦上妙食，晨朝起已敷設座席安淨水器，遂令使人往白尊者：「食已備辦，願聖知時。」",
    "T24n1451_021:0306b21_17": "是時尊者日初分時，執持衣鉢將諸苾芻，詣設食處就座而坐。",
    "T24n1451_021:0306b23_0": "王令倡妓奏諸音樂歌舞齊發，尊者僧眾整容端坐收攝諸根，鼓樂聲了王問尊者曰：「管樂如何堪聽察不？」",
    "T24n1451_021:0306b25_1": "尊者答言：「大王！",
    "T24n1451_021:0306b25_2": "其見聞者方知善惡。」",
    "T24n1451_021:0306b26_3": "王曰：「諸根內闇容可不知，對境馳心何不聞見？」",
    "T24n1451_021:0306b27_4": "尊者欲令體悉其事，作善方便而告王曰：「王！",
    "T24n1451_021:0306b28_5": "今頗有合死人不？」",
    "T24n1451_021:0306b28_6": "王曰：「欲須何用？」",
    "T24n1451_021:0306c01_7": "答曰：「王可以鉢平滿盛油置彼手內，令人執刀隨後驚怖，不應損害，報言：『若油一渧墮于地者當斬汝首。』",
    "T24n1451_021:0306c03_8": "任其遊履，并復於前多置妓女奏諸音樂，還來至此，問持油人：『美女容儀音樂好不？』",
    "T24n1451_021:0306c05_9": "然後於我方生實信。」",
    "T24n1451_021:0306c05_10": "王聞告已皆如所言，次第而作。",
    "T24n1451_021:0306c06_11": "彼人來至，問曰：「美女容儀音樂好不？」",
    "T24n1451_021:0306c07_12": "答言：「大王！",
    "T24n1451_021:0306c07_13": "其見聞者方知好惡。」",
    "T24n1451_021:0306c08_14": "王曰：「汝有眼耳何不見聞？」",
    "T24n1451_021:0306c08_15": "答言：「大王！",
    "T24n1451_021:0306c08_16": "若我油鉢一渧墮者，彼執刀人當斬我首橫屍在地，我於爾時恐鉢傾側怖頭落地，一心持捧辛苦迴來，何暇能知美女容儀歌舞善惡？」",
    "T24n1451_021:0306c11_17": "王遂無言默爾而住。",
    "T24n1451_021:0306c12_18": "尊者問曰：「大王見不？」",
    "T24n1451_021:0306c12_19": "王言：「已見。」",
    "T24n1451_021:0306c13_20": "「大王！",
    "T24n1451_021:0306c13_21": "此人但為一生之命懼遭大苦，殷重正念不為縱逸，善護自身。",
    "T24n1451_021:0306c14_22": "況我苾芻於諸歌舞並皆捨棄，此是多生苦痛因故，寧容輒更欲見聞耶？」",
    "T24n1451_021:0306c16_23": "王觀油鉢審察其情，於尊者邊倍生敬重。",
    "T24n1451_021:0306c17_24": "是時太子諸王內宮婇女，及眾士庶皆來隨喜，以種種上食供養苾芻。",
    "T24n1451_021:0306c18_25": "時眾食了嚼齒木澡漱已屏除鉢器，於尊者前王居卑座，問尊者曰：「餘處頗有以妙飲食供五百聖眾與我等不？」",
    "T24n1451_021:0306c21_26": "尊者曰：「王是國主控御百城，隨念皆來無所乏少，以上飲食供五百僧豈成希有。",
    "T24n1451_021:0306c23_27": "我昨來時於一聚落，家有少女恨已貧窮，遂自剪髮賣得五百金錢，於我徒眾敬設名飡，斯成希有。」",
    "T24n1451_021:0306c26_0": "王聞是語作如是念：「彼女之髮價直五百，諸天婇女難以為比，當須審察彼是何人？",
    "T24n1451_021:0306c27_1": "我當取之，尊者德高理難致問。」",
    "T24n1451_021:0306c28_2": "遂命使者曰：「汝今可行隨尊者來處，於何村邑有女賣髮得五百金錢，奉為尊者大迦多演那設食供養？",
    "T24n1451_021:0307a02_0": "是誰之女？",
    "T24n1451_021:0307a02_1": "我要須見。」",
    "T24n1451_021:0307a02_2": "使知王心即行尋問，展轉遂至建拏鞠社城。",
    "T24n1451_021:0307a03_3": "既至城中周遍詢訪，知其處所適本求心，暫憩息已詣婆羅門舍於其門立，見母出來問：「安隱不？」",
    "T24n1451_021:0307a05_4": "母便問曰：「仁今至此欲何所求？」",
    "T24n1451_021:0307a06_5": "答曰：「欲求妙髮以為婚事。」",
    "T24n1451_021:0307a06_6": "問言：「為誰？」",
    "T24n1451_021:0307a07_7": "答曰：「為猛光王以充國后。」",
    "T24n1451_021:0307a07_8": "母曰：「甚善！",
    "T24n1451_021:0307a08_0": "然婢財不少，恐事不成。」",
    "T24n1451_021:0307a08_1": "使者曰：「其物幾何？」",
    "T24n1451_021:0307a08_2": "母曰：「內莊嚴具數滿五百，外諸瓔珞其數亦然，五大聚落以充封邑，得此物者我當與女。」",
    "T24n1451_021:0307a10_3": "使者聞已馳還報王，白言：「大王！",
    "T24n1451_021:0307a11_4": "我求得女。」",
    "T24n1451_021:0307a11_5": "王曰：「爾共何言？」",
    "T24n1451_021:0307a12_6": "答曰：「我報其母王取充后。」",
    "T24n1451_021:0307a12_7": "王曰：「彼索娉財？」",
    "T24n1451_021:0307a13_8": "使便具說。",
    "T24n1451_021:0307a13_9": "王聞報已語言：「隨其所索多少皆與。」",
    "T24n1451_021:0307a14_10": "使銜王命還向女家，共相許可，卜選吉日，廣備禮儀，前後行軍盛嚴旗鼓，從建拏城將至嗢逝尼國。",
    "T24n1451_021:0307a16_11": "既入城已即於是日，所有疫癘並悉消除，國界休寧人民安樂，因此嘉應遂共號曰安樂夫人。",
    "T24n1451_021:0307a19_0": "根本說一切有部毘奈耶雜事卷第二十一"
}