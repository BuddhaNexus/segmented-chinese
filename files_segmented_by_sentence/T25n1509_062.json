{
    "T25n1509_062:0496a21_0": "大智度論釋照明品第四十(卷六十二)聖者龍樹造後秦龜茲國三藏鳩摩羅什譯◎【經】爾時，慧命舍利弗白佛言：「世尊！",
    "T25n1509_062:0496a25_1": "是般若波羅蜜？」",
    "T25n1509_062:0496a26_2": "佛言：「是般若波羅蜜。」",
    "T25n1509_062:0496a26_3": "「世尊！",
    "T25n1509_062:0496a26_4": "般若波羅蜜能照一切法，畢竟淨故。",
    "T25n1509_062:0496a27_5": "世尊！",
    "T25n1509_062:0496a27_6": "應禮般若波羅蜜。",
    "T25n1509_062:0496a28_7": "世尊！",
    "T25n1509_062:0496a28_8": "般若波羅蜜不著三界。",
    "T25n1509_062:0496a28_9": "世尊！",
    "T25n1509_062:0496a28_10": "般若波羅蜜除諸闇冥，一切煩惱諸見除故。",
    "T25n1509_062:0496a29_11": "世尊！",
    "T25n1509_062:0496b01_12": "般若波羅蜜一切助道法中最上。",
    "T25n1509_062:0496b01_13": "世尊！",
    "T25n1509_062:0496b02_0": "般若波羅蜜安隱，能斷一切怖畏苦惱故。",
    "T25n1509_062:0496b02_1": "世尊！",
    "T25n1509_062:0496b03_2": "般若波羅蜜能與光明，五眼莊嚴故。",
    "T25n1509_062:0496b03_3": "世尊！",
    "T25n1509_062:0496b04_4": "般若波羅蜜能示導墮邪道眾生，離二邊故。",
    "T25n1509_062:0496b05_5": "世尊！",
    "T25n1509_062:0496b05_6": "般若波羅蜜是一切種智，一切煩惱及習斷故。",
    "T25n1509_062:0496b06_7": "世尊！",
    "T25n1509_062:0496b06_8": "般若波羅蜜諸菩薩摩訶薩母，能生諸佛法故。",
    "T25n1509_062:0496b07_9": "世尊！",
    "T25n1509_062:0496b07_10": "般若波羅蜜不生不滅，自相空故。",
    "T25n1509_062:0496b08_11": "世尊！",
    "T25n1509_062:0496b08_12": "般若波羅蜜遠離生死，非常非滅故。",
    "T25n1509_062:0496b09_13": "世尊！",
    "T25n1509_062:0496b09_14": "般若波羅蜜無救者作護，施一切珍寶故。",
    "T25n1509_062:0496b10_15": "世尊！",
    "T25n1509_062:0496b10_16": "般若波羅蜜具足力，無能破壞故。",
    "T25n1509_062:0496b11_17": "世尊！",
    "T25n1509_062:0496b11_18": "般若波羅蜜能轉三轉十二行法輪，一切諸法不轉不還故。",
    "T25n1509_062:0496b12_19": "世尊！",
    "T25n1509_062:0496b13_20": "般若波羅蜜能示諸法性，無法有法空故。",
    "T25n1509_062:0496b14_0": "世尊！",
    "T25n1509_062:0496b14_1": "應云何供養般若波羅蜜？」",
    "T25n1509_062:0496b14_2": "佛言：「當如供養世尊。",
    "T25n1509_062:0496b15_3": "禮般若波羅蜜，當如禮世尊。",
    "T25n1509_062:0496b15_4": "何以故？",
    "T25n1509_062:0496b16_5": "世尊不異般若波羅蜜，般若波羅蜜不異世尊；世尊即是般若波羅蜜，般若波羅蜜即是世尊。",
    "T25n1509_062:0496b18_6": "是般若波羅蜜中出生諸佛、菩薩、辟支佛、阿羅漢、阿那含、斯陀含、須陀洹；般若波羅蜜中生十善道、四禪、四無量心、四無色定、五神通，內空乃至無法有法空，四念處乃至八聖道分；是般若波羅蜜中生佛十力、十八不共法、大慈大悲、一切種智。」",
    "T25n1509_062:0496b23_7": "爾時，釋提桓因心念：「何因緣故舍利弗問是事？」",
    "T25n1509_062:0496b24_8": "念已，語舍利弗：「何因緣故問是事？」",
    "T25n1509_062:0496b25_9": "舍利弗語釋提桓因言：「憍尸迦！",
    "T25n1509_062:0496b26_10": "諸菩薩摩訶薩為般若波羅蜜守護，以漚和拘舍羅力故，於過去、未來、現在諸佛，從初發心乃至法住，於其中間所作善根，一切和合隨喜，迴向阿耨多羅三藐三菩提。",
    "T25n1509_062:0496c01_11": "以是因緣故，我問是事。",
    "T25n1509_062:0496c01_12": "憍尸迦！",
    "T25n1509_062:0496c01_13": "菩薩摩訶薩般若波羅蜜勝檀波羅蜜、尸羅、羼提、毘梨耶、禪波羅蜜。",
    "T25n1509_062:0496c03_14": "譬如生盲人，若百、若千、若百千而無前導，不能趣道、入城。",
    "T25n1509_062:0496c04_15": "憍尸迦！",
    "T25n1509_062:0496c04_16": "五波羅蜜亦如是，離般若波羅蜜，如盲無導，不能趣道、不能得一切種智。",
    "T25n1509_062:0496c06_17": "憍尸迦！",
    "T25n1509_062:0496c06_18": "若五波羅蜜得般若波羅蜜將導，是時五波羅蜜名為有眼；般若波羅蜜將導，得波羅蜜名字。」",
    "T25n1509_062:0496c08_19": "釋提桓因語舍利弗：「如汝所言，般若波羅蜜將導五波羅蜜故，得波羅蜜名字。",
    "T25n1509_062:0496c10_20": "舍利弗！",
    "T25n1509_062:0496c11_0": "若無檀波羅蜜，五波羅蜜不得波羅蜜名字；若無尸羅波羅蜜、羼提波羅蜜、毘梨耶波羅蜜、禪波羅蜜，五波羅蜜不得波羅蜜名字。",
    "T25n1509_062:0496c13_1": "若爾者，何以故獨讚般若波羅蜜？」",
    "T25n1509_062:0496c14_2": "舍利弗言：「如是！",
    "T25n1509_062:0496c15_0": "如是！",
    "T25n1509_062:0496c15_1": "憍尸迦！",
    "T25n1509_062:0496c15_2": "無檀波羅蜜，五波羅蜜不得波羅蜜名字；無尸羅波羅蜜、羼提波羅蜜、毘梨耶波羅蜜、禪波羅蜜，五波羅蜜不得波羅蜜名字。",
    "T25n1509_062:0496c18_3": "但菩薩摩訶薩住般若波羅蜜中，能具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜。",
    "T25n1509_062:0496c20_4": "以是故，憍尸迦！",
    "T25n1509_062:0496c20_5": "般若波羅蜜於五波羅蜜中，最上、第一、最妙、無上、無與等。」",
    "T25n1509_062:0496c22_6": "舍利弗白佛言：「世尊！",
    "T25n1509_062:0496c22_7": "云何應生般若波羅蜜？」",
    "T25n1509_062:0496c23_8": "佛告舍利弗：「色不生故，般若波羅蜜生；受、想、行、識不生故，般若波羅蜜生；檀波羅蜜不生故，般若波羅蜜生；乃至禪波羅蜜不生故，般若波羅蜜生；內空乃至無法有法空，四念處乃至八聖道分，佛十力乃至一切智，一切種智不生故，般若波羅蜜生。",
    "T25n1509_062:0496c28_9": "如是諸法不生故，般若波羅蜜應生。」",
    "T25n1509_062:0496c29_10": "舍利弗言：「世尊！",
    "T25n1509_062:0497a01_0": "云何色不生故般若波羅蜜生？",
    "T25n1509_062:0497a01_1": "乃至一切諸法不生故般若波羅蜜應生？」",
    "T25n1509_062:0497a02_2": "佛言：「色不起、不生、不得、不失故，乃至一切諸法不起、不生、不得、不失故，般若波羅蜜生。」",
    "T25n1509_062:0497a04_3": "舍利弗白佛言：「如是生般若波羅蜜，與何等法合？」",
    "T25n1509_062:0497a05_4": "佛言：「無所合，以是故得名般若波羅蜜。」",
    "T25n1509_062:0497a06_5": "「世尊！",
    "T25n1509_062:0497a06_6": "不合何等法？」",
    "T25n1509_062:0497a07_7": "佛言：「不與不善法合，不與善法合；不與世間法合，不與出世間法合；不與有漏法合，不與無漏法合；不與有罪法合，不與無罪法合；不與有為法合，不與無為法合。",
    "T25n1509_062:0497a10_8": "何以故？",
    "T25n1509_062:0497a11_9": "般若波羅蜜不為得諸法故生，以是故於諸法無所合。」",
    "T25n1509_062:0497a12_10": "爾時，釋提桓因白佛言：「世尊！",
    "T25n1509_062:0497a13_11": "是般若波羅蜜亦不合薩婆若？」",
    "T25n1509_062:0497a13_12": "佛言：「如是！",
    "T25n1509_062:0497a14_13": "憍尸迦！",
    "T25n1509_062:0497a14_14": "般若波羅蜜亦不合薩婆若，亦不得。」",
    "T25n1509_062:0497a15_15": "釋提桓因言：「世尊！",
    "T25n1509_062:0497a15_16": "云何般若波羅蜜亦不合薩婆若，亦不得？」",
    "T25n1509_062:0497a16_17": "佛言：「般若波羅蜜不如名字、不如相、不如起作法合。」",
    "T25n1509_062:0497a17_18": "釋提桓因言：「今云何合？」",
    "T25n1509_062:0497a18_19": "佛言：「若菩薩摩訶薩如不取、不受、不住、不著、不斷，如是合，亦無所合。",
    "T25n1509_062:0497a19_20": "如是，憍尸迦！",
    "T25n1509_062:0497a20_0": "般若波羅蜜、一切法合，亦無所合。」",
    "T25n1509_062:0497a20_1": "爾時，釋提桓因白佛言：「未曾有也！",
    "T25n1509_062:0497a21_2": "世尊！",
    "T25n1509_062:0497a21_3": "是般若波羅蜜為一切法不起、不生、不得、不失故生。」",
    "T25n1509_062:0497a22_4": "須菩提白佛言：「世尊！",
    "T25n1509_062:0497a23_5": "若菩薩摩訶薩行般若波羅蜜時，作是念：『般若波羅蜜，若一切法合、若不合。』",
    "T25n1509_062:0497a24_6": "是菩薩摩訶薩則捨般若波羅蜜、遠離般若波羅蜜。」",
    "T25n1509_062:0497a26_7": "佛告須菩提：「復有因緣，菩薩摩訶薩捨般若波羅蜜、遠離般若波羅蜜。",
    "T25n1509_062:0497a27_8": "若菩薩摩訶薩作是念：『是般若波羅蜜無所有、空虛、不堅固。』",
    "T25n1509_062:0497a29_9": "是菩薩摩訶薩則捨般若波羅蜜、遠離般若波羅蜜。",
    "T25n1509_062:0497b01_10": "須菩提！",
    "T25n1509_062:0497b01_11": "以是因緣故，捨離般若波羅蜜。」",
    "T25n1509_062:0497b02_12": "須菩提白佛言：「世尊！",
    "T25n1509_062:0497b02_13": "信般若波羅蜜，為信何法？」",
    "T25n1509_062:0497b03_14": "佛告須菩提：「信般若波羅蜜，則不信色，不信受、想、行、識；不信眼乃至意；不信色乃至法；不信眼界乃至意識界；不信檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜；不信內空乃至無法有法空；不信四念處乃至八聖道分；不信佛十力乃至十八不共法；不信須陀洹果、斯陀含果、阿那含果、阿羅漢果、辟支佛道；不信菩薩道；不信阿耨多羅三藐三菩提乃至一切種智。」",
    "T25n1509_062:0497b11_15": "須菩提白佛言：「世尊！",
    "T25n1509_062:0497b12_16": "云何信般若波羅蜜時，不信色乃至一切種智？」",
    "T25n1509_062:0497b13_17": "佛告須菩提：「色不可得故，信般若波羅蜜，不信色；乃至一切種智不可得故，信般若波羅蜜，不信一切種智。",
    "T25n1509_062:0497b15_18": "以是故，須菩提！",
    "T25n1509_062:0497b16_19": "信般若波羅蜜時，不信色乃至不信一切種智。」",
    "T25n1509_062:0497b17_20": "【論】釋曰：上佛、彌勒、須菩提、釋提桓因共說隨喜義。",
    "T25n1509_062:0497b18_21": "舍利弗雖默然，聽聞是般若波羅蜜隨喜義甚深，無量無邊，大利益眾生；雖漏盡寂滅，發歡喜心，從坐起，合掌，白佛言：「能作隨喜、斷諸戲論、利益無量眾生令入佛道者，是般若波羅蜜。」",
    "T25n1509_062:0497b22_22": "佛可其語，故言「是」。",
    "T25n1509_062:0497b23_23": "般若波羅蜜中說諸法實相；諸法實相中無戲論垢濁，故名「畢竟清淨」；畢竟清淨，故能遍照一切五種法藏，所謂過去、未來、現在、無為及不可說。",
    "T25n1509_062:0497b26_24": "是故舍利弗言：「世尊！",
    "T25n1509_062:0497b27_25": "般若波羅蜜能照一切法，畢竟淨故。」",
    "T25n1509_062:0497b28_0": "般若波羅蜜能守護菩薩，救諸苦惱，能滿所願，如梵天王守護三千大千世界，故眾生皆禮。",
    "T25n1509_062:0497c01_1": "三界中三毒泥所不污，故言「不著三界」。",
    "T25n1509_062:0497c02_2": "破一切愛等百八煩惱、我見等六十二見，故言「破無明黑闇」。",
    "T25n1509_062:0497c03_3": "諸法中智慧最上，一切智慧中般若波羅蜜為上；以智慧為本，分別四念處等三十七品，是故言「一切助道法中最上」。",
    "T25n1509_062:0497c06_4": "能斷生、老、病、死等諸怖畏苦惱，故言「安隱」。",
    "T25n1509_062:0497c07_5": "是般若波羅蜜中攝五眼，故言「能與光明」。",
    "T25n1509_062:0497c08_6": "離有邊、無邊等諸二邊，故言「能示正道」。",
    "T25n1509_062:0497c09_7": "菩薩住金剛三昧，斷一切煩惱微習，令無遺餘，得無礙解脫，故言「一切種智」。",
    "T25n1509_062:0497c11_8": "復次，知一切法總相、別相，一切種智因緣，故名「一切種智」。",
    "T25n1509_062:0497c12_9": "能生十方三世無量諸佛法故言「諸菩薩母」。",
    "T25n1509_062:0497c13_10": "一切法中各各自相空故言「不生不滅」。",
    "T25n1509_062:0497c14_11": "斷、常是諸見本，諸見是諸結使本，諸結使是一切生死中苦本，是故言「遠離生死」。",
    "T25n1509_062:0497c16_12": "能令眾生信三寶等諸善法寶；得諸善法寶故，得世間、出世間樂。",
    "T25n1509_062:0497c17_13": "能令眾生得二種樂故言「無救者作護」。",
    "T25n1509_062:0497c18_14": "是般若波羅蜜相，乃至十方諸佛所不能壞。",
    "T25n1509_062:0497c19_15": "所以者何？",
    "T25n1509_062:0497c20_16": "畢竟不可得故，何況餘人！",
    "T25n1509_062:0497c20_17": "故言「具足波羅蜜」。",
    "T25n1509_062:0497c21_18": "是般若波羅蜜中無自性故，說諸法不轉生死中，不還入涅槃——不生故不轉，不滅故不還，故言「能轉三轉十二行法輪」。",
    "T25n1509_062:0497c23_19": "三轉十二行法輪義，如先說。",
    "T25n1509_062:0497c24_20": "一切法有二分：若有、若無。",
    "T25n1509_062:0497c25_21": "是般若中，有亦不應取，無亦不應取；離是有、無，即是諸法性，是故言「能示諸法性」。",
    "T25n1509_062:0497c27_22": "如是等無量因緣，讚歎般若，後當廣說。",
    "T25n1509_062:0497c28_23": "是般若波羅蜜是無相相。",
    "T25n1509_062:0497c28_24": "有人心未淳熟，求其定相不能得，便生慢心。",
    "T25n1509_062:0497c29_25": "是故舍利弗問：「應云何供養？」",
    "T25n1509_062:0498a01_26": "佛教言：「當如供養佛。」",
    "T25n1509_062:0498a02_0": "以人從久遠已來深著眾生相，於貴法情薄，是故言：「如供養世尊。」",
    "T25n1509_062:0498a03_1": "智者觀之，佛與般若等無異。",
    "T25n1509_062:0498a04_2": "所以者何？",
    "T25n1509_062:0498a04_3": "般若修集，即變為一切智。",
    "T25n1509_062:0498a05_4": "此中佛自說因緣：「是般若波羅蜜中，出生賢聖等，出生十善道等，世間、出世間法，乃至一切種智。」",
    "T25n1509_062:0498a07_5": "「爾時，帝釋作是念」者，帝釋意：「以舍利弗漏盡離欲人，如似著法人讚歎般若。」",
    "T25n1509_062:0498a09_6": "今舍利弗自說因緣：「菩薩為般若守護故，以方便力，能隨喜福德迴向，而不破般若波羅蜜相，是事希有，故尊敬般若波羅蜜。",
    "T25n1509_062:0498a12_7": "是故問佛云何供養。」",
    "T25n1509_062:0498a12_8": "復次，憍尸迦！",
    "T25n1509_062:0498a12_9": "般若波羅蜜自力勢故，勝五波羅蜜。",
    "T25n1509_062:0498a13_10": "問曰：五波羅蜜應以五盲人作喻，何以乃說「百千」？",
    "T25n1509_062:0498a14_11": "答曰：此中說其力勢，不論多少。",
    "T25n1509_062:0498a15_12": "復次，若言導五不足為貴，故說「百千」。",
    "T25n1509_062:0498a16_13": "復次，波羅蜜亦多，如《賢劫三昧》中有八萬四千種波羅蜜，廣說則無量。",
    "T25n1509_062:0498a18_14": "問曰：檀波羅蜜亦有眼。",
    "T25n1509_062:0498a18_15": "所以者何？",
    "T25n1509_062:0498a19_0": "信有罪福，破邪見等無明，故能布施，何以故喻無眼？",
    "T25n1509_062:0498a20_1": "答曰：布施中，智慧是客來，非正體。",
    "T25n1509_062:0498a21_2": "譬如四大常和合，不得相離；諸波羅蜜和合亦如是。",
    "T25n1509_062:0498a22_3": "不能趣道，道者，菩薩十地道；城者，一切種智等諸佛法。",
    "T25n1509_062:0498a23_4": "復次，道者，八聖道分；城者，涅槃。",
    "T25n1509_062:0498a24_5": "如盲人雖有手足力，不能得隨意有所至；得有眼人示導，則隨意所往，皆能成辦。",
    "T25n1509_062:0498a26_6": "五波羅蜜雖各各有事能，不得般若示導，尚不得二乘，何況無上道！",
    "T25n1509_062:0498a28_0": "五波羅蜜得般若波羅蜜將導故，得波羅蜜名字，至成佛道。",
    "T25n1509_062:0498a29_1": "帝釋問：「汝自說諸波羅蜜和合，互相佐助，如四大不得相離。",
    "T25n1509_062:0498b01_2": "如是者，般若波羅蜜亦待五法，何以獨說以般若故五法得波羅蜜名字？」",
    "T25n1509_062:0498b03_3": "答曰：雖六事和合、互相佐助，但般若波羅蜜力大故，五法因得波羅蜜名字。",
    "T25n1509_062:0498b05_4": "譬如合散，雖眾藥各各有力，石勢大故，名為石散。",
    "T25n1509_062:0498b06_5": "又如大軍摧敵，雖各各有力，主將力大故，主得名字。",
    "T25n1509_062:0498b07_6": "舍利弗已問供養般若事，今問：「行者云何生般若波羅蜜？」",
    "T25n1509_062:0498b09_7": "佛答：「若行者觀色等諸法不生相，是則生般若波羅蜜。」",
    "T25n1509_062:0498b10_8": "舍利弗復問：「云何觀色等不生故，般若波羅蜜生？」",
    "T25n1509_062:0498b11_9": "答曰：「色等，因緣和合起，行者知色虛妄，不令起；不起故不生，不生故不得，不得故不失。」",
    "T25n1509_062:0498b13_10": "爾時，舍利弗問意：「般若無生緣處，行者亦無生，如是般若與何法合？",
    "T25n1509_062:0498b15_11": "終歸何處住？",
    "T25n1509_062:0498b15_12": "得何果報？」",
    "T25n1509_062:0498b15_13": "答曰：「般若波羅蜜無生相故無所合。」",
    "T25n1509_062:0498b16_14": "若般若波羅蜜有法合者，若善、若不善等，是不名般若波羅蜜；今無所合，故入般若波羅蜜數中。",
    "T25n1509_062:0498b19_0": "問曰：若爾者，帝釋已知一切法不合，何以獨問「薩婆若不合」？",
    "T25n1509_062:0498b20_1": "答曰：帝釋貴重深著是般若，於薩婆若愛未斷，故言：「乃至薩婆若亦不合耶？」",
    "T25n1509_062:0498b22_2": "佛答：「般若波羅蜜、薩婆若亦不合。」",
    "T25n1509_062:0498b22_3": "一切法畢竟無生故。",
    "T25n1509_062:0498b23_4": "此中佛破斷滅邪見故說「合」；般若波羅蜜不如凡夫人取相、著名、作起有為法合，如佛心合。",
    "T25n1509_062:0498b25_5": "問曰：云何如佛心合？",
    "T25n1509_062:0498b26_6": "答曰：一切相虛誑，故「不取相」；一切法中有無常等過咎，故「不受」；吾我心縛著世間，皆動相，故「不住」；能生種種苦惱，後變異，故「不著」；一切世間顛倒，顛倒果報不實，如幻、如夢，無所滅，故「不斷」。",
    "T25n1509_062:0498c01_7": "是故佛不著法、不生高心，入畢竟空善相中，深入大悲，以救眾生，菩薩應如佛心合。",
    "T25n1509_062:0498c03_8": "帝釋歡喜，讚言：「希有！",
    "T25n1509_062:0498c04_9": "是般若波羅蜜不破壞諸法，不生、不得、不失故，而能成就菩薩，令得至佛。」",
    "T25n1509_062:0498c05_10": "須菩提言：「若菩薩用有所得如是分別一切智等，一切法若合、若不合，是菩薩則失般若波羅蜜。」",
    "T25n1509_062:0498c08_11": "佛然可其言，如是更有因緣：「菩薩若取汝所說『一切法無合不合』，取是空相，言『般若空無所有、不牢固』，是亦失般若波羅蜜。」",
    "T25n1509_062:0498c11_12": "須菩提知般若波羅蜜不可得相，是故問：「若信般若波羅蜜，信何法？」",
    "T25n1509_062:0498c12_13": "般若波羅蜜空亦不可得，為決定心信於何法？",
    "T25n1509_062:0498c13_14": "佛言：「色等一切法不可信。",
    "T25n1509_062:0498c14_15": "何以故？",
    "T25n1509_062:0498c14_16": "色等一切法自性不可得故不可信。」",
    "T25n1509_062:0498c15_17": "◎◎【經】須菩提白佛言：「世尊！",
    "T25n1509_062:0498c16_18": "是般若波羅蜜名為摩訶波羅蜜。」",
    "T25n1509_062:0498c17_19": "「須菩提！",
    "T25n1509_062:0498c17_20": "何因緣故，是般若波羅蜜名為摩訶波羅蜜？」",
    "T25n1509_062:0498c18_21": "須菩提言：「世尊！",
    "T25n1509_062:0498c19_22": "是般若波羅蜜，不作色大、不作色小，受、想、行、識不作大、不作小；眼乃至意，色乃至法，眼識界乃至意識界，不作大、不作小；檀波羅蜜乃至禪波羅蜜，不作大、不作小；內空乃至無法有法空，不作大、不作小；四念處乃至阿耨多羅三藐三菩提，不作大、不作小；諸佛法，不作大、不作小；諸佛，不作大、不作小。",
    "T25n1509_062:0498c26_23": "是般若波羅蜜，不作色合、不作色散，受、想、行、識不作合、不作散；乃至諸佛不作合、不作散。",
    "T25n1509_062:0498c28_24": "色不作無量、不作非無量；乃至諸佛不作無量、亦不作非無量。",
    "T25n1509_062:0498c29_25": "色不作廣、不作狹；乃至諸佛不作廣、不作狹。",
    "T25n1509_062:0499a01_26": "不作色有力、不作色無力；乃至諸佛不作有力、不作無力。",
    "T25n1509_062:0499a03_27": "世尊！",
    "T25n1509_062:0499a03_28": "以是因緣故，是般若波羅蜜，名摩訶波羅蜜。",
    "T25n1509_062:0499a04_29": "「世尊！",
    "T25n1509_062:0499a04_30": "若新發意菩薩摩訶薩若不遠離般若波羅蜜、不遠離禪波羅蜜、不遠離毘梨耶波羅蜜、不遠離羼提波羅蜜、不遠離尸羅波羅蜜、不遠離檀波羅蜜，如是念：『是般若波羅蜜，不作色大、不作色小，乃至諸佛不作大、不作小；色不作合、不作散；不作色無量、不作色非無量；不作色有力、不作色無力；乃至諸佛不作有力、不作無力。』",
    "T25n1509_062:0499a11_31": "世尊！",
    "T25n1509_062:0499a11_32": "菩薩摩訶薩若如是知，是為不行般若波羅蜜。",
    "T25n1509_062:0499a12_33": "何以故？",
    "T25n1509_062:0499a13_34": "是非般若波羅蜜相，所謂作色大小，乃至諸佛作大小；色有力無力，乃至諸佛有力無力。",
    "T25n1509_062:0499a15_35": "「世尊！",
    "T25n1509_062:0499a15_36": "是菩薩摩訶薩用有所得故，有大過失。",
    "T25n1509_062:0499a16_37": "所謂行般若波羅蜜時，作色大、作色小，乃至諸佛作有力、作無力。",
    "T25n1509_062:0499a17_38": "何以故？",
    "T25n1509_062:0499a17_39": "有所得相者，無阿耨多羅三藐三菩提。",
    "T25n1509_062:0499a18_40": "「所以者何？",
    "T25n1509_062:0499a19_41": "眾生不生故，般若波羅蜜亦應不生；色不生故，般若波羅蜜不生；乃至佛不生故，般若波羅蜜不生。",
    "T25n1509_062:0499a21_42": "「眾生性無故，般若波羅蜜性無；色性無故，般若波羅蜜性無；乃至佛性無故，般若波羅蜜性無。",
    "T25n1509_062:0499a23_43": "「眾生非法故，般若波羅蜜非法；色非法故，般若波羅蜜非法；乃至佛非法故，般若波羅蜜非法。",
    "T25n1509_062:0499a25_44": "「眾生空故，般若波羅蜜空；色空故，般若波羅蜜空；乃至佛空故，般若波羅蜜空。",
    "T25n1509_062:0499a27_45": "「眾生離故，般若波羅蜜離；色離故，般若波羅蜜離；乃至佛離故，般若波羅蜜離。",
    "T25n1509_062:0499a29_46": "「眾生無有故，般若波羅蜜無有；色無有故，般若波羅蜜無有；乃至佛無有故，般若波羅蜜無有。",
    "T25n1509_062:0499b02_47": "「眾生不可思議故，般若波羅蜜不可思議；色不可思議故，般若波羅蜜不可思議；乃至佛不可思議故，般若波羅蜜不可思議。",
    "T25n1509_062:0499b05_48": "「眾生不滅故，般若波羅蜜不滅；色不滅故，般若波羅蜜不滅；乃至佛不滅故，般若波羅蜜不滅。",
    "T25n1509_062:0499b07_49": "「眾生不可知故，般若波羅蜜不可知；色不可知故，般若波羅蜜不可知；乃至佛不可知故，般若波羅蜜不可知。",
    "T25n1509_062:0499b09_50": "「眾生力不成就故，般若波羅蜜力不成就；色力不成就故，般若波羅蜜力不成就；乃至佛力不成就故，般若波羅蜜力不成就。",
    "T25n1509_062:0499b12_51": "「世尊！",
    "T25n1509_062:0499b12_52": "以是因緣故，諸菩薩摩訶薩般若波羅蜜名為摩訶波羅蜜。」",
    "T25n1509_062:0499b14_53": "【論】釋曰：須菩提聞佛所說，疑心開解，讚歎般若波羅蜜言：「是般若名為摩訶波羅蜜。」",
    "T25n1509_062:0499b16_54": "佛反問須菩提：「於汝意云何？",
    "T25n1509_062:0499b16_55": "何以名為大波羅蜜？」",
    "T25n1509_062:0499b17_56": "須菩提答：「色等諸法不作大、不作小故。」",
    "T25n1509_062:0499b18_57": "凡夫人心於諸法中隨意作大、小。",
    "T25n1509_062:0499b19_58": "如人急時，其心縮小；安隱富樂時，心則寬大。",
    "T25n1509_062:0499b20_59": "又如八背捨中，隨心故，外色或大、或小。",
    "T25n1509_062:0499b21_60": "又如凡夫人於眼見色中，非色事亦言色；如指業、指量、指數、指一異等法合為色，是名色作大。",
    "T25n1509_062:0499b23_61": "有人眼見色，可見處名色，不可見處不名色。",
    "T25n1509_062:0499b24_62": "有人言：麁色虛誑非真色，但微塵常故是真色；微塵和合時，假名為色，是名色作小。",
    "T25n1509_062:0499b26_63": "如是等因緣，凡夫人於色或作大、或作小，隨憶想分別故，破諸法性；般若波羅蜜，隨色性如實觀，不作大、小。",
    "T25n1509_062:0499b29_64": "「不合不散」者，般若波羅蜜，不說微色和合更有色生；但有假名，無有定相色，是故無合、無散。",
    "T25n1509_062:0499c02_65": "色無邊故無量，無處不有色、無時不有色，故無有量。",
    "T25n1509_062:0499c03_66": "色是作法；般若波羅蜜中，不以微塵合故有麁色；不以麁色散故還歸微塵，是故言不合不散；起法有分別籌量多少，不得言不合不散無量，如凡人空故說無量，實故說有量；般若波羅蜜遠離空、實故言「非量非無量」。",
    "T25n1509_062:0499c08_67": "凡夫人隨心憶念得解故，於色作廣、作狹；般若波羅蜜觀實法相，不隨心故，非廣、非狹。",
    "T25n1509_062:0499c10_68": "凡夫人不知和合因緣生諸法，故言「色有力」。",
    "T25n1509_062:0499c11_69": "如合眾縷以為繩，不知者謂繩有力；又如牆崩殺人，言牆有力。",
    "T25n1509_062:0499c13_70": "若各各分散，則無有力。",
    "T25n1509_062:0499c14_71": "般若波羅蜜，知和合相，不說一法有力、不說言無力。",
    "T25n1509_062:0499c15_72": "是故名「摩訶般若波羅蜜」。",
    "T25n1509_062:0499c15_73": "復有大因緣，若菩薩不遠離六波羅蜜，色等諸法不作大、不作小。",
    "T25n1509_062:0499c17_74": "但行般若波羅蜜，則心散亂、不調順，多生疑悔、邪見，失般若波羅蜜相。",
    "T25n1509_062:0499c19_75": "若與五波羅蜜和合行，則調柔不錯，能成辦眾事。",
    "T25n1509_062:0499c20_76": "譬如八聖道分，正見是道，若無七事佐助，則不能辦事，亦不名正見。",
    "T25n1509_062:0499c22_77": "是故佛說：一切諸善法皆從因緣和合共生，無有一法獨自生者。",
    "T25n1509_062:0499c23_78": "是故和合時各各有力，但力有大小。",
    "T25n1509_062:0499c24_79": "是名行般若波羅蜜。",
    "T25n1509_062:0499c25_80": "若菩薩離五波羅蜜，行般若波羅蜜，分別色等諸法若大、若小等，是人即墮用有所得，墮有邊中。",
    "T25n1509_062:0499c27_81": "若於色等諸法無所分別若大、若小，離五波羅蜜，著是不大不小等空相。",
    "T25n1509_062:0499c29_82": "先分別諸法大小，有所得為失；今著不大不小等空相，亦是失。",
    "T25n1509_062:0500a01_83": "所以者何？",
    "T25n1509_062:0500a01_84": "此中須菩提說因緣：「有所得相者，乃至無阿耨多羅三藐三菩提。」",
    "T25n1509_062:0500a03_85": "所以者何？",
    "T25n1509_062:0500a03_86": "阿耨多羅三藐三菩提，寂滅相、無所得相、畢竟清淨相。",
    "T25n1509_062:0500a04_87": "有所得相者，生諸戲論、諍競；一切法無生無滅，無所得相。",
    "T25n1509_062:0500a06_88": "如我、眾生，十方求索不可得，但有假名，實不生。",
    "T25n1509_062:0500a07_89": "眾生不生故，般若波羅蜜亦如眾生相，破吾我顛倒，故不生不滅。",
    "T25n1509_062:0500a08_90": "如色等諸法，生相不可得故不生。",
    "T25n1509_062:0500a09_91": "二法攝一切法：若眾生、若法。",
    "T25n1509_062:0500a10_92": "此二法因緣故和合生，但有假名，無有定性；若法無定性，此法即是無生。",
    "T25n1509_062:0500a12_93": "是二法無生故，當知色等諸法亦無生。",
    "T25n1509_062:0500a13_94": "眾生、法，無性、無所有、空、離、不可思議、不滅、不可知亦如是。",
    "T25n1509_062:0500a14_95": "「眾生力不成就故，般若波羅蜜力不成就」者，先說「一切法從因緣和合生，各各無自力」。",
    "T25n1509_062:0500a16_96": "般若波羅蜜，知諸法各各無自力故無自性，無自性故空。",
    "T25n1509_062:0500a17_97": "般若波羅蜜從諸法生故無自力；無自力故，亦同諸法畢竟空。",
    "T25n1509_062:0500a19_98": "是故說「眾生及法力不成就故，般若波羅蜜力亦不成就」。",
    "T25n1509_062:0500a20_99": "問曰：先說「色等諸法不作有力、不作無力」，今何以更說「眾生及色等諸法力不成就故，般若波羅蜜力亦不成就」？",
    "T25n1509_062:0500a23_100": "答曰：上說「般若觀諸法，不作有力、不作無力」，聽者謂：「般若波羅蜜能作是觀，即有大力。」",
    "T25n1509_062:0500a25_101": "是故此中說「眾生、色等力不成就故，般若波羅蜜力亦不成就」。",
    "T25n1509_062:0500a26_102": "如是等種種因緣故名「摩訶波羅蜜」。",
    "T25n1509_062:0500a28_0": "大智度論釋信謗品第四十一",
    "T25n1509_062:0500a29_0": "【經】爾時，慧命舍利弗白佛言：「世尊！",
    "T25n1509_062:0500a29_1": "有菩薩摩訶薩，信解是般若波羅蜜者，從何處終，來生是間？",
    "T25n1509_062:0500b02_2": "發阿耨多羅三藐三菩提心來為幾時？",
    "T25n1509_062:0500b03_3": "為供養幾佛？",
    "T25n1509_062:0500b03_4": "行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜來幾時，能隨順解深般若波羅蜜義？」",
    "T25n1509_062:0500b06_0": "佛告舍利弗：「是菩薩摩訶薩供養十方諸佛，來生是間。",
    "T25n1509_062:0500b07_1": "是菩薩發阿耨多羅三藐三菩提心來無量無邊阿僧祇百千萬億劫。",
    "T25n1509_062:0500b08_2": "是菩薩摩訶薩從初發心常行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；供養無量無邊不可思議阿僧祇諸佛，來生是間。",
    "T25n1509_062:0500b12_3": "舍利弗！",
    "T25n1509_062:0500b12_4": "是菩薩摩訶薩若見、若聞般若波羅蜜，作是念：『我見佛，從佛聞法。』",
    "T25n1509_062:0500b14_5": "舍利弗！",
    "T25n1509_062:0500b14_6": "是菩薩摩訶薩能隨順解深般若波羅蜜義，以無相、無二、無所得故。」",
    "T25n1509_062:0500b15_7": "須菩提白佛言：「世尊！",
    "T25n1509_062:0500b16_8": "是般若波羅蜜可聞、可見耶？」",
    "T25n1509_062:0500b17_0": "佛告須菩提：「是般若波羅蜜無有聞者、無有見者；般若波羅蜜無聞、無見，諸法鈍故。",
    "T25n1509_062:0500b18_1": "禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜無聞、無見，諸法鈍故。",
    "T25n1509_062:0500b20_2": "內空無聞、無見，諸法鈍故；乃至無法有法空無聞、無見，諸法鈍故。",
    "T25n1509_062:0500b22_3": "四念處無聞、無見，諸法鈍故；乃至八聖道分無聞、無見，諸法鈍故。",
    "T25n1509_062:0500b23_4": "佛十力乃至十八不共法無聞、無見，諸法鈍故。",
    "T25n1509_062:0500b24_5": "須菩提！",
    "T25n1509_062:0500b25_6": "佛及佛道無聞、無見，諸法鈍故。」",
    "T25n1509_062:0500b25_7": "須菩提白佛言：「世尊！",
    "T25n1509_062:0500b26_8": "是菩薩幾時行佛道，能習行如是深般若波羅蜜？」",
    "T25n1509_062:0500b27_9": "佛告須菩提：「是中應分別說。",
    "T25n1509_062:0500b28_10": "須菩提！",
    "T25n1509_062:0500b28_11": "有菩薩摩訶薩初發意習行深般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，以方便力故，於諸法無所破壞，不見諸法無利益者；亦終不遠離行六波羅蜜，亦不遠離諸佛；從一佛世界至一佛世界，若欲以善根力供養諸佛，隨意即得；終不生母人腹中，終不離諸神通，終不生諸煩惱及聲聞、辟支佛心；從一佛世界至一佛世界，成就眾生、淨佛世界。",
    "T25n1509_062:0500c08_0": "須菩提！",
    "T25n1509_062:0500c08_1": "如是等諸菩薩摩訶薩能習行深般若波羅蜜。",
    "T25n1509_062:0500c09_2": "「須菩提！",
    "T25n1509_062:0500c09_3": "有菩薩摩訶薩多見諸佛若無量百千萬億，從諸佛所，行布施、持戒、忍辱、精進、一心、智慧，皆以有所得故。",
    "T25n1509_062:0500c11_4": "是菩薩聞說深般若波羅蜜時，便從眾中起去，不恭敬深般若波羅蜜及諸佛。",
    "T25n1509_062:0500c13_5": "是菩薩今在此眾中坐，聞是甚深般若波羅蜜，不樂，便捨去。",
    "T25n1509_062:0500c15_6": "何以故？",
    "T25n1509_062:0500c15_7": "是善男子、善女人等先世聞深般若波羅蜜時棄捨去，今世聞深般若波羅蜜亦棄捨去，身心不和。",
    "T25n1509_062:0500c17_8": "是人種愚癡因緣業，種是愚癡因緣罪故，聞說深般若波羅蜜毀呰；毀訾般若波羅蜜故，毀呰過去、未來、現在諸佛一切智、一切種智。",
    "T25n1509_062:0500c20_9": "是人毀呰三世諸佛一切智，起破法業；因緣集故，無量百千萬億歲墮大地獄中。",
    "T25n1509_062:0500c22_10": "是破法人輩，從一大地獄至一大地獄，若火劫起時，至他方大地獄中生；在彼間，從一大地獄至一大地獄，彼間若火劫起時，復至他方大地獄中生；在彼間，從一大地獄至一大地獄，如是遍十方，彼間若火劫起故，從彼死，破法業因緣未盡故，還來是間大地獄中生。",
    "T25n1509_062:0500c28_11": "此間，亦從一大地獄至一大地獄，受無量苦，此間火劫起故，復至十方他世界生。",
    "T25n1509_062:0501a01_12": "畜生中，受破法罪業苦，如地獄中說。",
    "T25n1509_062:0501a02_13": "重罪漸薄，或得人身，生盲人家，生旃陀羅家，生除廁、擔死人種種下賤家；若無眼、若一眼、若眼瞎，若無舌、無耳、無手；所生處無佛、無法、無佛弟子處。",
    "T25n1509_062:0501a05_14": "何以故？",
    "T25n1509_062:0501a05_15": "種破法業，積集厚重具足故，受是果報。」",
    "T25n1509_062:0501a06_16": "爾時，舍利弗白佛言：「世尊！",
    "T25n1509_062:0501a07_17": "五逆罪與破法相似耶？」",
    "T25n1509_062:0501a07_18": "佛告舍利弗：「不應言相似。",
    "T25n1509_062:0501a08_19": "所以者何？",
    "T25n1509_062:0501a08_20": "若有人聽說是甚深般若波羅蜜時，毀呰不信，作是言：『不應學是法，是非法、非善、非佛教，諸佛不說是語。』",
    "T25n1509_062:0501a11_21": "是人自毀訾般若波羅蜜，亦教他人毀訾般若波羅蜜；自壞其身，亦壞他人身；自飲毒殺身，亦飲他人毒；自失其身，亦失他人身；自不知不信、毀訾深般若波羅蜜，亦教他人令不信不知。",
    "T25n1509_062:0501a15_22": "舍利弗！",
    "T25n1509_062:0501a15_23": "如是人，我不聽聞其名字，何況眼見！",
    "T25n1509_062:0501a16_24": "何以故？",
    "T25n1509_062:0501a16_25": "當知是人名為污法人，為墮衰濁黑性。",
    "T25n1509_062:0501a17_26": "如是人，若有聽其言、信用其語，亦受如是苦。",
    "T25n1509_062:0501a18_27": "舍利弗！",
    "T25n1509_062:0501a18_28": "若人破般若波羅蜜，當知是名為破法人。」",
    "T25n1509_062:0501a19_29": "舍利弗白佛言：「世尊！",
    "T25n1509_062:0501a20_0": "世尊說破法之人所受重罪，不說是人所受身體大小？」",
    "T25n1509_062:0501a21_1": "佛告舍利弗：「不須說是人受身大小。",
    "T25n1509_062:0501a22_2": "何以故？",
    "T25n1509_062:0501a22_3": "是破法人若聞所受身大小，便當吐熱血，若死、若近死苦。",
    "T25n1509_062:0501a23_4": "是破法人聞如是身有如是重罪，是人便大愁憂，如箭入心，漸漸乾枯。",
    "T25n1509_062:0501a25_5": "作是念：『破法罪故，得如是大醜身，受如是無量苦。』",
    "T25n1509_062:0501a26_6": "以是故，佛不聽舍利弗問是人所受身體大小。」",
    "T25n1509_062:0501a27_7": "舍利弗白佛言：「願佛說之，為未來世作明誡！",
    "T25n1509_062:0501a28_8": "令知破法業積集故，得如是大醜身，受如是大苦。」",
    "T25n1509_062:0501a29_9": "佛告舍利弗：「後世人若聞是破法業積集厚重具足，受大地獄中久久無量苦，聞是久久無量苦時，足為未來世作明誡！」",
    "T25n1509_062:0501b03_10": "舍利弗白佛言：「世尊！",
    "T25n1509_062:0501b03_11": "若白淨善男子、善女人聞是法足作依止，寧失身命，終不破法，自念：『我若破法，當受如是苦！』」",
    "T25n1509_062:0501b06_0": "【論】釋曰：舍利弗聞般若波羅蜜甚深微妙，聞者尚難，何況能行！",
    "T25n1509_062:0501b07_1": "是故言：「信解般若者，是為希有！」",
    "T25n1509_062:0501b08_2": "是故問世尊：「若信解般若者，是人於何處終，來生是間？」",
    "T25n1509_062:0501b09_3": "舍利弗作是念：「是人應從好世界終，來生是間。",
    "T25n1509_062:0501b10_4": "是人不應新發意，不應少供養佛，不應少行六波羅蜜，必是大德人，未聖而能知聖法故。」",
    "T25n1509_062:0501b12_5": "是故問：「發意幾時？",
    "T25n1509_062:0501b13_6": "供養幾佛？",
    "T25n1509_062:0501b13_7": "行六波羅蜜幾時？」",
    "T25n1509_062:0501b14_0": "「能隨順解深般若波羅蜜義」者，是菩薩於諸法不取相、不著空，行空行，和合五波羅蜜行般若波羅蜜；用大慈悲心，為一切眾生行般若波羅蜜故。",
    "T25n1509_062:0501b17_1": "「十方諸佛清淨世界中終，來生是間」者，為度有緣眾生，又與釋迦文尼佛共因緣故。",
    "T25n1509_062:0501b19_2": "雖有此間死、此間生者，但以從他方佛所來者貴故。",
    "T25n1509_062:0501b20_3": "發心來無量阿僧祇劫，諸福德力集厚故，能信解隨順深義。",
    "T25n1509_062:0501b22_4": "有人雖無量阿僧祇劫發心久，不行功德者，是故說：「從發心來，常行六波羅蜜。」",
    "T25n1509_062:0501b24_5": "常行六波羅蜜福德故，能得見、能得供養無量無邊阿僧祇佛。",
    "T25n1509_062:0501b25_6": "是菩薩成就上四因緣故，得無量無邊福德、智慧；是福德因緣故，諸煩惱薄，心柔軟。",
    "T25n1509_062:0501b27_7": "菩薩信、慧等諸根利，轉增得力故，深入般若波羅蜜，污厭世間事。",
    "T25n1509_062:0501b29_8": "若見般若波羅蜜經卷，即時心生「如見佛」；若披卷尋義，即時心生「如從佛聞」。",
    "T25n1509_062:0501c02_0": "信力成就、慧力成就故，隨順解深般若波羅蜜義，所謂一切無相故；出十二入二法；不二法中，心無所著故，名無所得。",
    "T25n1509_062:0501c04_1": "略說三相，是隨順解般若波羅蜜義。",
    "T25n1509_062:0501c05_2": "須菩提聞說見經卷如見佛、讀經文如從佛聞，如似有著，是故問：「般若可見、可聞耶？」",
    "T25n1509_062:0501c07_3": "須菩提意：「以般若波羅蜜畢竟空，天眼、天耳猶不能見、聞，何況肉眼、肉耳！",
    "T25n1509_062:0501c09_4": "出世間慧眼亦不得見，何況世間眼！」",
    "T25n1509_062:0501c10_5": "佛順其意答：「般若波羅蜜不可得見、聞。」",
    "T25n1509_062:0501c11_6": "此中說因緣：「諸法入般若波羅蜜中，皆一相無相，是中無分別聞者、見者及可聞、可見。」",
    "T25n1509_062:0501c13_7": "三界凡夫人作分別：是眼、是色，是耳、是聲；六情是利，六塵是鈍；色等諸法是鈍，慧等是利。",
    "T25n1509_062:0501c15_8": "諸法入般若波羅蜜中，如百川歸海，皆為一味，是故說：「般若波羅蜜不可見、不可聞，以諸法鈍故。」",
    "T25n1509_062:0501c17_9": "從檀波羅蜜乃至佛道、須陀洹乃至佛，亦如是。",
    "T25n1509_062:0501c18_10": "復次，眾生離法，不能聞、不能見；法離眾生，亦不能聞、不能見。",
    "T25n1509_062:0501c20_11": "問曰：上已問「菩薩發意幾時、供養幾佛，能順解深義」，今何以更問？",
    "T25n1509_062:0501c22_12": "答曰：上佛說「般若無聞、無見」，亦說「見般若經卷如見佛，讀般若如從佛聞」。",
    "T25n1509_062:0501c23_13": "二相說是般若——亦言「可見、可聞」，亦言「不可見、不可聞」。",
    "T25n1509_062:0501c25_14": "是故還問佛：「菩薩幾時行得是方便，能行有、能行無，行有不墮三界、行無不墮斷滅，能隨般若波羅蜜相行？」",
    "T25n1509_062:0501c27_15": "佛答：「有，此事不定，應當分別說。」",
    "T25n1509_062:0501c28_16": "或有菩薩初發心，便能習行甚深六波羅蜜。",
    "T25n1509_062:0501c29_17": "「習行」者，一心信受常行。",
    "T25n1509_062:0502a01_18": "「方便力故」者，雖行六波羅蜜，起福德因緣，而心不著。",
    "T25n1509_062:0502a02_19": "「諸法無所破壞」者，是菩薩信力、智慧力大故，聞摩訶衍深法，即時信；聞聲聞法亦信；聞外道在家、出家法，亦不破壞。",
    "T25n1509_062:0502a05_0": "而於中出二種利：一者、分別是道、非道，捨非道、行是道；二者、一切法入般若波羅蜜中，無是、無非，無破、無受。",
    "T25n1509_062:0502a07_1": "「不見諸法無利益」者，即是上說於中出利者。",
    "T25n1509_062:0502a08_2": "是德福具足故，終不遠離六波羅蜜，乃至淨佛世界，略說義。",
    "T25n1509_062:0502a10_3": "有菩薩雖新發意，深信受是般若波羅蜜。",
    "T25n1509_062:0502a11_4": "有菩薩久發意，供養千萬億諸佛，用有所得行六波羅蜜，不信受是般若波羅蜜。",
    "T25n1509_062:0502a13_5": "此中佛自說因緣：是人於過去世聞深般若波羅蜜，不信不受，從坐起去；今佛為說，不信不受。",
    "T25n1509_062:0502a15_6": "破般若波羅蜜罪業果報故，說是人不信不受業因緣故，即起愚癡業因緣；得愚癡業因緣故，疑悔惡邪，著心轉增；著心轉增故，於大眾中，毀訾破壞般若波羅蜜；破壞般若波羅蜜故，破三世十方諸佛一切智；破三世十方諸佛一切智罪故，轉身墮大地獄。",
    "T25n1509_062:0502a21_7": "「大地獄」者，阿鼻地獄，無量百千萬億阿僧祇歲，受憂愁、苦惱。",
    "T25n1509_062:0502a22_8": "憂愁是心苦，惱是身苦。",
    "T25n1509_062:0502a23_9": "「從一大地獄至一大地獄」者，如福德因緣故，上有六欲天；罪業因緣亦如是，下有八種大地獄。",
    "T25n1509_062:0502a25_10": "八種大地獄各有十六小地獄，是中阿鼻最大。",
    "T25n1509_062:0502a26_11": "餘須彌四天下，亦如是。",
    "T25n1509_062:0502a27_12": "是三千大千世界中，有百億須彌山，有百億阿鼻地獄，是故說「從一阿鼻大地獄至一阿鼻大地獄」。",
    "T25n1509_062:0502a29_13": "如人從會至會；又如入正位者，從天上來受人間樂，從人中還至天上受樂。",
    "T25n1509_062:0502b02_14": "若此間火劫起，其罪未盡故，轉至他處十方世界大地獄中受罪；若彼間火劫起，復展轉至他方；他方火劫起，復還生此間阿鼻地獄中，展轉如前。",
    "T25n1509_062:0502b06_15": "是破般若波羅蜜罪小滅，展轉生勤苦畜生中。",
    "T25n1509_062:0502b07_16": "此間火劫起，復生他方世界畜生中，展轉受苦；彼間火劫起，還來此間，復展轉如前。",
    "T25n1509_062:0502b09_17": "罪轉微輕，或得人身，生下賤家，所謂生生盲家，不欲見般若波羅蜜罪故。",
    "T25n1509_062:0502b11_0": "輕賤說法人故，生旃陀羅及除糞、擔死人等下賤家。",
    "T25n1509_062:0502b12_1": "毀呰說法者故無舌，不欲聞故無耳，麾手非撥故無手。",
    "T25n1509_062:0502b13_2": "此人心雖愛佛，以愚癡無智故，毀滅佛母，破壞法藏；破壞法藏故，生無佛、法、眾處。",
    "T25n1509_062:0502b15_3": "問曰：何以不說生餓鬼中？",
    "T25n1509_062:0502b16_4": "答曰：是破壞法者，多以二煩惱，所謂瞋恚、愚癡。",
    "T25n1509_062:0502b17_5": "慳貪發故墮餓鬼，此中無慳故不說。",
    "T25n1509_062:0502b18_6": "問曰：舍利弗何以言「五逆罪與破法罪相似」？",
    "T25n1509_062:0502b19_7": "答曰：舍利弗是聲聞人，常聞五逆罪最重，墮阿鼻地獄，一劫受苦。",
    "T25n1509_062:0502b20_8": "聲聞人不悉知供養般若得大果報，又不知謗毀般若得大罪，故舉五逆，對問相似不？",
    "T25n1509_062:0502b23_9": "答言不相似者，以相去懸遠故。",
    "T25n1509_062:0502b23_10": "所以者何？",
    "T25n1509_062:0502b24_11": "此人毀謗般若者，自失大利，亦令他失；自遠離般若，亦令他遠離；自破壞善根，亦破他善根；自塗邪見毒，亦塗他邪見毒；自失其身，亦失他身；自不知故、著法愛故破，亦令他破般若波羅蜜。",
    "T25n1509_062:0502b28_12": "如父母愛子，恩極一世，又以因緣故愛；是行般若波羅蜜菩薩，於無邊世中，深心愛念眾生。",
    "T25n1509_062:0502c01_13": "父母念子，無能以一眼與者；行般若波羅蜜者，於無邊劫中，以頭、目、髓、腦，積過須彌，以施眾生。",
    "T25n1509_062:0502c04_14": "出佛身血、殺阿羅漢，但壞肉身，不壞法身。",
    "T25n1509_062:0502c05_15": "壞僧是離眷屬，讚五法，不壞般若。",
    "T25n1509_062:0502c05_16": "是故五逆罪不得似壞般若波羅蜜。",
    "T25n1509_062:0502c06_17": "般若波羅蜜能令人作佛，毀般若罪則無喻。",
    "T25n1509_062:0502c07_18": "是故破般若人，我不欲聽聞其名字，何況眼見！",
    "T25n1509_062:0502c09_19": "是破般若人，或先世福德因緣，廣學多聞、富貴威德、巧於談語、諸魔官屬常隨逐佐助故，未得阿鞞跋致菩薩見其多人供養，多有出家、在家弟子；是故若有說其名者，不聽聞之，何況親附禮拜、受其教訓！",
    "T25n1509_062:0502c13_20": "所以者何？",
    "T25n1509_062:0502c14_21": "菩薩欲增長善法，利益眾生；是人欲破法，令眾生墮大衰濁——二事相違故。",
    "T25n1509_062:0502c15_22": "「衰濁」者，如人著衰，雖好衣美食，常無色力；雖勤身作務，財產日耗。",
    "T25n1509_062:0502c17_23": "是人壞一切佛上法寶故，雖身口業善，持戒、布施、讚經，善法終不增長；如濁水泥，不見面像，亦不中飲。",
    "T25n1509_062:0502c19_24": "是人不中親近，若親近者，則喜染著。",
    "T25n1509_062:0502c20_25": "是人破法故，邪見疑悔常擾亂心。",
    "T25n1509_062:0502c21_26": "先所聞法，深染愛著，不解般若波羅蜜相，故言：「般若波羅蜜無所有、空、不堅固，無有罪福。」",
    "T25n1509_062:0502c23_27": "如是濁亂蔽其心故，不能得見清淨實法相。",
    "T25n1509_062:0502c24_28": "「黑性」者，佛法中善法名白，不善法名黑。",
    "T25n1509_062:0502c25_29": "是人常積集不善法，故成不善性。",
    "T25n1509_062:0502c26_30": "若有信受其語，其罪亦同。",
    "T25n1509_062:0502c27_31": "問曰：舍利弗何以問是人受身大小，而佛不答？",
    "T25n1509_062:0502c28_32": "答曰：舍利弗既聞受罪時節及處所，不聞其身大小，意欲聞佛說其大身。",
    "T25n1509_062:0503a01_0": "又如帝釋身長十里，受樂遍滿；故欲知受罪身大，受苦亦多。",
    "T25n1509_062:0503a02_1": "有二因緣故，佛不為說：一者、上已說「其在二惡道中，久受苦惱」；今復說「其身大醜惡」，人或不信，不信者當受久劇之苦故。",
    "T25n1509_062:0503a05_2": "二者、若信佛語，則大憂怖，憂怖故風發，吐熱血死；「若死等」者，設令不死，身常乾枯。",
    "T25n1509_062:0503a07_3": "若不信，後世受重罪，故佛不說。",
    "T25n1509_062:0503a07_4": "舍利弗白佛：「今雖以二因緣故不說，願憐愍未來世人故說。」",
    "T25n1509_062:0503a09_5": "佛言：「若有善根白性福德人，足作依止。」",
    "T25n1509_062:0503a10_6": "白性者，與黑性相違。",
    "T25n1509_062:0503a10_7": "依止者，聞是受苦，更不敢作。",
    "T25n1509_062:0503a11_8": "若不信，雖說身大亦不信；若信，聞上受苦久遠足可信。",
    "T25n1509_062:0503a12_9": "◎大智度論卷第六十二"
}