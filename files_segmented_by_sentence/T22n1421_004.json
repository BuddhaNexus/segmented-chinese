{
    "T22n1421_004:0022c10_0": "五分律卷第四(彌沙塞)",
    "T22n1421_004:0022c12_0": "宋罽賓三藏佛陀什",
    "T22n1421_004:0022c13_0": "共竺道生等譯",
    "T22n1421_004:0022c14_0": "第一分之三不定法",
    "T22n1421_004:0022c15_0": "佛在舍衛城。",
    "T22n1421_004:0022c15_1": "爾時跋難陀常出入一居士家，晨朝著衣持鉢往到其舍，敷尼師檀與居士婦，獨屏處坐，說婬欲麁惡語。",
    "T22n1421_004:0022c17_2": "時毘舍佉鹿子母，聞跋難陀與居士婦獨屏處坐，說婬欲麁惡語，念言：「若居士還見，必生惡心向餘比丘，使其長夜受諸苦痛；我當遣人，往白世尊。」",
    "T22n1421_004:0022c20_3": "即語常供養婆羅門那隣伽言：「汝往佛所，頭面禮足，廣說此事。」",
    "T22n1421_004:0022c22_4": "婆羅門即往白佛，佛為說種種妙法已，發遣令還。",
    "T22n1421_004:0022c23_5": "佛以是事集比丘僧，問跋難陀：「汝實爾不？」",
    "T22n1421_004:0022c24_6": "答言：「實爾。",
    "T22n1421_004:0022c24_7": "世尊！」",
    "T22n1421_004:0022c24_8": "佛種種呵責，如婬事中說已，告諸比丘；「以十利故，為諸比丘結不定法，從今是戒應如是說：「若比丘，共一女人獨屏處、可婬處坐。",
    "T22n1421_004:0022c27_9": "可信優婆夷見，於三法中，一一法說：若波羅夷、若僧伽婆尸沙、若波逸提。",
    "T22n1421_004:0022c29_10": "若比丘言：『如優婆夷所說！』",
    "T22n1421_004:0022c29_11": "應三法中，隨所說法治。",
    "T22n1421_004:0023a01_12": "是名不定法。」",
    "T22n1421_004:0023a02_0": "獨者：一比丘、一女人，更無第三人。",
    "T22n1421_004:0023a02_1": "屏處者：眼所不見處。",
    "T22n1421_004:0023a03_2": "可信者：見四真諦，不為身、不為人、不為利，而作妄語。",
    "T22n1421_004:0023a04_3": "優婆夷者：受三自歸，絕於邪道。",
    "T22n1421_004:0023a05_4": "不定者：若於三法中說一事，諸上坐比丘，應問是比丘：「汝往彼家不？」",
    "T22n1421_004:0023a06_5": "若言：「往。」",
    "T22n1421_004:0023a06_6": "未應治。",
    "T22n1421_004:0023a07_7": "復應軟語問：「汝與女人獨屏處坐、麁惡語、行婬欲不？」",
    "T22n1421_004:0023a08_8": "若言：「不！」",
    "T22n1421_004:0023a08_9": "上坐、下坐比丘，應切語問：「汝實語，莫妄語！",
    "T22n1421_004:0023a09_10": "如優婆夷說不？」",
    "T22n1421_004:0023a09_11": "若言：「如優婆夷說。」",
    "T22n1421_004:0023a10_12": "然後乃應隨所說法治。",
    "T22n1421_004:0023a10_13": "沙彌，突吉羅。",
    "T22n1421_004:0023a11_0": "第二不定法，與女人在露處坐，除若波羅夷，餘皆如上說。",
    "T22n1421_004:0023a12_1": "露處者：眼所見處也。",
    "T22n1421_004:0023a13_0": "五分律第一分之四捨墮法",
    "T22n1421_004:0023a14_0": "佛在舍衛城。",
    "T22n1421_004:0023a14_1": "爾時世尊教諸比丘唯畜三衣，而六群比丘食前、食後、晡時，皆著異衣。",
    "T22n1421_004:0023a15_2": "諸比丘見，問言：「世尊不聽畜長衣，汝不聞耶？」",
    "T22n1421_004:0023a17_0": "答言：「我亦聞之，但我此衣，或僧中得、或居士間得、或是糞掃衣、彼以著故與我，本不使我為五家畜。」",
    "T22n1421_004:0023a19_1": "諸比丘種種呵責，將至佛所，以事白佛。",
    "T22n1421_004:0023a20_2": "佛以是事集比丘僧，問六群比丘：「汝實爾不？」",
    "T22n1421_004:0023a21_3": "答言：「實爾。",
    "T22n1421_004:0023a21_4": "世尊！」",
    "T22n1421_004:0023a21_5": "佛種種呵責：「汝等不聞，我先讚歎少欲知足，衣裁蔽形，食足支命耶？",
    "T22n1421_004:0023a23_6": "譬如眾鳥，毛羽自隨。",
    "T22n1421_004:0023a23_7": "比丘如是，三衣常俱。",
    "T22n1421_004:0023a24_0": "汝今云何畜積非法？」",
    "T22n1421_004:0023a24_1": "種種呵責已，告諸比丘：「以十利故，為諸比丘結戒，從今是戒應如是說：「若比丘，畜長衣過一宿，尼薩耆波逸提。」",
    "T22n1421_004:0023a27_0": "爾時諸比丘，若須一一衣，眾僧羯磨，所應分物與之。",
    "T22n1421_004:0023a28_1": "時阿那律衣麁弊壞，諸比丘語言：「汝衣弊壞，何不從僧取作，使一日成？」",
    "T22n1421_004:0023a29_2": "阿那律言：「我不敢取，恐一日不成，犯尼薩耆波逸提罪。」",
    "T22n1421_004:0023b01_0": "爾時波利邑諸比丘，來舍衛城，欲後安居。",
    "T22n1421_004:0023b01_1": "時到不及，便於娑鞞陀邑結坐。",
    "T22n1421_004:0023b02_2": "安居訖，十六日便進佛所，道經埿水，三衣麁重，極大疲極；到禮佛足，却坐一面。",
    "T22n1421_004:0023b04_3": "佛問諸比丘：「安居和合，乞食不乏，道路不疲耶？」",
    "T22n1421_004:0023b05_4": "答言：「安居和合，乞食不乏。",
    "T22n1421_004:0023b06_5": "我等先住波利邑，欲來此安居，多諸知識不得早發，欲及後坐，而復不及，遂往娑鞞陀結坐。",
    "T22n1421_004:0023b08_6": "安居訖，十六日便來，道經埿水，三衣麁重，極大疲極。」",
    "T22n1421_004:0023b09_7": "諸比丘因是，具以阿那律事白佛。",
    "T22n1421_004:0023b10_8": "佛以是事，集比丘僧，讚少欲知足、讚戒、讚持戒已，告諸比丘：「從今聽受迦絺那衣，得不犯五事：一者、別眾食；二者、數數食；三者、食前食後，行至餘家，不白餘比丘；四者、畜長衣；五者、別宿不失三衣。」",
    "T22n1421_004:0023b14_9": "時諸比丘作是念：「佛以受迦絺那衣，聽畜長衣，為得幾時？」",
    "T22n1421_004:0023b15_10": "念已白佛。",
    "T22n1421_004:0023b16_11": "佛言：「受迦絺那衣時聽畜。",
    "T22n1421_004:0023b16_12": "從今是戒應如是說：「若比丘，三衣竟，捨迦絺那衣已，長衣過一宿，尼薩耆波逸提。」",
    "T22n1421_004:0023b18_13": "爾時阿難得二張劫貝，為舍利弗故受。",
    "T22n1421_004:0023b19_14": "時舍利弗於異處住，阿難作是念：「世尊不聽畜長衣過一宿，舍利弗今不在此，此當云何？」",
    "T22n1421_004:0023b21_15": "念已白佛。",
    "T22n1421_004:0023b21_16": "佛問阿難：「舍利弗幾日當還？」",
    "T22n1421_004:0023b22_17": "答言：「或十日，或不至十日。」",
    "T22n1421_004:0023b23_18": "佛以是事集比丘僧，種種讚少欲知足、讚戒、讚持戒已，告諸比丘：「從今是戒應如是說：「若比丘，三衣竟，捨迦絺那衣已，長衣乃至十日；若過，尼薩耆波逸提。」",
    "T22n1421_004:0023b27_0": "三衣竟者：浣染縫竟。",
    "T22n1421_004:0023b27_1": "捨迦絺那衣者：白二羯磨捨。",
    "T22n1421_004:0023b28_2": "長者：三衣之外，皆名長。",
    "T22n1421_004:0023b28_3": "衣者：劫貝衣、欽波羅衣、野蠶綿衣、紵衣、麻衣。",
    "T22n1421_004:0023b29_4": "十日者：若一日得衣，應即日捨，若受持、若施人、若淨施；若即日不捨，二日更得衣，應此日皆捨；若此日不捨，三日乃至十日更得衣，亦應此日皆捨；若此日不捨，至十一日明相出時，十日中所得衣，皆尼薩耆波逸提。",
    "T22n1421_004:0023c04_5": "若有過十日衣，應捨與比丘僧，若與一、二、三比丘，不得捨與餘人及非人；捨已，然後悔過。",
    "T22n1421_004:0023c06_6": "若不捨而悔過者，罪益深。",
    "T22n1421_004:0023c07_7": "除長三衣，若長餘衣乃至手巾，過十日，皆突吉羅。",
    "T22n1421_004:0023c08_8": "比丘尼亦如是。",
    "T22n1421_004:0023c08_9": "式叉摩那、沙彌、沙彌尼，突吉羅。",
    "T22n1421_004:0023c09_10": "若淨施，不犯(一事竟)。",
    "T22n1421_004:0023c10_0": "佛在舍衛城。",
    "T22n1421_004:0023c10_1": "爾時十七群比丘安居竟欲遊行，作是念：「我尋還此，一衣便足，何須多為？」",
    "T22n1421_004:0023c11_2": "作是念已，即便幞結餘衣，置於架上，寄住比丘，於是而去。",
    "T22n1421_004:0023c13_3": "時六群比丘於他處還，語住比丘言：「差房與我。」",
    "T22n1421_004:0023c14_4": "時住比丘即差十七群所置衣房與之，六群比丘見架上衣，問言：「汝何以故畜此長衣？」",
    "T22n1421_004:0023c16_5": "答言：「此是十七群比丘安居竟，遊行人間，不能持去，留寄我耳！」",
    "T22n1421_004:0023c17_6": "時六群比丘種種呵責，以事白佛。",
    "T22n1421_004:0023c18_7": "佛以是事集比丘僧，問十七群比丘：「汝實爾不？」",
    "T22n1421_004:0023c19_8": "答言：「實爾。",
    "T22n1421_004:0023c19_9": "世尊！」",
    "T22n1421_004:0023c19_10": "佛種種呵責：「汝等愚癡！",
    "T22n1421_004:0023c20_11": "不聞我說：比丘應與三衣鉢俱。",
    "T22n1421_004:0023c21_12": "譬如鳥飛，毛羽自隨耶？」",
    "T22n1421_004:0023c21_13": "呵責已，告諸比丘：「以十利故，為諸比丘結戒，從今是戒應如是說：「若比丘三衣竟，捨迦絺那衣已，三衣中若離一一衣，宿過一夜，尼薩耆波逸提。」",
    "T22n1421_004:0023c24_14": "爾時有一糞掃衣比丘，欲向娑竭陀邑，衣重不能持去，欲捨。",
    "T22n1421_004:0023c26_15": "不知云何？",
    "T22n1421_004:0023c26_16": "以是白諸比丘，諸比丘將至佛所，以事白佛。",
    "T22n1421_004:0024a01_17": "佛以是事集比丘僧，告諸比丘：「若比丘持糞掃衣重，欲遊行餘處，不能持去者，是比丘應從僧乞不失衣羯磨。」",
    "T22n1421_004:0024a03_18": "脫革屣，頭面禮足，胡跪合掌，作是言：「大德僧聽！",
    "T22n1421_004:0024a05_0": "我某甲比丘，欲遊行某處，糞掃衣重不能持去，欲留；今從僧乞不失衣羯磨。」",
    "T22n1421_004:0024a06_1": "如是第二、第三乞已，僧中一比丘唱言：「大德僧聽！",
    "T22n1421_004:0024a07_2": "此某甲比丘欲遊行某處，糞掃衣重，不能持去，欲留；從僧乞不失衣羯磨。",
    "T22n1421_004:0024a09_3": "今僧與作不失衣羯磨。",
    "T22n1421_004:0024a10_0": "若僧時到僧忍聽。",
    "T22n1421_004:0024a10_1": "白如是。」",
    "T22n1421_004:0024a10_2": "「大德僧聽！",
    "T22n1421_004:0024a10_3": "此某甲比丘欲遊行某處，糞掃衣重，不能持去，欲留；從僧乞不失衣羯磨。",
    "T22n1421_004:0024a12_4": "今僧與作不失衣羯磨。",
    "T22n1421_004:0024a13_0": "誰諸長老忍，默然；不忍者，說。",
    "T22n1421_004:0024a13_1": "僧已與某甲比丘作不失衣羯磨竟；僧忍，默然故。",
    "T22n1421_004:0024a14_2": "是事如是持。」",
    "T22n1421_004:0024a15_0": "時諸比丘見世尊聽羯磨離衣，便常作羯磨離衣宿，亦羯磨盡離三衣，著弊壞衣行。",
    "T22n1421_004:0024a16_1": "長老比丘見，問言：「汝何故著弊壞衣行？」",
    "T22n1421_004:0024a17_2": "答言：「佛聽羯磨離衣，是故我等常羯磨離衣宿，亦羯磨盡離三衣。」",
    "T22n1421_004:0024a19_3": "諸比丘種種呵責，將至佛所，以事白佛。",
    "T22n1421_004:0024a20_4": "佛言：「汝等不應常羯磨離衣宿，及羯磨盡離三衣。",
    "T22n1421_004:0024a21_5": "此二非法羯磨，比丘及僧，二突吉羅；以此羯磨離衣宿，一衣一宿皆犯失衣罪。",
    "T22n1421_004:0024a22_6": "今聽諸比丘羯磨留衣，前安居者九月日，後安居者八月日。",
    "T22n1421_004:0024a24_7": "不得羯磨留僧伽梨、安陀會，聽羯磨優多羅僧。",
    "T22n1421_004:0024a25_8": "有賊難處，三衣中割截衣最勝者，聽隨所留。",
    "T22n1421_004:0024a26_9": "從今是戒應如是說：「若比丘，三衣竟，捨迦絺那衣已，三衣中若離一一衣，宿過一夜，除僧羯磨，尼薩耆波逸提。」",
    "T22n1421_004:0024a29_0": "離衣者：園同界、異界，屋同界、異界，比丘尼精舍同界、異界，聚落同界、異界，重屋同界、異界，乘同界、異界，船同界、異界，場同界、異界，樹下同界、異界，露地同界、異界，行道同界、異界。",
    "T22n1421_004:0024b03_1": "園同界者：僧羯磨作不失衣界，而於中得自在往反。",
    "T22n1421_004:0024b05_2": "異界者：僧不羯磨作不失衣界；雖作，而於中不得自在往反。",
    "T22n1421_004:0024b06_3": "屋、比丘尼精舍、聚落、重屋亦如是。",
    "T22n1421_004:0024b07_4": "乘同界者：於中得自在，若取、若舉。",
    "T22n1421_004:0024b08_0": "異界者：於中不得自在，若取、若舉。",
    "T22n1421_004:0024b08_1": "船亦如是。",
    "T22n1421_004:0024b09_0": "場同界者：踐穀麥處，得自在取。",
    "T22n1421_004:0024b09_1": "異界者：不得自在取。",
    "T22n1421_004:0024b10_2": "樹下同界者：樹蔭所覆處。",
    "T22n1421_004:0024b10_3": "異界者：樹蔭不覆處。",
    "T22n1421_004:0024b11_4": "露地同界者：結加趺坐，面去七尺。",
    "T22n1421_004:0024b12_5": "異界者：七尺之外。",
    "T22n1421_004:0024b12_6": "行道同界者：面去身七弓。",
    "T22n1421_004:0024b13_7": "異界者：七弓之外。",
    "T22n1421_004:0024b13_8": "至明相出，時比丘還到界，乃至一脚入界，不失衣。",
    "T22n1421_004:0024b14_9": "若口言：「我捨是衣。」",
    "T22n1421_004:0024b15_10": "亦不失衣；若不言捨，至明相出時，尼薩耆波逸提。",
    "T22n1421_004:0024b16_11": "比丘三衣外，餘所受用衣，離宿突吉羅。",
    "T22n1421_004:0024b17_12": "比丘尼亦如是。",
    "T22n1421_004:0024b17_13": "式叉摩那、沙彌、沙彌尼，突吉羅(二事竟)。",
    "T22n1421_004:0024b19_0": "佛在舍衛城。",
    "T22n1421_004:0024b19_1": "爾時諸比丘三衣竟，捨迦絺那衣已，得非時衣。",
    "T22n1421_004:0024b20_2": "諸比丘慚愧言：「佛未聽我等受非時衣。」",
    "T22n1421_004:0024b21_3": "以是白佛。",
    "T22n1421_004:0024b21_4": "佛以是事集比丘僧，問諸比丘：「汝等實得非時衣，慚愧言：『佛未聽我等受非時衣不？』」",
    "T22n1421_004:0024b23_5": "答言：「實爾。",
    "T22n1421_004:0024b23_6": "世尊！」",
    "T22n1421_004:0024b23_7": "佛種種讚少欲知足、讚戒、讚持戒已，告諸比丘：「從今聽受非時衣。」",
    "T22n1421_004:0024b25_8": "時六群比丘作是念：「世尊聽我等受非時衣。」",
    "T22n1421_004:0024b26_9": "便多受，不受持、不施人、不淨施。",
    "T22n1421_004:0024b26_10": "諸比丘見，問言：「汝不聞世尊制，不得畜長衣耶？」",
    "T22n1421_004:0024b27_11": "答言：「佛雖制畜長衣，而聽受非時衣。」",
    "T22n1421_004:0024b28_12": "又問：「汝等一切時畜非時衣，不受持、不施人、不淨施耶？」",
    "T22n1421_004:0024c01_0": "答言：「如是！」",
    "T22n1421_004:0024c01_1": "諸長老比丘種種呵責，以事白佛。",
    "T22n1421_004:0024c02_0": "佛以是事集比丘僧，問六群比丘：「汝實爾不？」",
    "T22n1421_004:0024c03_0": "答言：「實爾。",
    "T22n1421_004:0024c03_1": "世尊！」",
    "T22n1421_004:0024c03_2": "佛種種呵責：「汝愚癡人！",
    "T22n1421_004:0024c03_3": "不應多求、多欲。",
    "T22n1421_004:0024c04_4": "外道法中，受者無厭，施者籌量；我正法中，少欲知足，施者雖無厭，受者應少取。」",
    "T22n1421_004:0024c06_5": "呵責已，告諸比丘：「若比丘得非時衣，不受持、不施人、不淨施，乃至一宿，突吉羅。」",
    "T22n1421_004:0024c07_6": "爾時有一住處諸比丘多得衣，受持、施人、淨施，餘段與諸比丘。",
    "T22n1421_004:0024c09_7": "諸比丘不受，言：「佛未聽我等受不具足衣。」",
    "T22n1421_004:0024c10_8": "語言：「且受，當足令足。」",
    "T22n1421_004:0024c10_9": "時長老伽毘，得一狹短衣，日日舒挽，欲令廣長。",
    "T22n1421_004:0024c11_10": "佛常五日案行諸房，見伽毘牽挽衣，問言：「汝作何等？」",
    "T22n1421_004:0024c12_11": "答言：「得此衣小，不得受持。」",
    "T22n1421_004:0024c13_12": "佛復問：「汝更望得衣處不？」",
    "T22n1421_004:0024c14_13": "答言：「有。」",
    "T22n1421_004:0024c14_14": "又問：「幾時可得？」",
    "T22n1421_004:0024c14_15": "答言：「若一月、若減一月。」",
    "T22n1421_004:0024c15_16": "佛以是事，種種讚少欲知足、讚戒、讚持戒已，告諸比丘：「從今聽畜非時衣。",
    "T22n1421_004:0024c16_17": "不足，望足，至一月。」",
    "T22n1421_004:0024c17_18": "佛既聽畜非時不足衣，諸比丘便持此衣遊行過一月。",
    "T22n1421_004:0024c18_19": "諸比丘見，問言：「佛不聽畜非時不足衣過一月。",
    "T22n1421_004:0024c19_20": "汝等云何擔此衣遊行過於一月？」",
    "T22n1421_004:0024c20_21": "種種呵責，將至佛所，以事白佛。",
    "T22n1421_004:0024c21_0": "佛以是事集比丘僧，告諸比丘：「以十利故為諸比丘結戒，從今是戒應如是說：「若比丘，三衣竟，捨迦絺那衣已，得非時衣，若須應受，速作受持。",
    "T22n1421_004:0024c24_1": "若足者善；若不足，望更有得處，令具足成，乃至一月。",
    "T22n1421_004:0024c25_2": "若過，尼薩耆波逸提。」",
    "T22n1421_004:0024c26_0": "非時衣者：捨迦絺那衣已，有所得衣，皆名非時衣。",
    "T22n1421_004:0024c27_1": "須者：三衣中有故壞，須以補易。",
    "T22n1421_004:0024c27_2": "望更有得處者：應更有得衣處，望一日乃至一月得。",
    "T22n1421_004:0024c29_3": "若比丘，一日得不具足衣，即日有望，若得應足成，受持、若施人、若淨施；若不受持、不施人、不淨施，至十一日明相出時，尼薩耆波逸提。",
    "T22n1421_004:0025a03_4": "二日，乃至十日亦如是。",
    "T22n1421_004:0025a03_5": "十一日有望，若得，即此日應足成，受持、若施人、若淨施。",
    "T22n1421_004:0025a04_6": "若不受持、不施人、不淨施，至十二日明相出時，尼薩耆波逸提。",
    "T22n1421_004:0025a06_7": "乃至三十日亦如是。",
    "T22n1421_004:0025a06_8": "比丘尼亦如是。",
    "T22n1421_004:0025a07_9": "式叉摩那、沙彌、沙彌尼，突吉羅(三竟)。",
    "T22n1421_004:0025a08_0": "佛在舍衛城。",
    "T22n1421_004:0025a08_1": "爾時優善那邑，有年少居士出行遊戲，見一女人名蓮華色，色如桃華，女相具足；情相敬重，即娉為婦。",
    "T22n1421_004:0025a10_2": "其後少時婦便有身，送歸其家，月滿生女。",
    "T22n1421_004:0025a11_3": "以婦在產，不得附近，遂乃私竊通于其母。",
    "T22n1421_004:0025a12_4": "蓮華色知，便欲委之，絕夫婦道，恐累父母，顧愍嬰孩，吞忍恥愧；還于夫家，養女八歲，然後乃去。",
    "T22n1421_004:0025a14_5": "至波羅奈，飢渴疲極於水邊坐。",
    "T22n1421_004:0025a15_6": "時彼長者出行遊觀，見甚重愛，即問鄉居，父母氏族，今為係誰，而獨在此？",
    "T22n1421_004:0025a17_0": "蓮華色言：「我某氏女，今無所屬。」",
    "T22n1421_004:0025a17_1": "長者復問：「若無所屬，能為我作正室不？」",
    "T22n1421_004:0025a18_2": "答言：「女人有夫，何為不可？」",
    "T22n1421_004:0025a19_3": "即便載歸，拜為正婦。",
    "T22n1421_004:0025a19_4": "蓮華色料理其家，允和大小，夫婦相重，至于八年。",
    "T22n1421_004:0025a20_5": "爾時長者語其婦言：「我有出息在優善那邑，不復債斂，於今八年，考計生長，乃有億數。",
    "T22n1421_004:0025a22_6": "今欲往債，與汝暫乖。」",
    "T22n1421_004:0025a23_7": "婦言：「彼邑風俗女人放逸，君往或能失丈夫操，財物糞土，亦何足計？」",
    "T22n1421_004:0025a24_8": "答言：「吾雖短闇，不至此亂。」",
    "T22n1421_004:0025a25_9": "婦復言：「若必宜去，思聞一誓。」",
    "T22n1421_004:0025a26_10": "答言：「甚善！」",
    "T22n1421_004:0025a26_11": "便言：「若我發此，至還入門，一生邪心，與念同滅。」",
    "T22n1421_004:0025a27_12": "於是別去到于彼邑，債斂處多，遂經年歲。",
    "T22n1421_004:0025a28_13": "去家日久，思室轉深，作是思惟：「我當云何不違先誓，而遂今情？」",
    "T22n1421_004:0025a29_14": "復作是念：「我若邪婬，乃負本誓；更取別室，不為違要。」",
    "T22n1421_004:0025b02_15": "於是推訪，遇見一女，顏容雅妙，視瞻不邪，甚相敬愛，便往求婚。",
    "T22n1421_004:0025b03_16": "父以長者才明大富，歡喜與之。",
    "T22n1421_004:0025b04_17": "債索既畢將還本國，安處別宅然後乃歸。",
    "T22n1421_004:0025b05_18": "晨出暮反，異于在昔，蓮華色怪之，密問從人，從人答言：「外有少婦，是故如此。」",
    "T22n1421_004:0025b06_19": "其夫暮還，蓮華色問：「君有新室，何故藏隱不令我見？」",
    "T22n1421_004:0025b08_20": "答言：「恐卿見恨，是故留外。」",
    "T22n1421_004:0025b08_21": "婦言：「我無嫌妬，神明鑒識，便可呼歸，助君料理。」",
    "T22n1421_004:0025b09_22": "即便將還，乃是其女；母子相見，不復相識，後因沐頭諦觀形相，乃疑是女；便問鄉邦、父母、姓族，女具以答，爾乃知之。",
    "T22n1421_004:0025b12_23": "母驚惋曰：「昔與母共夫，今與女同婿，生死迷亂，乃至於此！",
    "T22n1421_004:0025b13_24": "不斷愛欲，出家學道，如此倒惑，何由得息？」",
    "T22n1421_004:0025b14_25": "便委而去，到祇洹門，飢渴疲極，坐一樹下。",
    "T22n1421_004:0025b15_26": "爾時世尊與無央數眾圍遶說法，蓮華色見眾多人往反出入，謂是節會，當有飲食，便入精舍。",
    "T22n1421_004:0025b17_27": "見佛世尊為眾說法，聞法開解，飢渴消除。",
    "T22n1421_004:0025b18_28": "於是世尊，遍觀眾會，誰應得度；唯蓮華色應得道果，即為說四真諦法，苦集盡道，便於坐上遠塵離垢，得法眼淨。",
    "T22n1421_004:0025b21_29": "既得果已，一心合掌向佛而住。",
    "T22n1421_004:0025b22_0": "佛說法已，眾會各還，蓮華色前禮佛足，長跪合掌，白佛言：「於佛法中，願得出家。」",
    "T22n1421_004:0025b23_1": "佛即許之，告波闍波提比丘尼：「汝今可度此女為道。」",
    "T22n1421_004:0025b24_2": "受教即度與出家受戒，勤行精進，遂成羅漢。",
    "T22n1421_004:0025b26_0": "成羅漢已，遊戲諸禪解脫，顏容光發，倍勝於昔。",
    "T22n1421_004:0025b27_1": "到時持鉢入城乞食，一婆羅門見生樂著，心作是念：「此比丘尼今不可得，唯當尋其住處，方便圖之。」",
    "T22n1421_004:0025b29_2": "蓮華色乞食畢，還安陀園，入所住房，彼婆羅門隨後察之，知其住處。",
    "T22n1421_004:0025c01_3": "後日時到，復行乞食，彼婆羅門於後逃入，伏其床下。",
    "T22n1421_004:0025c03_4": "是日諸比丘尼竟夜說法，疲極還房，仰臥熟眠。",
    "T22n1421_004:0025c04_5": "於是婆羅門從床下出作不淨行，比丘尼即覺，踊升虛空；時婆羅門，便於床上，生入地獄。",
    "T22n1421_004:0025c06_6": "蓮華色因從空中往詣佛所，頭面禮足，以是白佛。",
    "T22n1421_004:0025c07_7": "佛問：「汝當爾時，意為云何？」",
    "T22n1421_004:0025c07_8": "答言：「如燒鐵爍身。」",
    "T22n1421_004:0025c08_9": "佛言：「如此無罪。」",
    "T22n1421_004:0025c08_10": "復白佛言：「獨宿當有犯不？」",
    "T22n1421_004:0025c09_11": "佛言：「得道者無犯。」",
    "T22n1421_004:0025c09_12": "時有群賊聚共議言：「我等當於何處分物，用易美食，又得好色。」",
    "T22n1421_004:0025c11_13": "咸言：「此安陀園比丘尼住處，必有好色，亦當多有上美供養，往彼分物必得所欲。」",
    "T22n1421_004:0025c13_0": "時彼賊帥，信樂佛法，聞此不悅，即作是念：「此諸人等，必當惱亂諸比丘尼，我當密遣一人，先往告語。」",
    "T22n1421_004:0025c15_1": "即便遣之，語比丘尼言：「暮當有惡人往，恐必相惱，幸可避去。」",
    "T22n1421_004:0025c16_2": "諸比丘尼聞，即入舍衛城。",
    "T22n1421_004:0025c17_3": "彼城大臣先以一宅施比丘僧，而無僧住，諸比丘尼暮到往宿。",
    "T22n1421_004:0025c18_4": "時彼群賊，夜入安陀園，都無所見，賊帥歡喜念言：「比丘尼脫此艱難，何其快哉！」",
    "T22n1421_004:0025c20_5": "即以最上衣，盛滿生熟上美飲食，懸著樹枝，念言：「若有得道神通比丘尼，取此衣食。」",
    "T22n1421_004:0025c22_6": "於是蓮華色比丘尼，如力士屈伸臂頃，從舍衛城往安陀園樹上取之。",
    "T22n1421_004:0025c24_7": "明日食時，以所得食為長老優波斯那及跋難陀設供。",
    "T22n1421_004:0025c25_8": "時至皆往，下種種食，食訖行水，取小床於眾前坐，請說妙法。",
    "T22n1421_004:0025c26_9": "優波斯那為說法已，從坐而去。",
    "T22n1421_004:0025c27_10": "跋難陀留後語蓮華色言：「姊妹！",
    "T22n1421_004:0025c28_11": "何從得此美食？」",
    "T22n1421_004:0025c28_12": "蓮華色具以事答。",
    "T22n1421_004:0025c29_0": "跋難陀言：「可示我衣。」",
    "T22n1421_004:0025c29_1": "即以示之。",
    "T22n1421_004:0025c29_2": "跋難陀見，便生貪著，即從索之。",
    "T22n1421_004:0026a01_3": "蓮華色言：「此不可得！",
    "T22n1421_004:0026a01_4": "何以故？",
    "T22n1421_004:0026a02_5": "女人薄福，應畜五衣。」",
    "T22n1421_004:0026a02_6": "跋難陀言：「如人以象、馬布施，不與鞍韉。",
    "T22n1421_004:0026a03_7": "汝亦如是，云何種種餚饍供養，惜此一衣而不見與？」",
    "T22n1421_004:0026a04_8": "如是無數方便苦索，遂不獲已，便持與之。",
    "T22n1421_004:0026a05_9": "跋難陀得衣還歸所住，諸比丘見，語言：「汝福德人，得此好衣。」",
    "T22n1421_004:0026a06_10": "答言：「我無福德，強說比丘尼，僅乃得之。」",
    "T22n1421_004:0026a07_11": "諸比丘聞，種種呵責：「汝云何強說，奪比丘尼衣？」",
    "T22n1421_004:0026a09_0": "爾時世尊，患於四眾來往憒鬧，告諸比丘：「我今欲三月入靜室，不聽有人來至我所，除一送食比丘。",
    "T22n1421_004:0026a11_1": "汝等亦當相與立制。」",
    "T22n1421_004:0026a11_2": "奉教即立：「從今不聽，輒至佛所，唯除一送食比丘，犯者波逸提。」",
    "T22n1421_004:0026a13_3": "時長老優波斯那，不聞僧制，後到舍衛城問異比丘：「佛在何房？」",
    "T22n1421_004:0026a14_4": "比丘指示，即至房前，以手叩房，佛自為開，前禮佛足，却坐一面。",
    "T22n1421_004:0026a16_5": "佛問優波斯那：「汝眾清淨，威儀具足。",
    "T22n1421_004:0026a16_6": "云何教化而得如此？」",
    "T22n1421_004:0026a17_7": "答言：「若人從我求出家者，教行十二頭陀：汝當盡形壽作阿練若、乞食、一坐食、一種食、一受食、次第乞食、塚間、糞掃衣、三衣、隨敷坐、樹下坐、露坐。",
    "T22n1421_004:0026a20_8": "世尊！",
    "T22n1421_004:0026a20_9": "若人能盡形壽行如此法，得入我眾，我與作師。」",
    "T22n1421_004:0026a21_10": "佛歎言：「善哉，善哉！",
    "T22n1421_004:0026a22_11": "如汝可謂善教徒眾。」",
    "T22n1421_004:0026a22_12": "復問：「汝知此眾僧有制不？」",
    "T22n1421_004:0026a23_13": "答言：「不知。",
    "T22n1421_004:0026a23_14": "何以故？",
    "T22n1421_004:0026a23_15": "我從佛聞：佛未制，不得輒制；已制，應奉行。」",
    "T22n1421_004:0026a24_16": "佛具以上事語之，答言：「我不能隨僧制，波逸提悔過。」",
    "T22n1421_004:0026a25_17": "佛言：「善哉！",
    "T22n1421_004:0026a26_0": "如汝所說。」",
    "T22n1421_004:0026a26_1": "時舊住比丘，住立房前，待優波斯那出，語言：「汝犯僧制，應作波逸提悔過。」",
    "T22n1421_004:0026a27_2": "答言：「我犯何波逸提？」",
    "T22n1421_004:0026a28_3": "諸比丘具說上事。",
    "T22n1421_004:0026a28_4": "答言：「我不隨僧制悔過。",
    "T22n1421_004:0026a29_5": "何以故？",
    "T22n1421_004:0026a29_6": "我親從佛聞：佛若不制，僧不得制；若佛制已，僧不得違。」",
    "T22n1421_004:0026b01_7": "於是佛自出，語諸比丘：「從今若有阿練若比丘如優波斯那，聽至我所。」",
    "T22n1421_004:0026b03_8": "諸比丘聞已，作是念：「我亦當行此頭陀，可得輒至佛所。」",
    "T22n1421_004:0026b04_9": "便各修行。",
    "T22n1421_004:0026b04_10": "時諸居士所設房舍供養，無復人受，以是白佛。",
    "T22n1421_004:0026b05_11": "佛語諸比丘：「今聽四眾自在見我。」",
    "T22n1421_004:0026b06_12": "時波闍波提比丘尼，聞佛此教，便與五百比丘尼來向佛所。",
    "T22n1421_004:0026b07_13": "中路逢優波斯那，優波斯那眾中一比丘衣麁弊壞，問言：「長老！",
    "T22n1421_004:0026b09_14": "何故著此？」",
    "T22n1421_004:0026b09_15": "答言：「無有餘衣。」",
    "T22n1421_004:0026b09_16": "比丘尼便指己衣，語言：「能著此不？」",
    "T22n1421_004:0026b10_17": "答言：「能。」",
    "T22n1421_004:0026b10_18": "又問：「長老所著，能與我不？」",
    "T22n1421_004:0026b11_19": "答言：「能。」",
    "T22n1421_004:0026b11_20": "即便易之。",
    "T22n1421_004:0026b11_21": "前至佛所，頭面禮足，却坐一面。",
    "T22n1421_004:0026b12_22": "佛問瞿曇彌：「汝何故著此弊壞衣？」",
    "T22n1421_004:0026b13_23": "答以上事。",
    "T22n1421_004:0026b13_24": "佛為說法，遣還所住。",
    "T22n1421_004:0026b14_25": "佛以是事集比丘僧，問彼比丘：「汝實以麁弊衣，與比丘尼易好衣不？」",
    "T22n1421_004:0026b15_26": "答言：「實爾。",
    "T22n1421_004:0026b15_27": "世尊！」",
    "T22n1421_004:0026b15_28": "佛種種呵責：「汝愚癡人！",
    "T22n1421_004:0026b16_29": "不應多欲！」",
    "T22n1421_004:0026b16_30": "諸比丘因此，以跋難陀事白佛。",
    "T22n1421_004:0026b17_31": "佛問跋難陀：「汝實爾不？」",
    "T22n1421_004:0026b17_32": "答言：「實爾。",
    "T22n1421_004:0026b18_33": "世尊！」",
    "T22n1421_004:0026b18_34": "佛種種訶責已，告諸比丘：「以十利故為諸比丘結戒，從今是戒應如是說：「若比丘，從比丘尼取衣，尼薩耆波逸提。」",
    "T22n1421_004:0026b20_35": "有諸比丘有親里比丘尼多諸知識，能得衣物；而諸比丘著麁弊衣，諸比丘尼問言：「何故著此惡衣？」",
    "T22n1421_004:0026b23_36": "答言：「無有得處。」",
    "T22n1421_004:0026b23_37": "語言：「何不就我取？」",
    "T22n1421_004:0026b23_38": "答言：「佛制：不聽就比丘尼取衣。」",
    "T22n1421_004:0026b24_39": "諸比丘尼言：「唯親知可取、知可與。",
    "T22n1421_004:0026b25_40": "願以白佛！」",
    "T22n1421_004:0026b25_41": "諸比丘即以白佛。",
    "T22n1421_004:0026b26_0": "佛以是事集比丘僧，種種讚少欲知足、讚戒、讚持戒已，告諸比丘：「從今是戒應如是說：「若比丘，從非親里比丘尼取衣，尼薩耆波逸提。」",
    "T22n1421_004:0026b29_0": "爾時舍衛城比丘、比丘尼，共得衣施，便共分之，或比丘宜著，比丘尼得；或比丘尼宜著，比丘得。",
    "T22n1421_004:0026c02_1": "諸比丘尼白諸比丘：「與我易衣。」",
    "T22n1421_004:0026c02_2": "答言：「佛不聽我取非親里比丘尼衣。」",
    "T22n1421_004:0026c03_3": "諸比丘尼言：「以衣易衣，如何言取？」",
    "T22n1421_004:0026c04_4": "便往白佛。",
    "T22n1421_004:0026c04_5": "佛以是事集比丘僧，種種讚少欲知足、讚戒、讚持戒已，告諸比丘：「從今是戒應如是說：「若比丘，從非親里比丘尼取衣，除貿易，尼薩耆波逸提。」",
    "T22n1421_004:0026c08_0": "非親里者：於父母乃至七世無親。",
    "T22n1421_004:0026c08_1": "貿易者：彼此有益，又各隨所宜。",
    "T22n1421_004:0026c09_2": "從式叉摩那、沙彌尼取衣，突吉羅。",
    "T22n1421_004:0026c10_3": "若親里犯戒、邪見，從取衣，突吉羅。",
    "T22n1421_004:0026c11_0": "沙彌從比丘尼、式叉摩那、沙彌尼取衣，突吉羅。",
    "T22n1421_004:0026c12_1": "若無心求，自布施，知彼有長乃取，不犯(四竟)。",
    "T22n1421_004:0026c14_0": "佛在舍衛城。",
    "T22n1421_004:0026c14_1": "爾時跋難陀晨朝著衣持鉢，往偷羅難陀比丘尼所，坐起輕脫，不覺露形，跋難陀見失不淨。",
    "T22n1421_004:0026c16_2": "比丘尼知，語言：「長老與我衣浣。」",
    "T22n1421_004:0026c17_3": "便脫與之。",
    "T22n1421_004:0026c17_4": "彼既得衣，即以不淨，自內形中。",
    "T22n1421_004:0026c18_0": "又諸比丘亦與諸比丘尼衣，令浣、染、打。",
    "T22n1421_004:0026c18_1": "時諸比丘尼以此多事，妨廢誦讀，坐禪行道。",
    "T22n1421_004:0026c19_2": "諸白衣見，種種呵責言：「諸比丘尼常以浣、染、打衣為業，與在家人有何等異？」",
    "T22n1421_004:0026c21_3": "時波闍波提比丘尼與五百比丘尼俱詣佛所，頭面禮足，却坐一面。",
    "T22n1421_004:0026c23_4": "佛問瞿曇彌：「諸比丘尼手足，何故盡有染色？」",
    "T22n1421_004:0026c24_5": "具以事答。",
    "T22n1421_004:0026c24_6": "佛為諸比丘尼說妙法已，各還所住。",
    "T22n1421_004:0026c25_7": "佛以是事集比丘僧，問諸比丘：「汝等實使比丘尼浣、染、打衣不？」",
    "T22n1421_004:0026c26_8": "答言：「實爾。",
    "T22n1421_004:0026c26_9": "世尊！」",
    "T22n1421_004:0026c26_10": "諸比丘因此，以跋難陀事白佛。",
    "T22n1421_004:0026c27_11": "佛種種呵責已，告諸比丘：「以十利故為諸比丘結戒，從今是戒應如是說：「若比丘，使比丘尼浣故衣，若染、若打，尼薩耆波逸提。」",
    "T22n1421_004:0027a01_12": "有諸老病比丘不能自浣、染、打衣。",
    "T22n1421_004:0027a02_13": "有親里比丘尼能浣、染、打，皆來從索，欲為作之。",
    "T22n1421_004:0027a03_14": "諸比丘言：「佛不聽我等使比丘尼浣、染、打衣。」",
    "T22n1421_004:0027a04_15": "諸比丘尼言：「唯親知可、知不可，願以白佛！」",
    "T22n1421_004:0027a05_16": "諸比丘即以白佛。",
    "T22n1421_004:0027a05_17": "佛以是事集比丘僧，讚少欲知足、讚戒、讚持戒已，告諸比丘：「從今是戒，應如是說：「若比丘，使非親里比丘尼浣故衣，若染、若打，尼薩耆波逸提。」",
    "T22n1421_004:0027a08_18": "故衣者：經體有垢。",
    "T22n1421_004:0027a09_19": "若令浣，浣、不染、不打；若令染，染、不浣、不打；若令打，打、不浣、不染；若令浣染，浣染、不打；若令浣打，浣打、不染；若令染打，染打、不浣；若令浣染打，浣染打，皆尼薩耆波逸提。",
    "T22n1421_004:0027a13_0": "若令浣，不浣而染；若令浣，不浣而打；若令浣，不浣而染打，皆突吉羅。",
    "T22n1421_004:0027a14_1": "令染，不染而浣、而打、而浣打；令打，不打而浣、而染、而浣染；令浣染，不浣染而打；令浣打，不浣打而染；令染打，不染打而浣，亦如是。",
    "T22n1421_004:0027a17_2": "若令非親里浣染打，而親里浣染打；若令非親里浣染打，而親里、非親里共浣染打；若令親里、非親里共浣染打，而親里浣染打；若令親里、非親里共浣染打，而非親里浣染打；若令親里、非親里共浣染打，而親里、非親里共浣染打，皆尼薩耆波逸提。",
    "T22n1421_004:0027a23_0": "若衣未可浣染打，而令非親里浣染打，突吉羅。",
    "T22n1421_004:0027a24_1": "若令親里浣染打，而非親里浣染打，不犯。",
    "T22n1421_004:0027a25_0": "餘皆如取衣中說(五事竟)。",
    "T22n1421_004:0027a26_0": "佛在舍衛城。",
    "T22n1421_004:0027a26_1": "爾時城中有好衣長者，信樂佛法，常往聽受。",
    "T22n1421_004:0027a27_2": "時彼長者重著好衣，將諸儐從，從城中出，問訊世尊及諸比丘。",
    "T22n1421_004:0027a28_3": "佛為說法示教利喜已，頂禮辭歸，遇跋難陀。",
    "T22n1421_004:0027a29_4": "跋難陀復為說法，臨別白言：「長老！",
    "T22n1421_004:0027b01_5": "明日見顧蔬食。」",
    "T22n1421_004:0027b01_6": "答言：「我不乏食，苦無衣服。",
    "T22n1421_004:0027b02_7": "汝能與我身上一衣不？」",
    "T22n1421_004:0027b03_8": "長者言：「當與，至家籌量，不得便相與。」",
    "T22n1421_004:0027b03_9": "跋難陀言：「我聞長者好憙布施，如何於我而獨疎薄？」",
    "T22n1421_004:0027b05_10": "又言：「我說法，能離生老病死、憂悲苦惱，為度汝等，廢不營己。",
    "T22n1421_004:0027b06_11": "汝今云何惜此一衣？」",
    "T22n1421_004:0027b06_12": "於是長者即脫與之。",
    "T22n1421_004:0027b07_13": "去至城門，守門者問：「汝向重衣出，而今輕還，為與女人？",
    "T22n1421_004:0027b08_14": "為遇劫奪耶？」",
    "T22n1421_004:0027b08_15": "答言：「我不與女人，亦不遇劫。",
    "T22n1421_004:0027b09_16": "為沙門釋子所強乞耳！」",
    "T22n1421_004:0027b10_17": "守門者言：「莫作是語，我聞沙門釋子少欲知足，若人布施，尚不肯受。",
    "T22n1421_004:0027b11_18": "如何於今強乞人物？」",
    "T22n1421_004:0027b12_19": "答之如上。",
    "T22n1421_004:0027b12_20": "有不信樂佛法者，聞便唱言：「快正應奪，汝若更親近，當復劇是！",
    "T22n1421_004:0027b13_21": "沙門釋子，常歎布施，毀不與取；而今強奪人衣物，何異於劫？」",
    "T22n1421_004:0027b15_22": "長者還家，家中問答亦皆如上。",
    "T22n1421_004:0027b15_23": "諸長老比丘聞，種種呵責已，將至佛所，以事白佛。",
    "T22n1421_004:0027b16_24": "佛以是事集比丘僧，問跋難陀：「汝實爾不？」",
    "T22n1421_004:0027b17_25": "答言：「實爾。",
    "T22n1421_004:0027b18_26": "世尊！」",
    "T22n1421_004:0027b18_27": "佛種種呵責已，告諸比丘：「以十利故為諸比丘結戒，從今是戒應如是說：「若比丘，從居士、居士婦乞衣，尼薩耆波逸提。」",
    "T22n1421_004:0027b20_28": "爾時諸比丘著麁弊衣，諸親里見，語言：「何以著此壞衣，不從我取？」",
    "T22n1421_004:0027b22_29": "答言：「佛不聽我等就居士、居士婦乞衣。",
    "T22n1421_004:0027b23_30": "可以與僧，當從僧取。」",
    "T22n1421_004:0027b23_31": "諸親里言：「我正欲與比丘；不欲與僧，令餘人得。」",
    "T22n1421_004:0027b24_32": "諸比丘言：「若佛聽我從親里居士、居士婦乞衣者，亦當不著如此弊惡。」",
    "T22n1421_004:0027b26_33": "諸親里言：「唯親知可與、知可取，願以白佛！」",
    "T22n1421_004:0027b27_34": "諸比丘即以白佛，佛以是事集比丘僧，告諸比丘：「從今是戒應如是說：「若比丘，從非親里居士、居士婦乞衣，尼薩耆波逸提。」",
    "T22n1421_004:0027c01_0": "爾時眾多比丘隨估客行，失道，遇劫剝奪，赤肉裸形；而還，向舍衛城。",
    "T22n1421_004:0027c02_1": "行者問言：「汝是何人？」",
    "T22n1421_004:0027c03_0": "答言：「我是沙門釋子。」",
    "T22n1421_004:0027c03_1": "復問：「汝衣鉢何在？」",
    "T22n1421_004:0027c03_2": "答言：「為劫所奪。」",
    "T22n1421_004:0027c04_3": "進到祇洹，諸比丘問答，亦如是。",
    "T22n1421_004:0027c05_4": "又問：「汝若是比丘，云何受戒、布薩、自恣？」",
    "T22n1421_004:0027c06_0": "答言：「如是受戒、布薩、自恣。」",
    "T22n1421_004:0027c06_1": "諸比丘竟不與衣，便至佛所。",
    "T22n1421_004:0027c07_2": "佛呵責言：「汝等何以裸形見佛？",
    "T22n1421_004:0027c07_3": "豈不能得樹葉及草以蔽身耶？」",
    "T22n1421_004:0027c08_4": "告諸比丘：「從今裸形至佛前者，突吉羅。」",
    "T22n1421_004:0027c09_5": "諸比丘白佛：「佛不聽我從非親里居士、居士婦乞衣。",
    "T22n1421_004:0027c10_6": "我等親里去此甚遠，云何得衣？」",
    "T22n1421_004:0027c11_7": "佛言：「汝等已到舊比丘所未？」",
    "T22n1421_004:0027c12_8": "答言：「已到。」",
    "T22n1421_004:0027c12_9": "又問：「何以不與汝衣？」",
    "T22n1421_004:0027c12_10": "答言：「諸比丘方共見問：『云何受戒、布薩、自恣。』",
    "T22n1421_004:0027c13_11": "雖如法答，猶不見與。」",
    "T22n1421_004:0027c14_12": "佛遙呵責舊住比丘：「云何眼見比丘裸形，而不經恤？」",
    "T22n1421_004:0027c15_13": "為失衣比丘讚少欲知足、讚戒、讚持戒已，告諸比丘：「從今是戒應如是說：「若比丘，從非親里居士、居士婦乞衣，除因緣，尼薩耆波逸提。",
    "T22n1421_004:0027c18_14": "因緣者：奪衣、失衣、燒衣、漂衣、衣壞，是名因緣。」",
    "T22n1421_004:0027c19_15": "若奪衣乃至衣壞，故有餘衣，及有衣在餘處，皆不得乞。",
    "T22n1421_004:0027c20_16": "比丘尼亦如是。",
    "T22n1421_004:0027c21_17": "式叉摩那、沙彌、沙彌尼，突吉羅(六竟)。",
    "T22n1421_004:0027c22_0": "佛在舍衛城。",
    "T22n1421_004:0027c22_1": "爾時眾多比丘從波利邑來向佛所，遇劫失衣，共作是言：「佛雖聽五事因緣，得從非親里居士、居士婦乞衣，我今不知當從誰乞？」",
    "T22n1421_004:0027c25_2": "時六群比丘作是念：「此諸比丘失衣，不知從誰乞？",
    "T22n1421_004:0027c26_3": "我當為索，若有長者當自取之。」",
    "T22n1421_004:0027c26_4": "念已，即以是語，語失衣比丘。",
    "T22n1421_004:0027c27_5": "失衣比丘言：「大善！」",
    "T22n1421_004:0027c28_0": "於是六群比丘，遍語城中諸居士、居士婦言：「有諸比丘從波利邑來，欲覲世尊，遇劫失衣。",
    "T22n1421_004:0028a01_0": "汝等可共減割施之。」",
    "T22n1421_004:0028a01_1": "諸居士、居士婦聞已，各各減割，大得衣服，人人皆足。",
    "T22n1421_004:0028a02_2": "失衣比丘言：「我等已足，不須更乞。」",
    "T22n1421_004:0028a03_3": "六群比丘言：「汝等有乞衣因緣，而我等無；聽我以汝因緣，更有所乞。」",
    "T22n1421_004:0028a05_0": "失衣比丘言：「隨長老意。」",
    "T22n1421_004:0028a05_1": "時六群比丘復更遍乞，得衣甚多。",
    "T22n1421_004:0028a06_2": "時諸居士集，共議言：「失衣比丘未有幾人，我等城中，男女大小，減割布施，已應過足。",
    "T22n1421_004:0028a08_3": "何以復索？",
    "T22n1421_004:0028a08_4": "將無欲以積畜、販賣、貨易，不修梵行耶？」",
    "T22n1421_004:0028a09_5": "時諸長老比丘聞，種種呵責，以事白佛。",
    "T22n1421_004:0028a10_6": "佛以是事集比丘僧，問六群比丘：「汝實爾不？」",
    "T22n1421_004:0028a11_7": "答言：「實爾。",
    "T22n1421_004:0028a11_8": "世尊！」",
    "T22n1421_004:0028a11_9": "佛種種呵責已，告諸比丘：「以十利故，為諸比丘結戒，從今是戒應如是說：「若比丘，奪衣、失衣、燒衣、漂衣、衣壞，從非親里居士、居士婦乞衣。",
    "T22n1421_004:0028a14_10": "若居士、居士婦欲多與衣，是比丘應受二衣；若過是受，尼薩耆波逸提。」",
    "T22n1421_004:0028a16_11": "比丘尼亦如是。",
    "T22n1421_004:0028a16_12": "式叉摩那、沙彌、沙彌尼，突吉羅(七竟)。",
    "T22n1421_004:0028a18_0": "佛在舍衛城。",
    "T22n1421_004:0028a18_1": "爾時跋難陀常出入一居士家為說法，疾病、官事皆為料理。",
    "T22n1421_004:0028a19_2": "有一比丘晨朝著衣持鉢入城乞食，遇到此家，聞其夫婦共議：「跋難陀於我有恩，當以如是衣直作衣與之。」",
    "T22n1421_004:0028a22_3": "彼比丘乞食還，語跋難陀：「汝有福德！」",
    "T22n1421_004:0028a22_4": "跋難陀言：「有何福德？」",
    "T22n1421_004:0028a23_5": "答言：「我今乞食到某居士家，聞夫婦共議：『跋難陀於我有恩，當以如是衣直作衣與之。』",
    "T22n1421_004:0028a25_6": "汝今往彼，必得無疑。」",
    "T22n1421_004:0028a25_7": "跋難陀明旦食時，著衣持鉢往到其家，居士即出問訊，跋難陀言：「汝為我以如是衣直作衣耶？」",
    "T22n1421_004:0028a27_8": "答言：「如是！」",
    "T22n1421_004:0028a28_9": "跋難陀言：「汝自知我不著惡衣，若作好衣，我當自著，常憶念汝，疾病、官事，當相料理；若不好者，當與弟子，或藏器中，徒去此物，無施用福。」",
    "T22n1421_004:0028b02_10": "時彼居士語左右言：「此人無厭，難養、難滿。",
    "T22n1421_004:0028b03_11": "我發心所與，五倍、六倍猶不愜意。",
    "T22n1421_004:0028b03_12": "先雖厚善，於今薄矣！」",
    "T22n1421_004:0028b04_13": "遂不與之。",
    "T22n1421_004:0028b04_14": "時諸長老比丘聞，種種呵責，將至佛所，以事白佛。",
    "T22n1421_004:0028b05_15": "佛以是事集比丘僧，問跋難陀：「汝實爾不？」",
    "T22n1421_004:0028b06_16": "答言：「實爾。",
    "T22n1421_004:0028b06_17": "世尊！」",
    "T22n1421_004:0028b07_0": "佛種種呵責已，告諸比丘：「以十利故為諸比丘結戒，從今是戒應如是說：「若比丘，非親里居士、居士婦共議：『當以如是衣直作衣，與某甲比丘。』",
    "T22n1421_004:0028b10_1": "是比丘先不自恣請，便往問居士、居士婦言：『汝為我以如是衣直作衣不？』",
    "T22n1421_004:0028b11_2": "答言：『如是！』",
    "T22n1421_004:0028b12_3": "便言：『善哉，居士、居士婦！",
    "T22n1421_004:0028b12_4": "可作如是衣與我，為好故。』",
    "T22n1421_004:0028b13_5": "尼薩耆波逸提。」",
    "T22n1421_004:0028b14_0": "先不自恣請者：先不問比丘為須何衣。",
    "T22n1421_004:0028b14_1": "為好者：求令極好，勝先所許。",
    "T22n1421_004:0028b15_2": "若從親里索好衣，突吉羅。",
    "T22n1421_004:0028b16_3": "比丘尼亦如是。",
    "T22n1421_004:0028b16_4": "式叉摩那、沙彌、沙彌尼，突吉羅(八竟)。",
    "T22n1421_004:0028b18_0": "佛在舍衛城。",
    "T22n1421_004:0028b18_1": "跋難陀復有常出入家，其夫婦共議：「我當各為跋難陀以如是衣直作衣與之。」",
    "T22n1421_004:0028b20_2": "乞食比丘聞，復語之。",
    "T22n1421_004:0028b20_3": "跋難陀即往問居士、居士婦言：「我聞汝等，為我各以如是衣直作衣。",
    "T22n1421_004:0028b22_4": "為實爾不？」",
    "T22n1421_004:0028b22_5": "答言：「如是！」",
    "T22n1421_004:0028b22_6": "跋難陀言：「可合作一衣，令極好。",
    "T22n1421_004:0028b23_7": "若極好，我當自著，常憶念汝；若不好者，當置器中，徒去此物，無施用福。」",
    "T22n1421_004:0028b24_8": "時居士、居士婦，便大瞋言：「此人無厭，難養、難滿。",
    "T22n1421_004:0028b25_9": "雖求合作一衣，而於我發心所許，五倍、六倍猶不愜意。",
    "T22n1421_004:0028b27_10": "如此惡人，不足存在！」",
    "T22n1421_004:0028b27_11": "於是不聽復得來往。",
    "T22n1421_004:0028b28_12": "時諸長老比丘聞，種種呵責，將至佛所，以事白佛。",
    "T22n1421_004:0028b29_13": "佛以是事集比丘僧，問跋難陀：「汝實爾不？」",
    "T22n1421_004:0028c01_14": "答言：「實爾。",
    "T22n1421_004:0028c01_15": "世尊！」",
    "T22n1421_004:0028c01_16": "佛種種呵責已，告諸比丘：「以十利故為諸比丘結戒，從今是戒應如是說：「若非親里居士、居士婦共議：『我當各以如是衣直作衣，與某甲比丘。』",
    "T22n1421_004:0028c04_17": "是比丘先不自恣請，便往問居士、居士婦言：『汝各為我以如是衣直作衣不？』",
    "T22n1421_004:0028c06_18": "答言：『如是！』",
    "T22n1421_004:0028c06_19": "便言：『善哉，居士、居士婦！",
    "T22n1421_004:0028c07_20": "可合作一衣與我，為好故。』",
    "T22n1421_004:0028c07_21": "尼薩耆波逸提。」",
    "T22n1421_004:0028c08_22": "比丘尼亦如是。",
    "T22n1421_004:0028c08_23": "式叉摩那、沙彌、沙彌尼，突吉羅(九事竟)。",
    "T22n1421_004:0028c10_0": "佛在王舍城。",
    "T22n1421_004:0028c10_1": "爾時王舍大臣語左右人言：「汝往跋難陀所，以我名字作禮問訊，持此衣直而供養之。」",
    "T22n1421_004:0028c12_2": "使受勅，至跋難陀所，語言：「某甲大臣問訊起居，送此衣直供養大德。",
    "T22n1421_004:0028c13_3": "大德受之！」",
    "T22n1421_004:0028c14_4": "跋難陀言：「我不應受此衣直。",
    "T22n1421_004:0028c14_5": "若得淨衣，當手受持。」",
    "T22n1421_004:0028c15_6": "使言：「大德！",
    "T22n1421_004:0028c15_7": "有執事人不？」",
    "T22n1421_004:0028c15_8": "跋難陀即指示處。",
    "T22n1421_004:0028c16_9": "使便到執事人所，語言：「某甲大臣送此衣直與跋難陀。",
    "T22n1421_004:0028c17_10": "汝為受作，來取便與。」",
    "T22n1421_004:0028c17_11": "使既與已，還跋難陀所，白言：「大德所示執事人，我已與竟。",
    "T22n1421_004:0028c19_12": "大德須衣，便可往取。」",
    "T22n1421_004:0028c19_13": "白已便還。",
    "T22n1421_004:0028c19_14": "大臣後時，復更遣信問跋難陀：「我近遣使送衣直付某執事，大德為已著此衣未？」",
    "T22n1421_004:0028c21_15": "跋難陀言：「我未取著。」",
    "T22n1421_004:0028c22_16": "還白如此，大臣作是念：「我作衣已久，而猶未取，必薄我衣，故致如此。」",
    "T22n1421_004:0028c23_17": "即復遣信語跋難陀言：「我送衣已久，何故不著？",
    "T22n1421_004:0028c24_18": "若不須者，可以還我。」",
    "T22n1421_004:0028c25_19": "跋難陀言：「我甚須之！」",
    "T22n1421_004:0028c25_20": "便於非時，到執事人所，語言：「我今須衣，可以見與。」",
    "T22n1421_004:0028c26_21": "答言：「小待，今眾人會，我應往赴，若不及期，便應罰我金錢五百。」",
    "T22n1421_004:0028c28_22": "跋難陀言：「汝常信樂，勤於法緣。",
    "T22n1421_004:0028c28_23": "今日何故忽重俗事？」",
    "T22n1421_004:0028c29_24": "彼聞此語，便作是念：「正使彼罰，要當付衣，然後乃去。」",
    "T22n1421_004:0029a01_25": "即便料理與之。",
    "T22n1421_004:0029a02_0": "事畢，星馳已遂稽後，眾人問言：「汝來何晚？」",
    "T22n1421_004:0029a03_0": "答言：「跋難陀索衣，料理還之，所以致此。」",
    "T22n1421_004:0029a03_1": "眾人咸言：「為一比丘，而輕眾制，理不可恕！」",
    "T22n1421_004:0029a04_2": "即便罰之。",
    "T22n1421_004:0029a05_3": "彼既得罰，便瞋恨言：「沙門釋子，自言有道，利益於物；而今乃反令我得罰。」",
    "T22n1421_004:0029a06_4": "不信樂佛法者，咸皆語言：「汝信敬沙門，致此重罰。",
    "T22n1421_004:0029a07_5": "若復親近，方當劇是。」",
    "T22n1421_004:0029a08_6": "惡名流布，遍舍衛城。",
    "T22n1421_004:0029a08_7": "諸長老比丘聞，種種呵責，將至佛所，以事白佛。",
    "T22n1421_004:0029a09_8": "佛以是事集比丘僧，問跋難陀：「汝實爾不？」",
    "T22n1421_004:0029a10_9": "答言：「實爾。",
    "T22n1421_004:0029a11_0": "世尊！」",
    "T22n1421_004:0029a11_1": "佛種種呵責已，告諸比丘：「以十利故為諸比丘結戒，從今是戒應如是說：「若王、若大臣、婆羅門、居士為比丘故，遣使送衣直。",
    "T22n1421_004:0029a13_2": "使到比丘所言：『大德！",
    "T22n1421_004:0029a14_3": "彼王、大臣、婆羅門、居士送此衣直。",
    "T22n1421_004:0029a15_4": "大德受之！』",
    "T22n1421_004:0029a15_5": "是比丘言：『我不應受衣直。",
    "T22n1421_004:0029a15_6": "若得淨衣，當手受持。』",
    "T22n1421_004:0029a16_7": "便言：『大德！",
    "T22n1421_004:0029a16_8": "有執事人不？』",
    "T22n1421_004:0029a17_0": "比丘即指示處，使便到執事所，語言：『某王、大臣送此衣直，與某甲比丘。",
    "T22n1421_004:0029a18_1": "汝為受作，取便與之。』",
    "T22n1421_004:0029a19_2": "使既與已，還比丘所，白言：『大德所示執事人，我已與竟。",
    "T22n1421_004:0029a20_3": "大德須衣，便可往取。』",
    "T22n1421_004:0029a20_4": "是比丘二返、三返到執事所，語言：『我須衣，我須衣。』",
    "T22n1421_004:0029a21_5": "若得者善；若不得，四返、五返、六返到執事前，默然立，若得者善。",
    "T22n1421_004:0029a23_6": "若過求得者，尼薩耆波逸提。",
    "T22n1421_004:0029a24_0": "若不得衣，隨使來處，若自往、若遣信，語言：『汝為某甲比丘送衣直，是比丘竟不得；汝還自索，莫使失！』",
    "T22n1421_004:0029a26_1": "是事應爾。」",
    "T22n1421_004:0029a26_2": "比丘尼亦如是。",
    "T22n1421_004:0029a26_3": "式叉摩那、沙彌、沙彌尼，突吉羅(十竟)。",
    "T22n1421_004:0029a28_0": "佛在舍衛城。",
    "T22n1421_004:0029a28_1": "爾時眾僧多得縷施，即共分之。",
    "T22n1421_004:0029a29_0": "諸比丘用縫僧伽梨、優多羅僧、安陀會、一切餘衣，又作腰繩、禪帶乃至戶紐，猶故不盡。",
    "T22n1421_004:0029b01_1": "時六群比丘便雇織師，織作一衣，猶有餘縷；復更雇作，綖少不足，便行求乞，長者居士悉皆與之。",
    "T22n1421_004:0029b04_2": "於是六群比丘作是念：「我得善利，從今但當恒作此業。」",
    "T22n1421_004:0029b05_3": "便多乞縷，一切織師悉皆雇織。",
    "T22n1421_004:0029b06_4": "時有居士，詣一織師，雇織作衣，答言：「我已許比丘，不得復作。」",
    "T22n1421_004:0029b07_5": "遍詣餘處，皆亦如是。",
    "T22n1421_004:0029b07_6": "於是居士便瞋罵言：「沙門釋子少欲知足，而今遍雇一切織師，無有厭足。",
    "T22n1421_004:0029b09_7": "與世貪人有何等異？",
    "T22n1421_004:0029b10_0": "無沙門行，破沙門法！」",
    "T22n1421_004:0029b10_1": "諸長老比丘聞，種種呵責，以事白佛。",
    "T22n1421_004:0029b11_2": "佛以是事集比丘僧，問六群比丘：「汝實爾不？」",
    "T22n1421_004:0029b12_3": "答言：「實爾。",
    "T22n1421_004:0029b12_4": "世尊！」",
    "T22n1421_004:0029b12_5": "佛種種呵責已，告諸比丘：「以十利故為諸比丘結戒，從今是戒應如是說：「若比丘，自行乞縷，雇織師織作衣，尼薩耆波逸提。」",
    "T22n1421_004:0029b15_6": "比丘尼亦如是。",
    "T22n1421_004:0029b15_7": "式叉摩那、沙彌、沙彌尼，突吉羅(十一竟)。",
    "T22n1421_004:0029b17_0": "佛在舍衛城。",
    "T22n1421_004:0029b17_1": "爾時跋難陀常出入一估客家，說法、治病。",
    "T22n1421_004:0029b18_2": "估客語婦言：「跋難陀於我有恩，可以此縷雇織師作衣，我還當與。」",
    "T22n1421_004:0029b19_3": "行後，婦便持縷詣織師所，雇令作之，語言：「籌量令足，勿使少長。」",
    "T22n1421_004:0029b21_4": "跋難陀聞，即往其家，婦出問訊言：「我夫教我為大德作衣，我已雇人令作。」",
    "T22n1421_004:0029b22_5": "跋難陀言：「汝雇誰作？」",
    "T22n1421_004:0029b23_6": "答言：「某甲。」",
    "T22n1421_004:0029b23_7": "跋難陀便往織師所，語言：「汝知不？",
    "T22n1421_004:0029b24_8": "此衣為我作，汝好織令緻廣，自當少多，私相報。」",
    "T22n1421_004:0029b25_9": "織師言：「彼婦語我籌量令足，我今云何令得緻廣？」",
    "T22n1421_004:0029b26_10": "跋難陀言：「但好作之，若綖不足，持我意索，自當與汝。」",
    "T22n1421_004:0029b27_11": "織師隨語，用盡往索。",
    "T22n1421_004:0029b28_12": "估客婦言：「我先語汝，籌量令足。",
    "T22n1421_004:0029b29_13": "何故復索？」",
    "T22n1421_004:0029b29_14": "織師具以事答，婦便更與。",
    "T22n1421_004:0029b29_15": "估客行還，問婦言：「我先令汝為跋難陀作衣，為已作未？」",
    "T22n1421_004:0029c02_16": "答言：「已作。」",
    "T22n1421_004:0029c02_17": "「可取來看。」",
    "T22n1421_004:0029c02_18": "婦即取示，衣甚緻好，問言：「用少許縷，那得如此？」",
    "T22n1421_004:0029c03_19": "答言：「跋難陀更來取縷，所以得爾。」",
    "T22n1421_004:0029c04_20": "估客便瞋罵言：「跋難陀難養、難滿，無有厭足；如我本意，此衣數倍！",
    "T22n1421_004:0029c05_21": "先雖有恩，於今絕矣！」",
    "T22n1421_004:0029c06_22": "遂不與之，如是惡聲流布遠近。",
    "T22n1421_004:0029c07_23": "長老比丘聞，種種呵責，將至佛所，以事白佛。",
    "T22n1421_004:0029c08_24": "佛以是事集比丘僧，問跋難陀：「汝實爾不？」",
    "T22n1421_004:0029c09_25": "答言：「實爾。",
    "T22n1421_004:0029c09_26": "世尊！」",
    "T22n1421_004:0029c09_27": "佛種種呵責已，告諸比丘：「以十利故，為諸比丘結戒，從今是戒應如是說：「若居士、居士婦，為比丘使織師織作衣。",
    "T22n1421_004:0029c12_0": "是比丘先不自恣請，便到織師所，作是言：『汝知不？",
    "T22n1421_004:0029c13_1": "此衣為我作，汝好為我織，令極緻廣，當別相報。』",
    "T22n1421_004:0029c14_2": "後若與一食、若一食直，得者，尼薩耆波逸提。」",
    "T22n1421_004:0029c15_3": "比丘尼亦如是。",
    "T22n1421_004:0029c15_4": "式叉摩那、沙彌、沙彌尼，突吉羅(十二竟)。",
    "T22n1421_004:0029c17_0": "佛在舍衛城。",
    "T22n1421_004:0029c17_1": "爾時跋難陀語弟子達摩言：「今欲與汝遊行到拘薩羅國。」",
    "T22n1421_004:0029c18_2": "達摩言：「彼寒無衣，不能得去。」",
    "T22n1421_004:0029c19_3": "跋難陀言：「若能去者，當與汝衣。」",
    "T22n1421_004:0029c20_0": "達摩言：「先與我衣，然後當去。」",
    "T22n1421_004:0029c20_1": "即便與之。",
    "T22n1421_004:0029c20_2": "既得衣已，便不肯去。",
    "T22n1421_004:0029c21_3": "跋難陀言：「汝言得衣當去，如何得衣，而復不肯？",
    "T22n1421_004:0029c22_4": "若不能去，以衣還我。」",
    "T22n1421_004:0029c22_5": "達摩言：「師已見施，云何復索？」",
    "T22n1421_004:0029c23_6": "跋難陀言：「我非施汝，欲共遊行，故相與耳！",
    "T22n1421_004:0029c24_7": "汝今不去，欲以何理而不還我？」",
    "T22n1421_004:0029c25_8": "便強奪之，彼即高聲大哭。",
    "T22n1421_004:0029c25_9": "長老比丘問：「汝何故哭？」",
    "T22n1421_004:0029c26_10": "答言：「師奪我衣！」",
    "T22n1421_004:0029c26_11": "諸比丘種種呵責跋難陀：「云何名比丘，強奪人衣？」",
    "T22n1421_004:0029c27_12": "答言：「我欲共行至拘薩羅國，以衣雇之。",
    "T22n1421_004:0029c28_13": "彼既得衣，便不肯去，是以取之，非為強奪。」",
    "T22n1421_004:0029c29_14": "諸比丘復種種呵責達摩：「汝云何欺師，索衣許行，得而不去？」",
    "T22n1421_004:0030a01_15": "便將二人同至佛所，以事白佛。",
    "T22n1421_004:0030a02_16": "佛以是事集比丘僧，問跋難陀：「汝實以衣與弟子，還奪取不？」",
    "T22n1421_004:0030a04_0": "答言：「實爾。",
    "T22n1421_004:0030a04_1": "世尊！」",
    "T22n1421_004:0030a04_2": "佛復問達摩：「汝實誑師不？」",
    "T22n1421_004:0030a04_3": "答言：「實爾。",
    "T22n1421_004:0030a05_4": "世尊！」",
    "T22n1421_004:0030a05_5": "佛種種呵責二比丘已，告諸比丘：「以十利故，為諸比丘結戒，從今是戒應如是說：「若比丘，與比丘衣還奪，尼薩耆波逸提。」",
    "T22n1421_004:0030a08_0": "爾時六群比丘與諸比丘衣，復使沙彌、守園人奪。",
    "T22n1421_004:0030a09_1": "諸比丘問言：「汝不聞佛制與比丘衣，不得還奪耶？」",
    "T22n1421_004:0030a10_2": "答言：「聞，我今使沙彌、守園人奪，不違佛教。」",
    "T22n1421_004:0030a11_3": "諸比丘言：「自奪、教人，有何等異？」",
    "T22n1421_004:0030a11_4": "種種呵責已，以事白佛。",
    "T22n1421_004:0030a12_5": "佛以是事集比丘僧，問六群比丘：「汝實爾不？」",
    "T22n1421_004:0030a13_6": "答言：「實爾。",
    "T22n1421_004:0030a13_7": "世尊！」",
    "T22n1421_004:0030a13_8": "佛種種呵責已，告諸比丘：「從今是戒應如是說：「若比丘，與比丘衣，若自奪、若使人奪，尼薩耆波逸提。」",
    "T22n1421_004:0030a16_9": "有諸客比丘寄舊住比丘衣，行還日久，恐犯此戒，不敢復索；復有諸比丘在路行，寄比丘衣，行路既遠，恐犯此戒，亦不復索；或有已索，便生慚愧，謂犯此戒，作捨墮悔過者。",
    "T22n1421_004:0030a19_10": "諸比丘以是白佛，佛以是事集比丘僧，問諸比丘：「汝實爾不？」",
    "T22n1421_004:0030a21_11": "答言：「實爾。",
    "T22n1421_004:0030a21_12": "世尊！」",
    "T22n1421_004:0030a21_13": "佛種種讚少欲知足、讚戒、讚持戒已，告諸比丘：「若索寄衣，犯捨墮者，無有是處。」",
    "T22n1421_004:0030a23_14": "從今是戒應如是說：「若比丘，與比丘衣，後瞋不喜，若自奪、若使人奪，作是語：『還我衣，不與汝！』",
    "T22n1421_004:0030a25_15": "尼薩耆波逸提。」",
    "T22n1421_004:0030a25_16": "比丘尼亦如是。",
    "T22n1421_004:0030a26_17": "式叉摩那、沙彌、沙彌尼，突吉羅(十三竟)。",
    "T22n1421_004:0030a27_0": "五分律卷第四"
}