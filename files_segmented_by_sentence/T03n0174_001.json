{
    "T03n0174_001:0436b03_0": "佛說菩薩睒子經",
    "T03n0174_001:0436b05_0": "安公錄中闕譯今附西晉錄",
    "T03n0174_001:0436b06_0": "聞如是：一時佛在比羅勒國，與千二百五十比丘，及眾菩薩、國王、大臣、人民、長者、居士、清信士女，不可稱計，一時來會。",
    "T03n0174_001:0436b08_1": "佛告諸比丘：「皆悉寂靜定意聽，我前世初求得菩薩道時，戒行普具，精進一心，修集智慧，行於善權，功德累積，不可稱說。",
    "T03n0174_001:0436b11_2": "諸天、釋梵、天龍、鬼神、帝王、人民，無能行者。」",
    "T03n0174_001:0436b12_3": "阿難聞佛言，更整衣服，長跪叉手，白佛言：「願欲聞之。」",
    "T03n0174_001:0436b14_0": "佛告阿難：「乃往過去無數世，時有菩薩名曰一切妙，仁慈惠施，救濟群生，常行四等心，度世危厄，愍育苦人。",
    "T03n0174_001:0436b16_1": "時於兜術天上教授天人，常以晝夜各三時定意，思惟三界——照觀十方天下人民善惡之道，知有孝順父母、奉敬三尊、恭順師長、修諸功德者——常以天眼遍察五道。",
    "T03n0174_001:0436b20_2": "時有迦夷國中有一長者，孤無兒子，夫妻兩目皆盲，心願入山，求無上慧，修清淨志，信樂空閑。",
    "T03n0174_001:0436b22_3": "菩薩念言：『此人發意所學微妙，而兩目無所見，若入山中者，或墮溝坑、或逢毒蟲，所見枉害。",
    "T03n0174_001:0436b24_4": "若我壽終，為其作子，供養父母，終其年壽。』",
    "T03n0174_001:0436b26_0": "「於是菩薩壽盡，即下生為盲父母家作子。",
    "T03n0174_001:0436b26_1": "父母歡喜，甚愛重之。",
    "T03n0174_001:0436b27_2": "本發大意欲行入山，以生子故，便留樂世間。",
    "T03n0174_001:0436b28_3": "子年七歲，號字曰睒。",
    "T03n0174_001:0436b29_0": "睒至孝仁慈，奉行十善，不殺、不盜、不婬、不欺誑、不飲酒、不妄言、不綺語、不嫉妬、不呪詛、信道不疑，晝夜精進。",
    "T03n0174_001:0436c02_1": "奉事父母如人事天，言常含笑不傷人意，行則應法不妄傾邪。",
    "T03n0174_001:0436c03_2": "父母喜悅，無復憂愁。",
    "T03n0174_001:0436c04_3": "年過十歲，睒長跪白父母言：『本發大意欲入深山，求志空寂無上正真。",
    "T03n0174_001:0436c06_4": "豈以子故而絕本願？",
    "T03n0174_001:0436c06_5": "人在世間無常百變，命非金石對至無期。",
    "T03n0174_001:0436c07_6": "願如本意，宜及上時，入山清淨。",
    "T03n0174_001:0436c08_7": "我自尋隨與父母俱，供養隨意不失時節。』",
    "T03n0174_001:0436c09_8": "父母報睒言：『子之孝順天自知之，不違本誓便共入山。』",
    "T03n0174_001:0436c11_0": "「睒即以家中所有之物，皆施國中諸貧窮者，便與父母俱共入山。",
    "T03n0174_001:0436c12_1": "睒至山中，以蒲草為父母作屋，施作床蓐，不寒不熱，恒得時宜。",
    "T03n0174_001:0436c13_2": "適入山中一年，眾果豐茂，食之香甘，泉水涌出，清而且涼，池中蓮華，五色精明，栴檀雜香，樹木豐茂，倍於常時。",
    "T03n0174_001:0436c16_3": "風雨時節，不寒不熱，樹葉相接，以障雨露，蔭覆日光，其下常涼。",
    "T03n0174_001:0436c17_4": "飛鳥翔集，奇妙異類，皆作音樂之聲，以娛樂盲父母。",
    "T03n0174_001:0436c19_5": "師子、熊羆、虎狼、毒獸，皆自慈心相向，無復相害之意，皆食噉草果，無恐懼之心。",
    "T03n0174_001:0436c20_6": "麞鹿、熊羆、雜類之獸，皆來附近睒，音聲相和，皆作娛樂之音。",
    "T03n0174_001:0436c22_7": "睒至孝慈心，履地常恐地痛，天神、山神，皆作人形，晝夜慰勞三道人。",
    "T03n0174_001:0436c23_8": "三道人一心定意，無復憂愁。",
    "T03n0174_001:0436c24_9": "睒常與父母，取百種果蓏，以食父母，恒有盈餘，渴飲泉水，無所乏短。",
    "T03n0174_001:0436c26_0": "父母時渴欲飲，睒著鹿皮之衣，提瓶行取水。",
    "T03n0174_001:0437a01_0": "麋鹿、眾鳥亦復往飲水，不相畏難。",
    "T03n0174_001:0437a02_0": "「時有迦夷國王入山射獵，王遙見水邊有麋鹿，引弓射鹿。",
    "T03n0174_001:0437a03_1": "箭誤中睒胸，睒被毒箭，舉身皆痛，便大呼言：『誰持一毒箭，射殺三道人者？』",
    "T03n0174_001:0437a04_2": "王聞人聲，即便下馬，往到睒前。",
    "T03n0174_001:0437a05_3": "睒謂王言：『象坐牙死，犀坐其角、翠為毛故、麞鹿為皮肉故；今我無角、無牙、無毛、皮肉不可噉，我今坐何等罪死耶？』",
    "T03n0174_001:0437a08_4": "王問睒言：『卿是何等人？",
    "T03n0174_001:0437a08_5": "被鹿皮衣，與禽獸無異。』",
    "T03n0174_001:0437a09_6": "睒言：『我是王國中人，與盲父母俱來入山中，學道二十餘年，未曾為虎狼、毒蟲所見害，今便為王所射殺。』",
    "T03n0174_001:0437a11_7": "登爾之時，山中大風暴起，吹折樹木，百鳥悲鳴，師子、熊羆、走獸之輩，皆大號呼，動一山中；日無精光、流泉為竭、眾華萎死、雷電動地。",
    "T03n0174_001:0437a14_8": "時盲父母驚起，自相謂言：『睒行取水，經久不還，將無為虎狼、毒蟲所害？",
    "T03n0174_001:0437a16_9": "禽獸悲鳴，音聲號呼，不如常時。",
    "T03n0174_001:0437a17_0": "風起四面，樹木摧折，必有災異。』",
    "T03n0174_001:0437a17_1": "「王時怖懅，大自悔責：『我所作無狀！",
    "T03n0174_001:0437a18_2": "我本射鹿，箭誤相中耳。",
    "T03n0174_001:0437a19_3": "射殺道人，其罪甚重。",
    "T03n0174_001:0437a19_4": "坐貪小肉，重受其殃。",
    "T03n0174_001:0437a20_5": "我今以一國珍寶、庫藏之物、宮殿、妓女、丘郭、城邑，以救子命。』",
    "T03n0174_001:0437a21_6": "時王便前，以手挽拔睒胸箭，箭深不可得出。",
    "T03n0174_001:0437a22_7": "飛鳥、走獸，四面雲集，號呼動一山中。",
    "T03n0174_001:0437a23_8": "王益惶怖，三百六十節節皆動。",
    "T03n0174_001:0437a23_9": "睒語王言：『非王之過，自我宿罪所致。",
    "T03n0174_001:0437a24_10": "我不惜身命，但憐念我盲父母，年既衰老，兩目無所見。",
    "T03n0174_001:0437a26_0": "一旦無我，亦當終歿，無所依仰。",
    "T03n0174_001:0437a26_1": "以是之故，用自懊惱酷毒耳。』",
    "T03n0174_001:0437a27_2": "「登爾之時，諸天龍神、山神、水神、樹神，皆為肅動。",
    "T03n0174_001:0437a28_3": "王復重言：『我寧入泥犁中，百劫受罪，使睒身活。』",
    "T03n0174_001:0437a29_4": "長跪向睒悔過言：『若子命終，我當不復還國，便住山中，供養卿父母，如卿在時，勿以為念。",
    "T03n0174_001:0437b02_5": "諸天龍神皆當證知，不負此誓。』",
    "T03n0174_001:0437b03_6": "睒聞王此誓言，雖被毒箭，心喜意悅，雖死不恨：『以我盲父母累王供養，道人現世罪滅，得福無量。』",
    "T03n0174_001:0437b05_7": "王言：『卿語我父母處，及子未死，語我知之。』",
    "T03n0174_001:0437b06_8": "睒即指示語：『從此步徑去是不遠，自當見一草屋，我父母在其中止。",
    "T03n0174_001:0437b08_0": "王徐徐往，勿令我父母怖懅，以善權方便，解語其意。",
    "T03n0174_001:0437b09_1": "為我上謝父母，無常今至，當就後世。",
    "T03n0174_001:0437b10_0": "不惜我命，但念父母年老，兩目復盲，一旦無我，無所依仰，以此懊惱自酷毒耳。",
    "T03n0174_001:0437b11_1": "死自當分，宿罪所致，無有得脫者。",
    "T03n0174_001:0437b12_2": "今自懺悔於父母，從無數劫以來，所行眾惡，於此罪滅、福生。",
    "T03n0174_001:0437b14_0": "願我與父母，世世相值，不相遠離。",
    "T03n0174_001:0437b14_1": "願父母終保年壽，勿有憂患，天龍、鬼神常隨護助，災害消滅，所欲應意，無為自然。』",
    "T03n0174_001:0437b16_2": "「王便將數人徑詣父母許。",
    "T03n0174_001:0437b17_3": "王去之後，睒便奄然而死。",
    "T03n0174_001:0437b17_4": "飛鳥、禽獸，皆大號哭，遶睒尸上，以舌舐睒身血。",
    "T03n0174_001:0437b18_5": "盲父母聞此音聲，益用怖懼，徬徨而住。",
    "T03n0174_001:0437b19_6": "王行馳駃，觸動草木，肅有人聲，父母驚言：『此是何人？",
    "T03n0174_001:0437b21_7": "非我子行。』",
    "T03n0174_001:0437b21_8": "王言：『我是迦夷國王，聞道人在山中學道，故來供養道人。』",
    "T03n0174_001:0437b22_9": "父母言：『大王來大善，勞屈威尊，遠臨草野。",
    "T03n0174_001:0437b23_10": "王體中安隱不？",
    "T03n0174_001:0437b24_11": "宮殿夫人、太子、官屬、人民，皆安善不？",
    "T03n0174_001:0437b24_12": "風雨和調、五穀豐足不？",
    "T03n0174_001:0437b25_13": "隣國不相侵害不？』",
    "T03n0174_001:0437b25_14": "王答道人言：『蒙道人恩，皆自平安。』",
    "T03n0174_001:0437b26_15": "「王問訊盲父母：『來在山中，勞心勤苦，樹木之間，飛鳥走獸，無有侵害道人者不？",
    "T03n0174_001:0437b28_16": "在山中，寒暑隨時，現世安隱不？』",
    "T03n0174_001:0437b29_17": "盲父母言：『蒙大王厚恩，常自安隱。",
    "T03n0174_001:0437c01_18": "我有孝子名睒，常為我取百種果蓏，泉水恒自豐饒，山中風雨和調，無所乏短。",
    "T03n0174_001:0437c02_19": "我有草席可坐、果蓏可食。",
    "T03n0174_001:0437c03_20": "睒行取水，且欲來還。』",
    "T03n0174_001:0437c04_0": "「王聞盲父母言，又大傷心，淚出而言：『我罪惡無狀，入山射獵，見水邊有群鹿，引弓射之。",
    "T03n0174_001:0437c06_0": "箭誤中道人子，睒身被毒箭甚痛故，來語二道人。』",
    "T03n0174_001:0437c07_1": "父母聞之，舉身自撲，如太山崩，地為震動。",
    "T03n0174_001:0437c08_2": "王便自往前扶牽，父母仰天號哭，自訴言：『我子睒天下至孝，仁慈無有過者，踐地常恐地痛，今有何罪而王射殺之？",
    "T03n0174_001:0437c10_3": "向者，大風卒起，吹折樹木，百鳥悲鳴，號哭動一山中。",
    "T03n0174_001:0437c12_0": "我在山中二十餘年，未曾有此災異，疑我子取水，經久不還，必當有故。』",
    "T03n0174_001:0437c13_1": "諸神皆驚，肅肅而動。",
    "T03n0174_001:0437c14_2": "母啼號不可復止，父言：『且止！",
    "T03n0174_001:0437c14_3": "人生無有不死者，無常自然，不可得却。』",
    "T03n0174_001:0437c15_4": "且問王言：『睒為射何許，今為死活？』",
    "T03n0174_001:0437c16_5": "王具以睒口中所言，向盲父母說之。",
    "T03n0174_001:0437c17_6": "聞王此言，又大感絕：『我一旦無子，俱亦當死，願王牽我二人，往臨睒尸上。』",
    "T03n0174_001:0437c18_7": "「王即牽盲父母往到尸上，父抱其兩脚，母抱其頭著膝上，各以一手捫摸其胸箭，仰天大喚言：『諸天及龍神、山神、樹神、水神，我子仁慈至孝，諸神所知，何能不一哀我子是善子？』",
    "T03n0174_001:0437c23_0": "母便以舌舐睒胸瘡：『願毒入我口，我年已老，目無所見，以身代子之命。",
    "T03n0174_001:0437c24_1": "睒活、我死，死不恨也。』",
    "T03n0174_001:0437c25_2": "於是，盲父母言：『若睒有至誠至孝者，天地所知，箭當拔出，毒藥當除，睒當更生。』",
    "T03n0174_001:0437c27_0": "「於是，第二忉利天王釋座即為大動，以天眼見二道人抱子號哭，乃聞第四兜術天、諸天宮、龍宮，皆儼儼而為動。",
    "T03n0174_001:0437c29_1": "釋梵四天王即從第四天上來，如人伸臂頃，來下住睒前，以神藥灌睒口中。",
    "T03n0174_001:0438a02_2": "藥入睒口，箭自拔出，便活如故。",
    "T03n0174_001:0438a02_3": "父母驚喜，見睒已死更活，兩目皆開。",
    "T03n0174_001:0438a03_4": "飛鳥、禽獸皆作歡樂之音，風息雲消，日為重光，泉水涌出，眾華五色、樹色，光榮倍於常。",
    "T03n0174_001:0438a05_5": "「時王大歡喜，不能自勝，禮天帝釋，還禮父母及子睒：『願我國財以上道人，身自留住供養，現世罪滅，宿怨得除。』",
    "T03n0174_001:0438a08_6": "睒答王言：『欲報恩者，王且還國，安慰國人，皆令奉持五戒。",
    "T03n0174_001:0438a09_7": "王勿復射獵，夭傷蟲獸，現世身不安隱，壽盡當入泥犁中。",
    "T03n0174_001:0438a10_8": "人居世間，恩愛暫有，別離久長，不得常在。",
    "T03n0174_001:0438a11_9": "王宿有功德，今得為王，莫以得自在故，而自放恣。』",
    "T03n0174_001:0438a12_10": "於時國王大自悔責，自今以後，當如睒教勅，不敢有廢。",
    "T03n0174_001:0438a14_11": "諸隨王射獵者數百人，見睒已死，神人持藥來下，入口即活，父母眼開，皆踊躍發意，奉持五戒，終身不犯。",
    "T03n0174_001:0438a16_12": "王還國已，宣令國中，諸有貧窮、盲父母，如睒比者，皆當供養，不得捐捨，犯者令有重罪。",
    "T03n0174_001:0438a18_13": "於是，國中人民以睒活故，上下相教，奉修五戒，修行十善，死得昇天，無入三惡道者。」",
    "T03n0174_001:0438a20_14": "佛告阿難：「諸來會者，宿命睒身，我身是也；時盲父者，今現父王閱頭檀是也；時盲母者，今現我母王夫人摩耶是也；迦夷國王者，阿難是也；時天帝釋者，彌勒是也。",
    "T03n0174_001:0438a24_15": "使我疾成無上正真之道決，皆是我父母育養慈恩；從死得生，感動天龍鬼神，父母恩重孝子所致；今得為佛，并度國人，皆由孝順之德。」",
    "T03n0174_001:0438a27_16": "佛告阿難：「汝廣為一切人民說之，人有父母，不可不孝。",
    "T03n0174_001:0438a29_17": "道不可不學，濟神離苦，後得無為，皆由慈孝、學道所致。」",
    "T03n0174_001:0438b01_18": "佛說經已，諸菩薩、比丘、比丘尼、優婆塞、優婆夷、國王、大臣、人民、長者、居士，莫不加敬，稽首佛足，作禮而去。",
    "T03n0174_001:0438b04_0": "佛說菩薩睒子經"
}