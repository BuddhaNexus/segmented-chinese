{
    "T31n1594_003:0145b15_0": "攝大乘論本卷下",
    "T31n1594_003:0145b17_0": "無著菩薩造",
    "T31n1594_003:0145b18_0": "三藏法師玄奘奉　詔譯",
    "T31n1594_003:0145b19_0": "彼修差別分第六",
    "T31n1594_003:0145b20_0": "如是已說彼入因果，彼修差別云何可見？",
    "T31n1594_003:0145b20_1": "由菩薩十地。",
    "T31n1594_003:0145b21_2": "何等為十？",
    "T31n1594_003:0145b21_3": "一、極喜地，二、離垢地，三、發光地，四、焰慧地，五、極難勝地，六、現前地，七、遠行地，八、不動地，九、善慧地，十、法雲地。",
    "T31n1594_003:0145b23_4": "如是諸地安立為十，云何可見？",
    "T31n1594_003:0145b24_5": "為欲對治十種無明所治障故。",
    "T31n1594_003:0145b25_6": "所以者何？",
    "T31n1594_003:0145b25_7": "以於十相所知法界，有十無明所治障住。",
    "T31n1594_003:0145b26_8": "云何十相所知法界？",
    "T31n1594_003:0145b26_9": "謂初地中由遍行義；第二地中由最勝義；第三地中由勝流義；第四地中由無攝受義；第五地中由相續無差別義；第六地中由無雜染清淨義；第七地中由種種法無差別義；第八地中由不增不減義，相自在依止義，土自在依止義；第九地中由智自在依止義；第十地中由業自在依止義，陀羅尼門，三摩地門自在依止義。",
    "T31n1594_003:0145c05_10": "此中有三頌：「遍行，最勝義，　　及與勝流義，　如是無攝義，　　相續無別義，　無雜染淨義，　　種種無別義，　不增不減義，　　四自在依義。",
    "T31n1594_003:0145c10_0": "　法界中有十　　不染污無明，　治此所治障，　　故安立十地。」",
    "T31n1594_003:0145c12_0": "復次，應知如是無明，於聲聞等非染污，於諸菩薩是染污。",
    "T31n1594_003:0145c14_0": "復次，何故初地說名極喜？",
    "T31n1594_003:0145c14_1": "由此最初得能成辦自他義利勝功能故。",
    "T31n1594_003:0145c15_2": "何故二地說名離垢？",
    "T31n1594_003:0145c16_0": "由極遠離犯戒垢故。",
    "T31n1594_003:0145c16_1": "何故三地說名發光？",
    "T31n1594_003:0145c16_2": "由無退轉等持，等至所依止故，大法光明所依止故。",
    "T31n1594_003:0145c18_3": "何故四地說名焰慧？",
    "T31n1594_003:0145c18_4": "由諸菩提分法焚滅一切障故。",
    "T31n1594_003:0145c19_5": "何故五地名極難勝？",
    "T31n1594_003:0145c19_6": "由真諦智與世間智，更互相違，合此難合令相應故。",
    "T31n1594_003:0145c20_7": "何故六地說名現前？",
    "T31n1594_003:0145c21_8": "由緣起智為所依止，能令般若波羅蜜多現在前故。",
    "T31n1594_003:0145c22_9": "何故七地說名遠行？",
    "T31n1594_003:0145c23_10": "至功用行最後邊故。",
    "T31n1594_003:0145c23_11": "何故八地說名不動？",
    "T31n1594_003:0145c24_0": "由一切相有功用行不能動故。",
    "T31n1594_003:0145c24_1": "何故九地說名善慧？",
    "T31n1594_003:0145c25_2": "由得最勝無礙智故。",
    "T31n1594_003:0145c25_3": "何故十地說名法雲？",
    "T31n1594_003:0145c26_4": "由得總緣一切法智含藏一切陀羅尼門，三摩地門，譬如大雲能覆如空廣大障故，又於法身能圓滿故。",
    "T31n1594_003:0145c29_0": "得此諸地云何可見？",
    "T31n1594_003:0145c29_1": "由四種相：一、得勝解，謂得諸地深信解故。",
    "T31n1594_003:0146a01_2": "二、得正行，謂得諸地相應十種正法行故。",
    "T31n1594_003:0146a02_3": "三、得通達，謂於初地達法界時，遍能通達一切地故。",
    "T31n1594_003:0146a03_4": "四、得成滿，謂修諸地到究竟故。",
    "T31n1594_003:0146a04_5": "修此諸地，云何可見？",
    "T31n1594_003:0146a04_6": "謂諸菩薩於地地中，修奢摩他，毘鉢舍那，由五相修。",
    "T31n1594_003:0146a06_0": "何等為五？",
    "T31n1594_003:0146a06_1": "謂集總修，無相修，無功用修，熾盛修，無喜足修。",
    "T31n1594_003:0146a07_2": "如是五修，令諸菩薩成辦五果：謂念念中銷融一切麁重依止，離種種相得法苑樂，能正了知周遍無量無分限相大法光明，順清淨分無所分別無相現行，為令法身圓滿成辦，能正攝受後後勝因。",
    "T31n1594_003:0146a11_3": "由增勝故，說十地中別修十種波羅蜜多。",
    "T31n1594_003:0146a12_4": "於前六地所修六種波羅蜜多，如先已說。",
    "T31n1594_003:0146a13_5": "後四地中所修四者：一、方便善巧波羅蜜多，謂以前六波羅蜜多所集善根，共諸有情迴求無上正等菩提故。",
    "T31n1594_003:0146a16_6": "二、願波羅蜜多，謂發種種微妙大願，引攝當來波羅蜜多殊勝眾緣故。",
    "T31n1594_003:0146a17_7": "三、力波羅蜜多，謂由思擇、修習二力，令前六種波羅蜜多無間現行故。",
    "T31n1594_003:0146a19_8": "四、智波羅蜜多，謂由前六波羅蜜多成立妙智，受用法樂，成熟有情故。",
    "T31n1594_003:0146a21_0": "又此四種波羅蜜多，應知般若波羅蜜多無分別智後得智攝。",
    "T31n1594_003:0146a22_1": "又於一切地中，非不修習一切波羅蜜多。",
    "T31n1594_003:0146a23_2": "如是法門，是波羅蜜多藏之所攝。",
    "T31n1594_003:0146a25_0": "復次，凡經幾時修行諸地可得圓滿？",
    "T31n1594_003:0146a25_1": "有五補特伽羅，經三無數大劫：謂勝解行補特伽羅，經初無數大劫修行圓滿；清淨增上意樂行補特伽羅及有相行，無相行補特伽羅，於前六地及第七地，經第二無數大劫修行圓滿；即此無功用行補特伽羅，從此已上至第十地，經第三無數大劫修行圓滿。",
    "T31n1594_003:0146b02_2": "此中有頌：「清淨，增上力，　　堅固心，昇進，　名菩薩初修　　無數三大劫。」",
    "T31n1594_003:0146b05_0": "攝大乘論本增上戒學分第七",
    "T31n1594_003:0146b06_0": "如是已說因果修差別，此中增上戒殊勝，云何可見？",
    "T31n1594_003:0146b07_1": "如菩薩地正受菩薩律儀中說。",
    "T31n1594_003:0146b07_2": "復次，應知略由四種殊勝故此殊勝：一、由差別殊勝，二、由共不共學處殊勝，三、由廣大殊勝，四、由甚深殊勝。",
    "T31n1594_003:0146b11_0": "差別殊勝者，謂菩薩戒有三品別：一、律儀戒，二、攝善法戒，三、饒益有情戒。",
    "T31n1594_003:0146b12_1": "此中律儀戒，應知二戒建立義故；攝善法戒，應知修集一切佛法建立義故；饒益有情戒，應知成熟一切有情建立義故。",
    "T31n1594_003:0146b16_0": "共不共學處殊勝者，謂諸菩薩一切性罪不現行故，與聲聞共；相似遮罪有現行故，與彼不共。",
    "T31n1594_003:0146b18_1": "於此學處，有聲聞犯菩薩不犯，有菩薩犯聲聞不犯。",
    "T31n1594_003:0146b19_2": "菩薩具有身語心戒，聲聞唯有身語二戒，是故菩薩心亦有犯非諸聲聞。",
    "T31n1594_003:0146b20_3": "以要言之，一切饒益有情無罪身語意業，菩薩一切皆應現行，皆應修學。",
    "T31n1594_003:0146b22_4": "如是應知說名為共不共殊勝。",
    "T31n1594_003:0146b24_0": "廣大殊勝者，復由四種廣大故：一、由種種無量學處廣大故，二、由攝受無量福德廣大故，三、由攝受一切有情利益安樂意樂廣大故，四、由建立無上正等菩提廣大故。",
    "T31n1594_003:0146b28_0": "甚深殊勝者，謂諸菩薩由是品類方便善巧行殺生等十種作業，而無有罪，生無量福，速證無上正等菩提。",
    "T31n1594_003:0146c01_1": "又諸菩薩現行變化身語兩業，應知亦是甚深尸羅。",
    "T31n1594_003:0146c02_2": "由此因緣，或作國王示行種種惱有情事，安立有情毘柰耶中。",
    "T31n1594_003:0146c04_3": "又現種種諸本生事，示行逼惱諸餘有情，真實攝受諸餘有情，先令他心深生淨信，後轉成熟。",
    "T31n1594_003:0146c06_4": "是名菩薩所學尸羅甚深殊勝。",
    "T31n1594_003:0146c06_5": "由此略說四種殊勝，應知菩薩尸羅律儀最為殊勝。",
    "T31n1594_003:0146c08_6": "如是差別菩薩學處，應知復有無量差別，如毘柰耶瞿沙方廣契經中說。",
    "T31n1594_003:0146c10_0": "攝大乘論本增上心學分第八",
    "T31n1594_003:0146c11_0": "如是已說增上戒殊勝，增上心殊勝云何可見？",
    "T31n1594_003:0146c12_1": "略由六種差別應知：一、由所緣差別故，二、由種種差別故，三、由對治差別故，四、由堪能差別故，五、由引發差別故，六、由作業差別故。",
    "T31n1594_003:0146c15_2": "所緣差別者，謂大乘法為所緣故。",
    "T31n1594_003:0146c16_0": "種種差別者，謂大乘光明，集福定王，賢守，健行等三摩地，種種無量故。",
    "T31n1594_003:0146c18_0": "對治差別者，謂一切法總相緣智，以楔出楔道理，遣阿賴耶識中一切障麁重故。",
    "T31n1594_003:0146c20_0": "堪能差別者，謂住靜慮樂，隨其所欲即受生故。",
    "T31n1594_003:0146c22_0": "引發差別者，謂能引發一切世界無礙神通故。",
    "T31n1594_003:0146c23_1": "作業差別者，謂能振動，熾然，遍滿，顯示，轉變，往來，卷舒，一切色像皆入身中，所往同類，或顯或隱，所作自在，伏他神通，施辯念樂，放大光明；引發如是大神通故。",
    "T31n1594_003:0146c26_2": "又能引發攝諸難行十難行故。",
    "T31n1594_003:0146c27_3": "十難行者，一自誓難行，誓受無上菩提願故。",
    "T31n1594_003:0146c28_4": "二不退難行，生死眾苦不能退故。",
    "T31n1594_003:0146c29_5": "三不背難行，一切有情雖行邪行而不棄故。",
    "T31n1594_003:0147a01_6": "四現前難行，怨有情所現作一切饒益事故。",
    "T31n1594_003:0147a02_7": "五不染難行，生在世間不為世法所染污故。",
    "T31n1594_003:0147a03_8": "六勝解難行，於大乘中雖未能了，然於一切廣大甚深生信解故。",
    "T31n1594_003:0147a05_0": "七通達難行，具能通達補特伽羅法無我故。",
    "T31n1594_003:0147a06_0": "八隨覺難行，於諸如來所說甚深祕密言詞能隨覺故。",
    "T31n1594_003:0147a07_1": "九不離不染難行，不捨生死而不染故。",
    "T31n1594_003:0147a08_2": "十加行難行，能修諸佛安住解脫一切障礙，窮生死際不作功用，常起一切有情一切義利行故。",
    "T31n1594_003:0147a10_3": "復次，隨覺難行中，於佛何等祕密言詞彼諸菩薩能隨覺了？",
    "T31n1594_003:0147a11_4": "謂如經言：「云何菩薩能行惠施？",
    "T31n1594_003:0147a12_5": "若諸菩薩無少所施，然於十方無量世界廣行惠施。",
    "T31n1594_003:0147a13_6": "云何菩薩樂行惠施？",
    "T31n1594_003:0147a14_7": "若諸菩薩於一切施都無欲樂。",
    "T31n1594_003:0147a14_8": "云何菩薩於惠施中深生信解？",
    "T31n1594_003:0147a15_9": "若諸菩薩不信如來而行布施。",
    "T31n1594_003:0147a16_10": "云何菩薩於施策勵？",
    "T31n1594_003:0147a16_11": "若諸菩薩於惠施中不自策勵。",
    "T31n1594_003:0147a17_12": "云何菩薩於施耽樂？",
    "T31n1594_003:0147a17_13": "若諸菩薩無有暫時少有所施。",
    "T31n1594_003:0147a18_14": "云何菩薩其施廣大？",
    "T31n1594_003:0147a19_15": "若諸菩薩於惠施中離娑洛想。",
    "T31n1594_003:0147a19_16": "云何菩薩其施清淨？",
    "T31n1594_003:0147a20_17": "若諸菩薩殟波陀慳。",
    "T31n1594_003:0147a20_18": "云何菩薩其施究竟？",
    "T31n1594_003:0147a21_19": "若諸菩薩不住究竟。",
    "T31n1594_003:0147a21_20": "云何菩薩其施自在？",
    "T31n1594_003:0147a22_21": "若諸菩薩於惠施中不自在轉。",
    "T31n1594_003:0147a22_22": "云何菩薩其施無盡？",
    "T31n1594_003:0147a23_23": "若諸菩薩不住無盡。」",
    "T31n1594_003:0147a23_24": "如於布施，於戒為初，於慧為後，隨其所應當知亦爾。",
    "T31n1594_003:0147a25_0": "云何能殺生？",
    "T31n1594_003:0147a25_1": "若斷眾生生死流轉。",
    "T31n1594_003:0147a25_2": "云何不與取？",
    "T31n1594_003:0147a26_3": "若諸有情無有與者自然攝取。",
    "T31n1594_003:0147a26_4": "云何欲邪行？",
    "T31n1594_003:0147a27_5": "若於諸欲了知是邪而修正行。",
    "T31n1594_003:0147a27_6": "云何能妄語？",
    "T31n1594_003:0147a28_7": "若於妄中能說為妄。",
    "T31n1594_003:0147a28_8": "云何貝戍尼？",
    "T31n1594_003:0147a28_9": "若能常居最勝空住。",
    "T31n1594_003:0147a29_10": "云何波魯師？",
    "T31n1594_003:0147a29_11": "若善安住所知彼岸。",
    "T31n1594_003:0147b01_12": "云何綺間語？",
    "T31n1594_003:0147b01_13": "若正說法品類差別。",
    "T31n1594_003:0147b02_0": "云何能貪欲？",
    "T31n1594_003:0147b02_1": "若有數數欲自證得無上靜慮。",
    "T31n1594_003:0147b03_0": "云何能瞋恚？",
    "T31n1594_003:0147b03_1": "若於其心能正憎害一切煩惱。",
    "T31n1594_003:0147b04_0": "云何能邪見？",
    "T31n1594_003:0147b04_1": "若一切處遍行邪性皆如實見。",
    "T31n1594_003:0147b06_0": "甚深佛法者，云何名為甚深佛法？",
    "T31n1594_003:0147b06_1": "此中應釋：謂常住法是諸佛法，以其法身是常住故；又斷滅法是諸佛法，以一切障永斷滅故；又生起法是諸佛法，以變化身現生起故；又有所得法是諸佛法，八萬四千諸有情行及彼對治皆可得故；又有貪法是諸佛法，自誓攝受有貪有情為己體故；又有瞋法是諸佛法，又有癡法是諸佛法，又異生法是諸佛法，應知亦爾；又無染法是諸佛法，成滿真如一切障垢不能染故；又無污法是諸佛法，生在世間諸世間法不能污故：是故說名甚深佛法。",
    "T31n1594_003:0147b17_2": "又能引發修到彼岸，成熟有情，淨佛國土，諸佛法故，應知亦是菩薩等持作業差別。",
    "T31n1594_003:0147b19_0": "攝大乘論本增上慧學分第九",
    "T31n1594_003:0147b20_0": "如是已說增上心殊勝，增上慧殊勝云何可見？",
    "T31n1594_003:0147b21_1": "謂無分別智，若自性，若所依，若因緣，若所緣，若行相，若任持，若助伴，若異熟，若等流，若出離，若至究竟，若加行、無分別、後得勝利，若差別，若無分別、後得譬喻，若無功用作事，若甚深。",
    "T31n1594_003:0147b25_2": "應知無分別智，名增上慧殊勝。",
    "T31n1594_003:0147b26_3": "此中無分別智，離五種相以為自性：一、離無作意故，二、離過有尋有伺地故，三、離想受滅寂靜故，四、離色自性故，五、離於真義異計度故。",
    "T31n1594_003:0147b29_4": "離此五相，應知是名無分別智。",
    "T31n1594_003:0147c01_0": "於如所說無分別智成立相中，復說多頌：「諸菩薩自性，　　遠離五種相，　是無分別智，　　不異計於真。",
    "T31n1594_003:0147c04_0": "　諸菩薩所依，　　非心而是心，　是無分別智，　　非思義種類。",
    "T31n1594_003:0147c06_0": "　諸菩薩因緣，　　有言聞熏習，　是無分別智，　　及如理作意。",
    "T31n1594_003:0147c08_0": "　諸菩薩所緣，　　不可言法性，　是無分別智，　　無我性真如。",
    "T31n1594_003:0147c10_0": "　諸菩薩行相，　　復於所緣中，　是無分別智，　　彼所知無相。",
    "T31n1594_003:0147c12_0": "　相應自性義，　　所分別非餘，　字展轉相應，　　是謂相應義。",
    "T31n1594_003:0147c14_0": "　非離彼能詮，　　智於所詮轉，　非詮不同故，　　一切不可言。",
    "T31n1594_003:0147c16_0": "　諸菩薩任持，　　是無分別智，　後所得諸行，　　為進趣增長。",
    "T31n1594_003:0147c18_0": "　諸菩薩助伴，　　說為二種道，　是無分別智，　　五到彼岸性。",
    "T31n1594_003:0147c20_0": "　諸菩薩異熟，　　於佛二會中，　是無分別智，　　由加行證得。",
    "T31n1594_003:0147c22_0": "　諸菩薩等流，　　於後後生中，　是無分別智，　　自體轉增勝。",
    "T31n1594_003:0147c24_0": "　諸菩薩出離，　　得成辦相應，　是無分別智，　　應知於十地。",
    "T31n1594_003:0147c26_0": "　諸菩薩究竟，　　得清淨三身，　是無分別智，　　得最上自在。",
    "T31n1594_003:0147c28_0": "　如虛空無染，　　是無分別智，　種種極重惡，　　由唯信勝解。",
    "T31n1594_003:0148a01_0": "　如虛空無染，　　是無分別智，　解脫一切障，　　得成辦相應。",
    "T31n1594_003:0148a03_0": "　如虛空無染，　　是無分別智，　常行於世間，　　非世法所染。",
    "T31n1594_003:0148a05_0": "　如瘂求受義，　　如瘂正受義，　如非瘂受義，　　三智譬如是。",
    "T31n1594_003:0148a07_0": "　如愚求受義，　　如愚正受義，　如非愚受義，　　三智譬如是。",
    "T31n1594_003:0148a09_0": "　如五求受義，　　如五正受義，　如末那受義，　　三智譬如是。",
    "T31n1594_003:0148a11_0": "　如未解於論，　　求論，受法，義，　次第譬三智，　　應知加行等。",
    "T31n1594_003:0148a13_0": "　如人正閉目，　　是無分別智；　即彼復開目，　　後得智亦爾。",
    "T31n1594_003:0148a15_0": "　應知如虛空，　　是無分別智；　於中現色像，　　後得智亦爾。",
    "T31n1594_003:0148a17_0": "　如末尼，天樂，　　無思成自事，　種種佛事成，　　常離思亦爾。",
    "T31n1594_003:0148a19_0": "　非於此、非餘，　　非智、而是智，　與境無有異，　　智成無分別。",
    "T31n1594_003:0148a21_0": "　應知一切法，　　本性無分別，　所分別無故，　　無分別智無。」",
    "T31n1594_003:0148a23_0": "此中加行無分別智有三種，謂因緣、引發、數習生差別故。",
    "T31n1594_003:0148a25_0": "根本無分別智亦有三種，謂喜足、無顛倒、無戲論無分別差別故。",
    "T31n1594_003:0148a27_0": "後得無分別智有五種，謂通達、隨念、安立、和合、如意思擇差別故。",
    "T31n1594_003:0148a29_0": "復有多頌成立如是無分別智：「鬼、傍生、人、天，　　各隨其所應，　等事心異故，　　許義非真實。",
    "T31n1594_003:0148b03_0": "　於過去事等，　　夢像，二影中，　雖所緣非實，　　而境相成就。",
    "T31n1594_003:0148b05_0": "　若義義性成，　　無無分別智；　此若無，佛果　　證得不應理。",
    "T31n1594_003:0148b07_0": "　得自在菩薩，　　由勝解力故，　如欲地等成，　　得定者亦爾。",
    "T31n1594_003:0148b09_0": "　成就簡擇者，　　有智得定者，　思惟一切法，　　如義皆顯現。",
    "T31n1594_003:0148b11_0": "　無分別智行，　　諸義皆不現，　當知無有義，　　由此亦無識。」",
    "T31n1594_003:0148b13_0": "般若波羅蜜多與無分別智，無有差別，如說：菩薩安住般若波羅蜜多非處相應，能於所餘波羅蜜多修習圓滿。",
    "T31n1594_003:0148b15_1": "云何名為非處相應修習圓滿？",
    "T31n1594_003:0148b16_2": "謂由遠離五種處故：一、遠離外道我執處故，二、遠離未見真如菩薩分別處故，三、遠離生死涅槃二邊處故，四、遠離唯斷煩惱障生喜足處故，五、遠離不顧有情利益安樂住無餘依涅槃界處故。",
    "T31n1594_003:0148b21_0": "聲聞等智與菩薩智有何差別？",
    "T31n1594_003:0148b21_1": "由五種相應知差別：一、由無分別差別，謂於蘊等法無分別故。",
    "T31n1594_003:0148b23_2": "二、由非少分差別，謂於通達真如，入一切種所知境界，普為度脫一切有情，非少分故。",
    "T31n1594_003:0148b25_3": "三、由無住差別，謂無住涅槃為所住故。",
    "T31n1594_003:0148b26_0": "四、由畢竟差別，謂無餘依涅槃界中無斷盡故。",
    "T31n1594_003:0148b27_1": "五、由無上差別，謂於此上無有餘乘勝過此故。",
    "T31n1594_003:0148b28_2": "此中有頌：「諸大悲為體，　　由五相勝智，　世出世滿中，　　說此最高遠。」",
    "T31n1594_003:0148c02_0": "若諸菩薩成就如是增上尸羅，增上質多，增上般若功德圓滿，於諸財位得大自在，何故現見有諸有情匱乏財位？",
    "T31n1594_003:0148c04_1": "見彼有情於諸財位有重業障故；見彼有情若施財位障生善法故；見彼有情若乏財位厭離現前故；見彼有情若施財位即為積集不善法因故；見彼有情若施財位即便作餘無量有情損惱因故：是故現見有諸有情匱乏財位。",
    "T31n1594_003:0148c09_2": "此中有頌：「見業、障、現前、　　積集、損惱故，　現有諸有情，　　不感菩薩施。」",
    "T31n1594_003:0148c12_0": "攝大乘論本果斷分第十",
    "T31n1594_003:0148c13_0": "如是已說增上慧殊勝，彼果斷殊勝云何可見？",
    "T31n1594_003:0148c14_1": "斷謂菩薩無住涅槃，以捨雜染不捨生死二所依止轉依為相。",
    "T31n1594_003:0148c15_2": "此中生死，謂依他起性雜染分；涅槃謂依他起性清淨分：二所依止謂通二分依他起性。",
    "T31n1594_003:0148c17_3": "轉依，謂即依他起性對治起時，轉捨雜染分，轉得清淨分。",
    "T31n1594_003:0148c18_4": "又此轉依，略有六種：一、損力益能轉，謂由勝解力聞熏習住故，及由有羞恥令諸煩惱少分現行、不現行故。",
    "T31n1594_003:0148c21_5": "二、通達轉，謂諸菩薩已入大地，於真實非真實、顯現不顯現現前住故，乃至六地。",
    "T31n1594_003:0148c23_0": "三、修習轉，謂猶有障，一切相不顯現，真實顯現故，乃至十地。",
    "T31n1594_003:0148c24_1": "四、果圓滿轉，謂永無障，一切相不顯現，最清淨真實顯現，於一切相得自在故。",
    "T31n1594_003:0148c26_2": "五、下劣轉，謂聲聞等唯能通達補特伽羅空無我性，一向背生死一向捨生死故。",
    "T31n1594_003:0148c27_3": "六、廣大轉，謂諸菩薩兼通達法空無我性，即於生死見為寂靜，雖斷雜染而不捨故。",
    "T31n1594_003:0148c29_4": "若諸菩薩住下劣轉有何過失？",
    "T31n1594_003:0149a01_5": "不顧一切有情利益安樂事故，違越一切菩薩法故，與下劣乘同解脫故，是為過失。",
    "T31n1594_003:0149a03_6": "若諸菩薩住廣大轉有何功德？",
    "T31n1594_003:0149a04_7": "生死法中以自轉依為所依止得自在故；於一切趣示現一切有情之身，於最勝生及三乘中，種種調伏方便善巧安立所化諸有情故，是為功德。",
    "T31n1594_003:0149a08_0": "此中有多頌：「諸凡夫覆真，　　一向顯虛妄；　諸菩薩捨妄，　　一向顯真實。",
    "T31n1594_003:0149a11_0": "　應知顯不顯，　　真義非真義，　轉依即解脫，　　隨欲自在行。",
    "T31n1594_003:0149a13_0": "　於生死涅槃，　　若起平等智，　爾時由此證，　　生死即涅槃。",
    "T31n1594_003:0149a15_0": "　由是於生死，　　非捨非不捨；　亦即於涅槃，　　非得非不得。」",
    "T31n1594_003:0149a17_0": "攝大乘論本彼果智分第十一",
    "T31n1594_003:0149a18_0": "如是已說彼果斷殊勝，彼果智殊勝云何可見？",
    "T31n1594_003:0149a19_1": "謂由三種佛身，應知彼果智殊勝：一、由自性身，二、由受用身，三、由變化身。",
    "T31n1594_003:0149a20_2": "此中自性身者，謂諸如來法身，一切法自在轉所依止故。",
    "T31n1594_003:0149a22_3": "受用身者，謂依法身，種種諸佛眾會所顯清淨佛土，大乘法樂為所受故。",
    "T31n1594_003:0149a23_4": "變化身者，亦依法身，從覩史多天宮現沒、受生、受欲、踰城出家、往外道所修諸苦行、證大菩提、轉大法輪、入大涅槃故。",
    "T31n1594_003:0149a27_0": "此中說一嗢拕南頌：「相、證得、自在、　　依止、及攝持、　差別、德、甚深、　　念、業：明諸佛。」",
    "T31n1594_003:0149b01_0": "諸佛法身以何為相？",
    "T31n1594_003:0149b01_1": "應知法身略有五相：一、轉依為相，謂轉滅一切障雜染分依他起性故，轉得解脫一切障於法自在轉現前清淨分依他起性故。",
    "T31n1594_003:0149b04_2": "二、白法所成為相，謂六波羅蜜多圓滿得十自在故。",
    "T31n1594_003:0149b05_3": "此中壽自在，心自在，眾具自在，由施波羅蜜多圓滿故。",
    "T31n1594_003:0149b06_4": "業自在，生自在，由戒波羅蜜多圓滿故。",
    "T31n1594_003:0149b07_5": "勝解自在，由忍波羅蜜多圓滿故。",
    "T31n1594_003:0149b08_6": "願自在，由精進波羅蜜多圓滿故。",
    "T31n1594_003:0149b09_7": "神力自在五通所攝，由靜慮波羅蜜多圓滿故。",
    "T31n1594_003:0149b10_8": "智自在，法自在，由般若波羅蜜多圓滿故。",
    "T31n1594_003:0149b11_9": "三、無二為相，謂有無無二為相，由一切法無所有故，空所顯相是實有故。",
    "T31n1594_003:0149b12_10": "有為無為無二為相，由業煩惱非所為故，自在示現有為相故。",
    "T31n1594_003:0149b14_11": "異性一性無二為相，由一切佛所依無差別故，無量相續現等覺故。",
    "T31n1594_003:0149b15_12": "此中有二頌：「我執不有故，　　於中無別依；　隨前能證別，　　故施設有異。",
    "T31n1594_003:0149b19_0": "　種姓異、非虛、　　圓滿、無初故，　無垢依無別，　　故非一、非多。」",
    "T31n1594_003:0149b21_0": "四、常住為相，謂真如清淨相故，本願所引故，所應作事無竟期故。",
    "T31n1594_003:0149b23_0": "五、不可思議為相，謂真如清淨自內證故，無有世間喻能喻故，非諸尋思所行處故。",
    "T31n1594_003:0149b25_0": "復次，云何如是法身最初證得？",
    "T31n1594_003:0149b25_1": "謂緣總相大乘法境無分別智及後得智，五相善修，於一切地善集資糧，金剛喻定破滅微細難破障故，此定無間離一切障故得轉依。",
    "T31n1594_003:0149b29_0": "復次，法身由幾自在而得自在？",
    "T31n1594_003:0149b29_1": "略由五種：一、由佛土、自身、相好、無邊音聲、無見頂相自在，由轉色蘊依故。",
    "T31n1594_003:0149c02_2": "二、由無罪無量廣大樂住自在，由轉受蘊依故。",
    "T31n1594_003:0149c03_3": "三、由辯說一切名身句身文身自在，由轉想蘊依故。",
    "T31n1594_003:0149c04_4": "四、由現化、變易、引攝大眾、引攝白法自在，由轉行蘊依故。",
    "T31n1594_003:0149c05_5": "五、由圓鏡、平等、觀察、成所作智自在，由轉識蘊依故。",
    "T31n1594_003:0149c08_0": "復次，法身由幾種處應知依止？",
    "T31n1594_003:0149c08_1": "略由三處：一由種種佛住依止，此中有二頌：「諸佛證得五性喜，　　皆由等證自界故，　離喜都由不證此，　　故求喜者應等證。",
    "T31n1594_003:0149c12_0": "　由能無量及事成，　　法味義德俱圓滿，　得喜最勝無過失，　　諸佛見常無盡故。」",
    "T31n1594_003:0149c14_0": "二由種種受用身依止，但為成熟諸菩薩故。",
    "T31n1594_003:0149c15_0": "三由種種變化身依止，多為成熟聲聞等故。",
    "T31n1594_003:0149c16_0": "應知法身由幾佛法之所攝持？",
    "T31n1594_003:0149c16_1": "略由六種：一、由清淨，謂轉阿賴耶識得法身故。",
    "T31n1594_003:0149c17_2": "二、由異熟，謂轉色根得異熟智故。",
    "T31n1594_003:0149c18_3": "三、由安住，謂轉欲行等住得無量智住故。",
    "T31n1594_003:0149c19_4": "四、由自在，謂轉種種攝受業自在，得一切世界無礙神通智自在故。",
    "T31n1594_003:0149c21_0": "五、由言說，謂轉一切見聞覺知言說戲論，得令一切有情心喜辯說智自在故。",
    "T31n1594_003:0149c22_1": "六、由拔濟，謂轉拔濟一切災橫過失，得拔濟一切有情一切災橫過失智故。",
    "T31n1594_003:0149c24_2": "應知法身由此所說六種佛法之所攝持。",
    "T31n1594_003:0149c26_0": "諸佛法身當言有異？",
    "T31n1594_003:0149c26_1": "當言無異？",
    "T31n1594_003:0149c26_2": "依止、意樂、業無別故，當言無異。",
    "T31n1594_003:0149c27_3": "無量依身現等覺故，當言有異。",
    "T31n1594_003:0149c28_4": "如說佛法身，受用身亦爾，意樂及業無差別故當言無異；不由依止無差別故，無量依止差別轉故。",
    "T31n1594_003:0150a01_5": "應知變化身如受用身說。",
    "T31n1594_003:0150a02_6": "應知法身幾德相應？",
    "T31n1594_003:0150a02_7": "謂最清淨四無量，解脫，勝處，遍處，無諍，願智，四無礙解，六神通，三十二大士相，八十隨好，四一切相清淨，十力，四無畏，三不護，三念住，拔除習氣，無忘失法，大悲，十八不共佛法，一切相妙智等功德相應。",
    "T31n1594_003:0150a07_8": "此中有多頌：「憐愍諸有情，　　起和合遠離，　常不捨利樂，　　四意樂，歸禮。",
    "T31n1594_003:0150a10_0": "　解脫一切障，　　牟尼勝世間，　智周遍所知，　　心解脫，歸禮。",
    "T31n1594_003:0150a12_0": "　能滅諸有情，　　一切惑無餘，　害煩惱，有染　　常哀愍，歸禮。",
    "T31n1594_003:0150a14_0": "　無功用，無著，　　無礙，常寂定，　於一切問難　　能解釋，歸禮。",
    "T31n1594_003:0150a16_0": "　於所依，能依，　　所說；言及智，　能說；無礙慧　　常善說，歸禮。",
    "T31n1594_003:0150a18_0": "　為彼諸有情，　　故現、知言、行、　往、來、及出離，　　善教者，歸禮。",
    "T31n1594_003:0150a20_0": "　諸眾生見尊，　　皆審知善士，　暫見便深信，　　開導者，歸禮。",
    "T31n1594_003:0150a22_0": "　攝受住持捨，　　現化及變易，　等持，智自在，　　隨證得，歸禮。",
    "T31n1594_003:0150a24_0": "　方便，歸依，淨，　　及大乘出離；　於此誑眾生，　　摧魔者，歸禮。",
    "T31n1594_003:0150a26_0": "　能說智，及斷，　　出離，能障礙，　自他利，非餘　　外道伏，歸禮。",
    "T31n1594_003:0150a28_0": "　處眾能伏說；　　遠離二雜染；　無護無忘失，　　攝御眾，歸禮。",
    "T31n1594_003:0150b01_0": "　遍一切行住，　　無非圓智事，　一切時遍知，　　實義者，歸禮。",
    "T31n1594_003:0150b03_0": "　諸有情利樂，　　所作不過時，　所作常無虛，　　無忘失，歸禮。",
    "T31n1594_003:0150b05_0": "　晝夜常六返，　　觀一切世間，　與大悲相應，　　利樂意，歸禮。",
    "T31n1594_003:0150b07_0": "　由行及由證，　　由智及由業，　於一切二乘，　　最勝者，歸禮。",
    "T31n1594_003:0150b09_0": "　由三身至得，　　具相大菩提，　一切處他疑　　皆能斷，歸禮。」",
    "T31n1594_003:0150b11_0": "諸佛法身與如是等功德相應，復與所餘自性、因、果、業、相應、轉功德相應，是故應知諸佛法身無上功德。",
    "T31n1594_003:0150b13_1": "此中有二頌：「尊成實勝義；　　一切地皆出；　至諸眾生上；　　解脫諸有情；　無盡無等德　　相應；現世間　及眾會可見，　　非見人天等。」",
    "T31n1594_003:0150b18_0": "復次，諸佛法身，甚深最甚深，此甚深相云何可見？",
    "T31n1594_003:0150b19_1": "此中有多頌：「佛無生為生，　　亦無住為住，　諸事無功用，　　第四食為食。",
    "T31n1594_003:0150b22_0": "　無異亦無量；　　無數量一業；　不堅業堅業，　　諸佛具三身。",
    "T31n1594_003:0150b24_0": "　現等覺非有，　　一切覺非無，　一一念無量，　　有非有所顯。",
    "T31n1594_003:0150b26_0": "　非染非離染，　　由欲得出離，　了知欲無欲，　　悟入欲法性。",
    "T31n1594_003:0150b28_0": "　諸佛過諸蘊，　　安住諸蘊中，　與彼非一異，　　不捨而善寂。",
    "T31n1594_003:0150c01_0": "　諸佛事相雜，　　猶如大海水，　我已現當作，　　他利無是思。",
    "T31n1594_003:0150c03_0": "　眾生罪不現，　　如月於破器；　遍滿諸世間，　　由法光如日。",
    "T31n1594_003:0150c05_0": "　或現等正覺，　　或涅槃，如火；　此未曾非有，　　諸佛身常故。",
    "T31n1594_003:0150c07_0": "　佛於非聖法，　　人趣及惡趣，　非梵行法中，　　最勝自體住。",
    "T31n1594_003:0150c09_0": "　佛一切處行，　　亦不行一處，　於一切身現，　　非六根所行。",
    "T31n1594_003:0150c11_0": "　煩惱伏不滅，　　如毒呪所害，　由惑至惑盡，　　證佛一切智。",
    "T31n1594_003:0150c13_0": "　煩惱成覺分，　　生死為涅槃，　具大方便故，　　諸佛不思議。」",
    "T31n1594_003:0150c15_0": "應知如是所說甚深有十二種：謂生住業住甚深，安立數業甚深，現等覺甚深，離欲甚深，斷蘊甚深，成熟甚深，顯現甚深，示現等覺涅槃甚深，住甚深，顯示自體甚深，斷煩惱甚深，不可思議甚深。",
    "T31n1594_003:0150c19_1": "若諸菩薩念佛法身，由幾種念應修此念？",
    "T31n1594_003:0150c20_2": "略說菩薩念佛法身，由七種念應修此念：一者、諸佛於一切法得自在轉，應修此念，於一切世界得無礙通故。",
    "T31n1594_003:0150c22_3": "此中有頌：「有情界周遍，　　具障而闕因，　二種決定轉，　　諸佛無自在。」",
    "T31n1594_003:0150c26_0": "二者、如來其身常住，應修此念，真如無間解脫垢故。",
    "T31n1594_003:0150c27_1": "三者、如來最勝無罪，應修此念，一切煩惱及所知障並離繫故。",
    "T31n1594_003:0150c28_2": "四者、如來無有功用，應修此念，不作功用一切佛事無休息故。",
    "T31n1594_003:0151a01_3": "五者、如來受大富樂，應修此念，清淨佛土大富樂故。",
    "T31n1594_003:0151a02_4": "六者、如來離諸染污，應修此念，生在世間一切世法不能染故。",
    "T31n1594_003:0151a03_5": "七者、如來能成大事，應修此念，示現等覺般涅槃等，一切有情未成熟者能令成熟，已成熟者令解脫故。",
    "T31n1594_003:0151a06_6": "此中有二頌：「圓滿屬自心，　　具常住，清淨，　無功用，能施　　有情大法樂，　遍行無依止，　　平等利多生：　一切佛，智者　　應修一切念。」",
    "T31n1594_003:0151a11_0": "復次，諸佛清淨佛土相，云何應知？",
    "T31n1594_003:0151a11_1": "如菩薩藏百千契經序品中說，謂：薄伽梵住最勝光曜七寶莊嚴放大光明普照一切無邊世界，無量方所妙飾間列，周圓無際其量難測，超過三界所行之處，勝出世間善根所起，最極自在淨識為相，如來所都，諸大菩薩眾所雲集，無量天、龍、藥叉、健達縛、阿素洛、揭路荼、緊捺洛、莫呼洛伽、人、非人等常所翼從，廣大法味喜樂所持，作諸眾生一切義利，蠲除一切煩惱災橫，遠離眾魔，過諸莊嚴如來莊嚴之所依處，大念慧行以為遊路，大止妙觀以為所乘，大空無相無願解脫為所入門，無量功德眾所莊嚴，大寶花王之所建立大宮殿中。",
    "T31n1594_003:0151a25_0": "如是現示清淨佛土顯色圓滿，形色圓滿，分量圓滿，方所圓滿，因圓滿，果圓滿，主圓滿，輔翼圓滿，眷屬圓滿，住持圓滿，事業圓滿，攝益圓滿，無畏圓滿，住處圓滿，路圓滿，乘圓滿，門圓滿，依持圓滿。",
    "T31n1594_003:0151b01_0": "復次，受用如是清淨佛土，一向淨妙，一向安樂，一向無罪，一向自在。",
    "T31n1594_003:0151b03_0": "復次，應知如是諸佛法界，於一切時能作五業：一者、救濟一切有情災橫為業，於暫見時便能救濟盲聾狂等諸災橫故。",
    "T31n1594_003:0151b05_1": "二者、救濟惡趣為業，拔諸有情出不善處置善處故。",
    "T31n1594_003:0151b06_2": "三者、救濟非方便為業，令諸外道捨非方便求解脫行，置於如來聖教中故。",
    "T31n1594_003:0151b08_3": "四者、救濟薩迦耶為業，授與能超三界道故。",
    "T31n1594_003:0151b09_4": "五者、救濟乘為業，拯拔欲趣餘乘菩薩，及不定種性諸聲聞等，安處令修大乘行故。",
    "T31n1594_003:0151b11_5": "於此五業，應知諸佛業用平等。",
    "T31n1594_003:0151b12_6": "此中有頌：「因、依、事、性、行，　　別故許業異；　世間此力別，　　無故非導師。」",
    "T31n1594_003:0151b15_0": "若此功德圓滿相應諸佛法身，不與聲聞獨覺乘共，以何意趣佛說一乘？",
    "T31n1594_003:0151b16_1": "此中有二頌：「為引攝一類，　　及任持所餘，　由不定種性，　　諸佛說一乘。",
    "T31n1594_003:0151b19_0": "　法，無我，解脫　　等故，性不同，　得二意樂，化，　　究竟：說一乘。」",
    "T31n1594_003:0151b21_0": "如是諸佛同一法身，而佛有多，何緣可見？",
    "T31n1594_003:0151b21_1": "此中有頌：「一界中無二，　　同時無量圓，　次第轉非理，　　故成有多佛。」",
    "T31n1594_003:0151b25_0": "云何應知於法身中佛非畢竟入於涅槃，亦非畢竟不入涅槃？",
    "T31n1594_003:0151b26_1": "此中有頌：「一切障脫故，　　所作無竟故，　佛畢竟涅槃，　　畢竟不涅槃。」",
    "T31n1594_003:0151b29_0": "何故受用身非即自性身？",
    "T31n1594_003:0151b29_1": "由六因故：一、色身可見故，二、無量佛眾會差別可見故，三、隨勝解見自性不定可見故，四、別別而見自性變動可見故，五、菩薩聲聞及諸天等種種眾會間雜可見故，六、阿賴耶識與諸轉識轉依非理可見故。",
    "T31n1594_003:0151c05_2": "佛受用身即自性身，不應道理。",
    "T31n1594_003:0151c05_3": "何因變化身非即自性身？",
    "T31n1594_003:0151c06_4": "由八因故，謂諸菩薩從久遠來，得不退定，於覩史多及人中生不應道理。",
    "T31n1594_003:0151c08_5": "又諸菩薩從久遠來，常憶宿住，書算數印工巧論中及於受用欲塵行中不能正知，不應道理。",
    "T31n1594_003:0151c10_6": "又諸菩薩從久遠來，已知惡說、善說法教，往外道所不應道理。",
    "T31n1594_003:0151c11_7": "又諸菩薩從久遠來，已能善知三乘正道，修邪苦行不應道理。",
    "T31n1594_003:0151c13_8": "又諸菩薩捨百拘胝諸贍部洲，但於一處成等正覺，轉正法輪，不應道理。",
    "T31n1594_003:0151c14_9": "若離示現成等正覺，唯以化身於所餘處施作佛事，即應但於覩史多天成等正覺，何不施設遍於一切贍部洲中同時佛出？",
    "T31n1594_003:0151c17_10": "既不施設，無教無理。",
    "T31n1594_003:0151c18_11": "雖有多化，而不違彼無二如來出現世言；由一四洲攝世界故，如二輪王不同出世。",
    "T31n1594_003:0151c20_12": "此中有頌：「佛微細化身，　　多處胎平等，　為顯一切種，　　成等覺而轉。」",
    "T31n1594_003:0151c23_0": "為欲利樂一切有情，發願修行證大菩提，畢竟涅槃不應道理，願行無果成過失故。",
    "T31n1594_003:0151c25_0": "佛受用身及變化身，既是無常，云何經說如來身常？",
    "T31n1594_003:0151c26_1": "此二所依法身常故。",
    "T31n1594_003:0151c26_2": "又等流身及變化身，以恒受用無休廢故，數數現化不永絕故；如常受樂，如常施食，如來身常應知亦爾。",
    "T31n1594_003:0151c29_3": "由六因故，諸佛世尊所現化身非畢竟住：一、所作究竟，成熟有情已解脫故；二、為令捨離不樂涅槃，為求如來常住身故；三、為令捨離輕毀諸佛，令悟甚深正法教故；四、為令於佛深生渴仰，恐數見者生厭怠故；五、令於自身發勤精進，知正說者難可得故；六、為諸有情極速成熟，令自精進不捨軛故。",
    "T31n1594_003:0152a06_4": "此中有二頌：「由所作究竟，　　捨不樂涅槃，　離輕毀諸佛，　　深生於渴仰，　內自發正勤，　　為極速成熟：　故許佛化身，　　而非畢竟住。」",
    "T31n1594_003:0152a12_0": "諸佛法身，無始時來無別無量，不應為得更作功用？",
    "T31n1594_003:0152a13_1": "此中有頌：「佛得無別無量因，　　有情若捨勤功用，　證得恒時不成因，　　斷如是因不應理。」",
    "T31n1594_003:0152a16_0": "《阿毘達磨大乘經》中〈攝大乘品〉，我阿僧伽略釋究竟。",
    "T31n1594_003:0152a18_0": "攝大乘論本卷下"
}