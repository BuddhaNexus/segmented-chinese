{
    "X26n0538_001:0813b03_0": "般若波羅蜜多心經要論",
    "X26n0538_001:0813b05_0": "沙門　僧　真可　說",
    "X26n0538_001:0813b06_0": "般若波羅蜜多心經者實眾生大夜之明燈諸佛之慧命也梵語般若此飜智慧梵語波羅蜜多此飜到彼岸葢謂有智慧者照破煩惱不弱情波生死超然玅契本有所謂登彼岸焉心乃喻此經如人一身雖有百骸五藏心為主耳此經文雖簡略實六百卷雄文之心也經者古今不易常然徑路人得趨而進也觀自在菩薩者謂此菩薩以如上智慧圓照空有了無罣礙肇公云照不失虗則涉有而無累虗不失照則觀空而不醉即有無而離色空所以能有能無可空可色故曰自在若夫眾生執有二乘尚無各偏所見不能圓通便不自在夫智慧之與聰明大相懸絕聰明則由前塵而發智慧則由本心而生故聰明有生滅而智慧無依倚也所以不生滅耳。",
    "X26n0538_001:0813b19_0": "行深般若波羅蜜多時者謂此菩薩所修觀智不同二乘偏淺乃深般若也惟其深般若故故能照徹色空本無二致元一實相自是凡夫不了見色而不見空二乘偏執見空而不見色一如恒河之水魚龍認為窟宅天人認為琉璃人間世認為波流餓鬼認為猛焰四者所見不過皆情耳惟悟心者了無此見色既如是受想行識未嘗有異故曰受想行識亦復如是。",
    "X26n0538_001:0813c03_0": "照見五蘊皆空則一切苦厄盡矣凡夫迷倒不悟此身四大假合執以為實故聞生則喜聞死則悲殊不知此身以四大觀之本不可得喚誰生死身既乃爾此心亦然妄想攀緣影子不過四蘊合成若以四蘊觀之是心亦不可得喚誰煩惱人不悟此聞譽則懽然為順聞毀則戚然不悅此乃恣情縱識不以觀行轉識而成智則將飄淪苦海逆浪千尋出沒無常改頭換面橫竪羽毛寧有已哉痛矣眾生佛本現成不肯承當眾生分外甘自擔荷受此荼毒猶未省悟。",
    "X26n0538_001:0813c12_0": "舍利子佛之高弟也聰明絕倫才辯超眾佛呼其名而告之曰菩薩以智慧照徹五蘊大患永辭長揖三界汝知之乎即色之空而不廢涉世也。",
    "X26n0538_001:0813c15_0": "是諸法空相者此空相照見五蘊之空也此空本無生滅本無垢淨本無增減或以道前道中道後釋之未必然也何故行人以智慧照五蘊時色空坐斷凡聖情盡此時寶劍當陽佛亦不能嬰其鋒鋩況菩薩與凡夫耶。",
    "X26n0538_001:0813c20_0": "是故空中無色無受想行識無眼耳鼻舌身意無色聲香味觸法無眼界乃至無意識界者謂此菩薩以此智慧豈惟照五蘊空耳至於十二處十八界莫不皆空矣何故謂五蘊即十二處十二處即十八界佛以眾生根器不同隨機設教有迷心不迷色者為說五蘊有迷色不迷心者為說十二處有心色俱迷者為說十八界要而言之蘊處界三不出色心也。",
    "X26n0538_001:0814a03_0": "無無明亦無無明盡乃至無老死亦無老死盡無苦集滅道無智亦無得者謂菩薩以智慧照之此真空之中非惟蘊入界本空至于十二因緣流轉亦空非惟流轉空耳還滅亦空非惟還滅空耳苦集滅道皆空也非惟種種皆空即此能空蘊入界三乃至苦集滅道之智亦不可得葢所既不有能不單立故也十二支及四諦雖則聲聞緣覺功拙有異要而言之真空之中無是事也。",
    "X26n0538_001:0814a11_0": "菩提薩埵依般若波羅蜜多故心無罣礙無罣礙故無有恐怖遠離顛倒夢想究竟涅槃三世諸佛依般若波羅蜜多故得阿耨多羅三藐三菩提者謂此經不惟眾生宗之度生死流而登彼岸直饒諸佛菩薩分真究竟亦必本此也此葢讚勸流通此經使諸眾生依般若而進修庶不遭魔外眩惑也永嘉曰大丈夫兮秉慧劍般若鋒兮金剛焰非但空摧外道心蚤曾落却天魔膽大都有志於出世者如此力量如此風雲之思如此激烈之懷抱如大火聚使萬物嬰之直下灰飛烟滅可也不然則少見可欲而兒女情生矣或云師之論此經不分因果不列科章似乎儱侗不合古規恐不宜也余則應之曰我佛所說千經萬論五時不等不過陶汰眾生情塵洗滌其見地苟情塵盡而見地正則古規不合之中實合之也子胡多語乎。",
    "X26n0538_001:0814b02_0": "故知般若波羅蜜多是大神呪是大明呪是無上呪是無等等呪能除一切苦真實不虗此亦讚歎般若尊重效騐耳神則玅萬物而莫測可測則不神矣明則圓應萬有而無所累累則不明矣無上則更無過其上者有過之者則不上矣無等等則無可與等者圓滿充實更無及者也圭峰云彌滿清淨中不容他孰與等之已上皆顯說般若也然般若有三所謂文字觀照實相也葢非文字無以起觀照非觀照無以鑒實相非實相則菩薩無所宗極也極者何證之謂也夫證有淺深淺則斷見思及塵沙耳深則圓拔根本無明直抵玅覺而後已雖三觀一心兼修竝進然斷見思則空觀之力居多斷塵沙無明則假觀之力居多斷根本無明則中觀之力居首夫見地明而不修觀行者何殊有田而不耕也雖修觀行而見地不明又如盲人行路非惟不能還家我恐其將墮坑落塹也若人怕生死而厭煩惱無如以四大觀身四蘊觀心焉夫四大觀身四蘊觀心之旨此如來剖心剜膽指箇方便冀眾生即此臭軀殻上攀緣影中使即玅悟此身此心原一實相耳然眾生流浪生死輪轉苦趣實非聲色貨利飲食男女牽障也特其不能以四大觀身四蘊觀心則見有身可得有心可礙有身可得則生死宛然有心可礙則憎愛熾然生死厚而憎愛深則本有智慧光明埋沒矣佛與眾生豈兩箇耶佛不過無死生無愛憎人耳眾生則有生死有憎愛佛也四大觀身者凡行人行住坐臥當以齋潔念頭回觀此身皮肉筋骨本屬地大血脉涕涶津液本屬水大暖氣屬火動轉屬風諦審觀察于我何有今橫執之而不舍離認以為實何殊兩鬼爭臭屍焉如是觀久積習行深生處漸熟熟處漸生至于練盡練之一字不可忽也苟非真為死生漢子逆順境臨便擔荷不起矣四蘊觀心者先觀受蘊究從何有推而窮之為無因忽生耶為託境生耶無因能生則前境未感本心寂寥靈徹烏得有所謂妄想耶托境而生則前境遷變心亦遷變遷變之心豈真我心若真我心天地以之建立萬物以之為本若其遷變安能為天地根蒂萬物之本乎故知遷變者特攀緣影子耳夫真心則塵生不生塵滅不滅照物而無累者也故毗舍浮佛偈曰假借四大以為身心本無生因境有前境若無心亦無罪福如幻起亦滅此偈世尊大慈全提緣起無生綱領也如能悟此則心經之玅盡于此矣夫緣起無生者謂心不自生生必由塵塵不自顯顯必由心惟不自生心無性也惟不自顯塵無性也心塵無性則無生現前無性心塵則緣生不廢心塵既爾萬法皆然矣此旨在于華嚴則謂之法界在法華則謂之實相或曰此經以破相為宗談空為趣豈與華嚴法華同轍而語哉夫華嚴法華皆顯示圓宗而此經密譚實相乃古德成言非不佞臆度穿鑿也噫眾生疑情不了此旨于無身中妄見有身于無心中妄見有心殊不知無身之身形充法界無心之心靈照羣品夫此身此心豈是高遠玄妙也耶即吾日用之中應緣之際未始不昭昭然也老洞華嚴曰佛法在日用處穿衣吃飯處屙屎放尿處舉心動念即不是了也龐居士曰日用事無別惟吾自偶諧神通并妙用運水及搬柴然此旨有悟而未修者有修而未成者有證而受用者今有人于此徵有小悟即不修行便謂已了則修與證掉頭不顧癡到臘月三十日一場懡[怡台+羅]也不佞此論非敢參入義黨比因海陽居士偶叩及此不覺率意而成故無啟請三寶證明加被偈也。",
    "X26n0538_001:0815a13_0": "揭諦揭諦波羅揭諦波羅僧揭諦菩提薩婆訶者此密說般若也既謂之密則不佞不敢彊論矣。",
    "X26n0538_001:0815a16_0": "般若波羅蜜多心經要論(終)"
}