{
    "T11n0310_004:0020b02_0": "大寶積經卷第四",
    "T11n0310_004:0020b05_0": "大唐三藏菩提流志奉　詔譯",
    "T11n0310_004:0020b06_0": "第二無邊莊嚴會無上陀羅尼品第一之一如是我聞：一時佛住王舍城迦蘭陀竹林，與大比丘眾及無量無數菩薩摩訶薩俱。",
    "T11n0310_004:0020b08_1": "此諸菩薩皆是一生補處，從異佛剎而來集會。",
    "T11n0310_004:0020b09_2": "爾時世尊，大眾圍遶供養恭敬而為說法。",
    "T11n0310_004:0020b10_3": "時彼眾中有一菩薩，名無邊莊嚴，從座而起偏袒右肩，右膝著地向佛合掌，而白佛言：「世尊！",
    "T11n0310_004:0020b12_4": "我有少疑今欲諮問，唯願如來哀愍聽許。」",
    "T11n0310_004:0020b13_5": "爾時佛告無邊莊嚴菩薩摩訶薩言：「善男子！",
    "T11n0310_004:0020b14_6": "如來、應、正等覺恣汝所問，當隨汝疑而為解說，令汝歡喜。」",
    "T11n0310_004:0020b16_7": "時無邊莊嚴菩薩摩訶薩白佛言：「世尊！",
    "T11n0310_004:0020b17_8": "我為趣求無邊智慧被精進甲。",
    "T11n0310_004:0020b17_9": "諸菩薩等求大方便善巧地者、趣無邊義智善巧者、決定大智初發起者、於菩提道已安住者，世尊！",
    "T11n0310_004:0020b20_0": "我為如是諸菩薩故請問如來，亦為利樂有情之類，心無等喻思惟諸法清淨智義甚深大智方便，簡擇得無量義善巧決定，為欲趣求大師子座、昇一切智師子之座，正初發起勇猛勤修獲不退轉，言詞善巧積集精進被甲冑者，為如是等諸菩薩故請問如來。",
    "T11n0310_004:0020b25_1": "世尊！",
    "T11n0310_004:0020b26_0": "若有菩薩，於諸有情願欲超昇到於彼岸，復有志求無礙無畏，住無畏中方便隨機演諸法義，善巧分別不增不減，又於諸法本性自性如實宣揚。",
    "T11n0310_004:0020b29_1": "世尊！",
    "T11n0310_004:0020b29_2": "復有趣入無等喻心、最勝之心及無上心，得自在故，為如是等請問如來。",
    "T11n0310_004:0020c02_3": "世尊！",
    "T11n0310_004:0020c02_4": "若諸有情求自然智及無師智，破無明殼超於天人，最為殊勝有希，利樂一切世間，當欲趣求大智無畏除自然智，欲示無邊知見善巧，將說無量決定之法，欲以光照世間天人。",
    "T11n0310_004:0020c06_5": "復有為諸眾生樂欲，開示無上無礙大智方便，欲行究竟清淨智見，求一切智善巧地者，我今為彼諸菩薩故欲問如來。",
    "T11n0310_004:0020c08_6": "世尊！",
    "T11n0310_004:0020c09_0": "若諸菩薩住是地已，速能圓滿成如來地，及能證得不可思議方便善巧波羅蜜多，以少功用成熟眾生。",
    "T11n0310_004:0020c11_1": "現前能得如是智慧，令諸眾生捨離惡法增長善法，示菩提道諸佛種性，及能安立無量眾生於阿耨多羅三藐三菩提皆不退轉。",
    "T11n0310_004:0020c14_2": "世尊！",
    "T11n0310_004:0020c14_3": "彼諸菩薩能開覺路，於佛法中令心歡喜，我為斯輩請問如來。",
    "T11n0310_004:0020c15_4": "世尊！",
    "T11n0310_004:0020c15_5": "此諸大眾皆悉已集，說微妙法今正是時。",
    "T11n0310_004:0020c16_6": "唯願如來開示演說如是法門，授諸菩薩，令得圓滿不思議願及一生補處所有善根。",
    "T11n0310_004:0020c18_7": "世尊！",
    "T11n0310_004:0020c18_8": "如是善巧陀羅尼門，如來隨時應當授與，使諸菩薩能持無量法門理趣善巧決定，及以言詞演說諸義，復有志樂當證菩提，安住無邊大神通業，成熟無量無數眾生，攝受如來善巧之智。",
    "T11n0310_004:0020c23_9": "惟願開示如是法門，當令眾生證菩提道。",
    "T11n0310_004:0020c24_10": "世尊往昔於長夜中已發弘誓，令無數眾生安住佛智及自然智。",
    "T11n0310_004:0020c25_11": "如是陀羅尼門應當演說，令諸菩薩成自善根，及以如來威加之力，持彼無上不思議願。",
    "T11n0310_004:0020c27_12": "世尊！",
    "T11n0310_004:0020c27_13": "如來、應、正等覺已證無量方便善巧，得不思議住無畏地，了諸眾生意樂差別，無量億劫蘊諸覺慧。",
    "T11n0310_004:0020c29_14": "世尊！",
    "T11n0310_004:0021a01_0": "此諸大眾瞻仰如來無時暫捨，於一切智智及諸法藏志求不怠、欲樂無厭，願聞如來決定之義。",
    "T11n0310_004:0021a03_1": "世尊安住一切智境，皆已知此諸菩薩願及發趣善巧成熟。",
    "T11n0310_004:0021a04_2": "世尊！",
    "T11n0310_004:0021a04_3": "是諸法門陀羅尼門圓滿句義，一切諸法決定善巧，如是法門如來應說，令諸菩薩未成熟者悉令成熟，已成熟者速得神通及一切智心解脫智見。",
    "T11n0310_004:0021a08_4": "世尊！",
    "T11n0310_004:0021a08_5": "若諸菩薩住不定地，是諸菩薩預聞法已，而得成就一切智境。",
    "T11n0310_004:0021a09_6": "世尊！",
    "T11n0310_004:0021a09_7": "我以此緣敢申巨問，惟願大慈威加守護攝諸菩薩說如是法。",
    "T11n0310_004:0021a11_8": "世尊！",
    "T11n0310_004:0021a11_9": "於後末世諍論起時，執著有情更相賊害，三毒增長壞亂正法，令諸菩薩於彼時中以大慈悲堪忍斯事，流布此法而無諍論。",
    "T11n0310_004:0021a14_10": "由順無諍則能攝受大慈大悲，及當積集諸善根力。",
    "T11n0310_004:0021a15_11": "世尊！",
    "T11n0310_004:0021a15_12": "我今敢緣斯義，請問如來無礙法門決定之義。",
    "T11n0310_004:0021a16_13": "「世尊！",
    "T11n0310_004:0021a16_14": "云何彼諸菩薩無量法門、法光明門及一切法方便發起？",
    "T11n0310_004:0021a17_15": "復願如來說不滅壞寂靜法門，兼演無邊微密法藏，具足成就念力無斷，降伏魔怨及諸異論，而不為彼之所摧伏。",
    "T11n0310_004:0021a20_16": "惟願如來演說正法，令諸眾生積集善根，亦令積集無邊善巧，於一切智智示現出生，隨念結集無量法要，得諸辯才清淨具足相續不亂無等句義，欲令證得無量法門及陀羅尼真實方便。",
    "T11n0310_004:0021a24_17": "又令眾生發起意樂，為說先後兩際加行，示見去來現在諸法，於因自在、法無所住。",
    "T11n0310_004:0021a26_18": "願諸菩薩了知十方如來本事，以神通無畏遍諸佛剎，授彼眾生清淨法眼，亦為開示不思議法，成熟佛智方便善巧。",
    "T11n0310_004:0021a29_19": "我緣斯義敢有所請。",
    "T11n0310_004:0021a29_20": "惟願世尊說如來地廣大方便甚深之法，為一切智，攝諸善巧無量不思議法理趣，令彼菩薩願及方便善巧圓滿。",
    "T11n0310_004:0021b03_21": "此諸菩薩預聞法已，悉皆獲證大法光明，成就菩提殊勝善巧，及彼弘誓悉令圓滿。」",
    "T11n0310_004:0021b06_0": "爾時佛告無邊莊嚴菩薩摩訶薩言：「善哉善哉！",
    "T11n0310_004:0021b07_1": "無邊莊嚴！",
    "T11n0310_004:0021b07_2": "汝今為諸菩薩住清淨願方便善巧，亦為哀愍諸眾生故，以決定慧善問如來，汝之功德無有限量。",
    "T11n0310_004:0021b09_3": "諦聽諦聽，如實思惟，我今為汝分別解說，令諸菩薩於佛智境出生無量種種功德。」",
    "T11n0310_004:0021b11_4": "無邊莊嚴菩薩言：「唯然世尊！",
    "T11n0310_004:0021b12_0": "我等樂聞。」",
    "T11n0310_004:0021b12_1": "爾時佛告無邊莊嚴：「若諸菩薩為求無邊善巧願者，應知諸佛祕密語言，受持思惟如理觀察。",
    "T11n0310_004:0021b14_2": "云何觀察？",
    "T11n0310_004:0021b14_3": "無邊莊嚴！",
    "T11n0310_004:0021b14_4": "如來之智攝諸善巧，有所宣說無不清淨，是諸菩薩應當進修此之法要。",
    "T11n0310_004:0021b16_5": "諸佛所說皆是平等，安住大悲普於群生，決定成熟諸有情類。",
    "T11n0310_004:0021b17_6": "或於下乘志希解脫，於聲聞道有於真實最勝涅槃，弘誓圓滿成一切智。",
    "T11n0310_004:0021b19_7": "我今安住無上解脫，遠離餘乘下劣之法，善入諸佛祕密語言，及說如來無比詞句廣大清淨攝受諸法，令諸有情隨彼根性解脫成熟。",
    "T11n0310_004:0021b22_8": "然於是法皆悉平等，不增不減無缺無漏，乃至無色及無等色，無邊無際自性清淨。",
    "T11n0310_004:0021b24_9": "諸佛世尊之所演說，自性本性如實了知，而無有法了不了者。",
    "T11n0310_004:0021b25_10": "何以故？",
    "T11n0310_004:0021b26_11": "一切諸法皆是如來假名說故。",
    "T11n0310_004:0021b26_12": "若彼諸法由假名者，是則不可以法施設亦無示現。",
    "T11n0310_004:0021b27_13": "無示現故，如來所說皆真勝義，隨法同入一切諸法，於一切法不住分別亦非不住。",
    "T11n0310_004:0021b29_14": "以分別法及無分別，如實平等證一切法無有差別。",
    "T11n0310_004:0021c01_15": "法無有生，如是生法無所有故；法無有法，生妄分別遍計度故；法無有起，不自在故；法無觀待，捨圓滿故；法無作用，無去來故；法無自性，超過一切自性法故；法本平等無有差別，無戲論故。",
    "T11n0310_004:0021c06_16": "隨所作法起殊勝願無不成就，而於其中無有作者，乃至無有少法所得，皆歸於空。",
    "T11n0310_004:0021c08_0": "是故如來說一切法如幻如夢、無有高下。",
    "T11n0310_004:0021c08_1": "我當以此清淨弘誓攝眾生時，實無少法而可著者。",
    "T11n0310_004:0021c10_2": "無邊莊嚴！",
    "T11n0310_004:0021c10_3": "此是諸菩薩等法光明門。",
    "T11n0310_004:0021c10_4": "由斯門故，於殊勝願而得增長，如日出現光明普照。",
    "T11n0310_004:0021c12_5": "如是善男子等於此法門能信解者，與諸眾生作法光明。",
    "T11n0310_004:0021c13_6": "「無邊莊嚴！",
    "T11n0310_004:0021c13_7": "若諸菩薩內正思惟、外無散亂，安住能斷諸障礙者，隨念菩薩普光三昧，及能信解甚深法者，應當觀察此諸法門。",
    "T11n0310_004:0021c16_8": "一切諸法如來悉知，以緣起門開示宣說。",
    "T11n0310_004:0021c17_9": "如是緣起虛妄不實，自性本性皆悉空寂，是緣起性亦非真實。",
    "T11n0310_004:0021c18_10": "能令眾生雜染清淨，於十方求皆不可得，無所得故無有攝受，無攝受故於我所說尚應捨離何況非法。",
    "T11n0310_004:0021c20_11": "所言捨離，彼亦非有，亦無所取、無有功用，本性清淨。",
    "T11n0310_004:0021c22_12": "一切諸法無有分別，了知分別如實性故。",
    "T11n0310_004:0021c23_0": "一切諸法無有所住亦不可見，無異性故。",
    "T11n0310_004:0021c23_1": "是故諸法無住無依，但以名字施設而有，彼皆空寂無有自性、無住而住。",
    "T11n0310_004:0021c25_2": "是故諸法無有住處，處無有故、盡故、滅故及變易故，如來但以異名宣說。",
    "T11n0310_004:0021c27_3": "如是密意應當了知，不應執著善與不善。",
    "T11n0310_004:0021c28_4": "若執善法，彼不善法亦當執著。",
    "T11n0310_004:0021c28_5": "由執如是不善法故，生諸苦惱，佛以異名於此示說為苦聖諦。",
    "T11n0310_004:0022a01_6": "由不執著善不善故，彼諸愛滅，如來於此善法所斷，異名示說為集聖諦。",
    "T11n0310_004:0022a03_0": "第二聖諦能了知故，滅故、盡故、無憶想故，厭離觀察無所有故，無喜想受無分別故，如來於此異名言說為苦滅諦。",
    "T11n0310_004:0022a05_1": "了知第三滅聖諦故，是所求道如實悟入一切法地，超過一切憶想分別戲論之境，八支相應修習正見乃至正定，苦滅趣道聖諦了知，佛以異名於此宣說為第四諦。",
    "T11n0310_004:0022a09_2": "諸佛世尊於此施設，知苦、斷集、證滅、修道；苦、集、苦滅及滅趣道。",
    "T11n0310_004:0022a10_3": "此苦無有，以世俗故假名施設。",
    "T11n0310_004:0022a11_4": "是無明等，一切皆是無智攀緣。",
    "T11n0310_004:0022a12_5": "何以故？",
    "T11n0310_004:0022a12_6": "於彼無智亦無有少攀緣可取，無有所證、無有光明，不可了知亦不可得，而於其中當有何物？",
    "T11n0310_004:0022a14_7": "一切皆是虛妄壞法，無有堅實。",
    "T11n0310_004:0022a15_8": "於中若以實物施設，彼即於常應有執著。",
    "T11n0310_004:0022a16_9": "若以無分別執著，彼即於斷應有執著。",
    "T11n0310_004:0022a17_10": "是故於苦不應分別，以智慧故應當了知，無智自性即苦自性，由與無明共相應故，無明亦不與物相應或不相應，彼亦無有。",
    "T11n0310_004:0022a19_11": "由彼不相應故，是故無明非分別非不分別，不作不壞亦無作者。",
    "T11n0310_004:0022a21_12": "施設作者不可得故，無邊莊嚴！",
    "T11n0310_004:0022a22_13": "此是諸菩薩了知悟入無明自性順明法門。",
    "T11n0310_004:0022a23_14": "由是門故，能捨一切無明黑闇，現前證得隨順明法，於菩提分能善修習，於諸聖諦能善了知。",
    "T11n0310_004:0022a25_15": "是諸菩薩於此法門能得清淨，所謂由不生故苦得清淨，不攀緣故集得清淨，由滅盡故滅得清淨，由修習故道得清淨，信平等故道即平等。",
    "T11n0310_004:0022a28_16": "如是諸法異名差別，應當解了。",
    "T11n0310_004:0022a29_17": "了已應斷應證應修。",
    "T11n0310_004:0022a29_18": "於如來言若能解了，彼即遍知、彼即隨斷、彼即作證、彼即修習。",
    "T11n0310_004:0022b01_19": "是故聖者如是知已，於一切法不取不捨，便得安住四諦法門。",
    "T11n0310_004:0022b03_20": "「無邊莊嚴！",
    "T11n0310_004:0022b03_21": "一切諸法無有分別，亦不增長亦不積集。",
    "T11n0310_004:0022b04_22": "聖者如實善了知故，不起分別、不行戲論，能如實見不毀不著。",
    "T11n0310_004:0022b05_23": "由道斷故，於諸善法不起分別亦無戲論，況不善法。",
    "T11n0310_004:0022b07_24": "由無分別共相應故，亦復不住法非法斷。",
    "T11n0310_004:0022b08_0": "若遍知斷，即無法結及非法結。",
    "T11n0310_004:0022b08_1": "彼能了知結法虛妄，此虛妄法空無所有，此是彼等所入諦門。",
    "T11n0310_004:0022b10_2": "由是門故不愛不恚，證捨圓滿能斷諸結，安住正道到於彼岸，證法自性而無入出。",
    "T11n0310_004:0022b12_0": "「無邊莊嚴！",
    "T11n0310_004:0022b12_1": "汝今當觀一切諸法本性皆空、自性寂靜、無有作者，諸法非實與結相應、非不相應。",
    "T11n0310_004:0022b14_2": "於彼無性法中不應執著，亦復不應離性非性而起分別。",
    "T11n0310_004:0022b15_3": "既能了知因緣清淨，不應戲論。",
    "T11n0310_004:0022b16_4": "諸有一切因緣生法，彼緣性空究竟清淨，如是因緣非互相應。",
    "T11n0310_004:0022b17_5": "諸法展轉無有所作、無有所行、無有事業，如是思惟一切諸法互相空故，無有自性、無依無住。",
    "T11n0310_004:0022b19_6": "無邊莊嚴！",
    "T11n0310_004:0022b19_7": "汝於此中應當悟入，則能增長不可損壞普遍光明清淨法門。",
    "T11n0310_004:0022b21_8": "由攝受故當得清淨，無戲論故當作光明超過結使，無所著故當得出離。",
    "T11n0310_004:0022b22_9": "「無邊莊嚴！",
    "T11n0310_004:0022b23_10": "一切諸法唯有名相開示宣說。",
    "T11n0310_004:0022b23_11": "何謂名相？",
    "T11n0310_004:0022b24_12": "相謂四大所造諸色，名謂一切非色之蘊。",
    "T11n0310_004:0022b25_13": "如是名相，一切皆悉虛妄不實，以顛倒故而有執著，或色是我、色是我所，相分別故有名示說。",
    "T11n0310_004:0022b27_14": "如是名色二俱不實，一切皆是虛妄壞法、如幻如夢。",
    "T11n0310_004:0022b28_15": "色體不堅如夢所見，乃至四蘊亦非真實，但以世俗文字施設。",
    "T11n0310_004:0022b29_16": "如是知時不見有苦，由實諦故無有攀緣，無攀緣故心無所有，無所有故何有與彼攀緣相應？",
    "T11n0310_004:0022c02_17": "由此而能於涅槃界得超過想及所知滅。",
    "T11n0310_004:0022c03_18": "「無邊莊嚴！",
    "T11n0310_004:0022c04_19": "三界由想、作意所生，是故說言三界虛妄，想及作意亦非真實。",
    "T11n0310_004:0022c05_20": "彼所有想即色執著，所有作意皆與受想行識相應。",
    "T11n0310_004:0022c06_21": "諸法本性亦無相應非不相應，乃至非想亦非作意，想及作意本性皆空。",
    "T11n0310_004:0022c08_22": "所有言說亦皆虛妄，但假施設令性寂靜。",
    "T11n0310_004:0022c09_23": "無邊莊嚴！",
    "T11n0310_004:0022c09_24": "諸法本性以假名故，如是所說亦皆平等。",
    "T11n0310_004:0022c10_25": "無邊莊嚴！",
    "T11n0310_004:0022c10_26": "於此法中證於實諦，諸菩薩等應當了知，謂諸如來一切結使皆捨離故，凡所演說終不唐捐。",
    "T11n0310_004:0022c12_27": "汝等於此應善思惟無令執著，於一切法勿生分別，離諸戲論，了一切法無有自性，而於眾生起慈悲想，思惟悟入如是法門，為利一切開示演說。",
    "T11n0310_004:0022c16_28": "云何法門？",
    "T11n0310_004:0022c16_29": "謂了無明諸有為法、悟智見等諸無為法，應遍清淨證入一切有為無為，無戲論智，非數入數、非數住數。",
    "T11n0310_004:0022c18_30": "隨順如是非數法故，證入無為清淨法門，獲得遍持光明智慧，攝受諸法令不失壞，能以覺慧方便善巧，廣為眾生演說諸法。",
    "T11n0310_004:0022c21_31": "無邊莊嚴！",
    "T11n0310_004:0022c21_32": "此是諸菩薩等入陀羅尼門。",
    "T11n0310_004:0022c22_33": "由是門故，出生廣大差別覺慧，及能發起演諸法義善巧之智。",
    "T11n0310_004:0022c23_34": "「無邊莊嚴！",
    "T11n0310_004:0022c24_35": "此中何者是彼陀羅尼門？",
    "T11n0310_004:0022c24_36": "由是菩薩於諸法中能得總持方便善巧。",
    "T11n0310_004:0022c25_37": "無邊莊嚴！",
    "T11n0310_004:0022c25_38": "此中菩薩住遍清淨善巧之智行於辯才，由義覺慧觀察諸法本性自性。",
    "T11n0310_004:0022c27_39": "然一切法自性無住，無名無相無所建立，無邊建立不可宣示，但以世俗言詞演說。",
    "T11n0310_004:0022c29_40": "所有諸法本性自性皆不可說，無來無去無有文字，文字清淨無有功用。",
    "T11n0310_004:0023a02_41": "何以故？",
    "T11n0310_004:0023a02_42": "諸法本性等虛空故。",
    "T11n0310_004:0023a02_43": "一切諸法亦復如是，無作無起無相清淨，以虛空開示演說，此則諸法無門之門。",
    "T11n0310_004:0023a04_44": "門清淨故，究竟無染亦不隨染。",
    "T11n0310_004:0023a05_45": "何以故？",
    "T11n0310_004:0023a05_46": "諸法究竟不生不起，所有自性亦不生起。",
    "T11n0310_004:0023a06_47": "是故當知，三世所說一切諸法自性無性，亦不應執諸法無性，此是諸菩薩無所執著陀羅尼門。",
    "T11n0310_004:0023a08_48": "為諸菩薩門清淨故，如是開示說一切法。",
    "T11n0310_004:0023a09_49": "有形相者，所說形相即非形相，不作不壞不愛不恚。",
    "T11n0310_004:0023a10_50": "是故當知，形相門者則為非門。",
    "T11n0310_004:0023a11_51": "門清淨故，由是能得入無形相清淨法門。",
    "T11n0310_004:0023a12_52": "為欲了知此形相門無所有故，不以有義如是宣說，無所作故入無形相。",
    "T11n0310_004:0023a14_0": "無邊莊嚴！",
    "T11n0310_004:0023a14_1": "如是所說無形相門，為陀羅尼清淨故轉。",
    "T11n0310_004:0023a15_2": "「無邊莊嚴！",
    "T11n0310_004:0023a15_3": "所言門者猶如虛空。",
    "T11n0310_004:0023a15_4": "一切諸法依於虛空而有生滅，彼生滅者性皆平等，作是觀時無有生滅無所攝受，於一切法應如是知。",
    "T11n0310_004:0023a18_5": "一切諸法亦非攝受非不攝受，非等非不等，乃至無有少法而可得者。",
    "T11n0310_004:0023a19_6": "由是能了此形相門，為得無相門清淨故開示演說。",
    "T11n0310_004:0023a21_0": "無邊莊嚴！",
    "T11n0310_004:0023a21_1": "言無相者，所謂無身及身施設，無名無句亦無示現。",
    "T11n0310_004:0023a22_2": "於此教義應當了知，彼無形相與虛空等。",
    "T11n0310_004:0023a23_3": "言虛空者，亦無虛空及空示說。",
    "T11n0310_004:0023a24_4": "此是無明隨順明智力聚法門。",
    "T11n0310_004:0023a24_5": "菩薩能證陀羅尼門理趣方便，由證入故無有諍論、無有忘失，隨入無斷祕密語言陀羅尼門。",
    "T11n0310_004:0023a26_6": "譬如有龍名無熱惱，降澍大雨流澍無斷。",
    "T11n0310_004:0023a27_7": "無邊莊嚴！",
    "T11n0310_004:0023a28_8": "所言陀羅尼者，是何句義？」",
    "T11n0310_004:0023a28_9": "無邊莊嚴菩薩摩訶薩白佛言世尊：「陀羅尼者，即是隨順諸法祕密方便假名，即是隨念遍持之業，即是說法語言之句。",
    "T11n0310_004:0023b02_10": "由智聚力，得入如是陀羅尼數。",
    "T11n0310_004:0023b03_11": "以善覺慧，應當受持無量無邊菩提之力。",
    "T11n0310_004:0023b04_12": "世尊！",
    "T11n0310_004:0023b04_13": "如我所解，此無邊智演說方便，為欲利益諸眾生故，開示流布令法不斷。",
    "T11n0310_004:0023b05_14": "世尊！",
    "T11n0310_004:0023b05_15": "此陀羅尼門，是大虛空、是大方廣，以是義故能廣宣說。",
    "T11n0310_004:0023b07_16": "由說平等能攝受故，名隨教法。",
    "T11n0310_004:0023b07_17": "善巧開示廣大流布，文字差別得圓滿故，通達辯才而得成就。",
    "T11n0310_004:0023b09_18": "由觀察義善巧說故，於義辯才而得圓滿。",
    "T11n0310_004:0023b10_19": "決定諸法善開示故，於法辯才而得圓滿。",
    "T11n0310_004:0023b11_20": "哀愍眾生以大慈悲而能攝受，由攝受故次第調伏令得清淨，無諸戲論而能演說平等捨法。",
    "T11n0310_004:0023b13_21": "世尊說此陀羅尼祕密方便法門品時，無量無邊善巧之義從佛口出。」",
    "T11n0310_004:0023b14_22": "爾時佛告無邊莊嚴菩薩摩訶薩：「所言門者，即是如來一切智智門之增語。",
    "T11n0310_004:0023b16_23": "於此門中，由語言故而得演說一切諸法。",
    "T11n0310_004:0023b17_24": "如來安住無邊清淨、究竟清淨自然智見，以無所住無所建立，流注廣大甚深之法。",
    "T11n0310_004:0023b19_25": "無邊莊嚴！",
    "T11n0310_004:0023b19_26": "如來嘗說一切諸法皆是佛法，以於諸法能善了知名為佛法。",
    "T11n0310_004:0023b21_27": "諸法本性與佛法等，是故諸法皆是佛法。",
    "T11n0310_004:0023b22_0": "由能了知法非法故，說能了知一切諸法。",
    "T11n0310_004:0023b22_1": "能了知者，即能了知陀羅尼門。",
    "T11n0310_004:0023b23_2": "此陀羅尼而能遍入一切諸法，所謂語言演說談論。",
    "T11n0310_004:0023b24_3": "一切語言演說談論，皆由文字表示宣說，是中文字，阿字為初、荷字為後。",
    "T11n0310_004:0023b26_4": "猶如入胎、受胎、持胎以母為先，又如種子長養以父為先，如蘊積集以生為先，次後建立餘分差別，六處諸根次第成熟。",
    "T11n0310_004:0023b29_5": "如是字母為先，一切文字差別和合。",
    "T11n0310_004:0023c01_6": "如是字母為先，光發長養。",
    "T11n0310_004:0023c01_7": "所謂阿字為先、荷字為後，諸餘文字在其中間，隨彼相應和合而轉，此即能入演說語言陀羅尼門。",
    "T11n0310_004:0023c03_8": "又當了知一切諸行皆悉壞滅，如彼文字書學成已尋當除滅。",
    "T11n0310_004:0023c05_9": "如是一切有支建立皆當壞滅，如彼諸行和合故生，彼不和合應知壞滅。",
    "T11n0310_004:0023c07_0": "如是二種相應和合，建立一切諸有愛結；亦由如是二種和合，建立一切有為諸法。",
    "T11n0310_004:0023c08_1": "如是觀察，漸次能淨無作法門，由此能入演說生滅陀羅尼門，令諸菩薩方便善巧速得圓滿。",
    "T11n0310_004:0023c11_0": "猶如字母阿字為初、荷字為後，如是作已，應以語言演說談論，善入一切祕密言詞。",
    "T11n0310_004:0023c12_1": "又應了知無障礙法開示宣說，無邊莊嚴！",
    "T11n0310_004:0023c13_2": "猶如字母阿字為初，乃至諸餘一切文字分別作已，作意相續入於書寫；荷字之後更無文字而可建立。",
    "T11n0310_004:0023c16_3": "由是二種作意，能生一切有為之行，彼二分別無有真實。",
    "T11n0310_004:0023c17_4": "以於真實無少文字，本性自性亦無分別及不分別，而於其中亦復無有少分所作。",
    "T11n0310_004:0023c19_5": "「無邊莊嚴！",
    "T11n0310_004:0023c19_6": "一切諸法以智所知，是智皆從文字建立而得生起。",
    "T11n0310_004:0023c20_7": "由是文字不成就故，彼智亦復無有形相可得。",
    "T11n0310_004:0023c21_8": "何以故？",
    "T11n0310_004:0023c21_9": "以於真實無有形相。",
    "T11n0310_004:0023c22_10": "由入如是無形相故，捨離一切所作事業。",
    "T11n0310_004:0023c23_11": "無所作故，捨離一切有為之事。",
    "T11n0310_004:0023c24_12": "無邊莊嚴！",
    "T11n0310_004:0023c24_13": "此是陀羅尼清淨善巧遍持法門。",
    "T11n0310_004:0023c25_14": "若諸菩薩於此學時，能起一切無癡事業，為諸眾生宣說正法，令不缺減、不住諸想覆蓋著心，及能遠離想及作意。",
    "T11n0310_004:0023c27_15": "以能趣入諸法覺慧，證無邊智理趣善巧。",
    "T11n0310_004:0023c28_16": "「無邊莊嚴！",
    "T11n0310_004:0023c28_17": "若諸菩薩遍取名已，了一切法唯有種種積集言說所起之名而無真實。",
    "T11n0310_004:0024a01_18": "如是知者，應當隨入陀羅尼門理趣善巧。",
    "T11n0310_004:0024a02_19": "云何應入陀羅尼門理趣善巧？",
    "T11n0310_004:0024a03_20": "知所有名而無住處，不住諸法內外中邊，於一切處都不可得，但依積集種種言說而假施設，於施設名如實隨覺是如實句，以此實句應當了知一切諸法無名無說。",
    "T11n0310_004:0024a06_21": "此是諸佛力無畏地。",
    "T11n0310_004:0024a07_22": "於所有法，應以此門開示演說。",
    "T11n0310_004:0024a08_23": "如來所說一切諸法非一性、非異性，諸法無有一異性故。",
    "T11n0310_004:0024a09_24": "此一切法非生非有，如是宣示諸法亦空。",
    "T11n0310_004:0024a10_25": "法若空者彼即無相，若無相者即無願求。",
    "T11n0310_004:0024a11_26": "若法是空無相無願，則不可知、不可遍知，不應說彼若有若無。",
    "T11n0310_004:0024a12_27": "言有無者但是言說，不應於中而生執著。",
    "T11n0310_004:0024a13_28": "何以故？",
    "T11n0310_004:0024a13_29": "如來常說，若不執著一切法者是真勝義；若有著者，由是著故於彼彼法隨生執著。",
    "T11n0310_004:0024a15_30": "如是執著一切皆空，是敗壞法，但唯虛妄戲論分別。",
    "T11n0310_004:0024a16_31": "無邊莊嚴！",
    "T11n0310_004:0024a17_32": "汝應當觀演說諸法，而於彼法實無示說。",
    "T11n0310_004:0024a18_33": "豈於此中有能說者而為他說？",
    "T11n0310_004:0024a18_34": "無邊莊嚴！",
    "T11n0310_004:0024a19_0": "此清淨法，從諸如來之所演出，能了知者甚為希有。",
    "T11n0310_004:0024a20_1": "「無邊莊嚴！",
    "T11n0310_004:0024a20_2": "汝等今於我前聞如是法，能善了知住清淨信，能生勝解雖復眾多，而於後世希有眾生於此法中能遍了知，唯除今時親於我所發弘誓言：『願於來世利益安樂諸眾生故，而當受持如來法教。』",
    "T11n0310_004:0024a24_3": "若曾往昔於如來所，承事供養深生信解，愛樂希求於甚深法理趣善巧願聽聞者，此諸菩薩當能獲得陀羅尼法。",
    "T11n0310_004:0024a27_4": "無邊莊嚴！",
    "T11n0310_004:0024a27_5": "由於往昔供養如來，復得值遇無量諸佛承事供養，於甚深法因緣理趣深信解者、善求於法多勝解者、趣行深廣求大乘者；聲聞乘人厭離三界，於甚深法勤修行者，此諸人等未曾聽聞此甚深法。",
    "T11n0310_004:0024b03_6": "無邊莊嚴！",
    "T11n0310_004:0024b03_7": "如來為欲利益安樂此諸有情，令證甚深廣大無量難見難解種智覺故，而復宣說甚深之法。",
    "T11n0310_004:0024b05_8": "此非愚夫無聞執著不求法者之所行地；有如理修行善根具足，於微少過生大怖畏，於諸怖畏而求解脫，是此等類之所依處。",
    "T11n0310_004:0024b08_9": "「無邊莊嚴！",
    "T11n0310_004:0024b08_10": "如來今為汝等天人世間常演說法不生勞倦，由佛往昔行菩薩道時，於無量億劫精勤修學此甚深法，既修學已方便迴向：『云何為諸有情當轉無上微妙法輪，及為有情而得示現無上大智，令一切智智種性不斷？』",
    "T11n0310_004:0024b13_11": "無邊莊嚴！",
    "T11n0310_004:0024b13_12": "此由如來往昔願力，為令一切種性不斷，及威加此陀羅尼句，開示演說此甚深法廣令流布，使諸有情於佛法中當能悟入，令一切智種性不斷，光闡弘宣此諸法教。",
    "T11n0310_004:0024b17_13": "無邊莊嚴！",
    "T11n0310_004:0024b17_14": "汝等今欲隨學如來，有諸眾生希求法者，開示演說勿生勞倦。",
    "T11n0310_004:0024b19_15": "「無邊莊嚴！",
    "T11n0310_004:0024b19_16": "諸菩薩等如所聞法，於大眾中當廣開演所有法行，由是當得近於佛智，能速證獲陀羅尼門。",
    "T11n0310_004:0024b21_17": "由證陀羅尼故，以少功力而能受持光明照耀清淨法門。",
    "T11n0310_004:0024b22_18": "無邊莊嚴！",
    "T11n0310_004:0024b22_19": "一切諸法本性清淨，若法本性非彼相應非不相應，非和合住非不和合，於諸法中而無有法，若無有者則無有處而可示說，唯除因盡，因盡故即離，離故即滅。",
    "T11n0310_004:0024b26_20": "我為有情了知故，說一切諸法本性自性。",
    "T11n0310_004:0024b27_21": "於彼無因即無因盡，無因盡故無離無滅。",
    "T11n0310_004:0024b28_22": "無邊莊嚴！",
    "T11n0310_004:0024b28_23": "汝觀如來之所說法如是清淨，若有以法觀如來者，彼於如來見不清淨。",
    "T11n0310_004:0024c01_24": "何以故？",
    "T11n0310_004:0024c01_25": "如來非法亦非非法。",
    "T11n0310_004:0024c01_26": "如來尚不安住少法，何況非法。",
    "T11n0310_004:0024c02_27": "若住非法，無有是處。",
    "T11n0310_004:0024c03_28": "如來超過諸表示法不可宣說，一切語言皆清淨故。",
    "T11n0310_004:0024c04_29": "是故如來最極甚深廣大無量。",
    "T11n0310_004:0024c05_0": "「無邊莊嚴！",
    "T11n0310_004:0024c05_1": "如是如來非色表示，非受想行識之所表示。",
    "T11n0310_004:0024c06_2": "如來亦非色盡解脫，非受想行識盡解脫。",
    "T11n0310_004:0024c07_3": "由是如來絕諸表示，與色等法非共相應非不相應，而於一切有為無為能遍解脫，不起分別無有戲論。",
    "T11n0310_004:0024c09_4": "如來不與色取相應，亦復不與受想行識諸取相應，永斷一切取蘊根本，而亦遠離諸法根本。",
    "T11n0310_004:0024c11_5": "謂無戲論，不入不出超度瀑流，不住無上諸佛智境亦非不住。",
    "T11n0310_004:0024c13_0": "應說如來不住少法、不取不捨。",
    "T11n0310_004:0024c13_1": "如說如來，說法亦爾。",
    "T11n0310_004:0024c14_2": "如來不相應故，如來之法亦不相應。",
    "T11n0310_004:0024c15_0": "如如來法，諸法亦爾。",
    "T11n0310_004:0024c15_1": "依如實理，諸法皆如，是故世尊說一切法悉是真如，一切法如與佛真如無二無別、非一非異。",
    "T11n0310_004:0024c17_2": "如來安住無分別法，非遍計故。",
    "T11n0310_004:0024c18_3": "無邊莊嚴！",
    "T11n0310_004:0024c18_4": "如來說法，終不超過一切諸法。",
    "T11n0310_004:0024c19_5": "何以故？",
    "T11n0310_004:0024c19_6": "無有少法可超過故。",
    "T11n0310_004:0024c19_7": "無邊莊嚴！",
    "T11n0310_004:0024c20_8": "如來於彼某時證得無上正等菩提，然於彼時實無有法而可得者，以一切法及諸隨法不可得故，不起分別亦復不起法與非法及作意想，於彼本性清淨法性而不安住亦不建立。",
    "T11n0310_004:0024c24_9": "如是了知簡擇法時，亦無了知及簡擇者。",
    "T11n0310_004:0024c25_10": "無邊莊嚴！",
    "T11n0310_004:0024c25_11": "此所演說第一義句，即是如來非句之句，句清淨故。",
    "T11n0310_004:0024c26_12": "以是義故，諸菩薩等得一切句清淨之智，由是能入無邊理趣陀羅尼門，亦無少法而可證入，不來不去。",
    "T11n0310_004:0024c28_13": "「無邊莊嚴！",
    "T11n0310_004:0024c29_14": "所言句者，無句可得，非句句故，於一切句應如是知。",
    "T11n0310_004:0024c30_15": "如是諸句是厭離句，若厭離句是虛妄句，若虛妄句即厭離句。",
    "T11n0310_004:0025a01_16": "彼一切句是滅盡句，若滅盡句即真如句，若真如句即究竟句，若究竟句是盡離滅句，若盡離滅句即涅槃句。",
    "T11n0310_004:0025a04_17": "若涅槃句即非世俗，無句施設亦無示說。",
    "T11n0310_004:0025a05_18": "無邊莊嚴！",
    "T11n0310_004:0025a05_19": "言一句者，於一切善不善法中平等趣入。",
    "T11n0310_004:0025a06_20": "云何一句？",
    "T11n0310_004:0025a06_21": "所謂離句。",
    "T11n0310_004:0025a06_22": "於厭離中無有少句，是一切句猶如厭離句。",
    "T11n0310_004:0025a07_23": "亦非句，句清淨故。",
    "T11n0310_004:0025a08_24": "若句清淨即涅槃清淨，若涅槃清淨即句清淨。",
    "T11n0310_004:0025a09_25": "如是諸句皆不可說。",
    "T11n0310_004:0025a09_26": "若以語言宣示句者，而彼諸言於十方界求不可得，誰為誰說？",
    "T11n0310_004:0025a11_27": "故諸言說一切皆空。",
    "T11n0310_004:0025a11_28": "彼若空者即無有義，不應於中戲論分別。",
    "T11n0310_004:0025a12_29": "出生如是諸句義者，一切皆是無分別句、無戲論句。",
    "T11n0310_004:0025a13_30": "是故修觀行者，尋求觀察一切句時，當知皆為離滅涅槃。",
    "T11n0310_004:0025a15_31": "如是諸句不異涅槃亦不可說，然非不異。",
    "T11n0310_004:0025a16_0": "由言說句皆虛妄故為清淨句，宣說善巧表示諸句非實表示，若非表示非不表示則處中道。",
    "T11n0310_004:0025a18_1": "若處中道則無分別，以於此中分別斷故。",
    "T11n0310_004:0025a19_2": "於此法性平等入時，而無有處行少惡行，無所得故。",
    "T11n0310_004:0025a20_3": "如是不行，亦不遍行不等近行，若如是行，諸佛說為菩薩乘者無有少法而可行時，彼行菩薩地安住無上清淨陀羅尼故。",
    "T11n0310_004:0025a23_0": "「無邊莊嚴！",
    "T11n0310_004:0025a23_1": "我今當說陀羅尼句。",
    "T11n0310_004:0025a23_2": "由是句故，令諸菩薩得陀羅尼，而能開示無邊法藏。",
    "T11n0310_004:0025a24_3": "應說此等住無諍地，以能摧破諸他論故、極寂靜故、廣演法故。",
    "T11n0310_004:0025a26_4": "此中何者是彼法門陀羅尼句？",
    "T11n0310_004:0025a27_0": "「哆姪他若曳(一)　微若曳(二)　隖計(三)　烏迦(上)筏底(丁以反)(四)　阿(引)[口*路]計(五)　阿(引)[口*路]迦(上)筏底(丁以反)(六)　鉢囉(二合上)陛(七)　鉢囉(二合上)婆(上)筏底(丁以反)(八)　娜唎設儜(九)　儞(尼頂反)那唎設曇筏底(十)　遏替(十一)　遏他筏底(十二)　戍闥儜(十三)　鞞戍闥儜(十四)　鉢唎戍闥儜(十五)　吃唎(二合)耶(十六)(上聲)　吃唎(二合)耶筏底(十七)　嗢哆囉尼(十八)(上聲)　珊哆囉尼(十九)(上聲)　摩訶毘社曳(二十)　麼訶毘社耶筏底(丁以反)(二十一)　阿怒珊地(上)(二十二)　阿鉢囉(上、二合)底(丁以反)珊地(上)(二十三)　庾伽(上)磨[阿-可+欠][木*奈]陀(上)(二十四)　悉地(二十五)　悉馱遏挮(二合)(二十六)　悉陀(上)遏他(上)筏底(丁以反)(二十七)　麼底(丁以反)(二十八)　麼底(丁以反)鉢囉(二鞞合)(二十九)　嗢哆唎(三十)　嗢哆囉筏底(丁以反)(三十一)　弭磨唎(三十二)　彌磨囉怒散地(三十三)　薩嚟(三十四)　薩囉筏底(三十五)　薩囉(引)怒伽底(三十六)　娑冥(上)(三十七)　娑麼[口*藍]婆(上)弭伽底(三十八)　羯底(丁以反)(三十九)　阿儞伽底(四十)　阿鉢囉(上、二合)底(丁以反)儞筏底(四十一)　彌勢曬(四十二)　彌勢曬筏底(四十三)　阿(上)磨醯儞(四十四)　儞磨醯儞(四十五)　鉢囉(二合)磨醯儞(四十六)　鄔(引)荷鄔哆囉嚀(四十七)　麼囉鉢娜曳(四十八)　阿(上)勢鎩(去)(四十九)　阿怒跛勢鎩(五十)　阿怒伽迷(五十一)　阿鉢囉(二合)底伽迷(五十二)　阿伽(上聲、呼)帝(五十三)　阿娜伽(上聲、呼)　底(五十四)　伽底弭戍馱儞(五十五)　鉢唎戍第(五十六)　薑(去)竭差(初假反)(二合)掣(尺曳反)娜儞夜帝(五十七)　麼底(丁以反)鉢囉(二合)避帝(五十八)　麼底毘戍馱儞(五十九)　三縵多(引)怒羯帝(六十)　三縵多鉢唎縛(房可反)嚟(六十一)　三縵多毘戍馱(六十二)　儞阿怒跛仡囉(二合)呬(六十三)　阿儞仡囉(二合)呬帝(六十四)　呬那(引)囉梯(二合)(六十五)　阿囉他(二合)毘戍地鉢囉冥(六十六)　奚都儞地珊寧鉢囉(二合)避底(六十七)　鉢囉(二合)避多筏底(丁以反)(六十八)　毘儞設者(二合)曳(六十九)　避儞設者(二合)耶(引)怒羯帝(七十)　阿難多囉挮(七十一)　阿難多苾仡囉(二合)奚(七十二)　麼社毘戍地(七十三)　阿怒竭囉奚(七十四)　鉢囉(二合)竭囉荷毘戍馱儞(七十五)　阿地耶(二合、引)多麼(二合)毘竭帝(七十六)　麼呬囉馱(二合)毘戍馱儞(七十七)　苾地耶(二合、引)怒竭底(丁以反)(七十八)　苾地耶(二合、引)怒散地(七十九)　鉢唎戍馱儞(八十)「無邊莊嚴！",
    "T11n0310_004:0025c03_1": "此是陀羅尼標釋之句。",
    "T11n0310_004:0025c03_2": "諸菩薩等由是句故，而能隨念無量如來所有法藏，亦能為諸有情開示演說住無諍地，復能隨入一切義句理趣善巧，善能了知無量廣大差別智覺，隨其所願皆得圓滿。」",
    "T11n0310_004:0025c08_0": "大寶積經卷第四"
}