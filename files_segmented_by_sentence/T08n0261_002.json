{
    "T08n0261_002:0870a02_0": "大乘理趣六波羅蜜多經卷第二",
    "T08n0261_002:0870a04_0": "罽賓國三藏般若奉　詔譯",
    "T08n0261_002:0870a05_0": "陀羅尼護持國界品第二",
    "T08n0261_002:0870a06_0": "爾時世尊欲說甚深理趣決定了義菩薩摩訶薩六波羅蜜多時，即於東方有大光明，金色晃耀照王舍大城迦蘭多竹林精舍，乃至三千大千世界皆作金色。",
    "T08n0261_002:0870a09_1": "而此世界所有諸天——護世四王、釋提桓因，乃至他化自在天王、大梵天王——及日月星辰末尼燈燭，所有光明皆不能及，除佛世尊及彼灌頂受職菩薩二種光已，餘一切光皆悉映弊無復顯現。",
    "T08n0261_002:0870a13_2": "又此三千大千世界日月威光所不照處，如是日月有大威德、有大光明，不能照彼幽瞑眾生。",
    "T08n0261_002:0870a15_3": "由佛光明，令彼有情各得相見。",
    "T08n0261_002:0870a16_4": "此諸世界所有宮殿、屋舍、牆壁、山林、草木、種種諸物，亦不能障如是光明。",
    "T08n0261_002:0870a18_5": "所有諸山——香山、寶山、黑山、雪山及妙高山、鐵圍山、大鐵圍山、目真隣陀山、摩訶目真隣陀山，如是等山——遇斯光已，影透內外無所障礙。",
    "T08n0261_002:0870a21_6": "下至阿鼻地獄，上至非想非非想天，悉亦蒙光靡不照耀。",
    "T08n0261_002:0870a22_7": "如是三千大千世界所有諸光，合成一光而無二相。",
    "T08n0261_002:0870a23_8": "其中眾生遇斯光者，罪垢煩惱皆得銷除，身心安樂各作是念：「我等蒙光得是安樂。」",
    "T08n0261_002:0870a25_9": "爾時會中忽然而有六十俱胝七寶蓮華，猶如車輪，從地涌出，香氣芬馥，其色美妙，種種雜色令人樂見。",
    "T08n0261_002:0870a28_0": "其一一華，復有無量無邊百千萬葉。",
    "T08n0261_002:0870a28_1": "其眾會上虛空之中，自然而有微妙寶蓋、珠網交絡遍覆大眾，如迦遮隣底迦柔軟妙服觸之悅意。",
    "T08n0261_002:0870b02_2": "其蓮華中所出香氣，周遍三千大千世界，諸世界中所有天香、龍神等香及餘草木種種諸香，此香及處無復香氣。",
    "T08n0261_002:0870b04_3": "又此三千大千世界，種種有情蒙香所熏，喜不自勝，皆悉發心，煩惱罪垢一切消滅。",
    "T08n0261_002:0870b06_4": "爾時，阿難陀見是光明希有之相，奇特殊妙得未曾有，即從座起整理衣服，偏袒右肩長跪合掌而白佛言：「世尊！",
    "T08n0261_002:0870b09_5": "以何因緣現此光明奇特之相？",
    "T08n0261_002:0870b09_6": "此之光明及寶花香，昔未聞見，從何所來而現斯瑞？",
    "T08n0261_002:0870b11_0": "唯願世尊分別解說，令此眾會咸悉聞知。」",
    "T08n0261_002:0870b11_1": "爾時世尊告阿難陀：「汝今當知，從此東方有世界名曰不眴，彼有菩薩摩訶薩名無盡藏，與六十俱胝大菩薩眾恭敬圍遶，發意欲來，故現斯瑞。」",
    "T08n0261_002:0870b15_2": "爾時世尊說是語時而此大地六種震動彼無盡藏菩薩放大光明、現大神變，威德自在雨妙香花，無量諸天以種種音樂迎彼菩薩而為供養。",
    "T08n0261_002:0870b18_3": "彼無盡藏菩薩與六十俱胝菩薩摩訶薩眾，而來至此迦蘭多迦竹林精舍，住虛空中高七多羅樹，皆悉恭敬合掌向佛，異口同音聲遍三千大千世界，讚歎如來無量功德，以微妙音而說頌曰：「大哉大悟無染著，　　無礙妙智清淨眼，　斷除三毒無明習，　　我禮無等大悲尊！",
    "T08n0261_002:0870b25_0": "　遠離怖畏諸疑網，　　十力辯才無所畏，　異道邪徒皆戰慄，　　自在猶如師子王。",
    "T08n0261_002:0870b27_0": "　如來慧日大光明，　　普照十方無罣礙，　無明闇障惑已盡，　　如日舒光照世間，　無恃無依苦厄者，　　生老病死久漂流，　真實悲愍大慈尊，　　能拔輪迴苦海難。",
    "T08n0261_002:0870c02_0": "　無明顛倒生死源，　　種種妄想為波浪，　二障已除智自在，　　遊行不染如蓮花。",
    "T08n0261_002:0870c04_0": "　諸法無我本空寂，　　猶如谷響性皆虛，　無造無受如幻化，　　救世大悲恒演說。",
    "T08n0261_002:0870c06_0": "　佛了諸法如浮雲，　　亦如瀑水速流注，　世法不堅愚所集，　　聖智能觀永斷除。",
    "T08n0261_002:0870c08_0": "　佛眼猶若青蓮花，　　超過日月百千倍，　三世人天共稱讚，　　我禮調御難思議。",
    "T08n0261_002:0870c10_0": "　佛具如是無邊德，　　廣度群品若恒沙，　無漏功德妙莊嚴，　　是故我今頭面禮。」",
    "T08n0261_002:0870c12_0": "爾時無盡藏菩薩與六十俱胝菩薩摩訶薩眾，以是微妙伽他讚如來已，從空而下，頭面禮足右遶七匝，承佛聖旨，各就蓮花跏趺而坐。",
    "T08n0261_002:0870c16_0": "爾時阿難陀以佛神力，從座而起偏袒右肩，長跪合掌而白佛言：「此無盡藏菩薩從何所來？",
    "T08n0261_002:0870c18_1": "彼世界中佛號何等？",
    "T08n0261_002:0870c18_2": "去此幾何？",
    "T08n0261_002:0870c18_3": "唯願世尊分別解說。」",
    "T08n0261_002:0870c20_0": "爾時世尊告阿難陀：「汝自問之。",
    "T08n0261_002:0870c20_1": "彼無盡藏菩薩當為汝說。」",
    "T08n0261_002:0870c21_2": "時阿難陀即問無盡藏菩薩摩訶薩言：「族姓子！",
    "T08n0261_002:0870c22_3": "從何所來？",
    "T08n0261_002:0870c22_4": "彼世界中佛號何等？",
    "T08n0261_002:0870c23_5": "去此遠近？",
    "T08n0261_002:0870c23_6": "唯願分別。」",
    "T08n0261_002:0870c23_7": "時無盡藏菩薩言：「汝今猶有去來之相而未除耶？」",
    "T08n0261_002:0870c24_8": "阿難陀言：「我已久知此義。」",
    "T08n0261_002:0870c25_9": "無盡藏菩薩言：「汝若已知，云何更問？",
    "T08n0261_002:0870c26_10": "乃生二種分別之心。",
    "T08n0261_002:0870c26_11": "若言來者是緣起義，若言去者是緣滅義。",
    "T08n0261_002:0870c27_12": "何處無此生滅相耶？",
    "T08n0261_002:0870c28_13": "然我國土無有去來生滅之相，若無去來，即是聖智所行之處；若有去來，即是世間生滅之相。",
    "T08n0261_002:0871a01_14": "若有音聲文字，亦是世間生滅起盡之相。",
    "T08n0261_002:0871a02_15": "然我國土本無文字，亦無言說起盡之相。",
    "T08n0261_002:0871a03_16": "若無起盡，即是自覺聖智所行之境。",
    "T08n0261_002:0871a03_17": "離文字相是則解脫。」",
    "T08n0261_002:0871a04_18": "爾時阿難陀白無盡藏菩薩言：「聖者！",
    "T08n0261_002:0871a05_19": "我不敢問辯才大士如是深妙之義，唯問聖者所居世界去此遠近及佛名字，所未聞事。",
    "T08n0261_002:0871a07_20": "譬如關塞收稅之人，但有往來，不揀財寶多少有無，皆合問之。",
    "T08n0261_002:0871a08_21": "今我聲聞亦復如是，從他聞說正法之聲，勝解修行自求涅槃，是名聲聞。",
    "T08n0261_002:0871a10_22": "今見聖者，法應問之。",
    "T08n0261_002:0871a10_23": "我若聞已，樂欲修習得安樂故，為欲增廣大乘法故。",
    "T08n0261_002:0871a12_0": "又一切聲聞、獨覺悉從大乘出故。",
    "T08n0261_002:0871a12_1": "所以我問：『聖者從何所來？",
    "T08n0261_002:0871a13_2": "去此遠近？",
    "T08n0261_002:0871a13_3": "佛號何等？』」",
    "T08n0261_002:0871a13_4": "時無盡藏菩薩答阿難陀言：「如來、應、正等覺現在不遠，何不問之？",
    "T08n0261_002:0871a15_5": "佛當為汝記別此事，於此眾會悉得無疑。」",
    "T08n0261_002:0871a16_6": "時阿難陀從座而起，整理衣服偏露右肩，長跪合掌而白佛言：「唯願大聖世尊為我說之，唯願善逝為我說之。",
    "T08n0261_002:0871a18_7": "此會無量無邊有情，因聞此法，皆欲被精進甲修菩薩行。」",
    "T08n0261_002:0871a20_0": "爾時薄伽梵告阿難陀曰：「汝今諦聽，善思念之。",
    "T08n0261_002:0871a21_1": "吾當為汝分別解說彼佛世界遠近之事，及佛名號功德莊嚴。",
    "T08n0261_002:0871a22_2": "彼佛如來、應、正等覺，無礙無著、一切智智，汝等大眾皆應信受勿生驚疑。」",
    "T08n0261_002:0871a24_3": "時阿難陀白佛言：「大聖世尊！",
    "T08n0261_002:0871a24_4": "我於今者願樂欲聞。」",
    "T08n0261_002:0871a26_0": "爾時薄伽梵告阿難陀：「去此東方過十殑伽沙微塵等世界，有世界名曰不眴。",
    "T08n0261_002:0871a27_1": "彼世界中有薄伽梵，名曰普賢如來、應、正等覺、明行圓滿、善逝、世間解、無上士、調御丈夫、天人師、佛、世尊。",
    "T08n0261_002:0871b01_2": "今現在彼說大乘法，無盡藏菩薩從彼世界而來至此。",
    "T08n0261_002:0871b02_3": "彼佛世尊唯以諸大菩薩而為其眾，無有聲聞、辟支佛名，何況有實。",
    "T08n0261_002:0871b03_4": "而彼菩薩久積淨業，布施調伏善御六根，常行忍辱無所障礙，堅固菩提勤行精進，成就善巧靜慮解脫及三摩地三摩鉢底，遊戲神通大智光明，自在無礙文字巧妙，慈悲喜捨猶若虛空，悉能摧伏異道邪論，降魔勞怨勇猛不退，成就佛智微妙甚深。",
    "T08n0261_002:0871b09_5": "如來十力、四無所畏，辯才不斷智慧無礙，深入緣起能離有無，行於中道離我、我所、有情壽命、養育士夫、補特伽羅、意生、儒童。",
    "T08n0261_002:0871b12_6": "作者受者、知者見者、斷見常見，遠離一切妄執諸見，得陀羅尼素呾纜王，以如來印之所印也。",
    "T08n0261_002:0871b14_7": "普觀眾生堅固不捨，等如一子無有二心，演甘露法猶師子吼。",
    "T08n0261_002:0871b15_8": "上中下類一切有情，聞斯法已無不獲益，速疾安住涅槃正路，三明六通具八解脫，紹三寶種無有斷絕，灌頂受職當作法王。",
    "T08n0261_002:0871b18_9": "能了有情度未度者，詣菩提樹坐於道場，處師子座，自在無畏降伏魔怨，能現佛身相好具足，能轉無上清淨法輪，純以大菩薩僧而為眷屬圍遶說法，利益有情。」",
    "T08n0261_002:0871b22_10": "爾時會中一切眾生，聞佛說彼諸大菩薩功德法已，歡喜踊躍不能自勝，即以無量天嗢鉢羅華、鉢特摩華、拘牟頭華、奔茶利迦華、曼荼羅華、摩訶曼荼羅華及餘種種雜華而散佛上，及無盡藏菩薩等六十俱胝菩薩大眾之上，而為供養。",
    "T08n0261_002:0871b27_11": "歡喜自慶而作是言：「我等今日獲大善利，得見如是大菩薩眾。",
    "T08n0261_002:0871b29_0": "若餘國土一切眾生，聞我供養得親近者亦獲善利。",
    "T08n0261_002:0871c01_1": "聞彼菩薩功德法者，皆發無上正等覺心。」",
    "T08n0261_002:0871c02_2": "時此會中三十六億眾生，皆發阿耨多羅三藐三菩提心。",
    "T08n0261_002:0871c04_0": "爾時薄伽梵復告具壽阿難陀言：「彼不眴世界無諸苦難，及三惡趣亦不聞名，亦無五眾犯禁之名，亦無煩惱勞慮等聲，亦無女人嫉妬慳悋懈怠瞋恚亂意愚癡，亦無障蓋并諸習氣，亦無種種上中下等雜類之名，亦無三乘差別之號——佛法僧寶平等一相，亦無魔及魔民異道邪見，亦無飢渴寒熱等事，及我我所男女等相，互相攝受種種異名。",
    "T08n0261_002:0871c11_1": "而彼世界廣博嚴淨，以六十萬億俱胝佛剎為一佛土，亦無日月，唯以菩薩願力光明而為照耀。",
    "T08n0261_002:0871c13_2": "地平如掌，純以帝青及吠瑠璃、末尼珠等種種雜寶間錯莊嚴，又以眾寶蓮花而散其上——其花鮮明柔軟第一，如天妙觸迦遮隣底迦衣——八重寶樹交映蓊欝，周匝圍遶以為垣牆，種種雜花而為嚴飾。",
    "T08n0261_002:0871c18_3": "亦無沙礫坑坎丘陵、土石黑山荊棘毒刺，唯有無量妙寶高山。",
    "T08n0261_002:0871c19_4": "雖有天人無別異相，不假雜食而用資身。",
    "T08n0261_002:0871c20_5": "亦無便利穢污不淨，常以法喜禪悅為味。",
    "T08n0261_002:0871c21_6": "國土嚴淨，唯佛法王化諸菩薩，無有文字亦無言說。",
    "T08n0261_002:0871c22_7": "彼諸菩薩受化之時，來詣佛所恭敬合掌，目不蹔眴瞻仰如來，念佛三昧自然成就，故彼世界名為不眴。",
    "T08n0261_002:0871c25_8": "念佛三昧云何是耶？",
    "T08n0261_002:0871c25_9": "所謂非色相生，亦非受想行識生，非前後邊際智慧生，亦非現在見聞所生。」",
    "T08n0261_002:0871c27_10": "佛告阿難：「其念佛三摩地不可思議，於諸法無所行而觀諸法如實相，無說無示、無相無名。",
    "T08n0261_002:0871c29_11": "此即名為念佛三昧。」",
    "T08n0261_002:0872a01_0": "爾時曼殊室利菩薩摩訶薩即從座起，偏袒右肩右膝著地，合掌恭敬而白佛言：「大聖世尊！",
    "T08n0261_002:0872a03_1": "若有善男子、善女人，受持此六波羅蜜多經深妙理趣，得幾所福？」",
    "T08n0261_002:0872a04_2": "佛告曼殊室利菩薩摩訶薩：「若有善男子、善女人，於九十億殑伽沙俱胝那庾多百千佛所，供養恭敬尊重讚歎。",
    "T08n0261_002:0872a07_3": "於意云何，此善男子，善女人所得功德寧為多不？」",
    "T08n0261_002:0872a08_4": "曼殊室利白佛言：「甚多，世尊！",
    "T08n0261_002:0872a08_5": "甚多，善逝！」",
    "T08n0261_002:0872a09_6": "佛告曼殊室利菩薩摩訶薩：「我今為汝分別演說。",
    "T08n0261_002:0872a10_7": "若有善男子、善女人、能於此六波羅蜜多經甚深理趣大乘法寶，乃至一頌一句，受持讀誦。",
    "T08n0261_002:0872a12_8": "書寫解說，如說修行。",
    "T08n0261_002:0872a12_9": "而此功德勝前功德。",
    "T08n0261_002:0872a13_10": "所以者何？",
    "T08n0261_002:0872a13_11": "此六波羅蜜多大乘理趣甚深法門，乃是一切諸佛之母，一切如來從此生故。」",
    "T08n0261_002:0872a16_0": "爾時曼殊室利菩薩摩訶薩白佛言：「大聖世尊！",
    "T08n0261_002:0872a17_1": "我今為欲擁護國界及受持此經典者，常為守護，為欲滌除一切障難，說陀羅尼祕密文句。",
    "T08n0261_002:0872a20_0": "「第一根本身真言曰：「南謨薩嚩尾泥(一)唵(二)嚩(平聲、引)移(倪以反)濕嚩(二合)囉「第二心真言曰：「唵(一)穆「第三頭真言曰：「唵(一)母(鼻音)穆「第四頭髻真言曰：「唵(一)菴暗穆「第五甲冑真言曰：「唵(一)靉(引)穆莎訶「第六器仗真言曰：「唵(一)鏖(懊高反、合口呼)穆「大聖世尊！",
    "T08n0261_002:0872a27_1": "此陀羅尼文句，是三世諸佛法身肢節，過去未來現在諸佛之所宣說。",
    "T08n0261_002:0872a28_2": "若有善男子、善女人，於閑靜處著新淨衣，發大殷重無分別心，誦百千遍，必得聞持永無忘失。",
    "T08n0261_002:0872b01_3": "若有善男子、善女人持是經者，當知此人即是法師，若有人輕毀違犯此法師者，當知即是輕毀違犯過去未來現在諸佛。」",
    "T08n0261_002:0872b05_0": "爾時薄伽梵讚曼殊室利菩薩摩訶薩言：「善哉，善哉！",
    "T08n0261_002:0872b06_1": "汝今說是諸佛真言，作大利益，擁護慈愍一切眾生，滌除障難。」",
    "T08n0261_002:0872b08_0": "爾時普賢菩薩摩訶薩即從座起，偏袒右肩右膝著地，合掌恭敬而白佛言：「大聖世尊！",
    "T08n0261_002:0872b09_1": "我亦為欲擁護國界及受持此經典者，常作守護，為欲滌除障難，說陀羅尼祕密文句。",
    "T08n0261_002:0872b12_0": "「南謨囉紇(二合)旦(一)南謨悉馱南(二)南謨阿利也南(三)南莫娑(去)怒南(四)怛地(儞也反)他(五)唵(六)止哩止哩尼(七)悉哩悉哩尼(八)呬哩呬哩尼(九)呬吒呬吒(十)瞖醯兮(十一)陀囉尼三縻(十二)莎訶「世尊！",
    "T08n0261_002:0872b17_1": "此陀羅尼祕密文句，乃是三世諸佛之所宣說。",
    "T08n0261_002:0872b18_2": "若有善男子、善女人持是經者，當知此人即是法師，若有人輕毀此法師者，當知即是違犯過去未來現在三世諸佛。」",
    "T08n0261_002:0872b21_0": "爾時大聖觀自在菩薩摩訶薩即從座起，偏袒右肩右膝著地，合掌恭敬而白佛言：「大聖世尊！",
    "T08n0261_002:0872b23_1": "我亦為欲擁護彼善男子善女人持是經者，常作守護及所住國土，為欲滌除一切諸難，說陀羅尼祕密文句。",
    "T08n0261_002:0872b26_0": "「南謨娑滿多沒馱南(一)怛地(儞也反)他(二)唵(三)哩弭嚟(四)哩弭嚟(五)誐攞哩弭嚟(六)簡侘(丑加反)哩弭嚟(七)尾止嚟(八)莎訶「世尊！",
    "T08n0261_002:0872c01_1": "此陀羅尼乃是三世諸佛之所宣說。",
    "T08n0261_002:0872c01_2": "若有人能持是經者，當知此人即是法師，若人輕毀此法師者，當知即是輕毀三世諸佛。」",
    "T08n0261_002:0872c03_3": "爾時曼荼羅諸天菩薩皆悉集會，其名曰：金剛薩埵、金剛王、金剛染、金剛善哉、金剛寶、金剛威、金剛幢、金剛愛、金剛法、金剛利、金剛因、金剛語、金剛羯磨、金剛護、金剛藥叉、金剛拳、金剛薩埵、金剛寶、金剛法、金剛羯磨、金剛嬉戲、金剛鬘、金剛歌、金剛舞、金剛香、金剛華、金剛燈、金剛塗香、金剛鉤、金剛索、金剛鎖、金剛鈴、金剛阿尾奢等，異口同音共說法身種子陀羅尼曰：「唵慕欠阿(引聲)吽怛闌(二合)紇哩(二合)惡」此等大士諸大菩薩，恭敬合掌前白佛言：「大聖世尊！",
    "T08n0261_002:0872c17_4": "我等若見有人受持此經乃至一頌一句，我等恭敬供養尊重是人，如毘盧遮那如來等無有異。」",
    "T08n0261_002:0872c20_0": "爾時六波羅蜜多菩薩具足威儀，而於佛前各各自說陀羅尼祕密文句。",
    "T08n0261_002:0872c22_0": "第一布施波羅蜜多菩薩說真言曰：「南謨薄伽伐諦曳(二合)(一)怛哩(二合)瑟拏(二合)哩(二)摩訶撥[少/兔]迷(三)吽索(蘇各反)」第二淨戒波羅蜜多菩薩說真言曰：「南謨薄伽伐諦曳(二合)賀囉賀囉獶施略(上乃刀反、下盧遮反)迺以羝曷嚟撥囉(二合)沒馱吽癹吒」第三安忍波羅蜜多菩薩說真言曰：「南謨薄伽伐諦曳(二合)(一)蘇囉撥底(丁里反)(二)迺以羝(三)[尾*黑](尾黑反)吽儞(入聲、儞吉反)儞吠(二合)灑(四)索(桑各反)」第四精進波羅蜜多菩薩說真言曰：「唵南謨薄伽伐諦曳(二合)(一)告思儞耶(二)末藍微毛賀耶(三)吽癹吒(半餘聲)(四)」第五靜慮波羅蜜多菩薩說真言曰：「南謨薄伽伐諦曳(二合)(一)呬里呬里(二)枳里枳里(三)弭里弭里(四)矩殺吒(二合)矩殺吒(二合)(五)唵(六)慕(引)哩(七)慕哩(二合)嚩(平聲)莎訶」第六智慧波羅蜜多菩薩說真言曰：「南謨薄伽伐諦曳(二合)(一)揭諦揭諦(二)波羅揭諦(三)波羅僧揭諦(四)冒地莎訶」時六波羅蜜多菩薩天等，皆白佛言：「大聖世尊！",
    "T08n0261_002:0873a15_1": "我等亦為擁護持是經者，說此陀羅尼祕密文句。",
    "T08n0261_002:0873a16_2": "若有善男子、善女人，受持此經乃至一頌一句，我等供養恭敬尊重讚歎，如佛無異。」",
    "T08n0261_002:0873a19_0": "爾時毘沙門天王，亦為擁護國界受持經者，說自心真言：「怛地(爾也反)他(一)拘那里(二)阿羝襪羝捺羝(三)阿娜羝(四)拘那里(五)莎訶」爾時毘樓勒叉天王，亦為擁護國界及受持經者，說真言曰：「怛地(儞也反)他(一)阿誐儜(二)誐儜(三)敖哩(四)岸(平聲)那(去聲)哩(五)旃拏里(六)摩鄧耆(七)卜羯斯(八)僧(去聲)矩黎(九)沒嚧(二合)灑黎莎訶」爾時提頭賴吒天王，亦為擁護國界及受持經者，說真言曰：「怛地(儞也反)他(一)瑿黎(二)怒米黎(三)怒閉嬭(平聲)(四)怒[醫酉+耳]黎(五)閉黎(平聲)(六)閉嬭(平聲)(七)莎訶」爾時毘樓博叉天王，亦為擁護國界及受持經者，說真言曰：「怛地(儞也反)他(一)阿尼嚩尼(二)窘而(去聲)(三)怒拏(去聲)迷(四)怒矩黎(五)悉哩怒哩(六)弭哩(七)怒莎訶」時四天王白佛言：「大聖世尊！",
    "T08n0261_002:0873b09_1": "我等亦為擁護國土及善男子、善女人受持經者，說此陀羅尼祕密文句。",
    "T08n0261_002:0873b11_2": "若有輕毀受持經者，即為輕毀三世諸佛。」",
    "T08n0261_002:0873b13_0": "爾時執金剛菩薩，亦為擁護受持經者，說真言曰：「南謨囉怛曩(二合)怛囉(二合)也耶(一)　南謨矢戰(二合、平聲)拏(二)　韈日囉(二合、上聲)播拏(上聲)曳(平聲)(三)　麼訶藥[乞*頁]叉(二合)拪(上)那簸戴(上聲)曳(平聲)(四)　寧(上)羝耶(二合)(五)　撥囉(二合)入嚩(二合、上聲)履多(六)　拘嚕(二合)馱耶(七)　訖栗(二合)多(八)　比(入聲、頻密反)俱胝目佉耶(九)　嚕麼曷哩沙拏昧孕羯囉耶(十)　的乞儭(二合)那(十一)　難(上聲)瑟鵽嚕(二合)羯吒耶(十二)　撥囉(二合)捻(入聲)勃多(二合)韈日囉(二合)賀薩多耶(十三)　薩嚩(平聲)尾垽那(十四)　微那夜迦尾特問(二合)娑那羯囉(引聲)耶(十五)(此上十五句起請真言，下三句正說真言)怛地(儞也反)他(一)　吽韈日羅(二合)矩嚕(二)　那(去聲)怛喇吒(三合)」爾時鈴鐸耳微那夜迦等，亦為擁護受持經者，說真言曰：「怛地(儞也反)他(一)唵(二)必致必致(三)摩必致摩必致(四)摩尾奢摩尾奢(五)摩入嚩(二合、上)囉摩入嚩(二合)囉(六)莎訶」爾時閻魔羅王，亦欲擁護受持經者，說真言曰：「怛地(儞也反)他(一)悉哩(二)尾悉哩尼(三)質哩(四)尾質哩尼(五)儞[口*尸]儞[口*尸](六)瞖醯兮(七)慕(上)多撥底(八)莎訶」爾時訶哩底愛子母，亦為擁護受持經者，說真言曰：「怛地(儞也反)他(一)娜嬭(儞諧反，下准此)娜嬭(二)頓嬭頓嬭(三)薩尾山微那夜迦喃(四)目佉髯磨喃(五)鑠訖底(二合)悉擔磨南(六)磨嚩都(七)莎訶」爾時摩利支天，亦為擁護受持經者，說真言曰：「怛底嚟(二合)磨寧(一)　滿怛囉(二合)(二)　撥娜寧(三)　麼挽底(丁伊反)(平聲)(四)　怛地(儞也反)他(一)　遏迦末斯(二)　末迦末斯(三)　頞怛那(去聲)南末斯(四)　撥吐迷洛叉(五)　嗢撥吐迷洛叉(六)　薩嚩昧以瓢(入聲)(七)　薩武撥薩倪(上聲)瓢(八)　曷洛叉(九)　莎訶」爾時迦嚕拏王，為欲擁護國王大臣及受持經者，說迦嚕拏王理趣真言曰：「乞史(二合)簸(一)唵(二)莎訶」爾時真實迦嚕囉王，為欲擁護國界及受持經者，說真言曰：「南謨薩哆埵(二合)(一)　誐嚕拏耶(二)　沒孽囉摩訶沒孽囉(三)　縵惹(平聲)縵惹(平)(四)　薩嚩(上)娜岸(平)(五)　摩囉耶尾沙入索(六)　嗢涅蘇(上)哩耶(二合)(七)　儞袍(八)　慕(上)[貝*番](去)誐麼哩補(九)　鑠訖多(二合)薩那(十)　窣覩縵寧(上)(十一)　薩莽[口*栗]多(十二)　尾搖(十三)　賀哩多(引)羅(十四)　簡底(頂伊反)(十五)　嚕質囉(十六)　僧屹囉(二合)銘(十七)　捺里與捺囉(二合)(十八)　儞迦囉(十九)　撦耶(二十)　薩麼曩(二十一)　泥庾底(丁里反)(二十二)　商佉(二十三)　乞史(二合)囉(平聲)(二十四)　沒哩(二合)娜羅(二十五)　窘多(二十六)　那嚩(去聲)囉(二十七)　三藐佉(二十八)　尾灑(二十九)　乞史(二合)跋寧(三十)」時迦嚕囉王纔說是真言已，一切惡龍毒氣皆悉摧滅，國土安寧。",
    "T08n0261_002:0874a11_0": "爾時大自在天王，為欲擁護受持經者，說真言曰：「怛地(儞也反)他(一)　唵(二)　怛吒耶(三)　莎訶(四)　悉怛吒耶(五)　莎訶(六)　嚩吒耶(七)　莎訶(八)　勿吒耶(九)　莎訶(十)　捨咄嚕(二合)儞屹輦(二合)怛曩耶(十一)　莎訶(十二)　南謨迦吒(十三)　尾迦吒(十四)　羯胒(平聲、引)迦(去)囉(十五)　播吒羅(上)耶耨多囉(十六)　儞瑟吒(二合)簡儞瑟吒(二合)(十七)　簡儞瑜惹難(上)羝(十八)　誐羅(十九)　儞尾(二合)誐羅(二十)　尾捨撥囉(二合)尾捨(二十一)　阿尾捨(二十二)　嚕捺囉(二合)(二十三)　嘮捺嚟(二合)那(二十四)　汗囊汗囊(二十五)　諾賀諾賀(二十六)　跛者跛者(二十七)　莽他莽他(二十八)　尾特問(二合)娑也(二十九)　尾特問(二合)娑也(三十)　瑜倪始嚩(二合)囉(三十一)　摩醯始縛(二合)囉(三十二)　南謨悉諦窣覩(三十三)　播摩醯(三十四)　訝(顏憂反)慈(三十五)　南謨始戰(二合)拏耶(三十六)　莎訶(三十七)　撥囉(二合)戰拏耶(三十八)　莎訶(三十九)　沃屹囉(二合、引)耶(四十)　莎訶(四十一)　沃屹囉(二合)諦惹耶(四十二)　莎訶(四十三)　戍羅耶(短聲，下准此)(四十四)　莎訶(四十五)　戍羅匿(乃職反)賀嚩(二合)耶(四十六)　莎訶(四十七)　氷(并孕反)誐(上)耶(四十八)　莎訶(四十九)　氷誐佶灑(二合、去聲)耶(五十)　莎訶(五十一)　孽囉耶(五十二)　莎訶(五十三)　孽囉嚕播耶(五十四)　莎訶(五十五)　佉(上聲)囉耶(五十六)　莎訶(五十七)　佉囉嚕播耶(五十八)　莎訶(五十九)　禰怛多囉耶(六十)　莎訶(六十一)　嗢特縛(去聲、二合)耶(六十二)　莎訶(六十三)　嗢特嚩(二合)繫舍耶(六十四)　莎訶(六十五)　諾賀那(去)耶(六十六)　莎訶(六十七)　撥者那(去)耶(六十八)　莎訶(六十九)　阿目佉(去)耶(七十)　莎訶(七十一)　阿寧(上聲)韈多迦耶(七十二)　莎訶(七十三)　烏蒭讖摩耶(七十四)　莎訶(七十五)　烏蒭讖摩嚕涅囉(二合)耶(七十六)　莎訶(七十七)　瑜(上聲)滿(七十八)　儞尾(二合)瑟底(七十九)　也失者迦失質(八十)　阿寐捺囉(二合)韈底(八十一)　孽底末底(八十二)　播那(八十三)　壤誐(平)(八十四)　迂嚧(八十五)　茗拏囉(八十六)　穀乞史(二合)(八十七)　紇[口*栗]奈監(八十八)　摩呼(八十九)　塞建(二合)那(九十)　屹哩(二合)嚩(平聲)(九十一)　賀努(九十二)　鄔瑟侘(二合)(九十三)　匿(乃職反)賀嚩(二合)(九十四)　娜娑(九十五)　室嚕(二合)怛囉(二合九十六)　羅邏(上)吒(九十七)　室哩山(九十八)　諾賀彌(九十九)　莎訶(一百)　癹吒(二合)(一百一)」爾時毘沙門天王及諸天等，各說如是陀羅尼已，俱白佛言：「大聖世尊！",
    "T08n0261_002:0874b20_1": "我等若見如是法師，受持讀誦乃至一頌一句，常作擁護，滌除一切災難苦厄及諸毒氣呵罵捶打，種種疾患魑魅魍魎不吉祥事皆悉消滅。」",
    "T08n0261_002:0874b23_2": "佛告諸大士及毘沙門天王：「汝等善能守護如是持經法師，此經名字尚不可聞，何況盡能受持讀誦，恭敬供養尊重讚歎，以種種塗香、末香、燒香、華鬘、衣服及妙寶蓋、繒綵、幢幡、香油、酥燈，以如是等百千萬種供養法師，應先發願：『聞此經已，如說修行。』",
    "T08n0261_002:0874c01_3": "我今以此持經法師付囑汝等，應當擁護，乃至親屬亦當守護，令無衰患，使得安樂。」",
    "T08n0261_002:0874c04_0": "大乘理趣六波羅蜜多經發菩提心品第三爾時薄伽梵作師子吼，顯明祕密總持門已，時慈氏菩薩摩訶薩即從座起，偏袒右肩右膝著地，一心合掌而白佛言：「善哉，善哉！",
    "T08n0261_002:0874c07_1": "大聖世尊！",
    "T08n0261_002:0874c08_2": "能以大悲讚說如是祕密甘露勝陀羅尼守護法師。",
    "T08n0261_002:0874c09_3": "唯願世尊哀愍眾生，宣說阿耨多羅三藐三菩提法，令諸有情，未發心者云何發心？",
    "T08n0261_002:0874c11_4": "已發心者云何修行？",
    "T08n0261_002:0874c11_5": "復何因緣於大乘心得不退轉？」",
    "T08n0261_002:0874c13_0": "爾時薄伽梵告慈氏菩薩摩訶薩言：「若有善男子、善女人，欲為有情修大乘行，欲度有情置大涅槃，應當先發五種勝心。",
    "T08n0261_002:0874c15_1": "云何為五？",
    "T08n0261_002:0874c15_2": "一者於諸有情普發平等大慈悲心；二者於一切種智心不退轉；三者於諸有情起親友想，於險難中誓當救護；四者常於有情起負債想；五者恒懷慙媿何時償畢。",
    "T08n0261_002:0874c19_3": "能發如是五種心者，速能證得阿耨多羅三藐三菩提。",
    "T08n0261_002:0874c21_0": "「復次，慈氏菩薩摩訶薩！",
    "T08n0261_002:0874c21_1": "云何於大乘中一心修行得不退轉？",
    "T08n0261_002:0874c22_2": "如往昔時有一商人，聰慧明達常行仁孝，恒見父母宗親貧苦，常懷憂惱逼切身心，以何方便而能給濟？",
    "T08n0261_002:0874c24_3": "作是思惟：『無過入海採如意寶而供給之，得離貧苦。』",
    "T08n0261_002:0874c25_4": "以是因緣發勇猛心，不惜軀命從家而出，種種方便求覓資糧，及諸善伴船及船師。",
    "T08n0261_002:0874c27_5": "於其中路遇一異人從海而還，乃問此人：『如是忩遽，欲何所之？』",
    "T08n0261_002:0874c29_6": "商人具答如上因緣：『為救貧窮，今欲入海求如意寶，以相資給。』",
    "T08n0261_002:0875a01_7": "彼異人言：『我昔離家亦復如是，為濟親族貧窮諸苦。",
    "T08n0261_002:0875a02_8": "既發家已路經曠野，度大砂磧絕無水草，多有野象虎豹犲狼毒蛇師子，或遇劫賊大山大河，飢渴寒熱驚懼怖畏種種危難，與彼船師方至大海。",
    "T08n0261_002:0875a06_9": "又遇惡風大魚惡龍，雷電雹雨鼓浪洄澓，多有留難不可具說。",
    "T08n0261_002:0875a07_10": "雖受如是種種諸苦，尚不能獲如意寶珠，但得資身粗自供足，猶未能濟貧乏之親。",
    "T08n0261_002:0875a09_11": "今勸仁者，勿強艱苦徒自疲勞。",
    "T08n0261_002:0875a10_12": "吾欲與仁別為經理。",
    "T08n0261_002:0875a10_13": "所以者何？",
    "T08n0261_002:0875a10_14": "然彼大海有種種難——黑風、黑山、藥叉、羅剎、摩竭蛟龍——眾難非一。",
    "T08n0261_002:0875a12_15": "但曾聞有如意珠名，往者千萬獲無一二。",
    "T08n0261_002:0875a13_16": "以是因緣，勸於仁者宜速迴還。』",
    "T08n0261_002:0875a13_17": "爾時商主聞是語已，倍復增進，發三勝心入海不退。",
    "T08n0261_002:0875a15_0": "云何為三？",
    "T08n0261_002:0875a15_1": "一者父母兄弟宗親貧苦若斯，如何空歸不相救濟？",
    "T08n0261_002:0875a16_2": "二者我之親屬昔時富有，惠我衣食憐愍於我，今者貧窮命不全濟，如何放捨而欲退還？",
    "T08n0261_002:0875a18_3": "三者我在家時處理家務，策役驅使大小僮僕種種呵責，如何貧苦不相賑恤，令彼歡喜而欲退還？",
    "T08n0261_002:0875a20_4": "以是因緣念酬恩德，發大勇猛決定前進，要當入海求如意寶，得已還家濟於親屬，恣其所用永離艱窮。",
    "T08n0261_002:0875a23_0": "「菩薩摩訶薩亦復如是發菩提心，觀於十方六趣四生，皆是我之宿世父母，憐愍我故造諸惡業，墮於地獄、餓鬼、畜生受諸苦惱。",
    "T08n0261_002:0875a25_1": "以是因緣而自思惟：『以何方便濟斯苦難？』",
    "T08n0261_002:0875a26_2": "作是念已，唯有入於六波羅蜜多大法海中，求佛種智，拯濟有情生死之苦。",
    "T08n0261_002:0875a28_3": "如是思已，發大勇猛無退屈心，精進勤求無有懈倦，種種方便求覓資糧、菩提善伴法及法師。",
    "T08n0261_002:0875b01_4": "行至中路遇一魔王領諸眷屬，或現天身，或顯人身、婆羅門身，或作商主、苾芻、苾芻尼身，或餘種種異類之身。",
    "T08n0261_002:0875b04_5": "而彼魔王問菩薩言：『汝今忩忙，欲詣何所？』",
    "T08n0261_002:0875b05_6": "菩薩答言：『我為一切苦惱眾生，今欲入於六度大海，求佛種智如意寶珠，以救一切貧乏眾生。』",
    "T08n0261_002:0875b07_7": "魔王復云：『我初發心亦復如是，為度一切苦惱眾生，出生死家，度大流轉，曠野砂磧備受飢渴，盜賊恐怖眾難非一，方至六度大法海中。",
    "T08n0261_002:0875b10_8": "或遇乞頭，或逢乞眼耳鼻舌身手足支節，心肺腸胃肝膽脾腎，國城妻子、奴婢僕使。",
    "T08n0261_002:0875b12_9": "如是種種隨乞而施，不生慳悋勤求智寶。",
    "T08n0261_002:0875b13_10": "經無量劫，生死流轉在於苦海，雖受種種諸苦難事，猶不能獲無上菩提，而但迴求阿羅漢果，出離三界寂滅涅槃。",
    "T08n0261_002:0875b15_11": "我今勸汝勿強勞苦，應自修持，吾欲與汝共階此果。",
    "T08n0261_002:0875b17_0": "所以者何？",
    "T08n0261_002:0875b17_1": "我念三塗常受飢苦，心思吞噉仰面向空，誰來入口充我一飽。",
    "T08n0261_002:0875b18_2": "種種苦難逼切身心，人命無常過於山水，善知識者難遭難遇，若不信受後悔何追。",
    "T08n0261_002:0875b20_3": "生死海中流轉不定，心如水月何有實耶？",
    "T08n0261_002:0875b21_4": "惡知識者易見易逢，恒樂勸人行菩薩道，捨財捨命望趣菩提。",
    "T08n0261_002:0875b22_5": "況諸佛出興時乃一顯，求者千萬得無一二。",
    "T08n0261_002:0875b23_6": "以是勸仁不須勞苦，應求解脫自取涅槃。",
    "T08n0261_002:0875b24_7": "又三無數劫受諸勤苦，方能獲得佛果菩提。",
    "T08n0261_002:0875b25_8": "此生三生證阿羅漢，一種無學何用苦為。",
    "T08n0261_002:0875b26_9": "無智愚人心希佛果，備歷艱苦經無量劫，尚未聞證阿羅漢果，何況能得無上菩提。",
    "T08n0261_002:0875b28_10": "譬如有人獲一小鳥，更見有一迦嚕囉王，即放手中已所執鳥，便前捕捉迦嚕囉王。",
    "T08n0261_002:0875c01_11": "大者飛翔，小者復失。",
    "T08n0261_002:0875c02_12": "愚求佛果亦復如是，棄此求餘二果俱失。",
    "T08n0261_002:0875c03_13": "既知是已願早迴心，於此生中必證羅漢。』",
    "T08n0261_002:0875c04_14": "爾時菩薩聞是語已，轉增勇猛發三種心。",
    "T08n0261_002:0875c05_15": "云何為三？",
    "T08n0261_002:0875c05_16": "一者一切眾生從無始際生死已來，皆我所親或為朋友，現受苦惱未得免離，如何退還？",
    "T08n0261_002:0875c07_17": "二者一切眾生從無始已來，給我衣食憐愍我深，今受輪迴苦難非一，云何未報乃生退心？",
    "T08n0261_002:0875c09_18": "三者一切眾生從無始際皆我眷屬，策役驅使轉相呵責，未曾少分酬報彼恩。",
    "T08n0261_002:0875c11_19": "以是因緣不應退屈，更增勇猛求證菩提。",
    "T08n0261_002:0875c12_20": "若證菩提一切智寶，用濟生死苦難眾生。",
    "T08n0261_002:0875c13_21": "是名菩薩摩訶薩於大乘中，一心修行得不退轉。",
    "T08n0261_002:0875c15_0": "「復次，慈氏！",
    "T08n0261_002:0875c15_1": "當知即是菩薩摩訶薩修大乘行發五種心。",
    "T08n0261_002:0875c16_2": "此五心中，一者於諸有情起大悲心；二者為諸有情求一切智——心無退轉此二心者，於大乘法精進修行；三者一切有情皆我親友；四者一切有情於我有恩，未有毫釐用相酬報；五者一切有情皆我眷屬，我曾於彼起不善業，種種呵罵非理責罰，深心慚媿何時償畢——此之三心令諸菩薩勇猛不退，乃至證得阿耨多羅三藐三菩提。」",
    "T08n0261_002:0875c24_0": "大乘理趣六波羅蜜多經卷第二"
}