{
    "X53n0838_001:0118a06_0": " 刻法盈俱舍頌疏敘記序",
    "X53n0838_001:0118a08_0": "有人嘗登眺某之山履嶔嶇披灌莾然欲極其絕頂奇勝之處而探虎豹之穴踐虬龍之居則羸弊甚至蹣跚踸踔遂不能而歸焉爾後盍簮聚首流連酣暢之餘有人之誇詡其絕頂之勝事則多恨恨胸間不勝其遺憾曰所不重游而探剔其奇者有如日亦人嘗遊某之山挹空翠於層巒捫飛蘿于複嶝息促吻張作鋸木聲然到其所謂絕奇者則往往酸骨咋指殆似與性命衡既而歸焉則委頓三日室外咫尺由企楚越然憶其奇絕之趣則償其頓弊當其所聞之者或甚鮮今夫世之學者之於古典似人之登眺者亦不為少也法盈師俱舍頌疏敘記者援據解釋苞舉縷扸實教黌之間學者崇焉與夫近時之所謂木災者太有徑庭若其未襲篋笥之徒豈得無夫人之登某山而不能極其奇勝之恨乎然研玩之則援據之而有沓[掐臼+也]焉辟猶駭毉之窮撿毒箭於垂死者解釋之而有偨俿焉辟猶下才而牝黃乎牡驪者要之所謂稽古有餘發明不足者耳尋繹之者亦未可無夫人之遊某山之絕奇而歸後之恨者也記故無梓今梓之流焉然今之梓也唯為夫似指日矢重游之者謀之耳與夫若頓臥一室楚越咫尺之者之與其一等之謂頌疏之於對法藏其既仳離矣況於瑣尾頌疏之序之記乎無乃學泅還溺哉者蓋未敢謀之耳。",
    "X53n0838_001:0118b06_0": "元祿癸未秋九月日沙門道空敘",
    "X53n0838_001:0118b12_0": "俱舍頌疏序記",
    "X53n0838_001:0118b14_0": "建安沙門　法盈　修",
    "X53n0838_001:0118b15_0": "解前序分二初歎西土論興之益二大唐三藏下此方傳譯請制疏之由初中分二初讚千部能次至於下別彰此論之德。",
    "X53n0838_001:0118b17_1": "昔釋迦至千部者此總標千部昔者往也易云昔者聖人作易也往古來今為昔釋迦者是姓也此云能仁昔賢劫初有王名三昧多此云共許王即剎利種是佛遠祖也此王子孫相承有十九大轉輪王第十九王名大須彌王子孫相承有十七萬三千二百八十四小轉輪王其最後輪王名魚王子孫相承有一百四十三粟散王其最後王名大茅草王即是佛七代祖初無子息將以國事委政羣臣入山修道為獵者誤射命終肉滴血墮地生兩莖甘蔗貴族應霸精誠潛託甘蔗為日炙開割一莖生男名善生一莖生女名善賢諸臣即立善生嗣位從此稱之瞿曇氏此云日炙種或甘蔗種即是佛六代祖後緣嫡妃忌妒遂擯庶子尼[牛*句]羅等兄弟四人此云別成等居雪山四子建國安人故父王聞已讚曰我子能仁我子能仁因此立姓釋氏是佛五代祖若言瞿曇及喬答摩多是外道毀佛詞也。",
    "X53n0838_001:0118c08_2": "天親菩薩者梵云提婆盤豆此云天親漢梵皆訛也舊云婆藪盤豆新云筏蘇盤豆亦云筏蘇畔度此云世親劫初之時自在天二十四返人間行化第二十四返現三目八臂身遇目足仙人語仙人曰如我面上有三目即堪與我論議仙人舉足報曰如我足下有目我即與我論議天知墮負現羸瘦形却歸本天更不復來人間時人仰慕天德為之立祠鑄黃金為身頗梨為眼座高二丈號此天像為筏蘇盤豆謂與世人為親友故云世親父母於天祠乞得三子皆從所乞處為名也北印度境有國名富樓沙富羅富樓沙此云丈夫富羅此云志國是帝釋弟能伏修羅建丈夫志因此立名也毗搜紐天王傳云帝釋為伏修羅遣弟毗搜紐天於此國生為提婆王子此國有修羅名因陀羅陀摩耶因陀羅是帝釋名陀摩耶此云伏此修羅有大力常與帝釋戰能伏帝釋故有此名修羅有妹名婆頗婆底婆頗此云明婆底此云妃其有容貌修羅欲害毗搜紐天故將此妹誘之以呪術力變閻浮提一處令陰闇自居暗處不令人見令妹明處語妹云若有人欲得娶汝為妻即報云我兄有大力若取我為妻必與兄相違若能與我兄戰乃可相許後毗搜紐天見心大悅之問云汝是何人答云是修羅童女天云修羅如吐娉諸天我無婦汝無夫相取可否女如兄先言報之天云汝今愛我故有此言我有大力能與汝兄戰遂許之修羅出明處問天汝是何人輙娶我妹為妻天云我非丈夫可為此責我是丈夫今何見恠修羅云汝有何能自一稱丈夫若與我戰得勝與汝妹為妻天云請當決之即各持刀搶互相斬刺天是那羅延力天身斫刺皆不得入天斫修羅手足支分隨斷還生至晚不息無有死狀天力稍弱緣覺疲困若更至夜修羅力盛明妃恐天不如即取鬱婆羅華擗為兩片各擲一邊於其中間去而復來天解其意即提修羅身擗為兩片各擲一邊於其中間去而復來修羅即死為先於仙人處乞願云若我手足身分被斷即還復生所以不死仙人欲令諸天殺之不施擗身還復之願故致死也天居此地顯丈夫志能因此立名稱丈夫志國此土有國師婆羅門名憍尸迦有三子總名筏蘇盤豆自在天處乞得竝取天祠之名其第三子比隣持(貞利反)跋婆比隣持母名跋婆譯為子亦云兒於有部出家得無學果其第二子即取總名於有部出家博學多聞遍通墳籍廣造眾論其大者名阿僧佉此云無著於化地部出家亦云於有部出家修定離欲得大乘空觀因此號曰阿僧佉世親於健陀羅國講婆沙論成六百行頌執小乘為是不信大乘是佛說無著見弟聰慧過人恐毀大乘論墮惡趣遣使往告我今有疾汝可速來世親隨來去兄住處四十里至一僧伽藍聞無著弟子誦華嚴經十地品發心感悟追悔甚深玅法昔所未聞方驗小乘為非誹謗之愆源發於舌舌為罪本今宜除斷即執銛刀欲割舌以謝其罪乃見無著住立告之曰夫大乘教者至真之理也諸佛所讚眾聖攸宗吾欲誨汝汝今自悟悟其明矣何善如之如諸佛聖教斷舌非悔汝設割舌不滅前罪汝既因舌謗大乘法而獲此罪若欲滅者當善讚說大乘大乘補過自然可令此罪速滅杜口絕言其理安在作是語已忽不復現世親承命遂不割舌只且詣無著住處諮受大乘於是研精覃思造五百大乘論解大乘經年八十於阿輸闍國捨命雖跡居凡地實難思議也。",
    "X53n0838_001:0119b18_0": "纂者集也如三皇五帝有德有位立制作孔子有德無位述而不作今謂佛於餘二藏中已說窮理問答論教名現論主纂集於一處乃云論纂千部。",
    "X53n0838_001:0119b20_1": "弘宣葢遠者是上弘佛道法音遠布葢由志也謂弘揚宣暢如來教典至遠約處遍大千界就時通萬二千年也。",
    "X53n0838_001:0119b23_2": "發起良多者下化有情良者善也發起善信者多也又解由論教顯發義理有情以生得慧學論教能發生聞思等慧解多也論教功德大而言之不出上弘佛道下化有情故舉此二事也西明引論語云子夏問曰巧笑倩兮美目盻兮素以為絢兮何謂也解云此是子夏問詩義上二句在衛風碩人二章齊候女莊姜為衛莊公夫人莊公惑於嬖妾使驕上僭(上聲)莊姜賢而不答終以無子國人閔而憂之故作是詩註云倩好口輔也盻目白黑分也箋云此章說莊姜容貌之美也馬注論語云倩美笑貌也盻動目貌也素以為絢兮此一句逸也逸由失遭秦焚書失此句故詩不載也子曰繪事後素鄭注云繪畫文也凡畫繪先布眾綵然後以素分布其間以成其文喻姜女雖有倩盻美質亦須禮以成之也曰禮後乎註云子夏聞繪事後素言解以素喻禮故曰禮後乎子曰起予者商也始與可言詩已矣解云子夏能發明夫子意如商可與共言詩也況論主造論再發起經律教也然用此意即弘宣葢遠義同今不取也(已上總歎千部論)自下別彰此論。",
    "X53n0838_001:0119c17_3": "揭(去竭反高舉也音亦傑三蒼云舉也擔也負也)莊子曰揭日月而行諸又云擔囊揭篋負匱而趍此皆訓舉也。",
    "X53n0838_001:0119c19_4": "剖(普厚反判也)。",
    "X53n0838_001:0119c19_5": "名相者名即諸法能詮名相即諸法體相或相狀也。",
    "X53n0838_001:0119c20_6": "文約三十卷論。",
    "X53n0838_001:0119c20_7": "事廣近即包婆沙發智等論遠則包含佛四十年前所說九部經律中事也。",
    "X53n0838_001:0119c22_8": "工者巧也。",
    "X53n0838_001:0119c22_9": "言若能究根界之旨者前來都歎此論之工也自下別述此論能根即根品此品明諸法用界即界品此品明諸法體旨者趣。",
    "X53n0838_001:0120a01_0": "窮世聖之源者此兩品明世出世因果凡取力行因趣果莫過於此。",
    "X53n0838_001:0120a02_1": "辨因果於真俗者釋上世聖之源也業品明俗諦因隨眠品明俗諦緣智品明真諦因定品明真諦緣也。",
    "X53n0838_001:0120a04_2": "祛執滯於人我者祛者去也除也釋上究根界之旨此二品辨三科法門去我執也。",
    "X53n0838_001:0120a06_3": "思已過(去聲)半者周易下繫云智者觀其彖辭則思已過半矣注夫彖者舉三象之統也又略例云彖者何也統論一卦之體明其所由之主者伏羲畫八卦又因而重之成六十四卦其後文王乃造卦下之辭謂之彖辭如乾卦云元亨利貞是也彖者斷也斷一卦之體吉凶之義亦云繇(貞祐反)辭繇者抽也抽一卦之大意也後周公又述六爻之辭爻如乾卦初九潛龍勿用等爻下辭故云爻辭也至孔子乃造十翼一上彖二下彖三上象四下象五上繫六下繫七文言八說卦九序卦十雜卦說此論似經律之彖辭十二部經中明初九部名過半也。",
    "X53n0838_001:0120a16_4": "專攻說有而已者攻者伐也不但明小乘有教而已亦有大乘空義也或可不但說有部而已亦有經部等諸部義也自下第二此方傳譯分二初譯論二請造疏。",
    "X53n0838_001:0120a19_5": "大唐三藏者姓陳東京偃師縣人也貞觀二年遊五天竺至十九年正月却屆長安得梵本六百五十七部俱舍是其一也二月六日奉詔於弘福寺翻譯也。",
    "X53n0838_001:0120a22_6": "再譯真文者陳朝譯為初唐朝譯為再所詮理正文句定為真文。",
    "X53n0838_001:0120a24_7": "親承密誨者三藏西方大乘諸師立破口授基法師小乘義授光法師如安慧師救論主義等是也自下第二請造疏。",
    "X53n0838_001:0120b02_8": "正釋者即三十卷為正釋也。",
    "X53n0838_001:0120b03_0": "既盡善美矣者論語云子謂韶盡美矣又盡善也謂武盡美矣未盡善也韶者舜樂名也夫聖人制樂隨人心為名也韶者紹也舜揖讓紹繼堯德故因制樂名也美者堪合當時之稱也善者理事不惡之名也天下萬人樂舜繼堯而舜從人受禪是合會當時之心故曰盡美也揖讓而代於理事盡旨故曰盡善也武者武王樂名當時殷紂為惡日久萬人怨怒武王征伐行武安天下之心故樂名武也天下樂武王武王從人而伐紂是會合當時之心故盡美也以臣伐君於理事不有善故云未盡善也今序意此論三藏初傳譯光法師承密誨制疏解釋盡理事之宜又何加尚於此而更請造疏耶。",
    "X53n0838_001:0120b14_1": "三皇五帝三王樂名自古天皇地皇人皇氏五姓紀七十二姓紀三姓紀六姓紀四姓紀有巢氏燧人氏已前竝未有禮樂百姓吸露精食草木之實不足山居者食吮禽獸居水者食魚龜飲血衣茹毛皮人多傷病至燧人氏始鑽木燧取火教人鑄金為釜鼎熟而食之故號燧人氏五行於是生焉至伏羲氏大昊方以木德王始作八卦以通神明製嫁娶之禮始作琴瑟之樂神農氏炎帝而嘉禾生醴泉出制本艸造五絃琴作不謀之樂有熊氏黃帝姓公孫名軒轅作雲門咸池之樂金天氏小昊作九泉之樂高陽氏顓頊作承雲之樂又云使飛龍放八風音作五英之樂高辛氏帝嚳造鼙皷鐘磬管箎作仁英之樂陶唐氏帝堯作大章之樂有虞氏帝舜作太韶之樂夏禹作大夏之樂殷湯作大濩之樂周武王作大武之樂此前燧人伏羲神農為三皇者白虎通云天之總美大稱也皇者煌煌焉人莫違也煩一夫擾一士勞天下不為也故黃金棄於山珠玉捐於淵巖居穴處衣皮毛飲泉液吮露英虗無寥廓與天地通靈也黃帝顓頊帝嚳堯舜為五帝帝者諦也象可承也德合天地者稱之帝帝者天號也夏殷周三王也王者往也天下所歸往也德合仁義稱之王王者五行之稱也王者所以盛禮作樂者何節民之喜怒也樂以法象天禮以法象地人無不合天地之氣有五常之性也樂所以蕩滌收其邪意也禮所以防淫泆節其流靡也樂在宗廟之中君臣上下同聽之則莫不和敬在於鄉里之中長幼同聽之即莫不和順在閨門之內父子兄弟同聽之即莫不和親是先王之樂意也(〔此前意勿恐序也〕)又何加焉加者增上也已上徵請意。",
    "X53n0838_001:0120c18_2": "論岐(巨岐反)路也此下出請造疏意列子曰楊子之隣人亡羊既率其黨又請楊子之豎追之楊子曰嘻亡一羊何追者眾也隣人曰多岐路既反問獲羊乎曰亡之矣奚亡之曰岐路之中又有岐焉吾不知所之所以反也楊子戚然變容不言者移時不笑者竟日門人怪之請曰羊賤畜又非夫子之有而損言笑者何哉楊子不答門人不獲所命弟子孟孫陽出以告心都子。",
    "X53n0838_001:0121a01_3": "都子他日與孟孫陽偕入而問曰。",
    "X53n0838_001:0121a02_4": "昔有昆弟三人遊齊魯。",
    "X53n0838_001:0121a02_5": "之間同師而學。",
    "X53n0838_001:0121a03_0": "進仁義之道而歸其父曰。",
    "X53n0838_001:0121a03_1": "仁義之道若何。",
    "X53n0838_001:0121a03_2": "伯曰。",
    "X53n0838_001:0121a03_3": "仁義使我愛身而後名(身體髮膚不敢毀傷也)。",
    "X53n0838_001:0121a04_4": "仲曰。",
    "X53n0838_001:0121a04_5": "仁義使我殺身以成名(無求生以害仁有殺身以成仁也)。",
    "X53n0838_001:0121a05_6": "叔曰。",
    "X53n0838_001:0121a05_7": "仁義使我身名竝全(既明且晢以保其身)彼三微術相變而同出於儒。",
    "X53n0838_001:0121a06_8": "孰是孰非耶。",
    "X53n0838_001:0121a06_9": "楊子曰。",
    "X53n0838_001:0121a07_10": "人有濵河而居者。",
    "X53n0838_001:0121a07_11": "習於水。",
    "X53n0838_001:0121a07_12": "勇於泅。",
    "X53n0838_001:0121a07_13": "操舟鬻渡。",
    "X53n0838_001:0121a07_14": "利供百口裹粮就學者。",
    "X53n0838_001:0121a08_15": "成徒而溺死者。",
    "X53n0838_001:0121a08_16": "幾半本學泅。",
    "X53n0838_001:0121a08_17": "不學溺而利害如此。",
    "X53n0838_001:0121a09_18": "若(汝也)以為孰是孰非。",
    "X53n0838_001:0121a09_19": "都子嘿然而出。",
    "X53n0838_001:0121a10_20": "孟孫陽讓(責也)之曰。",
    "X53n0838_001:0121a10_21": "何吾子問之。",
    "X53n0838_001:0121a10_22": "迂夫子答之。",
    "X53n0838_001:0121a10_23": "僻吾惑俞甚心。",
    "X53n0838_001:0121a11_24": "都子曰大道以多岐亡羊。",
    "X53n0838_001:0121a11_25": "學者以多方喪生。",
    "X53n0838_001:0121a12_26": "學非本不同。",
    "X53n0838_001:0121a12_27": "非本不一而末異。",
    "X53n0838_001:0121a12_28": "若是唯歸同(同〔卦〕自得也)反一性(性者正性也)為亡得。",
    "X53n0838_001:0121a13_29": "喪吾子長先生之門。",
    "X53n0838_001:0121a13_30": "習先生之道而不達先生之志也哀哉。",
    "X53n0838_001:0121a14_31": "黷者數也亂也謂言詞繁數也。",
    "X53n0838_001:0121a15_32": "易蒙卦彖辭云。",
    "X53n0838_001:0121a15_33": "蒙亨匪我求童蒙童蒙求我。",
    "X53n0838_001:0121a16_34": "初筮告再三黷黷即不告。",
    "X53n0838_001:0121a16_35": "利貞解曰。",
    "X53n0838_001:0121a16_36": "蒙有二義。",
    "X53n0838_001:0121a17_37": "一者微蒙暗弱則童蒙。",
    "X53n0838_001:0121a17_38": "二者蒙晦嘿則聖人也。",
    "X53n0838_001:0121a17_39": "大象云山下出泉。",
    "X53n0838_001:0121a18_40": "蒙君子以果行。",
    "X53n0838_001:0121a18_41": "育德解曰上卦艮為山也。",
    "X53n0838_001:0121a19_42": "下卦坎為泉也。",
    "X53n0838_001:0121a19_43": "山下出泉四面為山所壅。",
    "X53n0838_001:0121a19_44": "未知所適。",
    "X53n0838_001:0121a20_45": "況初學者。",
    "X53n0838_001:0121a20_46": "心中蒙昧。",
    "X53n0838_001:0121a20_47": "有所決蒙之象也。",
    "X53n0838_001:0121a20_48": "君子以果行者。",
    "X53n0838_001:0121a21_49": "君子當發此蒙。",
    "X53n0838_001:0121a21_50": "道以果決為行。",
    "X53n0838_001:0121a21_51": "告示童蒙為決蒙之主也。",
    "X53n0838_001:0121a22_52": "育德者。",
    "X53n0838_001:0121a22_53": "謂隱默懷藏不自彰顯。",
    "X53n0838_001:0121a22_54": "云自成聖德也。",
    "X53n0838_001:0121a23_55": "亨者通也。",
    "X53n0838_001:0121a23_56": "物既暗弱。",
    "X53n0838_001:0121a23_57": "意願亨通也。",
    "X53n0838_001:0121a23_58": "匪我師德明往求童蒙。",
    "X53n0838_001:0121a24_59": "但暗者求明故。",
    "X53n0838_001:0121a24_60": "童蒙求我也。",
    "X53n0838_001:0121a24_61": "初者發始之辭。",
    "X53n0838_001:0121b01_62": "筮者決疑之物。",
    "X53n0838_001:0121b01_63": "童蒙既求我。",
    "X53n0838_001:0121b01_64": "我當以初始一理正直之道以割決告之也。",
    "X53n0838_001:0121b02_65": "再三黷黷則不告者。",
    "X53n0838_001:0121b02_66": "師若以深廣二義告之。",
    "X53n0838_001:0121b03_67": "則童蒙黷亂故不告也。",
    "X53n0838_001:0121b03_68": "利貞者貞者正也。",
    "X53n0838_001:0121b04_69": "言蒙之為義利以養正故也(此上二文謂繁者請不敘之也)今序用意三十卷。",
    "X53n0838_001:0121b05_70": "諸部破立岐略之義說繁十五卷疏義理豐富。",
    "X53n0838_001:0121b06_71": "辭多黷亂也。",
    "X53n0838_001:0121b06_72": "幼好斯文者。",
    "X53n0838_001:0121b06_73": "疏主幼年好學斯文。",
    "X53n0838_001:0121b07_74": "長年此論獨步長安。",
    "X53n0838_001:0121b07_75": "有人釋疏主十三講此論名幼好斯文。",
    "X53n0838_001:0121b08_76": "十七造疏名長而獨得非疏主年五十已上方造疏。",
    "X53n0838_001:0121b09_77": "居諸未幾者毛詩第二云日居月諸照臨下土言日月未幾疏即成也。",
    "X53n0838_001:0121b10_78": "遽(渠却反速也急也)。",
    "X53n0838_001:0121b11_79": "以簡則易知者。",
    "X53n0838_001:0121b11_80": "易上繫云乾以易知。",
    "X53n0838_001:0121b11_81": "坤以簡能易。",
    "X53n0838_001:0121b12_82": "則易知簡則易。",
    "X53n0838_001:0121b12_83": "從易知。",
    "X53n0838_001:0121b12_84": "則有親易從。",
    "X53n0838_001:0121b12_85": "則有功有親即可久有功則可大可久。",
    "X53n0838_001:0121b13_86": "則賢人之德可大。",
    "X53n0838_001:0121b13_87": "則賢人之業易簡。",
    "X53n0838_001:0121b14_88": "而天下之理得矣。",
    "X53n0838_001:0121b14_89": "意云乾有易知不難之德。",
    "X53n0838_001:0121b15_90": "則四氣自成。",
    "X53n0838_001:0121b15_91": "坤有簡靜不繁之德。",
    "X53n0838_001:0121b15_92": "則萬物自生也乾坤既有簡易之。",
    "X53n0838_001:0121b16_93": "德人亦法此乾坤。",
    "X53n0838_001:0121b16_94": "則成可久大之功業也。",
    "X53n0838_001:0121b17_95": "疏云以簡易知者。",
    "X53n0838_001:0121b17_96": "以簡即坤易。",
    "X53n0838_001:0121b17_97": "知即乾有功則坤可大。",
    "X53n0838_001:0121b18_98": "則乾合言有功。",
    "X53n0838_001:0121b18_99": "即可大互舉文者。",
    "X53n0838_001:0121b18_100": "乾坤須兼有。",
    "X53n0838_001:0121b19_101": "況此疏有簡靜易知。",
    "X53n0838_001:0121b19_102": "令人成賢人之德業也。",
    "X53n0838_001:0121b20_0": "俾者使也([(白日+田)/廾]婢反)。",
    "X53n0838_001:0121b20_1": "後身廣慧西域記第五云天親無著師子覺三賢哲每相語曰。",
    "X53n0838_001:0121b21_2": "凡修行業願覩慈氏若先捨壽。",
    "X53n0838_001:0121b22_3": "得遂宿心當相報語。",
    "X53n0838_001:0121b22_4": "以知所至其後師子覺先捨壽命三年不報世親菩薩。",
    "X53n0838_001:0121b23_5": "尋亦捨壽時經六月亦無報命時。",
    "X53n0838_001:0121b24_6": "諸異學咸皆譏誚。",
    "X53n0838_001:0121b24_7": "以為彼二賢流轉惡趣。",
    "X53n0838_001:0121c01_8": "遂無靈鑒其後。",
    "X53n0838_001:0121c01_9": "無著菩薩。",
    "X53n0838_001:0121c01_10": "於初夜分正為門人教授禪法。",
    "X53n0838_001:0121c02_11": "燈光忽翳。",
    "X53n0838_001:0121c02_12": "空中大明。",
    "X53n0838_001:0121c02_13": "有一天仙。",
    "X53n0838_001:0121c02_14": "乘空下降。",
    "X53n0838_001:0121c02_15": "即進階庭。",
    "X53n0838_001:0121c03_16": "頂禮無著。",
    "X53n0838_001:0121c03_17": "無著曰爾來何暮。",
    "X53n0838_001:0121c03_18": "今名何謂。",
    "X53n0838_001:0121c03_19": "對曰從此捨命往覩史多天慈氏內眾蓮華中生蓮華。",
    "X53n0838_001:0121c04_20": "纔開從華臺下禮拜慈氏。",
    "X53n0838_001:0121c05_21": "慈氏讚曰。",
    "X53n0838_001:0121c05_22": "善來廣慧善來廣慧。",
    "X53n0838_001:0121c06_23": "旋繞纔周。",
    "X53n0838_001:0121c06_24": "即來報命。",
    "X53n0838_001:0121c06_25": "無著曰師子覺今何所在。",
    "X53n0838_001:0121c06_26": "對曰我旋繞時。",
    "X53n0838_001:0121c07_27": "見師子覺在外眾中耽著欲樂。",
    "X53n0838_001:0121c07_28": "無暇相顧詎能來報矣。",
    "X53n0838_001:0121c08_29": "淮西域記世親房在健陀羅國。",
    "X53n0838_001:0121c08_30": "於此造俱舍論。",
    "X53n0838_001:0121c09_31": "今此意云使廣慧菩薩遙證疏主釋。",
    "X53n0838_001:0121c09_32": "此通方之教也。",
    "X53n0838_001:0121c10_33": "過去眾賢永慚偏識者。",
    "X53n0838_001:0121c10_34": "西域記第四云僧伽跋陀羅(此云眾賢)迦濕彌羅國人也。",
    "X53n0838_001:0121c11_35": "聰敏博達。",
    "X53n0838_001:0121c11_36": "幼傳雅譽特深研究。",
    "X53n0838_001:0121c12_37": "說一切有部毗婆沙論。",
    "X53n0838_001:0121c12_38": "時有世親菩薩秉心玄道。",
    "X53n0838_001:0121c13_39": "求解言外。",
    "X53n0838_001:0121c13_40": "破毗婆沙師所執。",
    "X53n0838_001:0121c13_41": "作阿毗達磨俱舍論。",
    "X53n0838_001:0121c14_42": "論辭義善巧。",
    "X53n0838_001:0121c14_43": "理致精高眾賢修覽。",
    "X53n0838_001:0121c14_44": "遂有心焉。",
    "X53n0838_001:0121c15_45": "於是深研鑽極十有二年。",
    "X53n0838_001:0121c15_46": "作俱舍雹論二萬五千頌。",
    "X53n0838_001:0121c16_47": "凡八十萬言。",
    "X53n0838_001:0121c16_48": "凡所製論。",
    "X53n0838_001:0121c16_49": "言深致遠。",
    "X53n0838_001:0121c16_50": "窮幽洞微。",
    "X53n0838_001:0121c16_51": "復告門人曰。",
    "X53n0838_001:0121c17_52": "以我逸才。",
    "X53n0838_001:0121c17_53": "持我正論。",
    "X53n0838_001:0121c17_54": "遂屈世親。",
    "X53n0838_001:0121c17_55": "挫其鋒銳。",
    "X53n0838_001:0121c17_56": "無令老叟獨擅先名。",
    "X53n0838_001:0121c18_57": "於是學徒四三俊彥持所作論。",
    "X53n0838_001:0121c18_58": "推訪世親。",
    "X53n0838_001:0121c19_59": "世親是時在北印度磔迦國奢羯羅城。",
    "X53n0838_001:0121c19_60": "遠傳聲聞眾賢。",
    "X53n0838_001:0121c20_61": "當至世親。",
    "X53n0838_001:0121c20_62": "聞已即治行裝。",
    "X53n0838_001:0121c20_63": "門人懷疑。",
    "X53n0838_001:0121c20_64": "前進諫曰。",
    "X53n0838_001:0121c21_65": "大師德高先哲名擅。",
    "X53n0838_001:0121c21_66": "當時遠邇學徒莫不推謝今聞眾賢。",
    "X53n0838_001:0121c22_67": "一何遑遽。",
    "X53n0838_001:0121c22_68": "必有所下。",
    "X53n0838_001:0121c22_69": "我曹厚顏。",
    "X53n0838_001:0121c22_70": "世親曰吾今遠遊非避此子顧。",
    "X53n0838_001:0121c23_71": "此國中無復鑒達眾賢後進也詭辨若流。",
    "X53n0838_001:0121c24_72": "我衰耄矣。",
    "X53n0838_001:0121c24_73": "莫能持論欲以一言頺其異執引至中印度。",
    "X53n0838_001:0122a01_74": "對諸髦彥察乎真偽。",
    "X53n0838_001:0122a01_75": "詳乎得失。",
    "X53n0838_001:0122a01_76": "遂即命侶負笈遠遊眾賢至中印度。",
    "X53n0838_001:0122a02_77": "秣底補羅國。",
    "X53n0838_001:0122a02_78": "大都城南德光伽藍北三四里。",
    "X53n0838_001:0122a03_79": "大伽藍中。",
    "X53n0838_001:0122a03_80": "忽覺氣衰。",
    "X53n0838_001:0122a03_81": "於是裁書謝世親曰如來寂滅。",
    "X53n0838_001:0122a04_82": "弟子部執傳其宗學。",
    "X53n0838_001:0122a04_83": "各擅專門黨同道嫉異部愚以冥昧。",
    "X53n0838_001:0122a05_84": "猥承傳習覽所製阿毗達磨。",
    "X53n0838_001:0122a06_85": "俱舍論破毗婆沙師大義。",
    "X53n0838_001:0122a06_86": "輙不量力沉究彌年。",
    "X53n0838_001:0122a06_87": "作為此論扶正宗學。",
    "X53n0838_001:0122a07_88": "智小謀大。",
    "X53n0838_001:0122a07_89": "死期將至。",
    "X53n0838_001:0122a07_90": "菩薩宣暢微言抑揚至理。",
    "X53n0838_001:0122a08_91": "不毀所執得存遺文。",
    "X53n0838_001:0122a08_92": "斯為幸矣。",
    "X53n0838_001:0122a08_93": "死何悔哉。",
    "X53n0838_001:0122a09_94": "於是歷選門人。",
    "X53n0838_001:0122a09_95": "有辭辨者而告之曰。",
    "X53n0838_001:0122a09_96": "吾誠後學輕陵先達命矣也。",
    "X53n0838_001:0122a10_97": "如何當從斯沒。",
    "X53n0838_001:0122a10_98": "汝持是書及所製論謝彼菩薩代我悔過。",
    "X53n0838_001:0122a11_99": "授辭適畢。",
    "X53n0838_001:0122a11_100": "奄爾云亡門人奉書至世親所。",
    "X53n0838_001:0122a12_101": "致辭曰我師眾賢已捨壽命。",
    "X53n0838_001:0122a12_102": "遺言致書責躬謝咎不墜其名。",
    "X53n0838_001:0122a13_103": "非所敢望也。",
    "X53n0838_001:0122a13_104": "世親菩薩覽書閱論沉吟之久。",
    "X53n0838_001:0122a14_105": "謂門人曰。",
    "X53n0838_001:0122a14_106": "眾賢論師聰敏後進。",
    "X53n0838_001:0122a14_107": "理雖不足詞乃有餘。",
    "X53n0838_001:0122a15_108": "我今欲破眾賢之論。",
    "X53n0838_001:0122a15_109": "若指諸掌。",
    "X53n0838_001:0122a15_110": "顧以埀終之託重其知難之辭。",
    "X53n0838_001:0122a16_111": "苟緣大義。",
    "X53n0838_001:0122a16_112": "存其宿志況乎此論。",
    "X53n0838_001:0122a17_0": "發明我宗。",
    "X53n0838_001:0122a17_1": "遂為改題為順正理論。",
    "X53n0838_001:0122a17_2": "門人諫曰眾賢未沒大師遠跡。",
    "X53n0838_001:0122a18_3": "既得其論又為改題。",
    "X53n0838_001:0122a18_4": "凡厥學徒何顏受媿世親為除眾疑而說頌曰。",
    "X53n0838_001:0122a19_5": "如師子王避豕遠逝二力勝負智者。",
    "X53n0838_001:0122a20_6": "應知眾賢死已焚屍。",
    "X53n0838_001:0122a20_7": "收骨於伽藍西北二百餘步。",
    "X53n0838_001:0122a21_8": "菴沒羅林中。",
    "X53n0838_001:0122a21_9": "起率都婆。",
    "X53n0838_001:0122a21_10": "今猶現在。",
    "X53n0838_001:0122a21_11": "意云正理。",
    "X53n0838_001:0122a22_12": "論為偏識。",
    "X53n0838_001:0122a22_13": "令過去眾賢永慚見正理論偏識之說。",
    "X53n0838_001:0122a24_0": "解後序文二初菩薩。",
    "X53n0838_001:0122a24_1": "赴機論興之益。",
    "X53n0838_001:0122a24_2": "二者正儀下明道俗興請。",
    "X53n0838_001:0122b01_3": "製疏之由初分二初總歎千部次別彰此論。",
    "X53n0838_001:0122b02_4": "粵者語詞也。",
    "X53n0838_001:0122b02_5": "燭明幽暗北方稱幽。",
    "X53n0838_001:0122b02_6": "南方稱明。",
    "X53n0838_001:0122b02_7": "所以北方有幽州。",
    "X53n0838_001:0122b03_8": "赫者盛也。",
    "X53n0838_001:0122b03_9": "詩云赫赫明盛貌。",
    "X53n0838_001:0122b03_10": "皷動颽風。",
    "X53n0838_001:0122b04_11": "爾雅云南風謂颽風東謂谷風西謂泰風北謂凉風。",
    "X53n0838_001:0122b05_12": "李巡註云颽樂也。",
    "X53n0838_001:0122b05_13": "言生長萬物。",
    "X53n0838_001:0122b05_14": "萬物喜樂以時言之春曰谷風夏曰颽風。",
    "X53n0838_001:0122b06_15": "秋曰泰風。",
    "X53n0838_001:0122b06_16": "冬曰涼風。",
    "X53n0838_001:0122b06_17": "詩颽風章云颽風自南(音任一曰如字)吹彼棘心棘心夭夭母氏劬勞解云此章美孝子也。",
    "X53n0838_001:0122b08_18": "夏風謂之颽棘難長養者也。",
    "X53n0838_001:0122b09_19": "夏風而能吹拂成長。",
    "X53n0838_001:0122b09_20": "夭夭盛貌也。",
    "X53n0838_001:0122b09_21": "劬勞病苦也颽風能吹長難成之棘。",
    "X53n0838_001:0122b10_22": "喻寬仁之母劬勞養育七子夭夭之盛也。",
    "X53n0838_001:0122b11_23": "序意雖春風亦成物舉颽風成棘取萬物極成也。",
    "X53n0838_001:0122b12_24": "匡大教而濟時者匡正也。",
    "X53n0838_001:0122b12_25": "謂菩薩匡持佛法以濟時機也。",
    "X53n0838_001:0122b13_26": "此上義者由日有破暗之能。",
    "X53n0838_001:0122b13_27": "風有成物之用。",
    "X53n0838_001:0122b14_28": "菩薩有濟世之德。",
    "X53n0838_001:0122b14_29": "故取之為況也。",
    "X53n0838_001:0122b14_30": "爰由於也。",
    "X53n0838_001:0122b15_31": "弘揚也道引導也。",
    "X53n0838_001:0122b15_32": "五印度西域記云舊言身毒天竺等。",
    "X53n0838_001:0122b16_33": "今從正音宜云印度印度之人隨地稱國殊方異俗遙舉想名語其所美謂之印度。",
    "X53n0838_001:0122b17_34": "印度者此云月月有千名此名其一稱言諸羣生輪迴不息無明長夜莫有司晨。",
    "X53n0838_001:0122b19_35": "其猶白日既隱。",
    "X53n0838_001:0122b19_36": "霄燭斯繼雖有星光之照。",
    "X53n0838_001:0122b20_37": "豈如朗月之明。",
    "X53n0838_001:0122b20_38": "苟緣斯致。",
    "X53n0838_001:0122b20_39": "因而譬月。",
    "X53n0838_001:0122b20_40": "良以其土。",
    "X53n0838_001:0122b21_41": "聖賢繼軌。",
    "X53n0838_001:0122b21_42": "道凡御物。",
    "X53n0838_001:0122b21_43": "如月照臨。",
    "X53n0838_001:0122b21_44": "由是義故謂之印度。",
    "X53n0838_001:0122b22_45": "五印度境周九萬餘里三邊大海。",
    "X53n0838_001:0122b22_46": "北有雪山。",
    "X53n0838_001:0122b22_47": "北廣南狹。",
    "X53n0838_001:0122b23_48": "形如半月畵野區分七十餘國。",
    "X53n0838_001:0122b23_49": "時特暑熱地多泉濕。",
    "X53n0838_001:0122b24_50": "躅者書云高步曰躅即光顯大師之教迹也。",
    "X53n0838_001:0122c01_0": "言解外道之邪紛者。",
    "X53n0838_001:0122c01_1": "即由製論能解外道異執之紛諍已上總歎千部自下別彰此論。",
    "X53n0838_001:0122c02_2": "六足下自明八蘊者婆沙云雜結智業大種根定見也。",
    "X53n0838_001:0122c03_3": "西音名健塗此云蘊。",
    "X53n0838_001:0122c04_4": "蘊者。",
    "X53n0838_001:0122c04_5": "聚諸法自類各集一處名蘊。",
    "X53n0838_001:0122c04_6": "謂集種種異相。",
    "X53n0838_001:0122c05_7": "論道判為雜蘊集結。",
    "X53n0838_001:0122c05_8": "論道判為結蘊集智論道判為智蘊集。",
    "X53n0838_001:0122c06_9": "業論道判為業蘊集。",
    "X53n0838_001:0122c06_10": "大種論道判為大種蘊根定見准說。",
    "X53n0838_001:0122c07_11": "宗唯以正者論主情無偏黨學該諸部凡厥正義咸以遵崇。",
    "X53n0838_001:0122c08_12": "潤色者論語云為命裨諶草創之世叔討論之行人子羽修飾之東里子產潤色之此四者皆鄭大夫為命謂作盟會之詞諶性靜怯。",
    "X53n0838_001:0122c11_13": "若為其君作盟會之詞。",
    "X53n0838_001:0122c11_14": "即入草野中以創立之世叔不能草創。",
    "X53n0838_001:0122c12_15": "但能討論治正諶所造之辭又子羽不能討論。",
    "X53n0838_001:0122c13_16": "但取二人所創治者。",
    "X53n0838_001:0122c13_17": "更雕琢修飾之子產又但采文潤色之徑。",
    "X53n0838_001:0122c14_18": "此四賢手懸之千古。",
    "X53n0838_001:0122c14_19": "聰明者。",
    "X53n0838_001:0122c15_20": "尚書云。",
    "X53n0838_001:0122c15_21": "聰明視聽遠家語云聰以知遠。",
    "X53n0838_001:0122c15_22": "明以察微。",
    "X53n0838_001:0122c16_23": "謂此論見聞廣也。",
    "X53n0838_001:0122c16_24": "文葢雲間者晉書曰陸雲字士龍吳郡人也。",
    "X53n0838_001:0122c17_25": "荀鳴鶴頴川人時士龍在司空張華座鳴鶴後至座上。",
    "X53n0838_001:0122c18_26": "諸賓素聞鶴名皆為之起鳴鶴曰清風至飛塵颺。",
    "X53n0838_001:0122c19_27": "士龍曰凡鳥集鳳凰翔既而座定荀陸二人敘溫涼陸曰雲間陸士龍荀曰日下荀鳴鶴時人謂之佳對。",
    "X53n0838_001:0122c21_28": "縉紳者漢書云縉者插也字應從手紳者大帶古禮插笏。",
    "X53n0838_001:0122c22_29": "於紳當胸直插非如今腰間斜貫。",
    "X53n0838_001:0122c23_30": "今時行禮猶依古也。",
    "X53n0838_001:0122c23_31": "縉字若從糸即帛也。",
    "X53n0838_001:0122c23_32": "赤也此謂衣冠之士。",
    "X53n0838_001:0122c24_33": "龜鏡者龜曰卜蓍曰筮皆考疑事也。",
    "X53n0838_001:0123a01_34": "龜可以決疑。",
    "X53n0838_001:0123a01_35": "鏡可以鑒物。",
    "X53n0838_001:0123a01_36": "又云為龜之靈也知先兆之吉凶為鏡之明也。",
    "X53n0838_001:0123a02_37": "鑒物像之好醜。",
    "X53n0838_001:0123a02_38": "言其佩縉紳之服類。",
    "X53n0838_001:0123a03_39": "龜鏡之明也。",
    "X53n0838_001:0123a03_40": "既勤勤於法門屬自身不懈怠之貌。",
    "X53n0838_001:0123a04_41": "孜孜(子之反)咀(慈呂反)兼濟者窮則獨擅一身達則兼濟天下。",
    "X53n0838_001:0123a05_42": "遭遇狎習。",
    "X53n0838_001:0123a05_43": "蘭室者家語云與善人居如入芝蘭之室。",
    "X53n0838_001:0123a06_44": "久不聞其香即與之化矣。",
    "X53n0838_001:0123a06_45": "與不善人居如入鮑魚之肆。",
    "X53n0838_001:0123a07_46": "久不聞其臰亦與之化矣今疏主接侍郎如狎芝蘭之室也。",
    "X53n0838_001:0123a08_47": "夕殞者論語云朝聞道夕死可矣。",
    "X53n0838_001:0123a09_48": "質而不文者論語云質勝文則野注云鄙野也。",
    "X53n0838_001:0123a10_49": "文勝質則史史者文多質少也。",
    "X53n0838_001:0123a10_50": "文質彬彬然後君子彬彬文質相半貌也。",
    "X53n0838_001:0123a11_51": "味道君子俗士義學精人僧眾。",
    "X53n0838_001:0123a12_52": "鸞鏡者宋寶華泰鸞詩序云罽賓國王網得一鸞欲得鳴而不能致夫人曰妾聞鸞得雙則鳴舞以鏡照之鸞覩鏡中影。",
    "X53n0838_001:0123a14_53": "悲鳴却鏡而死因號鸞鏡矣。",
    "X53n0838_001:0123a15_54": "吳越春秋云楚王召風湖子而告之曰寡人聞吳有干將越有歐冶寡人欲因子請此二人作劒可乎風湖子乃往見二子令作之一曰龍泉二曰大阿豫章記云吳猛未言之前。",
    "X53n0838_001:0123a18_55": "常有紫氣見於牛斗之間。",
    "X53n0838_001:0123a19_56": "占者以為吳王再興唯張司空以為不然及吳平後。",
    "X53n0838_001:0123a20_57": "紫氣逾明。",
    "X53n0838_001:0123a20_58": "華聞雷孔章玅達緯象乃令觀之章曰無他象。",
    "X53n0838_001:0123a21_59": "唯是寶物之精在豫章豐城縣華遂以章為豐城令至縣堀深二丈。",
    "X53n0838_001:0123a22_60": "得一青玉匣。",
    "X53n0838_001:0123a22_61": "長八九尺開之得二劒其夕牛斗氣。",
    "X53n0838_001:0123a23_62": "不復見後章留其一匣龍泉進之張公。",
    "X53n0838_001:0123a24_63": "張公遇害。",
    "X53n0838_001:0123a24_64": "此劒飛入襄城水中也。",
    "X53n0838_001:0123a24_65": "吳猛豫章人也。",
    "X53n0838_001:0123b01_66": "少有孝行。",
    "X53n0838_001:0123b01_67": "夏日常不駈蚊。",
    "X53n0838_001:0123b01_68": "懼其去已而噬親年三十邑人丁義始授其神方。",
    "X53n0838_001:0123b02_69": "因還豫章。",
    "X53n0838_001:0123b02_70": "江波甚急。",
    "X53n0838_001:0123b03_71": "不假舟檝。",
    "X53n0838_001:0123b03_72": "以白羽扇畫水而渡。",
    "X53n0838_001:0123b03_73": "覩者殊異之。",
    "X53n0838_001:0123b03_74": "敏者達也聰也。",
    "X53n0838_001:0123b06_0": "俱舍頌疏序記(終)"
}