{
    "T15n0653_002:0789c15_0": "佛藏經卷中",
    "T15n0653_002:0789c17_0": "姚秦龜茲三藏鳩摩羅什譯",
    "T15n0653_002:0789c18_0": "淨戒品之餘",
    "T15n0653_002:0789c19_0": "◎「復次舍利弗！",
    "T15n0653_002:0789c19_1": "破戒比丘聞佛所說如是等經，心不清淨歡喜信樂，自知有過便疑此經：『為我等說不為餘人。",
    "T15n0653_002:0789c21_2": "何以故？",
    "T15n0653_002:0789c21_3": "如我等比丘在此事故。』",
    "T15n0653_002:0789c22_4": "舍利弗！",
    "T15n0653_002:0789c22_5": "如是上妙無比之法，破戒比丘乃生瞋恨，於說法者心多不信，得聞如是佛所說經，違逆不受，而作是言：『此非佛說，教語餘人。』",
    "T15n0653_002:0789c25_6": "何以故？",
    "T15n0653_002:0789c25_7": "破戒比丘不樂修道，修道比丘不逆佛語。",
    "T15n0653_002:0789c26_8": "此皆破戒愚癡惡法，謂心不信違逆佛語。",
    "T15n0653_002:0789c27_9": "如是比丘自知有過，但生瞋恨憍慢佷戾，惡邪慢心謗佛法僧。",
    "T15n0653_002:0789c28_10": "舍利弗！",
    "T15n0653_002:0789c28_11": "隨此比丘聞是諸經違逆不信，心不通達無上菩提，教語諸人：『非佛所說』。",
    "T15n0653_002:0790a01_12": "舍利弗！",
    "T15n0653_002:0790a01_13": "佛說是人則為謗法。",
    "T15n0653_002:0790a02_14": "以謗法故為非沙門、非釋種子，應當滅擯。",
    "T15n0653_002:0790a03_15": "是等比丘，若百千萬億諸佛三輪示現，不能令悟使得道果。",
    "T15n0653_002:0790a04_16": "何以故？",
    "T15n0653_002:0790a04_17": "舍利弗！",
    "T15n0653_002:0790a04_18": "如是惡人於此法中自作障道，無復生分、無有信心，但好衣食貪樂世利，我說此人必墮地獄。",
    "T15n0653_002:0790a06_19": "「舍利弗！",
    "T15n0653_002:0790a07_20": "我今明了告汝，若人違逆如是法寶，於好生處永無有分，但生惡處常盲無目。",
    "T15n0653_002:0790a08_21": "舍利弗！",
    "T15n0653_002:0790a09_0": "是諸比丘憍慢熾盛不能定說，破我正法，其餘眾人不能自活，為利養故隨破我法。",
    "T15n0653_002:0790a10_1": "舍利弗！",
    "T15n0653_002:0790a11_2": "如是法寶爾時壞滅。",
    "T15n0653_002:0790a11_3": "何以故？",
    "T15n0653_002:0790a11_4": "如是法寶一切諸佛皆共恭敬，諸辟支佛、阿羅漢等亦皆恭敬。",
    "T15n0653_002:0790a13_5": "「破戒比丘、增上慢者、不定說法諸比丘等，爾時皆共輕慢我法而共遠離，多懷慳貪專求生業，貴於財利嫉妬所縛，常好諍訟互生怨隙，不相敬順無有威儀，志性輕躁猶如獼猴，轉易威儀行諸惡業，退沙門法遠離賢聖。",
    "T15n0653_002:0790a17_6": "舍利弗！",
    "T15n0653_002:0790a18_7": "如是惡人覆藏瑕疵，多欲多求以財自活，惡魔知心為作方便，令其乖異各共散壞，一味僧寶分為五部。",
    "T15n0653_002:0790a20_8": "既有五部則生諍訟，互相是非論說過失。",
    "T15n0653_002:0790a21_9": "舍利弗！",
    "T15n0653_002:0790a21_10": "如今比丘互相教化互相恭敬，同心共行隨順佛語。",
    "T15n0653_002:0790a22_11": "爾時比丘不相教化不相恭敬，見作惡者畏而捨去，不能以法共相教誨。",
    "T15n0653_002:0790a24_12": "或時雖有多聞深智，猶懷憍慢輕賤餘人，各以所是自立其論，不喜相見況能受教？",
    "T15n0653_002:0790a26_13": "「舍利弗！",
    "T15n0653_002:0790a26_14": "如來在世三寶一味，我滅度後分為五部。",
    "T15n0653_002:0790a27_15": "舍利弗！",
    "T15n0653_002:0790a27_16": "惡魔於今猶尚隱身，佐助調達破我法僧，如來大智現在世故，弊魔不能成其大惡。",
    "T15n0653_002:0790a29_17": "當來之世惡魔變身，作沙門形入於僧中，種種邪說令多眾生入於邪見為說邪法，謂彌樓陀羅迦樓。",
    "T15n0653_002:0790b02_18": "鬪事五分，事念念滅、事一切有、事有、我事、有所得事。",
    "T15n0653_002:0790b03_19": "爾時惡魔說如是等邪貪著事，如是事者，非諸佛及佛弟子所說。",
    "T15n0653_002:0790b05_20": "爾時惡人為魔所迷，各執所見我是彼非。",
    "T15n0653_002:0790b06_21": "舍利弗！",
    "T15n0653_002:0790b06_22": "如來豫見未來世中，有如是等破法事故，說是深經悉斷惡魔諸所執著。",
    "T15n0653_002:0790b08_23": "「舍利弗！",
    "T15n0653_002:0790b08_24": "當爾之時，閻浮提內多是增上慢人，作小善順便謂得道，命終之後當墮惡趣。",
    "T15n0653_002:0790b10_25": "何以故？",
    "T15n0653_002:0790b10_26": "是人長夜自謂得道，亦復稱說他人得道，冒受聖人所供養事，是人於諸天人世間為大惡賊。",
    "T15n0653_002:0790b12_27": "如是癡人聞說第一實義，驚疑怖畏如墮深坑。",
    "T15n0653_002:0790b13_28": "舍利弗！",
    "T15n0653_002:0790b13_29": "有諸比丘樂此事者，相與共集破壞諸佛無上菩提。",
    "T15n0653_002:0790b14_30": "爾時增上慢人偏執者多，惡魔又復迷惑在家、出家者心，令執非法。",
    "T15n0653_002:0790b16_31": "說正法者少於援助，則便散壞不復得立。",
    "T15n0653_002:0790b17_32": "「舍利弗！",
    "T15n0653_002:0790b17_33": "爾時世間年少比丘多有利根。",
    "T15n0653_002:0790b18_34": "所以者何？",
    "T15n0653_002:0790b18_35": "諸出家者有餘煩惱，還生人中即復出家。",
    "T15n0653_002:0790b19_36": "是諸比丘喜樂難問，推求佛法第一實義。",
    "T15n0653_002:0790b20_37": "舍利弗！",
    "T15n0653_002:0790b20_38": "爾時增上慢者，魔所迷惑但求活命，實是凡夫自稱羅漢，謂諸年少比丘等言：『善身口意，此是佛法第一實義。",
    "T15n0653_002:0790b22_39": "善護淨戒，讀誦經法勤修多聞，是名順忍因緣，所謂淨心信佛；又有第一實義，汝當繫心緣中，專念涅槃滅三種苦，則能厭離五陰、十二入、十八界。",
    "T15n0653_002:0790b26_40": "汝等當於靜處觀此陰、界、入法悉皆無常，自觀其身種種不淨，汝等能如是觀，當得須陀洹果。",
    "T15n0653_002:0790b28_41": "又能於是五陰等法，深觀無常、苦、空、無我、無有堅牢，則得斯陀含，轉復深觀得阿那含、得阿羅漢，是為第一實義。』",
    "T15n0653_002:0790c01_42": "「是中年少比丘復問：『於佛法中阿羅漢果，便是第一義耶！",
    "T15n0653_002:0790c03_0": "我等亦知是事，得阿羅漢是第一義。",
    "T15n0653_002:0790c03_1": "今此五陰，為憶念者生，為不憶念者生？』",
    "T15n0653_002:0790c04_2": "答言：『是五陰者憶念者生，不憶念者不生。』",
    "T15n0653_002:0790c05_3": "復問：『憶念與五陰為異不？』",
    "T15n0653_002:0790c06_4": "答言：『如五陰，憶念亦爾！』",
    "T15n0653_002:0790c06_5": "復問：『若如五陰，憶念亦爾者，誰是念五陰者？』",
    "T15n0653_002:0790c07_6": "答言：『若無念五陰者，則無涅槃；實有念五陰者，是故有修八直聖道，入涅槃者。』",
    "T15n0653_002:0790c09_7": "「舍利弗！",
    "T15n0653_002:0790c09_8": "未來世中多有比丘成就此忍。",
    "T15n0653_002:0790c10_9": "舍利弗！",
    "T15n0653_002:0790c10_10": "爾時會中多諸天眾，欲聞佛法第一實義。",
    "T15n0653_002:0790c11_11": "聞是增上慢者所說，心生疑悔如墮深坑，咸作是言：『咄哉！",
    "T15n0653_002:0790c12_12": "釋迦牟尼佛法今將速滅。』",
    "T15n0653_002:0790c13_13": "舍利弗！",
    "T15n0653_002:0790c13_14": "中有成就善根比丘，謂是比丘：『癡人、空老、增上慢者。』",
    "T15n0653_002:0790c14_15": "若有五陰相、十二入、十八界相者，不受此語不喜不悅從座起去。",
    "T15n0653_002:0790c16_16": "舍利弗！",
    "T15n0653_002:0790c16_17": "爾時諸天心大歡喜，四方唱言：『釋迦牟尼佛猶有好弟子在，是諸人等善根不少，不喜聞是不淨所說，謂：我見、人見。』",
    "T15n0653_002:0790c19_18": "諸天聞此皆大歡喜，稱揚讚歎是利根者，喜樂問難必皆成就無生法忍。",
    "T15n0653_002:0790c20_19": "如是人等合集一處共為徒侶，人眾既少勢力亦弱。",
    "T15n0653_002:0790c22_0": "「舍利弗！",
    "T15n0653_002:0790c22_1": "爾時我諸真子！",
    "T15n0653_002:0790c22_2": "於父種族尚無愛語，況得供養住止塔寺？",
    "T15n0653_002:0790c23_3": "舍利弗！",
    "T15n0653_002:0790c23_4": "汝且觀之，爾時如來便為輕微，我滅度後我諸子等，成就善寂無所得忍時亦為輕賤。",
    "T15n0653_002:0790c25_5": "我以是故，於無數劫摧諸怨敵，化諸一切天王、人王令心清淨，所以爾者，令我諸子得安父位。",
    "T15n0653_002:0790c27_6": "舍利弗！",
    "T15n0653_002:0790c27_7": "如來今以一切世間天人為證，如來如法得阿耨多羅三藐三菩提，轉無上法輪；沙門、婆羅門，若天、魔、梵所不能轉。",
    "T15n0653_002:0791a01_8": "「舍利弗！",
    "T15n0653_002:0791a01_9": "如是現事，如來滅後我此阿耨多羅三藐三菩提，我諸弟子等欲廣流布，是諸惡人不能證明，亦復不能施與無畏。",
    "T15n0653_002:0791a04_10": "「舍利弗！",
    "T15n0653_002:0791a04_11": "譬如蜜瓶置四衢道，而作是言：『若人能食一毛頭者，常不老死。』",
    "T15n0653_002:0791a05_12": "爾時諸天世人各以刀杖衛護是瓶。",
    "T15n0653_002:0791a06_13": "時衛護者各作是言：『若或有人食一毛頭者，我等當殺。』",
    "T15n0653_002:0791a07_14": "舍利弗！",
    "T15n0653_002:0791a08_0": "中有一人竊作是念：『是瓶中蜜食一毛頭，則不老死，我今何為惜死不噉？",
    "T15n0653_002:0791a09_1": "若得噉已，則便不畏諸衛護者，亦可常得無老病死。』",
    "T15n0653_002:0791a10_2": "如是定心不惜壽命直詣瓶所，諸衛護者各持刀杖，競欲殺之。",
    "T15n0653_002:0791a12_3": "舍利弗！",
    "T15n0653_002:0791a12_4": "是人若能刀杖未及食一渧者，則免衰患無復老死。",
    "T15n0653_002:0791a13_5": "「如是舍利弗！",
    "T15n0653_002:0791a14_0": "多有惡人、魔及魔民欲滅我法。",
    "T15n0653_002:0791a14_1": "如來滅後若有人能隨順空法通達無疑，則於諸法心無所得成就上忍。",
    "T15n0653_002:0791a16_2": "爾時雖為惡人所輕沮壞其道，是人若能不惜身命勤行精進，通達諸法無生無作，則得度脫生老病死。",
    "T15n0653_002:0791a18_3": "「舍利弗！",
    "T15n0653_002:0791a18_4": "蜜瓶是佛第一義法；諸天世人衛護瓶者，則是惡人樂行魔事，自失大利，亦遮他人行實相者，失於大利。",
    "T15n0653_002:0791a21_5": "舍利弗！",
    "T15n0653_002:0791a21_6": "增上慢者皆是魔黨助成魔事，咸共譏訶無生滅法。",
    "T15n0653_002:0791a22_7": "「又舍利弗！",
    "T15n0653_002:0791a22_8": "不淨說者，我見、人見、眾生見、五陰、十二入、十八界見，未得謂得，心計得道，計得涅槃，咸亦譏訶如是正法。",
    "T15n0653_002:0791a25_9": "何以故？",
    "T15n0653_002:0791a25_10": "是人貪著空故，亦是魔眾，魔所迷惑，以我正法而作魔事。",
    "T15n0653_002:0791a26_11": "「舍利弗！",
    "T15n0653_002:0791a26_12": "若在家、出家，聞是無我、無人、無眾生，畢竟空法驚疑畏者，當知是人受魔教化，是像比丘，為是盜法惡威儀者。",
    "T15n0653_002:0791a29_13": "舍利弗！",
    "T15n0653_002:0791a29_14": "是人則是我見、眾生見、有見、無見、常見、斷見，皆是魔民非佛弟子。",
    "T15n0653_002:0791b01_15": "何以故？",
    "T15n0653_002:0791b02_16": "我經中說：『一切世間皆空，無我無我所、無人無眾生、無常無定、無不壞法。』",
    "T15n0653_002:0791b03_17": "如是惡人亦復皆共讀誦是經為他人說，而心貪著我見、人見，如是癡人名為造作苦因、名為反覆兩端、名為鬪亂破僧、名為污染道法、名為沙門中濁、名為醜陋穢惡、名為但有言說、名為假偽沙門、名為沙門中貧、名為擔重擔者、名為欺誑諸佛、名為得逆罪者。",
    "T15n0653_002:0791b09_18": "「舍利弗！",
    "T15n0653_002:0791b09_19": "是人名為大惡逆賊、名為惡知識、名為破戒、名為邪見、名為外道、名為無實行、名為惡伴、名為殺鬼、名為癩瘡、名為臭穢、名為燒熱、名為諂曲、名為墮在黑闇、名為入稠榛林、名為墮生死流、名為互出惡者、名為地獄、名為畜生、名為餓鬼、名為阿修羅、名為不入道者、名為欺誑人者、名為自讚己者、名為行占相者、名為大聲喚呼、名為因利求利、名為污染他家、名為常調戲者、名為散亂心者、名為貪所害者、名為瞋所害者、名為癡所害者、名為好面欺者、名為衰惱處者、名為無解脫者，名為憂惱縛者。",
    "T15n0653_002:0791b21_20": "名為非沙門、形像沙門、沙門旃陀羅、沙門臭穢、沙門糟粕、名為難滿、名為難養、名為壞威儀者、名為無羞恥者、名為截斷頭者、名為身體壞者、名為袈裟繫頸、名為自入闇冥者、名為多貪欲者、名為多瞋恚者、名為多愚癡者、名為五蓋纏覆、名為沒者、名為虛者空者、名為癡者。",
    "T15n0653_002:0791b27_21": "「舍利弗！",
    "T15n0653_002:0791b27_22": "云何名空？",
    "T15n0653_002:0791b28_0": "退失諸佛讚善人相，故名為空；退失一切沙門功德沙門事法，故名為空。",
    "T15n0653_002:0791b29_1": "云何為虛？",
    "T15n0653_002:0791c01_0": "在聖法外故名為虛；遠離空、無相、無願法故名為虛。",
    "T15n0653_002:0791c02_1": "舍利弗！",
    "T15n0653_002:0791c02_2": "如是惡人能令魔喜，貪著堅執虛妄法故，同於凡夫備足具有罪惡人相；不似得法忍者，沙門事法沙門功德，百千萬分尚無其一。",
    "T15n0653_002:0791c05_3": "舍利弗！",
    "T15n0653_002:0791c05_4": "是故名為空者、虛者。",
    "T15n0653_002:0791c05_5": "但深貪著世間利樂，非是沙門自稱沙門，不應供養而受供養，名為常賊、立幢相賊，名為自在殺害人賊。",
    "T15n0653_002:0791c08_6": "是人所食一口皆不清淨，唯有向道得道果者能消供養，是人無此，是故名為不淨食者。",
    "T15n0653_002:0791c10_7": "舍利弗！",
    "T15n0653_002:0791c10_8": "是故名為空者、虛者。",
    "T15n0653_002:0791c10_9": "「於意云何？",
    "T15n0653_002:0791c11_10": "若人殺生、偷盜、邪婬、妄語、兩舌、惡口、綺語、貪嫉、瞋、恚、邪見，是人為是常殺生不常奪命不？」",
    "T15n0653_002:0791c13_11": "「不也。",
    "T15n0653_002:0791c13_12": "世尊！",
    "T15n0653_002:0791c13_13": "在家殺生不常奪命，殺生時少不殺時多。」",
    "T15n0653_002:0791c14_14": "「舍利弗！",
    "T15n0653_002:0791c14_15": "於意云何？",
    "T15n0653_002:0791c14_16": "若人偷盜，偷盜時多不盜時多？」",
    "T15n0653_002:0791c15_17": "「世尊！",
    "T15n0653_002:0791c15_18": "不盜時多。」",
    "T15n0653_002:0791c15_19": "「舍利弗！",
    "T15n0653_002:0791c15_20": "於意云何？",
    "T15n0653_002:0791c16_21": "若人邪婬，邪婬時多、不邪婬時多？」",
    "T15n0653_002:0791c16_22": "「世尊！",
    "T15n0653_002:0791c17_23": "不邪婬時多。」",
    "T15n0653_002:0791c17_24": "「妄語、惡口、兩舌、綺語、貪嫉、瞋恚時多，不瞋恚時多？」",
    "T15n0653_002:0791c18_25": "「世尊！",
    "T15n0653_002:0791c18_26": "不瞋恚時多。」",
    "T15n0653_002:0791c18_27": "「舍利弗！",
    "T15n0653_002:0791c19_28": "是十不善道中何者罪重？」",
    "T15n0653_002:0791c19_29": "「世尊！",
    "T15n0653_002:0791c19_30": "十不善中邪見罪重。",
    "T15n0653_002:0791c20_31": "何以故？",
    "T15n0653_002:0791c20_32": "世尊！",
    "T15n0653_002:0791c20_33": "邪見者垢常著心，心不清淨。」",
    "T15n0653_002:0791c21_34": "「舍利弗！",
    "T15n0653_002:0791c21_35": "我今語汝，若人一日殺百千萬億眾生，一日偷盜百千萬億金銀寶物，邪婬者晝夜不息；妄語者常欺誑人，口業不淨無一實語；兩舌者常破和合亦助破者；惡口者口常惡逆，乃至不說柔軟一語；綺語者無有根本，人問此事，以餘無量語言干亂；貪嫉者於他物中生非法心；瞋恚者無有因緣橫起瞋恚懷恨滿心；邪見者樂行非道。",
    "T15n0653_002:0791c28_36": "舍利弗！",
    "T15n0653_002:0791c29_37": "於意云何？",
    "T15n0653_002:0791c29_38": "若人成就如是不善法者，罪為多不？」",
    "T15n0653_002:0792a01_39": "「甚多。",
    "T15n0653_002:0792a01_40": "世尊！」",
    "T15n0653_002:0792a01_41": "「舍利弗！",
    "T15n0653_002:0792a01_42": "我今語汝，若人百歲成就如是十不善罪，破戒比丘一日一夜受他供養，罪多於彼。",
    "T15n0653_002:0792a03_43": "何以故？",
    "T15n0653_002:0792a03_44": "是殺生者，多人所知、多人所識，人所惡賤，人皆知是殺奪命者，罪人、穢濁、是污染者，不善、無德、人所離者。",
    "T15n0653_002:0792a05_45": "又舍利弗！",
    "T15n0653_002:0792a06_46": "殺生之人多奪他命，或生厭心自知不是，當得罪報，人皆知惡無戒穢濁，於此人所不望功德，乃至析毛百分之一，況謂福田而供養之？",
    "T15n0653_002:0792a09_47": "又舍利弗！",
    "T15n0653_002:0792a09_48": "是殺生之人，其家妻子，人皆知悉不共恭敬，尚不令坐何況供養？",
    "T15n0653_002:0792a10_49": "殺生之人以財自活養育妻子，或時供養沙門、婆羅門，以此業報得遇賢聖比丘、比丘尼，為說道法，教離殺生捨其殺業。",
    "T15n0653_002:0792a13_50": "於佛法中而得出家無有障礙，得出家已近善知識得沙門果，是人現世輕受罪報，不障聖道得免三塗。",
    "T15n0653_002:0792a16_51": "「舍利弗！",
    "T15n0653_002:0792a16_52": "於我法中有諸比丘，非是沙門自言沙門，非是梵行自言梵行，斷諸善根障入涅槃迷惑失道，破道因緣破諸善法，行外道事入於惡道。",
    "T15n0653_002:0792a19_53": "多諸惡賊，空生受命猶如死人，形色毀悴失正威儀，於我法中名為污染、名為法賊、名為逆人、名為魔使。",
    "T15n0653_002:0792a21_54": "猶如行廁亦如死狗，如像沙門，同沙門服無沙門事。",
    "T15n0653_002:0792a22_55": "「舍利弗！",
    "T15n0653_002:0792a23_0": "譬如野干在師子群；亦如黃門在於轉輪聖王眾中；亦如獼猴在於諸天；亦復如驢在象王眾；亦如盲人在天眼眾；亦如蝙蝠在金翅鳥眾。",
    "T15n0653_002:0792a26_1": "舍利弗！",
    "T15n0653_002:0792a26_2": "破戒比丘在我眾中，百千萬億諸天大眾，見此比丘在眾而坐，皆大憂惱而作是言：『如是惡人何用布薩？",
    "T15n0653_002:0792a28_3": "是魔黨類，欲聞無上佛道向白衣說。』",
    "T15n0653_002:0792a29_4": "復有信樂佛法諸龍鬼神等，高聲大喚是惡比丘：『何故於此隱藏其身？",
    "T15n0653_002:0792b02_0": "似如惡馬在調善馬中。』",
    "T15n0653_002:0792b02_1": "如是癡人自謂無有見知我惡，自藏於此欺誑天人，為是一切天人中賊，眾共見已皆更大笑。",
    "T15n0653_002:0792b04_2": "「舍利弗！",
    "T15n0653_002:0792b04_3": "如是罪惡比丘，為是諸天所知惡賊，白衣無異而受供養，迎送禮拜合掌恭敬。",
    "T15n0653_002:0792b06_4": "弊人愚癡猶如死屍，所著衣服皆是偷得，鉢中所食皆是盜取，無人與者，乃至少水亦是盜得。",
    "T15n0653_002:0792b08_5": "舍利弗！",
    "T15n0653_002:0792b08_6": "破戒比丘所至之方，若至東方、南西、北方，皆是偷地而行。",
    "T15n0653_002:0792b10_7": "何以故？",
    "T15n0653_002:0792b10_8": "是人所有威儀行法，皆是偷盜假竊所作，行立坐臥來去視瞻，屈申俯仰著衣持鉢，今但略說身口意業，有所施作皆是偷賊，若有剃是人髮，為剃賊髮。",
    "T15n0653_002:0792b13_9": "舉要言之，破戒比丘有所施作，皆是賊作。",
    "T15n0653_002:0792b14_10": "舍利弗！",
    "T15n0653_002:0792b14_11": "弊惡比丘，乃至大小便利澡手皆是賊法，何以故？",
    "T15n0653_002:0792b16_0": "舍利弗！",
    "T15n0653_002:0792b16_1": "閻浮提內皆是國王及諸大臣、人民所有及屬非人，是惡比丘於中為賊。",
    "T15n0653_002:0792b17_2": "「舍利弗！",
    "T15n0653_002:0792b18_3": "若王大臣，於惡賊所不望功德、不言等我、不言勝我。",
    "T15n0653_002:0792b19_4": "破戒比丘著聖法服，於是人所望得功德，是故聽使止住國土；若知其惡，乃至唾地亦復不聽。",
    "T15n0653_002:0792b21_5": "是故舍利弗！",
    "T15n0653_002:0792b21_6": "弊惡比丘，動身所作皆是賊作，名為常賊、大賊、立幢相賊，打害一切世間人者。",
    "T15n0653_002:0792b23_7": "何以故？",
    "T15n0653_002:0792b23_8": "無惡不作故。",
    "T15n0653_002:0792b23_9": "是故舍利弗！",
    "T15n0653_002:0792b24_10": "是惡比丘於諸一切天人世間，為是大賊。",
    "T15n0653_002:0792b25_11": "舍利弗！",
    "T15n0653_002:0792b25_12": "若人是一切天人世間大賊，是人能消一飲水不？」",
    "T15n0653_002:0792b26_13": "「不也。",
    "T15n0653_002:0792b26_14": "世尊！」",
    "T15n0653_002:0792b26_15": "「舍利弗！",
    "T15n0653_002:0792b26_16": "於意云何？",
    "T15n0653_002:0792b27_17": "是人非是大惡人耶？」",
    "T15n0653_002:0792b27_18": "「如是。",
    "T15n0653_002:0792b27_19": "世尊！」",
    "T15n0653_002:0792b27_20": "「舍利弗！",
    "T15n0653_002:0792b28_0": "破戒比丘於諸一切天人世間有大惡罪，以是義故，我說此偈：「『寧噉燒石，　　吞飲洋銅；　　不以無戒，　　食人信施。』",
    "T15n0653_002:0792c03_0": "「舍利弗！",
    "T15n0653_002:0792c03_1": "是破戒比丘，無色無德、無復志願，身心熱毒喜見惡夢，不樂獨處，或時獨處、或時獨行，身則戰懼。",
    "T15n0653_002:0792c05_2": "見淨戒者僻藏避迴，心怯自愧不喜欲見。",
    "T15n0653_002:0792c06_3": "受供養時驚疑怖畏，心常馳騁多諸想念，深貪財利愛樂美食。",
    "T15n0653_002:0792c07_4": "如是比丘！",
    "T15n0653_002:0792c08_0": "命終之後必入地獄。",
    "T15n0653_002:0792c08_1": "舍利弗！",
    "T15n0653_002:0792c08_2": "是名破戒比丘七憂惱箭，必入地獄。",
    "T15n0653_002:0792c09_3": "「復次舍利弗！",
    "T15n0653_002:0792c09_4": "破戒比丘樂在眾閙，散亂多語性好嫉妬，與破戒者以為親友，常樂論說破戒惡事，以為喜樂不知羞恥，違逆深經心疑不信。",
    "T15n0653_002:0792c12_5": "或時聞說如是等經，疑逆諍競不樂聽受，東西顧望心不專一，以手掩口仰視虛空，從坐而起謗佛法教，懷瞋恨心罵說法者。",
    "T15n0653_002:0792c15_6": "以如是等過惡因緣，命終之後深入地獄。",
    "T15n0653_002:0792c16_7": "舍利弗！",
    "T15n0653_002:0792c16_8": "是名破戒比丘八憂惱箭，必墮地獄。",
    "T15n0653_002:0792c17_9": "「復次舍利弗！",
    "T15n0653_002:0792c17_10": "破戒比丘，但樂尊重和上阿闍梨讚其功德以求名利，稱持戒者因以自活，執事便附隨宜善巧，無有羞恥猶如黑烏。",
    "T15n0653_002:0792c20_11": "為僧因緣多求衣服、飲食恣口身力肥盛，不知慚愧言無次第。",
    "T15n0653_002:0792c21_12": "手脚麁燥顏色毀悴，樂視婦女不附男子。",
    "T15n0653_002:0792c22_13": "如是惡人眾所輕賤，天龍鬼神所不稱讚，乃至諸佛亦不歎說。",
    "T15n0653_002:0792c24_14": "心性急促常好瞋恚，眾僧斷事俠為勢力。",
    "T15n0653_002:0792c25_0": "舍利弗！",
    "T15n0653_002:0792c25_1": "如是破戒比丘，多於僧中求有威勢，未問而答常求他過，見淨戒者謂是欺誑。",
    "T15n0653_002:0792c27_0": "勤求道者不同其法，喜樂別異諍者助喜。",
    "T15n0653_002:0792c27_1": "舍利弗！",
    "T15n0653_002:0792c28_2": "是名破戒比丘九憂惱箭，必墮地獄。",
    "T15n0653_002:0792c29_0": "「復次舍利弗！",
    "T15n0653_002:0792c29_1": "破戒比丘，好樂他事任持其理，有鬪諍者以為喜樂，衣服嚴身學他威儀，求好臥具利養安身樂人稱讚，護惜檀越及悋住處，恐好比丘來見我過，憎持戒者親附破戒。",
    "T15n0653_002:0793a04_2": "常讚布施，不讚持戒、忍辱、精進、禪定、智慧，不讚寂滅遠離獨處。",
    "T15n0653_002:0793a05_3": "常好譏論持戒者過，亦不稱讚行頭陀者，或指說其事、或惡口橫加、或憶想妄說。",
    "T15n0653_002:0793a07_4": "依怙種姓數問親族，以少因緣為貪說法，常以曲心而懷驚疑，眾所憎惡久而益賤。",
    "T15n0653_002:0793a09_5": "於持戒者常好譏說，苦切實語者不欲親近，意不喜聞如是等經。",
    "T15n0653_002:0793a10_6": "好持讀誦如是經者，聞說是經心歡喜者亦不喜見。",
    "T15n0653_002:0793a12_0": "又不喜聞讚持戒法，說是等經不來聽受，設來聽受不久即還。",
    "T15n0653_002:0793a13_1": "多與白衣而作知識，常樂論說持戒比丘，以得自在輕行暴惡。",
    "T15n0653_002:0793a14_2": "舍利弗！",
    "T15n0653_002:0793a15_3": "是名破戒比丘十憂惱箭，必墮惡道。",
    "T15n0653_002:0793a15_4": "「舍利弗！",
    "T15n0653_002:0793a16_5": "我滅度後如是等人滿閻浮提，專行求利以自生活。」",
    "T15n0653_002:0793a17_6": "◎佛藏經◎淨法品第六佛告舍利弗：「昔迦葉佛豫記我言：『釋迦牟尼佛多受供養故，法當疾滅。』",
    "T15n0653_002:0793a20_7": "舍利弗！",
    "T15n0653_002:0793a20_8": "我法實以多供養故，後當疾滅。",
    "T15n0653_002:0793a21_9": "舍利弗！",
    "T15n0653_002:0793a21_10": "譬如貧人得大寶藏心則大樂。",
    "T15n0653_002:0793a22_11": "如是舍利弗！",
    "T15n0653_002:0793a22_12": "未來世中多有比丘，親近白衣受其供養，漸相狎習而與執事，心便歡喜以為悅樂，猶如貧人得大寶藏。",
    "T15n0653_002:0793a25_0": "如是癡人，貴於世利世樂奴僕。",
    "T15n0653_002:0793a25_1": "若見比丘多人供養，心便謂之得阿羅漢，見少知識便謂惡人。",
    "T15n0653_002:0793a27_2": "如是比丘！",
    "T15n0653_002:0793a27_3": "為利養故捨上佛道，隨所樂者即成其事。",
    "T15n0653_002:0793a28_4": "「舍利弗！",
    "T15n0653_002:0793a28_5": "如來於今為是癡人說如是等經。",
    "T15n0653_002:0793a29_6": "何以故？",
    "T15n0653_002:0793a29_7": "破戒比丘聞說是經，則生悔心當還持戒，不作大賊受他供養。",
    "T15n0653_002:0793b01_8": "舍利弗！",
    "T15n0653_002:0793b02_9": "若有比丘得聞是經，心不清淨不喜不樂，是則名為弊惡比丘。",
    "T15n0653_002:0793b03_10": "何以故？",
    "T15n0653_002:0793b03_11": "舍利弗！",
    "T15n0653_002:0793b03_12": "淨戒比丘無法不樂。",
    "T15n0653_002:0793b04_13": "若說布施、若說持戒、若說忍辱、若說精進、若說禪定、若說智慧，若說如是厭畏經法，心皆喜樂。",
    "T15n0653_002:0793b06_14": "「舍利弗！",
    "T15n0653_002:0793b06_15": "有三種人，聞說是經心則憂惱。",
    "T15n0653_002:0793b07_16": "何等為三？",
    "T15n0653_002:0793b07_17": "一者、破戒比丘，二者、增上慢人，三者、不淨說法。",
    "T15n0653_002:0793b08_18": "復有三種人聞如是經心則憂惱。",
    "T15n0653_002:0793b09_19": "何等為三？",
    "T15n0653_002:0793b09_20": "一者、人見，二者、命見，三者、我見。",
    "T15n0653_002:0793b10_21": "「舍利弗！",
    "T15n0653_002:0793b10_22": "我今明了告汝，如好善知識，以慈愍心為人求利、求樂、求安隱，汝等一心聽受我語，常求善利心勿放逸。",
    "T15n0653_002:0793b12_23": "「舍利弗！",
    "T15n0653_002:0793b13_24": "不淨說法者，有五過失。",
    "T15n0653_002:0793b13_25": "何等為五？",
    "T15n0653_002:0793b13_26": "一者、自言盡知佛法；二者、說佛經時，出諸經中相違過失；三者、於諸法中心疑不信；四者、自以所知非他經法；五者、以利養故為人說法。",
    "T15n0653_002:0793b16_27": "舍利弗！",
    "T15n0653_002:0793b17_28": "如是說者，我說此人當墮地獄不至涅槃。",
    "T15n0653_002:0793b18_29": "「復次舍利弗！",
    "T15n0653_002:0793b18_30": "說法比丘處在大眾，信樂法者為敷高座，捨佛正法而說外道嚴飾文辭（我久勤苦求是法寶，而此惡人捨置不說），但以經中相違語義，互相是非不順正法，於聖法中高心自大，隨意而說為求利養。",
    "T15n0653_002:0793b22_31": "舍利弗！",
    "T15n0653_002:0793b23_32": "若比丘說法雜外道義，有善比丘勤求道者，應從坐去。",
    "T15n0653_002:0793b24_33": "何以故？",
    "T15n0653_002:0793b24_34": "舍利弗！",
    "T15n0653_002:0793b24_35": "有信白衣敷置高座，不應演說外道語義；若不去者非善比丘，亦復不名隨佛教者。",
    "T15n0653_002:0793b26_36": "舍利弗！",
    "T15n0653_002:0793b26_37": "說法甚難，如是說者，我說此人名為外道尼犍弟子，非佛弟子。",
    "T15n0653_002:0793b28_38": "是說法者命終之後，當生尼犍子道。",
    "T15n0653_002:0793b28_39": "何等是尼犍子道？",
    "T15n0653_002:0793b29_40": "邪見是尼犍子道。",
    "T15n0653_002:0793b29_41": "何等為邪見？",
    "T15n0653_002:0793c01_42": "謂是地獄、畜生、餓鬼。",
    "T15n0653_002:0793c01_43": "何以故？",
    "T15n0653_002:0793c01_44": "舍利弗！",
    "T15n0653_002:0793c02_0": "身未證法而在高座，身自不知而教人者，必墮地獄。",
    "T15n0653_002:0793c03_1": "「舍利弗！",
    "T15n0653_002:0793c03_2": "如是因緣如來悉知，我諸弟子，以種種門、種種因緣、種種諸見，滅我正法。",
    "T15n0653_002:0793c05_0": "舍利弗！",
    "T15n0653_002:0793c05_1": "若有眾生，聞如是經第一義空無所有法，心歡喜者，當知是人真我弟子。",
    "T15n0653_002:0793c06_2": "「舍利弗！",
    "T15n0653_002:0793c07_0": "過去世有五百盲人行於道路，到一大城飢渴乏極，令一盲人在外守物，餘者入城乞索飲食。",
    "T15n0653_002:0793c09_1": "未久之間有一誑人，至守物者所，語言：『咄人何以獨住？』",
    "T15n0653_002:0793c10_2": "答言：『我有多伴入城乞食。』",
    "T15n0653_002:0793c10_3": "誑人語言：『汝為知不？",
    "T15n0653_002:0793c11_4": "彼間大施衣食、瓔珞、花香、雜物，隨意可得，汝若須者將汝詣彼。』",
    "T15n0653_002:0793c12_5": "答言：『可爾！』",
    "T15n0653_002:0793c13_6": "誑人將盲小離本處盡奪其物。",
    "T15n0653_002:0793c13_7": "諸盲乞食得已而還，誑人復語諸盲人言：『汝等得值大會施不？』",
    "T15n0653_002:0793c15_8": "答言：『不值。』",
    "T15n0653_002:0793c15_9": "誑人語言：『汝等所得可置於此，我將汝等詣大施會。』",
    "T15n0653_002:0793c16_10": "諸盲盡共留物一處，隨誑人去。",
    "T15n0653_002:0793c17_11": "誑人盡將五百盲人臨大深坑，而語之言：『此地平好有大施會，汝等各可迴面東行受他施物。』",
    "T15n0653_002:0793c19_12": "即便一時墮坑而死。",
    "T15n0653_002:0793c20_0": "「舍利弗！",
    "T15n0653_002:0793c20_1": "當來比丘好讀外經，當說法時莊校文辭令眾歡樂，惡魔爾時助惑眾人障礙善法。",
    "T15n0653_002:0793c22_2": "若有貪著音聲、語言、巧飾文辭，若復有人好讀外道經者，魔皆迷惑令心安隱。",
    "T15n0653_002:0793c23_3": "若有比丘修佛法者令生疑惑，咸使眾人不復供養。",
    "T15n0653_002:0793c25_0": "或有比丘若二若三已讀佛經，便使令求外道經法，先自看者讚言善好。",
    "T15n0653_002:0793c26_1": "是諸人等，為魔所惑覆障慧眼，深貪利養看諸外書，猶如群盲為誑所欺，皆使令墮深坑而死。",
    "T15n0653_002:0793c28_2": "舍利弗！",
    "T15n0653_002:0793c28_3": "諸生盲人即是比丘捨佛無上道求外道經書，誑人是惡魔，深坑是邪道。",
    "T15n0653_002:0794a01_4": "舍利弗！",
    "T15n0653_002:0794a01_5": "如群盲人捨所得物，欲詣大施而墮深坑；我諸弟子亦復如是，捨麁衣食而逐大施求好供養，以世利故失大智慧，而墮深坑阿鼻地獄。",
    "T15n0653_002:0794a04_6": "「復次舍利弗！",
    "T15n0653_002:0794a05_7": "不淨說法者，不知如來隨宜意趣，自不善解而為人說，是人現世得五過失，餘人不知。",
    "T15n0653_002:0794a07_8": "唯得天眼比丘及諸天所知。",
    "T15n0653_002:0794a07_9": "何等為五？",
    "T15n0653_002:0794a07_10": "一、說法時心懷怖畏恐人難我；二、內懷憂怖而外為他說；三、是凡夫無有真智；四、所說不淨但有言辭；五、言無次第處處抄撮，是故在眾心懷恐怖。",
    "T15n0653_002:0794a11_11": "如是凡夫無有智慧心無決定，但以憍慢微小因緣求於名聞，疑悔在心而為人說，是人長夜自受貪欲、瞋恚、愚癡毒箭。",
    "T15n0653_002:0794a13_12": "何以故？",
    "T15n0653_002:0794a14_13": "舍利弗！",
    "T15n0653_002:0794a14_14": "是人不能定知諸法，而為他說，心不喜樂若樂速失。",
    "T15n0653_002:0794a15_15": "「舍利弗！",
    "T15n0653_002:0794a15_16": "我知不淨說法有此過咎不得正道，是事一切比丘不知、諸天不知，唯我乃知。",
    "T15n0653_002:0794a17_17": "復有不淨說法比丘，不解如來隨宜所說，而為他人說。",
    "T15n0653_002:0794a18_18": "諸經中無我、無人、無眾生、無壽命，而是人自以論辭說言有我、有人、有眾生、有壽命。",
    "T15n0653_002:0794a20_19": "即為謗佛、謗法、謗僧，謗三寶罪。",
    "T15n0653_002:0794a21_20": "諸天世人所不能知，唯佛乃知。",
    "T15n0653_002:0794a21_21": "舍利弗！",
    "T15n0653_002:0794a22_22": "是人亦名不淨說法。",
    "T15n0653_002:0794a22_23": "我知其過，諸神通者及諸天眾皆不能知，唯佛乃知。",
    "T15n0653_002:0794a23_24": "「舍利弗！",
    "T15n0653_002:0794a23_25": "我今為汝譬喻解說。",
    "T15n0653_002:0794a24_26": "若人不知佛道義相，而為他人不淨說法，此人成就幾不善事？",
    "T15n0653_002:0794a25_27": "舍利弗！",
    "T15n0653_002:0794a25_28": "於意云何？",
    "T15n0653_002:0794a26_29": "閻浮提眾生寧為多不？」",
    "T15n0653_002:0794a26_30": "「甚多。",
    "T15n0653_002:0794a26_31": "世尊！」",
    "T15n0653_002:0794a26_32": "「舍利弗！",
    "T15n0653_002:0794a27_33": "若有惡人盡奪其命，是人得罪寧為多不？」",
    "T15n0653_002:0794a28_34": "「甚多。",
    "T15n0653_002:0794a28_35": "世尊！」",
    "T15n0653_002:0794a28_36": "「如是癡人不知佛道，而為他人不淨說法。",
    "T15n0653_002:0794a29_37": "罪多於此。",
    "T15n0653_002:0794a29_38": "何以故？",
    "T15n0653_002:0794a29_39": "是人不淨說法破無上佛道，亦謗過去、未來、今佛。",
    "T15n0653_002:0794b01_40": "何以故？",
    "T15n0653_002:0794b01_41": "舍利弗！",
    "T15n0653_002:0794b02_42": "若有過去諸佛，說一切法皆畢竟空，無我、無人、無眾生、無壽者、無命者。",
    "T15n0653_002:0794b03_43": "舍利弗！",
    "T15n0653_002:0794b03_44": "未來諸佛說一切法亦畢竟空，無我、無人、無眾生、無壽者、無命者。",
    "T15n0653_002:0794b05_45": "舍利弗！",
    "T15n0653_002:0794b05_46": "今現在十方恒河沙世界諸佛，說一切法亦畢竟空，無我、無人、無眾生、無壽者、無命者。",
    "T15n0653_002:0794b07_47": "舍利弗！",
    "T15n0653_002:0794b07_48": "是名諸佛無上之法，謂一切法無有體性、無所得空，本性寂滅、無生無滅，無有性相自相皆空。",
    "T15n0653_002:0794b09_49": "如來但為斷諸憶想分別故說，而諸佛菩提無有分別。",
    "T15n0653_002:0794b11_0": "「舍利弗！",
    "T15n0653_002:0794b11_1": "何等為分別？",
    "T15n0653_002:0794b11_2": "謂分別者，我見、人見、眾生見、壽見、命見、斷見、常見，凡夫成就是諸分別。",
    "T15n0653_002:0794b13_0": "若人無有如是分別，能悉了知一切法空，無我、無人、無眾生、無壽者、無命者。",
    "T15n0653_002:0794b14_1": "如是念時心得歡喜，聞第一義空不驚不畏。",
    "T15n0653_002:0794b15_2": "是人則知五陰虛妄無有真實，知十二入、十八界虛妄無有真實。",
    "T15n0653_002:0794b17_3": "是人亦不分別涅槃、不念涅槃、不言我能念涅槃。",
    "T15n0653_002:0794b18_4": "以法得寂滅而不分別，是法所寂滅處，亦不分別亦復不得。",
    "T15n0653_002:0794b19_5": "舍利弗！",
    "T15n0653_002:0794b19_6": "是名順忍。",
    "T15n0653_002:0794b20_7": "是人於是順忍第一義中，亦不得自相。",
    "T15n0653_002:0794b20_8": "舍利弗！",
    "T15n0653_002:0794b21_9": "何等是順忍相？",
    "T15n0653_002:0794b21_10": "所謂無相是順忍相。",
    "T15n0653_002:0794b21_11": "「舍利弗！",
    "T15n0653_002:0794b22_12": "於意云何？",
    "T15n0653_002:0794b22_13": "若人於此順忍尚不得相，是人若得我相、人相、眾生相、壽相、命相者，無有是處。",
    "T15n0653_002:0794b24_14": "若人成就如是智慧，應受供養，是名佛子、是名入不住定。",
    "T15n0653_002:0794b25_15": "「舍利弗！",
    "T15n0653_002:0794b25_16": "是名佛法第一義門，謂無憶想分別、無此無彼。",
    "T15n0653_002:0794b26_17": "而是癡人在大眾中說於邪見，自以憶想分別教人：『此是佛法、此是聖道。』",
    "T15n0653_002:0794b28_18": "如是癡人，則為誹謗過去未來現在諸佛。",
    "T15n0653_002:0794b29_19": "如是癡人，名惡知識，不名善知識。",
    "T15n0653_002:0794c01_0": "舍利弗！",
    "T15n0653_002:0794c01_1": "怨雖奪命但失一身，如是癡人不淨說法，千萬億劫為諸眾生作大衰惱。",
    "T15n0653_002:0794c02_2": "是人癡冥覆佛菩提本心，貪著還復熾盛相續不斷，以貪著故往來五道，無善逕路生死不斷。",
    "T15n0653_002:0794c05_0": "是故舍利弗！",
    "T15n0653_002:0794c05_1": "不淨說法者得罪極多，亦為眾生作惡知識，亦謗過去、未來、今佛。",
    "T15n0653_002:0794c06_2": "「舍利弗！",
    "T15n0653_002:0794c06_3": "置此閻浮提眾生，若人悉奪三千大千世界眾生命，不淨說法罪多於此。",
    "T15n0653_002:0794c08_4": "何以故？",
    "T15n0653_002:0794c08_5": "是人皆破諸佛阿耨多羅三藐三菩提，為助魔事，亦使眾生於百千萬世受諸衰惱，但能作縛不能令解，當知是人於諸眾生為惡知識、為是妄語，於大眾中謗毀諸佛，以是因緣墮大地獄，教多眾生以邪見事，是故名為惡邪見者。",
    "T15n0653_002:0794c14_0": "舍利弗！",
    "T15n0653_002:0794c14_1": "我見、人見、眾生見者多墮邪見，斷滅見者多疾得道。",
    "T15n0653_002:0794c15_2": "何以故？",
    "T15n0653_002:0794c15_3": "是易捨故。",
    "T15n0653_002:0794c15_4": "是故當知，是人寧自以利刀割舌，不應眾中不淨說法。」",
    "T15n0653_002:0794c17_0": "佛藏經往古品第七",
    "T15n0653_002:0794c18_0": "佛告舍利弗：「過去久遠無量無邊不可思議阿僧祇劫，爾時有佛，號大莊嚴如來、應、正遍知、明行足、善逝、世間解、無上士、調御丈夫、天人師、佛、世尊。",
    "T15n0653_002:0794c21_1": "其佛壽命六十八百萬億歲，有六十八百萬億大弟子眾。",
    "T15n0653_002:0794c22_2": "其佛滅後舍利流布，如我滅後無有異也，正法住世亦五百歲，如我滅後無有異也。",
    "T15n0653_002:0794c24_3": "其佛滅後大弟子眾，於中一日有百比丘入涅槃者，二百三百四百五百入涅槃者，一日之中或有十萬億比丘入涅槃者。",
    "T15n0653_002:0794c27_4": "如是展轉，其佛所有多知多識大神通眾，三月之中皆入涅槃。",
    "T15n0653_002:0794c28_5": "「舍利弗！",
    "T15n0653_002:0794c28_6": "大莊嚴佛正法流布，多諸天人所共供養。",
    "T15n0653_002:0794c29_7": "舍利弗！",
    "T15n0653_002:0794c29_8": "大莊嚴佛及大弟子滅度之後，漸多有人知沙門法安隱快樂出家學道，而不能知佛所演說甚深諸經無等空義，多為惡魔之所迷惑。",
    "T15n0653_002:0795a03_9": "時說法者心不決定說不清淨，說有我、人、眾生、壽命，不說一切諸法空寂。",
    "T15n0653_002:0795a05_10": "其佛滅度百歲之後，諸弟子眾分為五部：一名、普事。",
    "T15n0653_002:0795a06_11": "二名、苦岸。",
    "T15n0653_002:0795a06_12": "三名、薩和多。",
    "T15n0653_002:0795a07_13": "四名、將去。",
    "T15n0653_002:0795a07_14": "五名、跋難陀。",
    "T15n0653_002:0795a07_15": "「舍利弗！",
    "T15n0653_002:0795a07_16": "此普事比丘、苦岸比丘、薩和多比丘、將去比丘、跋難陀比丘，是五比丘為大眾師。",
    "T15n0653_002:0795a09_17": "其普事者知佛所說真實空義無所得法，餘四比丘皆隨邪道，多說有我多說有人。",
    "T15n0653_002:0795a11_18": "舍利弗！",
    "T15n0653_002:0795a12_0": "普事比丘，為四部所輕無有勢力多人惡賤；四惡比丘多教人眾以邪見道，於佛法中不相恭敬，相違逆故以滅佛法。",
    "T15n0653_002:0795a14_1": "舍利弗！",
    "T15n0653_002:0795a14_2": "若有人知普事比丘所說空法信受不逆，我知此人曾於先世供養五千佛，有六十八億那由他人已入涅槃。",
    "T15n0653_002:0795a17_3": "何以故？",
    "T15n0653_002:0795a17_4": "舍利弗！",
    "T15n0653_002:0795a17_5": "此人於過去世諸佛所種諸善根，修習無所得空法應入涅槃。",
    "T15n0653_002:0795a19_6": "「舍利弗！",
    "T15n0653_002:0795a19_7": "是苦岸比丘、一切有比丘、將去比丘、跋難陀比丘，皆計有所得，說有我、人、眾生、壽命，徒眾熾盛。",
    "T15n0653_002:0795a21_8": "是四惡人多令在家出家住於邪見，捨第一義無所有畢竟空法，貪樂外道尼揵子論。",
    "T15n0653_002:0795a23_9": "舍利弗！",
    "T15n0653_002:0795a23_10": "是四惡人，所有在家出家弟子，常相隨逐乃至法盡。",
    "T15n0653_002:0795a24_11": "舍利弗！",
    "T15n0653_002:0795a24_12": "是中有人知非法事，受以為法勤心行之，猶尚不得順忍，況得須陀洹果？",
    "T15n0653_002:0795a26_13": "是人猶尚不作消供養事，何況能生順忍？",
    "T15n0653_002:0795a27_14": "「舍利弗！",
    "T15n0653_002:0795a27_15": "爾時在家、出家弟子，多墮惡道不至善道，是諸惡人滅佛正法，亦與多人大衰惱事。",
    "T15n0653_002:0795a29_16": "又是惡人命終之後，墮阿鼻地獄，仰臥九百萬億歲；伏臥九百萬億歲；左脇臥九百萬億歲；右脇臥九百萬億歲。",
    "T15n0653_002:0795b03_17": "於熱鐵上燒然燋爛，是中退死，更生炙地獄、大炙地獄、活地獄、黑繩地獄，皆如上歲數受諸苦惱，於黑繩地獄死還生阿鼻大地獄中。",
    "T15n0653_002:0795b06_0": "舍利弗！",
    "T15n0653_002:0795b06_1": "以是因緣，若在家出家親近此人，及善知識并諸檀越，凡有六百四萬億人，與此四師俱生俱死，在大地獄受諸燒煮。",
    "T15n0653_002:0795b08_2": "如是舍利弗！",
    "T15n0653_002:0795b09_3": "是人所有善知識家、諸檀越家，弟子諸師、隨順行者，凡在其數皆生地獄。",
    "T15n0653_002:0795b10_4": "「舍利弗！",
    "T15n0653_002:0795b10_5": "汝等不能知其多少，唯有如來乃能知之，與此惡人墮大地獄俱生俱死，凡有六百四萬億人，如是展轉一劫受苦，大劫將燒故在地獄。",
    "T15n0653_002:0795b14_0": "何以故？",
    "T15n0653_002:0795b14_1": "舍利弗！",
    "T15n0653_002:0795b14_2": "破諸如來阿耨多羅三藐三菩提，其罪甚重不為輕也。",
    "T15n0653_002:0795b15_3": "大劫若燒，是四惡人及六百四萬億人從此阿鼻大地獄中，轉生他方在大地獄。",
    "T15n0653_002:0795b17_4": "何以故？",
    "T15n0653_002:0795b17_5": "舍利弗！",
    "T15n0653_002:0795b17_6": "重罪具足其報不少，在於他方無數百千萬億那由他歲受大苦惱，世界還生，是四罪人及六百四萬億人，并及餘人罪未畢者，於彼命終還生此間大地獄中。",
    "T15n0653_002:0795b21_7": "「舍利弗！",
    "T15n0653_002:0795b21_8": "是四罪人及六百四萬億眾生，久久雖免地獄苦惱得生人中，於五百世從生而盲，然後得值一切明佛如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T15n0653_002:0795b25_9": "舍利弗！",
    "T15n0653_002:0795b25_10": "一切明佛聲聞弟子一億那由他。",
    "T15n0653_002:0795b26_11": "爾時人民身長三百九十六肘，佛身一倍，常光圓照十萬億由旬。",
    "T15n0653_002:0795b27_12": "舍利弗！",
    "T15n0653_002:0795b28_13": "是人於一切明佛法中出家，十萬億歲勤行精進如救頭然，不得順忍，況得道果？",
    "T15n0653_002:0795b29_14": "何以故？",
    "T15n0653_002:0795c01_15": "舍利弗！",
    "T15n0653_002:0795c01_16": "起破阿耨多羅三藐三菩提罪業因緣，法應當爾。",
    "T15n0653_002:0795c02_17": "命終之後還生阿鼻大地獄中，以先起重不善業因緣。",
    "T15n0653_002:0795c03_18": "「舍利弗！",
    "T15n0653_002:0795c03_19": "是諸人等如是展轉，乃至我今於其中間，得值九十九億佛，於諸佛所不得順忍。",
    "T15n0653_002:0795c05_20": "何以故？",
    "T15n0653_002:0795c05_21": "佛說深經是人不信，破壞違逆謗毀賢聖持戒比丘，出其過惡起破法業因緣，法應當爾。",
    "T15n0653_002:0795c07_22": "「舍利弗！",
    "T15n0653_002:0795c08_23": "汝且觀之，誹謗聖人不信聖語，受是無量無邊苦惱不得解脫。",
    "T15n0653_002:0795c09_24": "舍利弗！",
    "T15n0653_002:0795c09_25": "有諸眾生起破法罪業違逆不信者，其數無量，於九十九億佛所阿僧祇劫，乃無一人入涅槃者。",
    "T15n0653_002:0795c11_26": "舍利弗！",
    "T15n0653_002:0795c12_0": "誰能破諸佛教不信違逆？",
    "T15n0653_002:0795c12_1": "但凡夫愚癡，及增上慢諸惡比丘，并諸不淨說法比丘。",
    "T15n0653_002:0795c13_2": "何以故？",
    "T15n0653_002:0795c14_0": "舍利弗！",
    "T15n0653_002:0795c14_1": "是三種人不名行者、不名得者。",
    "T15n0653_002:0795c14_2": "是人不信如來法故，毀謗違逆。",
    "T15n0653_002:0795c15_3": "「舍利弗！",
    "T15n0653_002:0795c15_4": "若汝謂何者是苦岸比丘不淨說法者？",
    "T15n0653_002:0795c16_5": "即調達癡人是。",
    "T15n0653_002:0795c17_6": "汝謂何者是一切有比丘不淨說法者，即拘迦離比丘是。",
    "T15n0653_002:0795c18_7": "舍利弗！",
    "T15n0653_002:0795c18_8": "汝謂何者是將去比丘不淨說法者。",
    "T15n0653_002:0795c19_9": "即迦羅比丘是。",
    "T15n0653_002:0795c19_10": "汝謂何者是跋難陀比丘不淨說法者，即裸形沙門波利摩陀是。",
    "T15n0653_002:0795c21_11": "舍利弗！",
    "T15n0653_002:0795c21_12": "汝謂爾時清淨如實說諸佛菩提，利益無量眾生者，即是富樓那彌多羅尼子。",
    "T15n0653_002:0795c23_13": "所說清淨，諸隨學者得值五千佛，有六十八億那由他人，皆已滅度。",
    "T15n0653_002:0795c24_14": "「舍利弗！",
    "T15n0653_002:0795c24_15": "若人實語，何者為是最上法師決了法義清淨說者？",
    "T15n0653_002:0795c26_0": "當說富樓那是。",
    "T15n0653_002:0795c26_1": "舍利弗！",
    "T15n0653_002:0795c26_2": "富樓那定心決了所說無難，無有所疑而生論議。",
    "T15n0653_002:0795c27_3": "舍利弗！",
    "T15n0653_002:0795c27_4": "若人實說，何者是一切因緣法師？",
    "T15n0653_002:0795c28_5": "當說富樓那是。",
    "T15n0653_002:0795c29_6": "舍利弗！",
    "T15n0653_002:0795c29_7": "富樓那世世所生，常為眾生而作佛事。",
    "T15n0653_002:0796a01_8": "於九十億諸佛法中，常作法師清淨說法，皆於諸佛所盡其形壽，常修梵行清淨說法。",
    "T15n0653_002:0796a03_9": "舍利弗！",
    "T15n0653_002:0796a03_10": "富樓那亦於六佛法中而作法師，亦於我法作大法師，成阿羅漢心得解脫。",
    "T15n0653_002:0796a05_11": "若人實說，何人世世供養諸佛種諸善根？",
    "T15n0653_002:0796a06_0": "當說富樓那是。",
    "T15n0653_002:0796a06_1": "舍利弗！",
    "T15n0653_002:0796a06_2": "富樓那於九十億諸佛法中，勤心求學決定議論，有深智慧。",
    "T15n0653_002:0796a07_3": "是故如來於諸法師說為第一。",
    "T15n0653_002:0796a08_4": "舍利弗！",
    "T15n0653_002:0796a08_5": "若我一日一夜稱說富樓那功德不盡，若過一日一夜亦復不盡。",
    "T15n0653_002:0796a10_6": "何以故？",
    "T15n0653_002:0796a10_7": "富樓那法施，無俗因緣不貪利養，富樓那法師得四無礙智。",
    "T15n0653_002:0796a11_8": "唯除如來，諸世間中言辭義理無能勝者。",
    "T15n0653_002:0796a12_9": "「舍利弗！",
    "T15n0653_002:0796a12_10": "我今告汝，若人欲得阿耨多羅三藐三菩提為人說法，則得無量無邊福德，亦能利益無量眾生。",
    "T15n0653_002:0796a15_11": "舍利弗！",
    "T15n0653_002:0796a15_12": "若人破壞違逆不信是法者，則起無量重罪因緣。",
    "T15n0653_002:0796a16_13": "何以故？",
    "T15n0653_002:0796a16_14": "舍利弗！",
    "T15n0653_002:0796a16_15": "惡有惡報善有善報。",
    "T15n0653_002:0796a17_16": "我以此故，今以是經囑累於汝，當為四眾廣說分別。",
    "T15n0653_002:0796a18_17": "舍利弗！",
    "T15n0653_002:0796a18_18": "若聞是經心信歡喜，即得無量無邊福德。",
    "T15n0653_002:0796a19_19": "若聞不信心不喜樂，即得無量無邊重罪。",
    "T15n0653_002:0796a20_20": "舍利弗！",
    "T15n0653_002:0796a20_21": "當知是人名為破戒比丘、若增上慢、不淨說法者。",
    "T15n0653_002:0796a21_22": "舍利弗！",
    "T15n0653_002:0796a21_23": "若人違逆如是教者，世世所生常盲無目。",
    "T15n0653_002:0796a22_24": "「舍利弗，我今明了告汝，我今所說非如陶師愛護坏器。",
    "T15n0653_002:0796a24_25": "我今分明廣為四眾，說第一義畢竟空法。",
    "T15n0653_002:0796a25_26": "堅固者在，不堅固者破。",
    "T15n0653_002:0796a25_27": "何以故？",
    "T15n0653_002:0796a25_28": "舍利弗！",
    "T15n0653_002:0796a26_0": "佛得阿耨多羅三藐三菩提，不為邪見惡人說法，不為我見、人見、眾生見、壽命見者說法。",
    "T15n0653_002:0796a27_1": "何以故？",
    "T15n0653_002:0796a28_2": "是諸貪著皆名邪見。",
    "T15n0653_002:0796a28_3": "舍利弗！",
    "T15n0653_002:0796a28_4": "如是我見、人見不得順忍，況得道果？",
    "T15n0653_002:0796a29_5": "舍利弗！",
    "T15n0653_002:0796a29_6": "若我見、人見、眾生見、壽命見、斷見、常見者，能得順忍、能得道果，無有是處。",
    "T15n0653_002:0796b02_7": "是故舍利弗！",
    "T15n0653_002:0796b02_8": "若人成就如是見者，於我法中我則不聽受諸供養，是非行者，亦非得者，但於我法求自活命。",
    "T15n0653_002:0796b04_9": "「舍利弗！",
    "T15n0653_002:0796b05_0": "我說外道欲入佛法，應試四月。",
    "T15n0653_002:0796b05_1": "何以故？",
    "T15n0653_002:0796b05_2": "諸外道人，多有我見、人見、眾生見、壽命見、斷見、常見。",
    "T15n0653_002:0796b07_3": "舍利弗！",
    "T15n0653_002:0796b07_4": "我諸弟子，無有我見、人見、眾生見、壽命見、斷見、常見。",
    "T15n0653_002:0796b08_5": "我諸弟子！",
    "T15n0653_002:0796b08_6": "但說空、無相、無願、無所得忍，說識無所住。",
    "T15n0653_002:0796b09_7": "舍利弗！",
    "T15n0653_002:0796b09_8": "若有成就如是忍者，我聽是人出家受戒，得受供養衣服飲食、臥具醫藥。",
    "T15n0653_002:0796b11_9": "若人無是忍者，應先試之，先教令住諸法無我。",
    "T15n0653_002:0796b12_10": "舍利弗！",
    "T15n0653_002:0796b12_11": "若於此忍心不歡喜，聞說第一義空驚疑譏訶，聞說我見心則歡喜，當知是人為魔所使，若先外道。",
    "T15n0653_002:0796b14_12": "「舍利弗！",
    "T15n0653_002:0796b15_13": "智者於此不應生憂，但於此人應生悲心。",
    "T15n0653_002:0796b16_0": "何以故？",
    "T15n0653_002:0796b16_1": "舍利弗！",
    "T15n0653_002:0796b16_2": "若人成就如是惡者，所獲惡報說不可盡，當於此人生利益心，教以諸法無我、諸法空寂、諸法無作、無有受者。",
    "T15n0653_002:0796b18_3": "是人若愛佛法，得聞是事心喜樂者，其餘空行比丘無所得者，皆應示教利喜安慰其心，為說諸法無所有空；若聞驚畏，應於眾中語其和上阿闍梨，如經中說行空行者。",
    "T15n0653_002:0796b22_4": "又能了知諸法別相，我與為師，不與我見、人見、顛倒邪見，貪著持戒者為師。",
    "T15n0653_002:0796b24_5": "「如來聽許具正見者而共布薩，不聽破戒邪見之人、破威儀者而共布薩。",
    "T15n0653_002:0796b26_0": "長老弟子聞說空寂無所有法，心不信樂志在外道，佛不聽與外道布薩，是人若當不捨是見，不應聽使得入僧事，亦不受其欲。",
    "T15n0653_002:0796b28_1": "如是作已猶故不捨，當知是人不得在道便是永棄，應語其和上阿闍梨，不應復畜。",
    "T15n0653_002:0796c01_2": "舍利弗！",
    "T15n0653_002:0796c02_0": "若僧如是則供養我，亦為善破外道邪見，是名清淨說戒布薩。",
    "T15n0653_002:0796c03_1": "「舍利弗！",
    "T15n0653_002:0796c03_2": "我今明了告汝，若人受是我見、人見、眾生見、有無見，是人不名供養於我、不名隨我出家受戒，是名隨逐六師出家，以六師為師。",
    "T15n0653_002:0796c06_3": "舍利弗！",
    "T15n0653_002:0796c06_4": "若人於是清淨實法不能得忍，而受供養，是人所得則為邪受。",
    "T15n0653_002:0796c08_5": "舍利弗！",
    "T15n0653_002:0796c08_6": "是人雖於我法中出家護持淨戒，而於第一義空無所得法，心不信解驚怖疑悔，當知是人但貴持戒多聞禪定。",
    "T15n0653_002:0796c10_7": "舍利弗！",
    "T15n0653_002:0796c10_8": "是人不名供養恭敬尊重於我。",
    "T15n0653_002:0796c11_9": "何以故？",
    "T15n0653_002:0796c11_10": "舍利弗！",
    "T15n0653_002:0796c12_0": "無始世來無有眾生不得四禪，若但知得四禪謂為沙門利者，是人何名供養於我？",
    "T15n0653_002:0796c13_1": "是故舍利弗！",
    "T15n0653_002:0796c14_2": "我今明了告汝，當來世人，於我法中種種貪著、種種邪見毀壞我法。",
    "T15n0653_002:0796c15_3": "「舍利弗！",
    "T15n0653_002:0796c15_4": "若人但貴持戒多聞禪定，當知是人不能淨行沙門諸法，我則不說此人名為沙門、婆羅門。",
    "T15n0653_002:0796c17_5": "舍利弗！",
    "T15n0653_002:0796c18_6": "若人於一切法無我，如實知無我，一切法本來無所有空，能如實知無所有空，是則不以持戒為上、多聞為上、禪定為上。",
    "T15n0653_002:0796c20_7": "何以故？",
    "T15n0653_002:0796c21_8": "舍利弗！",
    "T15n0653_002:0796c21_9": "諸法實相無生無起，於中無法可為上者。",
    "T15n0653_002:0796c22_10": "舍利弗！",
    "T15n0653_002:0796c22_11": "是諸法如實中，無持戒者、無破戒者，何況貪著而以為上？",
    "T15n0653_002:0796c23_12": "舍利弗！",
    "T15n0653_002:0796c23_13": "是名諸佛阿耨多羅三藐三菩提，謂一切法無相自相空、無我無人。",
    "T15n0653_002:0796c25_14": "若有是忍，是名行者、是名得者。",
    "T15n0653_002:0796c26_15": "是人名為以信出家，應受供養清淨布薩，是人則為人中之天。",
    "T15n0653_002:0796c27_16": "「舍利弗！",
    "T15n0653_002:0796c27_17": "諸佛阿耨多羅三藐三菩提，唯是一義，所謂離也。",
    "T15n0653_002:0796c28_18": "何等為離？",
    "T15n0653_002:0796c29_19": "離諸欲、諸見。",
    "T15n0653_002:0796c29_20": "欲者即是無明，見者即是憶念。",
    "T15n0653_002:0797a01_21": "何以故？",
    "T15n0653_002:0797a01_22": "一切諸法憶念為本，所有念想即為是見，見即是邪。",
    "T15n0653_002:0797a02_23": "舍利弗！",
    "T15n0653_002:0797a02_24": "善法中見，我亦說之名為邪見。",
    "T15n0653_002:0797a03_25": "何以故？",
    "T15n0653_002:0797a03_26": "舍利弗！",
    "T15n0653_002:0797a03_27": "離欲寂滅中無法無非法、無善無惡，是事皆空，遠離諸結一切憶念，是故名離。",
    "T15n0653_002:0797a05_28": "舍利弗！",
    "T15n0653_002:0797a05_29": "無上道中諸欲永息。",
    "T15n0653_002:0797a06_30": "何等諸欲？",
    "T15n0653_002:0797a06_31": "謂邪不善念，若我若我所、作相事相。",
    "T15n0653_002:0797a07_32": "是名阿耨多羅三藐三菩提中諸欲永息。」",
    "T15n0653_002:0797a08_33": "◎佛藏經卷中"
}