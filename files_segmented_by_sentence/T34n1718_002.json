{
    "T34n1718_002:0016b02_0": "妙法蓮華經文句卷第二上",
    "T34n1718_002:0016b04_0": "天台智者大師說",
    "T34n1718_002:0016b05_0": "◎「憍梵波提」，此翻牛呞，《無量壽》稱牛王，《增一》云：「牛跡，昔五百世曾為牛王，牛若食後，恒事虛哨；餘報未夷，唼唼常嚼，時人稱為牛呞。」",
    "T34n1718_002:0016b08_1": "昔五百雁，一雁常得花果，供於雁王，佛一夏受阿耆達王請，五百比丘皆噉馬麥，而憍梵獨在天上尸利沙園，受天王供養。",
    "T34n1718_002:0016b10_2": "《增一》云：「樂在天上，不樂人間者，牛跡比丘第一。」",
    "T34n1718_002:0016b12_0": "樂在天上者，是隨樂欲，世界悉檀也；供雁王福所致者，為人也；避人笑者，對治也；天不笑者，第一義也(云云)。",
    "T34n1718_002:0016b14_1": "又云：「人但觀形不知有德，若笑羅漢即得罪，避人笑故常居天上，天知有德不笑其形，故居天也。」",
    "T34n1718_002:0016b17_2": "佛滅度後，迦葉集千大羅漢，遣下座僧使追憍梵，憍梵問：「佛及和尚。」",
    "T34n1718_002:0016b18_3": "答言：「皆滅。」",
    "T34n1718_002:0016b19_0": "即言：「佛出我出，佛住我住，佛滅我滅。」",
    "T34n1718_002:0016b19_1": "四道流注大迦葉所，水說偈(云云)：「大象既去象子隨，世尊和尚既滅度，我今在此復何為？」",
    "T34n1718_002:0016b21_2": "斯亦第一義也。",
    "T34n1718_002:0016b22_3": "約教者，住天園是示善，有牛嚼是示惡，三藏意也。",
    "T34n1718_002:0016b23_4": "以牛嚼身得道，此示惡非惡也，居天園而嚼，示善非善，通教意。",
    "T34n1718_002:0016b25_0": "示界內外善惡者，別教意。",
    "T34n1718_002:0016b25_1": "示善惡實相者，圓教意。",
    "T34n1718_002:0016b26_2": "本迹者，本住四無所畏，安住聖主如牛王第一義天；迹示牛呞樂居天上也。",
    "T34n1718_002:0016b28_3": "觀心者，觀於心性中道之理，安步平正其疾如風，即牛王觀也。",
    "T34n1718_002:0016b29_4": "「離婆多」，亦云離越，此翻星宿，或室宿，或假和合，《文殊問經》稱常作聲。",
    "T34n1718_002:0016c02_5": "父母從星辰乞子，既其感獲因星作名，雖得出家猶隨本字。",
    "T34n1718_002:0016c03_6": "假和合者，有人引《釋論》，空亭中宿，見二鬼爭屍，告其分判。",
    "T34n1718_002:0016c05_0": "設依理、枉理俱不免害，故隨實而答。",
    "T34n1718_002:0016c05_1": "大鬼拔其手足，小鬼取屍補之，食竟，拭口而去。",
    "T34n1718_002:0016c07_0": "其因煩惱不測誰身故，言假和合。",
    "T34n1718_002:0016c07_1": "常作聲者，其疑此事，若我本身眼見拔去，若是他身復隨我行住。",
    "T34n1718_002:0016c09_2": "疑惑猶豫逢人即問：「汝見我身不？」",
    "T34n1718_002:0016c10_3": "故言常作聲。",
    "T34n1718_002:0016c10_4": "眾僧云：「此人易度。」",
    "T34n1718_002:0016c10_5": "語云：「汝身本是他遺體，非己有也。」",
    "T34n1718_002:0016c11_6": "即得道也(云云)。",
    "T34n1718_002:0016c12_7": "《增一》云：「坐禪入定，心不倒亂者，離越比丘第一。」",
    "T34n1718_002:0016c13_8": "約教言，析破五陰非我所有，三藏意。",
    "T34n1718_002:0016c14_0": "體達五陰本非我有，通意。",
    "T34n1718_002:0016c14_1": "分別十法界、五陰皆非己有，別意。",
    "T34n1718_002:0016c15_2": "達五陰非我有、非他有，見陰實相，即圓意。",
    "T34n1718_002:0016c16_3": "本迹者，本住日星宿三昧，迹示此名。",
    "T34n1718_002:0016c17_4": "觀心者，觀心念佛，見十方佛多，如夜觀星(云云)。",
    "T34n1718_002:0016c18_5": "「畢陵伽婆蹉」，此翻餘習，五百世為婆羅門，餘氣猶高，過恒水：「咄！",
    "T34n1718_002:0016c19_6": "小婢駐流。」",
    "T34n1718_002:0016c20_7": "恒神為之兩派。",
    "T34n1718_002:0016c20_8": "神往訴佛，佛令懺謝，即合手：「小婢莫瞋。」",
    "T34n1718_002:0016c21_9": "大眾笑之，懺而更罵。",
    "T34n1718_002:0016c22_0": "佛言：「本習如此，實無高心。」",
    "T34n1718_002:0016c22_1": "《增一》云：「樹下苦坐，不避風雨者，婆蹉比丘第一。」",
    "T34n1718_002:0016c23_2": "約教者，滅慢無慢，三藏意也。",
    "T34n1718_002:0016c24_3": "即慢無慢，通意也。",
    "T34n1718_002:0016c24_4": "分別十法界高下，別意也。",
    "T34n1718_002:0016c25_5": "八自在我具足佛法，圓意也。",
    "T34n1718_002:0016c26_6": "本迹者，本住常樂我淨八自在我，微妙梵聲；迹示慢心惡口耳。",
    "T34n1718_002:0016c27_7": "觀心者，觀麁言、軟語皆歸第一義(云云)。",
    "T34n1718_002:0016c28_8": "「薄拘羅」者，此翻善容，或偉形，或大肥盛，或腬囊，或楞鄧，或賣性，然而色貌端正，故言善容也。",
    "T34n1718_002:0017a01_9": "年一百六十歲，無病無夭，有五不死報。",
    "T34n1718_002:0017a02_10": "後母置熬槃釜中、水中，魚食、刀破皆不死，昔持不殺戒故，九十一劫命不中夭。",
    "T34n1718_002:0017a04_11": "昔施僧一訶梨勒果故，身常無病，能持一戒、四戒莊嚴，堅持不犯不避火水，餘人雖持五戒，多毀犯也(云云)。",
    "T34n1718_002:0017a07_12": "身樂寂靜，常處閑居，不樂眾中，眼不樂玄黃等色，耳不樂聞世間之聲，鼻不嗅世間香臭，舌不曾為人說一兩句語，意常在禪定不散亂，乃至舍利塔亦樂閑靜。",
    "T34n1718_002:0017a10_13": "阿育王禮諸羅漢塔，次至其塔而說偈言：「雖自練無明，於世少利益。」",
    "T34n1718_002:0017a12_14": "供二十貝子。",
    "T34n1718_002:0017a12_15": "《增一》云：「施一錢而貝子從塔飛出，來著王足。",
    "T34n1718_002:0017a13_16": "諸臣驚怪，閑靜少欲乃至其塔猶有是力故。」",
    "T34n1718_002:0017a14_17": "《增一》云：「壽命極長終不中夭，常樂閑居，不處眾中，薄拘羅第一。」",
    "T34n1718_002:0017a16_18": "約教者，滅喧入真，三藏寂靜。",
    "T34n1718_002:0017a17_19": "即喧而真，通寂靜。",
    "T34n1718_002:0017a17_20": "離二邊入中，別寂靜。",
    "T34n1718_002:0017a18_21": "即邊而中，圓寂靜。",
    "T34n1718_002:0017a18_22": "本者，本住大寂滅定，長壽是常，無病是樂，不夭是我，寂靜是淨；居此四德之本，迹示六根寂靜耳。",
    "T34n1718_002:0017a20_23": "觀心者，心性中道，即空、即假、即中，常、樂、我、淨觀也。",
    "T34n1718_002:0017a21_24": "「摩訶拘絺羅」，此翻大膝，舍利弗舅，由來論勝姊。",
    "T34n1718_002:0017a23_0": "姊孕，論則不勝，知所懷者，智寄辯尚爾，何況出胎？",
    "T34n1718_002:0017a24_1": "(云云)即棄家往南天竺，讀十八經。",
    "T34n1718_002:0017a24_2": "時人笑之：「累世難通，一生非冀。」",
    "T34n1718_002:0017a25_3": "喟然歎曰：「在家為姊所勝，出路為他所輕。」",
    "T34n1718_002:0017a26_4": "誓讀不休，無暇剪爪，時人呼為長爪梵志。",
    "T34n1718_002:0017a27_5": "學訖還家，問甥所在，人云：「為佛弟子。」",
    "T34n1718_002:0017a28_6": "即大憍慢：「我甥八歲聲震五竺，彼沙門者有何道術誘我姊子？」",
    "T34n1718_002:0017b01_7": "徑往佛所，思惟良久，不得一法入心，語佛言：「一切法不忍，忍即安義，此言一切法我皆能破，使不得安故，言一切法不忍。」",
    "T34n1718_002:0017b04_0": "佛問：「汝見是忍不？」",
    "T34n1718_002:0017b04_1": "此墮兩負處：若我見忍，前已云：「一切不忍。」",
    "T34n1718_002:0017b05_2": "若我見不忍，無以勝佛，即低頭，得法眼淨。",
    "T34n1718_002:0017b06_3": "身子扇佛聞舅論，得阿羅漢果。",
    "T34n1718_002:0017b07_4": "《增一》云：「得四辯才，觸難能答，拘絺羅第一。」",
    "T34n1718_002:0017b08_5": "南方天王毘留匐叉常來隨侍。",
    "T34n1718_002:0017b08_6": "約教者，外通四韋陀，內通三藏，三藏四辯也。",
    "T34n1718_002:0017b09_7": "我無所得，辯乃如是，通教辯也。",
    "T34n1718_002:0017b10_8": "若名、若義遍十法界，別教辯也。",
    "T34n1718_002:0017b11_9": "依於實相遍一切辯，圓教辯也。",
    "T34n1718_002:0017b12_10": "本者，本住口密、口輪不思議化，大定、大慧；迹示大膝也。",
    "T34n1718_002:0017b13_11": "觀心者，觀心即空即定、即假即慧，以嚴其心(云云)。",
    "T34n1718_002:0017b14_12": "「難陀」，亦云放牛難陀，此翻善歡喜，亦翻欣樂。",
    "T34n1718_002:0017b15_13": "淨飯王偪十萬釋出家，即一人也。",
    "T34n1718_002:0017b16_14": "有師言：「是律中跋難陀。」",
    "T34n1718_002:0017b17_15": "約教者，事歡喜，理無歡喜，三藏意也。",
    "T34n1718_002:0017b17_16": "即事歡喜是理歡喜，是通教意也。",
    "T34n1718_002:0017b18_17": "歡喜地，即別教也。",
    "T34n1718_002:0017b19_18": "歡喜住，即圓教意也。",
    "T34n1718_002:0017b19_19": "本者，本住實際，非喜非不喜；迹名歡喜。",
    "T34n1718_002:0017b20_20": "觀心者，觀心與理相似相應，故名歡喜觀也。",
    "T34n1718_002:0017b21_21": "「孫陀羅難陀」，孫陀羅，此翻好愛，亦端正，難陀如前，種姓如那律中說。",
    "T34n1718_002:0017b23_22": "四月九日生，短佛四指，容儀挺特與世殊異，若入眾中有不識者，謂言佛來。",
    "T34n1718_002:0017b25_23": "《彌沙塞律》云：「摩竭有裸形外道，大聰明，國人號為智者、見者，共身子論議，結舌，善心生，欲於佛法出家。",
    "T34n1718_002:0017b27_24": "見難陀色貌姝偉，歎云：『短小比丘智慧難概，況堂堂者乎？』",
    "T34n1718_002:0017b28_25": "難陀即度出家。",
    "T34n1718_002:0017b29_26": "婦即孫陀利，極端正，食息不相離。",
    "T34n1718_002:0017b29_27": "佛與阿難途行乞食到其門，正共婦在高樓食，即起迎佛，婦言：『須君還乃共食耳。』",
    "T34n1718_002:0017c02_28": "白佛言：『轉輪王種云何自辱？』",
    "T34n1718_002:0017c03_29": "持佛鉢取飯。",
    "T34n1718_002:0017c03_30": "佛即還尼俱類園，語阿難：『令難陀送食來。』",
    "T34n1718_002:0017c04_31": "阿難宣佛旨，令其送飯奉佛，佛令剃頭，握拳語剃者：『勿持刀臨閻浮提王頂。』",
    "T34n1718_002:0017c06_32": "佛偪不得止，乃剃頭。",
    "T34n1718_002:0017c07_33": "明日佛與五百比丘應請，求住守寺，意欲逃去。",
    "T34n1718_002:0017c08_34": "佛令關房掃地，關南、北開，掃此、彼污。",
    "T34n1718_002:0017c09_35": "復懼佛歸，即逃走歸去。",
    "T34n1718_002:0017c09_36": "於路值佛，屏身隱樹，樹逈升空，佛見即喚將還。",
    "T34n1718_002:0017c11_0": "問：『何故去？』",
    "T34n1718_002:0017c11_1": "即答：『昨與婦別，待還乃食。",
    "T34n1718_002:0017c11_2": "憶婦去耳。』",
    "T34n1718_002:0017c12_3": "佛將遊天堂、地獄(云云)。」",
    "T34n1718_002:0017c12_4": "故以婦字標之。",
    "T34n1718_002:0017c13_0": "約教者，俗諦有法喜，真諦無喜，三藏教也。",
    "T34n1718_002:0017c14_0": "即俗喜是真喜，通教也。",
    "T34n1718_002:0017c14_1": "從通法喜，有俗法喜、中法喜，別教也。",
    "T34n1718_002:0017c15_2": "即通喜具一切法喜，圓教也。",
    "T34n1718_002:0017c16_3": "本迹觀心如前(云云)。",
    "T34n1718_002:0017c16_4": "「富樓那」，翻滿願；彌多羅，翻慈；尼，女也。",
    "T34n1718_002:0017c17_5": "父於滿江禱梵天求子，正值江滿，又夢七寶器，盛滿中寶入母懷，母懷子，父願獲滿，從諸遂願，故言滿願。",
    "T34n1718_002:0017c20_6": "母名彌多羅尼，此翻慈行，亦云知識。",
    "T34n1718_002:0017c21_0": "四韋陀有此品，其母誦之，以此為名。",
    "T34n1718_002:0017c21_1": "尼者女也，通稱女為尼，通稱男為那，既是慈之所生故言慈子。",
    "T34n1718_002:0017c23_2": "《增一》云：「我父名滿，我母名慈，諸梵行人呼我為滿慈子。」",
    "T34n1718_002:0017c24_3": "此從父母兩緣得名，故云滿慈子。",
    "T34n1718_002:0017c25_4": "是人善知，內外經書靡所不知，就知滿故復名滿。",
    "T34n1718_002:0017c26_5": "《增一》云：「善能廣說分別義理，滿願子最第一。」",
    "T34n1718_002:0017c27_6": "下文云：「於說法人中最為第一。」",
    "T34n1718_002:0017c28_7": "第一者，說滿字也。",
    "T34n1718_002:0017c28_8": "欲還本國利益，佛言：「彼國弊惡，汝云何？」",
    "T34n1718_002:0017c29_9": "答：「我當修忍，若毀辱我，我當自幸不得拳歐，拳歐時自幸不得木杖，木杖時自幸不得刀刃，刀刃時自幸離五陰毒器。」",
    "T34n1718_002:0018a03_10": "是為行忍滿，故名滿。",
    "T34n1718_002:0018a04_11": "《七車喻經》中說：「為大智舍利弗所稱歎，一切梵行人皆當縈衣頂戴於汝，若見汝者得大利益。」",
    "T34n1718_002:0018a06_12": "是為歎滿，故名滿。",
    "T34n1718_002:0018a06_13": "約教者，殷勤析法，所作已辦，三藏願滿；體達即空，於空法得證，通教願滿；法眼具足，別教願滿；住祕密藏，圓教願滿。",
    "T34n1718_002:0018a09_14": "本迹者，本願久滿，迹為說法第一，示眾生知識也。",
    "T34n1718_002:0018a10_15": "觀心者，如止觀中人行理等善知識觀也。",
    "T34n1718_002:0018a11_16": "「須菩提」，此翻空生，生時家中倉庫筐篋器皿一切皆空。",
    "T34n1718_002:0018a13_0": "問占者，占者言吉。",
    "T34n1718_002:0018a13_1": "因空而生，字曰空生。",
    "T34n1718_002:0018a14_0": "從依報器皿瑞空以名正報，依正俱吉，故言空生也。",
    "T34n1718_002:0018a15_1": "常修空行故言善業。",
    "T34n1718_002:0018a15_2": "若供養者得現報故，故言善吉。",
    "T34n1718_002:0018a16_3": "常樂遊止閑林石窟寂靜之處，所修行業以空為本，常入空定住無諍三昧，喜說空法，有所宣辯皆分別空。",
    "T34n1718_002:0018a19_4": "將護眾生不令起礙，嫌行即住，嫌住即行。",
    "T34n1718_002:0018a20_5": "佛忉利下，率土輻湊爭前頂禮，端坐石室念諸法空，色非佛乃至識非佛，眼非佛乃至意非佛，豁然悟道。",
    "T34n1718_002:0018a22_6": "佛告蓮華比丘尼：「非汝前禮，汝禮色身；須菩提前見法身。」",
    "T34n1718_002:0018a24_7": "約教者，自有滅色空智生，體色空智生，從有智生空智，從空智生俗智，從俗智生中智，空生即有智，是圓空智生，而今是圓空智生也。",
    "T34n1718_002:0018a27_8": "本者，本住實相法身，迹示見空而生也。",
    "T34n1718_002:0018a28_9": "觀心者，不在內外中間，非自有，是為觀心法身也。",
    "T34n1718_002:0018a29_10": "「阿難」，此云歡喜，或無染，淨飯王冀太子為金輪霸其宗社，忽棄國捐王，憂惱殆絕，魔來誑之：「汝子已死。」",
    "T34n1718_002:0018b03_0": "王哭云：「阿夷語既虛，瑞相亦無驗。」",
    "T34n1718_002:0018b03_1": "復有天來云：「汝子成佛。」",
    "T34n1718_002:0018b04_2": "王疑未決，須臾信報：「昨夜天地大動，太子成佛。」",
    "T34n1718_002:0018b05_3": "王大歡喜，白飯王奏云：「生兒。」",
    "T34n1718_002:0018b06_0": "舉國欣欣，因名歡喜，是為父母作字。",
    "T34n1718_002:0018b06_1": "阿難端正，人見皆悅，佛使著覆肩衣。",
    "T34n1718_002:0018b07_2": "有一女人將兒詣井，見阿難目視不眴，不覺以綆繫其兒頸。",
    "T34n1718_002:0018b09_3": "《中阿含》云：「四眾若聞阿難所說，若多若少無不歡喜，欲發問時先為謦咳，大眾皆歡喜。",
    "T34n1718_002:0018b11_4": "四眾若觀其默，行住坐臥，指撝處分，進止動轉皆歡喜。」",
    "T34n1718_002:0018b12_5": "阿難四月八日佛成道日生，侍佛得二十五年，推此佛年五十五，阿難年二十五。",
    "T34n1718_002:0018b14_6": "佛時求侍，五百請為如前說，眾勸阿難，阿難順從，五百皆歡喜。",
    "T34n1718_002:0018b15_7": "目連騰阿難三願，佛言：「預知譏嫌，求不受故衣食，欲自利益求出入無時。」",
    "T34n1718_002:0018b17_8": "佛印而許。",
    "T34n1718_002:0018b17_9": "佛言：「阿難勝過去侍，過去侍聞說乃解，今佛未發言，阿難已解如來意，須是、不須是皆悉能知。」",
    "T34n1718_002:0018b20_10": "故以法付阿難，如來歡喜。",
    "T34n1718_002:0018b20_11": "四天王各奉佛鉢，佛累而按之合成一鉢，四緣宛然而此鉢大重，阿難歡喜，荷持無倦。",
    "T34n1718_002:0018b22_12": "《中阿含》第七云：「阿難侍佛二十五年，所聞八十千揵度皆誦不遺，不重問一句。」",
    "T34n1718_002:0018b24_13": "念力歡喜。",
    "T34n1718_002:0018b24_14": "阿難隨佛入天人龍宮，見天人龍女，心無染著，雖未盡殘思而能不染，一切天人龍神無不歡喜。",
    "T34n1718_002:0018b27_15": "佛滅度後在師子床，迦葉大眾讚曰：「面如淨滿月，眼若青蓮華，佛法大海水，流入阿難心。」",
    "T34n1718_002:0018b29_16": "自誓坐入涅槃，住恐離車有怨，進恐闍王有怨。",
    "T34n1718_002:0018c01_17": "於恒河中，入風奮迅三昧，分身為四分：一與天，一與龍，一毘舍離，一阿闍世。",
    "T34n1718_002:0018c03_18": "阿育王禮阿難塔，奉千萬兩金，偈歎白：「能攝持法身，法燈故法住，念盛佛智海，故設上供養，念持多所聞，口出微妙語，世尊所讚歎，天人之所愛。」",
    "T34n1718_002:0018c06_19": "《增一》云：「知時明物，所至無疑，所憶不忘，多聞廣達，堪任奉持，阿難第一。」",
    "T34n1718_002:0018c08_20": "約教者，歡喜阿難，三藏也；賢阿難，通也；典藏阿難，別也；海阿難，圓也。",
    "T34n1718_002:0018c09_21": "本迹者，本住非歡喜非不歡喜，法身如虛空，智慧如雲雨，能持能受。",
    "T34n1718_002:0018c11_22": "迹為歡喜也。",
    "T34n1718_002:0018c11_23": "觀心與相似即空、即假、即中相應，是觀心歡喜，乃至真觀相應(云云)。",
    "T34n1718_002:0018c13_24": "「羅睺羅」，此言覆障，往昔塞鼠穴，又不看婆羅門六日，由是緣故故言覆障。",
    "T34n1718_002:0018c14_25": "太子求出家，父王不許，殷勤不已，王言：「若汝有子，聽汝出家。」",
    "T34n1718_002:0018c16_26": "菩薩指指妃腹：「却後六年，汝當生男。」",
    "T34n1718_002:0018c17_27": "在胎六年，故言覆障。",
    "T34n1718_002:0018c17_28": "真諦三藏云：「羅睺，本名修羅，能手障日月，翻此應言障月。」",
    "T34n1718_002:0018c19_29": "佛言：「我法如月，此兒障我不即出家，世世障我，我世世能捨，故言覆障。」",
    "T34n1718_002:0018c20_30": "佛出家後耶輸有娠，諸釋咸瞋，何因有此？",
    "T34n1718_002:0018c21_31": "欲治、欲殺，惡聲盈路，寶女劬毘羅證之小差。",
    "T34n1718_002:0018c22_32": "因焚火坑，發大誓願：「我若為非，子母俱滅，若真遺體，天當為證！」",
    "T34n1718_002:0018c24_33": "因抱子投坑，坑變為池，蓮華捧體，王及國人，始復不疑。",
    "T34n1718_002:0018c25_34": "後佛還國，耶輸令羅睺奉佛歡喜丸，羅云以幼稚之年，於大眾中徑持上佛，耶輸以此息謗。",
    "T34n1718_002:0018c27_35": "謗由有子，故言覆障。",
    "T34n1718_002:0018c28_36": "祖王歡喜：「雖失其父，而獲其子，孫為金輪，吾亦何恨？」",
    "T34n1718_002:0018c29_37": "想其長大，冀神寶至。",
    "T34n1718_002:0018c29_38": "而佛索令出家，父王不許，耶輸將上高樓，目連飛空來取，佛度出家，付舍利弗為弟子。",
    "T34n1718_002:0019a03_0": "既出家已，王位亦失，故言覆障。",
    "T34n1718_002:0019a03_1": "羅睺以沙彌之年喜多妄語，國王、大臣、婆羅門、居士來求見佛，羅云答云：「不在。」",
    "T34n1718_002:0019a05_2": "令無量人不得見佛，是為障他。",
    "T34n1718_002:0019a06_3": "由是妄語，佛即訶責。",
    "T34n1718_002:0019a06_4": "行還使羅云洗足，脚挑澡盆三覆三仰，然後覆地命令注水，羅睺云：「盆覆注水不立。」",
    "T34n1718_002:0019a08_5": "佛言：「汝如覆盆，於佛法中法水不立，今當實語，勿妄語也。」",
    "T34n1718_002:0019a10_6": "後時修道殷勤不獲，以問佛，佛言：「汝為人說五陰未？」",
    "T34n1718_002:0019a11_7": "答言：「未。」",
    "T34n1718_002:0019a11_8": "「當為他說。」",
    "T34n1718_002:0019a11_9": "說竟又問，「汝說十二入未？",
    "T34n1718_002:0019a12_10": "說十八界未？",
    "T34n1718_002:0019a12_11": "說法是得道之門，若欲得道當為他說法。」",
    "T34n1718_002:0019a13_12": "因廣說法竟然後得道，是為覆障。",
    "T34n1718_002:0019a14_13": "既已得道，見愛皆除，三界生盡，故言覆障。",
    "T34n1718_002:0019a15_14": "三界生盡，願不能牽，故言覆障。",
    "T34n1718_002:0019a16_15": "佛勅四大羅漢不得滅度，待我法滅盡。",
    "T34n1718_002:0019a17_16": "由是住持于今，未得入無餘涅槃，故言覆障(云云)。",
    "T34n1718_002:0019a18_17": "約教者，析法道諦障四住，三藏意也；體法道諦障四住，通教也；次第三智障五住，別教也；一心三智障五住，圓教也。",
    "T34n1718_002:0019a21_18": "本迹者，本住中道，障塞二邊，八種障，障涅槃邊，一種障，障生死邊，一種非障生死、非障涅槃，障無餘也。",
    "T34n1718_002:0019a23_19": "觀心例前可解(云云)。",
    "T34n1718_002:0019a24_20": "六、結。",
    "T34n1718_002:0019a24_21": "「如是等眾所知識」，或言知秖是識，或言聞名為知、見形為識，見形為知、見心為識。",
    "T34n1718_002:0019a26_22": "本者，本為眾生作滿字知識，迹為半字知識(云云)。",
    "T34n1718_002:0019a27_23": "觀行知識如止觀。",
    "T34n1718_002:0019a28_0": "多知識眾竟，次列少知識眾者。",
    "T34n1718_002:0019a28_1": "「復有學無學二千人俱」，但舉位明數而不歎德，呼此為少知識眾耳。",
    "T34n1718_002:0019b01_2": "聖與凡絕交，亦不分別多識少識，特以希高慕遠者以多識引之，藏名隱德退讓者以少識引之，隨順眾生故有若干，不可以多少之迹失其本。",
    "T34n1718_002:0019b04_3": "「學無學」者，三藏中十八種學人，九種無學人；通教五地皆名學，六地名無學，又通教九地名為學，佛地為無學；別圓中，或就功用、無功用，或就具足、未具足，明學無學。",
    "T34n1718_002:0019b08_4": "《阿含》云：「外道問佛：『羅漢更學不？』",
    "T34n1718_002:0019b09_5": "佛言：『羅漢不作惡法，住於善法，學其無學即名為學。』」",
    "T34n1718_002:0019b10_6": "若爾，學人亦稱無學。",
    "T34n1718_002:0019b11_7": "學人齊其所斷，不復更斷，即是無學，是為四句。",
    "T34n1718_002:0019b12_8": "就五方便，非學非無學，便是五句。",
    "T34n1718_002:0019b13_9": "約四教中例亦應爾，四五二十句。",
    "T34n1718_002:0019b14_0": "本迹者，本法身大士，居滿字學無學位，眾生應以半字學無學人，莊嚴雙樹也。",
    "T34n1718_002:0019b15_1": "觀者正觀中道，不緣二邊，中間即是無學，能如是觀是名為學。",
    "T34n1718_002:0019b17_2": "若就觀門明數者，觀色心具十法界、十如，界如互論即具二千，舉迹故標本法，迹即是本迹也。",
    "T34n1718_002:0019b19_3": "次列尼眾者，舊以此例前為二眾，今不用。",
    "T34n1718_002:0019b20_4": "若例前為多識、少識二眾者，又復無文，義亦不可。",
    "T34n1718_002:0019b21_5": "但是舉兩眾主，何須苦名為大小、多少耶？",
    "T34n1718_002:0019b22_6": "先列「波闍波提」，此翻大愛道，亦云憍曇彌，此翻眾主，尼者天竺女人通名也。",
    "T34n1718_002:0019b24_7": "本住智度法門，迹為千佛之母，生育導師。",
    "T34n1718_002:0019b25_8": "觀釋者，中觀廣博名大；無緣慈名愛；中理虛通名道。",
    "T34n1718_002:0019b26_9": "大即自行；愛即化他，如以愛故受生，慈故涉有；道即通自行、化他也。",
    "T34n1718_002:0019b28_10": "「六千」者，數也。",
    "T34n1718_002:0019b28_11": "觀門者，觀六根清淨具千功德，雖眼有八百，耳千二百，以多足少，數滿六千，表本法門，亦是觀行意也。",
    "T34n1718_002:0019c02_12": "「羅睺羅母耶輸陀羅」者，以子標母，此翻花色，亦曰名聞，或云無翻，溫良恭儉德齊太子，然在家為菩薩之妻、天人知識，出家為尼眾之主、位居無學，豈是無名聞眾耶？",
    "T34n1718_002:0019c06_13": "《十二遊經》出三夫人：第一、瞿夷，二、耶輸，三、鹿野。",
    "T34n1718_002:0019c07_14": "《未曾有》及《瑞應》皆云，羅睺是瞿夷子。",
    "T34n1718_002:0019c08_15": "《涅槃》及《法華》皆云，是耶輸子。",
    "T34n1718_002:0019c08_16": "二義云何通？",
    "T34n1718_002:0019c09_17": "或可彼經舉大母，此處舉所生。",
    "T34n1718_002:0019c09_18": "《釋論》瞿毘陀是寶女不孕。",
    "T34n1718_002:0019c10_19": "即是瞿夷，此翻明女，故知定是耶輸子也。",
    "T34n1718_002:0019c11_20": "本迹者，妻則齊也，豈有博地為太子妻？",
    "T34n1718_002:0019c12_21": "故知本住寂定微妙法喜，迹為佛妻。",
    "T34n1718_002:0019c13_22": "《悲花》云：「寶藏佛所，誓願為妻耳。」",
    "T34n1718_002:0019c13_23": "觀空無漏法喜，即以鹿野表妻；觀假道種智法喜，即以耶輸表妻；觀中法喜，即以瞿夷表妻。",
    "T34n1718_002:0019c16_24": "上當分明本迹、觀心，今更總論，顯善權曲巧，明觀行精微。",
    "T34n1718_002:0019c17_25": "夫首楞嚴種種示現，稱適根性靡所不為，今且近論，託迹王宮降神聖后，法身菩薩，皆輔佛行化，散影餘家，若三十二瑞，金姿誕應，諸大士各各出生，或空室雨寶，寄辯通夢，若皇皇太子，捨國捐王，踰城學道，諸大士悉從師請業，才藝兼通，為彼宗匠，若法輪初啟甘露門開，聞諸大士化緣未熟，示同不受，分庭抗禮，崇我道真，能化所化全生如乳；若所化緣熟，則素絲易染，池花早開，革凡成聖轉乳成酪；師宗為佛上首弟子，或智慧、神通、辯才、三昧各各第一，共輔法王更度未度，重熟已熟，於方等座席聞菩薩不可思議功德，耻小慕大，耻小則嗚呼自責，失於如來無量知見，慕大則不知當云何得佛無上慧，如轉酪為生蘇；次聞般若摩訶衍門，初歷色心終于種智，含挾小大，出內取與，或共或別或偏或圓，奉命領知而無希取，雖未頓捨已漸通泰，如轉生蘇為熟蘇；次聞《法華》會天性，定父子、授記莂、付大乘，廢三歸一，如餘四味，同一醍醐，不令一人獨得滅度，皆以如來滅度而滅度之。",
    "T34n1718_002:0020a09_26": "法王、法臣大事出世巧用方便，初用半字法，破二十五有之繁芿，成四枯雙樹利益眾生。",
    "T34n1718_002:0020a11_27": "次用半滿法，破二乘之獨善，成菩薩之廣大，成四榮雙樹利益聖人。",
    "T34n1718_002:0020a13_28": "後用常住滿字，破二邊之前後，成非枯非榮佛祕密藏，究竟利益。",
    "T34n1718_002:0020a15_0": "主將之功畢，大誓之願滿，故身子、目連於《法華》而息化，聖主贖命，斯亦不久，文云：「如我本誓願，今者已滿足，如來不久當入涅槃。」",
    "T34n1718_002:0020a18_0": "唱滅之言起自於此，二萬燈明迦葉佛等，皆於《法華》究竟，今以師弟皆於此經發迹，內祕菩薩道，外現作聲聞。",
    "T34n1718_002:0020a20_1": "「我實成佛已來無量億劫」，以此推之，諸大羅漢從法身地，俯影隨緣迹臨萬水，為學無學，作男作女，示道示俗，首楞嚴力靡所不現，方便善權為若此(云云)。",
    "T34n1718_002:0020a24_2": "總明觀者，上師弟施化法身所為，若不作觀方便，於行人無益，如貧數寶、似盲執燭。",
    "T34n1718_002:0020a26_3": "然心數甚多，且約善數，如弟子者眾但舉十人耳。",
    "T34n1718_002:0020a27_4": "十善數者，謂：信、進、念、定、慧、喜、猗、捨、覺、戒，此十數輔心王，能改惡就善、革凡成聖，辦一切法門，但以十心為本，如十弟子，輔佛行化，共熟眾生，立于佛法也。",
    "T34n1718_002:0020b02_5": "信數對那律天眼第一，眼是五根首，如諸方以東為上，信於諸數初入佛法也。",
    "T34n1718_002:0020b03_6": "進數對迦葉頭陀第一，抖擻勤苦對進數也。",
    "T34n1718_002:0020b04_7": "念數對波離持律第一，念力牢強憶持不忘也。",
    "T34n1718_002:0020b06_0": "定數對目連神通第一，慧數對身子智慧第一，皆可解。",
    "T34n1718_002:0020b07_1": "喜數對阿難多聞第一，多聞分別樂，樂即喜數也。",
    "T34n1718_002:0020b08_2": "猗數對旃延，論體窮微盡理，除邪顯正，如猗離惡得善，放苦入樂也。",
    "T34n1718_002:0020b10_3": "捨數對善吉解空第一，若住空平等與捨數相應。",
    "T34n1718_002:0020b11_4": "覺數對富樓那說法第一，覺是語本，本立則辯說無窮。",
    "T34n1718_002:0020b12_5": "戒數對羅云持戒第一，可解。",
    "T34n1718_002:0020b13_6": "十數扶心王能成觀行，於一念中深入善法，三寶具足，王即佛寶；數即僧寶；所緣實際，無王無數，即法寶。",
    "T34n1718_002:0020b15_7": "若入實際王數之功，力用足矣。",
    "T34n1718_002:0020b16_8": "又取通大地十數與心王俱起，入善、入惡遍通一切，謂：想、欲、觸、慧、念、思、解脫、憶、定、受也。",
    "T34n1718_002:0020b18_9": "想對富樓那，想得假名，其人善達假名，辯才無滯。",
    "T34n1718_002:0020b19_10": "欲對迦葉，迦葉無世間欲而欲於無為。",
    "T34n1718_002:0020b20_11": "觸對旃延，觸入二事更相涉入，旃延善論義，能窮往復。",
    "T34n1718_002:0020b21_12": "慧即身子，可解。",
    "T34n1718_002:0020b22_13": "念對波離，念持律之上也。",
    "T34n1718_002:0020b22_14": "思對羅云，思是行陰，此人實行持戒也。",
    "T34n1718_002:0020b23_15": "解脫對善吉，脫名無累，此人解空於有得脫。",
    "T34n1718_002:0020b24_16": "憶對那律，憶動發取境修天眼，易三摩提。",
    "T34n1718_002:0020b25_17": "定數對目連，可解。",
    "T34n1718_002:0020b26_18": "受對阿難，多聞領持無謬也。",
    "T34n1718_002:0020b26_19": "十人各備眾德，為引專門，宣示佛道，隨眾生欲。",
    "T34n1718_002:0020b28_20": "欲慧者師身子，乃至欲多聞者師阿難，共輔法王，各掌一職。",
    "T34n1718_002:0020b29_21": "今觀心亦如是，一一心中皆具王數，為成觀故，王數相扶而取開悟，或於想數入道，或於欲數入道，隨所宜者，心王、心數而共攻之，化取塵勞諸心而作佛事。",
    "T34n1718_002:0020c04_22": "作此觀未悟，觀行如乳；若發無漏，觀行如酪；若破塵沙，如生熟蘇；若破無明，觀如醍醐。",
    "T34n1718_002:0020c06_23": "至醍醐時王數皆畢，心心法數不行故，名行般若波羅蜜。",
    "T34n1718_002:0020c07_24": "《普賢觀》云：「觀心無心，法不住法，我心自空，罪福無主。」",
    "T34n1718_002:0020c09_25": "即是無心、無數名為正觀。",
    "T34n1718_002:0020c09_26": "是心數塵勞若不盡者，觀則不訖，故經言：「眾生不度，我不成正覺。」",
    "T34n1718_002:0020c11_27": "即此意也(云云)。",
    "T34n1718_002:0020c11_28": "第二列菩薩眾者，《釋論》云：「菩薩為出家、在家四眾攝，何故別列？",
    "T34n1718_002:0020c13_29": "答：『有菩薩墮四眾中，有四眾不墮菩薩中，為其不發心作佛，故今別列。』」",
    "T34n1718_002:0020c14_30": "同發心求作佛者名菩薩眾。",
    "T34n1718_002:0020c15_31": "文為六：一、氣類；二、大數；三、階位；四、歎德；五、列名；六、結句。",
    "T34n1718_002:0020c16_32": "一、氣類者，即是菩薩摩訶薩也。",
    "T34n1718_002:0020c17_33": "若具存，應言菩提薩埵摩訶薩埵，什師嫌煩，略提埵二字。",
    "T34n1718_002:0020c19_0": "菩提，此言道；薩埵，此言心；摩訶，此言大。",
    "T34n1718_002:0020c20_0": "此諸人等皆求廣博大道，又成熟眾生故，道心、大道心之氣類也。",
    "T34n1718_002:0020c21_1": "菩薩多種，謂偏通別圓，如《釋論》引迦旃延子明六度齊限而滿者，此欲調血眾生為乳也；若《大品》明有菩薩發心與薩婆若相應者，此欲調乳入酪也；若《大品》明有菩薩發心遊戲神通淨佛國土，又如《淨名》中得不思議解脫者，皆能變身登座而復受屈被訶者，此欲調酪為生熟蘇也；若《大品》明有菩薩發心即坐道樹成正覺、轉法輪度眾生者，此是調蘇為醍醐也。",
    "T34n1718_002:0021a01_2": "故下文云：「菩薩聞是法，疑網皆已除。」",
    "T34n1718_002:0021a02_3": "又云：「若菩薩不聞《法華》，非善行菩薩道，若聞此經即善行菩薩道。」",
    "T34n1718_002:0021a03_4": "又《涅槃》云：「菩薩不聞《涅槃》，常有希望；若聞《涅槃》，希望都息。」",
    "T34n1718_002:0021a05_5": "故略有四種也。",
    "T34n1718_002:0021a05_6": "本迹者，本地難測，或居等覺，或齊法王，如善財入法界見文殊色像無邊，法門深遠，本隣諸佛，迹輔釋迦為菩薩，普現色身三昧力，散影垂容，以口輪不可思議化隨宜廣說，可以意知，不可以言辯也。",
    "T34n1718_002:0021a10_7": "所以迹引四味，歸乎一實，譬如鎚碪器諸淳璞，成醍醐已，一期化息，然其本地究竟成就，豈是今日始入大乘？",
    "T34n1718_002:0021a13_8": "亦非寂滅道場高山先照，若頓、若漸皆迹所為耳。",
    "T34n1718_002:0021a14_9": "觀解者，中道觀心雙照二諦名大，通至菩提果名道，破五住塵勞名成眾生(云云)。",
    "T34n1718_002:0021a16_10": "「八萬人」者，數也。",
    "T34n1718_002:0021a16_11": "餘經集眾甚多，此經何少？",
    "T34n1718_002:0021a17_12": "或是語其大數，或譬王論密事，不可率土同謀(云云)。",
    "T34n1718_002:0021a18_13": "約觀心者，觀一善心具十法界，十界交互，具百法界，千性相等，十善即萬法，約八正道即八萬法門也(云云)。",
    "T34n1718_002:0021a21_0": "「皆於阿耨三菩提不退轉」者，明位也。",
    "T34n1718_002:0021a21_1": "阿耨，此云無上，道如境妙中說，位如位妙中說。",
    "T34n1718_002:0021a23_0": "不退轉者，約位、行、念論不退，應四種分別：不生三惡道，位不退；不生邊地，諸根完具不受女身，即行不退；常識宿命，即念不退，具此名阿鞞跋致地。",
    "T34n1718_002:0021a26_1": "三藏義也。",
    "T34n1718_002:0021a26_2": "若六心已前，輕毛菩薩信根未立，其位猶退；七心已上從初地至六地，不退為凡夫二乘，名位不退；雖正使已盡，而未能遍修萬行，其行猶退；至七地名行不退，而猶起二乘念，故有念退；至八地道觀雙流入法流水，名念不退，此名阿鞞跋致地，此乃三乘共十地之義耳。",
    "T34n1718_002:0021b04_3": "地師云：「十住是證不退，十行是位不退，十迴向是行不退，十地是念不退。」",
    "T34n1718_002:0021b05_4": "此是別教義，不會此經，今所不用。",
    "T34n1718_002:0021b06_5": "《瓔珞》云：「初地三觀現前，心心寂滅自然流入。」",
    "T34n1718_002:0021b07_6": "此亦別教不退，今亦不用。",
    "T34n1718_002:0021b08_7": "若《華嚴》明初住得如來一身、無量身，具三不退，此圓教不退，此是一實事，今用此判位也。",
    "T34n1718_002:0021b10_8": "本迹者，本地寂滅尚非十地，況是初住？",
    "T34n1718_002:0021b11_9": "尚非初住不退，況復別、通？",
    "T34n1718_002:0021b11_10": "別、通之位宜釋餘經列眾，圓教之位正在今經，諸經論師既不識迹安能知本？",
    "T34n1718_002:0021b13_11": "所歎既謬，毀在其中，還成增減兩謗，何謂歎德？",
    "T34n1718_002:0021b14_12": "觀心者，三觀即三不退，又一心三觀，即一心三不退(云云)。",
    "T34n1718_002:0021b16_13": "舊云：「皆得陀羅尼」去，始是歎德。",
    "T34n1718_002:0021b16_14": "今取不退轉即具兩意，成上屬明位，起後屬歎德。",
    "T34n1718_002:0021b18_0": "舊云：「歎德作十二句，分為四意：初三句歎現德，次三句歎往行，次四句歎內體，後兩句歎外名，四意不同而德居於初，故稱歎德。",
    "T34n1718_002:0021b21_0": "歎現又兩：初一句歎自行，後二句歎化他。",
    "T34n1718_002:0021b22_0": "歎行為三：初句歎行本，本從諸佛得般若；次句歎本行，行福德也，既有福德能資於慧；次句為佛所歎。",
    "T34n1718_002:0021b24_1": "體又三：初慈悲歎應身，中間兩句歎心慧報身，後一句歎法身。",
    "T34n1718_002:0021b26_0": "歎名為二：初句歎名普聞，次句歎能度眾生。」",
    "T34n1718_002:0021b27_1": "此之分文極有眉眼，覈論宗體，殊無趣向。",
    "T34n1718_002:0021b28_2": "若歎通教，通教無三身，又非入佛慧，名不普聞，種種義不成。",
    "T34n1718_002:0021b29_3": "若歎別教，別教初地已過二乘，云何七地更起聲聞、支佛之念？",
    "T34n1718_002:0021c01_4": "若歎圓教，不應言七地已下無不退之德，進退無當，竟知歎誰？",
    "T34n1718_002:0021c03_5": "是所不用。",
    "T34n1718_002:0021c03_6": "今以十三句作橫竪消文，一、竪，約十地義便；二、橫，約初住義便。",
    "T34n1718_002:0021c05_7": "「不退轉」者成前，即是明位，起後即是歎德，以對初地。",
    "T34n1718_002:0021c06_8": "初地名歡喜，喜其不退墮二邊，入中道獲三不退，故知歎初歡喜地也。",
    "T34n1718_002:0021c08_9": "「皆得陀羅尼」歎二地，二地名離垢，亦名離達，離遮諸惡、達持眾善，即陀羅尼義，故知歎離垢地也。",
    "T34n1718_002:0021c10_10": "「樂說辯才」歎三地，三地名明地，內智明、外說辯，欲知智在說，說有種種樂，說最勝故，故知歎第三明地也。",
    "T34n1718_002:0021c12_11": "「轉不退轉法輪」歎四地，四地名焰，焰能破闇，又能焦炷，轉法輪自害己惑如焦炷，破他迷如除闇，故知歎第四焰地也。",
    "T34n1718_002:0021c15_12": "「供養百千諸佛」歎五地，五地名難勝地，此地得深禪定，用神通力難勝難及，於一念頃遍至十方供養諸佛，故知歎第五地也。",
    "T34n1718_002:0021c18_13": "「於諸佛所植眾德本」歎六地，六地名現前，由得禪能供養諸佛，福資種智，種智現前，智是德本，如植種於地，故知歎第六地也。",
    "T34n1718_002:0021c21_14": "「常為諸佛之所稱歎」歎第七遠行地，此地二智方便出過一切，廣修利益稱會佛心，故知歎第七地。",
    "T34n1718_002:0021c24_15": "「以慈修身」歎第八不動地，正智不動不出三界，但以慈董身應入五道，董口為說法，董心為設方便，正法華具董三業，故知歎第八地也。",
    "T34n1718_002:0021c27_16": "「善入佛慧」歎第九地，九地名善慧，深入實際妙徹本源，此名義最合，故知歎第九地。",
    "T34n1718_002:0021c29_17": "「通達大智」歎第十地，十地名法雲，法身如虛空，禪定如大雲，智慧如大雨，善入佛法名慧，巧用佛法名智，互舉耳。",
    "T34n1718_002:0022a03_18": "「到於彼岸」歎十地內德，到三諦之彼岸因中說果，又到在不久也。",
    "T34n1718_002:0022a04_19": "「名稱普聞」歎十地外德，由內德深廣，致令聲名普聞，內外相稱。",
    "T34n1718_002:0022a06_20": "若開等覺位者，此二句擬之。",
    "T34n1718_002:0022a07_21": "「能度百千眾生」者，餘地度人，或一界至九界，不名能度，十地勝前故稱能度。",
    "T34n1718_002:0022a08_22": "諸地悉具眾功德，而今出沒釋者，為人情好異故，依十地名便故，又豎義易解故，作此一途消文耳。",
    "T34n1718_002:0022a11_23": "次，橫歎者，直約初住說之，餘位位例可解。",
    "T34n1718_002:0022a12_24": "初發心住，一發一切發，出過二邊革凡超聖入中道，其心寂滅，念念流入薩婆若海故，言得不退轉。",
    "T34n1718_002:0022a14_25": "初住遮離取相無知無明等障，持達般若解脫法身等德，故言得陀羅尼。",
    "T34n1718_002:0022a16_26": "十信似解，尚能以妙音遍滿三千界，何況初住？",
    "T34n1718_002:0022a17_27": "真解口密功德，故言樂說辯才。",
    "T34n1718_002:0022a18_28": "初住能分身百世界作佛，論其實處無量無邊，以能作佛，說法教化，故言能轉不退法輪。",
    "T34n1718_002:0022a20_29": "初住得不思議神力，遍能承事法界諸佛，故言供養百千諸佛。",
    "T34n1718_002:0022a21_30": "初住得實相本，能植眾德也。",
    "T34n1718_002:0022a22_31": "初住開佛知見，知見已法與諸佛同，故為佛之所稱歎。",
    "T34n1718_002:0022a23_32": "初住無緣慈普現色身，遍應法界，故言以慈修身。",
    "T34n1718_002:0022a24_33": "初住入祕密藏，故言善入佛慧。",
    "T34n1718_002:0022a25_34": "初住一心三智無能障礙，故云通達大智。",
    "T34n1718_002:0022a26_35": "初住事理分究竟，故言到於彼岸。",
    "T34n1718_002:0022a27_36": "初住圓德真實與名相稱，故言名稱普聞諸佛世界。",
    "T34n1718_002:0022a28_37": "初住能為十法界而作依止，安立救護，故言能度百千眾生。",
    "T34n1718_002:0022a29_38": "初住更有無量無邊不可思議種種功德，略言十三句耳。",
    "T34n1718_002:0022b02_39": "二住去乃至等覺亦復如是，故《大品》云：「初阿字門，具四十一字功德，後茶亦具諸字功德，中間亦爾，字等、語等、功德亦等。」",
    "T34n1718_002:0022b04_40": "問：此中歎斷惑德，三藏不斷惑，可不被歎；聲聞尚被歎，迹為通、別，何不歎德？",
    "T34n1718_002:0022b06_41": "答：通歎於迹乃有此義，今經正明圓人，不歎方便耳。",
    "T34n1718_002:0022b08_42": "問：云何諸句功德皆歎初住耶？",
    "T34n1718_002:0022b08_43": "答曰：餘位亦如是，何獨初住。",
    "T34n1718_002:0022b09_44": "舊云「八地有諸功德」，不以為疑；今圓歎初住，何德不攝？",
    "T34n1718_002:0022b10_45": "初住尚爾，何況後位耶？",
    "T34n1718_002:0022b11_46": "《法華論》云：「上支、下支門，總相、別相應知。」",
    "T34n1718_002:0022b12_47": "初得不退轉一句是總。",
    "T34n1718_002:0022b12_48": "此不退有十種示現：聞法不退轉，即是陀羅尼；樂說不退轉，即是樂說辯才；說不退轉，即是轉不退法輪；依善知識不退轉，即是供養百千諸佛植眾德本；斷疑不退轉，即是為諸佛稱歎；入事不退轉，即是以慈修身；入一切智如實境不退轉，即是善入佛慧；依我空法空不退轉，即是通達大智；入如實境不退轉，即是到於彼岸；應作所作不退轉，即是度百千眾生。",
    "T34n1718_002:0022b21_49": "故初總句即是上支，次諸別句即是下支。",
    "T34n1718_002:0022b22_0": "記中橫歎初住德，即與此意同也。",
    "T34n1718_002:0022b22_1": "論云：「二者攝取事門者，示現諸菩薩住何等清淨地中，因何等方便、何等境界、何等應作所作故。」",
    "T34n1718_002:0022b24_2": "若從此義，作豎歎菩薩德亦無妨。",
    "T34n1718_002:0022b25_3": "觀心解歎德者，不退轉如前說。",
    "T34n1718_002:0022b26_4": "陀羅尼者，空觀是旋陀羅尼，假觀是百千旋陀羅尼，中觀是法音方便陀羅尼。",
    "T34n1718_002:0022b28_5": "又空觀觀心但有名字，即聞持陀羅尼；假觀觀心無量心，心、心數法皆是法門，即行持陀羅尼；中觀觀心，心即實相，即是義持陀羅尼。",
    "T34n1718_002:0022c02_6": "假觀觀心具十法界法，即法無礙辯；中觀觀心十法界皆入實相，即義無礙辯；空觀觀心十法界但有名字語言，即辭無礙辯。",
    "T34n1718_002:0022c05_7": "觀一心即三心，三心即一心，一界一切界，旋轉無礙，即樂說無礙辯。",
    "T34n1718_002:0022c06_8": "空觀是轉位不退法輪，假觀是轉行不退法輪，中觀是轉念不退法輪。",
    "T34n1718_002:0022c08_9": "供養佛者，秖是隨順佛語。",
    "T34n1718_002:0022c09_10": "今順佛教修三觀心，即是供養佛；為破五住得解脫故，即供養法；三諦理和即供養僧。",
    "T34n1718_002:0022c11_11": "又眾行心資觀智心，即供養佛；觀智心開發境界，即供養法；境智心和即供養僧。",
    "T34n1718_002:0022c13_12": "實相心是觀智心本，觀智心是眾行心本，得本種植則立，故言植眾德本。",
    "T34n1718_002:0022c14_13": "觀智心冥於境界，境界印於觀智，智有所照常與境合，即是為佛所歎。",
    "T34n1718_002:0022c16_14": "空觀為法緣慈所薰，假觀為眾生緣慈所薰，中觀為無緣慈所薰。",
    "T34n1718_002:0022c18_15": "空觀入通佛慧，假觀入別佛慧，中觀入圓佛慧。",
    "T34n1718_002:0022c19_16": "空觀到一切智彼岸，假觀到道種智彼岸，中觀到一切種智彼岸。",
    "T34n1718_002:0022c20_17": "空觀聞於真諦，假觀聞於俗諦，中觀普聞中道第一義諦，亦普聞三諦。",
    "T34n1718_002:0022c22_18": "空觀度四住百千眾生，假觀度塵沙百千眾生，中觀度無明百千眾生。",
    "T34n1718_002:0022c24_19": "一心三觀有無量德，歎不能盡，止略說耳。",
    "T34n1718_002:0022c25_20": "五、列名者，大士大名，或從法門，或從行德，或從本願，雖是一名備無量義，今依經、依觀，銷十八菩薩名。",
    "T34n1718_002:0022c27_21": "「文殊師利」，此云妙德，《大經》云：「了了見佛性，猶如妙德等。」",
    "T34n1718_002:0022c28_22": "《無行經》云「滿殊尸利」，《普超》云「濡首」，《思益》云：「雖說諸法而不起法相、不起非法相，故名妙德。」",
    "T34n1718_002:0023a02_23": "《悲花》云：「願我行菩薩道，所化眾生皆於十方先成正覺，令我天眼悉皆見之，我之國土皆一生菩薩，悉令從我勸發道心，我行菩薩道無有齊限。",
    "T34n1718_002:0023a05_24": "寶藏佛言：『汝作功德甚深甚深，願取妙土，今故號汝名文殊師利，在北方歡喜世界作佛，號歡喜藏摩尼寶積佛。』」",
    "T34n1718_002:0023a08_25": "今猶現在，聞名滅四重罪，為菩薩像，影響釋迦耳。",
    "T34n1718_002:0023a09_26": "觀心性理，三德祕密，不縱不橫故名妙德。",
    "T34n1718_002:0023a10_27": "「觀世音」者，天竺云婆婁吉底稅。",
    "T34n1718_002:0023a11_28": "《思益》云：「若眾生見者，即時畢定得於菩提，稱名者得免眾苦，故名觀音。」",
    "T34n1718_002:0023a12_29": "《悲花》云：「若有眾生受苦，稱我名者、念我者，為我天耳、天眼所見聞，不得免苦，不取正覺。",
    "T34n1718_002:0023a14_30": "寶藏佛云：『汝觀一切眾生生大悲心，今當字汝為觀世音。』」",
    "T34n1718_002:0023a16_31": "此下文自釋名(云云)。",
    "T34n1718_002:0023a16_32": "◎妙法蓮華經文句卷第二上"
}