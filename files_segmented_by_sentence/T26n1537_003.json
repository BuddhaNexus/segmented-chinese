{
    "T26n1537_003:0463c02_0": "阿毘達磨法蘊足論卷第三",
    "T26n1537_003:0463c04_0": "尊者大目乾連造",
    "T26n1537_003:0463c05_0": "三藏法師玄奘奉　詔譯",
    "T26n1537_003:0463c06_0": "證淨品第三之餘",
    "T26n1537_003:0463c07_0": "◎於此僧中者，佛弟子眾中此即顯聚、顯蘊、顯部、顯要略義。",
    "T26n1537_003:0463c08_1": "預流向者，已得無間道能證預流果，謂此無間證預流果。",
    "T26n1537_003:0463c09_2": "彼於欲界貪欲瞋恚，由世間道先未能斷多分品類，於四聖諦先未現觀今脩現觀，名預流向。",
    "T26n1537_003:0463c11_3": "預流果者，謂現法中已於三結永斷遍知，謂有身見、戒禁取、疑。",
    "T26n1537_003:0463c13_4": "彼住此斷中，未能進求一來果證，名預流果。",
    "T26n1537_003:0463c14_5": "一來向者，已得無間道能證一來果，謂此無間證一來果。",
    "T26n1537_003:0463c15_6": "彼於欲界貪欲瞋恚，由世間道或先已斷多分品類，於四聖諦先未現觀今脩現觀，或住預流果已能進求一來果證，名一來向。",
    "T26n1537_003:0463c18_7": "一來果者，謂現法中已於三結永斷遍知，及斷多分貪欲瞋恚。",
    "T26n1537_003:0463c20_0": "彼住此斷中，未能進求不還果證，名一來果。",
    "T26n1537_003:0463c21_0": "不還向者，已得無間道能證不還果，謂此無間證不還果。",
    "T26n1537_003:0463c22_1": "彼於欲界貪欲瞋恚，由世間道或先永斷，於四聖諦先未現觀今脩現觀，或住一來果已能進求不還果證，名不還向。",
    "T26n1537_003:0463c24_2": "不還果者，謂現法中於五順下分結已永斷遍知，謂有身見、戒禁取、疑、貪欲、瞋恚。",
    "T26n1537_003:0463c26_3": "彼住此斷中，未能進求阿羅漢果證，名不還果。",
    "T26n1537_003:0463c27_4": "阿羅漢向者，已得無間道能證阿羅漢果，謂此無間證得最上阿羅漢果。",
    "T26n1537_003:0463c29_5": "或住不還果已，能進求阿羅漢果證，名阿羅漢向。",
    "T26n1537_003:0464a01_6": "阿羅漢果者，謂現法中貪瞋癡等一切煩惱皆已永斷，名阿羅漢果。",
    "T26n1537_003:0464a03_7": "言四雙補特伽羅者，謂預流向、預流果是第一雙，一來向、一來果是第二雙，不還向、不還果是第三雙，阿羅漢向、阿羅漢果是第四雙。",
    "T26n1537_003:0464a06_8": "八隻補特伽羅者，謂顯安立預流向等補特伽羅八種各別。",
    "T26n1537_003:0464a07_9": "佛弟子眾者，顯示開曉佛弟子眾具勝功德。",
    "T26n1537_003:0464a08_10": "戒具足者，謂學無學僧成就具足學無學戒。",
    "T26n1537_003:0464a09_11": "定具足者，謂學無學僧成就具足學無學定。",
    "T26n1537_003:0464a10_12": "慧具足者，謂學無學僧成就具足學無學慧。",
    "T26n1537_003:0464a11_13": "解脫具足者，謂學無學僧成就具足學無學解脫。",
    "T26n1537_003:0464a12_14": "解脫智見具足者，謂學無學僧成就具足學無學解脫智見。",
    "T26n1537_003:0464a14_0": "言應請者，謂應惠施、應供養、應祠祀，故言應請。",
    "T26n1537_003:0464a15_1": "言應屈者，謂已惠施、善惠施、已供養、善供養、已祠祀、善祠祀，少作功勞獲大果利，故名應屈。",
    "T26n1537_003:0464a17_2": "應恭敬者，謂若識知若不識知，皆應起迎曲躬合掌稽首接足，而讚問言：「正至正行得安樂不？」",
    "T26n1537_003:0464a19_3": "名應恭敬。",
    "T26n1537_003:0464a19_4": "言無上者，如世尊告苾芻眾言：一切和合部類眾中，佛弟子眾最為第一、最尊最勝、最上無上，故名無上。",
    "T26n1537_003:0464a21_5": "言福田者，如世尊告阿難陀言：我不見有諸天魔梵、沙門婆羅門等天人眾中，堪受已惠施善惠施、已供養善供養、已祠祀善祠祀，如我僧者。",
    "T26n1537_003:0464a25_6": "阿難當知，若於我僧已惠施善惠施、已供養善供養、已祠祀善祠祀，作少功勞獲大果利。",
    "T26n1537_003:0464a27_7": "又如天帝至鷲峯山，以妙伽他讚問佛曰：「稽首能辯說，　　到諸法彼岸，　超一切恐怖，　　大喬答摩尊。",
    "T26n1537_003:0464b01_0": "　有無量眾生，　　樂福脩布施，　恒發至誠信，　　脩諸有依福。",
    "T26n1537_003:0464b03_0": "　願佛垂哀愍，　　說真勝福田，　令無量眾生，　　少施獲大果。」",
    "T26n1537_003:0464b05_0": "世尊哀愍諸眾生故，以妙伽他告天帝曰：「若無量眾生，　　樂福脩布施，　恒發至誠信，　　脩有依福者。",
    "T26n1537_003:0464b08_0": "　我今為汝等，　　說真勝福田，　令無量眾生，　　少施獲大果。",
    "T26n1537_003:0464b10_0": "　若行四聖向，　　及住四聖果，　是應供真僧，　　具勝戒定慧。",
    "T26n1537_003:0464b12_0": "　此真勝僧田，　　功德甚廣大，　能無量潤益，　　猶如四大海。",
    "T26n1537_003:0464b14_0": "　調御勝弟子，　　已發法光明，　堪受勝供養，　　及受勝祠祀。",
    "T26n1537_003:0464b16_0": "　於少僧行施，　　即施一切僧，　必當獲大果，　　一切智稱讚。",
    "T26n1537_003:0464b18_0": "　於諸福田中，　　僧田最為勝，　諸佛所稱歎，　　施獲最上福。",
    "T26n1537_003:0464b20_0": "　於佛弟子眾，　　少施獲大果，　故諸聰慧人，　　當供養僧眾。",
    "T26n1537_003:0464b22_0": "　聖眾持妙法，　　具明行等持，　故於僧寶中，　　行施最為上。",
    "T26n1537_003:0464b24_0": "　以三種淨心，　　施僧衣飲食，　必獲殊勝報，　　成人天善士。",
    "T26n1537_003:0464b26_0": "　定於生生中，　　離塵垢毒箭，　超過諸惡趣，　　受人天勝樂。",
    "T26n1537_003:0464b28_0": "　自正集珍財，　　自手而行施，　為利自他故，　　必獲於大果。",
    "T26n1537_003:0464c01_0": "　諸有聰慧人，　　淨信心行施，　當生安樂界，　　受妙樂聰明。」",
    "T26n1537_003:0464c03_0": "由如是說，故名福田。",
    "T26n1537_003:0464c03_1": "世應供者，謂聖弟子能淨世間，應供器故；已行應供，清淨道故；成就應供，三淨業故，名世應供。",
    "T26n1537_003:0464c05_2": "若聖弟子以如是相隨念僧伽，見為根本、證智相應，諸信信性、現前信性、隨順印可、愛慕愛慕性、心證心淨，是名僧證淨。",
    "T26n1537_003:0464c08_3": "若能於此勸勵安立，當知是名方便勸勵安立令住僧證淨中。",
    "T26n1537_003:0464c10_0": "云何聖所愛戒？",
    "T26n1537_003:0464c10_1": "謂無漏身律儀、語律儀、命清淨，是名聖所愛戒。",
    "T26n1537_003:0464c11_2": "何故名為聖所愛戒？",
    "T26n1537_003:0464c11_3": "謂諸佛及弟子名為聖，彼於此戒愛慕欣喜、忍順不逆，是故名為聖所愛戒。",
    "T26n1537_003:0464c13_4": "若能於此勸勵安立，當知是名方便勸勵安立令住聖所愛戒中。",
    "T26n1537_003:0464c16_0": "沙門果品第四",
    "T26n1537_003:0464c17_0": "一時薄伽梵在室羅筏，住逝多林給孤獨園。",
    "T26n1537_003:0464c18_0": "爾時世尊告苾芻眾：「有四沙門果。",
    "T26n1537_003:0464c18_1": "何等為四？",
    "T26n1537_003:0464c19_0": "謂預流果、一來果、不還果、阿羅漢果。」",
    "T26n1537_003:0464c20_0": "云何預流果？",
    "T26n1537_003:0464c20_1": "謂預流果略有二種：一者有為；二者無為。",
    "T26n1537_003:0464c21_2": "所言有為預流果者，謂彼果得及彼得得，有學根力、有學尸羅、有學善根、八有學法及彼種類諸有學法，是名有為預流果。",
    "T26n1537_003:0464c24_0": "所言無為預流果者，謂於此中三結永斷及彼種類結法永斷，即是八十八諸隨眠永斷及彼種類結法永斷，是名無為預流果。",
    "T26n1537_003:0464c27_0": "云何一來果？",
    "T26n1537_003:0464c27_1": "謂一來果略有二種：一者有為；二者無為。",
    "T26n1537_003:0464c28_2": "所言有為一來果者，謂彼果得及彼得得，有學根力、有學尸羅、有學善根、八有學法及彼種類諸有學法，是名有為一來果。",
    "T26n1537_003:0465a02_0": "所言無為一來果者，謂於此中三結永斷及彼種類結法永斷，即是八十八諸隨眠永斷及彼種類結法永斷，并貪瞋癡多分永斷及彼種類結法多分永斷，是名無為一來果。",
    "T26n1537_003:0465a05_1": "云何不還果？",
    "T26n1537_003:0465a06_2": "謂不還果略有二種：一者有為；二者無為。",
    "T26n1537_003:0465a07_3": "所言有為不還果者，謂彼果得及彼得得，有學根力、有學尸羅、有學善根、八有學法及彼種類諸有學法，是名有為不還果。",
    "T26n1537_003:0465a09_4": "所言無為不還果者，謂於此中五順下分結永斷及彼種類結法永斷，即是九十二諸隨眠永斷及彼種類結法永斷，是名無為不還果。",
    "T26n1537_003:0465a13_0": "云何阿羅漢果？",
    "T26n1537_003:0465a13_1": "謂阿羅漢果略有二種：一者有為；二者無為。",
    "T26n1537_003:0465a14_2": "所言有為阿羅漢果者，謂彼果得及彼得得，無學根力、無學尸羅、無學善根、十無學法及彼種類諸無學法，是名有為阿羅漢果。",
    "T26n1537_003:0465a17_3": "所言無為阿羅漢果者，謂於此中貪瞋癡等一切煩惱皆已永斷，超一切趣、斷一切道，三火永靜、渡四瀑流、憍逸永離、燋渴永息、窟宅永破，無上究竟、無上寂靜、無上愛盡、離滅涅槃，是名無為阿羅漢果。",
    "T26n1537_003:0465a22_0": "通行品第五",
    "T26n1537_003:0465a23_0": "一時薄伽梵在室羅筏，住逝多林給孤獨園。",
    "T26n1537_003:0465a24_0": "爾時世尊告苾芻眾：「有四通行。",
    "T26n1537_003:0465a24_1": "何等為四？",
    "T26n1537_003:0465a24_2": "謂苦遲通行、苦速通行、樂遲通行、樂速通行。」",
    "T26n1537_003:0465a25_3": "云何名為苦遲通行？",
    "T26n1537_003:0465a26_4": "如世尊說：諸有苾芻，由五取蘊，[夌*欠]辱傷毀。",
    "T26n1537_003:0465a27_5": "彼因如是五種取蘊逼切拘執，如扼重擔乃至命終恒常隨逐，便於如是五取蘊中深生厭賤、呵毀拒逆。",
    "T26n1537_003:0465a29_6": "即於如是五取蘊中所生厭賤、呵毀拒逆，此中名苦。",
    "T26n1537_003:0465b02_7": "由此便起昧、鈍、羸、劣信等五根。",
    "T26n1537_003:0465b02_8": "如是五根，昧故鈍故羸故劣故，能遲證得無上漏盡。",
    "T26n1537_003:0465b03_9": "此言遲者，非急非疾、非駛非易、非速證得。",
    "T26n1537_003:0465b04_10": "言無上者，如世尊說：於諸有為無為法中，我說離染最為第一、最尊最勝、最上無上。",
    "T26n1537_003:0465b06_11": "於無上法能得隨得、能觸等觸、能證作證，故名證得。",
    "T26n1537_003:0465b08_0": "言漏盡者，漏謂三漏：欲、有、無明。",
    "T26n1537_003:0465b08_1": "於此三漏，能盡等盡、遍盡永盡、滅盡圓盡，故名漏盡。",
    "T26n1537_003:0465b09_2": "言通行者，謂即此行，超越勇猛精進策勵生欲翹勤，於四聖諦脩現觀行，於預流果、一來、不還、阿羅漢果修作證行，於貪瞋癡慢憍垢等脩永盡行。",
    "T26n1537_003:0465b13_3": "以極恭敬安住殷重思惟遍攝諸心所已，因故、門故、理故、相故脩通達行，是故名為苦遲通行。",
    "T26n1537_003:0465b15_4": "又如是行，於所求義，由脩習多脩習，能得隨得、能觸等觸、能證作證，是故名為苦遲通行。",
    "T26n1537_003:0465b17_5": "又如是行，由語增語、由想等想施設言說為苦遲通行，是故名為苦遲通行。",
    "T26n1537_003:0465b19_6": "云何名為苦速通行？",
    "T26n1537_003:0465b19_7": "如世尊說：諸有苾芻，由五取蘊[夌*欠]辱傷毀。",
    "T26n1537_003:0465b20_8": "彼因如是五種取蘊逼切拘執，如扼重擔乃至命終恒常隨逐。",
    "T26n1537_003:0465b22_0": "便於如是五取蘊中深生厭賤、呵毀拒逆。",
    "T26n1537_003:0465b22_1": "即於如是五取蘊中所生厭賤、呵毀拒逆，此中名苦。",
    "T26n1537_003:0465b24_2": "由此便起明、利、強、盛信等五根。",
    "T26n1537_003:0465b24_3": "如是五根，明故、利故、強故、盛故，能速證得無上漏盡。",
    "T26n1537_003:0465b26_0": "此言速者，能急能疾、能駛能易、能速證得。",
    "T26n1537_003:0465b26_1": "言無上者，如世尊說：於諸有為無為法中，我說離染最為第一、最尊最勝、最上無上。",
    "T26n1537_003:0465b28_2": "於無上法能得隨得、能觸等觸、能證作證，故名證得。",
    "T26n1537_003:0465c01_0": "言漏盡者，漏謂三漏。",
    "T26n1537_003:0465c01_1": "於此三漏，能盡等盡、遍盡永盡、滅盡圓盡，故名漏盡。",
    "T26n1537_003:0465c02_2": "言通行者，謂即此行超越勇猛精進策勵生欲翹勤，於四聖諦脩現觀行，於預流果、一來、不還、阿羅漢果脩作證行，於貪瞋癡慢憍垢等脩永盡行，以極恭敬安住殷重思惟遍攝諸心所已，因故、門故、理故、相故脩通達行，是故名為苦速通行。",
    "T26n1537_003:0465c08_3": "又如是行，於所求義由脩習多脩習，能得隨得、能觸等觸、能證作證，是故名為苦速通行。",
    "T26n1537_003:0465c10_4": "又如是行，由語增語、由想等想施設言說為苦速通行，是故名為苦速通行。",
    "T26n1537_003:0465c12_0": "云何名為樂遲通行？",
    "T26n1537_003:0465c12_1": "如世尊說：諸有苾芻，離欲惡不善法，有尋有伺離生喜樂，於初靜慮具足安住。",
    "T26n1537_003:0465c14_2": "尋伺止息，內等淨心一趣，無尋無伺定生喜樂，於第二靜慮具足安住。",
    "T26n1537_003:0465c15_3": "離喜住捨，正念正知身受，樂聖所說，具捨念安樂住，於第三靜慮具足安住。",
    "T26n1537_003:0465c17_4": "斷樂斷苦，先喜憂沒，不苦不樂捨念清淨，於第四靜慮具足安住。",
    "T26n1537_003:0465c19_5": "彼於爾時，非思自害、非思害他、非思俱害，能思自利、能思利他、能利多生、能樂多生、能愍世間、能義利樂諸天人眾。",
    "T26n1537_003:0465c21_6": "諸無害等，此中名樂，由此便起昧鈍羸劣信等五根。",
    "T26n1537_003:0465c23_0": "如是五根，昧故鈍故羸故劣故，能遲證得無上漏盡。",
    "T26n1537_003:0465c24_1": "此言遲者，非急非疾、非駛非易、非速證得。",
    "T26n1537_003:0465c25_2": "言無上者，如世尊說：於諸有為無為法中，我說離染最為第一、最尊最勝、最上無上。",
    "T26n1537_003:0465c27_0": "於無上法能得隨得、能觸等觸、能證作證，故名證得。",
    "T26n1537_003:0465c28_1": "言漏盡者，漏謂三漏。",
    "T26n1537_003:0465c28_2": "於此三漏，能盡等盡、遍盡永盡、滅盡圓盡，故名漏盡。",
    "T26n1537_003:0465c29_3": "言通行者，謂即此行超越勇猛精進策勵生欲翹勤，於四聖諦脩現觀行，於不還果、阿羅漢果脩作證行，於神境智作證通及天耳智作證通、心差別智作證通、宿住隨念智作證通、死生智作證通、漏盡智作證通脩作證行，於貪瞋癡慢憍垢等修永盡行，以極恭敬安住殷重思惟遍攝諸心所已，因故門故理故相故修通達行，是故名為樂遲通行。",
    "T26n1537_003:0466a08_4": "又如是行，於所求義，由脩習多脩習，能得隨得、能觸等觸、能證作證，是故名為樂遲通行。",
    "T26n1537_003:0466a10_5": "又如是行，由語增語、由想等想施設言說為樂遲通行，是故名為樂遲通行。",
    "T26n1537_003:0466a13_0": "云何名為樂速通行？",
    "T26n1537_003:0466a13_1": "如世尊說：諸有苾芻，離欲惡不善法，廣說乃至於第四靜慮具足安住。",
    "T26n1537_003:0466a15_2": "彼於爾時，非思自害、非思害他、非思俱害，能思自利、能思利他、能利多生、能樂多生、能愍世間、能義利樂諸天人眾。",
    "T26n1537_003:0466a17_3": "諸無害等，此中名樂，由此便起明利強盛信等五根。",
    "T26n1537_003:0466a19_4": "如是五根，明故利故強故盛故，能速證得無上漏盡。",
    "T26n1537_003:0466a20_5": "此言速者，能急能疾、能駛能易、能速證得。",
    "T26n1537_003:0466a21_6": "言無上者，如世尊說：於諸有為無為法中，我說離染最為第一、最尊最勝、最上無上。",
    "T26n1537_003:0466a23_7": "於無上法能得隨得、能觸等觸、能證作證，故名證得。",
    "T26n1537_003:0466a24_8": "言漏盡者，漏謂三漏。",
    "T26n1537_003:0466a24_9": "於此三漏，能盡等盡、遍盡永盡、滅盡圓盡。",
    "T26n1537_003:0466a25_10": "言通行者，謂即此行超越勇猛精進策勵生欲翹勤，於四聖諦脩現觀行，於不還果、阿羅漢果脩作證行，於神境智作證通及天耳智作證通、心差別智作證通、宿住隨念智作證通、死生智作證通、漏盡智作證通脩作證行，於貪瞋癡慢憍垢等脩永盡行，以極恭敬安住殷重思惟遍攝諸心所已，因故門故理故相故脩通達行，是故名為樂速通行。",
    "T26n1537_003:0466b04_11": "又如是行，於所求義，由脩習多脩習，能得隨得、能觸等觸、能證作證，是故名為樂速通行。",
    "T26n1537_003:0466b06_12": "又如是行，由語增語、由想等想施設言說為樂速通行，是故名為樂速通行。",
    "T26n1537_003:0466b09_0": "此中若於苦遲通行脩習多脩習，能令苦速通行速得圓滿。",
    "T26n1537_003:0466b10_1": "若於樂遲通行脩習多脩習，能令樂速通行速得圓滿。",
    "T26n1537_003:0466b11_2": "又若於彼苦遲通行脩習多脩習，能令樂遲通行速得圓滿。",
    "T26n1537_003:0466b12_3": "若於苦速通行脩習多脩習，能令樂速通行速得圓滿。",
    "T26n1537_003:0466b15_0": "聖種品第六",
    "T26n1537_003:0466b16_0": "一時薄伽梵在室羅筏，住逝多林給孤獨園。",
    "T26n1537_003:0466b17_1": "爾時世尊告苾芻眾：「有四聖種，是最勝、是種姓、是可樂，現無雜穢、曾無雜穢、當無雜穢。",
    "T26n1537_003:0466b19_2": "一切沙門或婆羅門、或天魔梵、或餘世間，無能以法而譏毀者。",
    "T26n1537_003:0466b20_3": "何等為四？",
    "T26n1537_003:0466b20_4": "謂我多聞賢聖弟子，隨得衣服便生喜足、讚歎喜足，不為求覓衣服因緣，令諸世間而生譏論。",
    "T26n1537_003:0466b22_5": "若求不得，終不懊歎、引頸悕望、拊胸迷悶。",
    "T26n1537_003:0466b23_6": "若求得已，如法受用，不生染著、耽嗜迷悶、藏護貯積。",
    "T26n1537_003:0466b25_7": "於受用時，能見過患正知出離。",
    "T26n1537_003:0466b25_8": "彼由隨得衣服喜足，終不自舉[夌*欠]蔑於他，而能策勤正知繫念，是名安住古昔聖種。",
    "T26n1537_003:0466b27_9": "如是弟子，隨得飲食便生喜足，廣說如前。",
    "T26n1537_003:0466b28_10": "如是弟子，隨得臥具便生喜足，廣說如前。",
    "T26n1537_003:0466b29_11": "如是弟子，愛斷樂斷精勤隨學，於斷愛樂愛脩樂脩，精勤隨學於脩愛樂。",
    "T26n1537_003:0466c02_12": "彼由如是斷脩愛樂，終不自舉[夌*欠]蔑於他，而能策勤正知繫念，是名安住古昔聖種。",
    "T26n1537_003:0466c04_13": "謂我多聞賢聖弟子，成就如是四聖種者，若依東西南北方住，不樂居彼而彼樂居，於樂不樂俱能含忍。」",
    "T26n1537_003:0466c06_14": "爾時世尊為攝前義而說頌曰。",
    "T26n1537_003:0466c08_0": "「勇不樂居彼，　　而彼樂勇居，　於樂不樂中，　　勇者俱含忍。",
    "T26n1537_003:0466c10_0": "　既棄捨諸欲，　　無物能拘礙，　如贍部真金，　　誰復應譏毀。」",
    "T26n1537_003:0466c12_0": "有四聖種是最勝者，謂四聖種是一切佛及諸弟子共所施設為最勝故。",
    "T26n1537_003:0466c13_1": "是種姓者，謂四聖種是一切佛及諸弟子古昔不共家種姓故。",
    "T26n1537_003:0466c15_2": "是可樂者，謂四聖種是一切佛及諸弟子久遠已來晝夜等時可樂法故。",
    "T26n1537_003:0466c16_3": "現無雜穢者，謂四聖種不為現在惡不善法親近塗染，性不雜彼，能遠離故。",
    "T26n1537_003:0466c18_4": "曾無雜穢者，謂四聖種不為過去惡不善法親近塗染，性不雜彼，能遠離故。",
    "T26n1537_003:0466c20_5": "當無雜穢者，謂四聖種不為未來惡不善法親近塗染，性不雜彼，能遠離故。",
    "T26n1537_003:0466c21_6": "諸沙門等無能以法而譏毀者，謂四聖種，非一切佛及諸弟子、或諸賢貴、或諸善士而能譏毀，謂此聖種是不善法、是下賤者，信解受持能為自害、能為他害、能為俱害、能滅智慧、能礙彼類、能障涅槃；受持此法，不生通慧、不引菩提、不證涅槃，聖種非彼譏毀法故。",
    "T26n1537_003:0466c27_7": "隨得衣服便生喜足者，謂隨所得糞掃衣服，或隨所得施主衣服，若好若惡便生喜足，取得蔽身障寒等故。",
    "T26n1537_003:0467a01_8": "讚歎喜足者，謂數讚歎。",
    "T26n1537_003:0467a01_9": "於隨所得衣服喜足，謂此喜足，能引長夜少欲喜足、易滿易養，損減諸惡、增長諸善，能速圓滿杜多功德，於諸資具能善知量，能令自他身心嚴淨。",
    "T26n1537_003:0467a05_10": "數讚歎者，非數發言，但有此見隨緣而說，令他欽重此喜足故。",
    "T26n1537_003:0467a06_11": "非為求覓衣服因緣令諸世間生譏論者，謂佛弟子，非如一類，為求衣服往施主家，詐現威儀、矯設言論、現相研磨、以利求利，令諸世間多生譏論。",
    "T26n1537_003:0467a09_12": "諸佛弟子與彼相違故，不令他生諸譏論。",
    "T26n1537_003:0467a10_13": "若求不得終不懊歎等者，謂佛弟子求覓衣食不遂意時，終不懊歎、引頸悕望、拊胸迷悶。",
    "T26n1537_003:0467a12_14": "懊謂心熱等熱遍熱，內憤燋惶、愁憂悔恨，如箭入心不能自處。",
    "T26n1537_003:0467a14_15": "煩冤懇切，總名為懊。",
    "T26n1537_003:0467a14_16": "歎謂如是心熱惱已，作是思惟：「我無衣服，當設何等方略自濟？」",
    "T26n1537_003:0467a16_17": "因斯發起種種語言、述所思惟，總名為歎。",
    "T26n1537_003:0467a17_18": "引頸悕望者，謂懊歎已，復引頸悕望施主迴意。",
    "T26n1537_003:0467a18_19": "拊胸迷悶者，謂久待不得，絕所悕望、拊胸迷悶。",
    "T26n1537_003:0467a19_20": "諸佛弟子皆無是事。",
    "T26n1537_003:0467a19_21": "若求得已如法受用不生染著等者，謂佛弟子求得衣服如法受用，心無染著、耽嗜迷悶、藏護貯積。",
    "T26n1537_003:0467a22_22": "染著等言皆顯貪愛，前後輕重分位差別。",
    "T26n1537_003:0467a23_23": "於受用時能見過患正知出離者，謂佛弟子受用所得諸衣服時，能見過患，謂此衣服無常轉動，求時勞倦、受用非理生長疾病、是失壞法、是增減法，暫得還失迅速不停，本無今有、有已還無不可保信。",
    "T26n1537_003:0467a27_24": "又受用時，正知出離、成就趣向，出離慧故，為趣涅槃受用衣服。",
    "T26n1537_003:0467a29_25": "又受用時，先調貪欲、次斷貪欲、後出貪欲，由此因緣心於衣服離染解脫。",
    "T26n1537_003:0467b01_26": "彼由隨得衣服喜足，終不自舉[夌*欠]蔑他者，謂佛弟子雖於所得衣服喜足，而不自舉[夌*欠]蔑於他。",
    "T26n1537_003:0467b03_27": "非如一類由此喜足而自憍舉，作是念言：「我有如是少欲喜足、少事少務少所作少顧戀、易滿易養、損減諸惡增長諸善、能速圓滿杜多功德、於諸資具能善知量、能善為他讚歎喜足。」",
    "T26n1537_003:0467b08_28": "非如一類由此喜足[夌*欠]蔑於他，作是念言：「餘苾芻等皆無如是少欲喜足少事少務，廣說乃至能善為他讚歎喜足。」",
    "T26n1537_003:0467b10_29": "諸佛弟子皆無是事。",
    "T26n1537_003:0467b11_30": "而能策勤正知繫念者，謂佛弟子於隨所得衣服喜足，如法受用不生染著，能見過患正知出離，不自憍舉不[夌*欠]蔑他，復能策勤正知繫念。",
    "T26n1537_003:0467b14_31": "言策勤者，顯正精進。",
    "T26n1537_003:0467b14_32": "正知者，顯正見。",
    "T26n1537_003:0467b15_33": "繫念者，顯正念。",
    "T26n1537_003:0467b15_34": "此略顯示三種道支，是名安住古昔聖種者。",
    "T26n1537_003:0467b16_35": "初是名言，顯佛弟子成就前說調善意樂。",
    "T26n1537_003:0467b17_36": "後古昔聖種言，顯去來今一切賢聖，皆於如是聖種脩習及多脩習方至究竟。",
    "T26n1537_003:0467b19_37": "中安住言，顯佛弟子於隨所得衣服喜足，增上所生善有漏道及無漏道，安住等住遍住近住。",
    "T26n1537_003:0467b21_38": "如是弟子隨得飲食便生喜足者，謂佛多聞賢聖弟子，於隨乞匃所得飲食、或隨迎請所得飲食，若好若惡便生喜足，取得支身除飢渴故。",
    "T26n1537_003:0467b24_39": "廣說如前者，讚歎喜足等廣說如前，於隨所得衣服喜足。",
    "T26n1537_003:0467b26_0": "如是弟子隨得臥具便生喜足者，謂佛多聞賢聖弟子，於隨所得樹下臥具、或隨所得房閣臥具，若好若惡，便生喜足，取得資身除勞倦故。",
    "T26n1537_003:0467b29_1": "廣說如前者，讚歎喜足等廣說如前，於隨所得衣服喜足。",
    "T26n1537_003:0467c01_2": "如是弟子愛斷等者，謂佛多聞賢聖弟子，愛斷愛脩、樂斷樂脩，精勤隨學斷脩愛樂。",
    "T26n1537_003:0467c03_3": "云何愛斷愛脩？",
    "T26n1537_003:0467c03_4": "謂若未斷惡不善法、未脩善法，彼於斷脩無愛無勝愛、有引頸悕望。",
    "T26n1537_003:0467c05_5": "若有已斷惡不善法、已脩善法，彼於斷修有愛有勝愛、無引頸悕望。",
    "T26n1537_003:0467c06_6": "云何樂斷樂脩？",
    "T26n1537_003:0467c07_7": "謂於斷脩有樂有勝樂。",
    "T26n1537_003:0467c07_8": "云何精勤隨學斷脩愛樂？",
    "T26n1537_003:0467c08_9": "謂於斷脩愛樂為增上故，精勤隨學。",
    "T26n1537_003:0467c09_10": "彼由如是斷脩愛樂，終不自舉[夌*欠]蔑他者，謂佛弟子雖於斷脩愛樂精勤隨學，而不自舉[夌*欠]蔑於他。",
    "T26n1537_003:0467c11_11": "非如一類由此愛樂而自憍舉，作是念言：「我有如是少欲喜足，少事少務少所作少顧戀、易滿易養、損減諸惡增長諸善、愛斷愛脩樂斷樂脩、精勤隨學斷脩愛樂。」",
    "T26n1537_003:0467c15_12": "非如一類由此愛樂[夌*欠]蔑於他，作是念言：「餘苾芻等皆無如是少欲喜足少事少務，廣說乃至愛斷愛脩樂斷樂脩、精勤隨學斷脩愛樂。」",
    "T26n1537_003:0467c18_13": "諸佛弟子皆無是事，而能策勤正知繫念，是名安住古昔聖種。",
    "T26n1537_003:0467c19_14": "廣釋如前。",
    "T26n1537_003:0467c19_15": "有差別者，中安住言，顯佛弟子於斷脩愛樂增上所生善有漏道及無漏道，安住等住、遍住近住。",
    "T26n1537_003:0467c22_16": "◎◎正勝品第七之一一時薄伽梵在室羅筏，住逝多林給孤獨園。",
    "T26n1537_003:0467c25_0": "爾時世尊告苾芻眾：「有四正勝。",
    "T26n1537_003:0467c25_1": "何等為四？",
    "T26n1537_003:0467c25_2": "謂有苾芻，為令已生惡不善法斷故，起欲發勤精進策心持心，是名第一。",
    "T26n1537_003:0467c27_3": "為令未生惡不善法不生故，起欲發勤精進策心持心，是名第二。",
    "T26n1537_003:0467c29_4": "為令未生善法生故，起欲發勤精進策心持心，是名第三。",
    "T26n1537_003:0468a01_5": "為令已生善法堅住不忘脩滿倍增廣大智作證故，起欲發勤精進策心持心，是名第四。」",
    "T26n1537_003:0468a03_6": "爾時世尊為攝前義而說頌曰：「初脩正勝時，　　已勝生死有，　若脩至彼岸，　　能摧滅魔軍。",
    "T26n1537_003:0468a07_0": "　離塵垢諸德，　　非惡緣所退，　到彼岸涅槃，　　證無餘極樂。」",
    "T26n1537_003:0468a09_0": "為令已生惡不善法斷故，起欲發勤精進策心持心者，云何已生惡不善法？",
    "T26n1537_003:0468a10_1": "謂過去現在五蓋：一、貪欲蓋；二、瞋恚蓋；三、惛沈睡眠蓋；四、掉舉惡作蓋；五、疑蓋。",
    "T26n1537_003:0468a12_2": "云何為令已生惡不善法斷故正勝？",
    "T26n1537_003:0468a13_3": "謂有苾芻，為斷已生貪欲蓋故，如理思惟彼貪欲蓋多諸過患，謂是不善法、是下賤者信解受持。",
    "T26n1537_003:0468a15_4": "佛及弟子、賢貴善士共所訶厭，能為自害、能為他害、能為俱害，能滅智慧、能礙彼類、能障涅槃。",
    "T26n1537_003:0468a17_5": "受持彼法，不生通慧、不引菩提、不證涅槃。",
    "T26n1537_003:0468a18_6": "如是思惟，發勤精進勇健勢猛，熾盛難制勵意不息。",
    "T26n1537_003:0468a19_7": "此道名為能令已生諸貪欲蓋永斷正勝。",
    "T26n1537_003:0468a20_8": "彼於此道生已，脩習多脩習故，便斷已生諸貪欲蓋。",
    "T26n1537_003:0468a21_9": "起欲者，謂為斷已生貪欲蓋故，便起等起及生等生聚集出現，欲樂欣憙求趣悕望。",
    "T26n1537_003:0468a23_10": "彼由生起此諸欲故，便斷已生諸貪欲蓋。",
    "T26n1537_003:0468a24_11": "發勤精進者，謂為斷已生貪欲蓋故，發勤精進，廣說乃至勵意不息。",
    "T26n1537_003:0468a26_12": "彼由此故，便斷已生諸貪欲蓋。",
    "T26n1537_003:0468a27_0": "策心者，謂為斷已生貪欲蓋故，精勤脩習喜俱行心、欣俱行心、策勵俱行心、不下劣俱行心、不闇昧俱行心、捨俱行心、定俱行心。",
    "T26n1537_003:0468a29_1": "彼由脩習如是心故，便斷已生諸貪欲蓋。",
    "T26n1537_003:0468b01_2": "持心者，謂為斷已生貪欲蓋故，持心脩習八支聖道，所謂正見乃至正定。",
    "T26n1537_003:0468b03_3": "彼於此道持心脩習多脩習故，便斷已生諸貪欲蓋。",
    "T26n1537_003:0468b04_4": "復有苾芻，為斷已生貪欲蓋故，如理思惟出家功德，如是出家是真善法、是尊勝者信解受持。",
    "T26n1537_003:0468b06_5": "佛及弟子、賢貴善士共所欣讚，不為自害、不為他害、不為俱害，增長智慧、不礙彼類、不障涅槃、能生通慧、能引菩提、能證涅槃。",
    "T26n1537_003:0468b09_6": "如是思惟，發勤精進，廣說乃至勵意不息，此道名為能令已生諸貪欲蓋永斷正勝。",
    "T26n1537_003:0468b11_7": "彼於此道生已，脩習多脩習故，便斷已生諸貪欲蓋。",
    "T26n1537_003:0468b12_8": "起欲乃至策心持心，皆如前說。",
    "T26n1537_003:0468b13_9": "復有苾芻，為斷已生貪欲蓋故，如理思惟彼貪欲蓋，如病如癰、如箭惱害、無常苦空非我轉動、勞倦羸篤、是失壞法，迅速不停、衰朽非恒、不可保信、是變壞法。",
    "T26n1537_003:0468b16_10": "如是思惟，發勤精進，廣說乃至勵意不息，此道名為能令已生諸貪欲蓋永斷正勝。",
    "T26n1537_003:0468b18_11": "彼於此道生已，脩習多脩習故，便斷已生諸貪欲蓋。",
    "T26n1537_003:0468b20_0": "起欲乃至策心持心，皆如前說。",
    "T26n1537_003:0468b20_1": "復有苾芻，為斷已生諸貪欲蓋，如理思惟滅為寂靜、道能出離。",
    "T26n1537_003:0468b22_2": "如是思惟，發勤精進，廣說乃至勵意不息，此道名為能令已生諸貪欲蓋永斷正勝。",
    "T26n1537_003:0468b24_0": "彼於此道生已，脩習多脩習故，便斷已生諸貪欲蓋。",
    "T26n1537_003:0468b25_1": "起欲乃至策心持心，皆如前說。",
    "T26n1537_003:0468b25_2": "如貪欲蓋，餘四亦爾。",
    "T26n1537_003:0468b26_3": "有差別者，應說自名。",
    "T26n1537_003:0468b26_4": "復有苾芻，為斷已生隨一種類惡不善法，如理思惟，彼惡不善法多諸過患，謂是不善法、是下賤者信解受持，廣說乃至不證涅槃。",
    "T26n1537_003:0468b29_5": "如是思惟，發勤精進，廣說乃至勵意不息，此道名為能令已生隨一種類惡不善法永斷正勝。",
    "T26n1537_003:0468c03_0": "彼於此道生已，脩習多脩習故，便斷隨一種類已生惡不善法。",
    "T26n1537_003:0468c04_1": "起欲者，謂為斷已生隨一種類惡不善法，便起等起，廣說乃至求趣悕望。",
    "T26n1537_003:0468c06_2": "彼由生起此諸欲故，便斷隨一種類已生惡不善法。",
    "T26n1537_003:0468c07_3": "發勤精進者，謂為斷已生隨一種類惡不善法，發勤精進，廣說乃至勵意不息。",
    "T26n1537_003:0468c09_0": "彼由此故，便斷隨一種類已生惡不善法。",
    "T26n1537_003:0468c09_1": "策心者，謂為斷已生隨一種類惡不善法，精勤脩習喜俱行心，廣說乃至定俱行心。",
    "T26n1537_003:0468c11_2": "彼由脩習如是心故，便斷隨一種類已生惡不善法。",
    "T26n1537_003:0468c13_3": "持心者，謂為斷已生隨一種類惡不善法，持心脩習八支聖道。",
    "T26n1537_003:0468c14_4": "彼於此道持心脩習多脩習故，便斷隨一種類已生惡不善法。",
    "T26n1537_003:0468c15_5": "復有苾芻，為斷已生隨一種類惡不善法，如理思惟出家功德，如是出家是真善法、是尊勝者信解受持，廣說乃至能證涅槃。",
    "T26n1537_003:0468c18_6": "如是思惟，發勤精進，廣說乃至勵意不息，此道名為能令已生隨一種類惡不善法永斷正勝。",
    "T26n1537_003:0468c20_7": "彼於此道生已，脩習多脩習故，便斷隨一種類已生惡不善法。",
    "T26n1537_003:0468c22_8": "起欲乃至策心持心，皆如前說。",
    "T26n1537_003:0468c22_9": "復有苾芻，為斷已生隨一種類惡不善法，如理思惟彼惡不善法，如病如癰，廣說乃至是變壞法。",
    "T26n1537_003:0468c25_0": "如是思惟，發勤精進，廣說乃至勵意不息，此道名為能令已生隨一種類惡不善法永斷正勝。",
    "T26n1537_003:0468c27_1": "彼於此道生已，脩習多脩習故，便斷隨一種類已生惡不善法。",
    "T26n1537_003:0468c28_2": "起欲乃至策心持心，皆如前說。",
    "T26n1537_003:0468c29_3": "復有苾芻，為斷已生隨一種類惡不善法，如理思惟滅為寂靜、道能出離。",
    "T26n1537_003:0469a01_4": "如是思惟，發勤精進，廣說乃至勵意不息，此道名為能令已生隨一種類惡不善法永斷正勝。",
    "T26n1537_003:0469a04_0": "彼於此道生已，脩習多脩習故，便斷隨一種類已生惡不善法。",
    "T26n1537_003:0469a05_1": "起欲乃至策心持心，皆如前說。",
    "T26n1537_003:0469a06_2": "◎說一切有部法蘊足論卷第三"
}