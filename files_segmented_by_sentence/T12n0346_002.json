{
    "T12n0346_002:0169a23_0": "佛說大方廣善巧方便經卷第二",
    "T12n0346_002:0169a25_0": "西天譯經三藏朝奉大夫試光祿卿",
    "T12n0346_002:0169a26_0": "傳法大師賜紫臣施護奉　詔譯",
    "T12n0346_002:0169a27_0": "「復次，光聚王！",
    "T12n0346_002:0169a27_1": "又如持明人善修瑜伽悉地法門，於祕密五種縛中而受繫縛，隨所作法不越三昧。",
    "T12n0346_002:0169a29_2": "是人以一大明句力悉能斷除彼一切縛，而獲安住祕密行門。",
    "T12n0346_002:0169b01_3": "雖在繫縛中，常不離三昧。",
    "T12n0346_002:0169b02_4": "具善巧方便菩薩摩訶薩亦復如是，於五欲境中嬉戲順行，隨其所作不壞正行。",
    "T12n0346_002:0169b03_5": "是菩薩以一智慧明力悉能清淨一切染法，於一切智心而能安住。",
    "T12n0346_002:0169b05_6": "雖受五欲樂，常生梵天界。",
    "T12n0346_002:0169b06_7": "「光聚王！",
    "T12n0346_002:0169b06_8": "又如世間善用劍者於其劍法巧妙精熟。",
    "T12n0346_002:0169b07_9": "是人一時隱覆利劍，獨行曠野險難之處。",
    "T12n0346_002:0169b08_10": "於其中路忽見一人，單己無伴復無器仗。",
    "T12n0346_002:0169b09_11": "時用劍人見彼人已，生悲愍心，即相附近而謂言曰：『汝今獨行，一無伴侶又無器仗，將何護身？",
    "T12n0346_002:0169b11_12": "汝今同我隨其所往，終不令汝有所闕失。",
    "T12n0346_002:0169b12_13": "若忽值遇盜賊等事，我當為汝作大救護。』",
    "T12n0346_002:0169b13_14": "言已同行。",
    "T12n0346_002:0169b13_15": "於其中路忽逢賊眾，時同行人不知此人先隱利劍，見是賊已即生怖畏。",
    "T12n0346_002:0169b14_16": "時用劍人發勇猛心，無所怯懼，即出其劍與彼賊眾而共鬪敵。",
    "T12n0346_002:0169b16_17": "時彼賊眾皆悉斷命，其用劍人自護身已、復能防護彼同行者，咸得安隱過斯險難。",
    "T12n0346_002:0169b18_18": "具善巧方便菩薩摩訶薩亦復如是，而能具足種種方便、執智慧劍。",
    "T12n0346_002:0169b19_19": "雖於五欲境嬉戲順行，終不暫令身根起放逸事，能為身根作大防護。",
    "T12n0346_002:0169b21_20": "設於異時遇煩惱魔，菩薩亦復無所動轉，被精進鎧不生怖畏，以智慧劍斷煩惱網，悉令清淨。",
    "T12n0346_002:0169b23_21": "菩薩常生清淨佛土。」",
    "T12n0346_002:0169b24_0": "爾時，會中有一菩薩名曰作愛，於其食時入舍衛大城而行乞食。",
    "T12n0346_002:0169b25_1": "時彼菩薩次第行至一長者舍，住立門側，發聲乞食。",
    "T12n0346_002:0169b26_2": "長者有女名曰上財，顏貌端正，人所愛樂。",
    "T12n0346_002:0169b27_3": "是時，彼女聞菩薩聲，即持飲食出施菩薩。",
    "T12n0346_002:0169b28_4": "授其食已，即於菩薩生愛樂心，若色相、若音聲而生取著，由此因緣起貪染心。",
    "T12n0346_002:0169c01_5": "作愛菩薩見是女已，即知其念。",
    "T12n0346_002:0169c02_0": "菩薩爾時於貪染法無所作意，即自思惟：「於須臾間若起一念貪染心者，是大過失。",
    "T12n0346_002:0169c03_1": "何以故？",
    "T12n0346_002:0169c04_2": "今此女人，我於何處而生可愛？",
    "T12n0346_002:0169c04_3": "若彼眼根為可愛者，眼是無常敗壞不淨肉團，彼自性空，何所愛樂？",
    "T12n0346_002:0169c06_4": "若於耳、鼻、舌、身、意根為可愛者，彼彼諸根亦復如是，自性皆空，無有實法，何所愛樂？",
    "T12n0346_002:0169c08_5": "如是，從足至頂、乃至內外中間，一一如實審諦觀察，是中無有少法可得。",
    "T12n0346_002:0169c09_6": "我今如是如實觀已，於一切法悉無所有。",
    "T12n0346_002:0169c10_7": "法無有故，即法無生。」",
    "T12n0346_002:0169c11_8": "菩薩作是思惟時，即得無生法忍。",
    "T12n0346_002:0169c12_0": "菩薩得是利已，心大歡喜，即於是處踊身虛空高一多羅樹，於其城中右繞七匝出舍衛大城，乘空往詣佛世尊所。",
    "T12n0346_002:0169c15_0": "爾時，世尊見彼作愛菩薩威德巍巍猶如鵝王，乘空自在徐緩而來。",
    "T12n0346_002:0169c16_1": "世尊見已，謂阿難言：「阿難！",
    "T12n0346_002:0169c17_2": "汝見此作愛菩薩從空來不？」",
    "T12n0346_002:0169c17_3": "阿難白佛言：「世尊！",
    "T12n0346_002:0169c18_4": "唯然已見。」",
    "T12n0346_002:0169c18_5": "佛告阿難言：「汝今當知，此菩薩者，於一切法離貪愛心，證法無生、悉無所得，而能降伏一切魔軍，廣為眾生轉正法輪。」",
    "T12n0346_002:0169c21_6": "時佛言已，而彼菩薩即住空中聽佛說法。",
    "T12n0346_002:0169c23_0": "是時，彼上財女人於長者舍忽然命終，生三十三天，轉女人相，得天子身。",
    "T12n0346_002:0169c24_1": "彼天子生時，有七寶莊嚴微妙宮殿同時出現，縱廣十二由旬。",
    "T12n0346_002:0169c26_2": "復有一萬四千天女眷屬同時而生。",
    "T12n0346_002:0169c26_3": "是諸天女於須臾間自有智生，咸作是念：「我等今時以何善根得生於此？」",
    "T12n0346_002:0169c28_4": "即知：「先世舍衛城中，有長者女於一菩薩起染愛心。",
    "T12n0346_002:0169c29_5": "以是因緣，於彼命終生此天中，轉女人相而為天子。",
    "T12n0346_002:0170a01_6": "彼得無量勝報神通，我等由是天子勝因緣故亦得生此。」",
    "T12n0346_002:0170a03_7": "作是念已，歡喜而住。",
    "T12n0346_002:0170a04_0": "爾時，彼新生天子即作是念：「我昔人間生染愛心，而何今時得是勝報？",
    "T12n0346_002:0170a05_1": "此因緣者，乃是作愛菩薩增上善力為開導故。",
    "T12n0346_002:0170a06_2": "我今宜應往詣佛所，恭敬供養彼佛、世尊及欲瞻禮作愛菩薩。」",
    "T12n0346_002:0170a09_0": "爾時，彼天子作是念已，即時與諸天女眷屬持以種種殊妙香華，從彼天界來詣佛所。",
    "T12n0346_002:0170a10_1": "到已，頭面禮世尊足，即於佛前合掌向空遙伸敬禮作愛菩薩，然後以彼所持眾香華等尊重恭敬供養世尊。",
    "T12n0346_002:0170a13_2": "作供養已，右繞三匝，合掌向佛說伽陀曰：「不可思議人中尊！",
    "T12n0346_002:0170a15_3": "　　不可思議大菩提！",
    "T12n0346_002:0170a16_0": "　不可思議諸佛行！",
    "T12n0346_002:0170a16_1": "　　不可思議諸佛法！",
    "T12n0346_002:0170a17_0": "　我舍衛城長者女，　　父本立名為上財，　色相端嚴眾所欽，　　父母、宗親亦愛念。",
    "T12n0346_002:0170a19_0": "　於一時中有佛子，　　具大威德名作愛，　舍衛城中乞食行，　　次第來至於我舍。",
    "T12n0346_002:0170a21_0": "　我時聞彼美音聲，　　適悅歡喜即取食，　持食詣彼作愛前，　　以尊重心施佛子。",
    "T12n0346_002:0170a23_0": "　我時見彼妙色相，　　心生愛染欲和合，　彼因緣故不能成，　　我於剎那而命斷。",
    "T12n0346_002:0170a25_0": "　我今不能具宣說，　　作愛佛子大因緣，　於染愛法不相應，　　令我滅已生勝處。",
    "T12n0346_002:0170a27_0": "　世尊！",
    "T12n0346_002:0170a27_1": "我雖捨前報，　　快哉斷我女人相，　轉成男子大威光；　　又復得生於天界，　與我同生諸天女，　　一萬四千為眷屬；　復有最上七寶嚴，　　微妙宮殿同時現。",
    "T12n0346_002:0170b02_0": "　我時發生如是心，　　此為不可思議事，　我以染愛心為因，　　云何得此清淨報？",
    "T12n0346_002:0170b04_0": "　作愛佛子甚希有，　　亦名作喜、作光明，　我身熾盛大威光，　　由彼勝因獲如是。",
    "T12n0346_002:0170b06_0": "　染因能成如是果，　　聲聞、緣覺不能知，　而彼乘中無此法，　　唯善逝智而能轉。",
    "T12n0346_002:0170b08_0": "　假使殑伽沙數劫，　　不能修學諸佛智，　我今無餘所樂心，　　唯求無上菩提果。",
    "T12n0346_002:0170b10_0": "　作愛佛子大威德，　　是我最上善知識，　我因彼故得見佛，　　安住菩提無退轉。",
    "T12n0346_002:0170b12_0": "　我知修行菩提者，　　於染愛心無所著，　如我所轉女人相，　　普願一切為男子。",
    "T12n0346_002:0170b14_0": "　我前世中命終後，　　父母親族懷悲惱，　恩愛極苦所纏心，　　返於沙門生忿恚。",
    "T12n0346_002:0170b16_0": "　我今以佛威神力，　　於剎那間詣父所，　隱身住空而白言：　　『勿於沙門生忿恚，　起忿恚者大過失，　　於長夜中受苦惱。",
    "T12n0346_002:0170b19_0": "　上財女者今我是，　　已生三十三天中，　轉彼女人前報相，　　得大威光天子身。",
    "T12n0346_002:0170b21_0": "　父母今詣於佛所，　　應當懺彼忿恚心，　佛是眾生大慈父，　　一切眾生所歸趣。』」",
    "T12n0346_002:0170b23_0": "　父母聞說佛聲已，　　即起廣大增勝心，　爾時父母承佛力，　　應聲即詣於佛所。",
    "T12n0346_002:0170b25_0": "　到已頭面禮佛足，　　懺悔先起忿恚心，　白言：「我今歸依佛。」",
    "T12n0346_002:0170b26_1": "　　合掌又復伸問言：「佛、法、僧寶最尊勝，　　當云何作供養事？",
    "T12n0346_002:0170b28_0": "　唯佛能知我心意，　　如我所問願佛說。」",
    "T12n0346_002:0170b29_0": "　發是言已諦誠住，　　一心渴仰而聽受。",
    "T12n0346_002:0170c01_0": "　佛告上財父母言：　　「汝今諦聽我所說，　若欲供養諸佛者，　　應當發起菩提心。",
    "T12n0346_002:0170c03_0": "　當知汝女上財者，　　五百生中種善根，　今轉女身為天子，　　為汝父母善開導。」",
    "T12n0346_002:0170c05_0": "　父母聞佛如是語，　　即發無上菩提心，　歡喜稱讚作是言：　　「人中大仙如實語。」",
    "T12n0346_002:0170c07_0": "　爾時佛告阿難言：　　「汝今證知如是事，　菩薩方便不思議，　　於染心中得淨報。",
    "T12n0346_002:0170c09_0": "　如上財女所轉相，　　一切眾生亦如是，　阿難！",
    "T12n0346_002:0170c10_1": "如是勝功德，　　能令眾生皆離苦。",
    "T12n0346_002:0170c11_0": "　今此天子勝福報，　　於染愛心常清淨，　而能恭敬佛世尊，　　尊重無上菩提故。",
    "T12n0346_002:0170c13_0": "　多劫已曾供養佛，　　於諸佛所種善根，　堅固安住菩提心，　　決定當得菩提果。」",
    "T12n0346_002:0170c15_0": "爾時，尊者阿難白佛言：「世尊！",
    "T12n0346_002:0170c15_1": "如我意者，譬如須彌山王眾寶所成，雖種種寶有種種色，彼黃金色而為最上。",
    "T12n0346_002:0170c17_2": "菩薩摩訶薩亦復如是，若清淨心、若染污心、若住法心、若隱法心，雖種種心如是差別，彼一切智心而為最上。",
    "T12n0346_002:0170c19_3": "世尊！",
    "T12n0346_002:0170c20_0": "諸菩薩摩訶薩最初安住一切智心，於諸染法悉能清淨。",
    "T12n0346_002:0170c21_1": "又如有藥名曰善現，能治世間一切病苦。",
    "T12n0346_002:0170c22_2": "菩薩摩訶薩亦復如是，住一切智心已，能斷除貪、瞋、癡等諸煩惱病。」",
    "T12n0346_002:0170c24_0": "爾時，世尊讚尊者阿難言：「善哉，阿難！",
    "T12n0346_002:0170c24_1": "如汝所說，如是如是。」",
    "T12n0346_002:0170c26_0": "爾時，尊者大迦葉前白佛言：「希有，世尊！",
    "T12n0346_002:0170c26_1": "菩薩摩訶薩能行最上寂靜之行，能於一切眾生起悲愍心，常所利益。",
    "T12n0346_002:0170c28_2": "又復能修空、無相、無願解脫法門，不樂聲聞、緣覺之法，於一切處不離一切智心，具不可思議善巧方便。",
    "T12n0346_002:0171a01_3": "世尊！",
    "T12n0346_002:0171a01_4": "諸菩薩摩訶薩一切所行無著、無礙，於色、聲、香、味、觸境中行而不取、亦無起作。",
    "T12n0346_002:0171a03_5": "世尊！",
    "T12n0346_002:0171a03_6": "我今樂說譬喻明菩薩行，願佛世尊聽許我說。」",
    "T12n0346_002:0171a04_7": "佛言：「大迦葉！",
    "T12n0346_002:0171a05_8": "樂說當說，今正是時。」",
    "T12n0346_002:0171a05_9": "大迦葉言：「世尊！",
    "T12n0346_002:0171a06_0": "譬如世間有無數百千人眾，於其曠野險難之處見有一門，而彼人眾爾時各各從其門入。",
    "T12n0346_002:0171a08_0": "過是門已，次見道路，其路懸曠，險惡多難。",
    "T12n0346_002:0171a08_1": "彼諸人眾見是路已，咸生怖畏。",
    "T12n0346_002:0171a09_2": "是時，有一智人具善方便，欲為多人利益安樂，即告眾言：『汝等當知，去此不遠有一大城。",
    "T12n0346_002:0171a11_3": "其城廣闊，嚴麗清淨；人民熾盛，安隱豐饒。",
    "T12n0346_002:0171a12_4": "入彼城者，適悅快樂。",
    "T12n0346_002:0171a13_5": "誰當愛樂入其城中，即能遠離險難怖畏。』",
    "T12n0346_002:0171a14_0": "時彼眾中有一類人聞是語已，即時發言：『我今樂入。』",
    "T12n0346_002:0171a15_1": "入是城已，見其豐饒、安隱、快樂，生希有想，愛著不捨，即於彼住不復樂出。",
    "T12n0346_002:0171a16_2": "有一類人聞說其城，即時發言：『我亦隨順入彼城中。』",
    "T12n0346_002:0171a18_0": "是人雖入，不樂彼住，後復還出。",
    "T12n0346_002:0171a18_1": "又復眾中有一類人雖聞是語，不能前詣入彼城中。",
    "T12n0346_002:0171a19_2": "「世尊！",
    "T12n0346_002:0171a20_0": "彼有智人過此城已，又復行於曠野險路。",
    "T12n0346_002:0171a20_1": "出是路已，見一道徑，其徑狹小，可一尺量。",
    "T12n0346_002:0171a21_2": "徑之左面有一大坑深百千肘、徑之右面復一大坑深百千肘，若或有人墮是坑者不能出離。",
    "T12n0346_002:0171a23_3": "彼徑四向，有一類人發是聲言：『我於此處生大怖畏。』",
    "T12n0346_002:0171a25_4": "又復去彼狹徑不遠有四衢道，一類人眾遊履其道，隨其所向彼彼皆能見有大城；如如所見，彼彼隨應而生愛樂。",
    "T12n0346_002:0171a27_5": "時彼智人見是狹徑已，即行其徑到安隱處。",
    "T12n0346_002:0171a28_6": "「世尊！",
    "T12n0346_002:0171a28_7": "世間無數百千人者，當知即是諸愚異生。",
    "T12n0346_002:0171b01_0": "「一門者，當知即是取一有身；彼曠野險難中見道路者，當知即是生死險難之路；其路懸曠者，當知即是無明、有、愛，為因受果極懸遠故。",
    "T12n0346_002:0171b04_1": "彼有智人能唱導者，當知即是具善巧方便菩薩摩訶薩；彼大城者，即是二乘所證涅盤。",
    "T12n0346_002:0171b06_2": "有一類人入彼大城愛樂安住、不求出者，當知即是聲聞、緣覺，下劣信解，生止息想；彼一類人亦欲隨順入其城中，不樂安住、後還出者，當知即是餘諸菩薩，成就最上信解心故；彼一類人雖聞是語不能前詣入其城者，當知即是少福、無智、諸外道輩。",
    "T12n0346_002:0171b11_3": "彼有智人過此城已又復出彼曠野路者，當知即是具善巧方便菩薩摩訶薩精進波羅蜜多故。",
    "T12n0346_002:0171b13_4": "彼一尺量狹徑路者，當知即是最上法界；左面坑者，當知即是彼聲聞地；右面坑者，當知即是彼緣覺地。",
    "T12n0346_002:0171b16_5": "彼徑四面有一類人發怖畏聲者，當知即是諸天魔王及魔眷屬；彼四衢道者，即是四攝法門。",
    "T12n0346_002:0171b18_6": "隨其所向彼彼皆能見大城者，當知即是彼二乘人，隨其所應見佛功德、見佛所行及佛智慧，生愛樂故；時彼智人到安隱處者，當知即是到一切智地。",
    "T12n0346_002:0171b21_7": "「世尊！",
    "T12n0346_002:0171b21_8": "如是等譬喻說者，當知皆是菩薩摩訶薩善巧方便引導眾生，是為菩薩最上勝行。",
    "T12n0346_002:0171b23_9": "以是義故，我於菩薩摩訶薩所應敬禮。」",
    "T12n0346_002:0171b25_0": "爾時，世尊讚尊者大迦葉言：「善哉，善哉。",
    "T12n0346_002:0171b25_1": "汝大迦葉善說此語。」",
    "T12n0346_002:0171b26_2": "當佛如是讚迦葉時，會中有萬二千眾生得天人身，皆發阿耨多羅三藐三菩提心。",
    "T12n0346_002:0171b28_3": "佛告大迦葉言：「汝今當知，菩薩摩訶薩具善巧方便者，已能成就無量功德，於一切時雖有所作，不復起彼諸不善業，於自、於他遠離過失。」",
    "T12n0346_002:0171c03_0": "爾時，智上菩薩摩訶薩於佛會中見如是事、聞如是法，又復恭敬，前白佛言：「云何，世尊！",
    "T12n0346_002:0171c04_1": "往昔為一生補處菩薩時，於彼迦葉如來法中曾作是語：『何故剃鬚髮？",
    "T12n0346_002:0171c06_2": "云何求菩提而此菩提最上難得？』",
    "T12n0346_002:0171c07_3": "昔作是語當有何義？",
    "T12n0346_002:0171c07_4": "願佛于今為我宣說。」",
    "T12n0346_002:0171c08_5": "佛告智上菩薩摩訶薩言：「止，善男子！",
    "T12n0346_002:0171c09_6": "勿作是語。",
    "T12n0346_002:0171c09_7": "當知菩薩摩訶薩隨其所行、隨有所說，非無利益。",
    "T12n0346_002:0171c10_8": "何以故？",
    "T12n0346_002:0171c10_9": "具不可思議方便菩薩見彼彼正士，隨所應住於彼彼眾生如應調伏，一切所行當知不離菩薩摩訶薩善巧方便。",
    "T12n0346_002:0171c14_0": "「復次，智上！",
    "T12n0346_002:0171c14_1": "我今為汝廣說菩薩摩訶薩善巧方便甚深正法，汝應諦聽，如善作意。",
    "T12n0346_002:0171c15_2": "善男子！",
    "T12n0346_002:0171c16_0": "如我往昔為菩薩時，於燃燈佛所成就不可思議方便。",
    "T12n0346_002:0171c17_1": "爾時，我於彼佛法中證得無生法忍，從是已後，我為得忍菩薩。",
    "T12n0346_002:0171c18_2": "為菩提故轉復精進，若一劫、若百劫，未甞懈倦、未甞厭捨、未甞失念，數數來此輪迴趣中以善方便救度眾生，以自慧力隨諸所作悉得成就，於後邊際不作住想，為利眾生無有休息。",
    "T12n0346_002:0171c22_3": "當知此是菩薩摩訶薩善巧方便。",
    "T12n0346_002:0171c24_0": "「復次，善男子！",
    "T12n0346_002:0171c24_1": "我為菩薩時，為菩提故，雖入聲聞寂靜三摩地，乃至入菩薩三摩地，若身、若心無出沒想；雖得寂靜樂而不住著；雖在三摩地而精進不懈，以六波羅蜜多、四攝法門教化眾生，諸有所作未甞懈息。",
    "T12n0346_002:0171c28_2": "當知此是菩薩摩訶薩善巧方便。",
    "T12n0346_002:0171c29_3": "「又，善男子！",
    "T12n0346_002:0171c29_4": "我為菩薩時——已得一生補處，將欲成道轉大法輪——即於兜率天宮如實觀察：『我今為當於此天中成等正覺轉法輪耶？",
    "T12n0346_002:0172a03_5": "為人間耶？』",
    "T12n0346_002:0172a03_6": "如是觀察，又復思惟：『我若即於天中作此利者，閻浮提人不得聞法；若於閻浮提中作此利者，而此諸天不得聞法。",
    "T12n0346_002:0172a06_7": "我今隨其所宜，但應下降閻浮提中成等正覺，而此諸天亦可利益。』",
    "T12n0346_002:0172a07_8": "又復菩薩思惟觀察：『我若從此兜率天宮沒已下生人間，不入胎藏現受生相，於須臾間便成正覺者，彼閻浮提所有眾生當起疑念：「此釋迦菩薩從何所來？",
    "T12n0346_002:0172a11_9": "天中來耶？",
    "T12n0346_002:0172a11_10": "乾闥婆中來耶？",
    "T12n0346_002:0172a11_11": "變化來耶？」』",
    "T12n0346_002:0172a12_12": "以是緣故，從天中沒，下降閻浮，隨順世間，入母胎藏。",
    "T12n0346_002:0172a13_13": "當知此是菩薩摩訶薩善巧方便。",
    "T12n0346_002:0172a15_0": "「復次，善男子！",
    "T12n0346_002:0172a15_1": "菩薩雖住胎藏，世間眾生不應於此作實住想。",
    "T12n0346_002:0172a16_2": "何以故？",
    "T12n0346_002:0172a16_3": "菩薩本從無垢寂靜三摩地安詳而起。",
    "T12n0346_002:0172a17_4": "從天中沒、下降人間、處胎受生、出家苦行，乃至坐菩提場成等正覺、降伏魔眾、轉大法輪，如是一切所作，菩薩於中清淨、無染，無動、無轉，不出、不沒。",
    "T12n0346_002:0172a20_5": "以是義故，應知清淨行菩薩不實住胎藏，當知此是菩薩摩訶薩善巧方便。",
    "T12n0346_002:0172a22_6": "「又復何緣菩薩但現胎生、不現餘生耶？",
    "T12n0346_002:0172a23_7": "所謂：菩薩於一切眾生中最上、最勝，是潔白分，純一無雜。",
    "T12n0346_002:0172a24_8": "以如是相現處胎生，當知此是菩薩摩訶薩善巧方便。",
    "T12n0346_002:0172a25_9": "「又復菩薩初入母胎其相云何？",
    "T12n0346_002:0172a26_10": "所謂：菩薩入母胎時內外清淨，安隱無難，不苦、不惱。",
    "T12n0346_002:0172a27_11": "如昔天中所受快樂，菩薩入母胎時樂受相應亦復如是，不同世人攬彼父母羯邏藍等穢污不淨為入胎相。",
    "T12n0346_002:0172b01_12": "「又復何緣菩薩於母胎中住滿十月，不增減耶？",
    "T12n0346_002:0172b02_13": "所謂：菩薩不同世人住母胎藏日月數量有增、有減，以增、減故，胎藏不圓，諸根缺減。",
    "T12n0346_002:0172b04_14": "是故，菩薩滿足十月，胎藏圓滿，諸根具足，無所增減。",
    "T12n0346_002:0172b05_15": "當知此是菩薩摩訶薩善巧方便。",
    "T12n0346_002:0172b06_16": "「又復何緣菩薩不樂宮殿而返於其園林中生？",
    "T12n0346_002:0172b07_17": "所謂：菩薩於其長時遠離憒閙，樂寂靜處，修寂靜行，有諸天、龍、夜叉、乾闥婆等常所衛護。",
    "T12n0346_002:0172b09_18": "菩薩欲令迦毘羅城一切人民以諸香華隨喜供養，各得瞻覩。",
    "T12n0346_002:0172b10_19": "以是因緣，菩薩於其園林中生。",
    "T12n0346_002:0172b11_20": "「又復何緣菩薩之母攀其樹枝生菩薩耶？",
    "T12n0346_002:0172b12_21": "謂：菩薩母不同世間所有母人，當產生時苦受相應，得大苦惱。",
    "T12n0346_002:0172b13_22": "摩耶夫人生菩薩時樂受相應，得大快樂。",
    "T12n0346_002:0172b14_23": "以是因緣，菩薩之母攀彼樹枝而生菩薩。",
    "T12n0346_002:0172b15_24": "「又復何緣菩薩於母胎中能念能知彼三世事，乃至菩薩入胎、住胎等事悉能知耶？",
    "T12n0346_002:0172b17_25": "所謂：清淨行菩薩於三界中最上、最勝，正念現前，於一切法無所忘失。",
    "T12n0346_002:0172b19_0": "是故，菩薩雖住胎中能念能知彼一切事。",
    "T12n0346_002:0172b19_1": "「又復何緣菩薩生時唯帝釋天主而來衛護？",
    "T12n0346_002:0172b20_2": "菩薩生已即為捧接，爾時無復餘天人耶？",
    "T12n0346_002:0172b21_3": "所謂：帝釋天主先發大願：『菩薩生時為作守護。』",
    "T12n0346_002:0172b22_4": "以彼往昔善根力故，是故菩薩生時唯帝釋天主而來衛護。",
    "T12n0346_002:0172b24_5": "「又復何緣菩薩生已即於四方各行七步，不減至六、不增八耶？",
    "T12n0346_002:0172b25_6": "所謂：菩薩正士神通變化隨宜方便，其相如是，由此因緣但行七步，無所增減。",
    "T12n0346_002:0172b27_7": "「又復何緣行七步已即發是言：『我於世間最尊、最勝，已能解脫老、病、死法。』",
    "T12n0346_002:0172b29_8": "謂此梵界諸天子眾聞菩薩生悉來瞻禮，各各隨應得其利益。",
    "T12n0346_002:0172c01_9": "菩薩爾時即自思惟：『但此梵界諸天子眾得知是事，我今欲令一切普得聞知。』",
    "T12n0346_002:0172c03_10": "作是念已，乃發聲言：『我於世間最尊、最勝，已能解脫老、病、死法。』",
    "T12n0346_002:0172c04_11": "發是言時，所有三千大千世界諸天子眾及諸梵眾聞是聲已，於須臾間一切皆來至菩薩所，合掌恭敬，隨喜稱讚。",
    "T12n0346_002:0172c07_12": "以是因緣，乃唱是言：『我於世間最尊、最勝。』",
    "T12n0346_002:0172c09_0": "佛說大方廣善巧方便經卷第二"
}