{
    "T34n1723_003:0694b19_0": "妙法蓮華經玄贊卷第三(本)",
    "T34n1723_003:0694b21_0": "沙門基撰",
    "T34n1723_003:0694b22_0": "方便品",
    "T34n1723_003:0694b23_0": "略開三門：一來意，二釋名，三出體。",
    "T34n1723_003:0694b23_1": "來意有三：一者依八品為正宗中，蓮華有出水、開敷之二德，妙法具果秀、行竦之兩能。",
    "T34n1723_003:0694b25_2": "又經下言今此經中唯說一乘，故以破二、會二歸於一乘為法華之正主，故三周說逗彼三根。",
    "T34n1723_003:0694b28_3": "此品初說一乘為利鶖子，鶖子上根最初於〈譬喻品〉中領解，佛為述成授記，乃至天子說偈竟，是第一周。",
    "T34n1723_003:0694c01_4": "〈譬喻品〉中舍利弗請，我今無復疑悔下，佛說譬喻利彼中根，中根四人信解佛說，〈藥草喻品〉為重述成，便為授記，是第二周。",
    "T34n1723_003:0694c04_5": "〈化城喻品〉說往結緣化城不實，利彼下根，滿慈子領、佛印述訖，便授五百及學無學記，是第三周。",
    "T34n1723_003:0694c06_6": "自下更無說一乘處，故但一乘是法華體。",
    "T34n1723_003:0694c07_7": "今既眾集緣和警之已畢，機器符會正可陳宗，且法說一乘利上根性，故〈序品〉後〈方便品〉來。",
    "T34n1723_003:0694c09_8": "二者依十九品為正宗中，〈方便品〉下初十二品明一乘境，〈安樂〉、〈涌出〉明一乘行，〈如來壽量〉至〈常不輕〉合此五品明一乘果，說境令知乘之權實，勸應捨權而取於實，聲聞悟此遂便得記。",
    "T34n1723_003:0694c14_9": "於中分三：初之八品正明權實、三根得記。",
    "T34n1723_003:0694c15_10": "次之三品歎人美法、勸募持行。",
    "T34n1723_003:0694c16_11": "後〈持〉一品稟命捨權持行實法。",
    "T34n1723_003:0694c16_12": "科初八品與前無別，故〈序品〉後〈方便品〉來。",
    "T34n1723_003:0694c17_13": "三者論云：「自此已下示現所說因果相，此意從前〈序品〉之後，明經宗旨所說因果體相相狀。」",
    "T34n1723_003:0694c19_14": "此有三釋：一云所說諸佛智慧為果，能詮智慧教門名因，如門為入室之所由，故教為顯理之處，蓮華但說二義因、果，故即智、詮。",
    "T34n1723_003:0694c23_0": "二云三請已後明一大事，開、示、悟、入，前三為果、後一為因，正是一乘之宗旨，初揚智門之意，欲發鶖子等疑，令其固請說一乘故，蓮華二義雖解《無量義經》，果秀因開，此亦未爽通理，由此即以開示悟入為果及因。",
    "T34n1723_003:0694c28_1": "三云初智及門，門因智果，開示悟入三果入因，教、理、行、果俱法華故，令識昔者教行方便說三，今談乘體理果唯一，聽三乘之教、解一乘之理，行三乘之因、證一乘之果，法華意也。",
    "T34n1723_003:0695a03_2": "如前已釋，此品具明經所說宗因之與果，故〈序品〉後〈方便品〉來。",
    "T34n1723_003:0695a05_0": "釋名者，「便」方連反，今為去音。",
    "T34n1723_003:0695a05_1": "佛智有二：一真實智、二方便智。",
    "T34n1723_003:0695a06_2": "真實智有二：一者實法、二者實智。",
    "T34n1723_003:0695a07_3": "實法亦二：一體實，謂有為無為；二真實，謂真如妙理。",
    "T34n1723_003:0695a08_4": "實智亦爾：一如體實智，即觀體實無漏真智，對凡妄智不知名實智，根本、後得二智俱是。",
    "T34n1723_003:0695a10_5": "二證真實智，唯正體智，此有五對：一對知妄名實智，二對知事名實智，三對知相名實智，四對知詮名實智，此之四種實智皆是唯觀第四真智，餘四所對如次皆是四世俗智。",
    "T34n1723_003:0695a14_6": "五對知權智名實智，謂一乘理、智，對知二權智，此依證智以第四真智對後三俗智；若依趣入智，以第三真智對第三俗智。",
    "T34n1723_003:0695a17_7": "方便智有三或四：一進趣方便，謂見道前七方便智，進趣向果名為方便，所學有則曰方，隨位修順宜曰便。",
    "T34n1723_003:0695a20_8": "二施為方便，謂方便善巧波羅蜜多，後智妙用能行二利故名方便。",
    "T34n1723_003:0695a21_9": "此則有三：一教行方便，言音可則曰方，稟教獲安名便；二證行方便，空理正直曰方，智順正理名便；三不住方便，莅真入俗曰方，自他俱利名便。",
    "T34n1723_003:0695a25_10": "上三皆是第二施為。",
    "T34n1723_003:0695a25_11": "三集成方便，諸法同體巧相集成故名方便。",
    "T34n1723_003:0695a26_12": "且真如中具恒沙佛法，以智為門、以識為門皆攝一切故。",
    "T34n1723_003:0695a28_13": "〈菩薩地〉云：「此法善巧成，是故名方便」。",
    "T34n1723_003:0695a29_14": "《十地》云：「總、同、成、別、異、壞，以總對別之方便也。」",
    "T34n1723_003:0695b01_15": "苞總有則曰方，以少含多名便。",
    "T34n1723_003:0695b02_0": "四權巧方便，實無此事，應物權現故言方便，謂以三業方便化也。",
    "T34n1723_003:0695b03_1": "此對實智名為方便，利物有則曰方，隨時而濟名便。",
    "T34n1723_003:0695b04_2": "此體即於施為中出，更無別義，故體唯三。",
    "T34n1723_003:0695b05_3": "今此有三：一接下方便唯引於下，二顯上方便唯顯深妙，三通彰方便遍於上下。",
    "T34n1723_003:0695b07_4": "一接下方便者，此經下云「十方佛土中唯有一乘法，無二亦無三，除佛方便說」，又云「正直捨方便，但說無上道」，於前四中權巧方便也。",
    "T34n1723_003:0695b11_0": "此乃有三：一身方便，執持糞器而著垢衣，伽耶成道等是。",
    "T34n1723_003:0695b12_1": "二語方便，下云「我此九部法入大乘為本」，又趣波羅奈轉四諦法輪等是。",
    "T34n1723_003:0695b14_2": "三意方便，下云「尋念過去佛所行方便力，我今所得道亦應說三乘」等，是上同古佛下順有情。",
    "T34n1723_003:0695b16_3": "《佛地經》云「成所作智起三業化」，正與此同。",
    "T34n1723_003:0695b17_4": "依此解云，施為可則曰方，善逗機宜曰便。",
    "T34n1723_003:0695b18_5": "《往生論》云「正直曰方，外已為便」，方是方術，便謂穩便，便之方名方便。",
    "T34n1723_003:0695b19_6": "二顯上名方便者，《無垢稱》云「有方便故解，無方便故縛」，此經下云「我設是方便令得入佛慧，一切諸如來以無量方便度脫諸眾生」，入佛無漏智初設方便顯後佛智故，即四方便中施為方便，理妙可則曰方，巧用能顯曰便，其義深遠其語巧妙，便通教理，方之便名方便。",
    "T34n1723_003:0695b26_7": "三通彰方便，下經大眾疑云「何故世尊慇懃稱歎方便而作是言：佛所得法甚深難解，有所言說意趣難知」，方便是總，下二句別。",
    "T34n1723_003:0695b29_8": "「佛所得法」是顯上，明今一實；「有所言說」是接下，彰昔三權。",
    "T34n1723_003:0695c01_9": "又云「佛悉知是已以諸緣譬喻言辭方便力令一切歡喜」，接下顯上二皆通故，即十二種方便喜巧波羅蜜多，隨應配攝，方者統情機之法軌，便者濟物理之要宜，方謂方軌方法，便謂要便宜便，情謂有情，機謂機要，統攝機情機要之軌法名方，貫人貫法故，物謂人物，理謂道理，濟益人物道理之要宜名便，濟人益法故，此言意顯濟人益法之軌則故言方便，亦方亦便故名方便。",
    "T34n1723_003:0695c10_10": "由此義推乃通三釋。",
    "T34n1723_003:0695c11_11": "三種合是十二種方便善巧波羅蜜多，隨應配攝。",
    "T34n1723_003:0695c12_12": "《瑜伽》四十五說十二種中，初六依內脩證，後六依外成熟。",
    "T34n1723_003:0695c13_13": "內六種者：悲心顧戀，了知諸行，欣佛妙智，不捨生死，輪迴不染，熾然精進。",
    "T34n1723_003:0695c15_14": "外六種者：令以少施等善感無量果，令以少戒等力引大善根，憎聖教者除其恚惱，處中住者令其趣入，已趣入者令其成熟，已成熟者令得解脫。",
    "T34n1723_003:0695c18_15": "此中接下即外成熟，此中顯上即內成熟，此中通彰合是內外一十二種。",
    "T34n1723_003:0695c20_16": "十二種中為成後四，復脩六種方便善巧：一隨順會通，將為說法，先現軟美可愛身語令生愛敬，於法起樂，漸次為說，彼不解空密意言教，一切諸法無性無事無生無滅如幻夢等，如理和會，彼經不說一切法體都無所有，但無所執可說自性，據第一義非其自性，既彼性事都無所有，有何生滅？",
    "T34n1723_003:0695c27_17": "又如幻夢非如顯現，又非彼事都無所有，故說如幻令彼了知。",
    "T34n1723_003:0695c29_18": "二共立要契，見有來求，先共立契令知恩德供養恭敬持淨戒等，然後與之。",
    "T34n1723_003:0696a02_19": "三異分意樂，共立契已彼不速行，以利益意先許不與，先為親友隨順化導，彼不依學現憤恚相，所作乖違詐不隨益，此等權時外現棄捨，非內意樂不為救拔。",
    "T34n1723_003:0696a05_20": "四逼迫所作，有自在力於親屬等能正教誡，不知恩德毀戒等者，或斷所求、驅擯訶捶，令正脩習。",
    "T34n1723_003:0696a08_21": "五施恩報恩，於曾彼所有大恩德，彼期酬報勸令脩善名大報恩。",
    "T34n1723_003:0696a09_22": "六究竟清淨，果道滿已住知足天，乃至下生成等正覺，令生欣樂，往生隨下，請轉法輪廣為饒益。",
    "T34n1723_003:0696a12_23": "此中方便即是六中隨順會通，會昔三權通今一實，《決擇》、《唯識》又說有二種：一拔濟方便善巧，即外六種；二迴向方便善巧，即內六種。",
    "T34n1723_003:0696a15_24": "如其所應皆此所攝。",
    "T34n1723_003:0696a15_25": "出體性者，方便乃智以慧為性，無分別智內冥真境，後得智中利他說法，能起方便之妙用故，以後得智為性，《唯識》等說後五波羅蜜多皆後得智為性故，其能所詮性又各別，因智為顯；今從根本故智為性。",
    "T34n1723_003:0696a20_26": "下釋本文，第一周中有四：初世尊曉喻，次鶖子領解，次如來述成，後佛為記別。",
    "T34n1723_003:0696a22_27": "同中下根文各四故，此四之中初一即〈方便品〉，後三皆在〈譬喻品〉中。",
    "T34n1723_003:0696a24_28": "佛曉喻中論判為五：初歎法勝妙分；「吾從成佛」下，第二歎法師功德分；「爾時眾中漏盡阿羅漢」下，第三大眾定疑分；「佛告舍利弗止止不須復說，若說是事一切世間皆當驚疑」下，第四定記分；「舍利弗諸佛出於五濁惡世」下，第五斷疑分，法為佛師，人由法以成德，人為能顯，法假人以弘宣故。",
    "T34n1723_003:0696b02_0": "初歎法妙、後歎人勝，諸聲聞等於自所證已為決定，聞歎所說遂有疑生，故有定疑分。",
    "T34n1723_003:0696b04_1": "佛心所為先已定訖，唱止邀其固請，亦令惡人退席，既爾分明解釋其義，故有定記分。",
    "T34n1723_003:0696b06_2": "眾人之內聞前所說又有疑者，佛為重解，故有斷疑分，遂成五分。",
    "T34n1723_003:0696b07_3": "或分為二：初歎法及師妙，眾遂疑生；後佛更為定記解釋，眾復疑生重釋此疑，故分二也。",
    "T34n1723_003:0696b09_4": "一品之中今科為四：初二深先唱警察群生之心，次四眾驚疑發揚鶖子之情，三開斯實相啟彼權門，四勸發喜心令欣作佛，品末三行頌是。",
    "T34n1723_003:0696b14_0": "經「爾時世尊(至)所不能知」贊曰：二深先唱警察群生之心。",
    "T34n1723_003:0696b15_1": "文中有二：初長行、後偈頌。",
    "T34n1723_003:0696b16_0": "長行有二：初歎所證所說法妙，「吾從成佛」下歎如來身能證能說法師勝妙，初中有二：初總標勝妙，後「所以者何」下釋斯勝妙。",
    "T34n1723_003:0696b18_1": "初中復二：初顯自在從定而起，後告鶖子正陳所說。",
    "T34n1723_003:0696b20_2": "「安」者徐也，「詳」者審也。",
    "T34n1723_003:0696b20_3": "論云：「以如實智觀從三昧安詳而起，起已告舍利弗者，示現如來得自在力故，如來入定無能驚寤故。",
    "T34n1723_003:0696b23_0": "觀無量義處定名如實智觀，佛定殊勝，入已餘人不能驚佛令從定起，非佛自出餘不能令出，故自從定起。",
    "T34n1723_003:0696b25_1": "又顯於定中入出縱任得自在故，即由二義故從定起。",
    "T34n1723_003:0696b27_0": "雖是無量義處三昧，多是第四禪，功德勝故。",
    "T34n1723_003:0696b28_0": "不告餘人獨告舍利弗者，隨深智慧與如來相應故，謂舍利弗聲聞之中最為上品，智慧利根一聞即解最先悟入，佛凡說法必應機根，由彼智慧最為第一，根法相符故名相應。",
    "T34n1723_003:0696c03_1": "相應者隨順義，非是智慧相似名為相應，根合佛法名相應，故不告菩薩。」",
    "T34n1723_003:0696c05_0": "論有五義：一為諸聲聞所作事故，妙法蓮華為聲聞說，聲聞所作捨於權乘非菩薩故。",
    "T34n1723_003:0696c07_1": "二為諸聲聞迴向大菩提故，令其發心趣大果故。",
    "T34n1723_003:0696c08_2": "三護諸聲聞恐怯弱故，若告菩薩即諸聲聞謂此一乘非為已分，心生怯弱不能進脩，今告聲聞令除此意，是汝等分除怯弱心。",
    "T34n1723_003:0696c11_3": "四為令餘人善思念故，令餘聲聞善思念之，其舍利弗已蒙佛告，我是彼流亦應被告，深生信仰起脩學心。",
    "T34n1723_003:0696c14_0": "五為諸聲聞不起所作已辦心故，昔諸聲聞謂所得滅果滿證圓所作已辦，今歎法妙告彼不知，令捨小心。",
    "T34n1723_003:0696c16_1": "菩薩於五事全不相應，故雖利根佛不正告，傍告無爽，告三乘人有疑悔者令皆斷故，正告不定性兼任持所餘故。",
    "T34n1723_003:0696c19_2": "所歎之法略有二種：一者智慧，二智慧門。",
    "T34n1723_003:0696c20_3": "故論云：「有二甚深：一證甚深謂智慧，二阿含甚深謂智慧門。」",
    "T34n1723_003:0696c21_4": "智慧門者即能詮教，智慧甚深即所詮理。",
    "T34n1723_003:0696c22_5": "梵云阿笈摩，此名為教，或翻為傳，上古諸佛傳至今故。",
    "T34n1723_003:0696c24_6": "此甚深義通教及理，然理正得甚深之名，門深乃稱難見覺等。",
    "T34n1723_003:0696c25_7": "二乘不知亦通此二，自餘別屬理教二法，論意如此。",
    "T34n1723_003:0696c26_8": "論說智慧者謂一切種、一切智智義故，一切智人之智名一切智智，體通性相名一切種，即佛果位涅槃、菩提，或一切智者無分別智，重言智者是後得智，義者境也，即一切智智之境，故名一切智智義。",
    "T34n1723_003:0697a02_9": "何謂彼境？",
    "T34n1723_003:0697a02_10": "謂一切種，一切種者謂若空若有、有為無為、有漏無漏，若教若理名一切種。",
    "T34n1723_003:0697a04_11": "種謂種類，法體種類眾多非一，攝一切盡名一切種，謂此一切種是一切智智之境，即此一切種境名為所詮之智慧也。",
    "T34n1723_003:0697a07_12": "今以理窮，智慧有五，攝一切法盡方名一切種。",
    "T34n1723_003:0697a08_13": "一智慧性，謂真如，故下經云「唯佛究竟盡諸法實相」。",
    "T34n1723_003:0697a09_14": "論自釋云「如來藏性為體，攬法成人，人之所成即是智慧」，故引下為證。",
    "T34n1723_003:0697a11_15": "二智慧相，即無漏，能觀正體後得二智為體，下云「方便知見皆已具足盡思共度量不能測佛智」等是。",
    "T34n1723_003:0697a13_16": "三智慧伴，塵沙萬德有為功德是，下云「如來知見廣大深遠，無量無礙力無所畏皆具足」等是。",
    "T34n1723_003:0697a16_0": "四智慧因，謂能詮教及萬行是，下云「其智慧門難解難入」。",
    "T34n1723_003:0697a17_1": "論云阿含甚深，又論引經云「如來能說一切法、種種言詞」，又云「盡行諸佛無量道法」等是。",
    "T34n1723_003:0697a19_2": "五智慧境，謂若空若有、有為無為、真俗諦境，下云「如是相如是性」等是。",
    "T34n1723_003:0697a21_0": "今智慧門既是方便，能詮教深故所詮理深，即餘四慧。",
    "T34n1723_003:0697a22_1": "義雖可爾，然依諸教，五甚深中多唯慧性真如為體，以阿含甚深即昔三教，故證甚深即一乘體，無上甚深是大菩提，故《勝鬘經》中說「一乘體唯真如故」，即〈化城品〉之寶所也。",
    "T34n1723_003:0697a26_2": "今此經中依實勝慧，唯取智性智相為體，菩提菩提斷皆名菩提，智及智處皆名般若，攝一切故。",
    "T34n1723_003:0697a28_3": "火宅牛車即智相故，牛車言作，各與一故；寶所舊有，即智性故，眾共取故；示悟知見即是二故，由此有故餘三自成，下云「一大事因緣」即唯此二。",
    "T34n1723_003:0697b03_0": "若因若果，謂此智慧是一乘真理，其智慧門是三乘權教，總標實權理教二別，欲令二乘捨權取實行因證果，故《勝鬘》由此說二乘等四智究竟得涅槃者是佛方便，欲令捨二權而取一實故。",
    "T34n1723_003:0697b07_1": "其證甚深，論有二義：一體妙、二難了。",
    "T34n1723_003:0697b08_2": "體妙者，論云「證甚深有五種」。",
    "T34n1723_003:0697b09_0": "難了者，論云：「又甚深者，一切聲聞辟支佛所不能知故。」",
    "T34n1723_003:0697b10_1": "其五甚深，古來唯依真如解：一者義深，差別義也；二者體深，自體性也；三內證深，正智內證、餘智不得故；四依止深，法界法性諸佛本故；五無上深，體最勝故，謂大菩提即是所證無上正等正覺果也。",
    "T34n1723_003:0697b14_2": "若兼觀照智性、智相合名五證，義甚深者其義甚深，謂正智如之用故；體甚深者謂真如，法本性故；內證甚深者重顯正智，內冥如故所以名深；依止深者重顯真如，一切德本所以名深；無上深者謂大菩提，大菩提者如來所證阿耨多羅三藐三菩提。",
    "T34n1723_003:0697b20_3": "無著《金剛般若論》云：「無上菩提是法身理，三藐三菩提是報身智」，故即通顯此之二種，體過一切所以名深，此為本意。",
    "T34n1723_003:0697b23_4": "若通義解，或隨所應所詮，四慧皆有義、體、證、依四深，或智慧相、性、伴、境四法，如次配初四種甚深，唯無上深在大菩提，諸德主故。",
    "T34n1723_003:0697b26_5": "又非喻所喻、思議所思議故名甚深。",
    "T34n1723_003:0697b27_6": "上來解深唯在智慧不通慧門，准論解經，慧門亦有五：論名總句阿含深故即五難是，無量者智性、智相、智伴、智境如其次第，體遍、用寬、德備、法廣，如空無限、德數無窮，終必無盡，故名無量。",
    "T34n1723_003:0697c03_0": "然今但說智性、智相二種智慧名為無量，體、德、作用皆具無限，無窮盡故。",
    "T34n1723_003:0697c04_1": "其門甚深亦有二義：一體妙、二難了。",
    "T34n1723_003:0697c05_2": "體妙者，論引經云：「其智慧門難見、難覺、難知、難解、難入，具彼五難。",
    "T34n1723_003:0697c07_3": "難了者，二乘不知故。",
    "T34n1723_003:0697c07_4": "一由智義深故其門難見，二由智體深故其門難覺，三由智內證深故其門難知，四由智依止深故其門難解，五由智無上深故其門難入。」",
    "T34n1723_003:0697c11_5": "以教五難別配智慧五種甚深。",
    "T34n1723_003:0697c11_6": "又智有二：一凡、二聖。",
    "T34n1723_003:0697c12_7": "凡有二智：一現、二比。",
    "T34n1723_003:0697c12_8": "凡現智不知名難見，比智不知名難覺。",
    "T34n1723_003:0697c13_9": "聖智有二：一有漏、二無漏。",
    "T34n1723_003:0697c14_10": "有漏世俗智不了名難知。",
    "T34n1723_003:0697c15_0": "無漏智有二：一根本、二後得。",
    "T34n1723_003:0697c15_1": "初無漏智不知名難解，後無漏智不知名難入，入者證解。",
    "T34n1723_003:0697c17_2": "今此經中唯有二無漏智，不知故言難解難入，總顯證、教二難了，云「一切聲聞、辟支佛所不能知，唯佛能知故。」",
    "T34n1723_003:0697c19_3": "佛今所以歎二深者，論自解云：「為諸大眾生尊重心，畢竟欲聞如來說故，為下將說一乘真實佛所得法甚深難解之由漸故，先歎智深，彰下所歎有所言說意趣難知二乘為權之由漸故，先歎門深，令其發心希所聞也。",
    "T34n1723_003:0697c25_4": "不爾唯應歎智慧深，總攬萬德以成佛故。」",
    "T34n1723_003:0697c27_0": "經「所以者何(至)意趣難解」。",
    "T34n1723_003:0697c27_1": "贊曰：此釋前標阿含甚深。",
    "T34n1723_003:0697c28_2": "此中有二：初徵、後顯。",
    "T34n1723_003:0697c28_3": "「所以者何」者，佛所得法所謂解脫，三乘同坐解脫之床，二乘亦得，方便言教亦已依學，如何今說此之二種，二乘不知不見。",
    "T34n1723_003:0698a02_4": "又此徵意，佛之智慧二乘未得，可名甚深其智慧門；二乘已得，何名甚深，云二乘不知？",
    "T34n1723_003:0698a04_5": "若依初解所以者何，所得解脫三乘雖同，般若、法身，相、性智慧，彼所未得，汝定不知，且智慧門彼亦未了，故此以下但解阿含八種甚深，欲顯二乘尚不能知教之甚深，況佛智慧。",
    "T34n1723_003:0698a08_6": "依第二解所以者何，前徵教門深所以者，今當具顯，故此已下但顯教深。",
    "T34n1723_003:0698a10_7": "論牒經有八句，今此文唯六句，准論應言，佛曾親近百千萬億無數諸佛，盡行諸佛無量道法，勇猛精進名稱普聞，成就甚深未曾有法，難解法者如來能知，隨宜所說，意趣難解，一切聲聞，辟支佛所不能知，加今經中第六句難解法者如來能知，加第八句一切聲聞、辟支佛所不能知，故成八深。",
    "T34n1723_003:0698a17_8": "第一句佛曾親近百千萬億無數諸佛者受持讀誦甚深，此顯世尊經三大劫供養二十六恒河沙佛，於彼諸佛所受持讀誦此法門故，所以甚深，非如彼二乘略即能解，故名甚深。",
    "T34n1723_003:0698a21_9": "第二句盡行諸佛無量道法者，脩行甚深，諸佛福智二利道行皆盡行故，非如二乘略脩因故，名為甚深，下皆准知。",
    "T34n1723_003:0698a24_10": "第三句勇猛精進者，果行甚深，果謂果決，精純勇捍堪耐勞倦所作皆成名為果決，或由精進所作善成，今獲勝果名果甚深，一句投火半偈捨身，六年苦行七日翹足，非不專精懃勞得故。",
    "T34n1723_003:0698a28_11": "第四句名稱普聞者，增長功德心甚深，由名遠振凡聖普聞，勗勵已身懃加脩斷，自功德心倍加增長，或名遠振他聞之故，皆悉增長功德之心，一切聞知故成甚深。",
    "T34n1723_003:0698b03_12": "第五句成就甚深未曾有法者，快妙事心甚深，由所成法是未曾有快妙勝事，能成之心亦為快妙，快妙心說故教難知。",
    "T34n1723_003:0698b06_13": "第六句難解法者，如來能知者無上甚深，由極難解法如來能知，故此法門得成無上；或難解法體即無上，唯佛能知，故是甚深。",
    "T34n1723_003:0698b09_14": "第七句隨宜所說意趣難解者，入甚深，入甚深者名字章句意難得故，佛自住持入解此意，不同外道自不能解何令他解，說因緣法極甚深故。",
    "T34n1723_003:0698b12_15": "入有二義：一難入解佛自解故，二隨宜所說令他入法故，意趣難解名為甚深。",
    "T34n1723_003:0698b14_16": "第八句一切聲聞辟支佛所不能知者，不共聲聞、辟支佛所作住持甚深，不同二乘所作外利所作、內利住持故成甚深。",
    "T34n1723_003:0698b17_17": "上來總說，由近諸佛，受持、讀誦、脩行、果決、增長功德心、證快妙事、成無上法、故隨宜說、難可得解、二乘不了，其智慧門名為甚深難解入故，況佛智慧非甚深哉！",
    "T34n1723_003:0698b22_0": "經「舍利弗(至)種種譬喻」。",
    "T34n1723_003:0698b22_1": "贊曰：上歎所證、所說法勝妙，下歎如來能證、能說法師勝妙。",
    "T34n1723_003:0698b24_0": "依論牒經，次下應云：何以故？",
    "T34n1723_003:0698b24_1": "舍利弗！",
    "T34n1723_003:0698b24_2": "諸佛如來自在說因成就故。",
    "T34n1723_003:0698b25_3": "舍利弗！",
    "T34n1723_003:0698b25_4": "如來成就種種方便、種種知見、種種念觀、種種言詞。",
    "T34n1723_003:0698b26_5": "此上為總，下釋上言。",
    "T34n1723_003:0698b27_6": "舍利弗！",
    "T34n1723_003:0698b27_7": "吾從成佛已來，於彼彼處廣演言教，無數方便引導眾生，令離諸著等。",
    "T34n1723_003:0698b29_8": "展轉意言，由如來身於所證理成就自在說因圓滿，是以今說所證智慧及智慧門，二皆甚深。",
    "T34n1723_003:0698c02_9": "何等名為說因成就？",
    "T34n1723_003:0698c03_10": "謂種種方便、種種知見、種種念觀、種種言詞，此中初三合名因緣。",
    "T34n1723_003:0698c04_11": "因緣，道理也。",
    "T34n1723_003:0698c04_12": "言詞，名譬喻，言詞多說諸譬喻故。",
    "T34n1723_003:0698c05_13": "准論解經，「譬喻」以上名為總句，「廣演」以下名為別句。",
    "T34n1723_003:0698c06_14": "展轉訓釋，論有三解：初論自別釋初四句，次論以經下諸句兩番配此四句，其後二番中，初三義一處明，第四義一處明。",
    "T34n1723_003:0698c09_15": "初番別解云，如來成就四種功德故，能化度眾生。",
    "T34n1723_003:0698c10_16": "一往成就，謂種種方便從兜率天退，乃至示現入涅槃故，能往十方起難思化，八相成道利益眾生，權巧智用故名方便。",
    "T34n1723_003:0698c13_17": "八相者，《大般若經》第五百六十八卷說：「一從兜率天沒即入胎相，二嬰兒，三童子，四苦行，五成道，六降魔，七轉法輪，八入般涅槃。」",
    "T34n1723_003:0698c16_18": "何故示現八相者？",
    "T34n1723_003:0698c17_19": "彼經云：「爾時最勝天王復白佛言：云何菩薩行深般若，為度有情示現諸相？",
    "T34n1723_003:0698c18_20": "佛告最勝：甚深般若相不可得，諸菩薩相亦不可得，但由方便善巧威力，為有情類示現入胎乃至涅槃種種化相。",
    "T34n1723_003:0698c21_21": "諸天計常謂無墮落，是故菩薩為破彼執示現入胎，因令彼天起無常念，世間最勝於欲不染，尚有墮落，況餘天眾而得常耶？",
    "T34n1723_003:0698c24_22": "故勿放逸勤加精進繫念脩道，如見日輪尚有墮沒，即知螢火不得久住。",
    "T34n1723_003:0698c26_23": "復有諸天放逸著樂，不脩正法恣情遊戲，雖與菩薩同處天宮，不往禮拜不諮受法，各作是念：今旦受樂明詣菩薩當受法寶。",
    "T34n1723_003:0698c29_24": "共相謂言：我與菩薩常此同住，修行，何晚？",
    "T34n1723_003:0699a01_25": "是故菩薩如救頭燃，破放逸行示現墮落。",
    "T34n1723_003:0699a02_26": "如是示現有二因緣：一令諸天離放逸故，二令有情咸得見故。",
    "T34n1723_003:0699a04_27": "乃至第八復有諸天人樂聞圓寂，菩薩為彼示現涅槃。」",
    "T34n1723_003:0699a05_28": "《攝大乘論》第九卷中有少差別。",
    "T34n1723_003:0699a06_29": "《華嚴經》中示現十相，皆廣如彼。",
    "T34n1723_003:0699a06_30": "二教化成就，謂種種知見示現染淨諸因故。",
    "T34n1723_003:0699a07_31": "由具知見，於化身中能示現有一切染因集能招苦，一切淨因道能證滅，或示現染淨諸法道理。",
    "T34n1723_003:0699a10_32": "因者所以、道理義故。",
    "T34n1723_003:0699a10_33": "前能現身，此於身中示有諸法染淨道理。",
    "T34n1723_003:0699a11_34": "論下解此與第四別，此依證法，彼依說法故。",
    "T34n1723_003:0699a12_35": "三功德畢竟成就，謂種種念觀，以說彼法成就因緣如法相應故。",
    "T34n1723_003:0699a14_36": "此意說言，以說種種念觀等法，彼念觀等佛皆成就，如所說法本末因緣皆相應故。",
    "T34n1723_003:0699a16_37": "言相應者，契會證義。",
    "T34n1723_003:0699a16_38": "四說成就，謂種種言詞，以四無礙，依何等何等名字章句，隨何等何等眾生能受，而為說故。",
    "T34n1723_003:0699a19_0": "依何等者，何等義也，即義無礙解。",
    "T34n1723_003:0699a19_1": "何等名字章句者，何等之名字章句，法無礙解也。",
    "T34n1723_003:0699a20_2": "隨何等者，隨何等方眾生言音而為說故，即詞無礙解。",
    "T34n1723_003:0699a22_3": "何等眾生能受為說者，何等眾生根器能受，佛便為說，辨才無礙解也。",
    "T34n1723_003:0699a23_4": "此四之中，第一能起化身八相成道，第二能示現有染淨諸法道理，第三如所說法皆畢竟得，第四具四無礙。",
    "T34n1723_003:0699a26_5": "由佛法師具此四種說因成就成勝妙故，其所說法亦為勝妙。",
    "T34n1723_003:0699a27_6": "論解四句已，重解第二句第四句差別云：「教化成就依證法故，說成就者依說法故，依自所證苦集滅道染淨道理次第為他說，名第二教化成就。",
    "T34n1723_003:0699b02_7": "依說法說，義法詞辨次第為他說，名第四說成就，皆無亂故。」",
    "T34n1723_003:0699b03_8": "或前四種，第一句是化身德，第二句是報身德，第三句是法身德，第四句四辨具足，由此三身四辨具足故能起說。",
    "T34n1723_003:0699b06_9": "三身具故智慧甚深，四辨具故慧門甚深，故此因緣即前三種，方便、知見、念觀三也。",
    "T34n1723_003:0699b08_0": "譬喻即是種種言詞。",
    "T34n1723_003:0699b09_0": "經「廣演言教(至)令離諸著」。",
    "T34n1723_003:0699b09_1": "贊曰：上依論文一番別釋總四句已，論復第二以下經句配此四句，此即第一種種方便。",
    "T34n1723_003:0699b11_2": "次下「所以者何」，如來方便知見波羅蜜皆已具足，為第二種種知見。",
    "T34n1723_003:0699b13_3": "次「舍利弗如來知見至解脫三昧」，為第三句種種念觀。",
    "T34n1723_003:0699b14_4": "次「深入無際乃至本末究竟等」，為第四句種種言詞。",
    "T34n1723_003:0699b15_5": "論雖以下經文別配上總四句，然初以兩番釋上三句已，復以兩番釋後一句，彼論文長，乍披難解，應依此讀。",
    "T34n1723_003:0699b18_6": "此中初番釋云：「復有義，種種方便者，示現外道邪法種種過失，諸佛正法種種功德故。",
    "T34n1723_003:0699b20_7": "如經『舍利弗吾從成佛已來，廣演言教無數方便引導眾生，於諸著處令得解脫。』」",
    "T34n1723_003:0699b22_8": "文雖少異，大意亦同。",
    "T34n1723_003:0699b22_9": "釋無數方便更有四番：一方便者方便令入諸善法故，二斷諸疑故，三令入增上勝智故，四依四攝法攝取眾生令得解脫故。",
    "T34n1723_003:0699b26_0": "此六釋中迴邪入正、進善破惡，自入勝智、令他解脫，如次配之。",
    "T34n1723_003:0699b27_1": "以此方便引攝將導一切眾生令離諸著；著者執本，愛染生死之根本故。",
    "T34n1723_003:0699b29_2": "論云：「諸著者，彼彼處著，或著界、著地、著分、著乘。",
    "T34n1723_003:0699c01_3": "著界者著三界。",
    "T34n1723_003:0699c01_4": "著地者著戒取、三昧初禪定地，乃至非想非非想、滅盡定地，即以九次第定為地，戒取、見取執此三昧故名著地。",
    "T34n1723_003:0699c04_5": "著分者著在家分已同類，作種種業邪見等故；著出家分名聞利養，能起種種覺察煩惱等故。",
    "T34n1723_003:0699c06_6": "著乘著聲聞乘樂持小戒求四果等故，著於大乘著利養供養恭敬等故。",
    "T34n1723_003:0699c08_7": "由著分別觀種種法相乃至分別佛地故。」",
    "T34n1723_003:0699c10_0": "經「所以者何(至)皆已具足」。",
    "T34n1723_003:0699c10_1": "贊曰：此第二句。",
    "T34n1723_003:0699c11_0": "論初番云：「復種種知見者，自身成就不可思議境界，與聲聞、菩薩故，如經『舍利弗！",
    "T34n1723_003:0699c12_1": "如來知見、方便到於彼岸故』，到彼岸者勝餘一切諸菩薩故。」",
    "T34n1723_003:0699c14_2": "文少不同，義意無別。",
    "T34n1723_003:0699c14_3": "「知見」者，真俗二智體，根本智名知、後得智名見。",
    "T34n1723_003:0699c15_4": "「方便」者，此智妙用方便善巧，由自成就不思議境界，故具知見與聲聞等名為方便。",
    "T34n1723_003:0699c17_5": "「波羅蜜」者到彼岸義，明佛成就二勝智體，故能成就不可思議境界，已到彼岸勝餘一切；由具方便二智妙用，復能令他到於彼岸，故能以此不可思議境界知見，亦與聲聞菩薩。",
    "T34n1723_003:0699c23_0": "經「舍利弗(至)解脫三昧」。",
    "T34n1723_003:0699c23_1": "贊曰：此第三句。",
    "T34n1723_003:0699c23_2": "論初番云：「復種種念觀者，如經『舍利弗！",
    "T34n1723_003:0699c24_3": "如來知見，廣大深遠無障無礙，力、無所畏、不共法，根、力、菩提分，禪定、解脫、三昧、三摩跋提，皆已具足故。』」",
    "T34n1723_003:0699c27_4": "文意大同，多少有別。",
    "T34n1723_003:0699c27_5": "今言知見，廣者無邊，大者無上，深者難測，遠者時長窮未來故。",
    "T34n1723_003:0699c29_6": "此上乃是諸德總句。",
    "T34n1723_003:0699c29_7": "二智為性故云知見，又此諸德亦是二智眷屬所攝故云知見。",
    "T34n1723_003:0700a02_8": "「無量」已下諸德別句。",
    "T34n1723_003:0700a02_9": "依此經文，「無量」者四無量，即論牒經無障也。",
    "T34n1723_003:0700a03_10": "「無礙」者四無礙解。",
    "T34n1723_003:0700a04_0": "「力」謂十力，「無所畏」者四無所畏。",
    "T34n1723_003:0700a04_1": "論本牒經中不共法，十八不共法也。",
    "T34n1723_003:0700a05_2": "「根」謂五根，「力」謂五力，「菩提分」謂三十七，此上四種經本所無。",
    "T34n1723_003:0700a06_3": "「禪」謂色界四靜慮，「定」謂四無色定，「解脫」謂八解脫，「三昧」者謂三三昧，「三摩跋提」謂九等至，此之一種經本亦無。",
    "T34n1723_003:0700a09_4": "論牒經中有十三門，今此經中合有八門功德名為念觀，體即明記之慧解，故不可廣解。",
    "T34n1723_003:0700a11_5": "義門各應略為分別，四無量以五門分別：一列名、二釋名、三辨行相、四出體性、五辨差別。",
    "T34n1723_003:0700a13_6": "列名者，謂慈無量、悲無量、喜無量、捨無量。",
    "T34n1723_003:0700a14_7": "釋名者，一緣無量境、緣一切有情起此四故；二起無量行，行解亦復極廣大故；三感無量果，得大梵福成如來故，名為無量；四者是數，帶數釋也。",
    "T34n1723_003:0700a18_8": "辨行相者，法界有情總為三類：一無苦無樂者，無倒與樂名慈，無瞋為體。",
    "T34n1723_003:0700a19_9": "二有苦者，拔苦名悲，不害為體。",
    "T34n1723_003:0700a20_10": "三有樂者，助喜名喜，不嫉善根為體。",
    "T34n1723_003:0700a21_11": "復於無苦無樂者起離癡想，於有苦者起離瞋想，於有樂者起離貪想，平等欲令離諸惡故名捨。",
    "T34n1723_003:0700a23_12": "令捨惡故，善捨為體。",
    "T34n1723_003:0700a24_13": "出體性者，合以三法，謂無瞋、不害及捨，不嫉體即無瞋，無別法故。",
    "T34n1723_003:0700a25_14": "辨差別者，此各有三：一有情緣，作有情想；二者法緣，不見有情唯作法想；三無緣，復於諸法離分別心，作真如想故名無緣，或法無量緣諸教法。",
    "T34n1723_003:0700a29_15": "此三之中，初共外道，次共二乘，後唯菩薩。",
    "T34n1723_003:0700b01_16": "初三安樂，後一利益，感果可知。",
    "T34n1723_003:0700b02_17": "與大慈、大悲、大喜、大捨有差別者，彼唯實觀唯佛所起，緣三界生，并無癡俱，此通假實通凡聖起，緣界不定，非無癡俱。",
    "T34n1723_003:0700b05_0": "四無礙解以三門分別：一列名，二辨相，三出體。",
    "T34n1723_003:0700b06_1": "列名者：一法無礙解，二義無礙解，三詞無礙解，四辨才無礙解。",
    "T34n1723_003:0700b07_2": "辨相者，法謂能詮名句文教，義謂所詮真俗諦理，詞謂諸方音聲，辨才謂七種辨才。",
    "T34n1723_003:0700b09_3": "緣此四智無所拘礙，名無礙解。",
    "T34n1723_003:0700b10_4": "有多差別，如〈決擇〉、〈菩薩地〉及《十地論》說。",
    "T34n1723_003:0700b11_5": "出體者，此四即以無漏後得智為體，非證真故；義無礙解亦通正智，初地分得，九地任運離障圓成，佛果滿足。",
    "T34n1723_003:0700b13_6": "十力略以五門分別：一辨名，二出體，三行相，四次第，五諸門。",
    "T34n1723_003:0700b15_7": "辨名有二：一列名，二釋名。",
    "T34n1723_003:0700b15_8": "列名者，一處非處智力；二自業智力，《大般若》五十三名業異熟智力；三靜慮解脫等持等至智力，彼名靜慮解脫等持等至雜染清淨智力；四根勝劣智力；五種種勝解智力；六種種界智力；七遍趣行智力，彼名遍行智力；八宿住隨念智力；九死生智力；十漏盡智力。",
    "T34n1723_003:0700b22_0": "釋名者，初總、後別。",
    "T34n1723_003:0700b22_1": "總名力者，能摧怨敵義，不可屈伏義。",
    "T34n1723_003:0700b23_2": "《瑜伽．菩薩地》第四十九、五十，及〈決擇〉五十七，《菩薩藏經》第五，《顯揚》第四，《對法》第十四，《大般若經》皆釋此相，與一切種利樂有情功能相應，畢竟勝伏一切魔怨，大威力故說名為力，故以威勢能摧難屈名力。",
    "T34n1723_003:0700b28_0": "《對法》云「善降眾魔善記問論，故名十力。",
    "T34n1723_003:0700b28_1": "十者是數，力用不同有此十種，故名十力。」",
    "T34n1723_003:0700c01_0": "依六釋中帶數釋也。",
    "T34n1723_003:0700c01_1": "釋別名者，因果相當名之為處，若不相當名為非處，故《瑜伽》云：「淨不淨果非不平等，如實轉因是名為處。」",
    "T34n1723_003:0700c04_2": "處者建立義，依義起義能建立果為依，能起於果法故，因立處名。",
    "T34n1723_003:0700c05_3": "不平等因與上相違，是名非處。",
    "T34n1723_003:0700c06_4": "於此二種，一切智、無滯智、清淨智、離增上慢名之為智，力義如前。",
    "T34n1723_003:0700c08_0": "各自所作三世三業，或順現受或順生受、順後受、不定受名為自業，於此正知名自業智力。",
    "T34n1723_003:0700c10_1": "此於善惡業異熟果中而生智解，亦名業異熟智力。",
    "T34n1723_003:0700c11_2": "靜慮者四靜慮，解脫者八解脫，等持者一切有心定，等至者一切有心無心定，於此正知名靜慮解脫等持等至智力。",
    "T34n1723_003:0700c13_3": "此等諸定通有漏無漏，加名雜染清淨。",
    "T34n1723_003:0700c14_4": "根者信等五根，此耎中上名為勝劣，於此正知名根勝劣智力。",
    "T34n1723_003:0700c16_5": "若從他信以為其先，或觀諸法以為其先，成耎中上。",
    "T34n1723_003:0700c17_6": "愛樂勝解名種種勝解，於此正知名種種勝解智力。",
    "T34n1723_003:0700c18_7": "若廣建立種種姓，或一乘或三乘或四乘或五乘，或貪瞋癡等分行等，乃至有情八十千行名種種界，界是姓故，於此正知名種種界智力。",
    "T34n1723_003:0700c21_8": "若即如是諸趣門中隨順正行，如貪行者修不淨觀等名遍趣行，或趣一切五趣之行，或諸外道沙門婆羅門，各各異見品類諸行，或此世他世無罪趣行名遍趣行，於此正知名遍趣行智力，能於遍行諸趣之行而了知故，亦名遍行行。",
    "T34n1723_003:0700c27_9": "若於種種有情眾中，四方名字假設安立品類差別，隨先過去所有自體八言說句：一如是名，二生類，三種姓，四飲食，五受苦樂，六長壽，七久住，八壽量邊際。",
    "T34n1723_003:0701a02_10": "於此八中隨念六種略所行行，有無量種宿住隨念。",
    "T34n1723_003:0701a03_11": "六略行者：一呼召假名，二剎帝利等色類差別，三父母，四飲食方軌，五興衰，六壽量。",
    "T34n1723_003:0701a05_12": "此等宿住是過去境，住宿世故，於此宿住而起隨念念俱行智，名宿住隨念智力。",
    "T34n1723_003:0701a07_13": "諸有情類臨欲終沒名為死時，住在中有名為生時，於善惡趣死時生時皆能正知名死生智力。",
    "T34n1723_003:0701a09_14": "一切諸法漏及隨眠無餘永斷，名為漏盡，於此正知名漏盡智力。",
    "T34n1723_003:0701a11_15": "智者是體，力是作用，然智即力更無別性。",
    "T34n1723_003:0701a12_0": "此中宿住隨念相應智力，是隣近釋。",
    "T34n1723_003:0701a12_1": "自餘最初處非處乃至漏盡是所觀境，智力是能觀智。",
    "T34n1723_003:0701a14_2": "處非處乃至漏盡之智力，皆依主釋。",
    "T34n1723_003:0701a15_0": "宿住是境，隨念相應智力是能觀，亦依主釋。",
    "T34n1723_003:0701a16_0": "二出體者，〈決擇分〉五十七云「佛具知根，慧根為體」，《對法論》云「若定若慧，及彼相應諸心心所」，〈菩薩地〉云「謂總五根為其自性」。",
    "T34n1723_003:0701a19_0": "雖復三文不同，然體有五：一最勝體，故〈決擇分〉佛具知根慧根為性。",
    "T34n1723_003:0701a20_1": "二引生體，故《對法》云若定若慧。",
    "T34n1723_003:0701a21_2": "三剋實體，〈菩薩地〉云五根為性，由慧勝故，且說十力慧為自性，所以但言處非處等智力，不言信力精進等力，依此即會〈決擇〉文訖。",
    "T34n1723_003:0701a24_3": "四相應體，《對法》又云「及彼相應諸心心所四蘊為性」。",
    "T34n1723_003:0701a25_4": "五眷屬體，五蘊為性，定共、道共無漏色等助為體故。",
    "T34n1723_003:0701a27_0": "此雖無文，理必應爾，遮犯戒垢助摧怨故。",
    "T34n1723_003:0701a28_1": "餘之三門如《無垢稱疏》第二卷說。",
    "T34n1723_003:0701a28_2": "四無所畏以五門分別：一辨名、二出體、三行相、四次第、五諸門，亦如《菩薩藏經》第五、《大般若》五十三、《顯揚》第四、《瑜伽》五十、《對法》十四。",
    "T34n1723_003:0701b02_3": "辨名有二：一列名，二釋名。",
    "T34n1723_003:0701b03_4": "列名者，一正等覺無畏，二漏盡無畏，三障法無畏，四出苦道無畏。",
    "T34n1723_003:0701b05_5": "釋名有二，一總、二別。",
    "T34n1723_003:0701b05_6": "總者，四是數名；無所畏者，於此四處能自了知坦然無畏，心無怯劣無所疑慮都無驚懼，故名無畏。",
    "T34n1723_003:0701b07_7": "別名者，正覺諸法、等覺諸法，名正等覺。",
    "T34n1723_003:0701b08_8": "諸煩惱漏種現俱斷，故名漏盡。",
    "T34n1723_003:0701b09_9": "說障礙法，染必為障，故言障法。",
    "T34n1723_003:0701b10_10": "說出離道，諸聖修習決定出苦，名出苦道。",
    "T34n1723_003:0701b11_11": "於此四中得無所畏，皆依主釋。",
    "T34n1723_003:0701b12_12": "出體性者，五十七云，以信、進、念、定、慧及具知根為性。",
    "T34n1723_003:0701b13_13": "《對法》云「若定若慧及彼相應諸心心所」，又言「若起作用後得智為性，若住自性正智為體」。",
    "T34n1723_003:0701b15_14": "此體有五，據勝二智為體，發起定、慧為體，談實五根為體，相應四蘊為性，眷屬五蘊為體。",
    "T34n1723_003:0701b17_15": "行相者，如經言「世尊自稱我是正等覺者」，復有沙門或非沙門從他方來，佛慰勞言安樂住不？",
    "T34n1723_003:0701b19_16": "乞食得不？",
    "T34n1723_003:0701b20_17": "遂於此中有立難云：言正等覺無所未知，今問於他一何相返？",
    "T34n1723_003:0701b21_18": "我於此難正見無由：得安穩住無怖無畏，自稱我處大仙尊位。",
    "T34n1723_003:0701b23_19": "所以者何？",
    "T34n1723_003:0701b23_20": "攝受來者令發勝心，聞佛慰問發道心故，欲令諸人審諦於事，佛知尚問，況餘不知？",
    "T34n1723_003:0701b25_21": "亦為後人作其軌範，見來發心應為引攝，非佛不知，仍言等覺。",
    "T34n1723_003:0701b27_22": "又如經言，我諸漏盡。",
    "T34n1723_003:0701b27_23": "後時天授行諸惡行，佛常罵之；執日調順，佛常耎語。",
    "T34n1723_003:0701b28_24": "遂有難言：言諸漏盡煩惱並亡，呵叱天授、愛語執日，貪、瞋未滅漏寧盡耶？",
    "T34n1723_003:0701c01_25": "一何乖返！",
    "T34n1723_003:0701c01_26": "我於此難正見無由：得安穩住無怖無畏，自稱我處大仙尊位，天授譬之惡馬，楚毒方調，若不叱呵返言怖我；執日喻之慧象隨逐人心，故以耎言即能調順，非有貪瞋漏不盡也。",
    "T34n1723_003:0701c06_27": "又如經言，佛為弟子說障礙法，染必為障，復不遮彼預流一來有妻子等。",
    "T34n1723_003:0701c08_28": "遂有難言：染必為障，聖畜妻子一何乖返？",
    "T34n1723_003:0701c09_29": "我於此難正見無由：安穩無怖處大仙位，邪行障諸聖道，畜妻障離欲道，初二果人既未離欲，性戒久成故除邪行，不斷妻子斯有何失？",
    "T34n1723_003:0701c12_30": "故諸染法非不障也。",
    "T34n1723_003:0701c12_31": "又如經言，我為弟子說出離道，諸聖修習決定出離，決定通達，復有無學迦留陀夷埋足糞壞，鴦掘魔羅獄火焚身。",
    "T34n1723_003:0701c15_32": "遂有難言：聖道久脩望離眾苦，無學既還受苦，何用修道之為？",
    "T34n1723_003:0701c17_0": "一何乖返！",
    "T34n1723_003:0701c17_1": "我於此難正見無由：安穩無怖處大仙位，實得無學苦果定亡，為現因必有苦報，由此聖者有現受苦起後教故；或苦異熟無學不受，惡業盡故，有必障果不成無學。",
    "T34n1723_003:0701c21_2": "彼言無學受彼苦者，現居有學猶未離欲，定成無學故與其名，縱得神通非不還等，世五通故。",
    "T34n1723_003:0701c23_3": "或無學苦非是業招，諸異熟苦必已出故，如《涅槃經》第二十九解三時業，至無學位排諸惡業一切不受，說未入聖名為定業，其入聖已不名定業，廣如彼說，故阿羅漢定無苦果。",
    "T34n1723_003:0701c28_0": "後之二門亦如《無垢稱》第二卷疏。",
    "T34n1723_003:0701c28_1": "禪謂色界四靜慮，謂初有尋有伺靜慮，第二離尋伺喜，第三離喜樂，第四已離喜樂捨念清淨靜慮。",
    "T34n1723_003:0702a02_2": "定是四無色，謂空處、識處、無所有處、非想非非想處。",
    "T34n1723_003:0702a03_3": "解脫，謂八解脫，以三門分別：一列名字，二顯行相，三出體性。",
    "T34n1723_003:0702a04_4": "列名字者，依《瑜伽》第十二、十五、七十三，〈攝事分〉第四，并《對法》十三，《顯揚》第四、第二及第二十，《菩薩藏經》第四等說：一有色觀諸色解脫，二內無色想觀外諸色解脫，三淨解脫身作證具足住，四空無邊處解脫，五識無邊處解脫，六無所有處解脫，七非想非非想處解脫，八想受滅解脫身作證具足住。",
    "T34n1723_003:0702a11_5": "顯行相者，《俱舍》第二十九說，內有色想觀外諸色名初解脫，內未伏除見者色想，觀外諸色以為不淨，名觀外色。",
    "T34n1723_003:0702a14_6": "今則不然，准《對法》文，初修業者，身在欲界已離欲界欲，未依無色定伏除見者色想，未離色界欲故。",
    "T34n1723_003:0702a16_7": "若久習業已離色界欲，見者色想安立現前，而觀欲界一切所有內外諸色作光明想，由前三解脫引發勝處、遍處等故，即觀勝處所攝少多等色作光明想，由除變化障故作光明想，不除貪欲故不作不淨想。",
    "T34n1723_003:0702a21_8": "《瑜伽》唯云未得無色定，未離色界染，觀外諸色，是初解脫者，唯依初業說故。",
    "T34n1723_003:0702a23_9": "第二解脫，《俱舍論》說，內已伏除見者色想，唯觀外境而為不淨，名內無色想觀外諸色。",
    "T34n1723_003:0702a25_10": "大乘不然，准《對法》云「久習業者，已依無色定伏除見者色想，初習業者見者無色想安立現前，而觀外色作少多等想，不同於初觀內外色皆作光明，未自在故。」",
    "T34n1723_003:0702a29_11": "今此唯觀已離欲色作少多等名觀外色，已離染故立以外名，觀心漸勝故稍略觀。",
    "T34n1723_003:0702b02_12": "故《瑜伽》云「又不思惟彼想明相，但於外色而作勝解，即觀少多等不作光明等，若於是處已得離欲說彼為外，故唯觀彼已離染色名之為外。",
    "T34n1723_003:0702b05_13": "又由初解脫觀色不言外，其內有色亦不言內，通緣內外根塵等色作光明想，故今此第二內有色，有根等色故，其觀外色，唯觀外塵作少多等，不緣根等作少多等故。」",
    "T34n1723_003:0702b09_14": "《瑜伽》又云「無色界定不現在前者，此說觀外色不依無色定，無色定不能緣外色故，或已離色界欲，不依無色定伏除色想，但依色界定，見者無色想而現在前，故作是說。」",
    "T34n1723_003:0702b13_15": "上二解脫初作光明想，後作少多想，初寬後狹兩觀有殊。",
    "T34n1723_003:0702b15_16": "《顯揚》二十說，此二解脫除變化障，為於變化得自在故。",
    "T34n1723_003:0702b16_17": "變化既通，四靜慮有故，初二解脫通依四靜慮，初作多依，初二定有但在根本非近分地，彼欣趣脩都無通果，此容預脩有通果故，不同《俱舍》初二靜慮能除欲界初靜慮中顯色貪故作不淨觀。",
    "T34n1723_003:0702b21_0": "第三解脫，《俱舍論》說，清淨相轉作淨光明鮮，行相轉故，唯第四靜慮離八災患心澄淨故，餘地雖有相似解脫而不建立，非增上故。",
    "T34n1723_003:0702b24_1": "今者大乘謂如有一已得捨念圓滿清白，以此為依修習清淨聖行圓滿，於內淨不淨諸色已得展轉相待想、展轉相入想、展轉一味想，是第三解脫行相，謂待諸淨色，於餘色中謂為不淨，非不相待，若唯見一類淨與不淨二覺無故，是名初想。",
    "T34n1723_003:0702b29_2": "又於淨中不淨性所隨入，於不淨中淨性所隨入，由於被障薄皮所覆，共謂為淨之中現有三十六種不淨物故，是第二想。",
    "T34n1723_003:0702c03_3": "如是展轉，總一切色合為一味清淨想解，是第三想，乃名成就。",
    "T34n1723_003:0702c05_4": "唯第四靜慮地有捨念淨故，論說超過諸苦樂故，一切動亂已寂靜故，善磨瑩故，餘地不然故唯第四，此亦內無色想而觀外色。",
    "T34n1723_003:0702c08_5": "由前已說故略不論，而立異稱。",
    "T34n1723_003:0702c08_6": "次四無色解脫，《俱舍論》說以四無色定善為性，非無記染，已解脫故，亦非散善性微劣故。",
    "T34n1723_003:0702c11_7": "近分解脫道亦得解脫名，無間不然，所緣下故，彼要背下地方名解脫，故多說根本者，近分非全故。",
    "T34n1723_003:0702c13_8": "今者大乘皆已離自地欲，依自根本地重觀自地境，思惟勝解，令障更遠，引生勝德。",
    "T34n1723_003:0702c15_9": "謂如有一於彼空處已得離欲，即於空處思惟勝解，是名空處解脫行相；於彼識處已得離欲，即於是識思惟勝解，是名識處解脫行相；於無所有處已得離欲，於識無邊處思惟勝解，是名無所有處解脫行相。",
    "T34n1723_003:0702c20_10": "空識二名，自地所緣行相為稱，無所有處以識無有為自地名，故於識處思惟勝解，於有頂地已得離染，更不於餘而作勝解，乃至遍於想可生處，即於是處而作勝解，無所有處名想可生處，今緣此無所有心心所名非想非非想處，故遍於此思惟勝解，至下當知。",
    "T34n1723_003:0702c26_11": "上說離染依無學說，故《瑜伽》云：「前七解脫於已解脫而生勝解，身證者得。」",
    "T34n1723_003:0702c28_12": "若依《唯識》有二師說，一云伏初定已上染得滅定，二云伏第四定已上染得滅定。",
    "T34n1723_003:0703a01_13": "無所有處已下染可有伏義，令障轉遠引生勝德；有頂一地定未能伏。",
    "T34n1723_003:0703a03_14": "故《瑜伽》第十二，空識二解脫，有說離自地染言。",
    "T34n1723_003:0703a04_15": "上之二地無說離自地染字，有學無學影略說故，唯在根本亦非近分。",
    "T34n1723_003:0703a05_16": "滅盡解脫大小俱說，即滅盡定而無行相，棄想、受故。",
    "T34n1723_003:0703a07_17": "然將入時有二行相，謂依非想非非想處及無相界想，初脩、久熟二入明故。",
    "T34n1723_003:0703a08_18": "出體性者，《俱舍論》說，前三無貪性，眷屬五蘊性，次四無色定善為性，第八滅定性。",
    "T34n1723_003:0703a10_19": "大乘之中七十三卷解五法中云，世間出世間正智為體，有漏者以分別中世間正智為體，無漏者即無分別智及後得智，唯慧為性，緣色非色及真如境，離諸定障引生勝德，非餘能故。",
    "T34n1723_003:0703a15_20": "若相應體，初七以四蘊為性，眷屬五蘊性，故《對法》云：「若定若慧及彼相應諸心心所，無色界中計有定道無表色故，第八解脫以二十二法種子上厭心功能為體，即不相應行蘊所攝。」",
    "T34n1723_003:0703a19_21": "三昧梵語，此云等持，即三等持，謂空、無相、無願，三等持至下當釋。",
    "T34n1723_003:0703a21_22": "《般若》五十三「三境俱同俱緣空故」。",
    "T34n1723_003:0703a21_23": "然依論引經更有五德，恐繁不述。",
    "T34n1723_003:0703a22_24": "論重釋上三句中，復第二番釋次上三句云：「又第一成就可化眾生依止善知識故，謂能引導有菩提性可化眾生未發心者，令依善友離諸著故，名為方便引導眾生。",
    "T34n1723_003:0703a26_25": "第二成就根熟眾生，令得解脫故，謂令久脩已發心者得解脫故，名方便知見波羅蜜。",
    "T34n1723_003:0703a28_26": "第三成就，力、家、自在淨降伏故，謂佛內成種種功德，是故外能屈伏煩惱、蘊、死、天魔，名之為力；其禪定等皆是世尊所栖止處、名之為家；由力自在故能降伏，由家自在故淨諸障。",
    "T34n1723_003:0703b04_27": "又由栖止禪定等為家故，得自在神通業等，由成無量無礙力等故，能淨諸障、降伏外道等，名如來知見廣大深遠。」",
    "T34n1723_003:0703b06_28": "依論本重兩番釋經上三句已。",
    "T34n1723_003:0703b07_29": "次以經下七句釋上第四標句種種言詞，亦兩番解：初配經，後重釋。",
    "T34n1723_003:0703b10_0": "經「深入無際(至)未曾有法」。",
    "T34n1723_003:0703b10_1": "贊曰：以七句釋第四言詞。",
    "T34n1723_003:0703b11_2": "此經唯有初之五句，第六句闕、第七句少，至文當悉。",
    "T34n1723_003:0703b12_3": "論云：「第四說成就有七種，此即初句種種成就，理事、空有、世出世間、未曾有法皆深入故，洞曉無涯故，能起彼種種言詞。」",
    "T34n1723_003:0703b15_4": "「際」涯畔也。",
    "T34n1723_003:0703b16_0": "經「舍利弗(至)悅可眾心」。",
    "T34n1723_003:0703b16_1": "贊曰：此第二句。",
    "T34n1723_003:0703b16_2": "論名語言成就。",
    "T34n1723_003:0703b17_3": "佛得五種美妙音聲，說諸法故。",
    "T34n1723_003:0703b18_4": "《大智度論》說，五種音聲從佛口出：一甚深如雷，二清徹遠聞聞者悅樂，三入心敬愛，四諦了易解，五聽者無厭能辨有漏無漏等義。",
    "T34n1723_003:0703b21_5": "甚深如雷名種種分別諸法，諦了易解名巧說諸法，諸法之言通上分別，慈悲愍念聽者無厭，名言詞柔軟、清徹遠聞、聞者悅樂、入心敬愛名悅可眾心。",
    "T34n1723_003:0703b24_6": "初三各一，後一攝二。",
    "T34n1723_003:0703b26_0": "經「舍利弗(至)不須復說」。",
    "T34n1723_003:0703b26_1": "贊曰：此第三句。",
    "T34n1723_003:0703b26_2": "論名相成就。",
    "T34n1723_003:0703b27_3": "然論牒經無「取要言之」以下、「佛悉成就」以上文，唯有「止」以下文。",
    "T34n1723_003:0703b28_4": "論云：「有法器眾生心已滿足故名相成就。",
    "T34n1723_003:0703b29_5": "法器有二：一真、二假。",
    "T34n1723_003:0703c01_6": "真即舍利弗等，假謂增上慢者。",
    "T34n1723_003:0703c01_7": "為真法器眾生，聖心已滿者，心樂妙法唱止現相，令其邀請。",
    "T34n1723_003:0703c03_8": "佛今所唱止不須說何等法耶？",
    "T34n1723_003:0703c04_9": "為假法器眾生，自謂聖心已滿足者，心不樂法，在座未去，唱止現相令其起去，諸法解脫我已得訖，更有何法止不說耶？",
    "T34n1723_003:0703c07_0": "故名為相。",
    "T34n1723_003:0703c07_1": "如世間人共會一處，亦有樂聞、不樂聞語時，能語言止不須說，說之何益？",
    "T34n1723_003:0703c09_2": "令樂者請話，不樂者起去。",
    "T34n1723_003:0703c09_3": "今為前真者令問取一乘，故名為相。」",
    "T34n1723_003:0703c11_0": "經「所以者何(至)難解之法」。",
    "T34n1723_003:0703c11_1": "贊曰：此第四句。",
    "T34n1723_003:0703c12_0": "論名堪成就。",
    "T34n1723_003:0703c12_1": "本無徵詞，一切可化眾生知如來成就希有功德堪能說法故，謂舍利弗等善根熟者，名可化眾生，知佛成就第一希有難解功德堪說法故。",
    "T34n1723_003:0703c16_0": "經「唯佛與佛(至)諸法實相」。",
    "T34n1723_003:0703c16_1": "贊曰：此第五句。",
    "T34n1723_003:0703c17_0": "論名無量種成就說不可盡。",
    "T34n1723_003:0703c17_1": "實相者謂如來藏法身之體，性不變故，佛智具知此實相體，窮源底故名為究盡。",
    "T34n1723_003:0703c19_2": "不但成就有為萬德，無為萬德佛亦究盡，故言無量種成就說不可盡。",
    "T34n1723_003:0703c21_3": "此經脫第六覺體成就，如來能知一切法，佛自證得故。",
    "T34n1723_003:0703c22_4": "亦少第七隨順眾生意為說脩行法成就，如來能說一切法故，此經所言「所謂諸法如是相」等是。",
    "T34n1723_003:0703c24_5": "此第七所說諸法，佛所現見無所不見，上來初番論解經中言詞七句已。",
    "T34n1723_003:0703c26_6": "論第二番復以七句解種種言詞，配此七句云：第一種種法門攝取眾生入於佛法故，深入無際。",
    "T34n1723_003:0703c28_7": "第二令不散亂住故，以教貫眾生，令不散亂專心住境希欲聞故，遂能種種分別諸法。",
    "T34n1723_003:0704a02_8": "第三令取故，令根熟者問取一乘故，唱止不須說。",
    "T34n1723_003:0704a03_9": "第四令得解脫故，令根熟者皆得解脫故，佛成就難解之法。",
    "T34n1723_003:0704a04_10": "第五令彼脩行成就得對治法故，令脩行者得於真際性對治法故，能究盡諸法實相。",
    "T34n1723_003:0704a06_11": "第六能令脩行進趣成就故，令脩行者進趣成就，得淨妙智，由此如來能知諸法。",
    "T34n1723_003:0704a08_12": "第七令得脩行不退失故，令彼脩行得滿足者，復為他說不失利益故。",
    "T34n1723_003:0704a10_13": "佛能說一切法要，由佛自成此七種故，能令眾生漸隨所作。",
    "T34n1723_003:0704a11_14": "以論配上經文七句，鉤瑣相起如理應知。",
    "T34n1723_003:0704a12_15": "初四住權，次二住實，後一外化。",
    "T34n1723_003:0704a13_16": "何故配經方便、知見、念觀三句作第三番釋也？",
    "T34n1723_003:0704a14_17": "論云：「又與教化成就者，依證法故如是次第，謂方便者，令根未熟可化眾生令依善友；其知見者，根熟眾生令得解脫；其念觀者，解脫眾生令成力、家諸功德故。」",
    "T34n1723_003:0704a18_18": "此依次第證法而說教化眾生，何故配經言詞七句作第三番說也？",
    "T34n1723_003:0704a20_19": "論云：「依說法說故，如是次第如次前說。」",
    "T34n1723_003:0704a21_0": "次第可知恐繁不述，是故論云：「又與教化成就者，依證法故。",
    "T34n1723_003:0704a22_1": "又說成就者，依說法故。」",
    "T34n1723_003:0704a23_0": "此二種法如向前說。",
    "T34n1723_003:0704a23_1": "論云：「依此二種法有何次第？",
    "T34n1723_003:0704a24_2": "依之而得脩行者問證及說次第而依修行。」",
    "T34n1723_003:0704a25_3": "即彼前文句再說應知者，前論再說方便、知見、念觀三種，依證次第再解言詞七句次第，依說次第故如是次第。",
    "T34n1723_003:0704a27_4": "說既如是，依之修學即證次第，結前義也。",
    "T34n1723_003:0704a28_5": "勸學者知，或此料簡初番別解四句中，第二教化成就。",
    "T34n1723_003:0704b01_6": "第四說成就二種差別。",
    "T34n1723_003:0704b02_0": "經「所謂諸法(至)究竟等」。",
    "T34n1723_003:0704b02_1": "贊曰：此顯第七句。",
    "T34n1723_003:0704b03_0": "佛所說法依證而說，故論引經有五句，謂何等法、云何法、何似法、何相法、何體法。",
    "T34n1723_003:0704b04_1": "論有四釋：第一番依捨權就實乘解，初說三乘名何等法；次於一一乘起種種事說，名云何法；次依三乘門修行清淨，名何似法；次明三乘唯一相故名何相法；後究竟唯一佛乘無二乘體，故名何體法。",
    "T34n1723_003:0704b09_2": "第二番依展轉訓釋法。",
    "T34n1723_003:0704b10_3": "何等法謂有為無為法，云何法謂因緣、非因緣等，以因緣生釋有為，非因緣生釋無為。",
    "T34n1723_003:0704b12_4": "何似法謂常、無常法等，以常釋非因緣生，無常釋因緣生。",
    "T34n1723_003:0704b13_5": "何相法謂生等三相法、不生等三相法，以有生等法釋前無常，以不生等釋常。",
    "T34n1723_003:0704b15_6": "何體法謂五蘊體、非五蘊體法，五陰即生等，非陰非生等。",
    "T34n1723_003:0704b17_7": "第三番但解後三句，唯依有為解，其初二句不異於前，所以不解。",
    "T34n1723_003:0704b18_8": "論云：「何似法者，謂無常、有為、因緣法；何相法者，謂可見相等法；何體法者，謂五陰能取所取，五陰是苦集體故，亦是道諦故。」",
    "T34n1723_003:0704b21_9": "如論可解。",
    "T34n1723_003:0704b21_10": "第四番依說法法用說，何等法者，謂以名句字身說故；云何法者，依如來所說之法而說之故；何似法者，能教化可教化眾生故，何相法者，依音聲取故，謂令聽者依於音聲取所詮法故；何體法者，假名體法相故，雖令依聲取所詮法，法性離言故。",
    "T34n1723_003:0704b27_11": "所詮者假名體法非稱法實，不令依文便生執著。",
    "T34n1723_003:0704b29_12": "然今經文恐人不解，翻譯之家遂依第二展轉訓釋法而釋。",
    "T34n1723_003:0704c01_13": "然少不次，以義正之不違聖教；若別義釋，便是人情非為聖教。",
    "T34n1723_003:0704c03_14": "如是相、如是性合是第一何等法，相是有為、性是無為故。",
    "T34n1723_003:0704c04_15": "如是體者是第五何體法，謂五蘊體非五蘊體故，合而為文。",
    "T34n1723_003:0704c05_16": "如是力、如是作者合是第三何似法，力謂常法，常法有力能故；作謂無常法，有造作故。",
    "T34n1723_003:0704c07_17": "如是因、如是緣、如是果、如是報合是第二云何法，因、緣、果、報之中，有為是因緣所生法，無為非因緣所生法。",
    "T34n1723_003:0704c10_18": "建立果義名因，成辦報義名緣；親得果名因，疎得果名緣；四果名果，異熟名報。",
    "T34n1723_003:0704c12_19": "如是本末是第四何相法，生等三相法是末，體是事故；不生等三相是本、體是理故。",
    "T34n1723_003:0704c14_20": "究竟等者，重解理本，法性究竟也。",
    "T34n1723_003:0704c15_21": "本論牒經更有何等、云何、何似、何相、何體，佛重以此顯前五義更無別理。",
    "T34n1723_003:0704c16_22": "◎法華經玄贊卷第三(本)保安三年十月廿四日移點已了，以興福寺圓如房本。",
    "T34n1723_003:0704c19_23": "法隆寺覺印為令法久住為之。",
    "T34n1723_003:0704c19_24": "以左然可為正云云。",
    "T34n1723_003:0704c24_0": "妙法蓮華經玄贊卷第三(末)",
    "T34n1723_003:0704c26_0": "沙門基撰",
    "T34n1723_003:0704c27_0": "◎經「爾時世尊(至)無能測量者」。",
    "T34n1723_003:0704c27_1": "贊曰：下二十一頌分之為二：初十七頌半頌前二妙，後三頌半勸發信心，顯今說實。",
    "T34n1723_003:0704c29_2": "初中復二：初二頌總頌二妙，後十五頌半別頌二妙。",
    "T34n1723_003:0705a01_3": "此即初也。",
    "T34n1723_003:0705a02_4": "初一頌總歎法師妙，後一頌總歎法妙，總歎佛身及所成德、法體妙也。",
    "T34n1723_003:0705a04_0": "經「本從無數佛(至)難見難可了」。",
    "T34n1723_003:0705a04_1": "贊曰：下十五頌半別頌二妙，於中分二：初十四頌頌法妙，後一頌半頌法師妙。",
    "T34n1723_003:0705a06_2": "初中分五：初一頌頌讀誦、修行二深，次一頌頌果行、增長功德心、快妙心三深，次一頌頌無上深，次一頌半頌入深，後九頌半頌不共二乘住持甚深。",
    "T34n1723_003:0705a10_0": "此初也。",
    "T34n1723_003:0705a10_1": "不頌標文但頌八深，「本從無數佛」受持讀誦甚深也，「具足行諸道」修行甚深，由此二故其智慧門難見難了。",
    "T34n1723_003:0705a13_0": "經「於無量億劫(至)我已悉知見」。",
    "T34n1723_003:0705a13_1": "贊曰：此頌果行、增長功德、快妙心三深。",
    "T34n1723_003:0705a14_2": "由精進勇猛於無量劫行此諸道，果行甚深；善名遠振增功德心；道場得果我悉知見，故名快妙心甚深，甚深希有法皆成就故。",
    "T34n1723_003:0705a18_0": "經「如是大果報(至)乃能知是事」。",
    "T34n1723_003:0705a18_1": "贊曰：此頌無上甚深。",
    "T34n1723_003:0705a19_2": "性謂道理，相謂事義，前脫此文；難解法者如來能知，今此文有。",
    "T34n1723_003:0705a21_0": "經「是法不可示(至)信力堅固者」。",
    "T34n1723_003:0705a21_1": "贊曰：此頌入甚深。",
    "T34n1723_003:0705a22_2": "甚深者，佛所說法名字章句，意難得故、卒難入解，故名為人。",
    "T34n1723_003:0705a23_3": "又佛自住持是深法中，故名為入。",
    "T34n1723_003:0705a24_4": "不同外道雖說諸法，自不能入。",
    "T34n1723_003:0705a25_5": "由佛世尊說因緣理，唯佛自入、餘不能知，意趣難解故名入深。",
    "T34n1723_003:0705a26_6": "論云：「佛自住持不同外道，說因緣法甚深故。」",
    "T34n1723_003:0705a27_7": "此經云「是法不可示，言詞相寂滅」，因緣道理絕語言故，諸眾生類無能得解，除諸菩薩信力堅固者，初地已上得四種證淨，信佛、法、僧、戒故，能信法妙，而未圓證如是二妙。",
    "T34n1723_003:0705b02_8": "故此下云「不退菩薩亦不能知」，不能知者，不能圓證，非不信知。",
    "T34n1723_003:0705b04_9": "雖見道前比信亦知，非證信故，既非堅固所以不說。",
    "T34n1723_003:0705b06_0": "經「諸佛弟子眾(至)其力所不堪」。",
    "T34n1723_003:0705b06_1": "贊曰：下有九頌半頌不共二乘所作住持深。",
    "T34n1723_003:0705b07_2": "中分三：初四頌頌聲聞不知，二頌頌辟支不知，三頌半頌菩薩不知。",
    "T34n1723_003:0705b09_3": "長行但有二乘不知，因顯彼不知，亦說菩薩不知。",
    "T34n1723_003:0705b10_4": "聲聞不知中分三：一頌半總頌一切聲聞不知，一頌別頌皆如利根鶖子不知，一頌半別顯皆如利根鶖子并餘弟子共度不知。",
    "T34n1723_003:0705b13_5": "此即初也。",
    "T34n1723_003:0705b13_6": "曾近善友、諸漏皆盡、住阿羅漢，此最後身有是三德，其智慧力不堪能知。",
    "T34n1723_003:0705b16_0": "經「假使滿世間(至)不能測佛智」。",
    "T34n1723_003:0705b16_1": "贊曰：此明世間皆如鶖子利根第一，盡情思共度量亦不能知。",
    "T34n1723_003:0705b18_2": "既不知佛智，故智慧門難解難入。",
    "T34n1723_003:0705b19_0": "「盡」音茲引反，任也窮也；或秦引反，本盡之盡。",
    "T34n1723_003:0705b20_0": "「思」音息字反，無息茲反，不爾便與度量無別。",
    "T34n1723_003:0705b22_0": "經「正使滿十方(至)亦復不能知」。",
    "T34n1723_003:0705b22_1": "贊曰：十方利根皆如鶖子并餘弟子，亦滿十方共度，亦不知。",
    "T34n1723_003:0705b25_0": "經「辟支佛利智(至)莫能知少分」。",
    "T34n1723_003:0705b25_1": "贊曰：此頌辟支不知。",
    "T34n1723_003:0705b26_2": "辟支望聲聞名利根，麟角望部行亦名利根，亦復不知。",
    "T34n1723_003:0705b27_3": "若未入聲聞決擇分善而作獨覺便成麟角，入決擇分已後作者皆成部行。",
    "T34n1723_003:0705b29_4": "在解脫分未定生時可成麟角，生數多故，已定生者亦成部行，生數少故。",
    "T34n1723_003:0705c03_0": "經「新發意菩薩(至)不能知佛智」。",
    "T34n1723_003:0705c03_1": "贊曰：下三頌半菩薩不知。",
    "T34n1723_003:0705c04_2": "中分二：初二頌半凡菩薩不知，一頌十地上聖亦不能知。",
    "T34n1723_003:0705c05_3": "此初也。",
    "T34n1723_003:0705c05_4": "新發意菩薩具六種德：一親近、二達義、三善說、四數眾、五一心、六長時，測度亦復不知。",
    "T34n1723_003:0705c07_5": "「剎」梵云剎多羅，此云田，田土也。",
    "T34n1723_003:0705c08_6": "有云國亦云土，義譯之耳。",
    "T34n1723_003:0705c09_7": "字書本無此字，《說文》作[利-禾+桼]，楚乙反，刀割物聲，黍音七聲也。",
    "T34n1723_003:0705c11_0": "經「不退諸菩薩(至)亦復不能知」。",
    "T34n1723_003:0705c11_1": "贊曰：此地上聖不知。",
    "T34n1723_003:0705c12_2": "或初二頌半七地已前不知，初地已上亦名新發意，證發十種心故；後一頌八地以上不知，亦名不退故。",
    "T34n1723_003:0705c14_3": "前門甚深有此八種，今第八中歎佛智者，顯智深故其門亦深。",
    "T34n1723_003:0705c16_4": "或十五頌半別歎法妙中初六頌歎智門妙，准前科配，其中末後一頌半頌不共深故，次八頌頌歎智深，三乘不知佛智慧故，准義科頌則可知矣。",
    "T34n1723_003:0705c20_0": "經「又告舍利弗(至)十方佛亦然」。",
    "T34n1723_003:0705c20_1": "贊曰：此一頌半頌總歎法師妙，無別頌也。",
    "T34n1723_003:0705c22_0": "經「舍利弗當知(至)要當說真實」。",
    "T34n1723_003:0705c22_1": "贊曰：下三頌半勸發信心、顯今說實。",
    "T34n1723_003:0705c23_2": "中分二：初一頌半唯告鶖子顯今說實，後之二頌普告二乘顯初方便。",
    "T34n1723_003:0705c25_3": "此初也。",
    "T34n1723_003:0705c25_4": "汝既未證我之所說，於我所說當生信心。",
    "T34n1723_003:0705c27_0": "經「告諸聲聞眾(至)引之令得出」。",
    "T34n1723_003:0705c27_1": "贊曰：此二頌普告二乘，為二：初頌普告至涅槃者，後頌顯佛化以三乘之意，由處處著，著界地故，引之令出，且說三乘，理唯有一。",
    "T34n1723_003:0706a01_2": "此會唯有聲聞極果，緣覺即無，故言及求緣覺乘，聲聞不爾。",
    "T34n1723_003:0706a04_0": "經「爾時大眾中(至)各作是念」。",
    "T34n1723_003:0706a04_1": "贊曰：下第二段四眾驚疑發揚鶖子之請，有三，三度請故、佛止亦三，止皆居前、請皆在後。",
    "T34n1723_003:0706a06_2": "論釋三止云：「初止為相，令問取一乘；次止欲令大眾推覓深境，渴仰欲聞；後止欲令惡人退廗，至下當知。」",
    "T34n1723_003:0706a09_3": "又三請中初挾自他疑故請，次陳大眾於餘佛所已植因故請，後述自他已從今佛化堪聞故請。",
    "T34n1723_003:0706a11_4": "論五段中自下第三大眾定疑分，於自所證心生決定，於佛所說遂有疑生。",
    "T34n1723_003:0706a13_5": "若依驚疑發鶖子請，請既有三，文隨三段：初止既屬前唱一乘，二止攝屬此請文中。",
    "T34n1723_003:0706a15_6": "初請分二：初大眾疑、後鶖子請。",
    "T34n1723_003:0706a15_7": "論說第三定疑分有三，云：「自此以下依三種義示現，一決定義、二疑義、三依何事疑義。」",
    "T34n1723_003:0706a18_0": "初二義在大眾疑中，依何事疑義在鶖子疑中。",
    "T34n1723_003:0706a19_1": "大眾疑有二：初標疑眾、後申疑意。",
    "T34n1723_003:0706a19_2": "此初也。",
    "T34n1723_003:0706a21_0": "經「今者世尊(至)所不能及」。",
    "T34n1723_003:0706a21_1": "贊曰：下申疑意，有二：初牒所疑緣由，後正申定疑。",
    "T34n1723_003:0706a22_2": "此牒佛前所說疑緣由。",
    "T34n1723_003:0706a23_3": "佛所得法甚深難解者，牒佛前說諸佛智慧甚深無量；有所言說意趣難知者，牒佛前說其智慧門難解難入。",
    "T34n1723_003:0706a25_4": "此二深故，二乘不知。",
    "T34n1723_003:0706a26_5": "初是顯上，後是接下，合名方便。",
    "T34n1723_003:0706a27_6": "何故佛歎？",
    "T34n1723_003:0706a27_7": "此為疑意。",
    "T34n1723_003:0706a28_0": "經「佛說一解脫義(至)是義所趣」。",
    "T34n1723_003:0706a28_1": "贊曰：下申定疑，謂到於涅槃已上名為決定義，於自所證有為無為果法決定久已無疑，而今不知是義所趣名為疑義，謂於前說佛所得法甚深難解，有所言說意趣難知中，而今不知是所說義何所歸趣、意趣如何、說何宗趣？",
    "T34n1723_003:0706b05_2": "故名疑義。",
    "T34n1723_003:0706b05_3": "「趣」音七句七俱二反，今從初反。",
    "T34n1723_003:0706b06_4": "謂疑意云，若說解脫我已得之；又說難知，意說何法？",
    "T34n1723_003:0706b07_5": "故論云：「決定義者，有聲聞方便證得深法作決定心，於聲聞道中得方便及涅槃證故，如是二種法示現有為無為法故。」",
    "T34n1723_003:0706b10_6": "如經「爾時大眾中乃至亦得此法到於涅槃」。",
    "T34n1723_003:0706b11_7": "言二法者，謂方便及涅槃證。",
    "T34n1723_003:0706b11_8": "方便者有為，能證生空智道。",
    "T34n1723_003:0706b12_9": "涅槃者謂無為，所證空理。",
    "T34n1723_003:0706b13_10": "於此能得能修，此二中得決定故。",
    "T34n1723_003:0706b13_11": "論云：「疑義者，謂聲聞辟支佛不能知故，是故生疑」，如經「而今不知是義所趣」故。",
    "T34n1723_003:0706b16_0": "經「爾時舍利弗(至)難解之法」。",
    "T34n1723_003:0706b16_1": "贊曰：下鶖子請中有二：初長行、後偈頌。",
    "T34n1723_003:0706b17_2": "長行分二：初申疑、後請決。",
    "T34n1723_003:0706b18_3": "此初也。",
    "T34n1723_003:0706b18_4": "依論，下是第三依何事疑義。",
    "T34n1723_003:0706b19_5": "依何事疑義者，如來說聲聞解脫與我解脫不異，三乘同坐解脫床故，是以生疑。",
    "T34n1723_003:0706b21_6": "生疑者，生因中疑。",
    "T34n1723_003:0706b21_7": "因謂所由，云何如來數數宣說甚深境界？",
    "T34n1723_003:0706b22_8": "前說甚深、後說甚深不同聲聞，聲聞與佛解脫既等，更何不同？",
    "T34n1723_003:0706b24_0": "除此已外不同何法？",
    "T34n1723_003:0706b24_1": "於此所由而生疑惑。",
    "T34n1723_003:0706b25_0": "大般涅槃有其三事：摩訶般若、解脫、法身。",
    "T34n1723_003:0706b25_1": "解脫雖同，般若、法身即是佛之智慧性相一乘果體，彼所未得，四眾不解，所以生疑。",
    "T34n1723_003:0706b27_2": "如經「爾時舍利弗乃至而說偈」故。",
    "T34n1723_003:0706b28_3": "何因者，何道理所以？",
    "T34n1723_003:0706b29_4": "何緣者，何事緣由緒？",
    "T34n1723_003:0706b29_5": "「諸佛第一之方便」，此為總句，下別顯此。",
    "T34n1723_003:0706c01_6": "「甚深微妙」即佛智慧，「難解之法」即智慧門，牒前二故。",
    "T34n1723_003:0706c02_7": "此中疑者是法執類，異熟生攝。",
    "T34n1723_003:0706c04_0": "經「我自昔來(至)難解之法」。",
    "T34n1723_003:0706c04_1": "贊曰：此請決牒。",
    "T34n1723_003:0706c05_0": "自既未聞，四眾疑起，故願佛說。",
    "T34n1723_003:0706c05_1": "「敷」施演說也。",
    "T34n1723_003:0706c07_0": "經「爾時舍利弗(至)不可思議法」。",
    "T34n1723_003:0706c07_1": "贊曰：十一行頌中分四：初三頌半頌前問中稱歎諸佛第一方便，甚深微妙難解之法；三頌頌前四眾咸皆有疑；一頌半頌我自昔來未聞自疑；三頌頌請唯願世尊敷演斯事。",
    "T34n1723_003:0706c11_2": "初中分三：一頌半頌前佛自告申，如來知見廣大、深遠、無量、無礙等法師妙；一頌頌前所得難解所說難知法妙也；一頌合頌歎法及法師妙，無問而自說。",
    "T34n1723_003:0706c15_3": "此初也。",
    "T34n1723_003:0706c15_4": "「慧日大聖尊」者，以佛智慧猶如日故。",
    "T34n1723_003:0706c16_5": "《涅槃經》言：「譬如日初出，光明甚暉炎，既能還自照，亦滅一切暗。」",
    "T34n1723_003:0706c17_6": "佛之二利亦復如是，《增一阿含經》說：「日出有四事：一者日出之時眾暝皆除，二農夫作務，三百鳥悉鳴，四嬰兒啼哭。",
    "T34n1723_003:0706c20_7": "佛告諸比丘：若日出時眾暝除者，喻佛出世除去癡暝靡不照明。",
    "T34n1723_003:0706c22_8": "農夫作務者，人民之類普共田作，此譬檀越施主隨時，供給衣服飲食床廗臥具病緣醫藥。",
    "T34n1723_003:0706c24_9": "百鳥鳴者，譬如高德諸法師等能為四眾說微妙法。",
    "T34n1723_003:0706c25_10": "嬰兒啼哭者，此喻弊魔見佛出世心大愁惱。」",
    "T34n1723_003:0706c26_11": "亦如經中讚佛偈言「如來金色如山王，亦如日出照世間，能拔眾生長夜苦，故我頂禮三界王」，故今讚佛云慧日也。",
    "T34n1723_003:0706c29_12": "「久乃說是法」者，成道多年不曾顯說，今方說之，故云久也。",
    "T34n1723_003:0707a01_13": "此上二句標，下一頌頌佛前說種種念觀。",
    "T34n1723_003:0707a03_0": "經「道場所得法(至)亦無能問者」。",
    "T34n1723_003:0707a03_1": "贊曰：上半頌頌前所得難解菩提涅槃智慧甚深，後半頌頌前所說難知智門甚深，以二乘不知故皆無能問者。",
    "T34n1723_003:0707a07_0": "經「無問而自說(至)諸佛之所得」。",
    "T34n1723_003:0707a07_1": "贊曰：上半合頌歎二妙無問自說，從三昧起便即告故，第三句法妙，第四句法師妙。",
    "T34n1723_003:0707a10_0": "經「無漏諸羅漢(至)願佛為解說」。",
    "T34n1723_003:0707a10_1": "贊曰：下三頌四眾疑，有二：初一頌頌聲聞無學有學之疑，二頌頌緣覺等眾願佛說。",
    "T34n1723_003:0707a12_2": "疑喻如網，羅生難出。",
    "T34n1723_003:0707a13_3": "「猶豫」者，《說文》「隴西謂犬子為猶，猶性多豫，在人前故，凡不決者謂之猶豫。」",
    "T34n1723_003:0707a14_4": "《爾雅》云「猶如麂善登木，郭璞云：健上樹也。」",
    "T34n1723_003:0707a16_0": "經「於諸聲聞眾(至)為是所行道」。",
    "T34n1723_003:0707a16_1": "贊曰：此頌自疑，自先得智為是果法，為是因道？",
    "T34n1723_003:0707a17_2": "若是果者，所得已滿今何所讚？",
    "T34n1723_003:0707a18_3": "若是因者，更欲趣求因所成故。",
    "T34n1723_003:0707a19_4": "前說眾人於自所得生決定心於佛說疑，今者鶖子無決定義，於自所得亦生疑惑。",
    "T34n1723_003:0707a21_5": "又前剏聞，於自猶定，今重思慮，於自所得亦有疑生，故不相違。",
    "T34n1723_003:0707a23_0": "經「佛口所生子(至)時為如實說」。",
    "T34n1723_003:0707a23_1": "贊曰：下頌請說，分二：初一頌頌聲聞弟子請，後二頌頌餘眾請。",
    "T34n1723_003:0707a25_2": "此初也。",
    "T34n1723_003:0707a25_3": "稟佛言教聖道方起，教從口出故名口生，簡異胎藏精血成故。",
    "T34n1723_003:0707a27_0": "經「諸天龍鬼神(至)欲聞具足道」。",
    "T34n1723_003:0707a27_1": "贊曰：頌餘眾請。",
    "T34n1723_003:0707a28_2": "此土佛出無轉輪王，故說諸國轉輪王至。",
    "T34n1723_003:0707a29_3": "「具足道」者，大乘理故。",
    "T34n1723_003:0707b01_0": "經「爾時佛告(至)皆當驚疑」。",
    "T34n1723_003:0707b01_1": "贊曰：下第二段有二：初止、後請。",
    "T34n1723_003:0707b02_2": "此止也。",
    "T34n1723_003:0707b02_3": "論下第四解定記分，記謂記別，分明記別深密之義名為記別，即十二部經中名記別經。",
    "T34n1723_003:0707b04_4": "記別經有三：一記弟子謝往過去德失差別，二授諸大人成佛記別，三分明記別深密之義。",
    "T34n1723_003:0707b06_5": "如下十二分教章中具說，此即第三記別經也。",
    "T34n1723_003:0707b07_6": "論云：「自下依四種事說：一決定心，二因授記，三取授記，四與授記。",
    "T34n1723_003:0707b09_7": "決定心者，佛心本來已有決定所為之人，由此便有後止及說，是以決定心論不配屬經，通下文意故。」",
    "T34n1723_003:0707b11_8": "論云：「云何決定心？",
    "T34n1723_003:0707b12_9": "已生驚怖者令斷驚怖，為利益二種人故，如來有決定心。」",
    "T34n1723_003:0707b13_10": "驚怖有五：一損驚怖，如所聞聲取以為實，謗無大乘而作是言：如來說言阿羅漢究竟涅槃，我畢竟取如是涅槃，是故阿羅漢不入涅槃。",
    "T34n1723_003:0707b16_11": "此即決定種姓聲聞。",
    "T34n1723_003:0707b17_12": "聲聞者所聞教聲取之以證究竟實果，我畢竟已取如是涅槃，果已究竟謗無大乘，不堪聞今為說大乘。",
    "T34n1723_003:0707b19_13": "若聞今說彼非究竟，即驚疑阿羅漢皆畢竟無入涅槃者，反道疑生故名為損。",
    "T34n1723_003:0707b21_14": "二多事驚怖，以大乘眾生生如是心：我無量無邊劫中，行菩薩行久受勤苦，生驚怖心起取異乘心故，謂不定姓地前菩薩。",
    "T34n1723_003:0707b24_15": "住大乘中已經多劫行菩薩行，名為多事，恐彼起心退趣異乘故，今為說令其不退。",
    "T34n1723_003:0707b26_16": "三顛倒驚怖，分別我我所身見不善法故，謂根未熟定姓凡夫，煩惱尤重不堪為說，若為說者更生煩惱，顛倒驚怖。",
    "T34n1723_003:0707b29_17": "四悔驚怖，謂若為說，大德舍利弗我不應證如是小乘法，自止小果歸向大乘，即以悔心名為驚怖。",
    "T34n1723_003:0707c02_18": "五誑驚怖，謂若為說，增上慢者作如是說：云何如來誑於我等？",
    "T34n1723_003:0707c04_19": "自謂道滿更無餘故。",
    "T34n1723_003:0707c04_20": "聲聞有二：一定姓，二不定姓。",
    "T34n1723_003:0707c05_21": "凡夫有二：一未得謂得，二具重煩惱。",
    "T34n1723_003:0707c06_22": "菩薩有二：一退位，二不退位。",
    "T34n1723_003:0707c06_23": "定姓聲聞即損驚怖，不定姓聲聞即悔驚怖，未得謂得凡夫即誑驚怖，具煩惱凡夫即顛倒驚怖，退位菩薩即多事驚怖。",
    "T34n1723_003:0707c09_24": "不退位菩薩非此五中，捨權就實欣趣佛位，方為說一乘故，此說一乘不逗彼器。",
    "T34n1723_003:0707c11_25": "論云：「正為利益二種人故，如來有決定心，謂多事及悔。",
    "T34n1723_003:0707c12_26": "利益悔者引攝一類故，利多事者任持所餘故。",
    "T34n1723_003:0707c14_0": "今此唱止及下正說，佛心先定為此二人，餘非正為，即是十義說一乘中初二義也。」",
    "T34n1723_003:0707c15_1": "觀此文意，多事一種不說有驚、說即無驚，自餘四種說即有驚、不說無驚，故論總言已生驚怖令斷驚怖。",
    "T34n1723_003:0707c18_2": "因授記者，如經「止止不須復說乃至天人皆當驚怖」，即下二止文等是因，應為聞者之二義，不堪為聞者之退廗，故名為因。",
    "T34n1723_003:0707c21_3": "因授記皆生驚怖，有三種義：一欲令大眾推覓甚深境界故。",
    "T34n1723_003:0707c22_4": "二欲令大眾生尊重心畢竟欲聞故，此上是應為聞者之二義。",
    "T34n1723_003:0707c24_5": "三為令增上慢者離法座而去故，即是不堪為聞者之退廗。",
    "T34n1723_003:0707c25_6": "今此第二止，但為應為聞者之二義。",
    "T34n1723_003:0707c26_7": "第三止方為不堪聞法之退廗。",
    "T34n1723_003:0707c27_8": "其取授記，如經「爾時世尊」下即許可攝受，許當為說是。",
    "T34n1723_003:0707c28_9": "「與授記」者，如經「佛告舍利弗」下正為解釋一乘等是。",
    "T34n1723_003:0708a01_0": "定記四中，初決定心唱止及為說之所由，次因授記但是止其請之所由，取記許為開釋，與記正示陳說。",
    "T34n1723_003:0708a03_1": "今言驚疑，令為應聞者驚張疑惑，推覓深法尊重欲聞。",
    "T34n1723_003:0708a05_0": "經「舍利弗(至)唯願說之」。",
    "T34n1723_003:0708a05_1": "贊曰：下第二請。",
    "T34n1723_003:0708a05_2": "論云「示現過去無量佛已教化眾生」。",
    "T34n1723_003:0708a06_3": "初長行、後偈頌。",
    "T34n1723_003:0708a07_4": "長行有二：一總請、二堪聞。",
    "T34n1723_003:0708a07_5": "此請也。",
    "T34n1723_003:0708a08_0": "經「所以者何(至)即能敬信」。",
    "T34n1723_003:0708a08_1": "贊曰：此堪聞，有三因：一遇良緣曾見諸佛，二性聰叡諸根猛利，三解識真義智慧明了，故能聞信。",
    "T34n1723_003:0708a11_0": "經「爾時舍利弗(至)有能敬信者」。",
    "T34n1723_003:0708a11_1": "贊曰：此頌可知。",
    "T34n1723_003:0708a13_0": "經「佛復止舍利弗(至)將墜於大坑」。",
    "T34n1723_003:0708a13_1": "贊曰：下第三段，初止、後請。",
    "T34n1723_003:0708a14_2": "止中有二：長行及頌。",
    "T34n1723_003:0708a14_3": "此初也。",
    "T34n1723_003:0708a15_4": "因不堪聞法者之退廗也。",
    "T34n1723_003:0708a15_5": "恐增上慢得世第四靜慮便謂阿羅漢果，而生誹謗，當墮地獄，名墜大坑；此皆凡夫故墜大坑，非聖有學。",
    "T34n1723_003:0708a18_6": "《瑜伽論》說：「一切聖人知自得果，無自謂得後位聖果，增上慢故、無邪見故，更不造業入地獄故。」",
    "T34n1723_003:0708a20_7": "諸論所言增上慢比丘得世第四靜慮，後命終已，由謗解脫起邪見故生地獄中，即此類也。",
    "T34n1723_003:0708a23_0": "經「爾時世尊(至)聞必不敬信」。",
    "T34n1723_003:0708a23_1": "贊曰：法妙難解，下愚聞之起謗，既不敬信，所以恐墜大坑。",
    "T34n1723_003:0708a26_0": "經「爾時舍利弗(至)多所饒益」。",
    "T34n1723_003:0708a26_1": "贊曰：下第三請。",
    "T34n1723_003:0708a27_2": "初長行、後偈頌。",
    "T34n1723_003:0708a27_3": "長行有二：初總請、後堪聞。",
    "T34n1723_003:0708a28_4": "鶖子利根自知宿命，亦能曉他往世從釋迦已曾受化，根成道滿聞必能信，生死長夜安穩饒益，故今請說。",
    "T34n1723_003:0708b02_0": "經「爾時舍利弗(至)唯垂分別說」。",
    "T34n1723_003:0708b02_1": "贊曰：下四頌中有三：初一頌自稱長子以請決，次一頌半陳眾久從佛化以請說，後一頌半兼陳自他聞法悟解即生歡喜以請說。",
    "T34n1723_003:0708b05_2": "此初也。",
    "T34n1723_003:0708b06_3": "佛於二足多足無足一切中尊，今云兩足尊，於三類中兩足為貴，能入道故。",
    "T34n1723_003:0708b07_4": "謂人天類，佛亦兩足，故言兩足尊。",
    "T34n1723_003:0708b08_5": "聲聞眾中鶖子第一，故名長子。",
    "T34n1723_003:0708b10_0": "經「是會無量眾(至)欲聽受佛語」。",
    "T34n1723_003:0708b10_1": "贊曰：此一頌半陳眾久從佛化、宿因今熟，故請佛說。",
    "T34n1723_003:0708b12_0": "經「我等千二百(至)則生大歡喜」。",
    "T34n1723_003:0708b12_1": "贊曰：此一頌半兼陳自他聞法歡喜，以請佛說。",
    "T34n1723_003:0708b14_0": "經「爾時世尊(至)分別解說」。",
    "T34n1723_003:0708b14_1": "贊曰：論第四段定記分中，自下第三取授記也。",
    "T34n1723_003:0708b15_2": "許可攝受而為說之。",
    "T34n1723_003:0708b16_3": "故論云：「取受記者，以舍利弗等欲得受記，如經『佛告舍利弗汝已三請，豈得不說』等，許攝受取故。」",
    "T34n1723_003:0708b18_4": "若依自科，下第三段開斯實相，啟彼權門，於中有二：初明二記，後「五濁」下方破四疑。",
    "T34n1723_003:0708b20_5": "二記為二，初取記中有二：初許可攝受、後惡人退廗。",
    "T34n1723_003:0708b21_6": "此初也。",
    "T34n1723_003:0708b22_0": "〈菩薩地〉云：「夫聽法者聆音囑耳，掃滌攝持。」",
    "T34n1723_003:0708b23_0": "《智論》亦言：「聽者端視如飢渴，一心入於語義中，踴躍聞法心悲喜，如是之人可為說。」",
    "T34n1723_003:0708b24_1": "「端」直審也。",
    "T34n1723_003:0708b25_2": "若不誡彼群情令其審聽，恐心不定慧解不生，故勅審聽。",
    "T34n1723_003:0708b27_0": "經「說此語時(至)禮佛而退」。",
    "T34n1723_003:0708b27_1": "贊曰：下惡人退廗，有四：一明去，二不止，三快勅，四敬諾。",
    "T34n1723_003:0708b29_0": "初中復二：初標、後釋。",
    "T34n1723_003:0708b29_1": "此標也。",
    "T34n1723_003:0708c01_0": "經「所以者何(至)是以不住」。",
    "T34n1723_003:0708c01_1": "贊曰：下釋起去所由，此自徵云難得有五：一得人身難，二生中國難，三具諸根難，四值佛出難，五聞正法難。",
    "T34n1723_003:0708c04_2": "五千之徒已具初四，何故將說妙法避廗而起去耶？",
    "T34n1723_003:0708c05_3": "此去之所以者何謂也？",
    "T34n1723_003:0708c06_0": "今釋有二意：一罪根深重，二有增上慢。",
    "T34n1723_003:0708c06_1": "此「輩」者補配反，群黨也。",
    "T34n1723_003:0708c07_2": "《說文》「軍法發車百兩為一輩」，《廣雅》等翻輩亦類也。",
    "T34n1723_003:0708c08_3": "《玉篇》部比類也。",
    "T34n1723_003:0708c09_0": "「罪」者，可毀可嘖可怖可厭之義，若因若果可毀厭者皆名為罪。",
    "T34n1723_003:0708c10_1": "若依小乘，此罪眾多，重者有三：一煩惱障，二業障，三異熟障。",
    "T34n1723_003:0708c11_2": "一切煩惱總為二類：一數數起名勤二起而猛名利。",
    "T34n1723_003:0708c13_3": "分為四句：一勤而不利，二利而不勤，三亦勤亦利，四不勤不利。",
    "T34n1723_003:0708c14_4": "今取初及第三句名煩惱障，五無間業名業障，三途八難名異熟障。",
    "T34n1723_003:0708c16_5": "此之三障障入聖道，名為重罪。",
    "T34n1723_003:0708c17_0": "今依大乘，障有二種：一煩惱障，二所知障。",
    "T34n1723_003:0708c18_0": "所知障者，隨其所應障入大乘聖位；煩惱障者，隨其所應障入三乘聖位。",
    "T34n1723_003:0708c19_1": "依《佛地論》，煩惱障有三：一者一百二十八煩惱并隨煩惱，二所發業，三所得果。",
    "T34n1723_003:0708c21_2": "此意所說是彼品類總名為障，非據重者。",
    "T34n1723_003:0708c22_3": "依《大般若》，重障有四：一煩惱障，二業障，三異熟障，四法障。",
    "T34n1723_003:0708c23_4": "煩惱障者，一百二十八根本煩惱，及彼等流諸隨煩惱，隨其所應能障聖者皆名此障，若具有者隨其所應障彼聖故。",
    "T34n1723_003:0708c26_5": "業障者，依《薩遮尼乾子經》有五種逆：一破塔壞寺焚燒經像，竊盜及用三寶財物。",
    "T34n1723_003:0708c28_6": "二謗三乘法言非聖法，障礙留難隱弊覆藏。",
    "T34n1723_003:0708c29_7": "三於一切出家人所，若有戒無戒持戒破戒打罵訶責，說其過失禁閇窂獄，或脫袈裟逼令還俗，責役驅使債其發調斷其命根故。",
    "T34n1723_003:0709a03_8": "《大集經》言「說一破戒比丘過失，過出萬億佛身血」。",
    "T34n1723_003:0709a05_9": "四殺父、害母、殺阿羅漢、出佛身血、破和合僧。",
    "T34n1723_003:0709a06_10": "五起大邪見謗無因果，長夜常行十不善業。",
    "T34n1723_003:0709a07_11": "此之五種唯於大乘名五逆業障。",
    "T34n1723_003:0709a08_0": "亦有說七等，不過此五，所以不說。",
    "T34n1723_003:0709a08_1": "異熟障者，謂能障聖道諸異熟果，即三惡趣、八無暇等。",
    "T34n1723_003:0709a10_2": "其間佛前佛後難應云法前法後，是佛法前後不得聖故。",
    "T34n1723_003:0709a11_3": "法障者，謂於宿世障他作善造匱法業，於此生中不得聞法，匱乏正法，謂五果中等流、增上二果所攝。",
    "T34n1723_003:0709a14_0": "罪根深重者感匱法業，是罪根故現不聞法，是罪體故，即第四障也。",
    "T34n1723_003:0709a15_1": "「慢」者，《玉篇》輕悔也、不畏也、倨也。",
    "T34n1723_003:0709a16_2": "或為「嫚」字，《切韻》欺為謾，緩為慢，恃己陵他高舉為相。",
    "T34n1723_003:0709a17_3": "《瑜伽》等說慢有七種：一慢，二過慢，三慢過慢，四我慢，五增上慢，六卑慢，七邪慢。",
    "T34n1723_003:0709a19_4": "初慢者，謂於劣計己勝，或於等計己等。",
    "T34n1723_003:0709a20_5": "過慢者，謂於等計己勝，或於勝計己等。",
    "T34n1723_003:0709a21_6": "慢過慢者，謂於勝計己勝。",
    "T34n1723_003:0709a21_7": "我慢者，恃所執我高舉為相。",
    "T34n1723_003:0709a22_8": "增上慢者，己實少德謂己多德。",
    "T34n1723_003:0709a23_9": "卑慢者，謂他多分勝己，計己少分劣他。",
    "T34n1723_003:0709a24_10": "邪慢者，己全無德謂己有德。",
    "T34n1723_003:0709a24_11": "今增上慢即是第五己實少德，謂己多德。",
    "T34n1723_003:0709a25_12": "得世間涅槃禪定等故，未多得謂多德，未多證謂多證。",
    "T34n1723_003:0709a27_13": "得謂有為道，證謂無為滅。",
    "T34n1723_003:0709a27_14": "此是增上慢相，非全未得而今謂得。",
    "T34n1723_003:0709a28_15": "若不爾者，便非增上慢相，乃是第七邪慢相故。",
    "T34n1723_003:0709a29_16": "有此煩惱障及前法障二種力故，不堪聞法。",
    "T34n1723_003:0709b01_17": "問：五千之輩既不堪聞，何因目矚神光、耳聆妙唱，覩天華而晏默、觀地動而無驚？",
    "T34n1723_003:0709b03_18": "答：放光動地未革庸心，演妙宣難便乖淺意，聞序中之問答為大漸之初，因聽宗內之深陳乃增迷而復謗，所以折摧枝葉扇拂糟糠。",
    "T34n1723_003:0709b08_0": "經「世尊默然而不制止」。",
    "T34n1723_003:0709b08_1": "贊曰：二不止也。",
    "T34n1723_003:0709b08_2": "「默」靜也，俗作默。",
    "T34n1723_003:0709b09_3": "諸論皆云有二決定佛力不非：一受異熟決定，二作業決定。",
    "T34n1723_003:0709b10_4": "罪根深重者受果定類，增上慢者作業定類。",
    "T34n1723_003:0709b11_5": "由此五千從座而起，佛雖神力亦不止之。",
    "T34n1723_003:0709b12_6": "又乍可令去，不墜大坑；不可止之，令興重業，故不止也。",
    "T34n1723_003:0709b14_7": "彼若發心定業可轉，其心不易佛力不排。",
    "T34n1723_003:0709b16_0": "經「爾時佛告(至)當為汝說」。",
    "T34n1723_003:0709b16_1": "贊曰：三快勅也。",
    "T34n1723_003:0709b17_0": "風驚秕落，霜殞貞存。",
    "T34n1723_003:0709b17_1": "佛許說而驚其心，振威神而令起去，故以枝條退為佳唱，貞實住而許說，輕薄虛疎故譬枝葉，敦重堅固乃同貞實。",
    "T34n1723_003:0709b20_2": "「佳」音古膎反，善好也。",
    "T34n1723_003:0709b20_3": "「膎」音戶佳反，南人謂膎脼也。",
    "T34n1723_003:0709b22_0": "經「舍利弗言(至)願樂欲聞」。",
    "T34n1723_003:0709b22_1": "贊曰：四敬諾也。",
    "T34n1723_003:0709b23_0": "「唯」音弋誰弋水二反，敬諾之詞。",
    "T34n1723_003:0709b23_1": "「然」音如延反。",
    "T34n1723_003:0709b24_0": "順從稱「願樂」，為希解之意，「欲聞」亦冀聽之心。",
    "T34n1723_003:0709b26_0": "經「佛告舍利弗(至)時一現耳」。",
    "T34n1723_003:0709b26_1": "贊曰：此下明與授記為之解釋也。",
    "T34n1723_003:0709b27_2": "論云：「有六種：一未聞令聞，此等文是。",
    "T34n1723_003:0709b28_3": "二者說，『舍利弗！",
    "T34n1723_003:0709b28_4": "諸佛隨宜所說』下是。",
    "T34n1723_003:0709b29_5": "三者依何等義，『所以者何？",
    "T34n1723_003:0709b29_6": "諸佛世尊唯以一大事』下是。",
    "T34n1723_003:0709c01_7": "四者令住，『舍利弗！",
    "T34n1723_003:0709c01_8": "如來但以一佛乘故為眾生說法』下是。",
    "T34n1723_003:0709c02_9": "五者依法，『舍利弗！",
    "T34n1723_003:0709c03_10": "一切十方諸佛法亦如是』下是。",
    "T34n1723_003:0709c04_0": "六者遮，『舍利弗！",
    "T34n1723_003:0709c04_1": "十方世界中尚無二乘』下是。」",
    "T34n1723_003:0709c05_0": "未聞令聞者，歎法希有顯令聞故。",
    "T34n1723_003:0709c05_1": "說者，明所說法意難知事。",
    "T34n1723_003:0709c06_2": "依何等義者，謂未聞令聞，及方便所說。",
    "T34n1723_003:0709c07_3": "依何等義，謂依佛所得深難解法。",
    "T34n1723_003:0709c08_4": "住者，勸令來住一乘之中。",
    "T34n1723_003:0709c08_5": "法者，十方三世佛所共行儀軌法式。",
    "T34n1723_003:0709c09_6": "初隨宜說，意令久後取佛種智。",
    "T34n1723_003:0709c10_7": "遮者，遮破二執、遮遣二真，令歎法希。",
    "T34n1723_003:0709c11_8": "未聞令聞有三：一歎希，二舉喻，三勸信。",
    "T34n1723_003:0709c12_9": "此即初二。",
    "T34n1723_003:0709c12_10": "此若頻說無智不欣，時乃說之愚智同樂。",
    "T34n1723_003:0709c13_11": "梵云鄔曇鉢羅，此云瑞應，金輪王出大海減少，金輪路現其華乃生，應金輪之御世名瑞應華，此《法華經》法輪王出、生死海減，一乘道顯方演說之，故舉為喻歎法希有。",
    "T34n1723_003:0709c17_12": "鶖子往劫曾所未聞，今者令聞令渴仰故。",
    "T34n1723_003:0709c19_0": "經「舍利(至)言不虛妄」。",
    "T34n1723_003:0709c19_1": "贊曰：此勸信也。",
    "T34n1723_003:0709c19_2": "智解局者未能證達，故標不虛勸其生信。",
    "T34n1723_003:0709c21_0": "經。",
    "T34n1723_003:0709c21_1": "「舍利弗(至)意趣難解」。",
    "T34n1723_003:0709c21_2": "贊曰：下第二段明說，有二：初標、後釋。",
    "T34n1723_003:0709c22_3": "此標也。",
    "T34n1723_003:0709c23_0": "經「所以者何(至)乃能知之」。",
    "T34n1723_003:0709c23_1": "贊曰：此釋也。",
    "T34n1723_003:0709c23_2": "論釋種種因緣者，謂三乘法，彼三乘法唯名字章句說，非有實義故，以彼實義不可說故。",
    "T34n1723_003:0709c26_0": "此中意說，我以方便說三乘法，此法唯有名字章句無別三體，隨宜說三，非二乘等思量能解，唯佛能知。",
    "T34n1723_003:0709c28_1": "此說前標智門難了，三乘實義即是真如，不可說故。",
    "T34n1723_003:0709c29_2": "下依何等，即佛智慧。",
    "T34n1723_003:0710a02_0": "經「所以者何(至)出現於世」。",
    "T34n1723_003:0710a02_1": "贊曰：自下文第三依何等義，有二：初略標、後廣解。",
    "T34n1723_003:0710a03_2": "此初也。",
    "T34n1723_003:0710a03_3": "因前文起，故假徵顯有何所以？",
    "T34n1723_003:0710a04_4": "言辭難解唯佛知也，依何等義作如是說？",
    "T34n1723_003:0710a05_5": "「諸佛世尊」者，總苞十方三世諸佛。",
    "T34n1723_003:0710a06_6": "「唯以一大事」者，事物、體事、事義、道理隨應皆得。",
    "T34n1723_003:0710a07_7": "為此大事因緣，所以出現世間，自稱德號廣利眾生，不爾便如二乘入滅。",
    "T34n1723_003:0710a09_8": "由此大事，故隨宜說意趣難知。",
    "T34n1723_003:0710a11_0": "經「舍利弗(至)出現於世」。",
    "T34n1723_003:0710a11_1": "贊曰：下廣釋，有二：初別顯、後釋意。",
    "T34n1723_003:0710a12_2": "別顯有三：一徵、二釋、三結。",
    "T34n1723_003:0710a13_0": "此徵也。",
    "T34n1723_003:0710a14_0": "經「諸佛世尊(至)出現於世」。",
    "T34n1723_003:0710a14_1": "贊曰：此釋大事體，即知見。",
    "T34n1723_003:0710a15_2": "諸佛出世為此大事，四義明之：謂開、示、悟、入。",
    "T34n1723_003:0710a16_3": "論云：「後一大事者，依四種義應知。",
    "T34n1723_003:0710a17_4": "佛知見者，如來能證，如實知彼義故。",
    "T34n1723_003:0710a17_5": "此有三釋：一云法性真如名為如實，法真性故即是所證，義理、境界俱名為義，正智之體名為能證，能知義理證真境故，即此能證正智及所證真如，能所知見並名知見。",
    "T34n1723_003:0710a21_6": "如為知見之性，智為知見之用，知見性相俱稱知見。」",
    "T34n1723_003:0710a23_7": "無著《般若論》云：「無上菩提是法身，正等菩提是報身。」",
    "T34n1723_003:0710a24_8": "《解深密經》云：「菩提、菩提斷俱名為菩提。」",
    "T34n1723_003:0710a25_9": "《智度論》云：「說智及智處俱名為般若故。",
    "T34n1723_003:0710a26_10": "或知謂正體智、見謂後得智，是二是用，能照真俗二種境故。",
    "T34n1723_003:0710a27_11": "此二本性即是真如，合名知見，將性就相故名知見，欲令二乘求種智故。」",
    "T34n1723_003:0710a29_12": "《勝鬘》云：「一乘即佛乘，佛乘即大乘。」",
    "T34n1723_003:0710a29_13": "《攝大乘》云：「亦乘亦大故名大乘，萬行是也。",
    "T34n1723_003:0710b01_14": "或乘大性故名大乘，真如是也。」",
    "T34n1723_003:0710b02_15": "故知一乘佛果乘，體通理及智，契當宗義；火宅牛車意在智用，說牛車等我所作故；險途寶所意在智性，稱化作城非寶所故，由此合二並名知見。",
    "T34n1723_003:0710b06_16": "本論云：「何者為四？",
    "T34n1723_003:0710b06_17": "一開者無上義，除一切智智更無餘事故，一切智者佛也。",
    "T34n1723_003:0710b07_18": "又言智者，根本、後得智，此二是用，此二智性即是真如。",
    "T34n1723_003:0710b09_19": "若用若性合名為智，一切智人之智名一切智智。",
    "T34n1723_003:0710b10_20": "又一切智者根本智，重言智者後得智，舉此二智攝於智性真如妙理。",
    "T34n1723_003:0710b11_21": "又一切智者智用菩提，又言智者智性涅槃，二種如來藏，今顯此二悉皆無上，歎勝令欣。」",
    "T34n1723_003:0710b14_22": "然此菩提體是有為本有種子，多聞熏習因修生長，體即四智。",
    "T34n1723_003:0710b15_23": "《楞伽經》云：「阿梨耶識名空如來藏；具足熏習無漏法故名不空如來藏。",
    "T34n1723_003:0710b17_24": "藏識有漏虛妄不實，故名為空；能含一切無漏種，故名如來藏。」",
    "T34n1723_003:0710b18_25": "四智種子體是無漏、非虛妄法，由近善友多聞熏習漸次生長，當成四智。",
    "T34n1723_003:0710b20_26": "四智之因名不空如來藏，藏是含藏，因性義故。",
    "T34n1723_003:0710b21_27": "猶如種樹生長圓滿。",
    "T34n1723_003:0710b22_0": "其涅槃性體是無為，本來而有自性清淨，後逢善友斷障所顯，雖一真如逢緣證別，名四涅槃。",
    "T34n1723_003:0710b24_1": "《勝鬘經》云：「有二種如來藏空智，謂若離若脫、若斷若異一切煩惱藏；不離不脫、不斷不異不思議如來藏。",
    "T34n1723_003:0710b26_2": "煩惱有漏虛妄不實，能覆真如，名空如來藏。",
    "T34n1723_003:0710b27_3": "涅槃無漏體是無為非虛妄法，由近善緣斷諸煩惱，漸次智起方便顯證，名為涅槃。",
    "T34n1723_003:0710b29_4": "體性非空因空所顯，空之性故，煩惱覆位名不空如來藏。」",
    "T34n1723_003:0710c02_5": "藏是覆隱因性義故，故在煩惱纏裹之位名如來藏。",
    "T34n1723_003:0710c03_6": "出煩惱時名為法身，即此法身因空所顯，空本性故，亦名空如來藏。",
    "T34n1723_003:0710c05_0": "如刀提耶掘寶顯得，阿賴耶識及諸煩惱名如來藏者，即《涅槃》云「未得阿耨多羅三藐三菩提時，善不善法皆名佛性。」",
    "T34n1723_003:0710c07_1": "《無垢稱》云「偽身種姓，七識住、貪欲、瞋恚、愚癡、十不善業道為如來種等，文非一故，即前菩提名為報身，報身修生、法身修顯，法身證因證故，報身生因生故。」",
    "T34n1723_003:0710c11_2": "前藏有四：一能含藏藏，謂阿賴耶識如庫藏等；二能生德藏，謂報身種子如穀種等；三能覆藏藏，謂煩惱等如土覆物；四能顯德藏，謂法身佛性如金性等。",
    "T34n1723_003:0710c15_0": "大位而言，所知障斷證佛報身菩提圓滿，煩惱障斷證佛法身涅槃圓滿；諸佛出世欲令眾生斷所知障及所發業并所得果，一切俱盡圓證菩提，開知見相使得清淨，障盡智圓名清淨故。",
    "T34n1723_003:0710c19_1": "欲令眾生斷煩惱障及所發業并所得果，一切俱盡圓證涅槃，開知見性使得清淨，障盡理顯名清淨故。",
    "T34n1723_003:0710c21_2": "緣此知見故出世間。",
    "T34n1723_003:0710c22_3": "開者出生顯證之義，出生菩提證涅槃故。",
    "T34n1723_003:0710c23_4": "除此二種更無餘事勝過二法，故名無上。",
    "T34n1723_003:0710c24_5": "二示者，同義，以聲聞、辟支佛、佛三乘法身平等。",
    "T34n1723_003:0710c25_6": "法身平等者，佛性法身無差別故。",
    "T34n1723_003:0710c26_7": "《涅槃經》云：「譬如乳牛有種種色，及搆其乳置之一處白色無異；佛性亦爾，眾生雖有種種不同，佛性無別。」",
    "T34n1723_003:0710c28_8": "此意說言，三乘法身本來平等，眾生不知，不肯修證法身圓滿。",
    "T34n1723_003:0711a01_9": "諸佛出世，欲示眾生，此佛知見之性，三乘同有平等無二，令同證滿以成法身。",
    "T34n1723_003:0711a03_10": "三悟者，不知義，以一切聲聞、辟支佛不知彼真實處故。",
    "T34n1723_003:0711a04_11": "不知真實處者，不知究竟唯一佛乘故。",
    "T34n1723_003:0711a05_12": "如下「有人至親友家醉酒而臥，以無價珠繫衣裏等，彼初不覺後悟方知」，此意說言，二乘不知究竟唯一佛乘，體即菩提四智，所以不修報身圓滿；佛出世者欲令眾生悟於究竟唯此一乘佛菩提智，令修生長。",
    "T34n1723_003:0711a10_13": "上來三種——開者雙顯法身、報身、涅槃、菩提二種無上，歎勝令欣；示者別顯法身涅槃三乘無二本來而有，令其修證；悟者別顯報身菩提第一究竟本有種子，令修果生——俱明果中斷德、智德，既證此二，利樂眾生、應物現形，應機說法，即是化身及他受用，名為恩德。",
    "T34n1723_003:0711a16_14": "四入者，為令證得不退轉地，示現與無量智業故。",
    "T34n1723_003:0711a17_15": "上三總、別雖顯佛果無上、同、勝，未知如何可能證獲。",
    "T34n1723_003:0711a19_0": "今顯能證能得之因，故名為入。",
    "T34n1723_003:0711a19_1": "依此本論初地已上名不退地，佛果位中一切智智體用大故名無量智。",
    "T34n1723_003:0711a21_2": "業者因也。",
    "T34n1723_003:0711a21_3": "佛出為說初地已上能得佛果一切智因，故名為入。",
    "T34n1723_003:0711a22_4": "佛說此因，欲令二乘有學、無學，及初地前、證初地上不退轉地，入變易生修種智因，觀察智性入佛二果。",
    "T34n1723_003:0711a25_5": "此四意言：佛出世者，欲令眾生斷二障盡，開佛菩提、涅槃知見，使證清淨，歎二無上勸令欣故；示法身同有令使證故；悟所不知唯一佛乘智令修生故；既顯佛果菩提涅槃殊勝體性，并顯其因令其趣入。",
    "T34n1723_003:0711b01_6": "謂佛出世意說一乘若果若因，令諸眾生修因證果皆作佛故，更不為餘。",
    "T34n1723_003:0711b03_7": "前歎智慧及智慧門，即是一乘教之與理，今說行、果，故知總說一乘四法名為法華。",
    "T34n1723_003:0711b05_8": "或不退者，八地以上行不退故，諸論說受變易生故。",
    "T34n1723_003:0711b06_9": "雖二乘迴心未即至彼地，三乘俱同，後決定得出分段死、入變易生，故作是說。",
    "T34n1723_003:0711b08_10": "又二乘者煩惱不退，經三大劫俱名不退地。",
    "T34n1723_003:0711b09_11": "又一乘者修行一乘，若信若位若證若行，今於此中皆令入故，並名不退。",
    "T34n1723_003:0711b11_0": "或此果因一乘實體，是前所說諸佛智慧，其智慧門即前所說三乘權教，令二乘者捨權取實，行一乘因趣一乘果，是此本意。",
    "T34n1723_003:0711b14_0": "上來所說總別果因以解四種，准下三世佛法之中，不說初開，唯說示、悟、入，故知但應如此說善，示悟別顯二果已周，不假標故，舉此二種攝佛一切有為無為萬德盡故。",
    "T34n1723_003:0711b18_1": "此〈方便品〉法說一乘唯為上根，由此通辨若因若果菩提涅槃以為一乘。",
    "T34n1723_003:0711b19_2": "〈譬喻品〉中為中根者但說於悟，牛車菩提智德一乘，由唯迷因智不迷因理、果智理故。",
    "T34n1723_003:0711b21_3": "〈化城喻品〉為下根者但說於示，寶所涅槃斷德一乘，由迷果理不迷果智，因理智故各隨所宜斷除彼障，令其進入偏說一乘，或為中下互說因果智理二門，影顯令解。",
    "T34n1723_003:0711b25_4": "唯此一品通明因果覺寂一乘，理義周備，故本論中具解此品，餘品但總釋其大意不異此故，若解此品便解一部矣。",
    "T34n1723_003:0711b28_5": "然勘下文，牛車在果，即是菩提，下文但明因中之智，三乘乘此至道場故。",
    "T34n1723_003:0711c01_6": "又理雖然，諸經論中多說涅槃理性智慧以為一乘，一乘本故如《無量義》。",
    "T34n1723_003:0711c03_7": "第二解云，今此四義總依佛性法身智體以為一乘。",
    "T34n1723_003:0711c04_8": "《涅槃經》言：「大事者所謂佛性。",
    "T34n1723_003:0711c05_9": "又畢竟有二：一莊嚴畢竟，二究竟畢竟。",
    "T34n1723_003:0711c06_10": "莊嚴畢竟者謂六波羅蜜，究竟畢竟者一切眾生所得一乘，一乘者即是佛性，以是義故我說一切眾生悉有佛性、悉有一乘，無明覆故不能得見。」",
    "T34n1723_003:0711c09_11": "故知佛性即是知見，即是一乘。",
    "T34n1723_003:0711c10_12": "說諸眾生悉有佛性名之為開，曲宣分別名之為示，此是法佛性、此是報佛性、此是因性、此是緣性、此是理性，此是行性、此是善根人性、此是不善根人性，此等名示。",
    "T34n1723_003:0711c14_13": "故《涅槃》云：「如貧女舍內多有真金之藏，家人大小無有知者，時有異人善知方便，乃至即於其家掘出真金之藏，女人見已心生歡喜生奇特想宗仰是人。",
    "T34n1723_003:0711c17_14": "善男子眾生佛性亦復如是，一切眾生不能得見，如彼金藏貧女不知。",
    "T34n1723_003:0711c19_15": "善男子我今普示一切眾生所有佛性，善方便者即是如來，貧女即是一切無量眾生，真金藏者即佛性也。」",
    "T34n1723_003:0711c21_16": "種種分別令其生解名之為悟，勸物起修令其入證名之為入。",
    "T34n1723_003:0711c23_17": "若依此解，〈譬喻品〉中牛車各與，吾為汝造，便非此義。",
    "T34n1723_003:0711c24_18": "第三解云，其前三種即依佛果大般涅槃三事解之。",
    "T34n1723_003:0711c25_19": "《涅槃經》第二卷云：「我今當令一切眾生，及以我子四部之眾，悉皆安住祕密藏中，我亦復當安住是中入於涅槃。",
    "T34n1723_003:0711c28_20": "何等名為祕密之藏？",
    "T34n1723_003:0711c29_0": "猶如伊字三點，若並則不成伊，縱亦不成，如摩醯首羅面上三目乃得成伊，三點若別亦不得成。",
    "T34n1723_003:0712a02_1": "我亦如是，解脫之法亦非涅槃，如來之身亦非涅槃，摩訶般若亦非涅槃，三法各異亦非涅槃，我今安住如是三法為眾生故名入涅槃，如世伊字。」",
    "T34n1723_003:0712a05_2": "此中意說，梵本伊字上有二點下有一點，似倒品字。",
    "T34n1723_003:0712a07_3": "並者橫也，謂前後證。",
    "T34n1723_003:0712a07_4": "縱者竪也，謂有三品。",
    "T34n1723_003:0712a08_5": "世說縱橫，即此竪、並皆非伊字，三點別安亦非伊字，要三和合不縱不橫亦不離別，和合三點不一不異，如大自在天面上三目，額上有一眉下各一。",
    "T34n1723_003:0712a11_6": "佛入涅槃亦復如是，摩訶般若者能證之智，如來身者所證法身，解脫者由能證智證所證理法身之時，二障滅盡二死，當來後有不續，更無繫縛，假名擇滅，即是解脫。",
    "T34n1723_003:0712a15_7": "故《雜集》云「滅諦有三：若能滅、若所滅、若滅性」，即是此三大般涅槃，般若在上為能證道，如額上目，法身、解脫並在其下是所證故，猶如眉下所有兩眼，以智證理令後惑苦皆斷不生名入涅槃，是佛安住祕密之藏，不同二乘智了生空，不是大慧理，但生空無我之理不名法身，雖得惑種及分段死少分不生之假擇滅，不得習氣及智障滅分段、變易二死俱盡之勝解脫，如縱如橫非大涅槃，身灰智滅彼名為入，無現身智何得稱大？",
    "T34n1723_003:0712a25_8": "佛今不爾故名為大，稱為祕藏。",
    "T34n1723_003:0712a26_9": "古人有解，但依真如以為三事名大涅槃，便無入義，常住不壞為利有情以智證真，惑苦解脫方名為入，是佛意故，不同二乘無有身智乃名為入。",
    "T34n1723_003:0712a29_10": "故佛自言「假使烏、角，鵄乃至永入於涅槃」等。",
    "T34n1723_003:0712b01_11": "今作此解善順彼經，審讀經文當自悉知。",
    "T34n1723_003:0712b02_12": "摩訶般若即開佛知見，故論說言「除一切智智更無餘事，一切智者證二空智，重言智者證諸有智，此最勝妙故名無上，更無過故」。",
    "T34n1723_003:0712b06_0": "法身即是示佛知見，故論說言「三乘平等佛性法身無差別故」。",
    "T34n1723_003:0712b07_1": "解脫即是悟佛知見，二障俱亡二死皆盡是真解脫，二乘唯得一障一死盡滅無餘，不知於此，故論說言「二乘不知真實處故令其悟也」。",
    "T34n1723_003:0712b10_2": "上來三事即是證入大般涅槃，此必有因更說入義，故論說入示現不退轉地與無量智業也。",
    "T34n1723_003:0712b12_3": "佛出於世欲令三乘有情皆修不退地業，安住祕密藏、入大涅槃，不為餘也。",
    "T34n1723_003:0712b14_4": "此與涅槃名字雖殊、體性無別，一切皆欲行因證入佛果位故。",
    "T34n1723_003:0712b16_5": "若作此解，既契化城之趣寶所，亦合火宅之御牛車，一乘體德既曰大般涅槃，法報二身正覺之與圓寂，一一總攝周備，亦何理而不彈？",
    "T34n1723_003:0712b19_6": "今此三解，唯取所詮智慧名曰一乘，能詮之教門即次前說也。",
    "T34n1723_003:0712b20_7": "隨宜所說意趣難解故，又以蓮華喻於妙法，必兼開敷之與秀出，果秀因敷亦無乖爽。",
    "T34n1723_003:0712b22_8": "然《勝鬘》等經及此下文多說真理以為一乘，乘之本故，實通二種，於義苞盡。",
    "T34n1723_003:0712b24_9": "開示悟三明佛果乘，入之一種明佛因乘，因乘雖通三無數劫，今此唯取第二劫後，論說令證不退位故，《楞伽經》中十地分為三種意生身故，如別章說。",
    "T34n1723_003:0712b28_10": "又後品言聲聞、緣覺、不退菩薩乘此寶乘直至道場。",
    "T34n1723_003:0712b29_11": "《勝鬘經》言：「無明為緣、無漏業因，有阿羅漢、辟支佛、大力菩薩三種意生身生。」",
    "T34n1723_003:0712c02_12": "初地已前實居三界分段死中、未出火宅，猶在門中當為燒故，不與一乘之名；或八地後名不退地。",
    "T34n1723_003:0712c04_13": "《瑜伽論》說八地後為意生身故，得決定故。",
    "T34n1723_003:0712c05_14": "問：二乘無學羊鹿果位亦居分段，應在門中如小菩薩，應非出宅？",
    "T34n1723_003:0712c07_15": "答：談其分段應非出宅，餘依永滅已得涅槃名居門外，不同於彼。",
    "T34n1723_003:0712c08_16": "問：何故二子趣於牛羊鹿稱出宅，大子趣於牛菩薩未出宅？",
    "T34n1723_003:0712c10_17": "答：二乘惑種盡得滅稱出宅，初劫惑猶行，如何稱出宅？",
    "T34n1723_003:0712c11_18": "又七地分段盡此一生亦名出宅，二乘同故。",
    "T34n1723_003:0712c12_19": "已前即非，猶多生故，如有學類，故出宅已方上牛車。",
    "T34n1723_003:0712c13_20": "然此經文初開之中初總標勝致，使得清淨之言；後三別顯，故略不說。",
    "T34n1723_003:0712c16_0": "經「舍利弗(至)出現於世」。",
    "T34n1723_003:0712c16_1": "贊曰：第三結也。",
    "T34n1723_003:0712c17_0": "經「佛告舍利弗(至)示悟眾生」。",
    "T34n1723_003:0712c17_1": "贊曰：此釋於前有何意況？",
    "T34n1723_003:0712c18_2": "眾生身中悉有佛性，故所教化但化菩薩，所為所作常為此事，唯以佛之知見示悟眾生。",
    "T34n1723_003:0712c20_3": "論第二番釋示悟入云：「又示者，為諸菩薩有疑者，令知如實修行故。",
    "T34n1723_003:0712c22_4": "謂有菩薩疑無佛性不肯修行，今示所化但化菩薩，令知三乘同有佛性，斷彼疑故如實修行。",
    "T34n1723_003:0712c24_5": "又悟入者，未發菩提心者令發心故，此解悟義；已發心者令入法故，此解入義，明因果盡。」",
    "T34n1723_003:0712c26_6": "又重釋悟入云「悟者令外道眾生生覺悟故，復入者令得聲聞果入大菩提故，迴邪入正捨權取實故。」",
    "T34n1723_003:0713a01_0": "妙法蓮華經玄贊卷第三(末)",
    "T34n1723_003:0713a02_0": "保安三年四月廿三日書了，法隆寺僧覺印之。",
    "T34n1723_003:0713a04_0": "同年十月廿六日移點已了，以興福寺圓如房本為之，以為令法久住。",
    "T34n1723_003:0713a05_1": "覺印之東北院讀本，點本、校點又了(云云)。"
}