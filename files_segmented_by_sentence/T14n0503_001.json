{
    "T14n0503_001:0771c03_0": "比丘避女惡名欲自殺經",
    "T14n0503_001:0771c05_0": "西晉沙門法炬譯",
    "T14n0503_001:0771c06_0": "如是我聞：一時佛住舍衛國祇樹給孤獨園，時有異比丘，在拘薩羅人間住一林中。",
    "T14n0503_001:0771c07_1": "時彼比丘與長者婦女嬉戲，起惡名聲。",
    "T14n0503_001:0771c08_2": "時彼比丘作是念：「我今不應共他婦女起惡名聲，我今欲於此林中自殺！」",
    "T14n0503_001:0771c10_3": "時彼林中，止住天神作是念：「惡、不善不類，此比丘不壞無過，而於林中欲自殺身，我今當往，方便開悟！」",
    "T14n0503_001:0771c12_4": "時彼天神化作長者女身，語比丘言：「於諸巷路四衢道中，世間諸人，為我及汝起惡名聲言：『我與汝共相習近，作不正事。』",
    "T14n0503_001:0771c15_5": "已有惡名，今可還俗，共相娛樂。」",
    "T14n0503_001:0771c16_6": "比丘答言：「以彼里巷四衢道中，為我與汝，起惡名聲，共相習近，為不正事。",
    "T14n0503_001:0771c18_7": "我今且自殺身。」",
    "T14n0503_001:0771c18_8": "時彼天神還復天身，而說偈言：「雖聞多惡名，　　苦行者忍之，　不應苦自害，　　亦不應起惱。",
    "T14n0503_001:0771c22_0": "　聞聲恐怖者，　　是則林中獸，　是輕躁眾生，　　不成出家法。",
    "T14n0503_001:0771c24_0": "　仁者當堪耐，　　下中上惡聲，　執心堅住者，　　是則出家法。",
    "T14n0503_001:0771c26_0": "　不由他人語，　　令汝成劫賊，　亦不由他人，　　令汝得羅漢；　如汝自知已，　　諸天亦復知。」",
    "T14n0503_001:0771c29_0": "爾時比丘為彼天神所開悟已，專精思惟，斷除煩惱，得阿羅漢。",
    "T14n0503_001:0772a02_0": "比丘避女惡名欲自殺經"
}