{
    "X49n0815_007:0661a01_0": "成唯識論疏義演卷第七本",
    "X49n0815_007:0661a02_0": "西京福壽寺沙門　如理　集",
    "X49n0815_007:0661a03_0": "【論】名隨煩惱者所言隨者有其二義一云唯是煩惱分位差別至名隨煩惱者此釋忿等於嗔等上分位假立無別性名隨惑二云雖諸煩惱有別自性但是彼等流名隨煩惱如無慚等又准瑜伽六十二有二義解一云隨惱於心二云隨煩惱而生也疏同後義也。",
    "X49n0815_007:0661a09_0": "【疏】餘假染心所貪等者即指上念乃至放逸等是貪等根本分位差別也。",
    "X49n0815_007:0661a11_0": "【疏】又說唯四是實者謂無慚無愧不信懈怠此之四法據下假實門中方悉。",
    "X49n0815_007:0661a13_0": "【疏】言等流者謂同類義至不能生餘染心所等者通解上忿等並七惑是實之義也以力劣不能生餘惑非根本故但名隨煩惱也。",
    "X49n0815_007:0661a16_0": "【疏】此說同時為等流果者答上言非俱時義也此言等流者是俱時之等流也不是前後之等流。",
    "X49n0815_007:0661a18_0": "【疏】此忿等十自類相生者但忿恨名煩惱自類等非是十俱名等流之自類也或當體自類非相望名自類也又准俱舍有四義名十一唯修所斷大乘不爾二唯意識起同大乘三無明相應不同大乘四各別現行同大乘。",
    "X49n0815_007:0661a23_0": "【疏】或是有情者謂見有情於己有違而生於忿或是他見者即他之見解也意說聞有他見不饒益事而生於忿忿對現境行相麤淺不深取故不緣無漏無漏是非無現違緣事故言迷諦者依諸諦下煩惱起故故言共皆迷四諦所言依對現前者簡瞋恚境通現前不現前故或現前言簡過未境謂忿雖緣剎那過去而不能緣一期過去從多為論緣現在境。",
    "X49n0815_007:0661b06_0": "不饒益境者即是違境非如瞋恚通緣順違准雜集論云心怒為體解云心怒即憤發異名也五蘊論云謂緣現前不饒益事心損惱為性。",
    "X49n0815_007:0661b08_1": "言如前已說者瞋滅道故。",
    "X49n0815_007:0661b10_0": "【疏】顯揚論云忿障無瞋故者顯揚云能障無瞋為業乃至增長忿為業撿前善中可知下皆准知此云執杖者顯身業少分理實所彥具通三業就顯故且說身業故云執杖。",
    "X49n0815_007:0661b14_0": "【疏】此對外人并其假實者對有宗也彼許實故。",
    "X49n0815_007:0661b15_0": "【疏】顯此等所依者忿等既假必有實所依法即瞋等是。",
    "X49n0815_007:0661b17_0": "【疏】親對輕故者意說雖忿恨一種生惱然忿親對現境未必結恨懷怨故輕恨即結怨故重所以但說恨生惱也。",
    "X49n0815_007:0661b20_0": "【疏】彼論隨所依之惑者即瞋也所飜實法者即飜瞋為無瞋即為彼障者意說恨障無瞋善根也。",
    "X49n0815_007:0661b22_0": "【疏】此據隨惑之類者此釋彼論意。",
    "X49n0815_007:0661b23_0": "【疏】如論說掉舉是貪分至亦痴故者如說掉舉是貪分不妨有體或是痴分何妨此覆雖說為痴分而亦說為貪分也但掉舉不唯貪分為例不例假實也。",
    "X49n0815_007:0661c02_0": "【疏】不極成者理必不然者外難意舉唯貪分今說且痴分者此不極成故此所牒云不極成者理必不然下文說不然所以。",
    "X49n0815_007:0661c05_0": "【疏】瞋等俱時便應無故者意說痴與瞋等俱時便無貪一分以貪瞋不俱故不可說言唯是貪分。",
    "X49n0815_007:0661c07_0": "【疏】緣過現生者緣謂由也追往惡言蜇螫他故疏云追先忿恨之境觸現違緣心多恨戾等有疏云緣過現生者有云追往惡是過去觸現違緣是現生心恨戾等然論但說忿不言緣過去所餘隨惑通緣過去。",
    "X49n0815_007:0661c11_0": "【疏】邪無命為依者集論等邪命所依為業與邪命為所依也。",
    "X49n0815_007:0661c13_0": "【疏】心懷非意同意謀計者意說非尋常意種種矯異也。",
    "X49n0815_007:0661c15_0": "【疏】即是證說勝品功德者別也。",
    "X49n0815_007:0661c16_0": "【疏】五十八說邪見等流至貪不定故者意云彼論說邪見之等流即是癡分不說貪分者依癡立即決定依貪不定且有不依貪時故。",
    "X49n0815_007:0661c19_0": "【論】能障不諂教悔為業意說不諂者堪師作教悔謟者不堪故云障不謟教悔也。",
    "X49n0815_007:0661c21_0": "【疏】為欺彼故謟者由彼不知所以謟也。",
    "X49n0815_007:0661c22_0": "【疏】或掩[打丁+翕]之名者論言網[悍干+月]者即是掩[打丁+翕]之異名也掩[打丁+翕]。",
    "X49n0815_007:0661c24_0": "【疏】雖事不合者意說如前事雖道理不合謂由順他情望他看好遂生矯誑也。",
    "X49n0815_007:0662a02_0": "【疏】入所陵故者意云謂矯設方便誘引他人令入自所陵之境中。",
    "X49n0815_007:0662a04_0": "【疏】故作網羅之字者此釋論中網字也問何故不作餘固字而作此網字耶答緣謟能籠網帽他人所以作網羅之字也網者羅網也。",
    "X49n0815_007:0662a07_0": "【疏】或順己所求者意說為有謟即諂為覆罪之因名為方便。",
    "X49n0815_007:0662a09_0": "【疏】方便所攝者意說諂名方便覆罪之方便故。",
    "X49n0815_007:0662a10_0": "【疏】不爾應許諂覆俱生者意云若不別者應覆諂俱生也。",
    "X49n0815_007:0662a12_0": "【疏】此據修道至下當知者問損惱有情緣事而起云何說言通見修斷解云即由此理薩婆多宗唯修所斷彼宗見惑有其二義一正迷理二緣彼迷理煩惱而起前忿等下二義俱無故唯修所斷大乘不爾若見所斷惑所生者見所斷攝由此忿等雖緣有情而見所斷然非要二義是見所斷如五識中分別煩惱此中且據通小乘說說云修道也故五十八約見道害迷理說此論同小乘約修道害迷有情事說。",
    "X49n0815_007:0662a20_0": "【疏】此損有情然有二釋至非此害者此者即指此論煩惱有情文也將會瑜伽故有二解且第一依瑜伽解害者即瞋之異名非此中害也即通緣滅道無漏法起不唯緣有情此論損惱有情者依多分說。",
    "X49n0815_007:0662a24_0": "【疏】此唯緣有情至為正者據此論說害唯緣有情生不同瑜伽五十八文故以此文為正。",
    "X49n0815_007:0662b02_0": "【疏】二此害至為正者意云此中明害亦同瑜伽緣無漏生故故知瑜伽為正若據緣有情即此論為正故有此二文不同。",
    "X49n0815_007:0662b05_0": "【疏】前總中亦然由彼論言起恚惱心者指此論前惱中惱亦同此害或就此論惱不緣無漏或就彼論惱緣無漏以彼論云於滅道起恚惱心也。",
    "X49n0815_007:0662b08_0": "【疏】長壽相者如對法說於自盛事者謂隨一榮利之事集論或依少年無病長壽之相榮利事者族姓色力聰叡財富自在等事五蘊云於自盛事染者倨傲心特為性顯揚大同。",
    "X49n0815_007:0662b12_0": "【疏】然此有義但恃知見至後解為勝者此約唯異生有此二解以初解云但恃知見即有漏故若取聖者應合通無漏如何云有漏也。",
    "X49n0815_007:0662b15_0": "【疏】顯揚雖復引經至亦不違也者意云會顯揚對法文也然顯揚對法憍緣興盛榮樂事生者據通小乘修憍說也。",
    "X49n0815_007:0662b17_1": "言多分者說多分緣榮利事生據實亦緣情生也。",
    "X49n0815_007:0662b19_0": "【疏】然對法中言一分者至非即彼體者意云對法說憍是貪一分者但是貪等之氣分品類等相攬彼分成矯故不是貪等之體故非即彼體且如懈怠依四法立非即唯依貪亦依瞋癡等故體非四法此憍亦爾撿對法文亦有疏云然對法中言一分者必彼體也。",
    "X49n0815_007:0662b24_1": "攬彼成故至非即彼體者以假實別即體用別也如放逸依四法立若言即貪者亦是痴分故故知假間與體非無差別疏中言懈怠依四法者錯唯懈怠是有不依四法故。",
    "X49n0815_007:0662c04_0": "【疏】此中無慚至顯揚同者意說此論言不顧自法通情非情總名為自法顯揚亦爾。",
    "X49n0815_007:0662c06_0": "【疏】對法至亦名自故者意云若對法五蘊不耻自法者唯據有情說以於自己身而不差耻也法益於己亦名自者於自身上而不差耻造諸惡之資益於己亦名自也所以對法據有情說此論顯揚通情非情二種上起故但言自法即雙舉也。",
    "X49n0815_007:0662c11_0": "【論】不耻過惡至假說為體者此即護法將破異說先會諸聖教據實無慚愧自性如上所說而集論等云不耻過為為無慚等別相者汝假說通相以為別相。",
    "X49n0815_007:0662c14_0": "【疏】若執不耻至體無差別者論主破異師說也謂有諸師如文執義而用不耻為無慚等別相者護法破云即應此無慚無愧體無差別何以故等無別故。",
    "X49n0815_007:0662c17_0": "【疏】若爾苦樂至俱領納故者意云此外難如前論主難曰無愧俱以不耻為相是無差別如二若受等俱領納故無差別者故今返難者苦樂二受既俱領納應無差別此難論主也。",
    "X49n0815_007:0662c21_0": "【疏】此義不爾至不同不耻者意云此答前難然苦樂受有分別不分別故不同不耻苦受無分別者大地獄中受極苦處也有分別者餘小地獄受苦既輕有分別故樂受無分別者若在第三禪極樂之處無分別故故論言安靜尤重無分別故餘等流樂等有分別故論非受想等者意云非二受二想可得並生何以故以相同故。",
    "X49n0815_007:0663a04_0": "【論】若待自他立二別者外救云雖不耻過惡相無差別而待自他故有差別即不顧自法名無慚不顧世間名無愧故無慚等有別故如下。",
    "X49n0815_007:0663a07_0": "【論】然諸聖教說不顧自他等者此會違文也解云若隨一境即有無慚等者何故聖教說不顧自他之言故今會云但說自善法等名自世間王法等名他此以內外勝劣辨自他非約自他身異名不顧自他也。",
    "X49n0815_007:0663a11_0": "又或即此中拒善崇惡於己益損名自他者輕拒善法於己益於無慚之行名自崇重惡法於己不益於無慚之行不益名損得其他名非對自他相續得自他名也。",
    "X49n0815_007:0663a15_0": "【疏】會自中有二者意說會自他中有二復次等如論文就會違文中有二先會諸經後會諸論此即初文。",
    "X49n0815_007:0663a17_0": "【疏】以遍依故者謂無慚等遍於一切惡心猶如於痴亦遍一切染心與痴相似故說無慚等是痴等流也。",
    "X49n0815_007:0663a19_0": "【論】云何掉舉等者自下第二釋大隨八即分為八此即初也。",
    "X49n0815_007:0663a21_0": "【疏】能障行捨至相違障者掉舉望捨即是善相違障以行相正相違故也奢摩他正品對治者意說掉舉望定即是止品對治謂由於定對治掉舉故舉前別前約掉舉能障捨又云若別善法中等者下約總別相對說如文易知。",
    "X49n0815_007:0663b02_0": "【疏】捨於惡法至說之為障者意云捨者是善也謂煩惱等是惡法若惡法障於善即掉舉障於捨行相最增。",
    "X49n0815_007:0663b05_0": "【論】此由憶昔樂事生故者顯揚云或追憶昔曾所緣見戲樂事又雜集謂追憶昔隨順貪欲戲笑等故。",
    "X49n0815_007:0663b07_0": "【疏】雖亦有貪現未等者此釋外難難云既亦緣現未樂事何故唯言憶昔樂事生乎此乃牒難詞也然下通此難修止相至故言憶昔者意云修止時要須瑩練其心為掉舉憶先時樂事生故所以不能瑩練其心而修於定此表掉舉為定障所以雖且貪於現在未來生今不謂。",
    "X49n0815_007:0663b13_0": "【疏】又五十五云此非遍染故至有別義故者此意說既言此非遍染明依貪分以不遍染心故也有別義名遍染者如前第五會。",
    "X49n0815_007:0663b16_0": "【論】說掉舉遍染心故者對法云惛沉掉舉不信懈怠放逸於一切染汙品中恒共相應又五十八云不信等十遍染心故。",
    "X49n0815_007:0663b19_0": "【論】有義掉舉別有自性等者此第三護法正義。",
    "X49n0815_007:0663b20_0": "【疏】遍染心言是一分證者意說彈諸師說通假實且舉一分實者如不信等八遍染心證是實有也據實此遍染心因不定成此是實者以放逸為不定過以放逸遍染心是假有故。",
    "X49n0815_007:0663b24_0": "【疏】此因不定亦不遍故者此立量云掉舉有法定別有體宗法因云遍染心故同喻如不信等異喻如放逸又亦不遍故者意說因於異品不遍無故因三相中闕異品遍無一性故外人將放逸為不定過過云為如不信等遍染心故是別有體為如放逸遍染心故無別有體耶准下文說假實之中除無慚無愧不信懈怠四法餘惛沉等通假實故更不解。",
    "X49n0815_007:0663c07_0": "【疏】以理逐之亦令實有至故今為喻者唯睡眠不正義亦許是假今取為喻即不成准下論自以理逐之亦令睡眠是實故今得取為喻也。",
    "X49n0815_007:0663c10_0": "【論】不信三相飜信應知者一者不信實有謂於諸法實事理中不能淨信二者不信有德謂於三寶真淨德中不信信樂三者不信有能謂於一切世出世善雖有力能而不信受不起希望飜前信說故論說云於實德能不忍樂欲非別有性。",
    "X49n0815_007:0663c15_0": "【疏】由不信至不忍等性者意云於實等法上不忍不樂者即是不信體也若爾即實等上起忍樂體應是信何故乃說是別境中欲勝解耶答不然若實等上起忍樂欲等者但是信之因果何以印可審知是善方生於信然起希求欣樂修習若於實等上起不信者更無別希求所以不同信也又於染法上若故不忍不樂等亦即信也即相例之耳於善上不忍明知是不信返顯於染法上不忍等即是信也。",
    "X49n0815_007:0663c23_0": "【疏】不信因果者於染法忍樂即是邪解欲等是不信因果如於實等生忍樂是信因果也。",
    "X49n0815_007:0664a01_0": "【疏】此信等二法者如信不信也。",
    "X49n0815_007:0664a02_0": "【疏】無記行劣無別二相者無別二相者無別信無別不信也有云不信懈怠但有善染二相無記行劣無染淨二相。",
    "X49n0815_007:0664a05_0": "【疏】此上二法者謂不信懈怠。",
    "X49n0815_007:0664a06_0": "【疏】對法等言應作分別前因已會論者以對法說是痴分故今應分別之彼論約痴相增說為痴分定有別體也。",
    "X49n0815_007:0664a09_0": "【疏】彼二法分不遍染故者貪瞋相違不俱起所愛所憎不同故。",
    "X49n0815_007:0664a11_0": "【疏】隨他相說名世俗有者此會世俗有五十五說世俗有言隨他痴說非謂假故名世俗有也。",
    "X49n0815_007:0664a13_0": "【疏】解數轉易即一境多解者一境上作可愛不可愛斷常等行。",
    "X49n0815_007:0664a15_0": "【疏】即一心易多境者即於一可愛心中緣多境也然此掉亂二心可雖有此能非必一切時皆爾如第七義相應者則非也既是解緣不同應作四句分別一者行解易非所緣易先計色常後計色斷二者所緣易非行解易先計色常後計受常第三俱易先計色常後計受斷第四俱非於前後念二俱可通。",
    "X49n0815_007:0664a21_0": "【疏】俱生念定等力增者據一念說念定力增若論多念即掉亂力增念定力微且實非無也掉亂亦爾。",
    "X49n0815_007:0664a23_0": "【疏】名俱慧者令知不正者此會前煩惱相應慧故者文對法說是煩惱相應慧者但是痴等令知不正名不正知准正知即合是慧也前師會云不正知是癡一分攝者但是煩惱相應慧故非是痴分也。",
    "X49n0815_007:0664b03_0": "【疏】如法蘊解雜事經中有多隨煩惱者即法蘊足論引此雜事經解更有多隨煩惱也。",
    "X49n0815_007:0664b05_0": "【疏】謂雜藏者即三藏外別立雜藏雜藏明事故得雜藏名。",
    "X49n0815_007:0664b07_0": "【疏】雜蘊者即律中說此雜蘊。",
    "X49n0815_007:0664b08_0": "【疏】如彼法蘊足等廣解謂忿等者等取諀訿等並瞋分研求等分是貪分等。",
    "X49n0815_007:0664b10_0": "【疏】貪等亦名隨煩惱至煩惱皆隨者對法云又貪瞋痴名隨煩惱心所法中此隨煩惱煩惱於心令不離染令不解脫令不斷障故名隨煩惱如世尊說汝等長夜為貪瞋痴隨所惱亂心恒染污不得解脫得隨煩惱名。",
    "X49n0815_007:0664b15_0": "【疏】隨煩惱等流故者對法云隨煩惱者所有諸煩惱皆是隨煩惱又隨煩惱非煩惱謂除煩惱外所餘染污行蘊所攝一切心所有法此復云何謂除貪等六煩惱所餘染污行蘊所攝忿等諸心所法解云諸心法言論意不同集論雜集但說忿等二十隨惑不言餘者五十八說二十二加邪欲勝解五十五說有二十四種謂忿等二十加四不定又五十八說二十六種忿等二十加邪欲解及不定四八十九說有七十種隨惑故五十八云若有隨順如是煩惱煩惱品類煩惱俱行名隨煩惱又云云何名隨煩惱略由四相差別建立一者通一切不善心起謂無慚無愧通一切不善心起名隨煩惱二者通一切染污心起謂放逸掉舉惛沉不信懈怠邪勝解邪念散亂不正知三者於各別不善心起謂忿恨覆惱嫉慳誑謟憍害若一生時必無第二四善不善無記心起非一切時處尋伺惡作睡眠若極尋求伺察便念身痴忿失念心勞是故尋伺名隨煩惱如彼廣說。",
    "X49n0815_007:0664c08_0": "【疏】不為念分故說者意說失念遍染心但取痴分為體不取念分為體者何以故非通三性故。",
    "X49n0815_007:0664c10_0": "【疏】以有癡分至無不定過者謂成失念是隨煩惱故立量云失念有法是隨惑宗法癡分故因如放逸等喻若如此立量因有不定過過云為如放逸癡分故是隨惑耶為如別境中染念是念分故非隨惑耶此亦不然是痴分因言亦念攝得念分為體者如何知耶如前論云失念者念一念攝說是煩惱相應念故故癡分言兼攝染念在中無不定過。",
    "X49n0815_007:0664c17_0": "【疏】具此三義者一非根本煩惱簡貪等故二唯染污簡邪欲勝解及四不定通三性三唯麤起簡行相微細。",
    "X49n0815_007:0664c20_0": "【疏】或此分位至假法者此瑜伽八十八文也如邪欲解等依不信等假立故如憤發等依忿等分位立如趣向前行等依無慚等分位煩惱也如瑜伽雜事品中說更有多隨煩惱依不信及無慚等上分位假立撿彼文一一自明無勞此述。",
    "X49n0815_007:0665a01_0": "【疏】或此等流謂身語業亦名隨煩惱者以不善身語業亦由隨煩惱心所等起故故亦後隨煩惱名言隨其類別者或是分位或是是等流隨煩惱上各別建立名隨其類別。",
    "X49n0815_007:0665a05_0": "【疏】以十三門分別者就諸門辨隨煩惱中總有十三門分別第一假實分別門第二俱生分別門第三自類相應門第四諸識俱起門第五五受相應門第六別境相應門第七根本相應門第八三性分別門第九三果分別門第十以下緣上門第十一三學分別門第十二見斷等分別門第十三有事無事門。",
    "X49n0815_007:0665a11_0": "【論】引理教者理謂如前別說自性教謂瑜伽等。",
    "X49n0815_007:0665a12_0": "【疏】對法第一云至有實假者意說如對法第一說忿等二十皆是假有此是總語不妨二十中有實也如前已明各別者謂二十隨惑分為三類小十中二大八三類之中有假有實故云各別之中有實假者小十假中二實大八有假有實也。",
    "X49n0815_007:0665a17_0": "【疏】隨他相說總名假者意云若據各別說有假有實據隨他相假有瑜伽說隨煩惱或是貪等等流或是貪等分位故。",
    "X49n0815_007:0665a20_0": "【疏】凡世俗者至而體非假者意云凡世俗者亦有是假有亦一有是實有且如忿等十三即是假有無慚等四對勝義說隨他相說名世俗有故而體是實。",
    "X49n0815_007:0665a23_0": "【疏】見等之後貪等之上至十法故者意說貪瞋痴等見修道煩惱後亦得假立忿等十法也。",
    "X49n0815_007:0665b01_0": "【疏】便解云此唯對修道說言細和者和字或去聲呼之。",
    "X49n0815_007:0665b03_0": "【疏】此中但有後師正義者取前釋體業中最後師護法正義。",
    "X49n0815_007:0665b05_0": "【疏】如薩婆多尋伺行相麤細不同亦得俱起掉舉亦爾大乘不許尋伺俱起外人約大乘不俱生為難言不互然者意說尋伺麤細各定不互增也故云不互然。",
    "X49n0815_007:0665b09_0": "【疏】增不增時者意說惛掉一增一劣時無乖返故得俱生。",
    "X49n0815_007:0665b11_0": "【疏】高下增者意說尋伺行相何謂麤細一向各定然惛掉行相或增不增高下不定若俱增即不相應一增一劣即俱生。",
    "X49n0815_007:0665b14_0": "【疏】貪瞋應爾亦有增不增者意云貪瞋二法行相若一增一劣應同掉舉亦得俱起問也答如疏明故知掉舉惛沉行相不並增故說不俱若一增一劣許遍染心也。",
    "X49n0815_007:0665b18_0": "【論】違唯善故者意說不信等五違唯善法說之為遍即所違法唯是善也。",
    "X49n0815_007:0665b20_0": "【疏】非如妄念等許違三性者意云妄念等三法違於念等以彼所違念等許通三性然不正知障慧慧之通三性故然散亂障定定通三性許有染定專注一境得有定也以說別境通三性故言非如善法中者非如善中信行捨等唯善也。",
    "X49n0815_007:0665c01_0": "【疏】取癡分念等捨念分念等者即癡分妄念得遍染心以念等上之妄念等不遍染心所以云捨不取彼念上妄念等也。",
    "X49n0815_007:0665c04_0": "【疏】遍行之中餘四義定不說之也者意說隨煩惱與諸心心所等俱不俱也且隨二十是前根本六煩惱等或是等流或是分位如前既說就遍行中餘觸等四心心所起時皆有義定更不說也以具四一切故受雖亦總今更說隨惑受俱者今約別解辨此隨二十與五受俱不俱義故須再說其別境五如下自同。",
    "X49n0815_007:0665c10_0": "【疏】由現行疏無不字遍於不善等者意云不同善俱所由以善十一由不遍於不善故此不論俱義所以不同也。",
    "X49n0815_007:0665c13_0": "【疏】非通上界無意樂故者此釋小十與受相應有二師說此初師也忿等七種與三受相應瞋者欲界非通上界意地法故無苦樂俱不在五識於欲界中復不通苦樂地獄之中縱有苦受不在意識故不苦俱意說縱通上界亦不與苦樂俱以上界身等三識無苦樂故此意地法故何況不通上界縱在欲界亦無苦樂意地法故忿等與喜俱者瞋遇順境喜樂俱故。",
    "X49n0815_007:0665c20_0": "【疏】四受俱除樂者欲界意識有苦受故七四俱。",
    "X49n0815_007:0665c21_0": "【論】忿恨惱嫉害憂捨俱者以是瞋一分故覆慳喜捨者以是貪一分故餘三增樂者諂誑憍樂與喜樂捨俱者通上界故。",
    "X49n0815_007:0665c24_0": "【疏】行相順多分起故者以忿等五法行相多與捨相順所以言憂捨俱據實亦得與喜等俱也。",
    "X49n0815_007:0666a02_0": "【疏】亦如此前自實義說者即指前文中云由斯中大五受相應文文以中大隨行通欣慼故復與喜樂憂苦俱謂捨受不違苦樂所故故總得五受相應也。",
    "X49n0815_007:0666a05_0": "【論】染念染慧雖非念慧俱等者下逐難釋於中三第一釋染念慧第二釋忿念俱第三釋亂定相應此即第一明染念慧也然染念為體者自性不相應但與痴分上立妄念者而得相應故不正知亦爾以慧為體者不與慧俱是痴分者得與慧相應。",
    "X49n0815_007:0666a10_0": "【疏】次前剎那至現在一念故者此說念緣過去所由謂現在一念即落謝在過去故。",
    "X49n0815_007:0666a12_0": "【疏】念緣分位至亦緣剎那過去者說忿緣過去何以故忿亦緣剎那前念之法若爾何故說忿緣現在耶答忿緣現在者約所緣前事危害等事分位究竟總名現在不妨於中剎那遷謝也意說約營事究竟名緣現在若約剎那生滅名緣過去故忿與念亦得相應。",
    "X49n0815_007:0666a18_0": "【疏】俱生者與俱生俱者意說俱生隨與俱生根本俱分別亦爾故分別不與俱生並俱生亦爾。",
    "X49n0815_007:0666a20_0": "【疏】小十定非等者下解小十有二初解小十非見疑俱第一忿等五法下解俱起於中有四一解忿等五法第二釋慳第三釋憍第四覆誑諂三。",
    "X49n0815_007:0666a23_0": "【疏】前說瞋疑及二見一少分至細行相說者今此不俱者據忿等行相麤說前嗔與疑邊見邪見三法各一分俱者約細行相說。",
    "X49n0815_007:0666b02_0": "【疏】又憎嫉滅道由疑不決等者謂更由不決便憤發故憤即忿等由疑不決故與忿俱此言疑不與忿等俱者約多分說。",
    "X49n0815_007:0666b05_0": "【疏】得慢痴二法俱者前云所蔑所憎境可同故說得相應痴與九種皆得相應故忿等五法與慢疑得相應也。",
    "X49n0815_007:0666b08_0": "【疏】由此證知至此義應思者意云瞋是忿自體忿不與瞋俱不共無明是忘念不正知之自體如瞋忿等亦不俱故云不遍此心者即不遍無明心所也即痴分故釋忘念等是癡分不與無明俱所由有云由此證知至即痴分故者此意云瞋忿分決不與貪俱故知是主不共無明上所立忘念等亦不與此忿等心俱由彼主無明不與忿等俱故各別起故雖有此解前解為勝。",
    "X49n0815_007:0666b16_0": "【疏】不言不共無明定得與俱者意云雖不共無明上立忘念等不言不共無明定得與忘念等俱也但言各與十俱者意說但言忘念等容有十箇煩惱俱不言定與無明俱有云不言不共無明定得與俱者意說但總聚言煩惱與無明相應不約是說即令不共無明十俱也以各別起故不共無明不與忿等俱亦無失矣雖有兩解二皆有理。",
    "X49n0815_007:0666b23_0": "【疏】即此無明時或有慧分故者意說說忘念等與不共無明俱也如有不共無明時忘念等若是痴分者雖不與無明俱然是念慧分者不妨得與無明俱也。",
    "X49n0815_007:0666c02_0": "【疏】然痴分者至一切染心聚故意說雖依痴及念慧立忘念等然是痴分上立者遍染心餘者不爾。",
    "X49n0815_007:0666c04_0": "【疏】非言不共無明至定與惡慧俱者意說痴上立忘念等遍染心念慧上立者不遍染心既言不共無明不與惡慧俱明知念慧上立者不遍染心有云雖說忘念等遍染不妨念慧分者不遍何妨雖說妄念等遍染心不痴不共無明上立者不遍也況論所言不共無明定與惡慧俱而名不正知等故知無明上立妄念等不遍染心也於相應聚中立者遍雖有此解理未可依。",
    "X49n0815_007:0666c12_0": "【疏】即於無明假建立故者釋妄念等遍染心也如前第四卷論末八遍染心中說幾於無明假立可撿敘問若言不共無明上妄念等與不與不共無明俱如何無明與妄念等為體耶答妄念既依無明上立理令相應但以行相作用不俱增故所以不說妄念等與不共無相俱據體得俱故若言體不俱者未知忘等依何法立不可牛角依兔角立故故知忘念等與不共無明體必俱時但約行相不俱增名不俱也。",
    "X49n0815_007:0666c20_0": "【疏】豈彼三生皆是定有貪也者意說豈諂誑覆三生之時必有貪答如疏。",
    "X49n0815_007:0666c22_0": "【疏】欣慼別故者覆欣瞋慼二行別故不與瞋俱。",
    "X49n0815_007:0666c23_0": "【疏】若如前解無違理失者即指前者覆等俱時必有貪分故文也。",
    "X49n0815_007:0667a01_0": "【疏】餘通色界有三者意云小隨忿等中上七中一唯是不善除諂誑憍三法以通色界有故又通無記故故知除通色界三也。",
    "X49n0815_007:0667a04_0": "【論】生在下地至憍誰故諂者然由大八遍染心起顯故不釋今此裎但解三種謂躭定故起於憍醉矯現有德於欲界有情起誑為網帽故於他下有情起諂曲得彼定方起此等又云如已得上定者起上界誑諂誑諂欲界有情等諂他令從己諂他我得勝法等。",
    "X49n0815_007:0667a09_0": "【論】若生上地至容起彼故者此釋生上起下得十種所以者何如前分別第靜慮中有現前時便起下地謗滅邪見由此定知能起中二起八者又命終起愛時雖是無記而得八定相應起以八遍染心故故九種命終心云俱生愛俱故。",
    "X49n0815_007:0667a14_0": "【疏】除此二時生上必不起下心者意說此二時得起下者但起下得十而不起下忿等十法以忿等非是正潤生惑故不同愛故所以不起又非是謗滅故不同邪見故不起。",
    "X49n0815_007:0667a18_0": "【疏】嫉上地至不以彼地為質故者謂欲界之釋得上界定已有好名聞而嫉他名聞也意說小十行淺不能緣上設言緣者但緣彼名聞依欲界聲故准此意但以欲界聲為本質而緣不許小十緣上行相淺故不遠取故。",
    "X49n0815_007:0667a23_0": "【疏】慳相亦爾者但於欲界名聞起也雖慳上法必於欲界聲名句惜不說也以慳行相不能遠取彼地法故云以欲界聲名句文而為本質也。",
    "X49n0815_007:0667b02_0": "【論】有義嫉等亦得緣上等者嫉等三法於上地法嫉他所得慳自所證憍恃所證上地法故除覆誑諂者於上地有情不可諂誑及覆藏故然小十中後起惑者諸師不同略敘五解一云起四於嫉等三上加害律等說調達殺心於佛身起雖即是瞋義准有害於理無違由此道理於上有情起害無失二云起五於嫉等三更加諂誑如涅槃經說善星比丘作現鬼形欲令佛怖發言鬼來即是誑故即准此義於上有情容得起誑又律文中說於無記誑立得罪名故諂誑類同故亦又有諂三云起六於前五上更加於害理如前說四云起七六加覆與諂誑體類同故五云十一如上所取餘以理椎徵皆容起故限有情說且依於初說。",
    "X49n0815_007:0667b15_0": "【疏】定者謂嫉他所得靜慮無色故者牒論中於勝地法生嫉言靜慮者即是色界四靜慮也無色者即無色界定也總名勝地法謂此界有情嫉他所得上定等故得緣上也。",
    "X49n0815_007:0667b19_0": "【疏】無諂誑色界勝有情故者以於勝人不起諂誑故准此亦有於佛起誑諂者此言不緣者依多分說如下許緣。",
    "X49n0815_007:0667b22_0": "【疏】於自界勝上地起諂誑者是欲界得上定者引誑是諂也恐失利養故行誑望他順己故行諂自界者說上界也謂證上定得自界名有疏云自界勝上起諂誑者恐起字錯應言為地字。",
    "X49n0815_007:0667c02_0": "【疏】必非是忿至現境生行相細故者以忿麁不能緣上言緣上必是瞋行相細故。",
    "X49n0815_007:0667c04_0": "【疏】梵王執馬勝手者問馬勝既是阿羅漢何不知四大種滅處耶有云不解非一切種智故有說解意問梵王一切智故問何不問佛答以佛世尊决定知故又威重故欲試梵王淺深故故馬勝起彼眼見彼地色或起彼地天耳聞彼地聲。",
    "X49n0815_007:0667c09_0": "【論】煩惱俱生者謂此後十與四諦下根本煩惱俱生俱生者相應起義總別迷諦皆如根本煩惱說。",
    "X49n0815_007:0667c11_0": "【疏】緣他身見生忿者意說忿亦緣前人我見上見起他人執我生忿等故云汝有何所趣起高心我慢耶。",
    "X49n0815_007:0667c13_0": "【疏】出佛身血害緣無漏生者是此佛害故緣無漏故知迷滅道生故見道斷。",
    "X49n0815_007:0667c15_0": "【疏】憎嫉出離者滅諦名出離也故知迷滅理生。",
    "X49n0815_007:0667c16_0": "【疏】或嫉姤性至種種事者引此文既言發惡業故知通見斷以正發業者是見惑故。",
    "X49n0815_007:0667c18_0": "【疏】更有八十六已去至不知處者彼亦有解今忘其處讀者撿之。",
    "X49n0815_007:0667c20_0": "【疏】又於諦言嫉等即非是嫉等者此解直以又責之也於事於理論之嫉何故於理即非嫉於事即是嫉耶。",
    "X49n0815_007:0667c22_0": "【疏】又設緣諦而不是迷者此意既知是滅道即易生憎嫉惱害故但緣而不迷以知滅道故准上解瞋中亦有此意舉不緣而迷為斷豈以緣故即迷不緣應不迷如二取。",
    "X49n0815_007:0668a02_0": "【疏】瞋迷滅者此通言謂不分別言迷而不緣緣而不迷不作如是分別但通言迷也此會瑜伽文有疏本云瞋迷滅者。",
    "X49n0815_007:0668a05_0": "【疏】准此諦皆有者此約疎迷緣彼諦下煩惱起故上欲或七或五得迷者約親緣迷說。",
    "X49n0815_007:0668a07_0": "【疏】此據人執心本質等者意說實我無本質假我法依蘊假立故實我既無我見所緣而無本質也故云本質我無故。",
    "X49n0815_007:0668a10_0": "【疏】唯有無漏所起事所起名准上煩惱說者唯約有無漏緣門有無事緣門名境事境門等准前應說。",
    "X49n0815_007:0668a12_0": "【疏】其嫉等名緣無漏所起名等至有漏所起事者此意以嫉等得緣無漏緣不苾體但依影緣故云無漏所起名也以忿等行相淺不緣無漏但緣現境等故名緣有漏所起事也言此事名緣者結上也此別約上論文言小十緣滅道或不緣滅道故約此相分無漏有漏名境事境別也或此上來至此事名緣等者此第二解如前解唯據上根本煩惱說名緣有事等今第二解據忿等自行相說也。",
    "X49n0815_007:0668a21_0": "成唯識論疏義演卷七本"
}