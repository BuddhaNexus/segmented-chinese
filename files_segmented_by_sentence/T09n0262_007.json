{
    "T09n0262_007:0055a12_0": "妙法蓮華經卷第七",
    "T09n0262_007:0055a14_0": "後秦龜茲國三藏法師",
    "T09n0262_007:0055a15_0": "鳩摩羅什奉　詔譯",
    "T09n0262_007:0055a16_0": "妙音菩薩品第二十四",
    "T09n0262_007:0055a17_0": "爾時釋迦牟尼佛放大人相肉髻光明，及放眉間白毫相光，遍照東方百八萬億那由他恒河沙等諸佛世界。",
    "T09n0262_007:0055a19_1": "過是數已，有世界名淨光莊嚴，其國有佛，號淨華宿王智如來、應供、正遍知、明行足、善逝、世間解、無上士、調御丈夫、天人師、佛、世尊，為無量無邊菩薩大眾恭敬圍繞而為說法，釋迦牟尼佛白毫光明遍照其國。",
    "T09n0262_007:0055a24_2": "爾時一切淨光莊嚴國中，有一菩薩名曰妙音，久已殖眾德本，供養親近無量百千萬億諸佛，而悉成就甚深智慧，得妙幢相三昧、法華三昧、淨德三昧、宿王戲三昧、無緣三昧、智印三昧、解一切眾生語言三昧、集一切功德三昧、清淨三昧、神通遊戲三昧、慧炬三昧、莊嚴王三昧、淨光明三昧、淨藏三昧、不共三昧、日旋三昧，得如是等百千萬億恒河沙等諸大三昧。",
    "T09n0262_007:0055b03_3": "釋迦牟尼佛光照其身，即白淨華宿王智佛言：「世尊！",
    "T09n0262_007:0055b05_4": "我當往詣娑婆世界，禮拜、親近、供養釋迦牟尼佛，及見文殊師利法王子菩薩、藥王菩薩、勇施菩薩、宿王華菩薩、上行意菩薩、莊嚴王菩薩、藥上菩薩。」",
    "T09n0262_007:0055b08_5": "爾時淨華宿王智佛告妙音菩薩：「汝莫輕彼國，生下劣想。",
    "T09n0262_007:0055b09_6": "善男子！",
    "T09n0262_007:0055b10_7": "彼娑婆世界，高下不平，土石諸山，穢惡充滿，佛身卑小，諸菩薩眾其形亦小。",
    "T09n0262_007:0055b11_8": "而汝身四萬二千由旬，我身六百八十萬由旬，汝身第一端正，百千萬福，光明殊妙，是故汝往、莫輕彼國——若佛、菩薩及國土，生下劣想。」",
    "T09n0262_007:0055b14_9": "妙音菩薩白其佛言：「世尊！",
    "T09n0262_007:0055b15_10": "我今詣娑婆世界，皆是如來之力，如來神通遊戲，如來功德智慧莊嚴。」",
    "T09n0262_007:0055b17_11": "於是妙音菩薩不起于座，身不動搖，而入三昧，以三昧力，於耆闍崛山，去法座不遠，化作八萬四千眾寶蓮華，閻浮檀金為莖，白銀為葉，金剛為鬚，甄叔迦寶以為其臺。",
    "T09n0262_007:0055b21_12": "爾時，文殊師利法王子見是蓮華，而白佛言：「世尊！",
    "T09n0262_007:0055b22_13": "是何因緣，先現此瑞？",
    "T09n0262_007:0055b22_14": "有若干千萬蓮華，閻浮檀金為莖，白銀為葉，金剛為鬚，甄叔迦寶以為其臺。」",
    "T09n0262_007:0055b24_15": "爾時釋迦牟尼佛告文殊師利：「是妙音菩薩摩訶薩，欲從淨華宿王智佛國，與八萬四千菩薩，圍繞而來至此娑婆世界，供養、親近、禮拜於我，亦欲供養、聽法華經。」",
    "T09n0262_007:0055b28_16": "文殊師利白佛言：「世尊！",
    "T09n0262_007:0055b29_17": "是菩薩種何善本？",
    "T09n0262_007:0055b29_18": "修何功德？",
    "T09n0262_007:0055b29_19": "而能有是大神通力？",
    "T09n0262_007:0055c01_20": "行何三昧？",
    "T09n0262_007:0055c01_21": "願為我等說是三昧名字，我等亦欲勤修行之，行此三昧，乃能見是菩薩色相大小，威儀進止。",
    "T09n0262_007:0055c03_22": "唯願世尊以神通力，彼菩薩來，令我得見。」",
    "T09n0262_007:0055c04_23": "爾時釋迦牟尼佛告文殊師利：「此久滅度多寶如來，當為汝等而現其相。」",
    "T09n0262_007:0055c06_24": "時多寶佛告彼菩薩：「善男子！",
    "T09n0262_007:0055c07_25": "來，文殊師利法王子欲見汝身。」",
    "T09n0262_007:0055c07_26": "于時妙音菩薩於彼國沒，與八萬四千菩薩俱共發來。",
    "T09n0262_007:0055c09_27": "所經諸國，六種震動，皆悉雨於七寶蓮華；百千天樂，不鼓自鳴。",
    "T09n0262_007:0055c10_28": "是菩薩目如廣大青蓮華葉，正使和合百千萬月，其面貌端正復過於此，身真金色，無量百千功德莊嚴，威德熾盛，光明照曜，諸相具足，如那羅延堅固之身。",
    "T09n0262_007:0055c14_29": "入七寶臺，上昇虛空，去地七多羅樹，諸菩薩眾恭敬圍繞，而來詣此娑婆世界耆闍崛山。",
    "T09n0262_007:0055c16_30": "到已，下七寶臺，以價直百千瓔珞，持至釋迦牟尼佛所，頭面禮足，奉上瓔珞，而白佛言：「世尊！",
    "T09n0262_007:0055c18_31": "淨華宿王智佛問訊世尊，少病、少惱，起居輕利，安樂行不？",
    "T09n0262_007:0055c19_32": "四大調和不？",
    "T09n0262_007:0055c20_33": "世事可忍不？",
    "T09n0262_007:0055c20_34": "眾生易度不？",
    "T09n0262_007:0055c20_35": "無多貪欲、瞋恚、愚癡、嫉妬、慳慢不？",
    "T09n0262_007:0055c21_36": "無不孝父母、不敬沙門、邪見、不善心、不攝五情不？",
    "T09n0262_007:0055c22_37": "世尊！",
    "T09n0262_007:0055c23_38": "眾生能降伏諸魔怨不？",
    "T09n0262_007:0055c23_39": "久滅度多寶如來在七寶塔中，來聽法不？",
    "T09n0262_007:0055c24_40": "又問訊多寶如來，安隱、少惱，堪忍久住不？",
    "T09n0262_007:0055c25_41": "世尊！",
    "T09n0262_007:0055c25_42": "我今欲見多寶佛身，唯願世尊，示我令見。」",
    "T09n0262_007:0055c26_43": "爾時釋迦牟尼佛語多寶佛：「是妙音菩薩欲得相見。」",
    "T09n0262_007:0055c28_0": "時多寶佛告妙音言：「善哉，善哉！",
    "T09n0262_007:0055c28_1": "汝能為供養釋迦牟尼佛及聽法華經，并見文殊師利等，故來至此。」",
    "T09n0262_007:0056a02_0": "爾時華德菩薩白佛言：「世尊！",
    "T09n0262_007:0056a02_1": "是妙音菩薩，種何善根，修何功德，有是神力？」",
    "T09n0262_007:0056a03_2": "佛告華德菩薩：「過去有佛，名雲雷音王多陀阿伽度、阿羅訶、三藐三佛陀，國名現一切世間，劫名憙見，妙音菩薩於萬二千歲，以十萬種伎樂供養雲雷音王佛，并奉上八萬四千七寶鉢。",
    "T09n0262_007:0056a08_3": "以是因緣果報，今生淨華宿王智佛國，有是神力。",
    "T09n0262_007:0056a09_4": "華德！",
    "T09n0262_007:0056a09_5": "於汝意云何？",
    "T09n0262_007:0056a09_6": "爾時雲雷音王佛所，妙音菩薩——伎樂供養、奉上寶器者，豈異人乎？",
    "T09n0262_007:0056a11_7": "今此妙音菩薩摩訶薩是。",
    "T09n0262_007:0056a11_8": "華德！",
    "T09n0262_007:0056a12_0": "是妙音菩薩，已曾供養親近無量諸佛，久殖德本，又值恒河沙等百千萬億那由他佛。",
    "T09n0262_007:0056a14_1": "「華德！",
    "T09n0262_007:0056a14_2": "汝但見妙音菩薩其身在此，而是菩薩，現種種身，處處為諸眾生說是經典——或現梵王身，或現帝釋身，或現自在天身，或現大自在天身，或現天大將軍身，或現毘沙門天王身，或現轉輪聖王身，或現諸小王身，或現長者身，或現居士身，或現宰官身，或現婆羅門身，或現比丘、比丘尼、優婆塞、優婆夷身，或現長者居士婦女身，或現宰官婦女身，或現婆羅門婦女身，或現童男、童女身，或現天、龍、夜叉、乾闥婆、阿修羅、迦樓羅、緊那羅、摩睺羅伽、人非人等身，而說是經。",
    "T09n0262_007:0056a24_3": "諸有地獄、餓鬼、畜生，及眾難處，皆能救濟，乃至於王後宮，變為女身，而說是經。",
    "T09n0262_007:0056a26_4": "「華德！",
    "T09n0262_007:0056a26_5": "是妙音菩薩，能救護娑婆世界諸眾生者，是妙音菩薩如是種種變化現身，在此娑婆國土，為諸眾生說是經典，於神通、變化、智慧無所損減。",
    "T09n0262_007:0056b01_6": "是菩薩，以若干智慧明照娑婆世界，令一切眾生各得所知；於十方恒河沙世界中，亦復如是。",
    "T09n0262_007:0056b03_7": "若應以聲聞形得度者，現聲聞形而為說法；應以辟支佛形得度者，現辟支佛形而為說法；應以菩薩形得度者，現菩薩形而為說法；應以佛形得度者，即現佛形而為說法。",
    "T09n0262_007:0056b08_0": "如是種種，隨所應度而為現形，乃至應以滅度而得度者，示現滅度。",
    "T09n0262_007:0056b09_1": "「華德！",
    "T09n0262_007:0056b09_2": "妙音菩薩摩訶薩，成就大神通智慧之力，其事如是。」",
    "T09n0262_007:0056b12_0": "爾時華德菩薩白佛言：「世尊！",
    "T09n0262_007:0056b12_1": "是妙音菩薩，深種善根。",
    "T09n0262_007:0056b13_2": "世尊！",
    "T09n0262_007:0056b13_3": "是菩薩住何三昧，而能如是在所變現，度脫眾生？」",
    "T09n0262_007:0056b14_4": "佛告華德菩薩：「善男子！",
    "T09n0262_007:0056b15_5": "其三昧名現一切色身，妙音菩薩住是三昧中，能如是饒益無量眾生。」",
    "T09n0262_007:0056b16_6": "說是妙音菩薩品時，與妙音菩薩俱來者八萬四千人，皆得現一切色身三昧；此娑婆世界無量菩薩，亦得是三昧及陀羅尼。",
    "T09n0262_007:0056b19_7": "爾時妙音菩薩摩訶薩供養釋迦牟尼佛及多寶佛塔已，還歸本土，所經諸國，六種震動，雨寶蓮華，作百千萬億種種伎樂。",
    "T09n0262_007:0056b22_8": "既到本國，與八萬四千菩薩、圍繞至淨華宿王智佛所，白佛言：「世尊！",
    "T09n0262_007:0056b24_9": "我到娑婆世界饒益眾生，見釋迦牟尼佛，及見多寶佛塔，禮拜、供養；又見文殊師利法王子菩薩，及見藥王菩薩、得勤精進力菩薩、勇施菩薩等，亦令是八萬四千菩薩得現一切色身三昧。",
    "T09n0262_007:0056b28_10": "說是妙音菩薩來往品時，四萬二千天子得無生法忍，華德菩薩得法華三昧。」",
    "T09n0262_007:0198a12_0": "御製觀世音普門品經序",
    "T09n0262_007:0198a14_0": "觀世音菩薩，以爍迦羅心應變無窮，自在神通遍遊法界，入微塵國土說法濟度，具足妙相弘誓如海，凡有因緣發清淨心，纔舉聲稱，即隨聲而應，所有欲願即獲如意。",
    "T09n0262_007:0198a17_1": "妙法蓮華經普門品者，為度脫苦惱之真詮也。",
    "T09n0262_007:0198a18_2": "人能常以是經作觀，一念方萌，即見大悲勝相，能滅一切諸苦，其功德不可思議。",
    "T09n0262_007:0198a20_3": "朕惟天道福善禍淫，故佛示果報，使人為善而不敢為惡。",
    "T09n0262_007:0198a22_0": "夫天堂、地獄皆由人為，不違於方寸之內，故為善者得升天堂，為惡者即墮地獄。",
    "T09n0262_007:0198a23_1": "夫忠臣孝子吉人貞士，其心即佛，故神明芘佑，業障俱泯，是以生不犯於憲條，沒不墮於無間。",
    "T09n0262_007:0198a25_2": "夫兇頑之徒，一於為惡，棄五倫如敝帚，蹈刑法如飲甘，寧餧羅剎，不欽佛道。",
    "T09n0262_007:0198a27_3": "然人性本善，所為惡者，特氣質之偏；苟能改心易慮，修省避畏，轉移之間惡可為善矣。",
    "T09n0262_007:0198a29_4": "為善則即善人，昔之所積之咎，如太空點塵、紅罏片雪，消滌淨盡，雖有果報將安施乎？",
    "T09n0262_007:0198b02_5": "朕恒念此，惟恐世之人有過而不知改，乃甘心焉以自棄，遂表章是經，使善良君子永堅禁戒之心，廣納無量之福，為善功德豈有涯涘哉！",
    "T09n0262_007:0198b06_0": "永樂九年五月初一日",
    "T09n0262_007:0198b07_0": "妙法蓮華經觀世音菩薩普門",
    "T09n0262_007:0198b08_0": "品經",
    "T09n0262_007:0198b10_0": "姚秦三藏法師鳩摩羅什譯長行",
    "T09n0262_007:0198b11_0": "隋北天竺沙門闍那崛多譯重頌",
    "T09n0262_007:0056c02_0": "妙法蓮華經觀世音菩薩普門品第二十五爾時，無盡意菩薩即從座起，偏袒右肩，合掌向佛，而作是言：「世尊！",
    "T09n0262_007:0056c04_1": "觀世音菩薩，以何因緣名觀世音？」",
    "T09n0262_007:0056c05_2": "佛告無盡意菩薩：「善男子！",
    "T09n0262_007:0056c06_0": "若有無量百千萬億眾生受諸苦惱，聞是觀世音菩薩，一心稱名，觀世音菩薩即時觀其音聲，皆得解脫。",
    "T09n0262_007:0056c08_1": "若有持是觀世音菩薩名者，設入大火，火不能燒，由是菩薩威神力故。",
    "T09n0262_007:0056c10_2": "若為大水所漂，稱其名號，即得淺處。",
    "T09n0262_007:0056c11_3": "若有百千萬億眾生，為求金、銀、琉璃、車璩、馬瑙、珊瑚、虎珀、真珠等寶，入於大海，假使黑風吹其船舫，飄墮羅剎鬼國，其中若有，乃至一人，稱觀世音菩薩名者，是諸人等皆得解脫羅剎之難。",
    "T09n0262_007:0056c15_4": "以是因緣，名觀世音。",
    "T09n0262_007:0056c16_5": "若復有人臨當被害，稱觀世音菩薩名者，彼所執刀杖尋段段壞，而得解脫。",
    "T09n0262_007:0056c17_6": "若三千大千國土，滿中夜叉、羅剎，欲來惱人，聞其稱觀世音菩薩名者，是諸惡鬼，尚不能以惡眼視之，況復加害。",
    "T09n0262_007:0056c20_7": "設復有人，若有罪、若無罪，杻械、枷鎖檢繫其身，稱觀世音菩薩名者，皆悉斷壞，即得解脫。",
    "T09n0262_007:0056c22_8": "若三千大千國土，滿中怨賊，有一商主，將諸商人，齎持重寶、經過嶮路，其中一人作是唱言：『諸善男子！",
    "T09n0262_007:0056c25_9": "勿得恐怖，汝等應當一心稱觀世音菩薩名號。",
    "T09n0262_007:0056c26_10": "是菩薩能以無畏施於眾生，汝等若稱名者，於此怨賊當得解脫。』",
    "T09n0262_007:0056c28_11": "眾商人聞，俱發聲言：『南無觀世音菩薩。』",
    "T09n0262_007:0056c29_0": "稱其名故，即得解脫。",
    "T09n0262_007:0056c29_1": "「無盡意！",
    "T09n0262_007:0056c29_2": "觀世音菩薩摩訶薩，威神之力巍巍如是。",
    "T09n0262_007:0057a01_3": "若有眾生多於婬欲，常念恭敬觀世音菩薩，便得離欲。",
    "T09n0262_007:0057a03_0": "若多瞋恚，常念恭敬觀世音菩薩，便得離瞋。",
    "T09n0262_007:0057a04_1": "若多愚癡，常念恭敬觀世音菩薩，便得離癡。",
    "T09n0262_007:0057a05_2": "「無盡意！",
    "T09n0262_007:0057a05_3": "觀世音菩薩有如是等大威神力，多所饒益，是故眾生常應心念。",
    "T09n0262_007:0057a07_0": "若有女人，設欲求男，禮拜供養觀世音菩薩，便生福德智慧之男；設欲求女，便生端正有相之女。",
    "T09n0262_007:0057a09_1": "宿殖德本，眾人愛敬。",
    "T09n0262_007:0057a09_2": "「無盡意！",
    "T09n0262_007:0057a10_0": "觀世音菩薩有如是力，若有眾生，恭敬禮拜觀世音菩薩，福不唐捐，是故眾生皆應受持觀世音菩薩名號。",
    "T09n0262_007:0057a12_1": "「無盡意！",
    "T09n0262_007:0057a12_2": "若有人受持六十二億恒河沙菩薩名字，復盡形供養飲食、衣服、臥具、醫藥。",
    "T09n0262_007:0057a14_3": "於汝意云何？",
    "T09n0262_007:0057a14_4": "是善男子、善女人，功德多不？」",
    "T09n0262_007:0057a15_5": "無盡意言：「甚多，世尊！」",
    "T09n0262_007:0057a16_6": "佛言：「若復有人受持觀世音菩薩名號，乃至一時禮拜、供養，是二人福，正等無異，於百千萬億劫不可窮盡。",
    "T09n0262_007:0057a18_7": "無盡意！",
    "T09n0262_007:0057a18_8": "受持觀世音菩薩名號，得如是無量無邊福德之利。」",
    "T09n0262_007:0057a20_0": "無盡意菩薩白佛言：「世尊！",
    "T09n0262_007:0057a20_1": "觀世音菩薩，云何遊此娑婆世界？",
    "T09n0262_007:0057a21_2": "云何而為眾生說法？",
    "T09n0262_007:0057a21_3": "方便之力，其事云何？」",
    "T09n0262_007:0057a22_4": "佛告無盡意菩薩：「善男子！",
    "T09n0262_007:0057a23_5": "若有國土眾生，應以佛身得度者，觀世音菩薩即現佛身而為說法；應以辟支佛身得度者，即現辟支佛身而為說法；應以聲聞身得度者，即現聲聞身而為說法；應以梵王身得度者，即現梵王身而為說法；應以帝釋身得度者，即現帝釋身而為說法；應以自在天身得度者，即現自在天身而為說法；應以大自在天身得度者，即現大自在天身而為說法；應以天大將軍身得度者，即現天大將軍身而為說法；應以毘沙門身得度者，即現毘沙門身而為說法；應以小王身得度者，即現小王身而為說法；應以長者身得度者，即現長者身而為說法；應以居士身得度者，即現居士身而為說法；應以宰官身得度者，即現宰官身而為說法；應以婆羅門身得度者，即現婆羅門身而為說法；應以比丘、比丘尼、優婆塞、優婆夷身得度者，即現比丘、比丘尼、優婆塞、優婆夷身而為說法；應以長者、居士、宰官、婆羅門婦女身得度者，即現婦女身而為說法；應以童男、童女身得度者，即現童男、童女身而為說法；應以天、龍、夜叉、乾闥婆、阿修羅、迦樓羅、緊那羅、摩睺羅伽、人非人等身得度者，即皆現之而為說法；應以執金剛身得度者，即現執金剛身而為說法。",
    "T09n0262_007:0057b19_6": "「無盡意！",
    "T09n0262_007:0057b19_7": "是觀世音菩薩成就如是功德，以種種形，遊諸國土，度脫眾生。",
    "T09n0262_007:0057b21_8": "是故汝等，應當一心供養觀世音菩薩。",
    "T09n0262_007:0057b22_0": "是觀世音菩薩摩訶薩，於怖畏急難之中能施無畏，是故此娑婆世界，皆號之為施無畏者。」",
    "T09n0262_007:0057b24_1": "無盡意菩薩白佛言：「世尊！",
    "T09n0262_007:0057b24_2": "我今當供養觀世音菩薩。」",
    "T09n0262_007:0057b25_3": "即解頸眾寶珠、瓔珞，價直百千兩金，而以與之，作是言：「仁者！",
    "T09n0262_007:0057b26_4": "受此法施珍寶瓔珞。」",
    "T09n0262_007:0057b27_5": "時觀世音菩薩不肯受之。",
    "T09n0262_007:0057b27_6": "無盡意復白觀世音菩薩言：「仁者！",
    "T09n0262_007:0057b28_7": "愍我等故，受此瓔珞。」",
    "T09n0262_007:0057c01_0": "爾時佛告觀世音菩薩：「當愍此無盡意菩薩及四眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等故，受是瓔珞。」",
    "T09n0262_007:0057c03_1": "即時觀世音菩薩愍諸四眾，及於天、龍、人非人等，受其瓔珞，分作二分，一分奉釋迦牟尼佛，一分奉多寶佛塔。",
    "T09n0262_007:0057c06_2": "「無盡意，觀世音菩薩有如是自在神力，遊於娑婆世界。」",
    "T09n0262_007:0057c07_3": "爾時無盡意菩薩以偈問曰：「世尊妙相具，　　我今重問彼，　佛子何因緣，　　名為觀世音？",
    "T09n0262_007:0057c11_0": "　具足妙相尊，　　偈答無盡意：『汝聽觀音行，　　善應諸方所，　弘誓深如海，　　歷劫不思議，　侍多千億佛，　　發大清淨願。",
    "T09n0262_007:0057c15_0": "　我為汝略說，　　聞名及見身，　心念不空過，　　能滅諸有苦。",
    "T09n0262_007:0057c17_0": "　假使興害意，　　推落大火坑，　念彼觀音力，　　火坑變成池。",
    "T09n0262_007:0057c19_0": "　或漂流巨海，　　龍魚諸鬼難，　念彼觀音力，　　波浪不能沒。",
    "T09n0262_007:0057c21_0": "　或在須彌峯，　　為人所推墮，　念彼觀音力，　　如日虛空住。",
    "T09n0262_007:0057c23_0": "　或被惡人逐，　　墮落金剛山，　念彼觀音力，　　不能損一毛。",
    "T09n0262_007:0057c25_0": "　或值怨賊繞，　　各執刀加害，　念彼觀音力，　　咸即起慈心。",
    "T09n0262_007:0057c27_0": "　或遭王難苦，　　臨刑欲壽終，　念彼觀音力，　　刀尋段段壞。",
    "T09n0262_007:0057c29_0": "　或囚禁枷鎖，　　手足被杻械，　念彼觀音力，　　釋然得解脫。",
    "T09n0262_007:0058a02_0": "　呪詛諸毒藥，　　所欲害身者，　念彼觀音力，　　還著於本人。",
    "T09n0262_007:0058a04_0": "　或遇惡羅剎、　　毒龍諸鬼等，　念彼觀音力，　　時悉不敢害。",
    "T09n0262_007:0058a06_0": "　若惡獸圍遶，　　利牙爪可怖，　念彼觀音力，　　疾走無邊方。",
    "T09n0262_007:0058a08_0": "　蚖蛇及蝮蠍，　　氣毒煙火燃，　念彼觀音力，　　尋聲自迴去。",
    "T09n0262_007:0058a10_0": "　雲雷鼓掣電，　　降雹澍大雨，　念彼觀音力，　　應時得消散。",
    "T09n0262_007:0058a12_0": "　眾生被困厄，　　無量苦逼身，　觀音妙智力，　　能救世間苦。",
    "T09n0262_007:0058a14_0": "　具足神通力，　　廣修智方便，　十方諸國土，　　無剎不現身。",
    "T09n0262_007:0058a16_0": "　種種諸惡趣，　　地獄鬼畜生，　生老病死苦，　　以漸悉令滅。",
    "T09n0262_007:0058a18_0": "　真觀清淨觀，　　廣大智慧觀，　悲觀及慈觀，　　常願常瞻仰。",
    "T09n0262_007:0058a20_0": "　無垢清淨光，　　慧日破諸闇，　能伏災風火，　　普明照世間。",
    "T09n0262_007:0058a22_0": "　悲體戒雷震，　　慈意妙大雲，　澍甘露法雨，　　滅除煩惱焰。",
    "T09n0262_007:0058a24_0": "　諍訟經官處，　　怖畏軍陣中，　念彼觀音力，　　眾怨悉退散。",
    "T09n0262_007:0058a26_0": "　妙音觀世音，　　梵音海潮音，　勝彼世間音，　　是故須常念，　念念勿生疑。",
    "T09n0262_007:0058a28_1": "　　觀世音淨聖，　於苦惱死厄，　　能為作依怙，　具一切功德，　　慈眼視眾生，　福聚海無量，　　是故應頂禮。』」",
    "T09n0262_007:0058b03_0": "爾時持地菩薩即從座起，前白佛言：「世尊！",
    "T09n0262_007:0058b04_0": "若有眾生，聞是觀世音菩薩品自在之業，普門示現神通力者，當知是人功德不少。」",
    "T09n0262_007:0058b05_1": "佛說是普門品時，眾中八萬四千眾生，皆發無等等阿耨多羅三藐三菩提心。",
    "T09n0262_007:0058b08_0": "妙法蓮華經陀羅尼品第二十六",
    "T09n0262_007:0058b09_0": "爾時，藥王菩薩即從座起，偏袒右肩，合掌向佛，而白佛言：「世尊！",
    "T09n0262_007:0058b10_1": "若善男子、善女人，有能受持法華經者——若讀誦通利，若書寫經卷——得幾所福？」",
    "T09n0262_007:0058b12_2": "佛告藥王：「若有善男子、善女人，供養八百萬億那由他恒河沙等諸佛。",
    "T09n0262_007:0058b13_3": "於汝意云何？",
    "T09n0262_007:0058b14_4": "其所得福，寧為多不？」",
    "T09n0262_007:0058b14_5": "「甚多，世尊。」",
    "T09n0262_007:0058b15_0": "佛言：「若善男子、善女人，能於是經，乃至受持一四句偈，讀誦、解義、如說修行，功德甚多。」",
    "T09n0262_007:0058b17_1": "爾時藥王菩薩白佛言：「世尊！",
    "T09n0262_007:0058b17_2": "我今當與說法者陀羅尼呪，以守護之。」",
    "T09n0262_007:0058b18_3": "即說呪曰：「安爾(一)　曼爾(二)　摩禰(三)　摩摩禰(四)　旨隷(五)　遮梨第(六)　賒咩(羊鳴音)(七)　賒履(冈雉反)多瑋(八)　羶(輸千反)帝(九)　目帝(十)　目多履(十一)　娑履(十二)　阿瑋娑履(十三)　桑履(十四)　娑履(十五)　叉裔(十六)　阿叉裔(十七)　阿耆膩(十八)　羶帝(十九)　賒履(二十)　陀羅尼(二十一)　阿盧伽婆娑(蘇奈反)簸蔗毘叉膩(二十二)　禰毘剃(二十三)　阿便哆(都餓反)邏禰履剃(二十四)　阿亶哆波隷輸地(途賣反)(二十五)　漚究隷(二十六)　牟究隷(二十七)　阿羅隷(二十八)　波羅隷(二十九)　首迦差(初几反)(三十)　阿三磨三履(三十一)　佛馱毘吉利袠帝(三十二)　達磨波利差(猜離反)帝(三十三)　僧伽涅瞿沙禰(三十四)　婆舍婆舍輸地(三十五)　曼哆邏(三十六)　曼哆邏叉夜多(三十七)　郵樓哆(三十八)　郵樓哆憍舍略(來加反)(三十九)　惡叉邏(四十)　惡叉冶多冶(四十一)　阿婆盧(四十二)　阿摩若(荏蔗反)那多夜(四十三)「世尊！",
    "T09n0262_007:0058c04_4": "是陀羅尼神咒，六十二億恒河沙等諸佛所說，若有侵毀此法師者，則為侵毀是諸佛已。」",
    "T09n0262_007:0058c06_5": "時釋迦牟尼佛讚藥王菩薩言：「善哉，善哉！",
    "T09n0262_007:0058c07_6": "藥王！",
    "T09n0262_007:0058c07_7": "汝愍念擁護此法師故，說是陀羅尼，於諸眾生，多所饒益。」",
    "T09n0262_007:0058c09_0": "爾時勇施菩薩白佛言：「世尊！",
    "T09n0262_007:0058c09_1": "我亦為擁護讀誦受持法華經者，說陀羅尼。",
    "T09n0262_007:0058c10_2": "若此法師得是陀羅尼，若夜叉、若羅剎、若富單那、若吉遮、若鳩槃茶、若餓鬼等，伺求其短，無能得便。」",
    "T09n0262_007:0058c13_3": "即於佛前而說呪曰：「痤(誓螺反)隷(一)摩訶痤隷(二)郁枳(三)目枳(四)阿隷(五)阿羅婆第(六)涅隷第(七)涅隷多婆第(八)伊緻(猪履反)柅(女氏反)(九)韋緻柅(十)旨緻柅(十一)涅隷墀柅(十二)涅犁墀婆底(十三)「世尊！",
    "T09n0262_007:0059a04_4": "是陀羅尼神呪，恒河沙等諸佛所說，亦皆隨喜，若有侵毀此法師者，則為侵毀是諸佛已。」",
    "T09n0262_007:0059a07_0": "爾時毘沙門天王護世者白佛言：「世尊！",
    "T09n0262_007:0059a07_1": "我亦為愍念眾生、擁護此法師故，說是陀羅尼。」",
    "T09n0262_007:0059a09_2": "即說呪曰：「阿梨(一)那梨(二)[少/兔]那梨(三)阿那盧(四)那履(五)拘那履(六)「世尊！",
    "T09n0262_007:0059a12_3": "以是神呪擁護法師，我亦自當擁護持是經者，令百由旬內無諸衰患。」",
    "T09n0262_007:0059a13_4": "爾時持國天王在此會中，與千萬億那由他乾闥婆眾，恭敬圍繞，前詣佛所，合掌白佛言：「世尊！",
    "T09n0262_007:0059a16_0": "我亦以陀羅尼神呪，擁護持法華經者。」",
    "T09n0262_007:0059a16_1": "即說呪曰：「阿伽禰(一)伽禰(二)瞿利(三)乾陀利(四)旃陀利(五)摩蹬耆(六)常求利(七)浮樓莎柅(八)頞底(九)「世尊！",
    "T09n0262_007:0059a20_2": "是陀羅尼神呪，四十二億諸佛所說，若有侵毀此法師者，則為侵毀是諸佛已。」",
    "T09n0262_007:0059a22_0": "爾時有羅剎女等，一名藍婆，二名毘藍婆，三名曲齒，四名華齒，五名黑齒，六名多髮，七名無厭足，八名持瓔珞，九名睪帝，十名奪一切眾生精氣，是十羅剎女，與鬼子母，并其子及眷屬，俱詣佛所，同聲白佛言：「世尊！",
    "T09n0262_007:0059a27_1": "我等亦欲擁護讀誦受持法華經者，除其衰患，若有伺求法師短者，令不得便。」",
    "T09n0262_007:0059a29_2": "即於佛前，而說呪曰：「伊提履(一)伊提泯(二)伊提履(三)阿提履(四)伊提履(五)泥履(六)泥履(七)泥履(八)泥履(九)泥履(十)樓醯(十一)樓醯(十二)樓醯(十三)樓醯(十四)多醯(十五)多醯(十六)多醯(十七)兜醯(十八)[少/兔]醯(十九)「寧上我頭上，莫惱於法師。",
    "T09n0262_007:0059b05_3": "若夜叉、若羅剎、若餓鬼、若富單那、若吉遮、若毘陀羅、若犍馱、若烏摩勒伽、若阿跋摩羅、若夜叉吉遮、若人吉遮，若熱病若一日、若二日、若三日、若四日乃至七日，若常熱病，若男形、若女形、若童男形、若童女形，乃至夢中，亦復莫惱。」",
    "T09n0262_007:0059b11_4": "即於佛前、而說偈言：「若不順我呪，　　惱亂說法者，　頭破作七分，　　如阿梨樹枝。",
    "T09n0262_007:0059b14_0": "　如殺父母罪，　　亦如壓油殃，　斗秤欺誑人，　　調達破僧罪。",
    "T09n0262_007:0059b16_0": "　犯此法師者，　　當獲如是殃。」",
    "T09n0262_007:0059b17_0": "諸羅剎女說此偈已，白佛言：「世尊！",
    "T09n0262_007:0059b17_1": "我等亦當身自擁護受持、讀誦、修行是經者，令得安隱，離諸衰患，消眾毒藥。」",
    "T09n0262_007:0059b19_2": "佛告諸羅剎女：「善哉，善哉！",
    "T09n0262_007:0059b20_3": "汝等但能擁護受持法華名者，福不可量，何況擁護具足受持，供養經卷——華、香、瓔珞，末香、塗香、燒香，幡蓋、伎樂；燃種種燈：酥燈、油燈、諸香油燈、蘇摩那華油燈、瞻蔔華油燈、婆師迦華油燈、優鉢羅華油燈，如是等百千種供養者。",
    "T09n0262_007:0059b25_4": "睪帝！",
    "T09n0262_007:0059b25_5": "汝等及眷屬，應當擁護如是法師。」",
    "T09n0262_007:0059b26_6": "說是陀羅尼品時，六萬八千人、得無生法忍。",
    "T09n0262_007:0059b28_0": "妙法蓮華經妙莊嚴王本事品第二十七爾時佛告諸大眾：「乃往古世，過無量無邊不可思議阿僧祇劫，有佛名雲雷音宿王華智多陀阿伽度、阿羅訶、三藐三佛陀，國名光明莊嚴，劫名憙見。",
    "T09n0262_007:0059c03_1": "彼佛法中有王，名妙莊嚴，其王夫人名曰淨德，有二子，一名淨藏，二名淨眼。",
    "T09n0262_007:0059c05_2": "是二子有大神力，福德智慧，久修菩薩所行之道，所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜、方便波羅蜜，慈悲喜捨，乃至三十七品助道法皆悉明了通達。",
    "T09n0262_007:0059c09_3": "又得菩薩淨三昧、日星宿三昧、淨光三昧、淨色三昧、淨照明三昧、長莊嚴三昧、大威德藏三昧，於此三昧亦悉通達。",
    "T09n0262_007:0059c12_4": "「爾時彼佛欲引導妙莊嚴王，及愍念眾生故，說是法華經。",
    "T09n0262_007:0059c13_5": "時淨藏、淨眼二子到其母所，合十指爪掌白言：『願母往詣雲雷音宿王華智佛所，我等亦當侍從，親近、供養、禮拜。",
    "T09n0262_007:0059c16_6": "所以者何？",
    "T09n0262_007:0059c16_7": "此佛於一切天人眾中說法華經，宜應聽受。』",
    "T09n0262_007:0059c17_8": "母告子言：『汝父信受外道，深著婆羅門法，汝等應往白父，與共俱去。』",
    "T09n0262_007:0060a01_9": "淨藏、淨眼合十指爪掌白母：『我等是法王子，而生此邪見家。』",
    "T09n0262_007:0060a02_10": "母告子言：『汝等當憂念汝父，為現神變，若得見者，心必清淨，或聽我等，往至佛所。』",
    "T09n0262_007:0060a04_11": "於是二子念其父故，踊在虛空，高七多羅樹，現種種神變——於虛空中行住坐臥；身上出水、身下出火，身下出水、身上出火；或現大身滿虛空中，而復現小，小復現大；於空中滅，忽然在地；入地如水，履水如地。",
    "T09n0262_007:0060a09_12": "現如是等種種神變，令其父王心淨信解。",
    "T09n0262_007:0060a10_13": "時父見子神力如是，心大歡喜，得未曾有，合掌向子言：『汝等，師為是誰，誰之弟子？』",
    "T09n0262_007:0060a12_14": "二子白言：『大王！",
    "T09n0262_007:0060a13_15": "彼雲雷音宿王華智佛，今在七寶菩提樹下法座上坐，於一切世間天人眾中廣說法華經，是我等師，我是弟子。』",
    "T09n0262_007:0060a15_16": "父語子言：『我今亦欲見汝等師，可共俱往。』",
    "T09n0262_007:0060a16_17": "於是二子從空中下，到其母所，合掌白母：『父王今已信解，堪任發阿耨多羅三藐三菩提心。",
    "T09n0262_007:0060a18_18": "我等為父已作佛事，願母見聽，於彼佛所出家修道。』",
    "T09n0262_007:0060a20_19": "「爾時二子欲重宣其意，以偈白母：「『願母放我等，　　出家作沙門，　　諸佛甚難值，　　我等隨佛學。",
    "T09n0262_007:0060a24_0": "　　如優曇鉢羅，　　值佛復難是，　　脫諸難亦難，　　願聽我出家。』",
    "T09n0262_007:0060a26_0": "「母即告言：『聽汝出家。",
    "T09n0262_007:0060a26_1": "所以者何？",
    "T09n0262_007:0060a26_2": "佛難值故。』",
    "T09n0262_007:0060a27_0": "「於是二子白父母言：『善哉，父母！",
    "T09n0262_007:0060a27_1": "願時往詣雲雷音宿王華智佛所，親近供養。",
    "T09n0262_007:0060a28_2": "所以者何？",
    "T09n0262_007:0060a29_3": "佛難得值，如優曇鉢羅華，又如一眼之龜，值浮木孔。",
    "T09n0262_007:0060b01_4": "而我等宿福深厚，生值佛法，是故父母當聽我等，令得出家。",
    "T09n0262_007:0060b02_5": "所以者何？",
    "T09n0262_007:0060b02_6": "諸佛難值，時亦難遇。』",
    "T09n0262_007:0060b03_7": "「彼時妙莊嚴王後宮八萬四千人，皆悉堪任受持是法華經。",
    "T09n0262_007:0060b04_8": "淨眼菩薩，於法華三昧，久已通達；淨藏菩薩，已於無量百千萬億劫通達離諸惡趣三昧，欲令一切眾生離諸惡趣故。",
    "T09n0262_007:0060b07_9": "其王夫人，得諸佛集三昧，能知諸佛祕密之藏。",
    "T09n0262_007:0060b08_10": "「二子如是以方便力善化其父，令心信解，好樂佛法。",
    "T09n0262_007:0060b10_0": "於是妙莊嚴王與群臣眷屬俱，淨德夫人與後宮婇女眷屬俱，其王二子與四萬二千人俱，一時共詣佛所。",
    "T09n0262_007:0060b12_1": "到已，頭面禮足，繞佛三匝，却住一面。",
    "T09n0262_007:0060b14_0": "「爾時彼佛為王說法，示教利喜。",
    "T09n0262_007:0060b14_1": "王大歡悅。",
    "T09n0262_007:0060b15_0": "爾時妙莊嚴王及其夫人，解頸真珠瓔珞，價直百千，以散佛上，於虛空中化成四柱寶臺，臺中有大寶床，敷百千萬天衣，其上有佛結加趺坐，放大光明。",
    "T09n0262_007:0060b18_1": "爾時妙莊嚴王作是念：『佛身希有，端嚴殊特，成就第一微妙之色。』",
    "T09n0262_007:0060b20_2": "時雲雷音宿王華智佛告四眾言：『汝等見是妙莊嚴王，於我前合掌立不？",
    "T09n0262_007:0060b21_3": "此王於我法中作比丘，精勤修習，助佛道法，當得作佛，號娑羅樹王，國名大光，劫名大高王。",
    "T09n0262_007:0060b24_4": "其娑羅樹王佛，有無量菩薩眾及無量聲聞，其國平正，功德如是。』",
    "T09n0262_007:0060b25_5": "其王即時以國付弟，與夫人、二子并諸眷屬，於佛法中出家修道。",
    "T09n0262_007:0060b27_6": "「王出家已，於八萬四千歲，常勤精進修行妙法華經。",
    "T09n0262_007:0060b28_7": "過是已後，得一切淨功德莊嚴三昧，即昇虛空，高七多羅樹，而白佛言：『世尊！",
    "T09n0262_007:0060c01_8": "此我二子，已作佛事，以神通變化轉我邪心，令得安住於佛法中，得見世尊。",
    "T09n0262_007:0060c03_9": "此二子者，是我善知識，為欲發起宿世善根，饒益我故，來生我家。』",
    "T09n0262_007:0060c05_0": "「爾時，雲雷音宿王華智佛告妙莊嚴王言：『如是，如是！",
    "T09n0262_007:0060c06_1": "如汝所言。",
    "T09n0262_007:0060c06_2": "若善男子、善女人，種善根故，世世得善知識，其善知識，能作佛事，示教利喜，令入阿耨多羅三藐三菩提。",
    "T09n0262_007:0060c08_3": "大王！",
    "T09n0262_007:0060c09_4": "當知善知識者是大因緣，所謂化導令得見佛，發阿耨多羅三藐三菩提心。",
    "T09n0262_007:0060c10_5": "大王！",
    "T09n0262_007:0060c10_6": "汝見此二子不？",
    "T09n0262_007:0060c11_7": "此二子，已曾供養六十五百千萬億那由他恒河沙諸佛，親近恭敬，於諸佛所受持法華經，愍念邪見眾生，令住正見。』",
    "T09n0262_007:0060c14_0": "妙莊嚴王即從虛空中下，而白佛言：『世尊！",
    "T09n0262_007:0060c15_0": "如來甚希有，以功德智慧故，頂上肉髻光明顯照，其眼長廣而紺青色，眉間毫相白如珂月，齒白齊密常有光明，脣色赤好如頻婆菓。』",
    "T09n0262_007:0060c18_1": "「爾時妙莊嚴王，讚歎佛如是等無量百千萬億功德已，於如來前，一心合掌，復白佛言：『世尊！",
    "T09n0262_007:0060c20_2": "未曾有也。",
    "T09n0262_007:0060c20_3": "如來之法，具足成就不可思議微妙功德，教誡所行，安隱快善，我從今日，不復自隨心行，不生邪見、憍慢、瞋恚諸惡之心。』",
    "T09n0262_007:0060c23_4": "說是語已，禮佛而出。」",
    "T09n0262_007:0060c23_5": "佛告大眾：「於意云何？",
    "T09n0262_007:0060c24_6": "妙莊嚴王，豈異人乎？",
    "T09n0262_007:0060c24_7": "今華德菩薩是。",
    "T09n0262_007:0060c25_8": "其淨德夫人，今佛前光照莊嚴相菩薩是。",
    "T09n0262_007:0060c26_9": "哀愍妙莊嚴王及諸眷屬故，於彼中生。",
    "T09n0262_007:0060c27_10": "其二子者，今藥王菩薩、藥上菩薩是。",
    "T09n0262_007:0060c28_0": "是藥王、藥上菩薩，成就如此諸大功德，已於無量百千萬億諸佛所殖眾德本，成就不可思議諸善功德。",
    "T09n0262_007:0061a01_1": "若有人識是二菩薩名字者，一切世間諸天人民亦應禮拜。」",
    "T09n0262_007:0061a02_2": "佛說是妙莊嚴王本事品時，八萬四千人遠塵離垢，於諸法中得法眼淨。",
    "T09n0262_007:0061a05_0": "妙法蓮華經普賢菩薩勸發品第二十八爾時普賢菩薩，以自在神通力，威德名聞，與大菩薩無量無邊不可稱數，從東方來。",
    "T09n0262_007:0061a08_0": "所經諸國，普皆震動，雨寶蓮華，作無量百千萬億種種伎樂。",
    "T09n0262_007:0061a09_1": "又與無數諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，大眾圍繞，各現威德神通之力，到娑婆世界耆闍崛山中，頭面禮釋迦牟尼佛，右繞七匝，白佛言：「世尊，我於寶威德上王佛國，遙聞此娑婆世界說法華經，與無量無邊百千萬億諸菩薩眾共來聽受，唯願世尊當為說之。",
    "T09n0262_007:0061a16_2": "若善男子、善女人，於如來滅後，云何能得是法華經？」",
    "T09n0262_007:0061a17_3": "佛告普賢菩薩：「若善男子、善女人，成就四法，於如來滅後，當得是法華經：一者、為諸佛護念，二者、殖眾德本，三者、入正定聚，四者、發救一切眾生之心。",
    "T09n0262_007:0061a21_4": "善男子、善女人，如是成就四法，於如來滅後，必得是經。」",
    "T09n0262_007:0061a22_5": "爾時普賢菩薩白佛言：「世尊！",
    "T09n0262_007:0061a23_6": "於後五百歲、濁惡世中，其有受持是經典者，我當守護，除其衰患，令得安隱，使無伺求得其便者，若魔、若魔子、若魔女、若魔民、若為魔所著者，若夜叉、若羅剎、若鳩槃茶、若毘舍闍、若吉遮、若富單那、若韋陀羅等，諸惱人者，皆不得便。",
    "T09n0262_007:0061a28_7": "是人若行、若立、讀誦此經，我爾時乘六牙白象王，與大菩薩眾俱詣其所，而自現身，供養守護，安慰其心，亦為供養法華經故。",
    "T09n0262_007:0061b02_8": "是人若坐、思惟此經，爾時我復乘白象王現其人前，其人若於法華經有所忘失一句一偈，我當教之，與共讀誦，還令通利。",
    "T09n0262_007:0061b05_9": "爾時受持讀誦法華經者，得見我身，甚大歡喜，轉復精進，以見我故，即得三昧及陀羅尼，名為旋陀羅尼、百千萬億旋陀羅尼、法音方便陀羅尼，得如是等陀羅尼。",
    "T09n0262_007:0061b09_10": "「世尊！",
    "T09n0262_007:0061b09_11": "若後世後五百歲、濁惡世中，比丘、比丘尼、優婆塞、優婆夷，求索者、受持者、讀誦者、書寫者，欲修習是法華經，於三七日中，應一心精進。",
    "T09n0262_007:0061b12_12": "滿三七日已，我當乘六牙白象，與無量菩薩而自圍繞，以一切眾生所憙見身，現其人前，而為說法，示教利喜，亦復與其陀羅尼呪，得是陀羅尼故，無有非人能破壞者，亦不為女人之所惑亂，我身亦自常護是人。",
    "T09n0262_007:0061b17_13": "唯願世尊聽我說此陀羅尼呪。」",
    "T09n0262_007:0061b18_14": "即於佛前而說呪曰：「阿檀地(途賣反)(一)檀陀婆地(二)檀陀婆帝(三)檀陀鳩舍隷(四)檀陀修陀隷(五)修陀隷(六)修陀羅婆底(七)佛馱波羶禰(八)薩婆陀羅尼阿婆多尼(九)薩婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽波伽地(十五)帝隷阿惰僧伽兜略(盧遮反)阿羅帝婆羅帝(十六)薩婆僧伽三摩地伽蘭地(十七)薩婆達磨修波利剎帝(十八)薩婆薩埵樓馱憍舍略阿[少/兔]伽地(十九)辛阿毘吉利地帝(二十)「世尊！",
    "T09n0262_007:0061b28_15": "若有菩薩得聞是陀羅尼者，當知普賢神通之力，若法華經行閻浮提，有受持者，應作此念：『皆是普賢威神之力。』",
    "T09n0262_007:0061c01_16": "若有受持、讀誦，正憶念，解其義趣，如說修行，當知是人行普賢行，於無量無邊諸佛所深種善根，為諸如來手摩其頭。",
    "T09n0262_007:0061c04_17": "若但書寫，是人命終，當生忉利天上，是時八萬四千天女作眾伎樂而來迎之，其人即著七寶冠，於婇女中娛樂快樂；何況受持、讀誦，正憶念，解其義趣，如說修行。",
    "T09n0262_007:0061c08_18": "若有人受持、讀誦，解其義趣，是人命終，為千佛授手，令不恐怖，不墮惡趣，即往兜率天上彌勒菩薩所。",
    "T09n0262_007:0061c10_19": "彌勒菩薩，有三十二相大菩薩眾所共圍繞，有百千萬億天女眷屬，而於中生，有如是等功德利益。",
    "T09n0262_007:0061c13_20": "是故智者，應當一心自書、若使人書，受持、讀誦，正憶念，如說修行。",
    "T09n0262_007:0061c14_21": "「世尊！",
    "T09n0262_007:0061c14_22": "我今以神通力故，守護是經，於如來滅後閻浮提內，廣令流布，使不斷絕。」",
    "T09n0262_007:0061c16_23": "爾時釋迦牟尼佛讚言：「善哉，善哉！",
    "T09n0262_007:0061c17_24": "普賢！",
    "T09n0262_007:0061c17_25": "汝能護助是經，令多所眾生安樂利益。",
    "T09n0262_007:0061c18_26": "汝已成就不可思議功德，深大慈悲，從久遠來，發阿耨多羅三藐三菩提意，而能作是神通之願，守護是經。",
    "T09n0262_007:0061c20_27": "我當以神通力，守護能受持普賢菩薩名者。",
    "T09n0262_007:0061c21_28": "「普賢！",
    "T09n0262_007:0061c22_29": "若有受持、讀誦，正憶念，修習、書寫是法華經者，當知是人，則見釋迦牟尼佛，如從佛口聞此經典；當知是人，供養釋迦牟尼佛；當知是人，佛讚善哉；當知是人，為釋迦牟尼佛手摩其頭；當知是人，為釋迦牟尼佛衣之所覆。",
    "T09n0262_007:0062a03_30": "如是之人，不復貪著世樂，不好外道經書、手筆，亦復不喜親近其人及諸惡者——若屠兒、若畜猪羊雞狗、若獵師、若衒賣女色——是人心意質直，有正憶念，有福德力，是人不為三毒所惱，亦復不為嫉妬、我慢、邪慢、增上慢所惱，是人少欲知足，能修普賢之行。",
    "T09n0262_007:0062a09_31": "「普賢！",
    "T09n0262_007:0062a09_32": "若如來滅後後五百歲，若有人見受持、讀誦法華經者，應作是念：『此人不久當詣道場，破諸魔眾，得阿耨多羅三藐三菩提，轉法輪、擊法鼓、吹法螺、雨法雨，當坐天人大眾中師子法座上。』",
    "T09n0262_007:0062a13_33": "「普賢！",
    "T09n0262_007:0062a13_34": "若於後世，受持、讀誦是經典者，是人不復貪著衣服、臥具、飲食、資生之物，所願不虛，亦於現世得其福報。",
    "T09n0262_007:0062a16_35": "若有人輕毀之，言：『汝狂人耳，空作是行，終無所獲。』",
    "T09n0262_007:0062a17_36": "如是罪報，當世世無眼；若有供養讚歎之者，當於今世得現果報。",
    "T09n0262_007:0062a19_37": "若復見受持是經者，出其過惡，若實、若不實，此人現世得白癩病。",
    "T09n0262_007:0062a20_38": "若有輕笑之者，當世世牙齒踈缺，醜脣、平鼻，手腳繚戾，眼目角睞，身體臭穢，惡瘡、膿血、水腹、短氣、諸惡重病。",
    "T09n0262_007:0062a23_39": "是故，普賢！",
    "T09n0262_007:0062a23_40": "若見受持是經典者，當起遠迎，當如敬佛。」",
    "T09n0262_007:0062a24_41": "說是普賢勸發品時，恒河沙等無量無邊菩薩，得百千萬億旋陀羅尼；三千大千世界微塵等諸菩薩，具普賢道。",
    "T09n0262_007:0062a27_42": "佛說是經時，普賢等諸菩薩，舍利弗等諸聲聞，及諸天、龍、人非人等，一切大會，皆大歡喜，受持佛語，作禮而去。",
    "T09n0262_007:0062b01_0": "妙法蓮華經卷第七",
    "T09n0262_007:0062b04_0": "妙法蓮華經後序",
    "T09n0262_007:0062b06_0": "後秦沙門僧叡述",
    "T09n0262_007:0062b07_0": "《法華經》者，諸佛之祕藏，眾經之實體也。",
    "T09n0262_007:0062b07_1": "以華為名者，照其本也；稱芬陀利者，美其盛也。",
    "T09n0262_007:0062b08_2": "所興既玄，其旨甚婉，自非達識傳之，罕有得其門者。",
    "T09n0262_007:0062b10_3": "夫百卉藥木之英，物實之本也；八萬四千法藏者，道果之原也，故以喻焉。",
    "T09n0262_007:0062b11_4": "諸華之中，蓮華最勝，華尚未敷，名屈摩羅；敷而將落，名迦摩羅；處中盛時，名芬陀利。",
    "T09n0262_007:0062b13_5": "未敷喻二道，將落譬泥洹，榮曜獨足以喻斯典。",
    "T09n0262_007:0062b14_6": "至如《般若》諸經，深無不極，故道者以之而歸；大無不該，故乘者以之而濟；然其大略，皆以適化為大；應務之門，不得不以善權為用。",
    "T09n0262_007:0062b17_7": "權之為化，悟物雖弘，於實體不足，皆屬《法華》，固其宜矣。",
    "T09n0262_007:0062b19_8": "尋其幽旨，恢廓宏邃，所該甚遠，豈徒說實歸本，畢定殊塗而已耶？",
    "T09n0262_007:0062b20_9": "乃實大明覺理，囊括古今。",
    "T09n0262_007:0062b21_10": "云佛壽無量，永劫未足以明其久也；分身無數，萬形不足以異其體也。",
    "T09n0262_007:0062b22_11": "然則壽量定其非數，分身明其無實，普賢顯其無成，多寶照其不滅。",
    "T09n0262_007:0062b24_12": "夫邁玄古以斯今，則萬世同一日；即萬化以悟玄，則千途無異轍。",
    "T09n0262_007:0062b25_13": "夫如是者，則生生未足以期存，永寂亦未可言其滅矣。",
    "T09n0262_007:0062b27_0": "尋幽宗以絕往，則喪功於本無；控心轡於三昧，則忘期於二地。",
    "T09n0262_007:0062b28_1": "經流茲土，雖復垂及百年，譯者昧其虛津，靈關莫之或啟；談者乖其准格，幽蹤罕得而履；徒復搜研皓首，竝未有窺其門者。",
    "T09n0262_007:0062c02_2": "秦司隷校尉左將軍安城侯姚嵩，擬韻玄門，宅心世表，注誠斯典，信詣彌至，每思尋其文，深識譯者之失。",
    "T09n0262_007:0062c04_3": "既遇鳩摩羅法師，為之傳寫，指其大歸真，若披重霄而高蹈，登崑崙而俯盻矣。",
    "T09n0262_007:0062c06_4": "于時聽受領悟之僧八百餘人，皆是諸方英秀，一時之傑也。",
    "T09n0262_007:0062c07_5": "是歲弘始八年，歲次鶉火。",
    "T09n0262_007:0062c09_0": "魯國太夫人張氏，伏遇亡夫太傅大丞相李公遠忌之辰，謹施淨財壹貫文入福州開元寺大藏經司，雕鳳字凾《妙法蓮華經》七卷、《法華三昧》等經三卷，共計一十卷，伏茲勝因薦嚴超生淨土。",
    "T09n0262_007:0062c13_1": "時紹興二十一年正月十五日謹題。"
}