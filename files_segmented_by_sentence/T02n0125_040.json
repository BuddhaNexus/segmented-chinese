{
    "T02n0125_040:0764c16_0": "增壹阿含經卷第四十",
    "T02n0125_040:0764c18_0": "東晉罽賓三藏瞿曇僧伽提婆譯",
    "T02n0125_040:0764c19_0": "九眾生居品第四十四",
    "T02n0125_040:0764c20_0": "（一）聞如是：一時，佛在舍衛國祇樹給孤獨園。",
    "T02n0125_040:0764c21_1": "爾時，世尊告諸比丘：「有九眾生居處，是眾生所居之處。",
    "T02n0125_040:0764c22_2": "云何為九？",
    "T02n0125_040:0764c22_3": "或有眾生，若干種身，若干種想，所謂天及人也；或有眾生，若干種身一想，所謂梵迦夷天，最初出現也；或有眾生，一身若干想，所謂光音天也；或有眾生，一身一想，所謂遍淨天也；或有眾生無量空，所謂空處天也；或有眾生無量識，識處天也；或有眾生不用處，所謂不用處天也；或有眾生有想無想，有想無想處天也；諸所生之處名為九也。",
    "T02n0125_040:0765a01_4": "是謂，比丘！",
    "T02n0125_040:0765a02_5": "九眾生居處，群萌之類，曾居、已居、當居。",
    "T02n0125_040:0765a02_6": "是故，比丘！",
    "T02n0125_040:0765a03_7": "當求方便，離此九處。",
    "T02n0125_040:0765a03_8": "如是，諸比丘！",
    "T02n0125_040:0765a04_0": "當作是學。」",
    "T02n0125_040:0765a04_1": "爾時，諸比丘聞佛所說，歡喜奉行。",
    "T02n0125_040:0765a06_0": "（二）聞如是：一時，佛在舍衛國祇樹給孤獨園。",
    "T02n0125_040:0765a07_1": "爾時，世尊告諸比丘：「當說嚫願有九種之德，汝等善思念之！",
    "T02n0125_040:0765a08_2": "吾今當敷演其義。」",
    "T02n0125_040:0765a08_3": "是時，諸比丘受佛教誡。",
    "T02n0125_040:0765a09_4": "佛告比丘：「彼云何名為嚫願九種之德？",
    "T02n0125_040:0765a10_5": "比丘當知，檀越施主成就三法；所施之物亦成就三法；受物之人亦成就三法。",
    "T02n0125_040:0765a12_6": "彼檀越施主云何成就三法？",
    "T02n0125_040:0765a12_7": "於是，檀越施主信成就，誓願成就，亦不殺生，是謂檀越施主成就此三法。",
    "T02n0125_040:0765a14_8": "所施之物云何成就此三法？",
    "T02n0125_040:0765a15_9": "於是，施物色成就、香成就、味成就，是謂施物三事成就。",
    "T02n0125_040:0765a16_10": "云何受物之人成就三事？",
    "T02n0125_040:0765a17_11": "於是，受物之人戒成就、智慧成就、三昧成就，是謂受施之人成就三法。",
    "T02n0125_040:0765a18_12": "如是，達嚫成就此九法，獲大果報，至甘露滅盡之處。",
    "T02n0125_040:0765a20_13": "夫為施主欲求其福者，當求方便，成就此九法。",
    "T02n0125_040:0765a21_14": "如是，比丘！",
    "T02n0125_040:0765a21_15": "當作是學。」",
    "T02n0125_040:0765a21_16": "爾時，諸比丘聞佛所說，歡喜奉行。",
    "T02n0125_040:0765a23_0": "（三）聞如是：一時，佛在舍衛國祇樹給孤獨園。",
    "T02n0125_040:0765a24_1": "爾時，世尊告諸比丘：「為成就九法。",
    "T02n0125_040:0765a24_2": "云何為九？",
    "T02n0125_040:0765a25_3": "強顏、耐辱、貪心、慳著、心念不捨離、健忘、少睡、隱匿婬泆、亦無返復為九。",
    "T02n0125_040:0765a26_4": "是謂，比丘！",
    "T02n0125_040:0765a27_5": "為成就此九法。",
    "T02n0125_040:0765a27_6": "惡比丘亦復成就九法。",
    "T02n0125_040:0765a28_7": "云何為九？",
    "T02n0125_040:0765a28_8": "於是，惡比丘強顏、耐辱、貪心、慳著、健忘、少睡、婬泆靜匿、亦無返復、念不捨離為九。",
    "T02n0125_040:0765b01_9": "「云何惡比丘強顏？",
    "T02n0125_040:0765b01_10": "於是，惡比丘不應求者而求之，違沙門之行。",
    "T02n0125_040:0765b03_0": "如是比丘名為強顏。",
    "T02n0125_040:0765b03_1": "「云何惡比丘耐辱？",
    "T02n0125_040:0765b03_2": "於是，惡比丘在諸賢善比丘所，自稱歎說，毀呰他人。",
    "T02n0125_040:0765b05_3": "如是比丘名為耐辱。",
    "T02n0125_040:0765b05_4": "「云何比丘生貪心？",
    "T02n0125_040:0765b06_5": "於是，比丘見他財物皆生貪心，此名為貪也。",
    "T02n0125_040:0765b07_6": "「云何比丘慳著？",
    "T02n0125_040:0765b07_7": "於是，比丘所得衣鉢不與人共，恒自藏舉。",
    "T02n0125_040:0765b08_8": "如是名為慳著。",
    "T02n0125_040:0765b08_9": "「云何比丘健忘？",
    "T02n0125_040:0765b09_10": "於是，惡比丘恒多漏失妙善之言，亦不思惟方便，論說國事兵戰之法。",
    "T02n0125_040:0765b10_11": "如是惡比丘成就此健忘。",
    "T02n0125_040:0765b11_12": "「云何惡比丘少於睡眠？",
    "T02n0125_040:0765b12_13": "於是，惡比丘所應思惟法而不思惟，如是惡比丘少於睡眠。",
    "T02n0125_040:0765b13_14": "「云何惡比丘匿處淫泆？",
    "T02n0125_040:0765b14_15": "於是，惡比丘所為隱匿，不向人說。",
    "T02n0125_040:0765b14_16": "『我今行婬勿令人知。』",
    "T02n0125_040:0765b15_17": "如是比丘所隱匿淫泆。",
    "T02n0125_040:0765b16_18": "「云何惡比丘無返復？",
    "T02n0125_040:0765b16_19": "於是，惡比丘無恭敬之心，不奉事師長、尊貴重之人。",
    "T02n0125_040:0765b18_0": "如是惡比丘無有返復。",
    "T02n0125_040:0765b18_1": "「若惡比丘成就此九法，念不捨離者，終不成道果。",
    "T02n0125_040:0765b19_2": "是故，比丘！",
    "T02n0125_040:0765b20_0": "諸惡之法念當捨之。",
    "T02n0125_040:0765b20_1": "如是，比丘！",
    "T02n0125_040:0765b20_2": "當作是學。」",
    "T02n0125_040:0765b21_3": "爾時，諸比丘聞佛所說，歡喜奉行。",
    "T02n0125_040:0765b22_0": "（四）聞如是：一時，佛在舍衛國祇樹給孤獨園。",
    "T02n0125_040:0765b23_1": "爾時，世尊告諸比丘：「孔雀鳥成就九法。",
    "T02n0125_040:0765b24_0": "云何為九？",
    "T02n0125_040:0765b24_1": "於是，孔雀鳥顏貌端政，音響清徹，行步庠序，知時而行，飲食知節，常念知足，念不分散，少於睡眠，亦復少欲知於返復。",
    "T02n0125_040:0765b27_2": "是謂，比丘！",
    "T02n0125_040:0765b27_3": "孔雀之鳥成就此九法。",
    "T02n0125_040:0765b27_4": "賢哲比丘亦復成就九法。",
    "T02n0125_040:0765b28_5": "云何為九？",
    "T02n0125_040:0765b28_6": "於是，賢善比丘顏貌端政，音響清徹，行步庠序，知時而行，飲食知節，常念知足，念不分散，少於睡眠，亦復少欲知於返復。",
    "T02n0125_040:0765c02_7": "「云何賢善比丘顏貌端政？",
    "T02n0125_040:0765c03_8": "所謂彼比丘出入行來進止之宜，終不失敘。",
    "T02n0125_040:0765c04_9": "如是賢善比丘顏貌端政。",
    "T02n0125_040:0765c05_0": "「云何比丘音響清徹？",
    "T02n0125_040:0765c05_1": "於是，比丘善別義理，終不錯亂。",
    "T02n0125_040:0765c06_2": "如是比丘音響清徹。",
    "T02n0125_040:0765c06_3": "「云何比丘行步庠序？",
    "T02n0125_040:0765c07_4": "於是，比丘知時而行，不失次敘，又知可誦知誦，可習知習，可默知默，可起知起。",
    "T02n0125_040:0765c09_5": "如是比丘知於時節。",
    "T02n0125_040:0765c09_6": "「云何比丘知時而行？",
    "T02n0125_040:0765c10_7": "於是，比丘應往即往，應住即住，隨節聽法。",
    "T02n0125_040:0765c11_8": "如是比丘知時而行。",
    "T02n0125_040:0765c11_9": "「云何比丘飲食知節？",
    "T02n0125_040:0765c12_10": "於是，比丘所得遺餘，與人共分，不惜所有。",
    "T02n0125_040:0765c13_11": "如是比丘飲食知節。",
    "T02n0125_040:0765c13_12": "「云何比丘少睡眠？",
    "T02n0125_040:0765c14_13": "於是，比丘初夜時，習於警寤，習三十七品無有漏脫，恒以經行、臥覺而淨其意；復於中夜思惟深奧，至後夜時，右脇著地，脚脚相累，思惟計明之想，復起經行而淨其意。",
    "T02n0125_040:0765c18_14": "如是，比丘少於睡眠。",
    "T02n0125_040:0765c18_15": "「云何比丘少欲知於返復？",
    "T02n0125_040:0765c19_16": "於是，比丘承事三尊，奉敬師長。",
    "T02n0125_040:0765c20_17": "如是比丘少欲知於返復。",
    "T02n0125_040:0765c20_18": "如是，賢善比丘成就九法。",
    "T02n0125_040:0765c21_19": "今此九法當念奉行！",
    "T02n0125_040:0765c22_20": "如是，比丘！",
    "T02n0125_040:0765c22_21": "當作是學。」",
    "T02n0125_040:0765c22_22": "爾時，諸比丘聞佛所說，歡喜奉行。",
    "T02n0125_040:0765c24_0": "（五）聞如是：一時，佛在舍衛國祇樹給孤獨園。",
    "T02n0125_040:0765c25_1": "爾時，世尊告諸比丘：「女人成就九法繫縛男子。",
    "T02n0125_040:0765c26_2": "云何為九？",
    "T02n0125_040:0765c26_3": "所謂歌、舞、伎、樂、笑、啼、常求方宜、自以幻術、顏色形體。",
    "T02n0125_040:0765c27_4": "計爾許事中，唯有更樂，縛人最急，百倍、千倍，終不相比。",
    "T02n0125_040:0765c28_5": "如我今日觀察諸義，更樂縛人最急，無出是者，隨彼男子繫之牢固也。",
    "T02n0125_040:0766a01_6": "是故，諸比丘！",
    "T02n0125_040:0766a01_7": "當念捨此九法。",
    "T02n0125_040:0766a02_8": "如是，比丘！",
    "T02n0125_040:0766a02_9": "當作是學。」",
    "T02n0125_040:0766a02_10": "爾時，諸比丘聞佛所說，歡喜奉行。",
    "T02n0125_040:0766a04_0": "（六）聞如是：一時，佛在優迦羅竹園中，與大比丘眾五百人俱。",
    "T02n0125_040:0766a05_1": "爾時，世尊告諸比丘：「我今與汝當說妙法，初善、中善、竟善，義理深邃，清淨修行梵行，此經名曰一切諸法之本。",
    "T02n0125_040:0766a07_2": "汝等善思念之。」",
    "T02n0125_040:0766a08_3": "諸比丘對曰：「如是。",
    "T02n0125_040:0766a08_4": "世尊！」",
    "T02n0125_040:0766a08_5": "是時，諸比丘從佛受教。",
    "T02n0125_040:0766a09_6": "佛告之曰：「彼云何名為一切諸法之本？",
    "T02n0125_040:0766a10_7": "於是，比丘！",
    "T02n0125_040:0766a10_8": "凡夫之人不覩賢聖之教，亦不掌護如來言教，不親近善知識，不受善知識言教。",
    "T02n0125_040:0766a12_9": "彼觀此地如實知之，此是地如審是地；如實是地，亦復是水，亦復是火，亦復是風，四事合以為人，愚者之所娛樂。",
    "T02n0125_040:0766a15_10": "天自知為天，樂於天中天；梵天自知為梵天，大梵自知為大梵，無能出者；光音天還自相知由光音天來；遍淨天自知為遍淨天；果實天自知為果實天而不錯亂；阿毘耶陀天自知為阿毘耶陀天；空處天自知為空處天；識處天自知為識處天；不用處天自知為不用處天；有想無想處天自知為有想無想處天；見者自知為見；聞者自知為聞；欲者自知為欲；智者自知為智；一類自知為一類；若干類自知為若干類；悉具足自知為悉具足；涅槃自知為涅槃，於中而自娛樂。",
    "T02n0125_040:0766a26_11": "所以然者，非智者之所說也。",
    "T02n0125_040:0766a27_12": "「若聖弟子往覲聖人，承受其法，與善知識從事，恒親近善知識，觀此地種皆悉分明，知所來處，亦不著於地，無有污染之心。",
    "T02n0125_040:0766b01_13": "水、火、風亦復如是。",
    "T02n0125_040:0766b01_14": "人、天、梵王、光音、遍淨、果實、阿毘耶陀天、空處、識處、不用處、有想無想處，見、聞、念、知，一種、若干種，乃至於涅槃，亦不著於涅槃，不起涅槃之想。",
    "T02n0125_040:0766b04_15": "所以然者，皆由善分別、善觀察。",
    "T02n0125_040:0766b05_16": "若彼比丘漏盡阿羅漢，所作已辦，捨於重擔，盡生死原本，平等解脫，彼能分別地種，都不起想著。",
    "T02n0125_040:0766b08_17": "地種、人、天、梵王，乃至有想無想處，亦復如是。",
    "T02n0125_040:0766b09_18": "至於涅槃，不著涅槃，不起涅槃之想。",
    "T02n0125_040:0766b10_0": "所以然者，皆由壞婬、怒、癡之所致也。",
    "T02n0125_040:0766b10_1": "比丘當知，如來、至真、等正覺善能分別於地，亦不著於地種，不起地種之想。",
    "T02n0125_040:0766b12_2": "所以然者，皆由破愛網之所致，因有有生，因生有老死，皆悉除盡，是故如來成最正覺。」",
    "T02n0125_040:0766b14_3": "佛說此語時，是時諸比丘不受其教。",
    "T02n0125_040:0766b15_4": "所以然者，由魔波旬閉塞心意故。",
    "T02n0125_040:0766b16_5": "「此經名曰一切諸法之本，我今具足說之。",
    "T02n0125_040:0766b17_6": "諸佛世尊所應修行，我今已具足施行。",
    "T02n0125_040:0766b18_7": "汝等當念閑居樹下，端意坐禪，思惟妙義。",
    "T02n0125_040:0766b19_8": "今不為者，後悔無益。",
    "T02n0125_040:0766b20_9": "此是我之教誡也。」",
    "T02n0125_040:0766b20_10": "爾時，諸比丘聞佛所說，歡喜奉行。",
    "T02n0125_040:0766b22_0": "（七）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_040:0766b23_1": "爾時，羅閱城中有一比丘，身遇疾病，至為困悴，臥大小便，不能自起止，亦無比丘往瞻視者，晝夜稱佛名號：「云何世尊獨不見愍？」",
    "T02n0125_040:0766b26_2": "是時，如來以天耳聞彼比丘稱怨，喚呼投歸如來。",
    "T02n0125_040:0766b27_3": "爾時，世尊告諸比丘：「吾與汝等，悉案行諸房，觀諸住處。」",
    "T02n0125_040:0766b29_4": "諸比丘對曰：「如是。",
    "T02n0125_040:0766b29_5": "世尊！」",
    "T02n0125_040:0766b29_6": "是時，世尊與比丘僧前後圍繞，諸房間案行。",
    "T02n0125_040:0766c01_7": "爾時，病比丘遙見世尊來，即欲從座起而不能自轉搖。",
    "T02n0125_040:0766c03_8": "是時，如來到彼比丘所，而告之曰：「止！",
    "T02n0125_040:0766c04_0": "止！",
    "T02n0125_040:0766c04_1": "比丘！",
    "T02n0125_040:0766c04_2": "勿自動轉，吾自有坐具，足得坐耳。」",
    "T02n0125_040:0766c05_0": "是時，毘沙門天王知如來所念，從野馬世界沒，來至佛所，頭面禮足，在一面立。",
    "T02n0125_040:0766c06_1": "是時，釋提桓因知如來心中所念，即來至佛所。",
    "T02n0125_040:0766c07_2": "梵天王亦復知如來心中所念，從梵天沒，來至佛所，頭面禮足，在一面坐。",
    "T02n0125_040:0766c09_3": "時，四天王知如來心中所念，來至佛所，頭面禮足，在一面立。",
    "T02n0125_040:0766c11_4": "是時，佛告病比丘曰：「汝今患苦有損不至增乎？」",
    "T02n0125_040:0766c12_5": "比丘對曰：「弟子患苦遂增不損，極為少賴。」",
    "T02n0125_040:0766c13_6": "佛告比丘：「瞻病人今為所在？",
    "T02n0125_040:0766c13_7": "何人來相瞻視？」",
    "T02n0125_040:0766c14_8": "比丘白佛言：「今遇此病，無人相瞻視也。」",
    "T02n0125_040:0766c15_9": "佛告比丘：「汝昔日未病之時，頗往問訊病人乎？」",
    "T02n0125_040:0766c16_10": "比丘白佛言：「不往問訊諸病人。」",
    "T02n0125_040:0766c17_11": "佛告比丘：「汝今無有善利於正法中。",
    "T02n0125_040:0766c18_12": "所以然者，皆由不往瞻視病故也。",
    "T02n0125_040:0766c18_13": "汝今，比丘！",
    "T02n0125_040:0766c19_14": "勿懷恐懼，當躬供養，令不有乏。",
    "T02n0125_040:0766c20_0": "如我今日天上、人中獨步無侶，亦能瞻視一切病人，無救護者與作救護，盲者與作眼目，救諸疾人。」",
    "T02n0125_040:0766c22_1": "是時，世尊自除不淨，更與敷坐具。",
    "T02n0125_040:0766c23_2": "是時，毘沙門天王及釋提桓因白佛言：「我等自當瞻此病比丘，如來勿復執勞。」",
    "T02n0125_040:0766c25_0": "佛告諸天曰：「汝等且止！",
    "T02n0125_040:0766c25_1": "如來自當知時。",
    "T02n0125_040:0766c25_2": "如我自憶昔日未成佛道，修菩薩行，由一鴿故，自投命根，何況今日以成佛道，當捨此比丘乎？",
    "T02n0125_040:0766c28_3": "終無此處。",
    "T02n0125_040:0766c28_4": "又釋提桓因先不瞻此病比丘，毘沙門天王、護世之主亦不相瞻視。」",
    "T02n0125_040:0767a01_5": "是時，釋提桓因及毘沙門天王皆默然不對。",
    "T02n0125_040:0767a02_6": "爾時，如來手執掃篲除去污泥，更施設坐具，復與浣衣裳，三法視之，扶病比丘令坐，淨水沐浴。",
    "T02n0125_040:0767a04_7": "有諸天在上，以香水灌之。",
    "T02n0125_040:0767a05_8": "是時，世尊以沐浴比丘已，還坐床上，手自授食。",
    "T02n0125_040:0767a06_9": "爾時，世尊見比丘食訖，除去鉢器，告彼比丘曰：「汝今當捨三世之病。",
    "T02n0125_040:0767a08_0": "所以然者，比丘當知，生有處胎之厄，因生有老。",
    "T02n0125_040:0767a09_1": "夫為老者，形羸氣竭。",
    "T02n0125_040:0767a09_2": "因老有病。",
    "T02n0125_040:0767a09_3": "夫為病者，坐臥呻吟，四百四病一時俱臻。",
    "T02n0125_040:0767a10_4": "因病有死。",
    "T02n0125_040:0767a11_5": "夫為死者，形神分離，往趣善惡。",
    "T02n0125_040:0767a11_6": "設罪多者，當入地獄，刀山、劍樹，火車、爐炭、吞飲融銅；或為畜生，為人所使，食以芻草，受苦無量；復於不可稱計無數劫中，作餓鬼形，身長數十由旬，咽細如針，復以融銅而灌其口，經歷無數劫中得作人身，榜笞拷掠，不可稱計。",
    "T02n0125_040:0767a17_7": "復於無數劫中得生天上，亦經恩愛合會，又遇恩愛別離，欲無厭足；得賢聖道，爾乃離苦。",
    "T02n0125_040:0767a19_8": "「今有九種之人，離於苦患。",
    "T02n0125_040:0767a20_9": "云何為九？",
    "T02n0125_040:0767a20_10": "所謂向阿羅漢、得阿羅漢、向阿那含、得阿那含、向斯陀含、得斯陀含、向須陀洹、得須陀洹、種性人為九。",
    "T02n0125_040:0767a22_11": "是謂，比丘！",
    "T02n0125_040:0767a23_12": "如來出現世間，甚為難值，人身難得，生正國中，亦復難遭，與善知識相遇，亦復如是，聞說法言，亦不可遇，法法相生，時時乃有。",
    "T02n0125_040:0767a26_13": "比丘當知，如來今日現在世間，得聞正法，諸根不缺，堪任聞其正法，今不慇勤，後悔無及。",
    "T02n0125_040:0767a28_14": "此是我之教誡。」",
    "T02n0125_040:0767a28_15": "爾時，彼比丘聞如來教已，熟視尊顏，即於座上得三明，漏盡意解。",
    "T02n0125_040:0767b01_16": "佛告比丘：「汝以解病之原本乎？」",
    "T02n0125_040:0767b02_17": "比丘白佛：「我以解病之原本，去離此生、老、病、死。",
    "T02n0125_040:0767b03_18": "皆是如來神力所加，以四等之心，覆護一切，無量無限不可稱計，身、口、意淨。」",
    "T02n0125_040:0767b05_19": "是時，世尊具足說法已，即從座起而去。",
    "T02n0125_040:0767b06_0": "爾時，世尊告阿難曰：「汝今速打揵椎，諸有比丘在羅閱城者，盡集普會講堂。」",
    "T02n0125_040:0767b07_1": "是時，阿難從佛受教，即集諸比丘在普會講堂，前白佛言：「比丘已集，唯願世尊宜知是時。」",
    "T02n0125_040:0767b10_0": "爾時，世尊往至講堂所，就座而坐。",
    "T02n0125_040:0767b10_1": "爾時，世尊告諸比丘：「汝等學道為畏國王、盜賊而出家乎？",
    "T02n0125_040:0767b12_2": "比丘！",
    "T02n0125_040:0767b12_3": "信堅固修無上梵行，欲得捨生、老、病、死、憂、悲、苦、惱，亦欲離十二牽連。」",
    "T02n0125_040:0767b13_4": "諸比丘對曰：「如是。",
    "T02n0125_040:0767b14_5": "世尊！」",
    "T02n0125_040:0767b14_6": "佛告諸比丘：「汝等所以出家者，共一師、同一水乳，然各不相瞻視。",
    "T02n0125_040:0767b16_0": "自今已往，當展轉相瞻視。",
    "T02n0125_040:0767b16_1": "設病比丘無弟子者，當於眾中差次使看病人。",
    "T02n0125_040:0767b17_2": "所以然者，離此已，更不見所為之處，福勝視病之人者；其瞻病者瞻我無異。」",
    "T02n0125_040:0767b19_3": "爾時，世尊便說斯偈：「設有供養我，　　及過去諸佛，　施我之福德，　　瞻病而無異。」",
    "T02n0125_040:0767b23_0": "爾時，世尊說此教已，告阿難曰：「自今已後諸比丘各各相瞻視：若復比丘知而不為者，當案法律。",
    "T02n0125_040:0767b25_1": "此是我之教誡。」",
    "T02n0125_040:0767b25_2": "爾時，諸比丘聞佛所說，歡喜奉行。",
    "T02n0125_040:0767b27_0": "（八）聞如是：一時，佛在舍衛國祇樹給孤獨園。",
    "T02n0125_040:0767b28_1": "爾時，世尊告諸比丘：「有九種之人可敬可貴，供之得福。",
    "T02n0125_040:0767b29_2": "云何為九？",
    "T02n0125_040:0767b29_3": "所謂向阿羅漢、得阿羅漢、向阿那含、得阿那含、向斯陀含、得斯陀含、向須陀洹、得須陀洹、向種性人為九。",
    "T02n0125_040:0767c03_4": "是謂，比丘！",
    "T02n0125_040:0767c03_5": "九種之人，供之得福，終無耗減。」",
    "T02n0125_040:0767c04_6": "爾時，諸比丘聞佛所說，歡喜奉行。",
    "T02n0125_040:0767c06_0": "（九）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_040:0767c07_1": "是時，滿呼王子至世尊所，頭面禮足，在一面坐。",
    "T02n0125_040:0767c08_2": "是時，滿呼王子白世尊言：「我曾聞：『朱利槃特比丘與盧迦延梵志共論，然此比丘不能答對。』",
    "T02n0125_040:0767c11_0": "我又曾聞：『如來弟子眾中，諸根闇鈍無有慧明，無出此比丘上者。",
    "T02n0125_040:0767c12_1": "如來優婆塞中在居家者，迦毘羅衛城中瞿曇釋種，諸根闇鈍，情意閉塞。』」",
    "T02n0125_040:0767c14_2": "佛告王子曰：「朱利槃特比丘有神足之力，得上人之法，不習世間談論之宜。",
    "T02n0125_040:0767c16_3": "又王子當知，此比丘者極有妙義。」",
    "T02n0125_040:0767c16_4": "是時，滿呼王子白世尊言：「佛所說雖爾，然我意中猶生此念：『云何有大神力，而不能與彼外道異學而共論議？』",
    "T02n0125_040:0767c19_5": "我今請佛及比丘僧，唯除朱利槃特一人。」",
    "T02n0125_040:0767c20_6": "是時，世尊默然受請。",
    "T02n0125_040:0767c21_7": "是時，王子已見世尊受請已，即從座起，頭面禮世尊足，右遶三匝，便退而去。",
    "T02n0125_040:0767c22_8": "即其夜辦種種甘饌、飲食，敷好坐具，而白：「時到，今正是時。」",
    "T02n0125_040:0767c24_9": "爾時，世尊以鉢使朱利槃特比丘捉在後住，將諸比丘眾，前後圍遶，入羅閱城，至彼王子所，各次第坐。",
    "T02n0125_040:0767c26_10": "爾時，王子白世尊言：「唯願如來手授我鉢，我今躬欲自飯如來。」",
    "T02n0125_040:0767c28_11": "佛告王子曰：「今鉢在朱利槃特比丘所，竟不持來。」",
    "T02n0125_040:0767c29_12": "王子白佛言：「願世尊遣一比丘往取鉢來。」",
    "T02n0125_040:0768a01_13": "佛告王子：「汝今自往取如來鉢來。」",
    "T02n0125_040:0768a02_14": "爾時，朱利槃特比丘化作五百華樹，其樹下皆有朱利槃特比丘坐。",
    "T02n0125_040:0768a03_15": "爾時，王子聞佛教已，往取鉢。",
    "T02n0125_040:0768a04_16": "遙見五百樹下，皆有朱利槃特比丘於樹下坐禪，繫念在前，無有分散。",
    "T02n0125_040:0768a06_17": "見已，便作是念：「何者是朱利槃特比丘？」",
    "T02n0125_040:0768a07_18": "是滿呼王子即還來世尊所，而白佛言：「往彼園中，均是朱利槃特比丘。",
    "T02n0125_040:0768a08_19": "不知何者是朱利槃特比丘？」",
    "T02n0125_040:0768a09_20": "佛告王子曰：「還至園中，最在中央住，而彈指作是說：『其實是朱利槃特比丘者，唯願從座起！』」",
    "T02n0125_040:0768a11_21": "是時，滿呼王子受教已，復至園中，在中央立，而作是說：「其實是朱利槃特比丘者，便從座起。」",
    "T02n0125_040:0768a14_0": "王子作是語已。",
    "T02n0125_040:0768a14_1": "其餘五百化比丘自然消滅，唯有一朱利槃特比丘在。",
    "T02n0125_040:0768a15_2": "是時，滿呼王子共朱利槃特比丘至世尊所，頭面禮足，在一面立。",
    "T02n0125_040:0768a17_3": "爾時，滿呼王子白佛言：「唯願世尊！",
    "T02n0125_040:0768a18_0": "今自悔責，不信如來言教：『此比丘有神足大威力。』」",
    "T02n0125_040:0768a19_1": "佛告王子曰：「聽汝懺悔！",
    "T02n0125_040:0768a19_2": "如來所說終無有二。",
    "T02n0125_040:0768a20_3": "又此世間有九種人周旋往來。",
    "T02n0125_040:0768a21_0": "云何為九？",
    "T02n0125_040:0768a21_1": "一者豫知人情，二者聞已便知，三者觀相然後乃知，四者觀察義理然後乃知，五者知味然後乃知，六者知義、知味然後乃知，七者不知義、不知味，八者學於思惟神足之力，九者所受義尠。",
    "T02n0125_040:0768a25_2": "是謂，王子！",
    "T02n0125_040:0768a26_0": "九種之人出現世間。",
    "T02n0125_040:0768a26_1": "如是，王子！",
    "T02n0125_040:0768a26_2": "彼觀相之人，於八人中最為第一，無過是者。",
    "T02n0125_040:0768a27_3": "今此朱利槃特比丘習於神足，不學餘法，此比丘恒以神足與人說法。",
    "T02n0125_040:0768a29_4": "我今阿難比丘觀相便知，豫知人情，知如來須是、不用是，亦知如來應當說是、離是，皆令分明，如今無有出阿難比丘上者，博覽諸經義，靡不周遍。",
    "T02n0125_040:0768b04_5": "又此朱利槃特比丘能化一形作若干形，復還合為一。",
    "T02n0125_040:0768b05_6": "此比丘後日當於虛空中取滅度。",
    "T02n0125_040:0768b06_7": "吾更不見餘人取滅度，如阿難比丘、朱利槃特比丘之比也。」",
    "T02n0125_040:0768b07_8": "是時，佛復告諸比丘曰：「我聲聞中第一比丘，變化身形，能大能小，無有如朱利槃特比丘之比。」",
    "T02n0125_040:0768b09_9": "是時，滿呼王子手自斟酌，供養眾僧，除去鉢器，更取小座，在如來前，叉手白世尊言：「唯願世尊聽朱利槃特比丘恒至我家，隨其所須衣被、雜物、沙門之法，盡在我家取之，當盡形壽供給所須。」",
    "T02n0125_040:0768b14_10": "佛告王子：「汝今，王子！",
    "T02n0125_040:0768b15_0": "還向朱利槃特比丘懺悔，躬自請之！",
    "T02n0125_040:0768b15_1": "所以然者，非智之人欲別智者，此事難遇；欲言智者能別有智之人，可有此理耳。」",
    "T02n0125_040:0768b17_2": "是時，滿呼王子即時向朱利槃特比丘禮，自稱姓名，求其懺悔：「大神足比丘，生意輕慢，自今之後更不敢犯。",
    "T02n0125_040:0768b20_3": "唯願受懺悔，更不敢犯。」",
    "T02n0125_040:0768b21_4": "朱利槃特比丘報曰：「聽汝悔過，後莫復犯，亦莫復誹謗賢聖。",
    "T02n0125_040:0768b22_5": "王子當知，其有眾生誹謗聖人者，必當墮三惡趣生地獄中。",
    "T02n0125_040:0768b24_0": "如是，王子！",
    "T02n0125_040:0768b24_1": "當作是學。」",
    "T02n0125_040:0768b24_2": "爾時，佛與滿呼王子說極妙之法，勸發令喜，即於座上，得演此呪願：「祠祀火為上，　　經書頌為最，　人中王為尊，　　眾流海為首，　星中月為先，　　光明日第一。",
    "T02n0125_040:0768c01_0": "　上下及四方，　　諸所有形物，　天及世間人，　　佛者最為尊，　欲求其福者，　　供養三佛業。」",
    "T02n0125_040:0768c04_0": "爾時，世尊說此偈已，即從座起。",
    "T02n0125_040:0768c04_1": "是時，滿呼王子聞佛所說，歡喜奉行。",
    "T02n0125_040:0768c06_0": "（一〇）聞如是：一時，佛在舍衛國祇樹給孤獨園。",
    "T02n0125_040:0768c07_1": "爾時，阿難白世尊言：「所謂善知識者，即是半梵行之人也，將引善道以至無為。」",
    "T02n0125_040:0768c08_2": "佛告阿難：「勿作是言：『言善知識者，即是半梵行之人。』",
    "T02n0125_040:0768c10_3": "所以然者，夫善知識之人，即是全梵行之人，與共從事，將視好道。",
    "T02n0125_040:0768c11_4": "我亦由善知識成無上正真、等正覺；以成道果，度脫眾生不可稱計，皆悉免生、老、病、死。",
    "T02n0125_040:0768c13_5": "以此方便，知夫善知識之人，全梵行之人也。",
    "T02n0125_040:0768c15_0": "「復次，阿難！",
    "T02n0125_040:0768c15_1": "若善男子、善女人與善知識共從事者，信根增益，聞、施、慧德皆悉備具。",
    "T02n0125_040:0768c16_2": "猶如月欲盛滿，光明漸增，倍於常時。",
    "T02n0125_040:0768c17_3": "此亦如是，若有善男子、善女人親近善知識，信、聞、念、施、慧皆悉增益。",
    "T02n0125_040:0768c19_4": "以此方便，知其善知識者即是全梵行之人也。",
    "T02n0125_040:0768c20_5": "「若我昔日不與善知識從事，終不為燈光佛所見授決也。",
    "T02n0125_040:0768c21_6": "以與善知識從事故，得為與提和竭羅佛所見授決。",
    "T02n0125_040:0768c23_7": "以此方便，知其善知識者，即是全梵行之人也。",
    "T02n0125_040:0768c24_8": "「若當，阿難！",
    "T02n0125_040:0768c24_9": "世間無善知識者，則無有尊卑之敘，父母、師長、兄弟、宗親，則與彼猪犬之屬與共一類，造諸惡緣，種地獄罪緣；有善知識故，便別有父母、師長、兄弟、宗親。」",
    "T02n0125_040:0768c28_10": "是時，世尊便說此偈：「善知識非惡，　　親法非為食，　將導於善路，　　此親最尊說。",
    "T02n0125_040:0769a02_0": "「是故，阿難！",
    "T02n0125_040:0769a02_1": "勿復更說言：『善知識者是半梵行之人也。』」",
    "T02n0125_040:0769a03_2": "爾時，阿難從佛受教聞佛所說，歡喜奉行。",
    "T02n0125_040:0769a05_0": "（一一）聞如是：一時，佛在羅閱城耆闍崛山中，與大比丘之眾五百人俱。",
    "T02n0125_040:0769a06_1": "是時，釋提桓因從三十三天沒，來至佛所，頭面禮足，在一面立，白世尊言：「天及人民有何想念？",
    "T02n0125_040:0769a08_2": "意何所求？」",
    "T02n0125_040:0769a09_3": "佛告之曰：「世間流浪，其性不同，所趣各異，想念非一。",
    "T02n0125_040:0769a10_4": "天帝當知，昔我無數阿僧祇劫亦生此念：『天及眾生之類，意何所趣向？",
    "T02n0125_040:0769a12_5": "為求何願？』",
    "T02n0125_040:0769a12_6": "從彼劫至今日，不見一人心共同者。",
    "T02n0125_040:0769a13_7": "釋提桓因當知，世間眾生起顛倒之想，無常計常之想，無樂計樂之想，無我有我之想，不淨有淨之想，正路有邪路之想，惡有福想，福有惡想，以此方便，知眾生之類，其根難量，性行各異。",
    "T02n0125_040:0769a17_8": "「若當眾生盡同一想，無若干想者，九眾生居處，則不可知，亦難分別九眾生居，神識所止亦復難明，亦復不知有八大地獄，畜生所趣亦復難知。",
    "T02n0125_040:0769a21_9": "不別有地獄之苦，不知有四姓之豪貴，不知有阿須倫所趣之道，亦復不知三十三天。",
    "T02n0125_040:0769a23_10": "設當盡共同一心者，當如光音天。",
    "T02n0125_040:0769a24_0": "以眾生若干種，想念亦若干種。",
    "T02n0125_040:0769a24_1": "是故，知有九眾生居處、九神所止處，知有八大地獄、三惡道，至三十三天，亦復如是。",
    "T02n0125_040:0769a26_2": "以此方便，知眾生類，其性不同，所行各異。」",
    "T02n0125_040:0769a27_3": "是時，釋提桓因白世尊言：「如來所說甚為奇雅：『眾生之性，其行不同，想念各異，以其眾生所行不同故，致有青、黃、白、黑、長、短不均。』",
    "T02n0125_040:0769b01_4": "又且，世尊！",
    "T02n0125_040:0769b02_5": "諸天事猥，欲還天上。」",
    "T02n0125_040:0769b02_6": "佛告釋提桓因曰：「宜知是時。」",
    "T02n0125_040:0769b03_7": "是時，釋提桓因即從座起，頭面禮足，便退而去。",
    "T02n0125_040:0769b04_8": "爾時，釋提桓因聞佛所說，歡喜奉行。",
    "T02n0125_040:0769b06_0": "　九止、嚫、孔雀　　繫縛、法之本　病、供養、槃特　　梵行、若干想增壹阿含經卷第四十"
}