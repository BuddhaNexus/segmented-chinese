{
    "T24n1458_004:0544a16_0": "根本薩婆多部律攝卷第四",
    "T24n1458_004:0544a18_0": "尊者勝友集",
    "T24n1458_004:0544a19_0": "三藏法師義淨奉　制譯",
    "T24n1458_004:0544a20_0": "◎造大寺學處第七",
    "T24n1458_004:0544a21_0": "爾時薄伽梵在憍閃毘國，六眾苾芻斬伐勝樹欲作大寺，雖為僧伽，致招譏惱，妨修善業。",
    "T24n1458_004:0544a23_1": "因起違諍，事惱同前，制斯學處。",
    "T24n1458_004:0544a24_0": "「若復苾芻作大住處，有主為眾作，是苾芻應將苾芻眾往觀處所。",
    "T24n1458_004:0544a25_1": "彼苾芻眾應觀處所，是應法淨處、無諍競處、有進趣處。",
    "T24n1458_004:0544a26_2": "若苾芻於不應法處、不淨處、有諍競處、無進趣處，作大住處，有主為眾作，不將諸苾芻往觀處所，於如是處造大住處者，僧伽伐尸沙。」",
    "T24n1458_004:0544b01_0": "言大者，有二種大：一、施物大；二、形量大。",
    "T24n1458_004:0544b01_1": "若無過者為眾聽造，若有不淨等緣制不許作。",
    "T24n1458_004:0544b02_2": "言住處者，過去諸佛及聲聞眾咸悉受用、佛所聽許諸信敬者造而奉施。",
    "T24n1458_004:0544b04_3": "若苾芻作大寺時，限至三層，佛殿五層。",
    "T24n1458_004:0544b05_4": "因許給孤獨長者造寺法式，長者以金遍布其地買逝多林，營飾既周，奉佛聖眾。",
    "T24n1458_004:0544b07_5": "若施主為眾造寺，更有施主於此寺中欲為別人造房，施者應問造寺施主方可興工。",
    "T24n1458_004:0544b09_6": "自下因明分房舍臥具法式，於夏前豫分，或至安居日分。",
    "T24n1458_004:0544b10_7": "其授事人，告大眾云：「某房有利有衣，若欲得者隨次應取。」",
    "T24n1458_004:0544b11_8": "若當時不取，行至第三方更索者，一、二索時未即須與，三索應與，索者得惡作罪。",
    "T24n1458_004:0544b13_9": "房若少者應計人分之，應留一房擬客苾芻，不應盡分。",
    "T24n1458_004:0544b15_10": "若餘住處有苾芻來，及後夏者隨次應與，不及後夏此不應與。",
    "T24n1458_004:0544b16_11": "可依知識隨處而住，衣食之利應共均分。",
    "T24n1458_004:0544b17_12": "授事人等不應令作。",
    "T24n1458_004:0544b17_13": "有五種人不應差作授事等人：謂解蘇呾羅、毘奈耶、摩窒里迦、僧伽上座，及為眾讀誦者。",
    "T24n1458_004:0544b19_14": "若於住處多有房舍，應隨當時人數多少，若一人與二，或時與三，皆於此房隨時受用，或前食後食。",
    "T24n1458_004:0544b22_15": "若有破壞，用僧伽物若勸化白衣，隨其力分而為修補，不應棄捨故令損壞。",
    "T24n1458_004:0544b23_16": "若處迮狹，同臥敷量均等共分，勿令闕事。",
    "T24n1458_004:0544b24_17": "諸坐枮等應並均分，除安水瓨藥瓶之處，并置齒木、土屑、瞿摩耶處及眾人行處。",
    "T24n1458_004:0544b26_18": "若門屋下、廊簷前、上下閣道及倉庫處，並不應分。",
    "T24n1458_004:0544b27_19": "若在阿蘭若中，於顯露地可留多少安瓶器處。",
    "T24n1458_004:0544b28_20": "眾受用地，亦不應分。",
    "T24n1458_004:0544b29_21": "若有施主樂於寺內造別房施者，住此房人應受其利，并為修理，或任施主意取何人。",
    "T24n1458_004:0544c02_22": "此人雖復受其別施，大眾分利皆亦應與。",
    "T24n1458_004:0544c03_23": "別房有施，隨住房者而共均分。",
    "T24n1458_004:0544c03_24": "若大床、大座難移轉者，諸門徒等應為舉之。",
    "T24n1458_004:0544c04_25": "若為眾事須出外行，分房之時隨次留分。",
    "T24n1458_004:0544c05_26": "阿蘭若處並乞食時，可留守人共均與食。",
    "T24n1458_004:0544c06_27": "藏門鑰時應作私記，為防守故隨意養狗。",
    "T24n1458_004:0544c07_28": "其畜狗者，須知行法，若窣覩波及房院地，狗所爮爴應可平填，若遺不淨即應除去。",
    "T24n1458_004:0544c09_29": "若不修治，並得惡作。",
    "T24n1458_004:0544c10_30": "若有藥叉并猛獸處，即不應居。",
    "T24n1458_004:0544c11_0": "不兩房內而作安居。",
    "T24n1458_004:0544c11_1": "設作安居應於二處物取一分。",
    "T24n1458_004:0544c12_2": "凡出家者於諸利養皆悉不合越分貪求。",
    "T24n1458_004:0544c13_3": "聞有諍者將欲來時，應作三時豫分房舍，謂春夏冬隨意分給。",
    "T24n1458_004:0544c14_4": "復有六種分住處事：一、寺；二、寺勢分；三、寺外房；四、房勢分；五、園；六、園勢分。",
    "T24n1458_004:0544c16_5": "若諍者云：「與我分房。」",
    "T24n1458_004:0544c16_6": "者，應告之曰：「並己分訖。」",
    "T24n1458_004:0544c17_7": "若諍者去後還依常次准法更分。",
    "T24n1458_004:0544c18_0": "若非鬪者應共同分，若不與分，得越法罪。",
    "T24n1458_004:0544c19_0": "或為日分，此是今日、此是明日；或為時分，此處小食、此處大食；或為尊分，此是阿遮利耶房、此是鄔波馱耶房，如此分者皆得惡作罪。",
    "T24n1458_004:0544c22_1": "若病苾芻樂舊房者，非次應與。",
    "T24n1458_004:0544c22_2": "不應無病詐言有病。",
    "T24n1458_004:0544c23_3": "若分房竟，後有人來，不以年高奪他房分。",
    "T24n1458_004:0544c24_4": "若夜至、若暫停，夜索分房及以褥席，若其與者，授受二人咸得惡作。",
    "T24n1458_004:0544c25_5": "若夜至人不應相惱，可隨相識權時停止。",
    "T24n1458_004:0544c26_6": "給孤獨長者為乞食人，造立停舍，六眾聞之並皆同集，共分其舍，得惡作罪。",
    "T24n1458_004:0544c28_7": "凡是非法分與，並不應取。",
    "T24n1458_004:0544c29_8": "若有因緣須向餘寺，時逼到者不論坐次，隨處應食。",
    "T24n1458_004:0545a01_9": "外有食來至斯住處，欲得食者，若無限局隨意食之，若人食有限即不應食。",
    "T24n1458_004:0545a03_0": "如於寺內，隨次分房。",
    "T24n1458_004:0545a03_1": "若在樹下、若在平地、若軟草處，亦隨次分。",
    "T24n1458_004:0545a04_2": "應以白二差具五法者，令分臥具所有大眾臥具，下至洗足盆並須聚在一處，從上座分。",
    "T24n1458_004:0545a06_3": "有十二人，並須差遣：一、分飯人；二、分粥人；三、分餅果人；四、分臥具人；五、分諸雜事人；六、藏器物人；七、藏衣人；八、分衣人；九、藏雨衣人；十、分雨衣人；十一、雜驅使人；十二、看撿房舍人。",
    "T24n1458_004:0545a10_4": "若分臥具及以褥席亦隨次分。",
    "T24n1458_004:0545a11_5": "有餘長者若客苾芻及尼來者，應與令臥。",
    "T24n1458_004:0545a12_6": "所有臥具從好行訖，餘者白眾更應分掌，勿令損壞。",
    "T24n1458_004:0545a13_7": "凡是僧伽臥具受用之時，不得隨宜將輕小坐具，及垢膩疎薄惡物，而為儭替，得惡作罪，招黑背殃。",
    "T24n1458_004:0545a15_8": "知僧事人半月半月應巡房舍觀其臥具，若老、若少不依法式用臥具者，既撿見已，若老宿者告眾令知，少者應語二師，奪其臥具，准法呵責。",
    "T24n1458_004:0545a18_9": "若寺房廊鳥雀栖宿為喧閙者，應使人撿察，巢無兒卵應即除棄，有者待去方除。",
    "T24n1458_004:0545a20_10": "若有蜂窠，無兒應除，有者以線縷纏之，由此緣故更不增長。",
    "T24n1458_004:0545a21_11": "若施主造寺施僧伽已，有事他行久不來者，住寺苾芻不應為乏飲食故捨斯住處悉皆遠去，應共乞食而自支濟；乃至五歲尚不來者，應共隣居比近之寺，同一利養、別褒灑陀。",
    "T24n1458_004:0545a25_12": "寺主若來隨彼情樂，若久不至具如廣文。",
    "T24n1458_004:0545a26_13": "凡寺廢毀重欲修造，或等、或過不應減小；若施主力薄，小亦隨聽。",
    "T24n1458_004:0545a28_14": "香臺制底等過非小。",
    "T24n1458_004:0545a28_15": "若有尊容彩畫彫毀，應可拂除，還依舊狀而更圖畫。",
    "T24n1458_004:0545b01_0": "佛語尊經字有磨滅，刮其舊墨應更書新。",
    "T24n1458_004:0545b01_1": "次明作淨厨法：凡是寺內應作淨厨，此類不同，有其五種：一、生心作；二、共印持；三、如牛臥；四、故廢處；五、眾結作。",
    "T24n1458_004:0545b04_2": "言生心者，所謂隨一營作苾芻、或復俗人，初造房宇定甎石時，心念口言：「今於此方處當為僧伽作淨厨。」",
    "T24n1458_004:0545b06_3": "共印持者，謂撿挍苾芻創安基石，將欲興功，告共住苾芻曰：「諸具壽仁可共知，於此方處當為僧伽作淨厨。」",
    "T24n1458_004:0545b09_4": "如牛臥處者，謂是房門無其定准，撩亂而住。",
    "T24n1458_004:0545b10_5": "故廢處者，謂無眾僧空廢之處。",
    "T24n1458_004:0545b10_6": "眾結作者，謂大眾共和秉白二羯磨，作法結之。",
    "T24n1458_004:0545b12_7": "應如是作，修營處所悉備具已，齊於界內并外勢分一尋，將作淨厨。",
    "T24n1458_004:0545b13_8": "僧伽同樂者，即於此處敷座席鳴楗椎，乃至令一苾芻為羯磨結，此據大寺，可寺坊內結作淨厨。",
    "T24n1458_004:0545b15_9": "若隨一房小舍應知亦爾，於中通塞具如廣文。",
    "T24n1458_004:0545b17_0": "或於棚閣中層結淨，上下四邊勢分咸淨。",
    "T24n1458_004:0545b17_1": "若作法已得二種利樂：一、界外貯得界內煮；二、界內貯得界外煮，並皆無過。",
    "T24n1458_004:0545b19_2": "若異此者飲噉之時，皆惡作罪。",
    "T24n1458_004:0545b20_3": "又有十種不淨處，不應熟食：所謂露地、門屋下、房簷前、溫暖堂、洗浴室、官人宅、制底邊、外道家、俗人舍、尼寺中，若煮食時，皆得惡作。",
    "T24n1458_004:0545b23_4": "上因造寺遂辨餘文，次釋學處。",
    "T24n1458_004:0545b24_5": "言應將餘苾芻者，謂眾多人，非僧伽也。",
    "T24n1458_004:0545b24_6": "由何事故須將苾芻？",
    "T24n1458_004:0545b25_7": "為防後時諍競損惱故。",
    "T24n1458_004:0545b25_8": "此中犯相者，唯除過量，餘並如前小房戒說。",
    "T24n1458_004:0545b27_0": "若於住處有鬪諍者、有污家者、有非理者，應驅擯之。",
    "T24n1458_004:0545b29_0": "無根謗學處第八",
    "T24n1458_004:0545c01_0": "佛在王舍城，時蜜呾羅、步弭迦二人，由昔生中與實力子有怨讐故，遂共妹蜜呾羅尼，謗實力子云：「犯波羅市迦。」",
    "T24n1458_004:0545c03_1": "便為舉詰，自相符證。",
    "T24n1458_004:0545c04_0": "由同梵行事及不忍煩惱，制斯學處。",
    "T24n1458_004:0545c05_0": "「若復苾芻懷瞋不捨，故於清淨苾芻，以無根波羅市迦法謗，欲壞彼淨行。",
    "T24n1458_004:0545c06_1": "後於異時，若問、若不問，知此是無根謗。",
    "T24n1458_004:0545c07_2": "彼苾芻由瞋恚故作是語者，僧伽伐尸沙。」",
    "T24n1458_004:0545c09_0": "言苾芻懷瞋者，謂瞋惑未斷。",
    "T24n1458_004:0545c09_1": "不捨者，謂是現纏意欲作其無益之事。",
    "T24n1458_004:0545c10_2": "言無根者，根有三種：謂見、聞、疑。",
    "T24n1458_004:0545c11_3": "此若無者是無根事。",
    "T24n1458_004:0545c11_4": "言謗者，謂以惡事毀呰於他。",
    "T24n1458_004:0545c12_5": "無根方犯；若有三根，即非犯類。",
    "T24n1458_004:0545c13_6": "所言謗者，謂非言諍。",
    "T24n1458_004:0545c13_7": "苾芻由瞋恚故作是語者，謂無實想故，表由瞋恨故，便生惡謗。",
    "T24n1458_004:0545c15_8": "應知此中所謗之境，有四種人：一者清淨；二者雖清淨相似不清淨；三者不清淨；四者雖不清淨相似清淨。",
    "T24n1458_004:0545c17_9": "若謗初二，十事成犯，五事非犯。",
    "T24n1458_004:0545c18_10": "何謂為十？",
    "T24n1458_004:0545c18_11": "謂不見、不聞、不疑、妄言見等，是謂三事：或聞而忘、或疑而忘，言我聞疑。",
    "T24n1458_004:0545c20_12": "復是二事：或聞而信、或聞不信，而言我見。",
    "T24n1458_004:0545c21_13": "復是二事：或聞而疑，或聞不疑，或但自疑而云我見。",
    "T24n1458_004:0545c22_14": "復是三事，語語說時咸得本罪。",
    "T24n1458_004:0545c23_0": "五事無犯者，謂不見、不聞、不疑，有見等想而云見等，是謂三事。",
    "T24n1458_004:0545c24_1": "或聞而忘。",
    "T24n1458_004:0545c24_2": "或疑而忘，有聞疑想而言聞等，是為二事，此皆無犯謗。",
    "T24n1458_004:0545c25_3": "後二人，十一事犯、六事非犯，謂以見而忘一事，於上兩處為第四事，餘事皆同，思之可識。",
    "T24n1458_004:0545c27_4": "前之二人體是清淨故無見忘。",
    "T24n1458_004:0545c28_5": "若以書、若以字印、手印、若遣使、若自書字，作如是言：「此字說汝有其犯事。」",
    "T24n1458_004:0546a01_6": "若對狂癡、若眠、若定、若先犯人、若授學人、若謗苾芻尼、若於大眾作如是言：「此中有人犯波羅市迦。」",
    "T24n1458_004:0546a03_7": "不斥名謗，咸窣吐羅。",
    "T24n1458_004:0546a04_8": "謗之境心，句如上說。",
    "T24n1458_004:0546a04_9": "若以半擇迦男女而謗他者，皆窣吐羅。",
    "T24n1458_004:0546a05_10": "謗式叉等，咸犯惡作。",
    "T24n1458_004:0546a06_11": "復有說言：「謗苾芻尼亦獲本罪，謗式叉等得窣吐羅。",
    "T24n1458_004:0546a07_12": "若以五無間謗苾芻者，並得眾教，以犯逆罪非苾芻故。」",
    "T24n1458_004:0546a08_13": "有云：「於中是吐羅者，謗得輕罪。",
    "T24n1458_004:0546a09_14": "尼謗他時，准苾芻說。",
    "T24n1458_004:0546a09_15": "其式叉等，得惡作罪。",
    "T24n1458_004:0546a10_16": "若鄔波索迦謗苾芻者，應與作覆鉢羯磨。",
    "T24n1458_004:0546a11_17": "若惡罵俗人，不往其舍不受彼食及以床座，不為說法。",
    "T24n1458_004:0546a12_18": "若彼下心從眾求乞，性調柔者，應為作仰鉢羯磨。",
    "T24n1458_004:0546a13_19": "入邪部者，為正部人作覆鉢者，不成作法，翻此便成。",
    "T24n1458_004:0546a14_20": "若善俗人家作覆鉢羯磨，亦不成作。",
    "T24n1458_004:0546a15_21": "若以一床等壓諸界上，一羯磨人得覆仰多鉢。」",
    "T24n1458_004:0546a17_0": "假根謗學處第九",
    "T24n1458_004:0546a18_0": "佛在王舍城時，蜜呾羅、步弭迦二人，共見野鹿交會，取相似事謗實力子，毀同梵行。",
    "T24n1458_004:0546a19_1": "事惱同前，制斯學處。",
    "T24n1458_004:0546a21_0": "「若復苾芻，懷瞋不捨故，於清淨苾芻，以異非分波羅市迦法謗，欲壞彼淨行。",
    "T24n1458_004:0546a22_1": "後於異時，若問、若不問，知此是異非分事，以少相似法而為毀謗。",
    "T24n1458_004:0546a24_2": "彼苾芻由瞋恚故作是語者，僧伽伐尸沙。」",
    "T24n1458_004:0546a25_3": "言異非分者，異謂涅槃，乖生死故；四他勝法非是彼因，名為非分，非分事謗即是其諍。",
    "T24n1458_004:0546a27_4": "若苾芻見餘苾芻犯波羅市迦時，作非犯想、或作餘罪想謗，言犯波羅市迦者，得眾教罪。",
    "T24n1458_004:0546a29_5": "若於眾教作非犯想、或作餘罪想，乃至突色訖里多，事皆同此，隨其所謗得罪。",
    "T24n1458_004:0546b01_6": "應知說謗之時，前人領解，犯眾教罪。",
    "T24n1458_004:0546b02_7": "無犯者，謂實見彼作他勝等事。",
    "T24n1458_004:0546b03_8": "◎◎破僧違諫學處第十佛在王舍城，時提婆達多由貪利故，學得神通化未生冤，令生信樂，至如來所求索門徒。",
    "T24n1458_004:0546b07_9": "以不得故，便起恚恨，乃與孤迦里、褰茶達驃、羯吒謨洛迦底灑、三沒達羅達多以為伴黨，破和合僧。",
    "T24n1458_004:0546b09_10": "僧設諫時惡心不捨。",
    "T24n1458_004:0546b09_11": "由僧伽事及邪智煩惱，制十、十一，二種學處。",
    "T24n1458_004:0546b11_0": "「若復苾芻興方便，欲破和合僧，於破僧事堅執不捨。",
    "T24n1458_004:0546b12_1": "諸苾芻應語彼苾芻言：『具壽！",
    "T24n1458_004:0546b12_2": "莫欲破和合僧，堅執而住。",
    "T24n1458_004:0546b13_3": "具壽！",
    "T24n1458_004:0546b13_4": "應與眾僧和合，共住歡喜無諍，一心一說如水乳合，大師教法令得光顯，安樂久住。",
    "T24n1458_004:0546b15_5": "具壽！",
    "T24n1458_004:0546b15_6": "汝可捨破僧事。』",
    "T24n1458_004:0546b16_0": "諸苾芻如是諫時，捨者善。",
    "T24n1458_004:0546b16_1": "若不捨者，應可再三慇懃正諫，隨教應詰，令捨是事。",
    "T24n1458_004:0546b17_2": "捨者善；若不捨者，僧伽伐尸沙。」",
    "T24n1458_004:0546b19_0": "言和合者，謂同一味。",
    "T24n1458_004:0546b19_1": "有其六種：謂形相、作業、戒、見、軌儀及以活命。",
    "T24n1458_004:0546b20_2": "言僧伽者，總有九種：謂無恥僧伽、有恥僧伽、恥無恥僧伽、順理僧伽、非理僧伽、理非理僧伽、未脫僧伽、已脫僧伽、脫未脫僧伽。",
    "T24n1458_004:0546b23_3": "此九種中誰可破邪？",
    "T24n1458_004:0546b23_4": "除初後二，餘皆可破。",
    "T24n1458_004:0546b24_5": "以其最初無羞恥眾，犯四重禁，破事已成。",
    "T24n1458_004:0546b25_6": "已破之者，無重破故。",
    "T24n1458_004:0546b25_7": "後二聖眾，破事無故。",
    "T24n1458_004:0546b26_8": "第九學人，餘應准說。",
    "T24n1458_004:0546b26_9": "言欲破者，提婆達多以愚癡故，心生異見，壞彼僧伽，於形相等改佛正則，自制五事謗三淨教，勸諸愚小習行邪法。",
    "T24n1458_004:0546b29_10": "言五事者，一、不食乳酪，犢子飢困故。",
    "T24n1458_004:0546c01_11": "二、不食魚肉，由斯殺生故。",
    "T24n1458_004:0546c01_12": "三、不噉於鹽，多有塵土故。",
    "T24n1458_004:0546c02_13": "四、不截衣繢，廢損織功故。",
    "T24n1458_004:0546c02_14": "五、不住蘭若，受房生福故。",
    "T24n1458_004:0546c03_15": "言興方便者，謂作破僧事。",
    "T24n1458_004:0546c04_16": "於破僧事堅執不捨者，既思眾破攝化門徒，自守邪宗多求惡黨。",
    "T24n1458_004:0546c05_17": "言莫欲破和合僧者，欲顯若破善眾定墮無間，若捨此心不受其罪。",
    "T24n1458_004:0546c07_18": "汝諸具壽應與僧和合者，謂眾多人別諫之語，或是僧伽、或僧伽所遣，雖無羯磨但以言遮令除惡見。",
    "T24n1458_004:0546c09_19": "言共住者，謂衣食利養同受用故。",
    "T24n1458_004:0546c10_20": "言歡喜者，善品增益各各情悅故。",
    "T24n1458_004:0546c10_21": "言無諍者，彼此見同共相愛樂無諍訟故。",
    "T24n1458_004:0546c11_22": "言一心者，心若散亂當令寂定，既得定已勤求解脫。",
    "T24n1458_004:0546c13_23": "言一說者，由契經等十二分教體無別故，亦是更互相教之義。",
    "T24n1458_004:0546c14_24": "如水乳合者，行與理順一相無差。",
    "T24n1458_004:0546c15_25": "大師教法令得光顯者，我染瞋癡善能調伏，令佛聖教得流通故。",
    "T24n1458_004:0546c16_26": "言安樂住者，謂四聖種現法樂住。",
    "T24n1458_004:0546c17_27": "依斯德故能獲勝果。",
    "T24n1458_004:0546c18_28": "言再三者，謂白四羯磨不廣不略，但齊二、三。",
    "T24n1458_004:0546c19_29": "言諫時者，謂作法時。",
    "T24n1458_004:0546c19_30": "慇懃正諫者，明眾至心。",
    "T24n1458_004:0546c20_31": "隨教應詰者，詰其所以，遮其非理故。",
    "T24n1458_004:0546c21_0": "助伴破僧伽違諫學處第十一",
    "T24n1458_004:0546c22_0": "次明助伴學處，與前異者隨字而釋。",
    "T24n1458_004:0546c23_0": "「若復苾芻，若一、若二、若多，與彼苾芻共為伴黨，同邪違正隨順而住。",
    "T24n1458_004:0546c24_1": "時此苾芻語諸苾芻言：『大德！",
    "T24n1458_004:0546c25_2": "莫共彼苾芻有所論說若好、若惡。",
    "T24n1458_004:0546c26_0": "何以故？",
    "T24n1458_004:0546c26_1": "彼苾芻是順法律、依法律，語言無虛妄，彼愛樂者我亦愛樂。』",
    "T24n1458_004:0546c27_2": "諸苾芻應語此苾芻言：『具壽！",
    "T24n1458_004:0546c28_3": "莫作是說：「彼苾芻是順法律、依法律，語言無虛妄，彼愛樂者我亦愛樂。」",
    "T24n1458_004:0546c29_4": "何以故？",
    "T24n1458_004:0547a01_5": "彼苾芻非順法律、不依法律，語言皆虛妄。",
    "T24n1458_004:0547a02_0": "汝莫樂破僧，當樂和合僧，應與僧和合歡喜無諍，一心一說如水乳合，大師教法令得光顯安樂久住。",
    "T24n1458_004:0547a04_1": "具壽！",
    "T24n1458_004:0547a04_2": "可捨破僧惡見，順邪違正勸作諍事，堅執而住。』",
    "T24n1458_004:0547a05_3": "諸苾芻如是諫時，捨者善。",
    "T24n1458_004:0547a06_4": "若不捨者，應可再三慇懃正諫，隨教應詰，令捨是事。",
    "T24n1458_004:0547a07_5": "捨者善；若不捨者，僧伽伐尸沙。」",
    "T24n1458_004:0547a08_6": "言好者，陳利益。",
    "T24n1458_004:0547a08_7": "言惡者，說無益事。",
    "T24n1458_004:0547a08_8": "言法語者，語詞圓足。",
    "T24n1458_004:0547a09_9": "律語者，合理無差。",
    "T24n1458_004:0547a09_10": "有釋：「能引實義名曰法語，出柔軟言名曰律語。」",
    "T24n1458_004:0547a10_11": "言無虛妄者，謂曉其事方出於言。",
    "T24n1458_004:0547a11_12": "我亦愛樂者，彼所作事咸稱我心。",
    "T24n1458_004:0547a12_13": "莫作是說等者，勸隨正部捨背邪黨。",
    "T24n1458_004:0547a13_14": "此中犯者，始從隨順欲作破僧，皆得惡作罪。",
    "T24n1458_004:0547a14_15": "眾多人諫不肯捨者，得窣吐羅罪。",
    "T24n1458_004:0547a14_16": "若秉初白乃至羯磨第二竟時，一一咸得窣吐羅罪。",
    "T24n1458_004:0547a16_17": "第三竟時，如法如律如大師教正為開諫，違而不捨者，得眾教罪。",
    "T24n1458_004:0547a17_18": "若作非法而眾和合、或作如法眾不和合、或作非法眾不和合、或作似法眾不和等，由作諫事不稱法故，無犯。",
    "T24n1458_004:0547a20_19": "若犯罪已即應說露，若不爾者，與他同秉一切羯磨，咸得惡作。",
    "T24n1458_004:0547a21_20": "若他諫時心同惡黨，設令不語亦犯眾教。",
    "T24n1458_004:0547a22_21": "有言不同而心樂破，犯窣吐羅。",
    "T24n1458_004:0547a23_22": "若雖言同作不破心，或無破心不同其事者，無犯。",
    "T24n1458_004:0547a24_23": "若生疑者，獲窣吐羅。",
    "T24n1458_004:0547a24_24": "自有破而非閙亂，應為四句。",
    "T24n1458_004:0547a25_25": "閙亂謂是始從搆集破眾之事。",
    "T24n1458_004:0547a26_26": "或有破眾非是異住亦為四句。",
    "T24n1458_004:0547a26_27": "異住謂是異界而住。",
    "T24n1458_004:0547a27_28": "或有破僧不為別部亦為四句。",
    "T24n1458_004:0547a28_29": "別部謂是九清淨人別處而住，一是正主、餘八名助。",
    "T24n1458_004:0547a29_30": "齊何名破？",
    "T24n1458_004:0547a29_31": "謂是天授先領四人，後破正眾。",
    "T24n1458_004:0547b01_32": "四人同彼行籌羯磨，齊是名為破僧伽竟。",
    "T24n1458_004:0547b02_33": "若授學人為行籌者及無戒人等，皆不成破。",
    "T24n1458_004:0547b03_34": "若戲笑行籌及秉羯磨作破眾事，合眾咸得窣吐羅罪，眾不因此而成破故。",
    "T24n1458_004:0547b04_35": "若眾破已，有餘部人在界內時，不應作長淨等事，由眾不集成別住故。",
    "T24n1458_004:0547b06_36": "若如法部共非法部同集一處，如法部解界時成解，非法部解不成解。",
    "T24n1458_004:0547b08_37": "其處中人應共如法部出界外作褒灑陀，不應共非法部。",
    "T24n1458_004:0547b09_38": "如法苾芻應教授尼眾，此若無者，其處中人亦應教授省緣而住。",
    "T24n1458_004:0547b10_39": "不墮二朋名處中人。",
    "T24n1458_004:0547b11_40": "尼眾若破，不應教授，應告彼曰：「姊妹！",
    "T24n1458_004:0547b12_41": "應先和合已方求教授。」",
    "T24n1458_004:0547b12_42": "若苾芻尼眾不諮稟苾芻，輒自擅意別為軌則聚徒眾者，得窣吐羅罪。",
    "T24n1458_004:0547b14_43": "諸有被責室羅末尼羅等，若餘苾芻輒供衣食而攝養者，破他門徒，得窣吐羅罪。",
    "T24n1458_004:0547b16_44": "若作好心欲令調伏，權時攝誘者無犯。",
    "T24n1458_004:0547b16_45": "憍閃薄迦諸苾芻輩，雖分二部無破眾心故，不同此破僧伽罪。",
    "T24n1458_004:0547b18_46": "隨事重輕有十八句，若苾芻於非法事作非法想，及正破時亦為非法想者，此則生無間罪亦成無間業。",
    "T24n1458_004:0547b20_47": "若破僧時不作非法想者，但生無間罪，不成無間業故。",
    "T24n1458_004:0547b22_0": "有六句重、十二句輕。",
    "T24n1458_004:0547b23_0": "非法非法非法、　非法非法法、　非法非法疑、　非法法非法、　非法法法、　非法法疑、　法非法非法、　法非法法、　法非法疑、　法法非法、　法法法、　法法疑、　非法疑非法、　非法疑法、　非法疑疑、　法疑非法、　法疑法、　法疑疑。",
    "T24n1458_004:0547b29_0": "污家違諫學處第十二",
    "T24n1458_004:0547c01_0": "佛在室羅伐城，告諸苾芻曰：「若有苾芻、苾芻尼，為污家者，眾應與作白四驅擯羯磨，令出住處。",
    "T24n1458_004:0547c03_1": "若鬪諍者，眾應與作令怖羯磨，應告彼曰：『汝若不肯改前過者，眾當與汝更為重罰。』",
    "T24n1458_004:0547c05_2": "令彼生怖故，名令怖。",
    "T24n1458_004:0547c05_3": "若見門徒欲為鬪諍，軌範師等宜應遮止，或以苫摩他事而令止息。",
    "T24n1458_004:0547c07_4": "若苾芻數數犯罪，應與作折伏羯磨，或以餘事而責罰之，乃至未捨惡事已來，令依止有德折伏而住，故名折伏。",
    "T24n1458_004:0547c09_5": "若苾芻與諸長者及苾芻等相觸惱者，應令苾芻就長者等而求懺摩。",
    "T24n1458_004:0547c11_6": "若不肯者，眾應與作求謝羯磨，令往愧謝。",
    "T24n1458_004:0547c12_7": "若不見罪、不如法悔、不捨惡見，此等皆應與作捨置羯磨。",
    "T24n1458_004:0547c13_8": "由斯捨棄不同眾法，故名捨置。",
    "T24n1458_004:0547c14_9": "其捨置者若多朋黨恃怙強梁，眾應量宜勿令鬪起，於所犯罪如法為除。",
    "T24n1458_004:0547c15_10": "若不肯者不應強詰強令憶念，若強抑與作捨置者，得窣吐羅罪。",
    "T24n1458_004:0547c17_11": "若鬪諍人各懷怨恨，雖經多日不能除滅者，有持經持律持論多聞多知識、大福德足，門徒眾所共知者，應為消殄。",
    "T24n1458_004:0547c20_12": "若冤讐者至俗家時，應隔處中人令其間坐。",
    "T24n1458_004:0547c21_13": "若於界內鬪諍紛紜，諸處中人應出外長淨。",
    "T24n1458_004:0547c22_14": "若共餘部為長淨者，不成作法，得惡作罪。",
    "T24n1458_004:0547c23_15": "凡有為他作羯磨時，不為詰問、不作憶念、或實無犯事、或有犯不忠、或不對面、或秉非法，皆得惡作，作法不成。",
    "T24n1458_004:0547c25_16": "若得羯磨已，所有行法應可順行。",
    "T24n1458_004:0547c26_17": "云何行法？",
    "T24n1458_004:0547c26_18": "所謂不應與他出家近圓及為依止；不畜求寂；不應差教授苾芻尼，設先被差亦不應去；有犯苾芻不應詰問羯磨等事，亦不應呵。",
    "T24n1458_004:0547c29_19": "若有二十法者，所作羯磨不應為解。",
    "T24n1458_004:0548a01_20": "何謂二十？",
    "T24n1458_004:0548a01_21": "謂於眾處不現恭勤，身不輕利故；或於眾處不生卑下，不蠲傲慢故；或於出離不肯隨從，不順治法故；或於眾邊不行恭敬，乖行敬法故；或於界中不求解放，於罪無悔故；或仗王家及斷事官、或依外道及以別人不依於眾；著俗人衣及外道服；承事外道；不應行事而復行之、苾芻學處而不修習；或罵苾芻、或時瞋恚、或復呵叱；或令眾失利、或不欲同住，若有此二十法不應與解。」",
    "T24n1458_004:0548a11_0": "爾時世尊，作教勅已，令聖者阿難陀共諸上座苾芻，在於路中，差具五法者往枳吒山，就彼詰責，與阿濕薄迦、補[木*奈]伐蘇行污家者，作驅擯羯磨。",
    "T24n1458_004:0548a14_1": "其同罪者，半豆盧、呬得迦等，中路聞已，遂便逃向室羅伐城，如法除罪。",
    "T24n1458_004:0548a15_2": "時彼二人後往逝多林，見此事已，作如是言：「我輩同罪，有驅、不驅，知諸具壽隨自己情，有瞋、有欲。」",
    "T24n1458_004:0548a18_3": "時諸苾芻告彼二人，令其改悔，先別諫已後為羯磨，諫由其受用鄙事故，而行污家，因家慳煩惱制斯學處。",
    "T24n1458_004:0548a21_0": "「若復眾多苾芻，於村落城邑住，污他家、行惡行。",
    "T24n1458_004:0548a22_1": "污他家亦眾見聞知，行惡行亦眾見聞知。",
    "T24n1458_004:0548a23_0": "諸苾芻應語彼苾芻言：『具壽！",
    "T24n1458_004:0548a23_1": "汝等污他家、行惡行。",
    "T24n1458_004:0548a24_2": "污他家亦眾見聞知，行惡行亦眾見聞知。",
    "T24n1458_004:0548a25_3": "汝等可去，不應住此。』",
    "T24n1458_004:0548a25_4": "彼苾芻語諸苾芻言：『大德有愛、恚、怖、癡。",
    "T24n1458_004:0548a26_5": "有如是同罪苾芻，有驅者、有不驅者。』",
    "T24n1458_004:0548a27_6": "時諸苾芻語彼苾芻言：『具壽！",
    "T24n1458_004:0548a27_7": "莫作是語：「諸大德有愛、恚、怖、癡。",
    "T24n1458_004:0548a28_8": "有如是同罪苾芻，有驅者、有不驅者。」",
    "T24n1458_004:0548a29_9": "何以故？",
    "T24n1458_004:0548a29_10": "諸苾芻無愛、恚、怖、癡。",
    "T24n1458_004:0548b01_11": "汝等污他家、行惡行。",
    "T24n1458_004:0548b01_12": "污他家亦眾見聞知，行惡行亦眾見聞知。",
    "T24n1458_004:0548b02_13": "具壽！",
    "T24n1458_004:0548b02_14": "汝等應捨愛恚等言。』",
    "T24n1458_004:0548b03_15": "諸苾芻如是諫時，捨者善。",
    "T24n1458_004:0548b03_16": "若不捨者，應可再三慇懃正諫，隨教應詰，令捨是事。",
    "T24n1458_004:0548b04_17": "捨者善；若不捨者，僧伽伐尸沙。」",
    "T24n1458_004:0548b06_0": "言村落等者，若有街巷可知人物、住處，名為村；村外遠家名為落。",
    "T24n1458_004:0548b07_1": "君王都處名為城邑。",
    "T24n1458_004:0548b08_0": "言污家者，有二事能污於家：一謂共住；二謂受用。",
    "T24n1458_004:0548b09_1": "云何共住？",
    "T24n1458_004:0548b09_2": "謂與女人同床而坐、一盤而食、同觴飲酒等。",
    "T24n1458_004:0548b10_3": "云何受用？",
    "T24n1458_004:0548b10_4": "謂採花果等。",
    "T24n1458_004:0548b11_5": "云何惡行？",
    "T24n1458_004:0548b11_6": "謂以麁惡法毀謗於他，及戒見等中說其毀犯，由依污家生眾罪故。",
    "T24n1458_004:0548b12_7": "見謂眼識，聞謂耳識，知謂餘識。",
    "T24n1458_004:0548b13_8": "此顯見聞知性。",
    "T24n1458_004:0548b14_9": "汝可去者，是驅逐。",
    "T24n1458_004:0548b14_10": "言有愛等者，於不驅者云有愛心，於所驅者說有瞋恚。",
    "T24n1458_004:0548b15_11": "言有癡者，於污家輩不善分別合驅不驅。",
    "T24n1458_004:0548b16_12": "言有怖者，於逃去者不敢治罰。",
    "T24n1458_004:0548b17_13": "不驅擯者，謂是半豆盧、呬得迦等。",
    "T24n1458_004:0548b18_14": "言汝等應捨愛等者，謂是別人諫。",
    "T24n1458_004:0548b18_15": "言再三者，眾以白四諫。",
    "T24n1458_004:0548b19_16": "但言愛等，即得惡作。",
    "T24n1458_004:0548b19_17": "別人諫時，違犯麁罪。",
    "T24n1458_004:0548b20_18": "初白及二羯磨違，得三窣吐羅罪。",
    "T24n1458_004:0548b21_19": "第三竟時，便得眾教。",
    "T24n1458_004:0548b21_20": "若秉法和別事並同前。",
    "T24n1458_004:0548b22_21": "實有愛憎非愛憎想疑，得窣吐羅罪。",
    "T24n1458_004:0548b23_0": "若作愛憎想者，無犯。",
    "T24n1458_004:0548b23_1": "實非愛憎作此想疑，便得眾教。",
    "T24n1458_004:0548b24_2": "若未作驅擯羯磨言愛等者，得惡作罪。",
    "T24n1458_004:0548b25_3": "由謗眾故，若於他人知無實事，自生惡念，妄說前人作離間言，得二墮罪。",
    "T24n1458_004:0548b27_0": "惡性違諫學處第十三",
    "T24n1458_004:0548b28_0": "佛在憍閃毘國，闡陀苾芻不忍他語違如法教，由其惡性受用法事，求自在不忍煩惱，遂生忿恨自損損他，制斯學處。",
    "T24n1458_004:0548c02_0": "「若復苾芻，惡性不受人語，諸苾芻於佛所說戒經中如法如律勸誨之時，不受諫語言：『諸大德！",
    "T24n1458_004:0548c04_1": "莫向我說少許若好、若惡。",
    "T24n1458_004:0548c04_2": "我亦不向諸大德說若好、若惡。",
    "T24n1458_004:0548c05_3": "諸大德！",
    "T24n1458_004:0548c05_4": "止莫勸我！",
    "T24n1458_004:0548c05_5": "莫論說我！』",
    "T24n1458_004:0548c06_6": "諸苾芻語是苾芻言：『具壽！",
    "T24n1458_004:0548c06_7": "汝莫不受諫語，諸苾芻於戒經中如法如律勸誨之時，應受諫語。",
    "T24n1458_004:0548c08_8": "具壽如法諫諸苾芻，諸苾芻亦如法諫具壽！",
    "T24n1458_004:0548c09_9": "如是如來、應、正等覺佛聲聞眾便得增長，共相諫誨。",
    "T24n1458_004:0548c10_10": "具壽！",
    "T24n1458_004:0548c10_11": "汝應捨此事。』",
    "T24n1458_004:0548c10_12": "諸苾芻如是諫時，捨者善。",
    "T24n1458_004:0548c11_13": "若不捨者，應可再三慇懃正諫，隨教應詰，令捨是事。",
    "T24n1458_004:0548c12_14": "捨者善；若不捨者，僧伽伐尸沙。」",
    "T24n1458_004:0548c14_0": "惡性者，稟性麁言不用他語。",
    "T24n1458_004:0548c14_1": "於佛所說者，半月所說。",
    "T24n1458_004:0548c15_2": "言戒經中者，謂佛世尊所制學處。",
    "T24n1458_004:0548c16_0": "言如法者，謂依實事見聞疑說。",
    "T24n1458_004:0548c16_1": "言如律者，稱實而說與理相應出柔軟語。",
    "T24n1458_004:0548c17_2": "言少許者，假令少言亦不許說。",
    "T24n1458_004:0548c18_3": "言好惡者，謂利非利。",
    "T24n1458_004:0548c18_4": "言止者，未說之言，預相遮止。",
    "T24n1458_004:0548c19_5": "莫論說我者，謂情不忍可。",
    "T24n1458_004:0548c20_6": "言佛聲聞眾便得增長者，由展轉相教，世尊聖教得久住世。",
    "T24n1458_004:0548c21_7": "言共相諫誨者，謂欲諫時先求聽許，然後方諫；若他不許，不應強詰。",
    "T24n1458_004:0548c23_8": "然詰問時不以天眼見、天耳聞，若他不憶應為作憶念。",
    "T24n1458_004:0548c24_9": "憶時瞋忿應求聽許；若不許者，棄莫與言。",
    "T24n1458_004:0548c25_10": "若仗託有力者，不應教授，不共長淨、安居、隨意，即於此日應一苾芻作如是白：「我名某甲，遮彼苾芻某甲為長淨等事，若此苾芻在眾中者，不應對之而為長淨及隨意事。」",
    "T24n1458_004:0548c29_11": "若於所犯罪有餘無餘，無有定實而遮他者，皆成非法。",
    "T24n1458_004:0549a01_12": "若天眼、天耳及聾盲無識，隨黨非黨、在地居空等，或翻此四皆不成遮。",
    "T24n1458_004:0549a03_13": "於所犯罪事有定實為遮他者，是謂應法。",
    "T24n1458_004:0549a04_14": "若以不善見聞疑而遮他者，得惡作罪。",
    "T24n1458_004:0549a04_15": "若一界內有多住處，一處遮時餘皆悉遮。",
    "T24n1458_004:0549a05_16": "其能詰人雖被眾差，應知軌式，有其五法：謂從座起、脫革屣、整衣左肩、禮上座已、合掌而住。",
    "T24n1458_004:0549a07_17": "應以五法而自稱量：「我是持戒者不？",
    "T24n1458_004:0549a08_18": "有羞慚不？",
    "T24n1458_004:0549a09_19": "有追悔不？",
    "T24n1458_004:0549a09_20": "能攝伏諸根不？",
    "T24n1458_004:0549a09_21": "是樂戒不？」",
    "T24n1458_004:0549a09_22": "又生五念，謂實不實等。",
    "T24n1458_004:0549a10_23": "次應告言：「汝某甲！",
    "T24n1458_004:0549a10_24": "我今欲詰，能容許不？」",
    "T24n1458_004:0549a11_25": "彼應答曰：「由何事故爾詰於我？」",
    "T24n1458_004:0549a12_26": "說罪差別，如律應知。",
    "T24n1458_004:0549a12_27": "其被詰人應於五部學處，自思忖已，當聽許之。",
    "T24n1458_004:0549a13_28": "返令憶念：「爾於何處知我有犯？",
    "T24n1458_004:0549a14_29": "當依實說，勿搆虛言。」",
    "T24n1458_004:0549a14_30": "應告彼云：「今任汝詰。」",
    "T24n1458_004:0549a15_31": "次能詰者先為安慰，方始出言：「然我不以錯誤之語、及私屏語、或造次語。",
    "T24n1458_004:0549a16_32": "仁所說者我皆三問而詳審之。」",
    "T24n1458_004:0549a17_33": "次應白言：「汝某甲聽！",
    "T24n1458_004:0549a18_34": "僧伽令我為詰責人，問爾實事，眾當為汝作羯磨法，應可善思，勿令損己，亦不應調弄清淨之人，并樂戒者耆宿有德亦不輕慢，違此教者得惡作罪。」",
    "T24n1458_004:0549a21_35": "言共相諫悔者，有所違犯心希清淨說先所犯。",
    "T24n1458_004:0549a22_36": "此中犯者，謂別人諫時不用語者，得窣吐羅罪。",
    "T24n1458_004:0549a23_37": "若初白及二羯磨，得窣吐羅罪。",
    "T24n1458_004:0549a24_38": "第三竟時，得僧伽伐尸沙。",
    "T24n1458_004:0549a24_39": "惡語之人不先詰問輒便遮止，得惡作罪。",
    "T24n1458_004:0549a25_40": "餘義通塞如前所明，其諫羯磨如百一羯磨中說。",
    "T24n1458_004:0549a27_0": "「我已說十三僧伽伐尸沙法，九初便犯、四至三諫。",
    "T24n1458_004:0549a28_1": "若苾芻隨一一犯，故覆藏者，隨覆藏日眾應與作不樂波利婆娑。",
    "T24n1458_004:0549a29_2": "行波利婆娑竟，眾應與作六夜摩那[卑*也]。",
    "T24n1458_004:0549b01_3": "行摩那[卑*也]竟，餘有出罪，應二十僧中出是苾芻罪。",
    "T24n1458_004:0549b02_4": "若少一人不滿二十眾，是苾芻罪不得除，諸苾芻皆得罪，此是出罪法。」",
    "T24n1458_004:0549b05_0": "言我已說者，彰其事了，欲令諸苾芻重審其罪，暫舒息故。",
    "T24n1458_004:0549b06_1": "九初便犯者，謂初九戒，事成獲罪。",
    "T24n1458_004:0549b07_2": "四至三諫者，即破僧等，違三羯磨方犯其罪。",
    "T24n1458_004:0549b08_3": "若苾芻隨一一等者，凡欲除罪，須有五緣：一、由其罪謂所犯罪；二、由意樂謂知而覆藏；三、由治罪謂隨覆日與遍住等；四、由行已謂令眾心喜；五、由人殊謂滿二十眾。",
    "T24n1458_004:0549b11_4": "言二十者，若少不足；作法不成；故以數定。",
    "T24n1458_004:0549b12_5": "行遍住者，由其覆罪。",
    "T24n1458_004:0549b13_6": "覆有兩種：一謂覆夜、二謂覆心。",
    "T24n1458_004:0549b14_0": "若作覆心至過明相，是名一夜覆藏罪。",
    "T24n1458_004:0549b14_1": "若不識不憶，由無覆心，雖經明相，無覆藏罪。",
    "T24n1458_004:0549b15_2": "後若憶識欲說罪者，此則不須行遍住法，應說眾多惡作罪。",
    "T24n1458_004:0549b17_3": "若與聾人及不解方言，或非本性、或被治罰，如此之人雖可共住，咸不成覆。",
    "T24n1458_004:0549b18_4": "或時晝日與苾芻俱，若至夜時無苾芻者，假使盡形亦無覆罪。",
    "T24n1458_004:0549b20_5": "若犯二罪二俱覆藏，或一覆一非覆，或二俱不覆，或兩俱憶，或一憶一不憶、二俱不憶，咸經兩月等，如是應知，於罪於日、知數不知數、一罪多罪、有覆無覆。",
    "T24n1458_004:0549b23_6": "或作白衣，或為求寂重受近圓，或得解法覆與不覆，或前或後，於諸罪類治法眾多，具如廣文，此不繁說。",
    "T24n1458_004:0549b26_7": "有四種人應行遍住：有知罪數不知夜數、有知夜數不知罪數、或俱不知數、或俱知數。",
    "T24n1458_004:0549b28_8": "如百一羯磨說：「若其重犯是前罪類，應與復本遍住羯磨，令其調伏，謂壞前法從本更行。",
    "T24n1458_004:0549c01_9": "行時更犯是前罪類，應與重收根本羯磨。",
    "T24n1458_004:0549c02_10": "若更犯者，重收前日，可更令行。",
    "T24n1458_004:0549c02_11": "行遍住人所得之法，黑白不同。",
    "T24n1458_004:0549c03_12": "有其六種：一者總黑，謂總皆非法。",
    "T24n1458_004:0549c04_13": "二、多分黑，遍住如法餘皆非法。",
    "T24n1458_004:0549c05_14": "三、向半黑，復本是法餘皆非法。",
    "T24n1458_004:0549c05_15": "四、減半黑，重收是法後皆非法。",
    "T24n1458_004:0549c06_16": "五、少分黑，意喜是法後一非法。",
    "T24n1458_004:0549c07_17": "六、總是白乃至出罪悉皆如法，名善出罪。",
    "T24n1458_004:0549c08_18": "若如法行遍住法已，應與意喜。",
    "T24n1458_004:0549c08_19": "若不覆者，但行意喜出罪，能令眾意皆悉歡喜，故名意喜。",
    "T24n1458_004:0549c10_20": "於六夜中若重犯者，應與復本意喜。",
    "T24n1458_004:0549c11_21": "若更重犯應與重收。",
    "T24n1458_004:0549c11_22": "六夜意喜，此謂是前罪類。",
    "T24n1458_004:0549c12_23": "言前類者，前因故泄今還故泄，餘皆准此；若非一類即不壞法。",
    "T24n1458_004:0549c13_24": "若行遍住及摩那[卑*也]時更犯眾教，非同類者應須發露所有惡作，別行遍住及摩那[卑*也]。",
    "T24n1458_004:0549c15_25": "若其初日犯初眾教，一夜覆藏，乃至十三覆十三日。",
    "T24n1458_004:0549c16_26": "若欲說罪，應據猛烈心。",
    "T24n1458_004:0549c17_27": "煩惱重者，先與行法行遍住意喜。",
    "T24n1458_004:0549c17_28": "苾芻所有行法應隨順行，謂不應受善苾芻禮敬，亦復不應同一座坐，不居勝座不並肩行，若出行時應隨他後，不同室臥，不度人出家受十學處，及與近圓，不受依止，不畜求寂，不作羯磨，不差為使，不教授尼亦不差遣，先差應捨，不詰苾芻。",
    "T24n1458_004:0549c23_29": "不捨教誡，開門然燈塗掃寺宇，大小便廁洗除糞穢及供土葉，寒時授火熱為扇涼，打楗椎嚴香火，并讚嘆佛。",
    "T24n1458_004:0549c25_30": "應在近圓下、求寂上座。",
    "T24n1458_004:0549c26_31": "僧伽臥具安鉢之物應為收舉，制底香臺常應塗掃。",
    "T24n1458_004:0549c27_32": "依時巡禮，應告日數。",
    "T24n1458_004:0549c28_33": "眾集之處以所行事告白令知，不應一一為白。",
    "T24n1458_004:0549c29_34": "客苾芻來未安衣鉢應就為白。",
    "T24n1458_004:0549c29_35": "無苾芻寺不應輒往，有緣須去不應經宿。",
    "T24n1458_004:0550a01_36": "須觀時候供給湯水。",
    "T24n1458_004:0550a02_37": "應與善苾芻洗足塗油，寺中利養最後應受。",
    "T24n1458_004:0550a03_38": "遍住意喜作法之時，不應還以遍住意喜及授學人足其眾數，亦非此人得共同處而行其法。",
    "T24n1458_004:0550a05_39": "不居空寺，亦非一人、非二、非三，要須滿四，是清淨人同處行法。",
    "T24n1458_004:0550a06_40": "如前所說，不依教者，咸得惡作。",
    "T24n1458_004:0550a07_41": "又正行時，聞有諍者欲來住處，應對善苾芻，為難緣故，捨行法已；同本性人諍者若去，還對苾芻受其行法。",
    "T24n1458_004:0550a10_0": "若行意喜不行遍住、若行遍住不行意喜，斯皆不應求眾出罪。",
    "T24n1458_004:0550a11_1": "若並善行當求出罪，餘如廣文說。",
    "T24n1458_004:0550a12_2": "有六種人犯眾教罪，對一苾芻說除其罪，得名清淨。",
    "T24n1458_004:0550a13_3": "何謂為六？",
    "T24n1458_004:0550a13_4": "一者遍持蘇呾羅藏；二者遍持毘奈耶藏；三者遍持摩咥里迦藏；四者性極羞愧若說其罪懷慚致死；五者眾中最老上座；六者大福德人。",
    "T24n1458_004:0550a16_5": "何故此六許易除罪？",
    "T24n1458_004:0550a17_6": "罪滅因心不由治罰。",
    "T24n1458_004:0550a17_7": "若能於所犯罪決情斷絕，誓不更為，深生慚恥心無欺誑，是故除滅。",
    "T24n1458_004:0550a19_8": "又為耆年大德、受持三藏人見治罰，謗議便生，開一人悔。",
    "T24n1458_004:0550a20_9": "若犯不共眾教罪者，根轉之時過亦隨滅。」",
    "T24n1458_004:0550a22_0": "根本薩婆多部律攝卷第四"
}