{
    "T03n0190_040:0837c23_0": "佛本行集經卷第四十",
    "T03n0190_040:0837c25_0": "隋天竺三藏闍那崛多譯",
    "T03n0190_040:0837c26_0": "教化兵將品下",
    "T03n0190_040:0837c27_0": "「爾時，世尊漸漸行到恒河岸邊，至於彼已，而恒河畔有一船師，遙見世尊向已而來，從坐速起，急疾向前迎接世尊。",
    "T03n0190_040:0837c29_1": "到佛邊已，而白佛言：『善來世尊！",
    "T03n0190_040:0838a01_2": "從何遠來？",
    "T03n0190_040:0838a01_3": "而忽到此。",
    "T03n0190_040:0838a01_4": "世尊！",
    "T03n0190_040:0838a02_0": "若為憐愍我故，願上此船，我度世尊到於彼岸，不取其價。』",
    "T03n0190_040:0838a04_0": "「爾時，世尊即上船上，坐船上已，將如是偈，教誨示導彼船師言：「『汝今善曝曬此船，　　如是當得艇輕利，　　若能捨此慾恚惱，　　必定速得至涅槃。",
    "T03n0190_040:0838a08_0": "　　汝以慈心曬此船，　　令其輕便早疾渡，　　汝今若能捨慾恚，　　必定速得趣涅槃。",
    "T03n0190_040:0838a10_0": "　　汝以悲心曬此船，　　令其輕便早疾渡，　　汝今若能捨慾恚，　　必定速得趣涅槃。",
    "T03n0190_040:0838a12_0": "　　汝以喜心曬此船，　　令其輕便早疾渡，　　汝今若能捨慾恚，　　必定速得趣涅槃。",
    "T03n0190_040:0838a14_0": "　　汝以捨心曬此船，　　令其輕便早疾渡，　　汝今若能捨慾恚，　　必定速得趣涅槃。",
    "T03n0190_040:0838a16_0": "　　若有比丘行慈心，　　能信世尊佛教法，　　速疾證於寂定處，　　不久得無動涅槃。",
    "T03n0190_040:0838a18_0": "　　若有比丘行悲心，　　能信世尊佛教法，　　速疾證於寂定處，　　不久得無動涅槃。",
    "T03n0190_040:0838a20_0": "　　若有比丘行喜心，　　能信世尊佛教法，　　速疾證於寂定處，　　不久得無動涅槃。",
    "T03n0190_040:0838a22_0": "　　若有比丘行捨心，　　能信世尊佛教法，　　速疾證於寂定處，　　不久得無動涅槃。』",
    "T03n0190_040:0838a24_0": "「爾時，世尊說此偈已，告船師言：『汝善男子！",
    "T03n0190_040:0838a24_1": "將水灑船。』",
    "T03n0190_040:0838a25_2": "作是語已，時彼船師所有俗形，皆隱不現，左手自然執瓦器鉢，頭鬚及髮，猶如七日剃落比丘，行步威儀，猶如百夏上座無異，如是成就，即得出家，受具足戒。",
    "T03n0190_040:0838a29_0": "「爾時，世尊為欲令彼生歡喜故，復更為彼增加說法。",
    "T03n0190_040:0838b01_1": "而彼不久，善男子！",
    "T03n0190_040:0838b01_2": "以行梵行訖，現自證法，求得諸通，欲捨生死修於淨行，所作已辦，自言我更不受後有。",
    "T03n0190_040:0838b03_3": "而彼長老成阿羅漢，心善解脫。",
    "T03n0190_040:0838b04_4": "是時長老，佛教誨已，令行他方傳化眾生。",
    "T03n0190_040:0838b06_0": "「爾時，世尊教彼長老船師比丘，令行去已，獨一身在，更無二伴，漸漸至彼優婁頻螺聚落之所。",
    "T03n0190_040:0838b09_0": "「爾時，忉利帝釋天王作如是念：『如來今者在於何處？』",
    "T03n0190_040:0838b10_1": "而自觀看，見於如來獨自無人，向彼優婁頻螺所去。",
    "T03n0190_040:0838b11_2": "既觀見已，是時帝釋即自隱身，化作梵志摩那婆形，可憙端正，眾人樂見，頭上螺髻，用以為冠，身著黃衣，左手執持純金澡瓶，右手擎持雜寶之杖，在如來前，即從佛取三衣鉢盂，於先而行。",
    "T03n0190_040:0838b15_3": "時，彼帝釋在前行路，若值州縣聚落國城，即以神通，飛騰虛空，圍遶州縣聚落村邑，各各三匝，三匝訖已，停於彼上。",
    "T03n0190_040:0838b19_0": "「爾時彼化摩那婆身，如是端正，如是可憙，為人樂觀如是威德。",
    "T03n0190_040:0838b20_1": "見已眾類百千萬眾，雲雨集聚，各問彼言：『汝摩那婆！",
    "T03n0190_040:0838b21_2": "是何處人？",
    "T03n0190_040:0838b21_3": "誰家種族？",
    "T03n0190_040:0838b22_4": "兄弟姓字？",
    "T03n0190_040:0838b22_5": "云何而來？』",
    "T03n0190_040:0838b22_6": "時，摩那婆即以偈頌報答於彼諸人等言：「『世間丈夫知足者，　　自能覺悟世無雙，　　名阿羅漢善獨行，　　我今為彼作弟子。",
    "T03n0190_040:0838b26_0": "　　眾生沒溺煩惱海，　　困苦不能出到邊，　　彼今為作法船師，　　既已自度欲度彼。",
    "T03n0190_040:0838b28_0": "　　若其世間能度者，　　我為侍者逐後行，　　彼既能盡慾貪恚，　　無明黑闇亦破裂，　　世間有漏盡除滅，　　我作弟子而供承。",
    "T03n0190_040:0838c02_0": "　　世間最妙無比雙，　　何況得有勝上者，　　如來世尊今出現，　　我為親侍隨東西，　　世間如是無上尊，　　今日欲來至於此。』",
    "T03n0190_040:0838c05_0": "「時，天帝釋說是偈已，如來世尊即到其前，而眾人見如來如是可憙殊特為人樂覩，乃至身體猶如虛空眾星莊嚴，大眾見已，各相謂言：『如此師者堪此弟子，如是弟子堪如是師。』",
    "T03n0190_040:0838c09_0": "而世尊為彼等諸人，作於微妙善巧密教言說法義。",
    "T03n0190_040:0838c11_0": "「爾時，彼諸一切人中，或聞如來說此妙法，或有發心求出家者，或有得於須陀洹果、斯陀含果、阿那含果、阿羅漢果。",
    "T03n0190_040:0838c13_1": "或復有為未來世作聲聞乘中種子因緣，或復有為未來世作緣覺乘中種子因緣，或復有為未來世作菩薩乘中種子因緣，其中或有受三歸依及五戒者。",
    "T03n0190_040:0838c17_0": "「爾時，世尊發遣天主帝釋去已，乞食時至，著衣持鉢，獨自而行，欲乞於食，漸漸到彼大兵將村。",
    "T03n0190_040:0838c19_1": "入彼邑已，即詣兵將婆羅門家，到其家已，即便進入於其門內，鋪座而坐。",
    "T03n0190_040:0838c20_2": "爾時，兵將大婆羅門有於二女，一名難陀，二名波羅。",
    "T03n0190_040:0838c21_3": "時彼二女出向佛邊，到佛所已，頂禮佛足，却住一面。",
    "T03n0190_040:0838c23_0": "「爾時，世尊知於彼等心行所趣結使已薄，知於諸界，知諸入已，說四諦法。",
    "T03n0190_040:0838c24_1": "如是說已，時彼二女聞佛說法，破二十重諸見之山，即時得證須陀洹果。",
    "T03n0190_040:0838c26_2": "彼等女見法實相已，隨佛乞受三歸五戒，既得戒已，即從佛手取於鉢器，將好色香美味具足種種飲食，滿盛鉢中，以用奉佛。",
    "T03n0190_040:0838c29_3": "爾時，世尊受彼食已，從村而出。",
    "T03n0190_040:0839a01_0": "爾時提婆大婆羅門，從他轉聞彼大沙門來至於此，聞已即作如是思念：『我昔曾請彼大沙門，許施飲食，我今薄財貧賤困乏，當作何計？』",
    "T03n0190_040:0839a04_1": "而彼提婆大婆羅門聞此言已，速疾而還，向自己家，到自家已，語於其妻作如是言：『昔大沙門，在於優婁頻螺聚落苦行之時，我願施食彼大沙門；今日至此，當作何計？』",
    "T03n0190_040:0839a08_0": "而彼妻報夫提婆言：『乞聽所說，未審爾不？",
    "T03n0190_040:0839a08_1": "我憶往昔年少之時，是時兵將大婆羅門曾弄於我，欲求世事，我時不聽，彼暫指觸。",
    "T03n0190_040:0839a10_2": "而今聖夫將我與彼行於世事，從其隨索多少錢物，得以而為彼大沙門作食布施。』",
    "T03n0190_040:0839a13_0": "「爾時，提婆大婆羅門報其妻言：『此事不然，我婆羅門理不合作如是之事。』",
    "T03n0190_040:0839a14_1": "然其提婆大婆羅門別思惟已，即詣兵將婆羅門邊，到彼所已即便白言：『善哉兵將！",
    "T03n0190_040:0839a16_2": "唯願借貸我五百錢，若我能償，此事善哉！",
    "T03n0190_040:0839a17_3": "脫不能償，我之夫婦，二人詳共悉入汝家，為汝作力。』",
    "T03n0190_040:0839a19_0": "「爾時，兵將大婆羅門即與提婆婆羅門錢，足滿五百，而語之言：『汝今將去隨意所用，其事若訖，更不得傳從他借貸，持以償我。",
    "T03n0190_040:0839a21_1": "如汝所要，身自出力，覓錢與我。』",
    "T03n0190_040:0839a22_2": "爾時，提婆大婆羅門從兵將邊，依法受取五百錢已，至自己家付與其妻，付已語言：『汝宜精好備辦飲食。』",
    "T03n0190_040:0839a24_3": "身即自詣於外林中，而往佛邊。",
    "T03n0190_040:0839a25_4": "到佛所已，共佛對顏，言語慰喻，問訊起居訖已，却一面立，欲請如來。",
    "T03n0190_040:0839a28_0": "「爾時，提婆大婆羅門即白佛言：『善哉大德！",
    "T03n0190_040:0839a28_1": "沙門瞿曇！",
    "T03n0190_040:0839a29_2": "唯願受我明日飯食。』",
    "T03n0190_040:0839a29_3": "是時，世尊默然受請。",
    "T03n0190_040:0839b01_4": "爾時，提婆大婆羅門知佛默然受其請已，從坐而起，遶佛三匝，辭佛而去，至自己家。",
    "T03n0190_040:0839b03_5": "是時，城內一切巷陌皆賣熟食。",
    "T03n0190_040:0839b03_6": "爾時，提婆大婆羅門即於彼夜，嚴備多種甘美飯食，如是齩噉唼[口*束][口*尃]唊，其夜悉辦如是諸味，過夜天明，家內洒掃，鋪床座訖，即至佛邊，長跪諮白，作如是言：『大善沙門！",
    "T03n0190_040:0839b07_7": "若知時者，飲食已辦，願赴我家。』",
    "T03n0190_040:0839b09_0": "「爾時，世尊既至食時，著衣持鉢，漸漸而行至彼提婆婆羅門家，到其家已，隨鋪而坐。",
    "T03n0190_040:0839b10_1": "爾時，提婆見佛坐已，夫婦自手擎持多種微妙清淨眾味飲食，立於佛前，以奉世尊：『唯願如來！",
    "T03n0190_040:0839b13_2": "自恣而食。』",
    "T03n0190_040:0839b13_3": "是時提婆奉佛食訖，別於佛邊鋪座而坐，坐已世尊即為提婆大婆羅門，如應說法示現教誨，令歡喜已。",
    "T03n0190_040:0839b15_4": "從坐而起，隨意而去。",
    "T03n0190_040:0839b17_0": "「爾時，提婆大婆羅門送佛而出，其提婆妻從他借衣，著奉佛食，供養佛已，見佛出還，即便解衣，置於一處，而掃除地。",
    "T03n0190_040:0839b19_1": "時有一賊，忽爾來偷其衣將去。",
    "T03n0190_040:0839b20_2": "時提婆妻為失衣故，心大愁惱。",
    "T03n0190_040:0839b21_0": "時，其提婆送佛還家，見於其婦心大擾亂，即便問言：『汝今何故如是煩惱？』",
    "T03n0190_040:0839b22_1": "妻報夫言：『聖夫當知！",
    "T03n0190_040:0839b23_2": "我所借衣，不知誰偷？",
    "T03n0190_040:0839b23_3": "忽然失去。』",
    "T03n0190_040:0839b23_4": "是時，提婆聞此語已，心地迷悶，不知所為，作如是言：『我以從他貸五百錢，用為供具，汝今從他借衣而著，忽復失去。",
    "T03n0190_040:0839b26_5": "我家貧短，以何備償？",
    "T03n0190_040:0839b26_6": "當作何計？』",
    "T03n0190_040:0839b28_0": "「爾時，提婆欲求自死，即便往至屍陀林中，上大樹上，欲自撲地而不能墮，即復大愁。",
    "T03n0190_040:0839b29_1": "然彼賊人執其衣裳至屍陀林，忽爾還來，在於提婆所上樹下，掘地埋之，以土覆上，於上大便，放訖而去。",
    "T03n0190_040:0839c03_2": "時，彼提婆在於樹上，遙見此事，賊去以後，從樹而下，掘取其衣，還將向舍。",
    "T03n0190_040:0839c04_3": "時，提婆妻掃除舍內，處處分除，其屋一角，忽然自陷，低頭觀覩地下，見有一赤銅瓶，其中滿金，乃至略說，見第二瓶，第三第四悉皆是瓶，更復觀看其下，更見一赤銅甕，亦滿中金。",
    "T03n0190_040:0839c08_4": "彼見金已，即大驚叫，指示夫言：『聖夫聖夫！",
    "T03n0190_040:0839c09_5": "速來速來！",
    "T03n0190_040:0839c10_6": "我已得也。』",
    "T03n0190_040:0839c11_0": "「爾時，提婆聞婦聲已，作是思惟：『此婦可怜，何故失心如是誑語？",
    "T03n0190_040:0839c12_1": "云我已得？",
    "T03n0190_040:0839c12_2": "得於何物？",
    "T03n0190_040:0839c12_3": "其前他處借衣失去，我今已得，衣現在此。",
    "T03n0190_040:0839c13_4": "其何故唱言我已得？』",
    "T03n0190_040:0839c14_5": "是時，提婆將衣入家，問其妻言：『居家善者！",
    "T03n0190_040:0839c15_6": "汝何所得？』",
    "T03n0190_040:0839c15_7": "彼婦即便指示其金，語言聖夫：『我得此也。』",
    "T03n0190_040:0839c16_8": "是時提婆復語妻言：『汝所失衣我亦得也。』",
    "T03n0190_040:0839c17_9": "而彼婦女，取其衣裳，向所借處，還歸其主。",
    "T03n0190_040:0839c19_0": "「爾時，提婆大婆羅門作是思惟：『我今獨自不能淹消食多許金。』",
    "T03n0190_040:0839c20_1": "即便携將五百錢，直還向兵將婆羅門邊而償其債。",
    "T03n0190_040:0839c21_2": "到已語彼大兵將言：『我從仁者貸五百錢，今以還汝。』",
    "T03n0190_040:0839c22_3": "是時，兵將語提婆言：『我前語汝，不得從他舉錢償我，唯出自家身力償我。』",
    "T03n0190_040:0839c24_4": "提婆復言：『我不從他貸取此物。』",
    "T03n0190_040:0839c25_5": "兵將復問：『汝從何得？』",
    "T03n0190_040:0839c25_6": "提婆報言：『我從地得此之金藏。』",
    "T03n0190_040:0839c26_7": "彼不承信。",
    "T03n0190_040:0839c26_8": "爾時提婆即將兵將，到自己家，示其金藏。",
    "T03n0190_040:0839c28_0": "「爾時，兵將見其金藏，是一聚炭，語提婆言：『汝何狂也，語我是炭用作金相。』",
    "T03n0190_040:0839c29_1": "是時，提婆復更重語彼兵將言：『此實真金，非是火炭。』",
    "T03n0190_040:0840a01_2": "如是再過三過，以手觸彼金藏唱示言：『此是金非炭。』",
    "T03n0190_040:0840a03_0": "復作誓願：『如我善業因緣力故得此金者，乞示兵將婆羅門見。』",
    "T03n0190_040:0840a04_1": "如此語已，炭即為金。",
    "T03n0190_040:0840a05_0": "「爾時，兵將見此地藏悉皆是金，見已復問彼提婆言：『仁者汝今供養何誰？",
    "T03n0190_040:0840a06_1": "為天為仙？",
    "T03n0190_040:0840a06_2": "并及善人？",
    "T03n0190_040:0840a07_3": "而彼與汝，如是願報。』",
    "T03n0190_040:0840a07_4": "提婆報言：『我於今日，家唯供養是大沙門，來於宅內，奉施飯食，或應藉彼功德果報，當成於此。』",
    "T03n0190_040:0840a09_5": "是時兵將報提婆言：『汝今所得此之金藏，悉皆是彼善業因緣故生此報，無人能奪，無人能斷，汝莫作疑，安隱而食。』",
    "T03n0190_040:0840a13_0": "「爾時，提婆作如是念：『我以布施大沙門食，生於如是大功德報。』",
    "T03n0190_040:0840a14_1": "心生歡喜，踊躍無量，遍滿其體，不能自勝。",
    "T03n0190_040:0840a15_2": "復詣佛邊，到已共佛對論美言，慰喻問訊，種種說已，却坐一面。",
    "T03n0190_040:0840a17_0": "「爾時，提婆重白佛言：『願大沙門！",
    "T03n0190_040:0840a17_1": "受我明日更奉施食。』",
    "T03n0190_040:0840a18_2": "世尊默然還受其請。",
    "T03n0190_040:0840a18_3": "是時，提婆見佛默然受其請已，從坐而起，遶佛三匝，辭退而還，至自家已，城內街巷，一切悉有五熟而賣，如上所說，乃至施食飯佛以後，共妻二人，在於佛前，鋪座而坐，欲聽法故。",
    "T03n0190_040:0840a22_4": "佛知彼等心行體性，諸使薄少，為說四等諸法相門。",
    "T03n0190_040:0840a23_5": "彼等聞已，却二十重我見之山，即便證得須陀洹果。",
    "T03n0190_040:0840a25_6": "彼等既見法實相已，即受三歸，奉持五戒。」",
    "T03n0190_040:0840a27_0": "爾時，世尊從坐起已，隨意而行。",
    "T03n0190_040:0840a27_1": "於後一時，諸比丘等，心疑各念，共相問言：「彼之提婆大婆羅門并及妻等，先作何業，而造業已，得是果報？",
    "T03n0190_040:0840b01_2": "至如來邊，證諸聖法？",
    "T03n0190_040:0840b01_3": "復作何業，今世貧窮，還卒大富？」",
    "T03n0190_040:0840b02_4": "時，諸比丘如是語已，即詣佛所，到佛所已，即諮問言：「善哉！",
    "T03n0190_040:0840b03_5": "世尊！",
    "T03n0190_040:0840b03_6": "彼之提婆大婆羅門并及妻等，昔作何業，而造業已得此果報？",
    "T03n0190_040:0840b05_7": "復至佛邊，得諸聖法？",
    "T03n0190_040:0840b05_8": "更造何業，先貧後富，一旦如是？」",
    "T03n0190_040:0840b07_0": "爾時，佛告諸比丘言：「汝諸比丘！",
    "T03n0190_040:0840b07_1": "若欲聞者，今應諦聽。",
    "T03n0190_040:0840b08_2": "彼之提婆大婆羅門，亦有過業，亦有現業。",
    "T03n0190_040:0840b09_3": "何等名為過去之業？",
    "T03n0190_040:0840b09_4": "諸比丘知，我念往昔，此賢劫中，是時眾生壽二萬歲，有佛出世，號曰迦葉多陀阿伽度、阿羅呵、三藐三佛陀，十號具足。",
    "T03n0190_040:0840b12_5": "時，迦葉佛已轉法輪，度生死岸，竪立法幢，滿昔誓願，成最丈夫，開化眾生無量千億住於善道，還居在此波羅[木*奈]城昔聖處所鹿野苑中。",
    "T03n0190_040:0840b16_0": "「爾時，還彼波羅[木*奈]城，有於一人，從佛邊受三歸五戒。",
    "T03n0190_040:0840b17_1": "而其生中不行布施，命終之時，心發是願：『迦葉如來所授於彼菩薩記別，名曰護明，言是菩薩，於當來世，眾生百年壽命之中，得成佛者，號釋迦牟尼多陀阿伽度、阿羅呵、三藐三佛陀，願我值遇於彼世尊。』",
    "T03n0190_040:0840b21_2": "以是因緣，汝等當知！",
    "T03n0190_040:0840b22_3": "爾時，彼受三歸五戒不行布施優婆塞者，今此提婆婆羅門是。",
    "T03n0190_040:0840b23_4": "其於彼時，受此三歸，護持五戒，為優婆塞，命終乞願，願值於我，以是因緣，今得值我。",
    "T03n0190_040:0840b25_5": "復以彼時不行布施，今得貧報，此是過去所造作業。",
    "T03n0190_040:0840b27_0": "「比丘當知！",
    "T03n0190_040:0840b27_1": "何者名為現在世業？",
    "T03n0190_040:0840b27_2": "我昔六年苦行之時，而彼提婆隨宜將食布施於我，我今得成無上菩提，其復請我至於己家，布施我食。",
    "T03n0190_040:0840c01_3": "以是因緣，得現世報。",
    "T03n0190_040:0840c01_4": "是故汝等諸比丘輩，應當須向佛法僧邊生於恭敬希有之心，當得如是功德果報，猶如提婆婆羅門身現受其福，不得報者，以慳貪人不肯布施，今受貧賤困苦之患。",
    "T03n0190_040:0840c05_5": "汝等比丘！",
    "T03n0190_040:0840c05_6": "當如是學。」",
    "T03n0190_040:0840c05_7": "「世尊自從波羅[木*奈]國，來至優婁頻螺聚落，於其中間，有八萬人，受佛教化，入諸法中。",
    "T03n0190_040:0840c08_0": "佛本行集經迦葉三兄弟品第四十四上「爾時，世尊作如是念：『我今先可教化一箇得通之人，令其歡喜，彼歡喜已，應當次第廣化多人。』",
    "T03n0190_040:0840c11_1": "是時優婁頻螺聚落，其中有三螺髻梵志仙人居止，第一所謂優婁頻螺迦葉為首，教授五百螺髻弟子，修學仙法，為匠為導，最在前行；第二名為那提迦葉，復領三百螺髻弟子，為首為導；第三名為伽耶迦葉，復領二百螺髻弟子，為首為導。",
    "T03n0190_040:0840c16_2": "合有千人，隨彼兄弟，修學仙法。",
    "T03n0190_040:0840c18_0": "「爾時，世尊作如是念：『今此優婁頻螺迦葉，其聲遍滿摩伽陀國，彼處內外一切人民並謂言其是阿羅漢。",
    "T03n0190_040:0840c20_1": "我今可先化彼優婁頻螺迦葉，令其歡喜，彼歡喜已，當有多人受其教法。』",
    "T03n0190_040:0840c22_0": "佛復思念：『此等諸仙！",
    "T03n0190_040:0840c22_1": "以何為重？",
    "T03n0190_040:0840c22_2": "彼行是何？』",
    "T03n0190_040:0840c22_3": "念已即知彼等唯用苦行為尊，其次則以領眾為重。",
    "T03n0190_040:0840c25_0": "「爾時，世尊隱本形相，即便化作苦行之身，頭上結髮，螺髻為冠，兼復化作五百梵志摩那婆子，以為徒眾，悉皆可憙，端正無雙，為人樂見，圍遶左右，以神通飛到彼優婁頻螺迦葉所聞聲處，下地而住。",
    "T03n0190_040:0841a01_0": "「爾時彼等一切諸仙，見化眾已，悉各忩遑，東西馳走，或有安置於鋪設者，或有洗足，或入草庵拂拭整頓，或有將草作席鋪設，或有取水以擬澡洗。",
    "T03n0190_040:0841a04_1": "又復各各告彼等言：『汝等今者從何忽來而至於此？",
    "T03n0190_040:0841a05_2": "不相告知。",
    "T03n0190_040:0841a05_3": "汝等何不於先遣使道我欲來，我若先知，當預置設。",
    "T03n0190_040:0841a06_4": "是故汝等當少時住，我等辦具種種供擬。』",
    "T03n0190_040:0841a07_5": "世尊既知一切諸仙心生願樂，悉知佛已。",
    "T03n0190_040:0841a09_0": "「爾時，世尊還攝神通復於本形，獨立而住。",
    "T03n0190_040:0841a09_1": "時，彼諸仙既見世尊剃除鬚髮身著袈裟染色之衣，是時，優婁頻螺迦葉作如是念：『此大沙門！",
    "T03n0190_040:0841a12_0": "大有威神，大有威德，然其未得阿羅漢果，如我今日，在於此住。』",
    "T03n0190_040:0841a13_1": "此是如來最初於先出神通法。",
    "T03n0190_040:0841a15_0": "「爾時，優婁頻螺迦葉即白佛言：『善大沙門！",
    "T03n0190_040:0841a15_1": "仁今何遠來至於此？",
    "T03n0190_040:0841a16_2": "善大沙門！",
    "T03n0190_040:0841a16_3": "仁今若當願樂於此我住處者，隨仁所須，我當供給。",
    "T03n0190_040:0841a17_4": "又仁意樂於何處所坐起眠臥？",
    "T03n0190_040:0841a18_5": "此是草庵，此是草堂，任意選取。』",
    "T03n0190_040:0841a19_6": "作是語已，佛告優婁頻螺迦葉，作如是言：『善哉迦葉！",
    "T03n0190_040:0841a20_7": "汝若不辭，能見敬重，我欲入汝祭祀火神處所安居。』",
    "T03n0190_040:0841a22_0": "「爾時，優婁頻螺迦葉有一弟子，於先舊患下痢之病，以病下故，糞穢草庵。",
    "T03n0190_040:0841a23_1": "自餘一切諸弟子等，見穢草庵，瞋忿不淨，驅遣令出。",
    "T03n0190_040:0841a24_2": "是時，彼患摩那婆身被駈出時，作如是念：『此之庵舍，為於一切螺髻而造，云何見我病患下痢，驅遣我出？",
    "T03n0190_040:0841a27_3": "願我捨命，得是身體，仰報彼等如是之事。』",
    "T03n0190_040:0841a28_4": "時，彼患者作是念已，即便命終。",
    "T03n0190_040:0841a28_5": "命終已後，即受如是大毒龍身，生已在於彼草堂內，或有人來，或畜生來，皆被螫殺。",
    "T03n0190_040:0841b01_6": "以是因緣，彼堂即空，無有人住。",
    "T03n0190_040:0841b03_0": "「爾時，優婁頻螺迦葉作如是念：『有何對治能伏毒龍？",
    "T03n0190_040:0841b04_1": "唯應有火能相屈耳。』",
    "T03n0190_040:0841b04_2": "作是念已，即以火神，安彼草堂，恒常如法依時供養。",
    "T03n0190_040:0841b05_3": "爾時，優婁頻螺迦葉即白佛言：『善大沙門！",
    "T03n0190_040:0841b06_4": "我實不辭，亦不惜是此之草堂。",
    "T03n0190_040:0841b07_5": "但彼草堂有大極惡嚴熾龍王，居住彼中，其龍甚有大神通力，有大惡毒，有猛厲毒，非止害仁，亦損我也。』",
    "T03n0190_040:0841b10_0": "「爾時，世尊如是再過語迦葉言：『汝若不辭不敬重彼，但當與我草堂居住。』",
    "T03n0190_040:0841b11_1": "迦葉報言：『我意不願仁住火堂。",
    "T03n0190_040:0841b12_2": "所以者何？",
    "T03n0190_040:0841b12_3": "彼處今有一大毒龍，猛惡嚴熾，恐為於仁并及我身作於毒害。",
    "T03n0190_040:0841b14_0": "善大沙門！",
    "T03n0190_040:0841b14_1": "此堂本來，我等師徒久共捨之，無人能入。』",
    "T03n0190_040:0841b16_0": "「爾時，世尊第三重告彼迦葉言：『仁者迦葉！",
    "T03n0190_040:0841b16_1": "若有一切毒龍來滿此堂住者，彼等不能損我一毛，況一龍也？",
    "T03n0190_040:0841b18_2": "仁者迦葉！",
    "T03n0190_040:0841b18_3": "但汝意可，我自當入，願汝莫辭，莫重彼堂，其終不能損害於我。』",
    "T03n0190_040:0841b20_0": "是時，優婁頻螺迦葉，以佛三度慇懃未已，即白佛言：『善大沙門！",
    "T03n0190_040:0841b21_1": "我亦不辭，亦不重彼，我以相語，若心不疑，當隨意住，常作方便，莫令被害。』",
    "T03n0190_040:0841b24_0": "「爾時，世尊得於迦葉印可聽已，手自執持一把之草，入火神堂，入已鋪草，取僧伽梨襞作四疊，以鋪草上，加趺而坐僧伽梨上。",
    "T03n0190_040:0841b27_0": "端身而住，正念不動，除捨一切外內怖畏，身毛不竪，寂然禪定。",
    "T03n0190_040:0841b29_0": "「爾時，彼堂毒龍出外求覓食故，處處經歷，飽已迴還入於火堂，遙見如來坐火堂內，見已其心作如是念：『我身猶活，今有何人忽入我堂？』",
    "T03n0190_040:0841c03_1": "其意既惡，即興毒害，口出烟炎；如來復坐如是三昧，身亦放烟。",
    "T03n0190_040:0841c05_0": "「爾時，彼龍見是烟已，增長更嗔，放猛火炎；如來爾時亦入如是火光三昧，身出大火。",
    "T03n0190_040:0841c06_1": "佛及毒龍，各放猛火，是時彼堂嚴熾猛炎，以猛炎故，草堂彤然，如大火聚。",
    "T03n0190_040:0841c09_0": "「爾時，世尊復如是念：『我今可作如是神通，作神通已，莫害於彼龍王命根，但當燒其皮肉筋骨，悉令淨盡。』",
    "T03n0190_040:0841c11_1": "爾時世尊即作如是神通變化，以神通故，令彼龍王，命不傷害，但使其餘身分然盡。",
    "T03n0190_040:0841c13_2": "如是訖已，又復從身出於諸種雜色光明。",
    "T03n0190_040:0841c14_3": "所謂青黃赤白黑色，出已唯照一尋地明，示於彼龍。",
    "T03n0190_040:0841c16_0": "「爾時，優婁頻螺迦葉去彼祭祀火堂不遠，遙見堂內出大猛炎，見已即作如是念言：『嗚呼嗚呼！",
    "T03n0190_040:0841c18_1": "此大沙門，今被毒龍之所燒害。",
    "T03n0190_040:0841c18_2": "可惜可惜！",
    "T03n0190_040:0841c19_3": "以其不取我等師徒好言善語。』",
    "T03n0190_040:0841c19_4": "時，彼眾有一摩那婆，名阿羅陀祇梨迦(隋言濕樹皮衣)，見彼火堂亦大懊惱，自餘一切諸摩那婆，各各稱名，悉皆恐怖，並相呼喚：『謂迦吒牟尼(隋言苦行仙)，謂耶摩其尼(隋言雙火)，謂何唎尼毘奢耶那(隋言立火)，謂毘羅波羅婆(隋言丈夫光)，謂奢摩羅耶那(隋言雜色眼)，謂波羅耶那(隋言能度彼岸)，謂迦吒耶那(隋言將愛行)，謂瞿曇姓(隋言暗牛)，謂目揵連種(隋言白捧)，謂婆私吒姓(隋言化住)，謂頗羅墮(隋言重憧)，汝等汝等！",
    "T03n0190_040:0841c27_5": "速來速來！",
    "T03n0190_040:0841c28_6": "此大沙門今被毒龍吐火燒爇，我等當往助其撲滅。』",
    "T03n0190_040:0842a01_0": "「爾時，彼等諸摩那婆聞是聲已，或將水瓶，或復擔梯，速疾走來。",
    "T03n0190_040:0842a02_1": "來已著梯，上彼火神大堂之上，上已將水欲滅於火，而彼火炎，世尊力故，更增熾盛。",
    "T03n0190_040:0842a04_2": "時彼一切諸摩那婆，即還下彼火神堂住，在一邊立，各相謂言：『此大沙門端正可憙，而被毒龍之所惱害(梵本沙門來並再稱)。』",
    "T03n0190_040:0842a07_0": "「爾時眾中，濕樹皮衣摩那婆仙，悲哀說偈，以哭佛言：「『嗚呼微妙端正身，　　頭髮甚青指羅網，　　七處圓滿端正眼，　　被龍翳如日月昏。』",
    "T03n0190_040:0842a11_0": "「爾時，更有一摩那婆，還復悲哀哭泣於佛，而說偈言：「『嗚呼諸王勝家生，　　苷&#;上種人中勝，　　世間無過此生處，　　今為毒龍火燒身。』",
    "T03n0190_040:0842a15_0": "「爾時，更有一摩那婆，還復悲哀哭泣於佛，而說偈言：「『三十二相莊嚴體，　　自得解脫能脫他，　　瞋恚能伏不害身，　　今被毒龍毒火滅。』",
    "T03n0190_040:0842a19_0": "「爾時，更有一摩那婆，還復悲哀哭泣於佛，而說偈言：「『支節長短正等身，　　苷&#;諸王種增益，　　體如閻浮檀金柱，　　今為毒龍火所焚。』",
    "T03n0190_040:0842a23_0": "「爾時，更有一摩那婆，還復悲哀哭泣於佛，而說偈言：「『諸仙聞聲心歡喜，　　布施持戒最福田，　　身體柔軟大吉祥，　　嗚呼今被龍火殺。』",
    "T03n0190_040:0842a27_0": "「爾時，優婁頻螺迦葉亦來集聚，去彼火堂不遠立住。",
    "T03n0190_040:0842a29_0": "「爾時有一摩那婆來，白於優婁頻螺迦葉作如是言：『和上一過試觀占彼大沙門，看其大沙門生宿之中，更不為於諸餘惡星所犯觸也。",
    "T03n0190_040:0842b03_1": "其所犯者，何星逼是沙門生宿？』",
    "T03n0190_040:0842b04_0": "「爾時，優婁頻螺迦葉，即便仰瞻虛空星已，還告於彼摩那婆言：『汝摩那婆！",
    "T03n0190_040:0842b05_1": "今應當知！",
    "T03n0190_040:0842b05_2": "此大沙門鬼宿日生，而彼鬼宿不為餘星之所逼觸。",
    "T03n0190_040:0842b07_3": "謂摩那婆，此大沙門星甚快明，如我所見星宿相貌，大沙門今共龍角鬪決勝之狀，此相必定。",
    "T03n0190_040:0842b09_4": "是大沙門，決降彼龍，無有疑也。』",
    "T03n0190_040:0842b10_0": "佛本行集經卷第四十"
}