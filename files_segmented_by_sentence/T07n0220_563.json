{
    "T07n0220_563:0905a22_0": "大般若波羅蜜多經卷第五百六",
    "T07n0220_563:0905a23_0": "十三",
    "T07n0220_563:0905a25_0": "三藏法師玄奘奉　詔譯",
    "T07n0220_563:0905a26_0": "第五分貪行品第十七之二",
    "T07n0220_563:0905a27_0": "佛告善現：「若諸菩薩能如是行，為行何處？」",
    "T07n0220_563:0905a27_1": "善現白言：「若諸菩薩能如是行，都無行處。",
    "T07n0220_563:0905a28_2": "所以者何？",
    "T07n0220_563:0905a29_3": "諸現行法皆不轉故。」",
    "T07n0220_563:0905a29_4": "佛告善現：「若諸菩薩行深般若波羅蜜多，為行何義諦？」",
    "T07n0220_563:0905b01_5": "善現白言：「若諸菩薩行深般若波羅蜜多，行勝義諦。」",
    "T07n0220_563:0905b03_6": "佛告善現：「於意云何？",
    "T07n0220_563:0905b03_7": "若諸菩薩行勝義諦，於勝義諦為取相不？」",
    "T07n0220_563:0905b04_8": "善現對曰：「不也！",
    "T07n0220_563:0905b04_9": "世尊！」",
    "T07n0220_563:0905b04_10": "佛告善現：「於意云何？",
    "T07n0220_563:0905b05_11": "是諸菩薩於勝義諦，雖不取相而行相不？」",
    "T07n0220_563:0905b06_12": "善現對曰：「不也！",
    "T07n0220_563:0905b06_13": "世尊！」",
    "T07n0220_563:0905b06_14": "佛告善現：「於意云何？",
    "T07n0220_563:0905b07_15": "是諸菩薩於勝義諦，既不行相為壞相不？」",
    "T07n0220_563:0905b08_16": "善現對曰：「不也！",
    "T07n0220_563:0905b08_17": "世尊！」",
    "T07n0220_563:0905b08_18": "佛告善現：「於意云何？",
    "T07n0220_563:0905b09_19": "是諸菩薩於勝義諦，雖不壞相而遣相不？」",
    "T07n0220_563:0905b10_20": "善現對曰：「不也！",
    "T07n0220_563:0905b10_21": "世尊！」",
    "T07n0220_563:0905b10_22": "佛告善現：「是諸菩薩於勝義相若不壞遣，云何能斷取相想耶？」",
    "T07n0220_563:0905b12_0": "善現白言：「是諸菩薩不作是念：『我今壞相、遣相、斷想，亦未修學斷想之道。』",
    "T07n0220_563:0905b13_1": "若諸菩薩精進修行斷想道者，未具佛法，應墮聲聞或獨覺地，是諸菩薩方便善巧，雖於諸相及取相想，深知過失而不壞遣，速斷此想證於無相。",
    "T07n0220_563:0905b16_2": "何以故？",
    "T07n0220_563:0905b17_3": "一切佛法未圓滿故。」",
    "T07n0220_563:0905b17_4": "佛告善現：「如是！",
    "T07n0220_563:0905b17_5": "如是！」",
    "T07n0220_563:0905b18_6": "時，舍利子語善現言：「若諸菩薩夢中修行三解脫門，於深般若波羅蜜多有增益不？",
    "T07n0220_563:0905b19_7": "若諸菩薩覺時修行三解脫門，於深般若波羅蜜多既有增益，彼夢中修亦應增益！",
    "T07n0220_563:0905b21_8": "何以故？",
    "T07n0220_563:0905b22_0": "佛說夢、覺無差別故。」",
    "T07n0220_563:0905b22_1": "善現報言：「若諸菩薩覺時修行甚深般若波羅蜜多，既名安住甚深般若波羅蜜多，是諸菩薩夢中修行甚深般若波羅蜜多，亦名安住甚深般若波羅蜜多三解脫門。",
    "T07n0220_563:0905b26_2": "於深般若波羅蜜多能為增益亦復如是，若夢、若覺義無別故。」",
    "T07n0220_563:0905b27_3": "舍利子言：「夢中造業有增益不？",
    "T07n0220_563:0905b28_4": "佛說諸法不實如夢故，於夢中所造諸業應無增益，要至覺時憶想分別乃有增益。」",
    "T07n0220_563:0905c01_5": "善現報曰：「若諸有情夢斷他命，未至覺位憶想分別便自慶幸，彼所造業不增益耶？」",
    "T07n0220_563:0905c03_6": "舍利子言：「無所緣事，若思若業俱不得生，要有所緣思業方起，夢中思業緣何而生？」",
    "T07n0220_563:0905c05_0": "善現報言：「如是！",
    "T07n0220_563:0905c05_1": "如是！",
    "T07n0220_563:0905c05_2": "若夢若覺無所緣事思業不生，要有所緣思業方起。",
    "T07n0220_563:0905c06_3": "何以故？",
    "T07n0220_563:0905c06_4": "舍利子！",
    "T07n0220_563:0905c07_0": "要於見聞覺知諸相有覺慧轉，由斯起染或復起淨；若無見聞覺知諸相，無覺慧轉亦無染淨。",
    "T07n0220_563:0905c09_1": "由此故知若夢若覺有所緣事思業乃生，若無所緣思業不起。」",
    "T07n0220_563:0905c10_2": "時，舍利子問善現言：「佛說所緣皆離自性，如何可說有所緣事思業乃生，若無所緣思業不起？」",
    "T07n0220_563:0905c12_3": "善現答言：「雖諸思業及所緣事皆離自性，而由自心取相分別，世俗施設說有所緣起諸思業，非此所緣離心別有。」",
    "T07n0220_563:0905c15_4": "時，舍利子問善現言：「若諸菩薩夢中行施，施已迴向無上菩提，是諸菩薩為實以施迴向無上佛菩提不？」",
    "T07n0220_563:0905c17_5": "善現報言：「慈氏菩薩久已受得大菩提記，宜可請問，定當為答。」",
    "T07n0220_563:0905c19_0": "時，舍利子如善現言，恭敬請問慈氏菩薩。",
    "T07n0220_563:0905c19_1": "時，慈氏菩薩語舍利子言：「何等名為慈氏菩薩，而謂能答尊者所問？",
    "T07n0220_563:0905c21_2": "為色耶？",
    "T07n0220_563:0905c21_3": "為受、想、行、識耶？",
    "T07n0220_563:0905c22_0": "為色空耶？",
    "T07n0220_563:0905c22_1": "為受、想、行、識空耶？",
    "T07n0220_563:0905c22_2": "且色非慈氏菩薩，亦不能答尊者所問；受、想、行、識非慈氏菩薩，亦不能答尊者所問；色空非慈氏菩薩，亦不能答尊者所問；受、想、行、識空非慈氏菩薩，亦不能答尊者所問。",
    "T07n0220_563:0905c26_3": "我都不見有法可名慈氏菩薩，亦都不見有法能答、有法所答，答處、答時及由此答皆亦不見。",
    "T07n0220_563:0905c28_4": "我都不見有法能記、有法所記，記處、記時及由此記皆亦不見。",
    "T07n0220_563:0906a01_5": "何以故？",
    "T07n0220_563:0906a01_6": "舍利子！",
    "T07n0220_563:0906a01_7": "以一切法本性皆空，畢竟推徵不可得故。」",
    "T07n0220_563:0906a02_8": "時，舍利子問慈氏言：「仁者所說法為如所證不？」",
    "T07n0220_563:0906a03_9": "慈氏答言：「我所說法非如所證。",
    "T07n0220_563:0906a04_10": "所以者何？",
    "T07n0220_563:0906a04_11": "我所證法不可說故。」",
    "T07n0220_563:0906a04_12": "時，舍利子作是念言：「慈氏菩薩覺慧甚深，長夜修行甚深般若波羅蜜多能作是說。」",
    "T07n0220_563:0906a06_13": "爾時，世尊知舍利子心之所念，即便告曰：「於意云何？",
    "T07n0220_563:0906a07_14": "汝由是法成阿羅漢，為見此法是可說不？」",
    "T07n0220_563:0906a08_15": "舍利子曰：「不也！",
    "T07n0220_563:0906a09_16": "世尊！」",
    "T07n0220_563:0906a09_17": "佛言：「菩薩行深般若波羅蜜多，所證法性亦復如是不可宣說。",
    "T07n0220_563:0906a10_18": "是諸菩薩方便善巧，不作是念：『我由此法，於大菩提已得受記、今得受記、當得受記。』",
    "T07n0220_563:0906a12_19": "不作是念：『我由此法當證菩提。』",
    "T07n0220_563:0906a13_20": "若諸菩薩能如是行，是行般若波羅蜜多，於得菩提亦無怖畏，決定自知我當證故，是諸菩薩行深般若波羅蜜多，聞甚深法不驚、不怖亦不沈沒。",
    "T07n0220_563:0906a16_21": "「是諸菩薩若在曠野有惡獸處亦無怖畏。",
    "T07n0220_563:0906a17_22": "所以者何？",
    "T07n0220_563:0906a17_23": "是諸菩薩為欲饒益諸有情故，能捨一切內外所有，恒作是念：『諸惡獸等欲噉我身，我當施與令其充足。",
    "T07n0220_563:0906a20_24": "由此善根，令我布施波羅蜜多速得圓滿，疾證無上正等菩提。",
    "T07n0220_563:0906a21_25": "我當如是勤修正行，證得無上正等覺時，我佛土中得無一切傍生餓鬼。』",
    "T07n0220_563:0906a23_26": "「是諸菩薩若在曠野有惡賊處亦無怖畏。",
    "T07n0220_563:0906a24_27": "所以者何？",
    "T07n0220_563:0906a24_28": "是諸菩薩為欲饒益諸有情故，能捨一切內外所有樂修諸善，於身、命、財無所顧悋，恒作是念：『若諸有情競來劫奪我諸資具，或有因斯害我身命，我當於彼不生瞋恨。",
    "T07n0220_563:0906a28_29": "由此因緣，令我安忍波羅蜜多速得圓滿，疾證無上正等菩提。",
    "T07n0220_563:0906a29_30": "我當如是勤修正行，證得無上正等覺時，我佛土中得無一切劫害冤賊，由我佛土極清淨故，亦無餘惡。』",
    "T07n0220_563:0906b03_0": "「是諸菩薩若在曠野無水之處亦無怖畏，作是念言：『我當宣說無上妙法，斷諸有情渴愛之病。",
    "T07n0220_563:0906b05_1": "設我由此渴乏命終，於諸有情必不捨離大悲作意施妙法水。",
    "T07n0220_563:0906b06_2": "奇哉！",
    "T07n0220_563:0906b06_3": "薄福！",
    "T07n0220_563:0906b06_4": "是諸有情居在如斯無水世界。",
    "T07n0220_563:0906b07_5": "我當如是勤修正行，證得無上正等覺時，我佛土中得無如是一切燋渴乏水曠野；我當方便勸諸有情修勝福業，隨所在處皆令具足八功德水。』",
    "T07n0220_563:0906b10_6": "「是諸菩薩處饑饉土亦無怖畏，作是念言：『我當精進嚴淨佛土，當證無上正等覺時，我佛土中得無如是一切饑饉，諸有情類具足快樂，隨意所須應念即至，如諸天上所念皆得。",
    "T07n0220_563:0906b14_7": "我當發起堅猛精進，令諸有情法願滿足，一切時處一切有情於一切種資緣無乏。』",
    "T07n0220_563:0906b16_8": "若諸菩薩無斯怖畏，定證無上正等菩提。",
    "T07n0220_563:0906b17_9": "「是諸菩薩遇疾疫時亦無怖畏。",
    "T07n0220_563:0906b18_10": "何以故？",
    "T07n0220_563:0906b18_11": "是諸菩薩恒審思惟：『無法名病亦無病者，一切皆空不應怖畏。",
    "T07n0220_563:0906b19_12": "我當如是勤修正行，證得無上正等覺時，我佛土中諸有情類等無三病，精進修行殊勝善法，如佛所說常無懈廢。』",
    "T07n0220_563:0906b22_13": "「是諸菩薩若念菩提經久乃得亦無怖畏。",
    "T07n0220_563:0906b23_14": "所以者何？",
    "T07n0220_563:0906b23_15": "前際劫數雖有無量，而一念頃憶念分別積集所成，後際劫數應知亦爾，是故菩薩不應於中作久遠想而生怖畏。",
    "T07n0220_563:0906b26_16": "何以故？",
    "T07n0220_563:0906b26_17": "前際、後際劫數短長，皆一剎那心相應故。",
    "T07n0220_563:0906b27_18": "如是菩薩於可畏事，能審思惟不生怖者，疾證無上正等菩提。」",
    "T07n0220_563:0906b29_0": "第五分姊妹品第十八",
    "T07n0220_563:0906c01_0": "爾時，會中有一天女，從座而起頂禮佛足，偏覆左肩右膝著地，合掌恭敬白言：「世尊！",
    "T07n0220_563:0906c02_1": "我於此中亦無怖畏，願當來世得作佛時，亦為有情說如斯法。」",
    "T07n0220_563:0906c04_2": "作是語已，取妙金花，恭敬至誠散如來上。",
    "T07n0220_563:0906c05_3": "佛神力故，令此金花上踊虛空繽紛而住。",
    "T07n0220_563:0906c06_4": "爾時，世尊即便微笑，從面門出金色光明，普照十方還從頂入。",
    "T07n0220_563:0906c07_5": "時，阿難陀見聞是已，恭敬合掌白言：「世尊！",
    "T07n0220_563:0906c08_6": "何因何緣現此微笑，諸佛現笑非無因緣？」",
    "T07n0220_563:0906c09_7": "爾時，世尊告慶喜曰：「今此天女於未來世當成如來、應、正等覺，劫名星喻，佛號金花。",
    "T07n0220_563:0906c11_8": "慶喜當知！",
    "T07n0220_563:0906c11_9": "今此天女即是最後所受女身，捨此身已便受男身，盡未來際不復為女。",
    "T07n0220_563:0906c13_10": "從此歿已生於東方不動佛國勤修梵行，此女彼界便字金花。",
    "T07n0220_563:0906c14_11": "從不動佛世界歿已，復生他方有佛世界，隨所生處常不離佛。",
    "T07n0220_563:0906c16_12": "如轉輪王，從一臺殿至一臺殿，歡娛受樂乃至命終足不履地。",
    "T07n0220_563:0906c17_13": "此女亦爾，從一佛國至一佛國，隨所生處常不遠離諸佛世尊乃至菩提，恒修梵行。」",
    "T07n0220_563:0906c19_14": "時，阿難陀竊作是念：「今此姊妹當作佛時，亦應如今菩薩眾會。」",
    "T07n0220_563:0906c20_15": "佛知其念，告慶喜言：「如是！",
    "T07n0220_563:0906c21_16": "如是！",
    "T07n0220_563:0906c21_17": "如汝所念。",
    "T07n0220_563:0906c21_18": "金華菩薩當作佛時，亦為眾會宣說如是甚深般若波羅蜜多，彼會菩薩其數多少，亦如我今菩薩眾會；聲聞弟子其數難知，但可總說無量無數；彼佛世界惡獸、惡賊、饑渴、病等一切皆無，亦無諸餘煩惱怖畏。」",
    "T07n0220_563:0906c26_19": "爾時，慶喜復白佛言：「今此姊妹先於何佛初發無上正等覺心，種諸善根迴向發願？」",
    "T07n0220_563:0906c28_20": "佛告慶喜：「此女過去燃燈佛所初發大心，亦以金華散彼佛上迴向發願，今得值我。",
    "T07n0220_563:0907a01_21": "慶喜當知！",
    "T07n0220_563:0907a01_22": "我於過去燃燈佛所，以五莖華奉散彼佛迴向發願。",
    "T07n0220_563:0907a02_23": "燃燈如來、應、正等覺知我根熟，與我受記：『汝於來世當得作佛，號為能寂，界名堪忍，劫號為賢。』",
    "T07n0220_563:0907a04_24": "天女爾時聞佛授我大菩提記，歡喜踊躍，即以金華散彼佛上，迴向發願：『使我來世，於此菩薩得作佛時，亦如今佛現前授我大菩提記。』",
    "T07n0220_563:0907a07_25": "故我今者與彼授記。」",
    "T07n0220_563:0907a08_26": "爾時，慶喜聞佛所說，歡喜踊躍白言：「世尊！",
    "T07n0220_563:0907a09_27": "今此姊妹久已修習大菩提心，迴向發願今得成熟。」",
    "T07n0220_563:0907a10_28": "佛告慶喜：「如是！",
    "T07n0220_563:0907a10_29": "如是！",
    "T07n0220_563:0907a10_30": "如汝所說。」",
    "T07n0220_563:0907a10_31": "爾時，善現便白佛言：「云何菩薩行深般若波羅蜜多現入空定？」",
    "T07n0220_563:0907a12_32": "佛告善現：「若諸菩薩行深般若波羅蜜多，觀諸色、受、想、行、識空，作此觀時不令心亂，若心不亂則如實見法，雖如實見法而不作證。」",
    "T07n0220_563:0907a15_33": "具壽善現復白佛言：「云何菩薩雖見空法而不作證？」",
    "T07n0220_563:0907a16_34": "佛告善現：「是諸菩薩觀法空時，先作是念：『我應觀法諸相皆空，而於其中不應作證。",
    "T07n0220_563:0907a18_35": "我為學故觀諸法空，不為證故觀諸法空，今是學時非為證時。』",
    "T07n0220_563:0907a19_36": "是諸菩薩未入定位，攝心於境非入定時。",
    "T07n0220_563:0907a20_37": "菩薩爾時雖不退失菩提分法而不盡漏。",
    "T07n0220_563:0907a21_38": "所以者何？",
    "T07n0220_563:0907a21_39": "是諸菩薩成就廣大智慧善根，能自審思：『我於空法，今時應學不應作證。",
    "T07n0220_563:0907a23_40": "我應攝受甚深般若波羅蜜多，觀諸法空圓滿一切菩提分法，不應今時證於實際，墮二乘地不得菩提。』",
    "T07n0220_563:0907a25_41": "「譬如有人勇健威猛，所立堅固形貌端嚴，六十四能無不具足，於餘伎術學至究竟，具多最勝功德尸羅，聰慧巧言善能酬對，具慈具義有大勢力，諸有所為皆能成辦善事業故功少利多，由此眾人無不敬愛。",
    "T07n0220_563:0907b01_42": "有因緣故，將其父母、妻子、眷屬發趣他方，中路經過險難曠野，其中多有惡獸、怨賊，眷屬小大無不驚惶。",
    "T07n0220_563:0907b03_43": "其人自恃多諸伎術，威猛勇健身意泰然，安慰父母、妻子、眷屬：『勿有憂懼，必令無苦。』",
    "T07n0220_563:0907b05_44": "疾度曠野至安隱處。",
    "T07n0220_563:0907b06_45": "彼人爾時化作種種勇銳兵仗，遇諸怨敵，令彼見之自然退散。",
    "T07n0220_563:0907b07_46": "故彼壯士於曠野中，惡獸、怨賊無傷害意，善權方便將諸眷屬，疾度曠野至安樂處。",
    "T07n0220_563:0907b09_47": "諸菩薩眾亦復如是，愍生死苦諸有情類，繫念安住慈、悲、喜、捨，攝受般若波羅蜜多殊勝善根，方便善巧，如佛所許，持諸功德迴向無上正等菩提，雖具修空而不作證，深心愍念一切有情，緣諸有情欲施安樂。",
    "T07n0220_563:0907b14_48": "是諸菩薩超煩惱品，亦超魔品及二乘地，雖住空定而不盡漏，雖善習空而不作證。",
    "T07n0220_563:0907b16_49": "爾時，菩薩住空定中，雖於相不執而不證無相。",
    "T07n0220_563:0907b17_50": "「如堅翅鳥飛騰虛空，自在翱翔久不墮落，雖依空戲而不住空，亦不為空之所拘礙，諸菩薩眾亦復如是，雖學空、無相、無願解脫門，而不住空、無相、無願，乃至佛法未極圓滿，終不依彼永盡諸漏。",
    "T07n0220_563:0907b21_51": "「如有壯夫善閑射術，欲顯己伎仰射虛空，為令空中箭不墮地，復以後箭射前箭筈，如是展轉經於多時，箭箭相承不令其墮，若欲令墮便止後箭，爾時諸箭方頓墮落，此諸菩薩亦復如是，行深般若波羅蜜多，攝受殊勝方便善巧，乃至善根未極成熟，終不中道證於實際，若時善根已極成熟，便證實際得大菩提。",
    "T07n0220_563:0907b28_52": "「是故菩薩行深般若波羅蜜多，方便善巧皆應如是，於深法性審諦觀察，若諸佛法未極圓滿不應作證。」",
    "T07n0220_563:0907c01_53": "爾時，善現便白佛言：「甚奇！",
    "T07n0220_563:0907c02_54": "世尊！",
    "T07n0220_563:0907c02_55": "希有！",
    "T07n0220_563:0907c02_56": "善逝！",
    "T07n0220_563:0907c02_57": "是諸菩薩能為難事，雖學深法而不作證。」",
    "T07n0220_563:0907c03_58": "佛告善現：「如是！",
    "T07n0220_563:0907c04_59": "如是！",
    "T07n0220_563:0907c04_60": "此諸菩薩誓不棄捨一切有情能辦斯事，謂諸菩薩發廣大心，為脫有情生死苦故，雖數引發三解脫門，而於中道不證實際。",
    "T07n0220_563:0907c07_61": "所以者何？",
    "T07n0220_563:0907c07_62": "所欲度脫不應捨故，方便善巧所護持故，不應中間證於實際。",
    "T07n0220_563:0907c08_63": "「復次，善現！",
    "T07n0220_563:0907c08_64": "若諸菩薩於甚深處，欲以般若波羅蜜多審諦觀察，謂空、無相、無願等持三解脫門所行之處。",
    "T07n0220_563:0907c11_65": "「是諸菩薩應作是念：『有情長夜起有情想，執有所得引生種種邪惡見趣，輪迴生死受苦無窮。",
    "T07n0220_563:0907c13_66": "我為斷彼邪惡見趣，應求無上正等菩提，為諸有情說深空法，令斷彼執出生死苦。",
    "T07n0220_563:0907c15_67": "是故雖學空解脫門，而於中間不證實際。』",
    "T07n0220_563:0907c16_0": "是諸菩薩由起此念方便善巧，雖於中間不證實際，而不退失慈、悲、喜、捨四種勝定。",
    "T07n0220_563:0907c17_1": "所以者何？",
    "T07n0220_563:0907c18_2": "是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。",
    "T07n0220_563:0907c20_3": "「復次，善現！",
    "T07n0220_563:0907c20_4": "是諸菩薩應作是念：『有情長夜行諸相中起種種執，由斯輪轉受苦無窮。",
    "T07n0220_563:0907c22_5": "我為斷彼諸相執故，應求無上正等菩提，為諸有情說無相法，令斷相執出生死苦，由斯數入無相等持。』",
    "T07n0220_563:0907c24_6": "是諸菩薩由先成就方便善巧及所起念，雖數現入無相等持，而於中間不證實際；雖於中間不證實際，而不退失四無量定。",
    "T07n0220_563:0907c27_7": "所以者何？",
    "T07n0220_563:0907c27_8": "是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。",
    "T07n0220_563:0907c29_9": "「復次，善現！",
    "T07n0220_563:0907c29_10": "是諸菩薩應作是念：『有情長夜其心常起常想、樂想、我想、淨想，由此引生顛倒執著，輪轉生死受苦無窮。",
    "T07n0220_563:0908a03_11": "我為斷彼四顛倒故，應求無上正等菩提，為諸有情說無倒法，謂說生死無常、無樂、無我、無淨，唯有涅槃微妙寂靜，具足種種真實功德，由斯數入無願等持。』",
    "T07n0220_563:0908a06_12": "是諸菩薩由先成就方便善巧及所起念，雖數現入無願等持，而諸佛法未極圓滿，終不中間證於實際；雖於中間不證實際，而不退失四無量定。",
    "T07n0220_563:0908a10_13": "所以者何？",
    "T07n0220_563:0908a10_14": "是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。",
    "T07n0220_563:0908a12_15": "「復次，善現！",
    "T07n0220_563:0908a12_16": "是諸菩薩應作是念：『有情長夜先已行有所得今亦行有所得，先已行有相今亦行有相，先已行顛倒今亦行顛倒，先已行和合想今亦行和合想，先已行虛妄想今亦行虛妄想，先已行邪見今亦行邪見，由斯輪轉受苦無窮。",
    "T07n0220_563:0908a17_17": "我為斷彼如是過失，應求無上正等菩提，為諸有情說甚深法，令彼過失皆永斷除，不復輪迴受生死苦，速證常樂真淨涅槃。』",
    "T07n0220_563:0908a20_18": "是諸菩薩由深愍念一切有情，成就殊勝方便善巧，甚深般若波羅蜜多所攝受故，於深法性常樂觀察，謂空、無相、無願、無作、無生、無滅、無性實際。",
    "T07n0220_563:0908a23_19": "是諸菩薩成就如是殊勝智見，若墮無相、無作之法或住三界，俱無是處。",
    "T07n0220_563:0908a25_20": "是諸菩薩成就如是殊勝功德，捨諸有情而趣圓寂，不證無上正等菩提饒益有情，亦無是處。",
    "T07n0220_563:0908a27_21": "「復次，善現！",
    "T07n0220_563:0908a27_22": "若諸菩薩欲得無上正等菩提，應當請問諸餘菩薩：『云何菩薩修習一切菩提分法？",
    "T07n0220_563:0908a29_23": "引發何心，能令菩薩學空、無相、無願、無作、無生、無滅、無性實際而不作證，然修般若波羅蜜多？』",
    "T07n0220_563:0908b02_24": "若餘菩薩得此問時，作如是答：『諸菩薩眾但應思惟空、無相等不為顯示，應念不捨一切有情，攝受殊勝方便善巧。』",
    "T07n0220_563:0908b05_25": "當知彼菩薩先未蒙諸佛授與無上正等菩提不退轉記。",
    "T07n0220_563:0908b06_26": "所以者何？",
    "T07n0220_563:0908b06_27": "彼諸菩薩未能開示、分別、顯了不退轉地諸菩薩眾不共法相，不如實知他所請問不退轉地諸行、狀、相，亦不能答。」",
    "T07n0220_563:0908b09_28": "爾時，善現便白佛言：「頗有因緣知諸菩薩不退轉不？」",
    "T07n0220_563:0908b10_29": "佛告善現：「亦有因緣知諸菩薩是不退轉，謂有菩薩於深般若波羅蜜多若聞、不聞，能如實答先所請問，能如實行不退轉地諸菩薩行，由此因緣知彼菩薩是不退轉。」",
    "T07n0220_563:0908b14_30": "具壽善現復白佛言：「以何因緣，有多菩薩行菩提行，少有能作如實答者？」",
    "T07n0220_563:0908b16_31": "佛告善現：「雖多菩薩行菩提行，而少菩薩得受如是不退轉地微妙慧記，若有得受如是記者，皆於此中能如實答。",
    "T07n0220_563:0908b18_32": "善現當知！",
    "T07n0220_563:0908b18_33": "是諸菩薩善根明利智慧深廣，世間天、人、阿素洛等皆不能壞大菩提心。」",
    "T07n0220_563:0908b21_0": "第五分夢行品第十九",
    "T07n0220_563:0908b22_0": "「復次，善現！",
    "T07n0220_563:0908b22_1": "若諸菩薩乃至夢中不著三界及二乘地亦不稱譽，雖觀諸法如夢所見，而於實際能不證受，是不退轉諸菩薩相。",
    "T07n0220_563:0908b24_2": "「復次，善現！",
    "T07n0220_563:0908b25_3": "若諸菩薩夢中見佛，無量百千大眾圍遶而為說法，或見自身有如是事，是不退轉諸菩薩相。",
    "T07n0220_563:0908b27_4": "「復次，善現！",
    "T07n0220_563:0908b27_5": "若諸菩薩夢中見佛，具諸相好，常光一尋周匝照曜，與無量眾踊在虛空現大神通說正法要，化作化士令往他方無邊佛國作諸佛事，或見自身有如是事，是不退轉諸菩薩相。",
    "T07n0220_563:0908c02_6": "「復次，善現！",
    "T07n0220_563:0908c02_7": "若諸菩薩夢見狂賊破壞村城，或見火起焚燒聚落，或見惡獸欲來害身，或見怨家欲斬其首，或見父母臨當命終，或見自身眾苦來逼；雖見此等諸怖畏事，而不驚懼亦無憂惱，從夢覺已能正思惟：『三界非真皆如夢見，我得無上正等覺時，當為有情說三界法一切虛妄皆如夢境。』",
    "T07n0220_563:0908c09_8": "是不退轉諸菩薩相。",
    "T07n0220_563:0908c09_9": "「復次，善現！",
    "T07n0220_563:0908c09_10": "若諸菩薩乃至夢中見有地獄、傍生、鬼界諸有情類，便作是念：『我當精勤修菩薩行，速趣無上正等菩提。",
    "T07n0220_563:0908c12_11": "我佛土中得無地獄、傍生、鬼界惡趣及名。』",
    "T07n0220_563:0908c13_0": "從夢覺已亦作是念。",
    "T07n0220_563:0908c13_1": "善現當知！",
    "T07n0220_563:0908c13_2": "是諸菩薩當作佛時，國土清淨定無惡趣及彼名聲，是不退轉諸菩薩相。",
    "T07n0220_563:0908c15_3": "「復次，善現！",
    "T07n0220_563:0908c15_4": "若諸菩薩夢中見火燒地獄等諸有情類，或復見燒城邑聚落，便發願言：『我若已受不退轉記，願此大火變為清涼。』",
    "T07n0220_563:0908c18_5": "若此菩薩作是願時，夢中見火即為頓滅，當知已受不退轉記；若此菩薩作是願時，夢中見火不為頓滅，當知未受不退轉記。",
    "T07n0220_563:0908c21_0": "覺時見火燒諸城邑，火隨願滅、不滅亦然。",
    "T07n0220_563:0908c21_1": "「復次，善現！",
    "T07n0220_563:0908c22_2": "若諸菩薩覺時見火燒諸城邑，便作是念：『我若實有不退轉相，願此大火即為頓滅變作清涼。』",
    "T07n0220_563:0908c24_3": "念已發言，火不頓滅，然燒一里越置一里，復燒一里或燒一家，越置一家復燒一家，如是展轉其火乃滅，是諸菩薩當知亦已受不退記，然被燒者謗法餘殃，或表當來謗法苦相。",
    "T07n0220_563:0908c28_4": "「復次，善現！",
    "T07n0220_563:0908c28_5": "若諸菩薩見有男子或有女人，現為非人之所魅著，受諸苦惱不能遠離，便作是念：『若諸如來知我已得清淨意樂，知我已受不退轉記，已離聲聞、獨覺等地，必得無上正等菩提，願垂照察我心所念！",
    "T07n0220_563:0909a04_0": "我若實能修菩薩行，疾證無上正等菩提，濟拔有情生死苦者，願是男子或此女人，不為非人之所擾惱，彼隨我語即當捨去。』",
    "T07n0220_563:0909a06_1": "是諸菩薩作此語時，若彼非人不為去者，當知未受不退轉記；若彼非人即為去者，當知已受不退轉記。",
    "T07n0220_563:0909a09_2": "「復次，善現！",
    "T07n0220_563:0909a09_3": "有諸菩薩實未受得不退轉記，見有男子或有女人，現為非人之所魅著，受諸苦惱不能遠離，即便輕爾發誠諦言：『若我已得不退轉記，令此男子或此女人，不為非人之所擾惱，彼隨我語速當捨去。』",
    "T07n0220_563:0909a13_4": "爾時，惡魔為誑惑彼，即便驅逼非人令去。",
    "T07n0220_563:0909a14_5": "所以者何？",
    "T07n0220_563:0909a15_6": "惡魔威力勝彼非人，是故非人受魔教勅即便捨去。",
    "T07n0220_563:0909a16_7": "時，彼菩薩作是念言：『非人今去是吾威力。",
    "T07n0220_563:0909a17_8": "所以者何？",
    "T07n0220_563:0909a17_9": "非人隨我所發誓願，即便放捨男子、女人，無別緣故。』",
    "T07n0220_563:0909a18_10": "是諸菩薩既不覺知惡魔所作，謂是自力，輕餘菩薩起增上慢，雖勤精進，終不能得無上菩提墮二乘地，數為惡魔之所誑惑，是故菩薩應善覺知諸惡魔事，修諸善業。",
    "T07n0220_563:0909a22_11": "「復次，善現！",
    "T07n0220_563:0909a22_12": "有諸菩薩實未受得不退轉記，遠離般若波羅蜜多方便善巧，未免魔惑。",
    "T07n0220_563:0909a24_13": "謂有惡魔為誑惑故，方便化作種種形像，至菩薩所作如是言：『汝自知耶？",
    "T07n0220_563:0909a25_14": "過去諸佛已曾授汝大菩提記。",
    "T07n0220_563:0909a26_15": "汝身眷屬乃至七世名字差別，我悉善知。",
    "T07n0220_563:0909a27_16": "汝身生在某方、某國、某城、某邑、某聚落中，汝在某年、某月、某日、某時、某宿相王中生。』",
    "T07n0220_563:0909a29_17": "如是惡魔若見菩薩稟性柔軟諸根暗鈍，便詐記言：『汝於先世所稟根性已曾如是。』",
    "T07n0220_563:0909b02_18": "若見菩薩稟性剛強諸根明利，便詐記言：『汝於先世亦曾如是。』",
    "T07n0220_563:0909b03_19": "若見菩薩具足種種杜多功德及餘勝行，便詐記言：『汝於先世亦曾如是具諸功德，應自慶慰勿得自輕。』",
    "T07n0220_563:0909b06_0": "時，彼菩薩聞此惡魔說其過、現名等功德，歡喜踊躍起增上慢，凌蔑毀罵諸餘菩薩。",
    "T07n0220_563:0909b07_1": "惡魔知已，復告之言：『汝定成就殊勝功德，佛已授汝大菩提記，已有殊勝瑞相現前。』",
    "T07n0220_563:0909b09_2": "爾時，惡魔為擾亂故，復矯化作種種形像，至菩薩所現親愛言：『汝今已具不退轉德，應自敬重勿輒尊人。』",
    "T07n0220_563:0909b12_3": "時，此菩薩聞彼語已，增上慢心轉復堅固，令一切智遠而更遠。",
    "T07n0220_563:0909b13_4": "是故菩薩欲得菩提，應善覺知諸惡魔事。",
    "T07n0220_563:0909b14_5": "「復次，善現！",
    "T07n0220_563:0909b14_6": "有諸菩薩不善了知名字實相，但聞名字妄生執著。",
    "T07n0220_563:0909b15_7": "謂有惡魔方便化作種種形像，來告之言：『汝所修行願行已滿，不久當證無上菩提。",
    "T07n0220_563:0909b17_8": "汝成佛時，當得如是殊勝功德、尊貴名號。』",
    "T07n0220_563:0909b18_9": "謂彼惡魔知此菩薩長夜思願：『我成佛時當得如是尊貴名號。』",
    "T07n0220_563:0909b20_10": "隨其思願而記說之。",
    "T07n0220_563:0909b20_11": "時，此菩薩遠離般若波羅蜜多方便善巧，聞魔記說，作是念言：『此人奇哉！",
    "T07n0220_563:0909b22_12": "為我記說當得成佛尊貴名號，與我長夜思願相應，由此故知我定當得成佛，名號勝過餘人。』",
    "T07n0220_563:0909b24_13": "如如惡魔記彼名號，如是如是憍慢轉增，輕蔑諸餘實德菩薩，由斯轉遠無上菩提，當墮聲聞或獨覺地。",
    "T07n0220_563:0909b26_14": "是諸菩薩或有此身親近善友至誠悔過，雖經多時流轉生死，而後當證無上菩提；若有此身不遇善友至誠悔過，彼定流轉生死多時，愚癡顛倒，後雖精進修諸善業，而墮聲聞或獨覺地。",
    "T07n0220_563:0909c01_15": "如是憍慢輕餘菩薩，罪過四重及五無間無量倍數。",
    "T07n0220_563:0909c03_16": "是故菩薩應善覺知如是記說虛名號等微細魔事，不應憍慢輕餘菩薩。",
    "T07n0220_563:0909c04_17": "「復次，善現！",
    "T07n0220_563:0909c04_18": "有諸菩薩居山曠野修遠離行，時，有惡魔來至其所恭敬讚歎，作如是言：『大士！",
    "T07n0220_563:0909c06_19": "能修真遠離行，此遠離行賢聖稱譽，諸天、龍神皆共守護。』",
    "T07n0220_563:0909c08_0": "善現當知！",
    "T07n0220_563:0909c08_1": "我不稱讚此遠離行以為真實。」",
    "T07n0220_563:0909c08_2": "善現白言：「此遠離行若非真實，餘復是何？」",
    "T07n0220_563:0909c09_3": "佛告善現：「若諸菩薩或居城邑或居山野，但離煩惱二乘作意，行深般若波羅蜜多，是名菩薩真遠離行。",
    "T07n0220_563:0909c12_4": "此遠離行，諸佛世尊稱讚開許，菩薩應學，令諸菩薩疾證菩提。",
    "T07n0220_563:0909c13_5": "善現當知！",
    "T07n0220_563:0909c13_6": "魔所稱讚常居山野宴坐思惟，猶雜煩惱二乘作意，離深般若波羅蜜多，不能圓滿一切智智。",
    "T07n0220_563:0909c16_0": "有諸菩薩雖樂修行魔所稱讚遠離行法，而心輕蔑恒居村城修真遠離諸餘菩薩。",
    "T07n0220_563:0909c17_1": "善現當知！",
    "T07n0220_563:0909c18_2": "是諸菩薩遠離般若波羅蜜多，雖經多時居深山野修遠離行，而不了知真遠離法，增長憍慢，於二乘地深生樂著，終不能得無上菩提，非佛世尊稱讚開許，亦非菩薩所應修行。",
    "T07n0220_563:0909c22_3": "「善現當知！",
    "T07n0220_563:0909c22_4": "我所稱讚諸菩薩眾真淨遠離法，是諸菩薩都不成就，彼於真淨遠離行中，亦不見有相似行相。",
    "T07n0220_563:0909c24_5": "而諸惡魔為誑惑彼，令生憍慢輕餘菩薩，來至空中慇懃讚勸言：『是真淨遠離行法。』",
    "T07n0220_563:0909c26_6": "善現當知！",
    "T07n0220_563:0909c26_7": "是諸菩薩雖居山野而心喧雜，不能修學真遠離行。",
    "T07n0220_563:0909c27_8": "有諸菩薩雖居村城而心寂靜，常能修學真遠離行。",
    "T07n0220_563:0909c28_9": "善現當知！",
    "T07n0220_563:0909c29_10": "是諸菩薩，於常修學真遠離行諸菩薩眾，輕弄、毀訾如旃荼羅；於不能修真遠離行諸菩薩眾，供養、尊重如佛世尊。",
    "T07n0220_563:0910a02_11": "「善現當知！",
    "T07n0220_563:0910a03_12": "是諸菩薩遠離般若波羅蜜多，發起種種分別執著，作是念言：『我所修學是真遠離故，為非人來至我所稱讚護念。",
    "T07n0220_563:0910a05_13": "居城邑者身心擾亂，誰當護念稱讚敬重？』",
    "T07n0220_563:0910a06_14": "是諸菩薩心多憍慢，煩惱惡業晝夜增長。",
    "T07n0220_563:0910a07_15": "善現當知！",
    "T07n0220_563:0910a07_16": "是諸菩薩於菩薩眾為旃荼羅，穢污菩薩摩訶薩眾，亦是天上人中大賊，誑惑天、人、阿素洛等；其身雖服沙門法衣，而心常懷怨賊意樂。",
    "T07n0220_563:0910a10_17": "諸有發趣菩薩乘者，不應親近供養恭敬。",
    "T07n0220_563:0910a11_18": "所以者何？",
    "T07n0220_563:0910a12_0": "此諸人等懷增上慢，外似菩薩內多煩惱惡業增盛。",
    "T07n0220_563:0910a13_1": "是故，善現！",
    "T07n0220_563:0910a13_2": "若諸菩薩真實不捨一切智智，求證無上正等菩提，普為利樂諸有情者，不應親近如是惡人。",
    "T07n0220_563:0910a15_3": "「善現當知！",
    "T07n0220_563:0910a15_4": "諸菩薩眾常應精進修真事業，厭離生死不著三界，於彼惡賊旃荼羅人，常應發生慈、悲、喜、捨，應作是念：『我不應起如彼惡人所起過患，設當失念如彼暫起，即應覺知令速除滅。』",
    "T07n0220_563:0910a19_5": "是故菩薩欲證無上正等菩提，當善覺知諸惡魔事，應勤精進遠離、除滅如彼菩薩所起過患，勤求無上正等菩提。",
    "T07n0220_563:0910a22_6": "若諸菩薩如是學者，是為善巧覺知魔事。",
    "T07n0220_563:0910a24_0": "大般若波羅蜜多經卷第五百六十三"
}