{
    "T12n0380_001:0945b03_0": "大悲經卷第一",
    "T12n0380_001:0945b05_0": "高齊天竺三藏那連提耶舍譯",
    "T12n0380_001:0945b06_0": "梵天品第一",
    "T12n0380_001:0945b07_0": "如是我聞：一時佛在拘尸那城力士生地娑羅雙樹間。",
    "T12n0380_001:0945b08_1": "爾時，世尊臨般涅槃，告慧命阿難言：「汝可於娑羅雙樹間安置敷具，如師子王右脇臥法，吾今後夜當般涅槃。",
    "T12n0380_001:0945b10_2": "阿難！",
    "T12n0380_001:0945b10_3": "我已究竟涅槃，斷除一切有為言說。",
    "T12n0380_001:0945b11_4": "我已作佛事、已說甘露——無有窟宅、寂滅定甚深微妙，難見、難覺、難可測量——明智所知諸賢聖法。",
    "T12n0380_001:0945b13_5": "我已三轉無上法輪，若有沙門、婆羅門、若天、若魔、若梵、若人，以世共法無能轉者。",
    "T12n0380_001:0945b15_6": "我已擊法鼓、吹法蠡、建法幢、置法船、作法橋、降法雨。",
    "T12n0380_001:0945b17_0": "我已光照三千大千世界，滅除大闇，開示眾生，解脫正道，充益天人，所應度者皆悉已度。",
    "T12n0380_001:0945b19_0": "我已降伏一切外道及諸異論、動魔宮殿、摧魔勢力。",
    "T12n0380_001:0945b20_1": "大師子吼作諸佛事，建丈夫業，滿本誓願，護持法眼，教大聲聞，授菩薩記，為於未來佛眼不斷故。",
    "T12n0380_001:0945b22_2": "阿難！",
    "T12n0380_001:0945b22_3": "我今於後更無所作，唯般涅槃。」",
    "T12n0380_001:0945b24_0": "爾時，阿難聞是語已，為憂箭所射，極大愁惱，悲泣流淚白佛言：「世尊！",
    "T12n0380_001:0945b25_1": "婆伽婆！",
    "T12n0380_001:0945b25_2": "涅槃太速。",
    "T12n0380_001:0945b25_3": "修伽陀！",
    "T12n0380_001:0945b26_4": "涅槃太速。",
    "T12n0380_001:0945b26_5": "世間眼滅、世間孤獨、世間無救，無有導師。」",
    "T12n0380_001:0945b27_6": "爾時，佛告慧命阿難：「止，莫憂悲。",
    "T12n0380_001:0945b28_0": "阿難！",
    "T12n0380_001:0945b28_1": "生法、有法、有為法、壞法若不滅者，無有是處。",
    "T12n0380_001:0945b29_2": "我昔告汝，一切所愛、稱意等事，必有離散。",
    "T12n0380_001:0945c01_3": "阿難！",
    "T12n0380_001:0945c01_4": "汝已慈心、不二心、無惡心及與身業，孝養隨順而無限量侍養於我。",
    "T12n0380_001:0945c02_5": "阿難！",
    "T12n0380_001:0945c02_6": "若復天、人、阿修羅等，給侍供養聲聞、緣覺，若減一劫、若滿一劫，若復給侍供養如來於一念頃，其福多彼。",
    "T12n0380_001:0945c05_7": "汝已供養大神通佛乃至般涅槃，當得大福、廣大功德。",
    "T12n0380_001:0945c06_8": "猶如甘露——第一甘露、最後甘露——究竟涅槃。",
    "T12n0380_001:0945c07_9": "是故，阿難！",
    "T12n0380_001:0945c07_10": "汝莫憂悲。」",
    "T12n0380_001:0945c08_0": "爾時，阿難憂悲抆淚，即為如來於雙樹間猶如師子右脇臥法安置敷具。",
    "T12n0380_001:0945c09_1": "即時三千大千世界所有樹木、藥草、叢林皆向如來涅槃方所，有欲倒者、有傴僂者、有欲至地者、有躄地者。",
    "T12n0380_001:0945c12_2": "於此三千大千世界所有眾流——大河、小河、泉池、陂湖——佛神力故，止不流動。",
    "T12n0380_001:0945c13_3": "三千大千世界所有禽獸，佛神力故，默然而住，不鳴、不食。",
    "T12n0380_001:0945c15_0": "三千大千世界所有日、月、星宿、火光、明珠乃至熒火，佛神力故，皆不顯現，無有光明，不能照曜。",
    "T12n0380_001:0945c17_1": "三千大千世界所有猛火，佛神力故，皆悉止息，不然、不熱、不能燒炙。",
    "T12n0380_001:0945c18_2": "三千大千世界所有一切地獄猛火，佛神力故，皆悉清涼。",
    "T12n0380_001:0945c19_3": "彼諸地獄所有眾生於剎那頃，佛神力故，皆得安樂。",
    "T12n0380_001:0945c21_4": "三千大千世界所有畜生，一切皆起慈心、愍心，不相瞋惱、加害斷命；一切餓鬼皆不飢渴；一切眾生，佛神力故，身心踊悅，離苦得猗，具足稱意第一安樂。",
    "T12n0380_001:0945c24_5": "當於世尊右脇臥時，三千大千世界於中所有須彌山王、鐵圍山、大鐵圍山、目真隣陀山、香山、雪山及諸黑山、大地、大海，一切皆悉六種震動，所謂動、踊、起、震、吼、覺。",
    "T12n0380_001:0945c28_6": "三千大千世界一切風輪皆不鼓動。",
    "T12n0380_001:0945c29_0": "一切眾生於剎那頃捨諸作業得猗而住，離於睡眠，心無散亂，欲作皆息，默然無聲。",
    "T12n0380_001:0946a01_1": "三千大千世界所有天、龍、夜叉、乾闥婆、阿修羅、迦樓羅、緊那羅、摩睺羅伽，梵天、釋天、護世王等，佛神力故，各見宮殿、床座、園林皆悉闇昧，無復威光，不生愛樂，彼等眷屬憂煩不樂。",
    "T12n0380_001:0946a05_2": "千世界主梵天王、三千大千世界主大梵天王，高心自恃，作如是念、作如是解：「念此世界及諸眾生是我所作、是我所化。」",
    "T12n0380_001:0946a08_3": "彼三千大千世界主大梵天王，佛神力故，見己宮殿及床座等闇昧無光，不生愛樂；摩醯首羅淨居天等亦復如是。",
    "T12n0380_001:0946a11_4": "爾時，三千大千世界主大梵天王作如是念：「是誰力故而現此相？",
    "T12n0380_001:0946a12_5": "令我不樂宮殿、床座。」",
    "T12n0380_001:0946a13_6": "是時，大梵天王遍觀於此三千大千世界中造作富貴大自在主——如來、應供、正遍知——今日後夜當般涅槃，是故現此神力變化、不可思議、未曾有事，此之神力正是如來入涅槃相。",
    "T12n0380_001:0946a17_7": "時大梵王作是念已，憂愁不樂，戰悚毛竪，極疾怱怱，梵眾圍遶，共詣佛所。",
    "T12n0380_001:0946a18_8": "其三千大千世界諸餘梵天，皆悉已曾信受聖法、安住聖法。",
    "T12n0380_001:0946a21_0": "爾時，三千大千世界主大梵天王到佛所已，頭面作禮而白佛言：「唯願世尊教勅於我，云何而住？",
    "T12n0380_001:0946a23_1": "云何修行？」",
    "T12n0380_001:0946a23_2": "作是語已，如來即問大梵王言：「梵天！",
    "T12n0380_001:0946a24_3": "汝今實作如是念言：『我是大梵天，我能勝他、他不如我，我是智者。",
    "T12n0380_001:0946a25_4": "我是三千大千世界中大自在主，我造作眾生、化作眾生，我造作世界、化作世界。』",
    "T12n0380_001:0946a27_5": "不？」",
    "T12n0380_001:0946a27_6": "大梵天言：「如是，婆伽婆！",
    "T12n0380_001:0946a28_7": "如是，修伽陀！」",
    "T12n0380_001:0946a28_8": "佛言：「梵天！",
    "T12n0380_001:0946a28_9": "汝復為誰所作？",
    "T12n0380_001:0946a29_10": "為誰所化？」",
    "T12n0380_001:0946a29_11": "時彼梵天默然而住。",
    "T12n0380_001:0946a29_12": "佛見梵天默然住故，而復問言：「梵天！",
    "T12n0380_001:0946b01_13": "有時三千大千世界為劫火焚燒，炎熾洞然。",
    "T12n0380_001:0946b02_14": "於意云何？",
    "T12n0380_001:0946b02_15": "是汝所作、是汝所化耶？」",
    "T12n0380_001:0946b03_16": "時大梵天而白佛言：「不也，世尊！」",
    "T12n0380_001:0946b04_17": "佛言：「梵天！",
    "T12n0380_001:0946b04_18": "如此，大地依水聚住、水依風住、風依虛空。",
    "T12n0380_001:0946b05_19": "如是，大地厚六百八十萬由旬，不裂不散。",
    "T12n0380_001:0946b06_20": "梵天！",
    "T12n0380_001:0946b06_21": "於意云何？",
    "T12n0380_001:0946b06_22": "是汝所作、是汝所化耶？」",
    "T12n0380_001:0946b07_23": "梵天言：「不也，世尊！」",
    "T12n0380_001:0946b07_24": "佛言：「梵天！",
    "T12n0380_001:0946b07_25": "此三千大千世界百億日月流轉之時，梵天！",
    "T12n0380_001:0946b08_26": "於意云何？",
    "T12n0380_001:0946b09_0": "是汝所化耶？」",
    "T12n0380_001:0946b09_1": "梵天言：「不也，世尊！」",
    "T12n0380_001:0946b09_2": "佛言：「梵天！",
    "T12n0380_001:0946b10_0": "有時日月天子不在宮殿，宮殿空虛。",
    "T12n0380_001:0946b10_1": "梵天！",
    "T12n0380_001:0946b10_2": "於意云何？",
    "T12n0380_001:0946b11_3": "是汝所作、是汝所化、是汝所加耶？」",
    "T12n0380_001:0946b11_4": "梵天言：「不也，世尊！」",
    "T12n0380_001:0946b12_5": "佛言：「梵天！",
    "T12n0380_001:0946b12_6": "如是，春、秋、冬、夏時節，於意云何？",
    "T12n0380_001:0946b13_7": "是汝所作、是汝所化、是汝所加耶？」",
    "T12n0380_001:0946b14_8": "梵天言：「不也，世尊！」",
    "T12n0380_001:0946b14_9": "佛言：「梵天！",
    "T12n0380_001:0946b14_10": "如是，水、鏡、蘇油、摩尼、頗梨及餘淨器現諸色像——所謂大地、山河、樹林、園苑、宮殿、舍宅、聚落、城邑、駝、驢、象、馬、麞、鹿、鳥、獸、日、月、星宿、聲聞、緣覺、菩薩、如來、釋梵、護世、人非人等種種色像。",
    "T12n0380_001:0946b18_11": "梵天！",
    "T12n0380_001:0946b19_12": "於意云何？",
    "T12n0380_001:0946b19_13": "是汝所作、是汝所化、是汝所加耶？」",
    "T12n0380_001:0946b20_14": "梵天言：「不也，世尊！」",
    "T12n0380_001:0946b20_15": "佛言：「梵天！",
    "T12n0380_001:0946b20_16": "如是，山崖、深谷、大小諸鼓、歌舞等戲、麞、鹿、鳥、獸、人、非人等所出音聲。",
    "T12n0380_001:0946b22_17": "梵天！",
    "T12n0380_001:0946b22_18": "於意云何？",
    "T12n0380_001:0946b22_19": "是汝所作、是汝所化、是汝所加耶？」",
    "T12n0380_001:0946b23_20": "梵天言：「不也，世尊！」",
    "T12n0380_001:0946b23_21": "佛言：「梵天！",
    "T12n0380_001:0946b24_22": "如諸眾生於其夢中見種種色、聞種種聲、嗅種種香、甞種種味、覺種種觸、知種種法、作種種戲，種種啼哭、呻號、怖畏、苦樂等受。",
    "T12n0380_001:0946b26_23": "梵天！",
    "T12n0380_001:0946b27_24": "於意云何？",
    "T12n0380_001:0946b27_25": "是汝所作、是汝所化、是汝所加耶？」",
    "T12n0380_001:0946b28_26": "梵天言：「不也，世尊！」",
    "T12n0380_001:0946b28_27": "佛言：「梵天！",
    "T12n0380_001:0946b28_28": "如四姓人端正、醜陋，貧窮、巨富，福德多少，善戒、惡戒，善慧、惡慧。",
    "T12n0380_001:0946c01_29": "梵天！",
    "T12n0380_001:0946c01_30": "於意云何？",
    "T12n0380_001:0946c01_31": "是汝所作、是汝所化、是汝所加耶？」",
    "T12n0380_001:0946c02_32": "梵天言：「不也，世尊！」",
    "T12n0380_001:0946c02_33": "佛言：「梵天！",
    "T12n0380_001:0946c03_0": "一切眾生所有怖畏、苦切、惱害——所謂水、火、刀、風、崖岸、毒藥、惡獸、怨讐、人非人畏及以種種加害，於他常有怖畏。",
    "T12n0380_001:0946c05_1": "梵天！",
    "T12n0380_001:0946c05_2": "於意云何？",
    "T12n0380_001:0946c05_3": "是汝所作、是汝所化、是汝所加耶？」",
    "T12n0380_001:0946c06_4": "梵天言：「不也，世尊！」",
    "T12n0380_001:0946c07_5": "佛言：「梵天！",
    "T12n0380_001:0946c07_6": "眾生所有種種疾病——所謂風、冷、熱病及諸雜病，時節代謝四大相違——若他所作、若先業報，所謂眼、耳、鼻、舌、身病，若復眾生種種心意熱惱等苦。",
    "T12n0380_001:0946c10_7": "梵天！",
    "T12n0380_001:0946c10_8": "於意云何？",
    "T12n0380_001:0946c10_9": "是汝所作、是汝所化、是汝所加耶？」",
    "T12n0380_001:0946c11_10": "梵天言：「不也，世尊！」",
    "T12n0380_001:0946c12_11": "佛言：「梵天！",
    "T12n0380_001:0946c12_12": "眾生所有曠野嶮賊、水災等難，或復中劫刀兵、疫病及以飢饉，梵天！",
    "T12n0380_001:0946c13_13": "於意云何？",
    "T12n0380_001:0946c14_14": "是汝所作、是汝所化、是汝所加耶？」",
    "T12n0380_001:0946c14_15": "梵天言：「不也，世尊！」",
    "T12n0380_001:0946c15_16": "佛言：「梵天！",
    "T12n0380_001:0946c15_17": "眾生所有愛別離苦——所謂父母、兄弟、姊妹、宗親、善友離別之苦。",
    "T12n0380_001:0946c17_18": "梵天！",
    "T12n0380_001:0946c17_19": "於意云何？",
    "T12n0380_001:0946c17_20": "是汝所作、是汝所化、是汝所加耶？」",
    "T12n0380_001:0946c18_21": "梵天言：「不也，世尊！」",
    "T12n0380_001:0946c18_22": "佛言：「梵天！",
    "T12n0380_001:0946c18_23": "眾生所作種種惡業——所謂販賣生口、酒麴、紫礦、押油之具——若入大海曠野嶮處遊行諸方、若諸仙方術及餘種種斷事之法。",
    "T12n0380_001:0946c21_24": "梵天！",
    "T12n0380_001:0946c21_25": "於意云何？",
    "T12n0380_001:0946c22_26": "是汝所作、是汝所化、是汝所加耶？」",
    "T12n0380_001:0946c22_27": "梵天言：「不也，世尊！」",
    "T12n0380_001:0946c23_28": "佛言：「梵天！",
    "T12n0380_001:0946c23_29": "眾生所作種種業道，以是業因受於地獄、畜生、餓鬼、人、天之報。",
    "T12n0380_001:0946c25_0": "眾生所有若身、口、意、善行、惡行及世間所有十惡業道，於諸眾生都無慈愍，作諸苦惱、不利益事，墮惡道因緣，所謂殺生、偷盜、邪婬、妄語、兩舌、惡口、綺語、貪瞋、邪見。",
    "T12n0380_001:0946c28_1": "梵天！",
    "T12n0380_001:0946c28_2": "於意云何？",
    "T12n0380_001:0946c29_0": "是汝所作、是汝所化、是汝所加耶？」",
    "T12n0380_001:0946c29_1": "梵天言：「不也，世尊！」",
    "T12n0380_001:0947a01_2": "佛言：「梵天！",
    "T12n0380_001:0947a01_3": "眾生所有種種苦事——所謂斬首、截其手足、刵劓耳鼻、節節支解、熱油所灌、火炙熬煑、刀劍鉾矟斫刺鞭打、繫閉牢獄、鬪諍言訟。",
    "T12n0380_001:0947a04_4": "梵天！",
    "T12n0380_001:0947a04_5": "於意云何？",
    "T12n0380_001:0947a04_6": "是汝所作、是汝所化、是汝所加耶？」",
    "T12n0380_001:0947a05_7": "梵天言：「不也，世尊！」",
    "T12n0380_001:0947a06_0": "佛言：「梵天！",
    "T12n0380_001:0947a06_1": "眾生所作婬欲邪行——或婬母女、姊妹、淨持戒者——及餘惡業。",
    "T12n0380_001:0947a07_2": "梵天！",
    "T12n0380_001:0947a07_3": "於意云何？",
    "T12n0380_001:0947a07_4": "是汝所作、是汝所化、是汝所加耶？」",
    "T12n0380_001:0947a08_5": "梵天言：「不也，世尊！」",
    "T12n0380_001:0947a09_6": "佛言：「梵天！",
    "T12n0380_001:0947a09_7": "眾生所有種種殺害——厭蟲起屍、呪術方藥、鬼魅所著及餘種種惡業方便斷命因緣。",
    "T12n0380_001:0947a11_8": "梵天！",
    "T12n0380_001:0947a11_9": "於意云何？",
    "T12n0380_001:0947a11_10": "是汝所作、是汝所化、是汝所加耶？」",
    "T12n0380_001:0947a12_11": "梵天言：「不也，世尊！」",
    "T12n0380_001:0947a12_12": "佛言：「梵天！",
    "T12n0380_001:0947a13_13": "世間所有生、老、病、死、憂、悲、苦惱、無常法、盡法、變易法，於四姓人無所忌難，能令一切所愛無厭、種種之物敗壞離散。",
    "T12n0380_001:0947a15_14": "梵天！",
    "T12n0380_001:0947a15_15": "於意云何？",
    "T12n0380_001:0947a16_16": "是汝所作、是汝所化、是汝所加耶？」",
    "T12n0380_001:0947a16_17": "梵天言：「不也，世尊！」",
    "T12n0380_001:0947a17_18": "佛言：「梵天！",
    "T12n0380_001:0947a17_19": "眾生所有貪、瞋、癡障結使纏縛，及餘種種苦惱所縛，以是因緣令諸眾生堅著瞋怒迷惑心故，造作無量種種業行。",
    "T12n0380_001:0947a20_20": "梵天！",
    "T12n0380_001:0947a20_21": "於意云何？",
    "T12n0380_001:0947a20_22": "是汝所作、是汝所化、是汝所加耶？」",
    "T12n0380_001:0947a21_23": "梵天言：「不也，世尊！」",
    "T12n0380_001:0947a21_24": "佛言：「梵天！",
    "T12n0380_001:0947a22_0": "所有三惡趣——地獄、畜生、餓鬼——其處眾生為種種事受諸苦惱。",
    "T12n0380_001:0947a23_1": "梵天！",
    "T12n0380_001:0947a23_2": "於意云何？",
    "T12n0380_001:0947a23_3": "是汝所作、是汝所化、是汝所加耶？」",
    "T12n0380_001:0947a24_4": "梵天言：「不也，世尊！」",
    "T12n0380_001:0947a24_5": "佛言：「梵天！",
    "T12n0380_001:0947a25_6": "一切所有，若種子生、無種子生，樹木、藥草；若水陸生，華果、香樹，種種勝味——甘、苦、醎、辛、酸、澁之味——隨諸眾生所憙、不憙作損益者。",
    "T12n0380_001:0947a28_0": "梵天！",
    "T12n0380_001:0947a28_1": "於意云何？",
    "T12n0380_001:0947a28_2": "是汝所作、是汝所化、是汝所加耶？」",
    "T12n0380_001:0947a29_3": "梵天言：「不也，世尊！」",
    "T12n0380_001:0947a29_4": "佛言：「梵天！",
    "T12n0380_001:0947a29_5": "五道流轉，生死成壞，所有眾生無明覆蓋與愛結相應，馳走流轉始終難知，及未來生死流轉不斷其處。",
    "T12n0380_001:0947b03_6": "人、天，若魔、若梵、沙門、婆羅門，此等世間如亂絲纏縛，常馳流轉彼此往來，此諸眾生於流轉中不知求出。",
    "T12n0380_001:0947b05_7": "梵天！",
    "T12n0380_001:0947b05_8": "於意云何？",
    "T12n0380_001:0947b05_9": "是汝所作、是汝所化、是汝所加耶？」",
    "T12n0380_001:0947b06_10": "梵天言：「不也，婆伽婆！」",
    "T12n0380_001:0947b07_11": "佛言：「梵天！",
    "T12n0380_001:0947b07_12": "汝從何因作是念言：『此諸眾生是我所作、是我所化、是我所加；所有世界是我所作、是我所化、是我所加。』",
    "T12n0380_001:0947b09_13": "耶？」",
    "T12n0380_001:0947b10_0": "梵天言：「世尊！",
    "T12n0380_001:0947b10_1": "我以無智邪見、未斷顛倒心故，常於如來所說正法不聽受故，我本曾作如是惡見、如是惡說：『此諸眾生是我所作、是我所化；所有世界是我所作、是我所化。』",
    "T12n0380_001:0947b13_2": "世尊！",
    "T12n0380_001:0947b14_0": "我今還復問佛此義，所有世界是誰所作、是誰所化？",
    "T12n0380_001:0947b15_1": "一切眾生是誰所作、是誰所化、是誰所加、是誰力生？」",
    "T12n0380_001:0947b16_2": "佛言：「梵天！",
    "T12n0380_001:0947b16_3": "所有世界是業所作、是業所化；一切眾生是業所作、是業所化、業力所生。",
    "T12n0380_001:0947b18_4": "何以故？",
    "T12n0380_001:0947b18_5": "梵天！",
    "T12n0380_001:0947b18_6": "無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂、悲、苦惱，故有如是大苦聚集。",
    "T12n0380_001:0947b21_7": "梵天！",
    "T12n0380_001:0947b21_8": "無明滅乃至憂、悲、苦惱滅，更無作者、使作者、安置者，唯有業、有法、和合因緣，故有眾生。",
    "T12n0380_001:0947b23_9": "若能離此業、法、和合，當知是人則能遠離生死流轉。",
    "T12n0380_001:0947b25_10": "梵天！",
    "T12n0380_001:0947b25_11": "如是，世間業盡，煩惱盡、苦盡、苦息。",
    "T12n0380_001:0947b26_12": "如是出離，是名得於寂定涅槃。",
    "T12n0380_001:0947b26_13": "「梵天！",
    "T12n0380_001:0947b26_14": "於彼誰得涅槃？",
    "T12n0380_001:0947b27_15": "若業是業盡、若煩惱是煩惱離、若苦是苦息，如是等法，以諸佛神力故，諸佛所加故有。",
    "T12n0380_001:0947b29_16": "何以故？",
    "T12n0380_001:0947b29_17": "梵天！",
    "T12n0380_001:0947b29_18": "若非諸佛出世顯說，則不聞有如是等法。",
    "T12n0380_001:0947c01_19": "梵天！",
    "T12n0380_001:0947c01_20": "若諸佛、世尊出興世時，得有顯說如是寂定甚深難覺光明法門。",
    "T12n0380_001:0947c03_21": "若諸眾生得聞生法，從生得解脫；得聞老、病、死、憂、悲、苦惱法，從彼老、病、死、憂、悲、苦惱法而得解脫。",
    "T12n0380_001:0947c05_22": "梵天！",
    "T12n0380_001:0947c05_23": "是故，諸佛現作是加。",
    "T12n0380_001:0947c05_24": "「梵天！",
    "T12n0380_001:0947c06_25": "諸佛作是開示顯說，所謂諸行猶如光影，無常、動轉、不定、不究竟、盡法、變易法。",
    "T12n0380_001:0947c07_26": "假使諸佛滅度之後，正法隱沒，亦復如是，示現所加，所謂諸行猶如光影。",
    "T12n0380_001:0947c09_27": "若佛不現，一切諸行於剎那頃如光影者，則不應說一切諸行猶如光影、如夢、如響。",
    "T12n0380_001:0947c11_28": "「梵天！",
    "T12n0380_001:0947c11_29": "諸佛以知一切諸行，猶如光影、如夢、如響、無常、動轉、盡法、變易法故，說言諸行猶如光影、如夢、如響。",
    "T12n0380_001:0947c13_30": "智者於彼觀其相已，以其相、以其攀緣因緣義故，得知諸行無常、動轉、盡法、變易法，破壞離散、時節代謝。",
    "T12n0380_001:0947c16_31": "於剎那頃乃至日、夜、半月，乃至一月、一歲，乃至百歲、一劫，乃至百劫一切盡壞。",
    "T12n0380_001:0947c18_32": "有大火聚，然已還滅；有大水聚，流已還止；有大猛風，吹已還息。",
    "T12n0380_001:0947c19_33": "世界大地有已還無；有諸大山——所謂鐵圍山、大鐵圍山、須彌山及諸黑山等——有已還無；日、月、星宿及諸眷屬有已還無，不明、不照，而復墮落。",
    "T12n0380_001:0947c22_34": "諸天宮殿有已還滅；諸有王都、城邑、聚落、樹林、園池、可樂之事生已還滅；諸天人等生已還滅、滅已復生。",
    "T12n0380_001:0947c25_35": "「諸有智者見其相已，心生厭離，以此諸行無常、離壞變易盡故，以平等信心捨家出家，得知諸行猶如光影、如夢、如響。",
    "T12n0380_001:0947c27_36": "及見水中日、月、星宿等諸光影已，以彼相、以彼攀緣因緣義故得到菩提。",
    "T12n0380_001:0947c29_37": "有諸智士蒙佛教勅及善友教授，或自思惟，得知諸行猶如光影、如夢、如響，生於信心捨家出家。",
    "T12n0380_001:0948a02_38": "或有得證須陀洹果、斯陀含果、阿那含果、阿羅漢果；若大乘人或得初忍、或得第二、第三忍及能得到無上菩提。",
    "T12n0380_001:0948a05_39": "假使諸佛滅度之後，於世間中亦復如是說法流行。",
    "T12n0380_001:0948a06_40": "若諸眾生得聞法已，於三乘得度——所謂聲聞、辟支佛乘、一切種智無上大乘。",
    "T12n0380_001:0948a08_0": "「梵天！",
    "T12n0380_001:0948a08_1": "汝應當知此法次第亦是諸佛之所加也。",
    "T12n0380_001:0948a09_2": "是故，智者見其相已，心生厭離，能知諸行是無常苦，動轉不定盡法、變易法，猶如光影、如夢、如響。",
    "T12n0380_001:0948a11_3": "「梵天！",
    "T12n0380_001:0948a11_4": "此等亦是諸佛境界、諸佛所加。",
    "T12n0380_001:0948a12_5": "有諸眾生已曾修行因成就者，得聞如是正法聲已，於如來所思念敬信：一切諸行無常壞滅，猶如光影、如夢、如響。",
    "T12n0380_001:0948a14_6": "有諸眾生於諸佛所曾修梵行者、或有在家受禁戒者，以是因緣解知如是一切諸行無常壞滅，猶如光影、如夢、如響；知已生信，捨家出家。",
    "T12n0380_001:0948a17_7": "諸佛世尊雖未出世，以有如是諸佛加故、以諸佛所種善根故，得到菩提。",
    "T12n0380_001:0948a19_8": "「梵天！",
    "T12n0380_001:0948a19_9": "應如是知，此等皆是諸佛境界、諸佛所加。",
    "T12n0380_001:0948a20_10": "梵天！",
    "T12n0380_001:0948a20_11": "此三千大千世界非梵剎土、亦非外道六師剎土，唯是我等諸佛剎土。",
    "T12n0380_001:0948a22_12": "「梵天！",
    "T12n0380_001:0948a22_13": "我昔於此無量百千億那由他阿僧祇劫修菩薩行，無量阿僧祇諸如來所種無量阿僧祇善根、淨持禁戒、苦修梵行及修無量百千億那由他難行、苦行，攝此佛土，修治令淨。",
    "T12n0380_001:0948a26_14": "如諸眾生所修善根，隨其所堪而清淨者、隨其時器應得度者，我於長夜以四攝事攝此眾生——所謂布施、愛語、利行、同事。",
    "T12n0380_001:0948a29_0": "彼等以我誓願力故，生此佛土、聞我說法即能信解，不復歸信梵、釋、護世、諸天王等。",
    "T12n0380_001:0948b01_1": "梵天！",
    "T12n0380_001:0948b02_0": "應如是知：此是佛土，非是梵、釋、護世剎土，亦非外道六師剎土。」",
    "T12n0380_001:0948b04_0": "爾時，娑婆世界主大梵天王及百千梵眾現憂愁相，作如是言：「諸佛世尊通達希有勝妙之法。」",
    "T12n0380_001:0948b06_1": "是三千大千世界主大梵天王於如來所生希有心——諸佛希有乃有無量不可思議無盡境界。",
    "T12n0380_001:0948b08_2": "大梵天王即時歸依為佛弟子，於世尊所請求教勅，作如是言：「婆伽婆是我大師，修伽陀是我大師。",
    "T12n0380_001:0948b10_3": "唯願世尊教勅於我，云何而住？",
    "T12n0380_001:0948b11_4": "云何修行？」",
    "T12n0380_001:0948b11_5": "佛告梵天：「此三千大千世界是我佛土，我今以此付囑於汝。",
    "T12n0380_001:0948b12_6": "汝當順我，勿使真道善眼令有斷絕，無上佛眼、法眼、僧眼令有斷絕，莫作末後滅法人也。",
    "T12n0380_001:0948b14_7": "梵天！",
    "T12n0380_001:0948b15_0": "當有長子童真彌勒菩薩摩訶薩從佛口生、從法化生，大悲憐愍為欲利益一切眾生、欲令得樂、欲令安隱。",
    "T12n0380_001:0948b17_1": "彼亦於此三千大千世界如法補處，如我居此等無有異。",
    "T12n0380_001:0948b18_2": "汝既現在隨順我教，亦應順彼，勿令如是真道法母、佛眼、法眼、僧眼而有斷絕。",
    "T12n0380_001:0948b20_3": "何以故？",
    "T12n0380_001:0948b20_4": "梵天！",
    "T12n0380_001:0948b20_5": "乃至如是法母不斷者，隨其時節，佛眼、法眼、僧眼得不斷絕，釋梵天眼、人眼、解脫眼乃至涅槃眼得不斷絕。",
    "T12n0380_001:0948b23_6": "梵天！",
    "T12n0380_001:0948b23_7": "是故，我今付囑於汝，我此佛土三千大千世界。",
    "T12n0380_001:0948b24_8": "梵天！",
    "T12n0380_001:0948b24_9": "我已教勅，汝應隨順，莫作末後滅法人也。」",
    "T12n0380_001:0948b25_10": "爾時，三千大千世界所有梵天、大梵天——彼等一切先於聖法已得正信——彼三千大千世界主大梵天王即時於聖法中深得正信。",
    "T12n0380_001:0948b29_0": "大悲經商主品第二",
    "T12n0380_001:0948c01_0": "爾時，有魔子名曰商主——已於佛所深得敬信——聞佛涅槃，心懷憂惱，戰悚毛竪，速詣佛所。",
    "T12n0380_001:0948c02_1": "到已頂禮，退住一面而白佛言：「唯願世尊憐愍眾生、安樂眾生、救護世間、憐愍利益諸天人故，住世一劫莫入涅槃。",
    "T12n0380_001:0948c05_2": "我亦憐愍諸天人故，如是勸請。",
    "T12n0380_001:0948c06_3": "世尊！",
    "T12n0380_001:0948c06_4": "勿使眾生盲冥太速，無有說者、無導、無救、無依、無趣。」",
    "T12n0380_001:0948c07_5": "爾時，商主作是語已，佛即告言：「商主！",
    "T12n0380_001:0948c08_6": "汝父波旬先已請我令入涅槃，作如是言：『婆伽婆！",
    "T12n0380_001:0948c09_7": "入般涅槃。",
    "T12n0380_001:0948c09_8": "修伽陀！",
    "T12n0380_001:0948c10_0": "入般涅槃。",
    "T12n0380_001:0948c10_1": "婆伽婆！",
    "T12n0380_001:0948c10_2": "今者正是入涅槃時。』",
    "T12n0380_001:0948c10_3": "商主！",
    "T12n0380_001:0948c11_0": "汝父波旬如是請我，我隨彼意許入涅槃。",
    "T12n0380_001:0948c11_1": "商主！",
    "T12n0380_001:0948c12_2": "以是因緣，我今時至，稱其所許，故入涅槃。」",
    "T12n0380_001:0948c13_0": "商主復言：「世尊！",
    "T12n0380_001:0948c13_1": "是魔波旬非是我父、非我善友。",
    "T12n0380_001:0948c14_2": "常求殺害，是我怨家、大惡知識；常欲令我不得樂事、和合安隱，但作毀壞、不欲利益。",
    "T12n0380_001:0948c15_3": "世尊！",
    "T12n0380_001:0948c16_4": "是魔於我極欲作惡、毀謗天人、作大怨讐，常於如是慧炬、慧光、大智明燈求欲滅之。",
    "T12n0380_001:0948c17_5": "世尊！",
    "T12n0380_001:0948c18_6": "若有正實語人作如是言：『諸天人中有一極毒惡人出於世者。』",
    "T12n0380_001:0948c19_7": "當知即是魔波旬也。",
    "T12n0380_001:0948c19_8": "世尊！",
    "T12n0380_001:0948c20_9": "若有正實語人作如是言：『有人不為益己身故、不益他故、不益多眾生故而發心者。』",
    "T12n0380_001:0948c21_10": "當知即是魔波旬也。",
    "T12n0380_001:0948c22_11": "世尊！",
    "T12n0380_001:0948c22_12": "若復有正實語人作如是言：『有人不為憐愍利益天、人、魔、梵、阿修羅、沙門、婆羅門一切世間故，又不欲令和合安隱故，欲令退落受苦惱故而發心者。』",
    "T12n0380_001:0948c25_13": "當知即是魔波旬也。",
    "T12n0380_001:0948c26_14": "世尊！",
    "T12n0380_001:0948c26_15": "我親從佛聞如是說，有二種人，一者、如法，二者、非法。",
    "T12n0380_001:0948c27_16": "當知世尊所許波旬入涅槃者是不如法。",
    "T12n0380_001:0948c28_17": "唯願世尊於此所許莫生堅著，但為憐愍、利益、安樂諸天人等一切眾生捨此所許，住世一劫。",
    "T12n0380_001:0949a01_18": "若佛久住，諸天人等利益、安樂，是故世尊莫速涅槃。」",
    "T12n0380_001:0949a02_19": "佛告商主：「善哉善哉！",
    "T12n0380_001:0949a03_20": "若令眾生得利益者，正應如是。",
    "T12n0380_001:0949a04_21": "商主！",
    "T12n0380_001:0949a04_22": "若人供給灌頂登位剎利大王，或有供給王子、大臣，或有防護國土、城邑、聚落等者，是人從其剎利王所得大榮爵、受於福祿。",
    "T12n0380_001:0949a07_23": "其剎利王常於此人及其子孫、親友、眷屬，亦寵福祿，擁護蔭覆。",
    "T12n0380_001:0949a08_24": "商主！",
    "T12n0380_001:0949a08_25": "汝今若於如來、應供、正遍知、無上法王所心生淨信，以淨信故，如來則當慰喻於汝、與汝福報。",
    "T12n0380_001:0949a10_26": "我今慰喻汝者，以汝佛所心生淨信、種善根故。",
    "T12n0380_001:0949a11_27": "如是應知，商主！",
    "T12n0380_001:0949a12_28": "汝當以此淨信善根於我滅後未來世中作辟支佛，名曰悲愍商主。",
    "T12n0380_001:0949a13_29": "「我涅槃後正法滅已，是魔波旬得大喜悅；以喜悅故墜落魔宮，墮於阿鼻大地獄中，具受無量種種苦惱。",
    "T12n0380_001:0949a16_0": "何以故？",
    "T12n0380_001:0949a16_1": "以魔波旬於是大勝慧燈、慧光隱滅之時生大喜故。",
    "T12n0380_001:0949a17_2": "商主！",
    "T12n0380_001:0949a17_3": "若有正實語人作如是言：『有人為自害故、為自壞故、與己作惡故而發心者。』",
    "T12n0380_001:0949a19_4": "當知即是魔波旬也。",
    "T12n0380_001:0949a19_5": "何以故？",
    "T12n0380_001:0949a19_6": "商主！",
    "T12n0380_001:0949a20_7": "我滅度後乃至有是正法住世，隨其時節是魔波旬得住魔宮；我法滅已，是魔極大喜踊欣慶、得大稱意，於剎那頃墜落魔宮、墮阿鼻地獄。",
    "T12n0380_001:0949a23_8": "「商主！",
    "T12n0380_001:0949a23_9": "譬如有人上於大樹，其樹花果悉以具足，是人取其稱意花果，既受用已，還復折其所住之枝。",
    "T12n0380_001:0949a25_10": "商主！",
    "T12n0380_001:0949a25_11": "於意云何？",
    "T12n0380_001:0949a25_12": "是人爾時住彼折枝得住樹不？",
    "T12n0380_001:0949a26_13": "又於其樹受安樂已還折其枝，可名有智不？」",
    "T12n0380_001:0949a27_14": "商主言：「不也，婆伽婆！",
    "T12n0380_001:0949a28_15": "不也，修伽陀！」",
    "T12n0380_001:0949a28_16": "佛言：「商主！",
    "T12n0380_001:0949a28_17": "魔亦如是，常希如來、應供、正遍知入涅槃故、常樂隱滅如來所說正法毘尼故。",
    "T12n0380_001:0949b01_18": "商主！",
    "T12n0380_001:0949b01_19": "乃至正法住世，是魔波旬於其時節得住魔宮；我法滅時，其魔波旬生大踊悅、喜慶稱意，故墜落魔宮、墮阿鼻地獄。",
    "T12n0380_001:0949b04_20": "「商主！",
    "T12n0380_001:0949b04_21": "喻如彼人於其樹上而自害故勤作是事；魔亦如是，為自害故、為害他故而勤發心。",
    "T12n0380_001:0949b06_22": "商主！",
    "T12n0380_001:0949b06_23": "魔於後時墮阿鼻地獄受大苦痛，如奪命苦。",
    "T12n0380_001:0949b07_24": "為苦觸已，當念：『我言如來、應供、正遍知是真語者、實語者、不異語者、不虛語者，如是善說：「善哉身律儀、善哉口律儀、善哉意律儀。",
    "T12n0380_001:0949b10_25": "是身善行、是口善行、是意善行，獲得可樂、可欲、可愛、稱意果報；是身惡行、是口惡行、是意惡行，獲得不可樂、不可欲、不可愛、不稱意果報。」",
    "T12n0380_001:0949b13_26": "我昔與彼身惡行相應、口惡行相應、意惡行相應，以是業報今墮地獄，受如是等極痛、極切、極苦、極惱、極不可忍、如臨死之苦。』",
    "T12n0380_001:0949b16_27": "是魔波旬當於爾時憶我所說，得淨信心；得淨信已，即時於彼地獄命終生三十三天。",
    "T12n0380_001:0949b18_28": "何以故？",
    "T12n0380_001:0949b18_29": "商主！",
    "T12n0380_001:0949b18_30": "若其惡心於如來所作諸過失，身壞命終墮大地獄；若復慈心供養如來不求過者，身壞命終得生善道天人之中。",
    "T12n0380_001:0949b21_0": "彼以善根得值諸佛；值諸佛已，復種善根；種善根已，次第當得無漏涅槃。",
    "T12n0380_001:0949b22_1": "「商主！",
    "T12n0380_001:0949b22_2": "汝於如來、應供、正遍知心得淨信，以此善根，彌勒出世當得值遇。",
    "T12n0380_001:0949b24_3": "值彌勒已則能覺悟睡眠放逸諸眾生等，作如是言：『諸眾生輩應當勇猛勤作善業，如來、應供、正遍知出世甚難，如憂曇華時乃一現；如來亦爾，時乃一出無窟宅涅槃。』",
    "T12n0380_001:0949b28_4": "時有說者：『人身難得、八難難離，得值佛世、生於中國亦復甚難。",
    "T12n0380_001:0949b29_5": "是故汝等慎莫放逸，當勤修行，於後莫悔。』",
    "T12n0380_001:0949c01_6": "「商主！",
    "T12n0380_001:0949c01_7": "汝於彌勒佛所稟受法教，攝彼彌勒無上法王國土人民，常以慈心、無惡心、無怨讐心、愍心、樂心、普覆心護持養育，以此善根於魔宮殿次補魔處，具大富貴、為自在主。",
    "T12n0380_001:0949c05_8": "商主！",
    "T12n0380_001:0949c05_9": "若有眾生於如來所種諸善根，乃至得發一念淨心，彼等眾生以此善根得近甘露——第一甘露、最後甘露。",
    "T12n0380_001:0949c07_10": "「商主！",
    "T12n0380_001:0949c07_11": "汝以善根於彼廣受人天報已，經八十劫於末後身作辟支佛，名曰悲愍。",
    "T12n0380_001:0949c09_12": "何以故？",
    "T12n0380_001:0949c09_13": "商主！",
    "T12n0380_001:0949c09_14": "以汝聞我涅槃聲已，便於我所生淨信心、於眾生所生悲愍心；為諸眾生得安樂故，求請我住不般涅槃；汝復於彼彌勒法中悲愍眾生，覺悟睡眠放逸眾生，令得憶念而不放逸，教以善法；以是因緣得辟支佛記。",
    "T12n0380_001:0949c14_15": "商主！",
    "T12n0380_001:0949c14_16": "我當與汝如是善報，應當深心喜悅稱意。",
    "T12n0380_001:0949c15_17": "商主！",
    "T12n0380_001:0949c15_18": "此等是汝勸請如來善根因緣，如來即以法施蔭覆報汝善根。」",
    "T12n0380_001:0949c17_19": "爾時，商主復白佛言：「世尊！",
    "T12n0380_001:0949c17_20": "若佛不受我所勸請入涅槃者，願我從今乃至法住，離於五欲，專持孝道，不樂遊戲、不著異衣、不用華鬘、塗香、末香及不受用諸天勝報。",
    "T12n0380_001:0949c20_21": "何以故？",
    "T12n0380_001:0949c21_22": "如是世尊——眾生之寶——明當與我別離異處，更不合會、更不復有、畢竟不可見。",
    "T12n0380_001:0949c22_23": "世尊！",
    "T12n0380_001:0949c23_24": "我有何樂？",
    "T12n0380_001:0949c23_25": "有何戲笑？",
    "T12n0380_001:0949c23_26": "有何可樂？",
    "T12n0380_001:0949c23_27": "有何稱意？",
    "T12n0380_001:0949c24_28": "如是最大慧炬、慧燈、大智光明若隱滅者，我當有何踊悅、稱意、喜慶等事？",
    "T12n0380_001:0949c25_29": "是大智日有無量百千光炎眷屬滅除無明大黑闇者、作大智明者，如是滅沒，我當有何踊悅稱意？",
    "T12n0380_001:0949c28_0": "有何可樂？",
    "T12n0380_001:0949c28_1": "有何戲笑？",
    "T12n0380_001:0949c28_2": "我於如是眾生之寶有別離故——測量眾生、不缺減眾生、與明眾生、無罪眾生、無癡眾生、無上眾生、最上眾生、無似眾生、無等眾生、無等等眾生、能救一切眾生、眾生妙眾生、眾生所供眾生、共乘眾生；調伏眾生者、憐愍眾生者、真語者、實語者、時語者、應時語者、不異語者；如說修行者、住大慈悲者、於諸眾生心無罣礙者、於諸眾生平等心者；無戲論者、無我我所者、無積聚者、無窟宅者、無依倚者、無荒嶮者、無垢者；救濟者、引導者、化度者、預備者、解縛者、養育者；令眾生憶念者、令惺悟者、教誨者、於戰鬪勝者、拔鏃者、醫王治心者、施大良藥者、究竟度苦者、說法者；商主將去者、示淺處者、持梢尾者、持炬者、作明者、作光者、照曜者、施目者、示導者；令到安隱國土者、遠離一切荒嶮垢者、無渴愛者、離諸使者、離諸結者、離貪瞋癡者、離諸煩惱者、離憍慢怒者；如是大丈夫、妙丈夫、極丈夫、健丈夫、猛丈夫、蓮華丈夫、芬陀利丈夫、龍丈夫、師龍丈夫、師子丈夫、上首丈夫、兇丈夫、雄丈夫、象丈夫、無上丈夫、無上調御丈夫；共乘者、具一切力者、具十力者、得四無所畏者、具十八不共法者、得大福智力者、滿足無量法藏者；無嫉妬者、悅豫一切眾生者、無上大施主、最勝施主、心無嫌恨者；得大禪定者、得諸禪三昧三摩跋提境界者、無量慧者、無障慧者、得無等慧境界者；摧魔幢者、渡淤泥者、到彼岸者、住彼岸者、到無畏處者、除一切眾生怖畏者、安慰一切眾生者、大眾生堅固者——於今後夜當有別離，更不可見。",
    "T12n0380_001:0950a29_3": "世尊！",
    "T12n0380_001:0950a29_4": "如來常於諸大眾中正師子吼更不得聞，我當有何踊悅稱意？",
    "T12n0380_001:0950b02_5": "「世尊！",
    "T12n0380_001:0950b02_6": "譬如有人於其灌頂剎利王所得福祿者，王命終後生大憂苦——知王恩養、念王恩養、賞王恩養——彼諸眾生為其王故專持孝道，或一日、二日乃至七日，若半月乃至一月憶念流淚。",
    "T12n0380_001:0950b06_7": "世尊！",
    "T12n0380_001:0950b06_8": "我亦如是，如來滅後乃至正法住世，隨其時節捨離五欲，專持孝道，不樂戲笑、不著異衣、不用華鬘、塗香、末香及不受用諸天果報。」",
    "T12n0380_001:0950b10_0": "大悲經帝釋品第三",
    "T12n0380_001:0950b11_0": "爾時，釋提桓因往詣佛所，到已頂禮，退住一面而白佛言：「唯願世尊教勅於我，云何修行？",
    "T12n0380_001:0950b13_0": "世尊！",
    "T12n0380_001:0950b13_1": "昔於一時，四大阿修羅王嚴駕著鎧，將諸眷屬來詣三十三天所欲共鬪戰。",
    "T12n0380_001:0950b14_2": "當於爾時，聖者目連仍住在世。",
    "T12n0380_001:0950b15_3": "如是諸天共阿修羅對陣之時，聖者目連到四阿修羅所以如法伏之。",
    "T12n0380_001:0950b17_4": "如是，諸天及諸阿修羅悉得安隱，無復鬪戰之苦、共相違反、毀呰諍論。",
    "T12n0380_001:0950b18_5": "世尊！",
    "T12n0380_001:0950b18_6": "是大目連既已滅度，如來今復欲般涅槃，我等如是於後數數當復鬪戰、共相違反。",
    "T12n0380_001:0950b20_7": "願垂教勅，若四阿修羅王與我戰時，我於彼等作何方計？」",
    "T12n0380_001:0950b22_0": "佛告釋提桓因言：「憍尸迦！",
    "T12n0380_001:0950b22_1": "止，莫憂悲、莫愁、莫慮。",
    "T12n0380_001:0950b23_2": "若持戒者所願必成，唯淨戒者成，非不淨戒；梵行者非不梵行、離欲者非不離欲、離瞋者非不離瞋、離癡者非不離癡、智慧者非不智慧而得成也。",
    "T12n0380_001:0950b26_3": "憍尸迦！",
    "T12n0380_001:0950b26_4": "我從今後當作加被。",
    "T12n0380_001:0950b27_5": "憍尸迦！",
    "T12n0380_001:0950b27_6": "乃至我之正法未滅，若有諸天、阿修羅等共相鬪戰，隨其時節稱我名故諸天得勝。」",
    "T12n0380_001:0950b29_7": "爾時，四大阿修羅王聞佛說是加護聲已，其心忿恨，毛竪怖畏，來詣佛所。",
    "T12n0380_001:0950c01_8": "到已頂禮，却住一面白佛言：「世尊！",
    "T12n0380_001:0950c02_9": "何故如來作是加護？」",
    "T12n0380_001:0950c03_10": "佛告四大阿修羅言：「汝等莫憂、莫慮。",
    "T12n0380_001:0950c03_11": "有時汝等得大自在，過彼三十三天，無復鬪戰、無諍、無競、無相違反。",
    "T12n0380_001:0950c05_12": "是故，汝等慎莫鬪戰、莫相毀呰、莫相諍論、勿作違反心；當作慈心、愍心，得眾欲具足。",
    "T12n0380_001:0950c07_13": "諸仁者！",
    "T12n0380_001:0950c07_14": "命不久停，為自在主亦復無常。",
    "T12n0380_001:0950c08_15": "諸仁者！",
    "T12n0380_001:0950c08_16": "世間所有具足合會必歸離散。",
    "T12n0380_001:0950c09_17": "諸仁者！",
    "T12n0380_001:0950c09_18": "當觀如來窮無常際，於諸眾生無所怨讐、無違、無競，常為和合。",
    "T12n0380_001:0950c10_19": "一切眾生平等發心，何況汝等薄少善根、彼此迭相樂鬪諍者？",
    "T12n0380_001:0950c12_20": "諸仁者！",
    "T12n0380_001:0950c12_21": "若有發心惱害他者，是人長夜還得惱害。",
    "T12n0380_001:0950c13_22": "諸仁者！",
    "T12n0380_001:0950c13_23": "若人喜殺，是人還得短壽之報；若憙鬪諍，是人常有怖畏死報、不具大眷屬、無大勢力。",
    "T12n0380_001:0950c15_24": "諸仁者！",
    "T12n0380_001:0950c15_25": "善、惡二業終不敗亡。",
    "T12n0380_001:0950c16_26": "是故汝等從今已後各住慈心——住身業慈、口業慈、意業慈——莫鬪、莫競、莫相毀呰。",
    "T12n0380_001:0950c17_27": "以是因緣，汝等長夜得利益安樂，後則不悔。」",
    "T12n0380_001:0950c18_28": "作是語已，四阿修羅王白佛言：「世尊！",
    "T12n0380_001:0950c19_29": "如是，婆伽婆！",
    "T12n0380_001:0950c20_30": "如是，修伽陀！",
    "T12n0380_001:0950c20_31": "我等如是依如來教，如是修、如是住。",
    "T12n0380_001:0950c21_32": "世尊！",
    "T12n0380_001:0950c21_33": "我從今後一切當捨鬪戰之具，各修慈心。」",
    "T12n0380_001:0950c22_34": "爾時，釋提桓因聞佛涅槃，為憂箭所射，極大愁惱，悲泣流淚而白佛言：「世尊！",
    "T12n0380_001:0950c23_35": "我從今日乃至法住，不受五欲、不入內宮、不著異衣。",
    "T12n0380_001:0950c25_36": "大德婆伽婆！",
    "T12n0380_001:0950c25_37": "譬如家長喪亡，是人知識得恩養者，心生苦惱，憶念舊恩，念恩養故悲泣流淚、專持孝道。",
    "T12n0380_001:0950c27_38": "世尊！",
    "T12n0380_001:0950c27_39": "我亦如是，乃至法住隨其時節悲泣流淚、專持孝道，不行五欲、不入內宮、不著異衣。",
    "T12n0380_001:0950c29_40": "何以故？",
    "T12n0380_001:0950c29_41": "無上導師明當別離，不可得見，更不合會。」",
    "T12n0380_001:0951a01_42": "釋提桓因作是語已，即便伏面啼哭而住。",
    "T12n0380_001:0951a03_0": "大悲經卷第一"
}