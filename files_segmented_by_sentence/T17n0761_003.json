{
    "T17n0761_003:0621b02_0": "佛說法集經卷第三",
    "T17n0761_003:0621b04_0": "元魏天竺三藏菩提流支譯",
    "T17n0761_003:0621b05_0": "「善男子！",
    "T17n0761_003:0621b05_1": "何者是菩薩摩訶薩十一切入？",
    "T17n0761_003:0621b05_2": "所謂地一切入、水一切入、火一切入、風一切入、虛空一切入、青一切入、黃一切入、赤一切入、白一切入、識一切入，是名十一切入。",
    "T17n0761_003:0621b08_3": "是菩薩若欲以一切界入一界者即一切界入一界，所謂入地界；若欲以一切界入一界者即一切界入一界，所謂入水界；若欲以一切界入一界者即一切界入一界，所謂入火界；若欲以一切界入一界者即入一界，所謂入風界；若欲以一切界入一界者即入一界，所謂入虛空界；若欲以一切入入一入即入一入，所謂青入；若欲以一切入入一入即入一入，所謂黃入；若欲以一切入入一入即入一入，所謂赤入；若欲以一切入入一入即入一入，所謂白入；若欲以一切入入一入即入一入，所謂識入。",
    "T17n0761_003:0621b20_4": "「若欲以一切地、水、火、風、空、青、黃、赤、白、識入一入即入一入，是故名為一切入入一。",
    "T17n0761_003:0621b21_5": "一入即成一切入，是故名為一切入。",
    "T17n0761_003:0621b22_6": "是名菩薩摩訶薩十一切入。",
    "T17n0761_003:0621b24_0": "「善男子！",
    "T17n0761_003:0621b24_1": "何者是菩薩摩訶薩十自在？",
    "T17n0761_003:0621b24_2": "所謂命自在、心自在、物自在、業自在、生自在、如意自在、信自在、願自在、智自在、法自在，是名菩薩摩訶薩十自在。",
    "T17n0761_003:0621b27_3": "善男子！",
    "T17n0761_003:0621b27_4": "得上甘露名為命自在；能知一切唯是一心，名為心自在；於其掌中出諸珍寶，亦以虛空而為庫藏，名為物自在；遠離一切煩惱、煩惱習氣及無明使，名為業自在；於禪定解脫三昧、三摩跋提隨意迴轉，名為生自在；於一切行自然而行，名為如意自在；於一切入中得自在觀，名為信自在；即生心時，現前成就一切諸事，名為願自在；一切身、口、意業以智為本，名為智自在；現得平等真如法界、實際無垢智慧，名為法自在。",
    "T17n0761_003:0621c08_0": "「復次，善男子！",
    "T17n0761_003:0621c08_1": "得命自在故，對治一切世間死怖畏；得心自在故，對治一切世間煩惱怖畏；得物自在故，對治一切世間貧窮怖畏；得業自在故，對治一切世間惡行怖畏；得生自在故，對治一切世間惡道怖畏；得如意自在故，對治一切世間追求怖畏；得信自在故，對治一切世間謗法罪怖畏；得願自在故，對治一切世間心念縛怖畏；得智自在故，對治一切世間云何疑刺怖畏；得法自在故，對治一切世間大眾怖畏。",
    "T17n0761_003:0621c17_2": "「復次，善男子！",
    "T17n0761_003:0621c17_3": "遠離殺生之罪，與一切眾生無瞋害心，是命自在因；於受樂眾生無障礙大慈、於受苦眾生無障礙大悲，是心自在因；平等心捨一切事，及迴向大菩提，是物自在因；入一切所作業——所謂清淨身、口、意業——是業自在因；以菩提心為本，攝取一切善根、十善業道，是生自在因；以一切供養、恭敬、禮拜、讚歎，象馬車乘捨與眾生，是如意自在因；於三寶中教化一切眾生，是信自在因；與一切眾生清淨身、口、意業，是願自在因；遠離供養、恭敬、飲食貪心，能施一切眾生法食，是智自在因；平等教化一切眾生，說一切眾生平等法界，說一切眾生諸佛如來以為法身、非飲食身，是法自在因。",
    "T17n0761_003:0622a02_0": "是名諸菩薩摩訶薩得十自在。",
    "T17n0761_003:0622a03_0": "「善男子！",
    "T17n0761_003:0622a03_1": "何者是菩薩摩訶薩十諦？",
    "T17n0761_003:0622a03_2": "所謂世諦、第一義諦、相諦、差別諦、觀諦、事諦、生諦、盡無生智諦、入道智諦、集如來智諦，是名十諦。",
    "T17n0761_003:0622a06_0": "「善男子！",
    "T17n0761_003:0622a06_1": "世諦者，所謂有限齊名數為他人說，狹劣不廣，是名世諦。",
    "T17n0761_003:0622a07_2": "「第一義諦者，所謂甚深空相應法，無有限齊，不斷絕處，非他因緣，平等一相，無有高下，不亂不靜相、一切法真如相，是名第一義諦。",
    "T17n0761_003:0622a10_3": "「相諦者，所謂逼惱者苦相、生者集相、淨者滅相、乘者道相，是名相諦。",
    "T17n0761_003:0622a12_4": "「復次，善男子！",
    "T17n0761_003:0622a12_5": "知一切法自性無我相、證道相、作證相，是名相諦。",
    "T17n0761_003:0622a13_6": "如是知一切法自性淨相、知自性遠離相、知自性空相、知自性不生不滅相，證道相、作證道相，是名相諦。",
    "T17n0761_003:0622a15_7": "「差別諦者，一切法皆是一相，依他因緣而差別說——一相者，所謂空相，彼空依他差別而說。",
    "T17n0761_003:0622a17_8": "「又復，一切法無相、無願、無行，不生、不滅，彼一切差別皆是空相、皆悉是空、不相違相，是名差別諦。",
    "T17n0761_003:0622a20_9": "「何者是觀諦？",
    "T17n0761_003:0622a20_10": "觀者徹觀故，數見、思惟、知、見、覺，證智，於彼境不相違背，是名觀諦。",
    "T17n0761_003:0622a22_0": "「事諦者，所謂事智——事者，謂陰界入——知彼陰界入唯是因緣生，無事、無壽者，能如是知而證於道，是名事諦。",
    "T17n0761_003:0622a24_1": "「何者是生諦？",
    "T17n0761_003:0622a24_2": "所謂依彼知斷煩惱、依彼行斷煩惱、依彼道斷煩惱，而得十力、四無畏、十八不共法，復證一切法、得一切如來勝自在法，是名生諦。",
    "T17n0761_003:0622a27_3": "「盡無生智諦者，說一切有為法盡，彼有為法盡不盡以盡無盡。",
    "T17n0761_003:0622a29_4": "若盡有盡者即有盡盡，是故盡不盡。",
    "T17n0761_003:0622a29_5": "是故，盡不生、不滅，是名盡無生智諦。",
    "T17n0761_003:0622b01_6": "「何者是入道智諦？",
    "T17n0761_003:0622b02_7": "以何等智、以何等道、以何等功德聚集、以何等智聚集，知一切法不生、不滅，依彼法自入、令他入，是名入道智諦。",
    "T17n0761_003:0622b04_8": "「何者是集如來智諦？",
    "T17n0761_003:0622b05_9": "謂法雲地、如來地中間，集如來智諦得彼自然道證如來智，是名集如來智諦。",
    "T17n0761_003:0622b07_0": "「是名菩薩摩訶薩十諦。",
    "T17n0761_003:0622b08_0": "「善男子！",
    "T17n0761_003:0622b08_1": "何者是諸菩薩摩訶薩九次第入三摩拔提？",
    "T17n0761_003:0622b09_2": "「菩薩摩訶薩離諸欲、諸惡不善法，有覺、有觀，離生喜樂，入初禪行。",
    "T17n0761_003:0622b10_3": "善男子！",
    "T17n0761_003:0622b10_4": "離諸欲者，謂初禪所對愛染法，遠離彼法名離諸欲。",
    "T17n0761_003:0622b12_5": "離諸惡不善法者，謂因貪、瞋、癡起殺生、偷盜、邪婬、妄語、兩舌、惡口、綺語、貪瞋、邪見，是名諸惡不善法，遠離彼法是名初禪。",
    "T17n0761_003:0622b14_6": "有覺者，謂共覺故。",
    "T17n0761_003:0622b15_7": "何者是覺？",
    "T17n0761_003:0622b15_8": "依何境界？",
    "T17n0761_003:0622b15_9": "隨順初禪是覺有種種異名，謂知、覺、思惟、觀集、定等，是名為覺。",
    "T17n0761_003:0622b17_10": "何者是觀？",
    "T17n0761_003:0622b17_11": "即彼隨順初禪覺行思惟、觀受欲定知覺，是名為觀。",
    "T17n0761_003:0622b18_12": "依於厭行共彼有覺、有觀而成初禪，依於厭行共彼有喜、有樂而成初禪，是名有喜有樂入初禪行。",
    "T17n0761_003:0622b20_13": "行者，所謂受持護念喜、樂、知等，是名為行。",
    "T17n0761_003:0622b21_14": "菩薩摩訶薩住初禪中得無生法忍增上欲心，是故入禪求無生法忍。",
    "T17n0761_003:0622b23_15": "「是菩薩摩訶薩為得轉勝無生法忍欲求心故，於彼初禪中生不堅固心，是故菩薩捨彼初禪求第二禪。",
    "T17n0761_003:0622b25_16": "是菩薩離彼初禪有覺觀心，滅於彼心、離於彼心、淨於彼心、寂靜彼心，為入第二禪、為成就第二禪思惟行。",
    "T17n0761_003:0622b28_17": "是菩薩離彼覺觀，內淨心一處，無覺、無觀，定生喜樂，入第二禪行。",
    "T17n0761_003:0622b29_18": "內淨者，謂對治障彼第二禪法。",
    "T17n0761_003:0622c01_19": "菩薩寂靜，彼法清淨無濁，是名內淨。",
    "T17n0761_003:0622c02_20": "心一處者，謂滅彼初禪一切覺觀，寂靜一味猶如大海。",
    "T17n0761_003:0622c03_21": "善男子！",
    "T17n0761_003:0622c03_22": "譬如一切諸水入於大海皆同一味，所謂醎味。",
    "T17n0761_003:0622c05_0": "如是，菩薩摩訶薩入第二禪，滅彼初禪一切覺觀，寂靜一味，無覺、無觀，是名得無覺無觀三昧。",
    "T17n0761_003:0622c07_1": "是菩薩依彼三昧生喜——謂於佛、法、僧中生於喜心——依彼喜心，諸善功德自然滿足。",
    "T17n0761_003:0622c09_0": "「是菩薩為彼無生法忍增勝光明、轉轉光明、轉轉勝妙、轉轉柔軟，得上欲心。",
    "T17n0761_003:0622c10_1": "是菩薩依彼無生法忍上欲心故，於彼第二禪中不住、不樂，更求勝上第三禪行。",
    "T17n0761_003:0622c12_2": "是菩薩生如是心，知彼喜心障第三禪及障無生法忍，是故菩薩離喜行，捨憶念安慧、身受樂——是樂聖人亦說、亦捨——遠離喜樂，入三禪行。",
    "T17n0761_003:0622c15_3": "是菩薩得三昧樂，厭於彼喜，生如是心：『此無喜樂，是無常樂、是盡滅法，非常、非恒，非真實樂、非究竟樂。』",
    "T17n0761_003:0622c18_4": "是菩薩知如是已，轉轉復得彼無生法忍增上欲心。",
    "T17n0761_003:0622c19_5": "「是菩薩依彼無生法忍增上欲心不樂苦樂，是菩薩遠離苦樂，先滅憂喜，不苦、不樂，捨念清淨，入四禪行。",
    "T17n0761_003:0622c21_6": "是菩薩得第四禪三摩拔提，柔軟心、自在心、寂靜心、光明心、正直心，以彼一切樂事捨與一切眾生。",
    "T17n0761_003:0622c23_7": "是菩薩與一切眾生現前安隱樂時，即得無生法忍光明現前。",
    "T17n0761_003:0622c25_8": "是菩薩得彼無生法忍光明現前故，令行速疾。",
    "T17n0761_003:0622c26_9": "「是菩薩於彼第四禪勝妙樂中不生樂心，遠離彼樂，捨念清淨，唯見虛空現前。",
    "T17n0761_003:0622c28_10": "是菩薩過一切色相、滅一切有對相、不念種種相，知無邊虛空即入無邊虛空行。",
    "T17n0761_003:0623a01_11": "是菩薩如是觀色略有二種：一者、四大，二者、依四大。",
    "T17n0761_003:0623a02_12": "四大者，謂地、水、火、風；依四大者，謂色、香、味、觸。",
    "T17n0761_003:0623a03_13": "如是廣有八種色，離彼一切色相無彼色相。",
    "T17n0761_003:0623a04_14": "滅彼色相故，言過一切色相。",
    "T17n0761_003:0623a05_0": "隨何等法有其色相，彼法必有礙相。",
    "T17n0761_003:0623a05_1": "是故，過一切色相、滅一切有對相，不念、不行種種異相。",
    "T17n0761_003:0623a07_2": "以過種種異相、以不念種種異相故，唯見虛空相。",
    "T17n0761_003:0623a08_3": "是故，菩薩知無量虛空即入無邊虛空行。",
    "T17n0761_003:0623a09_4": "是菩薩入無邊虛空處三昧生如是心：『虛空無邊、虛空無際、虛空無崖，隨何等法以無邊等故，彼法無有前際、中際、後際。』",
    "T17n0761_003:0623a11_5": "如是觀一切法無前、中、後際。",
    "T17n0761_003:0623a12_6": "是菩薩入如是三昧，即於一切眾生起大慈心、即於一切法得平等智而現在前，是菩薩爾時於無生法忍中始得勝進光明現前。",
    "T17n0761_003:0623a15_7": "「是菩薩過一切無邊虛空相，現前知無邊識相，入無邊識處行。",
    "T17n0761_003:0623a17_0": "是菩薩生如是心：『是無邊虛空相唯是識想分別。』",
    "T17n0761_003:0623a18_1": "是菩薩得如是心，知一切唯是識相，是識無量無邊。",
    "T17n0761_003:0623a19_2": "是菩薩入如是三昧得無生法忍，非究竟成就無生法忍。",
    "T17n0761_003:0623a20_3": "「是菩薩過一切無邊識相處現前知無所有處，入無所有無少處行。",
    "T17n0761_003:0623a22_4": "無所有者，無彼所有。",
    "T17n0761_003:0623a22_5": "何者是所有？",
    "T17n0761_003:0623a22_6": "謂貪、瞋、癡分別，種種分別、虛妄分別，一切有為法皆從虛妄分別心生。",
    "T17n0761_003:0623a24_7": "無彼所有，故言無所有。",
    "T17n0761_003:0623a25_8": "無少者，如向所說，法中少相、細相、微相等名為少相。",
    "T17n0761_003:0623a26_9": "無彼少相，故言無少。",
    "T17n0761_003:0623a26_10": "過彼一切麁細相故，言無所有、無少。",
    "T17n0761_003:0623a27_11": "是菩薩住如是三昧得轉勝無生法忍光明現前。",
    "T17n0761_003:0623a28_12": "「是菩薩為得彼無生法忍，不樂彼無所有無少三昧，是菩薩更求增上三昧生勝欲心。",
    "T17n0761_003:0623b01_13": "是菩薩轉求增上三昧勝行，生如是心：『是無所有無少行相亦是細相，虛妄分別故。』",
    "T17n0761_003:0623b03_14": "次觀非相非非相。",
    "T17n0761_003:0623b04_0": "何等法是非相非非相？",
    "T17n0761_003:0623b04_1": "非相者是空，非非相者從因緣生。",
    "T17n0761_003:0623b05_2": "菩薩爾時得非相非非相三昧現前，是菩薩過一切無所有處少相入非想非非想處三昧行。",
    "T17n0761_003:0623b07_3": "菩薩住於彼處生如是心：『彼非想非非想處無所可樂。』",
    "T17n0761_003:0623b08_4": "是菩薩遠離彼處。",
    "T17n0761_003:0623b09_5": "「是菩薩遠離彼處，即時一切法不生不滅現前。",
    "T17n0761_003:0623b10_6": "是菩薩知一切法不生、不滅，見一切法自性寂滅，是菩薩不行、不住，菩薩爾時得勝上清淨無生法忍。",
    "T17n0761_003:0623b12_7": "是菩薩自此以上得自然不休息菩薩道。",
    "T17n0761_003:0623b13_8": "「是名菩薩摩訶薩九種次第入三摩拔提。",
    "T17n0761_003:0623b15_0": "「善男子！",
    "T17n0761_003:0623b15_1": "何者是菩薩摩訶薩十力？",
    "T17n0761_003:0623b15_2": "所謂信力、內力、修行力、忍辱力、智力、離力、聞慧力、樂說力、功德力、如實修行力。",
    "T17n0761_003:0623b17_3": "「善男子！",
    "T17n0761_003:0623b17_4": "何者是信力？",
    "T17n0761_003:0623b18_5": "信力者，菩薩摩訶薩信何等何等法，彼彼法中隨心即成決定信力。",
    "T17n0761_003:0623b19_6": "是菩薩於信力中，一切世間天、人、諸魔不能擾動，是名菩薩摩訶薩信力。",
    "T17n0761_003:0623b22_0": "「善男子！",
    "T17n0761_003:0623b22_1": "何者是菩薩摩訶薩內力？",
    "T17n0761_003:0623b22_2": "菩薩起貪心時，修不淨觀即滅貪心；起瞋心時，修行大慈即滅瞋心；起癡心時，修因緣行即滅癡心。",
    "T17n0761_003:0623b25_0": "是菩薩若為他人呵罵、打縛，生如是心：『此聲如響，呵罵等如夢。』",
    "T17n0761_003:0623b26_1": "菩薩爾時得平等智，信知打罵、繫閉等唯是自業，能如是見即時消滅。",
    "T17n0761_003:0623b28_0": "是菩薩知此身中有何等事——所謂逼惱、割截等事——如水中月，菩薩爾時得平等智，能如是知即時消滅。",
    "T17n0761_003:0623c01_1": "舉要言之，菩薩能知諸煩惱門皆是清淨門，是名菩薩摩訶薩內力。",
    "T17n0761_003:0623c03_0": "「善男子！",
    "T17n0761_003:0623c03_1": "何者是菩薩摩訶薩修行力？",
    "T17n0761_003:0623c03_2": "謂信行地力、見道地力所有對治障法，而彼障法所不能障是菩薩。",
    "T17n0761_003:0623c05_3": "彼信行地中、見道地中，一切世間天、人、魔、梵不能擾動，是名菩薩摩訶薩修行力。",
    "T17n0761_003:0623c08_0": "「善男子！",
    "T17n0761_003:0623c08_1": "何者是菩薩摩訶薩忍辱力？",
    "T17n0761_003:0623c08_2": "若菩薩為他所罵而不加報，以得如響平等智力故；若菩薩為他人所打而不加報，以得鏡像平等智力故；若菩薩為他所惱而不加報，以得如幻平等智力故；若菩薩為他所瞋而不加報，以得內清淨平等智力故；世間八法所不能染，以得世法清淨平等智力故；一切煩惱不能染、不能勝，以得集因緣平等智力故。",
    "T17n0761_003:0623c15_3": "舉要言之，是菩薩見一切染法門皆是清淨門，是名菩薩摩訶薩忍辱力。",
    "T17n0761_003:0623c18_0": "「善男子！",
    "T17n0761_003:0623c18_1": "何者是菩薩摩訶薩智力？",
    "T17n0761_003:0623c18_2": "謂菩薩摩訶薩知陰、界、入空，不生、不滅，以何等智能集大菩提。",
    "T17n0761_003:0623c20_3": "於彼智中一切諸魔、外道、邪見現作佛形所不能動、亦不擾亂、不能令疑，是名菩薩摩訶薩智力。",
    "T17n0761_003:0623c23_0": "「善男子！",
    "T17n0761_003:0623c23_1": "何者是菩薩摩訶薩離力？",
    "T17n0761_003:0623c23_2": "若菩薩身住一處，一切眾生到菩薩所惡口毀罵、誹謗菩薩，亦復毀罵佛、法、僧寶，或捉菩薩若割、若截，菩薩爾時於彼眾生不生惱害及以瞋心、亦復不起煩惱使心及習氣煩惱心。",
    "T17n0761_003:0623c27_3": "若有眾生來化菩薩令起諸惡，菩薩爾時化令從己，於三寶中得堅固心，是名菩薩摩訶薩離力。",
    "T17n0761_003:0624a01_0": "「善男子！",
    "T17n0761_003:0624a01_1": "何者是菩薩摩訶薩聞慧力？",
    "T17n0761_003:0624a01_2": "善男子！",
    "T17n0761_003:0624a02_0": "菩薩摩訶薩多聞聞持聞慧海藏，聞慧聚集，是菩薩成就如是多聞慧力。",
    "T17n0761_003:0624a03_1": "若三千大千世界眾生懷種種疑詣菩薩所，一時發問各異不同，菩薩爾時其心不動，以一音答斷一切疑。",
    "T17n0761_003:0624a06_2": "如是，百千萬劫種種疑問，菩薩一時一音而答，是名菩薩摩訶薩聞慧力。",
    "T17n0761_003:0624a08_0": "「善男子！",
    "T17n0761_003:0624a08_1": "何者是菩薩摩訶薩樂說力？",
    "T17n0761_003:0624a08_2": "菩薩在於百千萬那由他大眾中說法，彼菩薩不思惟、不分別何等何等眾生樂何等何等法，菩薩隨彼眾生而為說法。",
    "T17n0761_003:0624a11_3": "菩薩說法不失字義，亦不重說、不遲疾說、不惡聲說、不多少說，是名菩薩摩訶薩樂說力。",
    "T17n0761_003:0624a14_0": "「善男子！",
    "T17n0761_003:0624a14_1": "何者是菩薩摩訶薩功德力？",
    "T17n0761_003:0624a14_2": "菩薩若於樹下、若在自舍、若在空處，一切諸魔及其眷屬詣彼菩薩為作破壞、為欲擾亂，然彼諸魔及其眷屬不能壞亂彼菩薩行。",
    "T17n0761_003:0624a17_3": "彼諸魔眾而自驚怖，破壞離散，自見摧滅，無有救者。",
    "T17n0761_003:0624a19_0": "彼諸魔眾所持器仗，刀、劍、鉾、矟、長鉤、鉞斧、鬪輪、羂索、弓箭、戈戟，如是等事猶如雲雨，以彼菩薩摩訶薩功德力故，即時變成種種諸華，所謂曼陀羅華、摩訶曼陀羅華、盧遮華、摩訶盧遮華、陀羅華、摩訶陀羅華、瞻婆華、修摩那華、優波羅華、鉢頭摩華，如是等種種諸華如雲雨下供養菩薩。",
    "T17n0761_003:0624a25_1": "彼諸魔眾所有種種麁獷言語聞者驚怖，如是等聲以是菩薩功德力故，即時變成種種讚歎微妙音聲。",
    "T17n0761_003:0624a27_2": "是時菩薩於彼諸魔種種麁惡六塵境界，以是菩薩功德力故，彼惡境界即滅不現。",
    "T17n0761_003:0624a29_3": "是時菩薩即隨心念而虛空中一切妙境即時現前，是菩薩依自功德增上因緣以彼虛空而為庫藏，於自掌中成就一切殊勝財寶而現在前，悉令一切眾生受用，是菩薩掌中勝妙珍寶皆由自力功德而成。",
    "T17n0761_003:0624b05_4": "善男子！",
    "T17n0761_003:0624b05_5": "若以劫壽說是菩薩功德之力不可得盡，是名菩薩摩訶薩功德力。",
    "T17n0761_003:0624b07_6": "「善男子！",
    "T17n0761_003:0624b07_7": "何者是菩薩摩訶薩如實修行力？",
    "T17n0761_003:0624b08_8": "善男子！",
    "T17n0761_003:0624b08_9": "菩薩摩訶薩有十種如實修行力。",
    "T17n0761_003:0624b09_10": "何者為十？",
    "T17n0761_003:0624b09_11": "所謂布施修行力、持戒修行力、忍辱修行力、精進修行力、禪定修行力、般若修行力、方便修行力、願修行力、力修行力、智修行力，是名菩薩摩訶薩波羅蜜相應十種如實修行力。",
    "T17n0761_003:0624b13_12": "善男子！",
    "T17n0761_003:0624b13_13": "諸菩薩摩訶薩其餘一切無量如實修行力皆悉攝在十種如實修行力。",
    "T17n0761_003:0624b15_14": "「善男子！",
    "T17n0761_003:0624b15_15": "何者是菩薩摩訶薩布施修行力？",
    "T17n0761_003:0624b16_16": "善男子！",
    "T17n0761_003:0624b16_17": "菩薩摩訶薩無有一物悋而不捨；唯除惱害諸眾生事。",
    "T17n0761_003:0624b17_18": "菩薩隨何等心能行施者，而彼施心唯除諸佛如來及得忍菩薩，餘一切眾生不能得信，何況能知？",
    "T17n0761_003:0624b19_19": "是名菩薩布施修行力。",
    "T17n0761_003:0624b21_0": "「善男子！",
    "T17n0761_003:0624b21_1": "何者是菩薩持戒修行力？",
    "T17n0761_003:0624b21_2": "善男子！",
    "T17n0761_003:0624b21_3": "菩薩持戒修行力有十種。",
    "T17n0761_003:0624b22_4": "何者為十？",
    "T17n0761_003:0624b22_5": "所謂聲聞持戒修行、辟支佛持戒修行、菩薩持戒修行、攝受一切善法持戒修行、求善知識不捨持戒修行、護攝受妙法持戒修行、常為利益他持戒修行、迴向大菩提持戒修行、常寂靜入三昧持戒修行、斷煩惱及煩惱習氣持戒修行。",
    "T17n0761_003:0624b28_6": "善男子！",
    "T17n0761_003:0624b28_7": "諸菩薩等善能分別微密持戒，以是義故，彼諸菩薩所修持戒非一切種智人不能得知，是名菩薩摩訶薩持戒修行力。",
    "T17n0761_003:0624c02_0": "「善男子！",
    "T17n0761_003:0624c02_1": "何者是菩薩忍辱修行力？",
    "T17n0761_003:0624c02_2": "菩薩摩訶薩有三種忍辱：所謂諸苦忍辱、他所加惡不報忍辱、知諸法無生忍辱。",
    "T17n0761_003:0624c04_3": "善男子！",
    "T17n0761_003:0624c04_4": "諸苦忍辱者，以知自作業故；不報惡忍辱者，以於一切眾生得一子心故；諸法忍辱者，以於一切法得無生智故。",
    "T17n0761_003:0624c07_5": "是名菩薩三種忍辱。",
    "T17n0761_003:0624c07_6": "善男子！",
    "T17n0761_003:0624c08_7": "是名菩薩摩訶薩忍辱修行力。",
    "T17n0761_003:0624c09_0": "「善男子！",
    "T17n0761_003:0624c09_1": "何者是菩薩摩訶薩精進修行力？",
    "T17n0761_003:0624c09_2": "善男子！",
    "T17n0761_003:0624c10_3": "菩薩隨何等處、隨何等行，為成就彼善法修行力故，彼彼法中生如是心：『我成就此善法，為令一切眾生同得故。』",
    "T17n0761_003:0624c12_4": "是名菩薩摩訶薩精進修行力。",
    "T17n0761_003:0624c14_0": "「善男子！",
    "T17n0761_003:0624c14_1": "何者是菩薩摩訶薩禪定修行力？",
    "T17n0761_003:0624c14_2": "善男子！",
    "T17n0761_003:0624c15_3": "菩薩不見一法而非寂靜、見一切法自性寂靜，滅一切諸覺，遠離心、意、意識，不生、不滅，不動、不亂。",
    "T17n0761_003:0624c17_4": "是菩薩不見自心定、他心亂，不見離自身、不見離他身更有三昧，而能修習一切功德精進不息，是名菩薩摩訶薩禪定修行力。",
    "T17n0761_003:0624c21_0": "「善男子！",
    "T17n0761_003:0624c21_1": "何者是菩薩摩訶薩般若修行力？",
    "T17n0761_003:0624c21_2": "善男子！",
    "T17n0761_003:0624c22_3": "菩薩不見一法離因緣集、不見一法離於空、無相、無作解脫、不見一法離虛空解脫，而能修習助菩提法，精進不息，亦化眾生而不休息，是名菩薩摩訶薩般若修行力。",
    "T17n0761_003:0624c26_0": "「善男子！",
    "T17n0761_003:0624c26_1": "何者是菩薩摩訶薩方便修行力？",
    "T17n0761_003:0624c26_2": "善男子！",
    "T17n0761_003:0624c27_3": "菩薩摩訶薩不見自身而常護自身密行、不見眾生而常教化眾生不息、不見煩惱而常守護諸情根行，菩薩見一切色不離佛色而常求見諸如來色、菩薩聞一切聲不離諸法聲而常求聞法無有厭足，不見世間而常厭離一切世間、不見涅槃而為得涅槃捨於一切內外之物、不見佛及菩提而恒為得佛及菩提而常作百千萬願現前修行，是名菩薩摩訶薩方便修行力。",
    "T17n0761_003:0625a07_0": "「善男子！",
    "T17n0761_003:0625a07_1": "何者是菩薩摩訶薩願修行力？",
    "T17n0761_003:0625a07_2": "善男子！",
    "T17n0761_003:0625a08_3": "菩薩摩訶薩不見一法增、不見一法減，而能隨喜一切眾生所作善根迴向阿耨多羅三藐三菩提，亦以自己一切善根共諸眾生迴向阿耨多羅三藐三菩提，而作是言：『我因此諸善根必成阿耨多羅三藐三菩提，我因此諸善根成就如是如是佛國土，我因此諸善根得如是如是大眾。』",
    "T17n0761_003:0625a14_4": "菩薩如是大願成就不可破壞。",
    "T17n0761_003:0625a15_5": "是菩薩修持淨戒，不破、不漏，不點、不污，智者讚歎。",
    "T17n0761_003:0625a16_6": "是菩薩住彼如是淨持戒中，所作大願皆悉成就，是名菩薩摩訶薩願修行力。",
    "T17n0761_003:0625a19_0": "「善男子！",
    "T17n0761_003:0625a19_1": "何者是菩薩摩訶薩力修行力？",
    "T17n0761_003:0625a19_2": "若有眾生現作佛身，詣菩薩所欲退菩薩菩提之心而作是言：『何處當有此菩提法？』",
    "T17n0761_003:0625a21_3": "廣說種種破壞之言。",
    "T17n0761_003:0625a22_4": "然是菩薩不可得退轉、不可破壞轉，念菩提轉、念道場、念降伏魔、念轉法輪、念大慈悲，於彼破壞眾生、邪教眾生不生惡心，而以慈悲還教彼人置於善法，而是菩薩不失淨信、精進、正念、三昧、般若等力。",
    "T17n0761_003:0625a26_5": "是菩薩依彼不退轉力令無量阿僧祇眾生得佛菩提、入佛菩提，是名菩薩摩訶薩力修行力。",
    "T17n0761_003:0625a28_6": "「善男子！",
    "T17n0761_003:0625a29_7": "何者是菩薩摩訶薩智修行力？",
    "T17n0761_003:0625a29_8": "善男子！",
    "T17n0761_003:0625b01_0": "菩薩如實知一切法無有眾生，不生、不老、不病、不死，唯見於法離我、我所。",
    "T17n0761_003:0625b02_1": "是菩薩依如是知諸法智力令無量阿僧祇眾生入彼智中。",
    "T17n0761_003:0625b04_0": "是菩薩一切世間諸魔外道尚不能轉彼真如心，何況迴置世間法中？",
    "T17n0761_003:0625b05_1": "是名菩薩摩訶薩智修行力。",
    "T17n0761_003:0625b06_2": "「善男子！",
    "T17n0761_003:0625b06_3": "是名菩薩摩訶薩十種修行力。",
    "T17n0761_003:0625b08_0": "「善男子！",
    "T17n0761_003:0625b08_1": "何者是菩薩摩訶薩十智？",
    "T17n0761_003:0625b08_2": "所謂苦智、集智、滅智、道智、於苦中法智、於集滅道中法智、陰智、界智、入智、過去未來智、於道及果智，是名諸菩薩十智。",
    "T17n0761_003:0625b11_3": "「善男子！",
    "T17n0761_003:0625b11_4": "何者是苦智？",
    "T17n0761_003:0625b12_5": "謂苦中苦智、於苦中集智、於苦中滅智、於苦中道智。",
    "T17n0761_003:0625b13_6": "復次，善男子！",
    "T17n0761_003:0625b13_7": "於苦空智、空無相智、苦無願智、苦因緣生智，唯是苦生如是苦中苦智。",
    "T17n0761_003:0625b15_8": "復次，善男子！",
    "T17n0761_003:0625b15_9": "知無明智、知愛智、知取智，名為苦智。",
    "T17n0761_003:0625b16_10": "「善男子！",
    "T17n0761_003:0625b16_11": "何者是集智？",
    "T17n0761_003:0625b16_12": "隨何等法集彼集，彼智中集智，彼集唯是苦，是名集智。",
    "T17n0761_003:0625b18_0": "復次，善男子！",
    "T17n0761_003:0625b18_1": "知愛是集智，名為集智。",
    "T17n0761_003:0625b18_2": "「善男子！",
    "T17n0761_003:0625b19_0": "何者是滅智？",
    "T17n0761_003:0625b19_1": "謂過去無所從來智、未來不生智、現在不住智，是名滅智。",
    "T17n0761_003:0625b20_2": "復次，善男子！",
    "T17n0761_003:0625b21_0": "知過去法不滅，知未來、現在法不滅，是名滅智。",
    "T17n0761_003:0625b22_1": "「善男子！",
    "T17n0761_003:0625b22_2": "何者是道智？",
    "T17n0761_003:0625b22_3": "謂苦智、集智、滅智、道智中求道智、知道智，是名道智。",
    "T17n0761_003:0625b23_4": "善男子！",
    "T17n0761_003:0625b23_5": "何者是於苦中法智、集、滅、道中法智？",
    "T17n0761_003:0625b24_6": "菩薩生如是心：『此苦、集、滅、道唯是法。』",
    "T17n0761_003:0625b25_7": "如是知於苦中法智、於集、滅、道中法智，是名苦中法智乃至道中法智。",
    "T17n0761_003:0625b27_8": "「善男子！",
    "T17n0761_003:0625b27_9": "何者是陰智？",
    "T17n0761_003:0625b27_10": "謂五陰中如幻夢智、五陰一合智、聚集智、和合智，是名陰智。",
    "T17n0761_003:0625b29_0": "復次，知色如聚沫、知受如水泡、知想如陽焰、知行如芭蕉、知識陰如幻，是名陰智。",
    "T17n0761_003:0625c01_1": "「善男子！",
    "T17n0761_003:0625c02_2": "何者是界智？",
    "T17n0761_003:0625c02_3": "謂地界法界，而法界非堅相；如是水界法界，而法界非濕相；火界法界，而法界非熱相；風界法界，而法界非動相，如是知名為知界。",
    "T17n0761_003:0625c05_4": "復次，善男子！",
    "T17n0761_003:0625c05_5": "知微細智是名性智。",
    "T17n0761_003:0625c06_6": "知一切法根本，名為界智。",
    "T17n0761_003:0625c06_7": "復次，善男子！",
    "T17n0761_003:0625c06_8": "苦智、集智、滅智、道智，名為界智。",
    "T17n0761_003:0625c07_9": "復次，善男子！",
    "T17n0761_003:0625c08_0": "有二界：謂有為界、無為界。",
    "T17n0761_003:0625c08_1": "彼有為、無為中智，名為界智。",
    "T17n0761_003:0625c09_2": "復次，善男子！",
    "T17n0761_003:0625c09_3": "眼界、色界、眼識界法界，而法界非見相、亦非可見相、亦非可知相；如是，耳界、聲界、耳識界法界，而法界非聞相、亦非可聞相、亦非可知相；鼻界、香界、鼻識界法界，而法界非聞相、亦非可聞相、亦非可知相；舌界、味界、舌識界法界，而法界非嘗相、亦非可嘗相、亦非可知相；身界、觸界、身識界法界，而法界非聚集和合相、亦非觸相、亦非陽焰相；意界、法界、意識界法界，而法界非生、住、滅相，是名菩薩摩訶薩界智。",
    "T17n0761_003:0625c18_4": "「善男子！",
    "T17n0761_003:0625c19_5": "何者是菩薩入智？",
    "T17n0761_003:0625c19_6": "謂入中廣智、深智、普智、縛智、刺智、怖智、誑智、無常智、障礙智，是名菩薩摩訶薩入智。",
    "T17n0761_003:0625c21_7": "復次，善男子！",
    "T17n0761_003:0625c21_8": "菩薩知入如空聚落——如彼空聚落而自不知是空聚落。",
    "T17n0761_003:0625c23_0": "如是，彼諸入自不知是空如空聚落。",
    "T17n0761_003:0625c23_1": "菩薩若如是知，是名入智。",
    "T17n0761_003:0625c24_2": "復次，善男子！",
    "T17n0761_003:0625c24_3": "菩薩如是知十二入——所謂眼入、色入、耳入、聲入、鼻入、香入、舌入、味入、身入、觸入、意入、法入——此諸入無我、無我所。",
    "T17n0761_003:0625c27_4": "菩薩若如是知，名為入智。",
    "T17n0761_003:0625c27_5": "「善男子！",
    "T17n0761_003:0625c28_0": "何者是過去未來智？",
    "T17n0761_003:0625c28_1": "謂菩薩知過去、知未來，是名過去未來智。",
    "T17n0761_003:0625c29_2": "復次，善男子！",
    "T17n0761_003:0625c29_3": "知未來無作者、知過去滅盡，是名菩薩摩訶薩過去未來智。",
    "T17n0761_003:0626a02_4": "「善男子！",
    "T17n0761_003:0626a02_5": "何者是於道中及果中智？",
    "T17n0761_003:0626a02_6": "謂於六波羅蜜中智，是名道智；謂十地中及如來地中智，是名果智。",
    "T17n0761_003:0626a04_7": "彼於道中及果中智，是名菩薩摩訶薩於道中及果中智。",
    "T17n0761_003:0626a05_8": "「善男子！",
    "T17n0761_003:0626a05_9": "是名菩薩摩訶薩十智。」",
    "T17n0761_003:0626a06_10": "說此法集法門時，七萬六千菩薩摩訶薩善聚集過去諸業得無生法忍。",
    "T17n0761_003:0626a08_0": "爾時，奮迅慧菩薩語無所發菩薩摩訶薩言：「善男子！",
    "T17n0761_003:0626a09_1": "汝應當說菩薩摩訶薩諸波羅蜜相應法集。",
    "T17n0761_003:0626a10_2": "何以故？",
    "T17n0761_003:0626a10_3": "善男子！",
    "T17n0761_003:0626a10_4": "此是最勝所說法集，所謂說諸波羅蜜：何者是諸波羅蜜？",
    "T17n0761_003:0626a11_5": "何者是波羅蜜法集？」",
    "T17n0761_003:0626a12_6": "爾時，無所發菩薩語奮迅慧菩薩言：「善男子！",
    "T17n0761_003:0626a13_7": "諸波羅蜜者，謂檀波羅蜜、尸波羅蜜、羼提波羅蜜、毘離耶波羅蜜、禪波羅蜜、般若波羅蜜、方便波羅蜜、願波羅蜜、力波羅蜜、智波羅蜜。",
    "T17n0761_003:0626a16_8": "善男子！",
    "T17n0761_003:0626a16_9": "是名諸波羅蜜。",
    "T17n0761_003:0626a16_10": "「何者是波羅蜜法集？",
    "T17n0761_003:0626a17_11": "所謂不見布施名為檀波羅蜜，而常捨一切內外之物；不見持戒名為尸波羅蜜，而常修持一切淨戒頭陀功德等；不見忍辱名為羼提波羅蜜，而常修行忍辱安樂之行；不見精進名為毘離耶波羅蜜，而常修習一切善根無有休息；不見禪定名為禪波羅蜜，而常尊重寂靜之心；不見慧名為般若波羅蜜，而常修習聞慧之法；不見方便名為方便波羅蜜，而常現同一切外道，為諸眾生發起所念善根事故；不見願名為願波羅蜜，而常求一切善根共一切眾生迴向阿耨多羅三藐三菩提；不見力名為力波羅蜜，而常求那羅延身金剛力士，為教化眾生降伏憍慢故；不見智名為智波羅蜜，而常修行一切功巧技術、五明論等。",
    "T17n0761_003:0626b02_12": "善男子！",
    "T17n0761_003:0626b02_13": "是名菩薩摩訶薩諸波羅蜜相應法集。",
    "T17n0761_003:0626b03_14": "「復次，善男子！",
    "T17n0761_003:0626b04_0": "菩薩不求一切果報而常不捨施心，於一切時捨一切事；不分別持戒，而能捨於身命，不毀淨戒；一切諸法不能擾動，而常遠離瞋害之心；不求一切法，而常念一切善根；不分別寂靜心，而常修行禪定神通三昧；於一切法中無有疑心，而常求於聞思修慧；不求一切法，而心常念種種善根之法；常住寂靜心，而常修行一切諸願；斷除一切憍慢高心，而常修行成就堅固金剛之身；善知一切諸經論等，而常求於一切尊重諸善知識。",
    "T17n0761_003:0626b13_1": "善男子！",
    "T17n0761_003:0626b14_2": "是名菩薩摩訶薩諸波羅蜜相應法集。",
    "T17n0761_003:0626b14_3": "「復次，善男子！",
    "T17n0761_003:0626b15_4": "菩薩摩訶薩心常愛樂檀波羅蜜，而現隨順慳嫉眾生；心常愛樂修持淨戒，而現隨順破戒眾生；心常愛樂忍辱之事，而現隨順不能忍辱顛倒眾生；心常愛樂精進之行，而現隨順懈怠懶惰顛倒眾生；心常愛樂禪定三昧，而現隨順多事散亂顛倒眾生；心常愛樂般若妙慧，而現隨順信非善處癡瘂眾生；心常愛樂方便善巧，而現不求一切所作事；心常愛樂大願善根，而現隨順厭離世間眾生等行；心常愛樂有力，而現隨順無力眾生；心常愛樂勝智，而現隨順無智眾生。",
    "T17n0761_003:0626b26_5": "善男子！",
    "T17n0761_003:0626b26_6": "是名菩薩摩訶薩諸波羅蜜相應法集。",
    "T17n0761_003:0626b27_7": "「復次，善男子！",
    "T17n0761_003:0626b27_8": "菩薩摩訶薩修行檀波羅蜜者，得如意寶手及以虛空而為庫藏；修行尸羅波羅蜜者，超過一切惡道，而得生死自在，及柔軟心、隨自在心；修行羼提波羅蜜者，得如來色身莊嚴，成就三十二相、八十種好，見者無厭；修行毘離耶波羅蜜者，得四無畏及四無礙；修行禪波羅蜜者，得一切聲中自在及一切所作業中自在；修行般若波羅蜜者，得一切法中無所障礙，謂一切法菩提平等故；修行方便波羅蜜者，得所作業自然，謂得身、口、意業自然故；修行願波羅蜜者，得於一切生中宿命自在，及隨順行、隨順所作事；修行力波羅蜜者，一切煩惱及一切諸魔外道不能擾亂，則得一切世間最高大身故；修行智波羅蜜者，謂能超過陰、死、煩惱、天魔等故。",
    "T17n0761_003:0626c13_9": "善男子！",
    "T17n0761_003:0626c13_10": "是名菩薩摩訶薩諸波羅蜜相應法集。",
    "T17n0761_003:0626c14_11": "「復次，善男子！",
    "T17n0761_003:0626c14_12": "菩薩摩訶薩讚歎布施而不以彼布施為清淨；讚歎持戒、忍辱、精進、禪定、般若、方便、願、力、讚歎智等，而不以彼等為清淨。",
    "T17n0761_003:0626c17_13": "何以故？",
    "T17n0761_003:0626c17_14": "雖修如是一切法等，以能捨故，是一切法以分別心故有，是故分別心及分別心所生法皆悉捨離。",
    "T17n0761_003:0626c19_15": "是故，菩薩分別心及分別一切法心所生法不與共住，不生心以為清淨，而是菩薩生如是心知無分別、無戲論境界，證阿耨多羅三藐三菩提心。」",
    "T17n0761_003:0626c23_16": "奮迅慧菩薩言：「善男子！",
    "T17n0761_003:0626c23_17": "言菩提者，於何法而說？」",
    "T17n0761_003:0626c24_18": "無所發菩薩言：「善男子！",
    "T17n0761_003:0626c24_19": "言菩提者，無分別、無戲論法即其言也。",
    "T17n0761_003:0626c25_20": "「善男子！",
    "T17n0761_003:0626c25_21": "見我者，名為戲論，此非菩提；遠離我見，無有戲論，名為菩提。",
    "T17n0761_003:0626c27_22": "善男子！",
    "T17n0761_003:0626c27_23": "著我所者，名為戲論，此非菩提；遠離我所，無有戲論，名為菩提。",
    "T17n0761_003:0626c28_24": "隨順老、病、死者，名為戲論，此非菩提；不隨順老、病、死，寂靜、無戲論，名為菩提。",
    "T17n0761_003:0627a01_25": "慳、嫉、破戒、瞋恨、懈怠、散亂、愚癡，無智戲論，此非菩提；布施、持戒、忍辱、精進、禪定、智慧，無戲論法，名為菩提。",
    "T17n0761_003:0627a03_26": "邪見、惡覺觀、惡願，名為戲論，此非菩提；空、無相、無願，無戲論法，名為菩提。",
    "T17n0761_003:0627a05_27": "復次，善男子！",
    "T17n0761_003:0627a05_28": "亦得言一切法是菩提、亦得言一切法非為菩提。」",
    "T17n0761_003:0627a06_29": "問曰：「以何義故，一切法名為菩提？",
    "T17n0761_003:0627a07_30": "一切法非菩提？」",
    "T17n0761_003:0627a08_31": "答曰：「於一切法著我、我所，此非菩提；覺一切法平等、知一切法真如，名為菩提。",
    "T17n0761_003:0627a09_32": "復次，善男子！",
    "T17n0761_003:0627a10_33": "言菩提者，名為寂靜；寂靜者，名為一切法真如。」",
    "T17n0761_003:0627a11_34": "問曰：「善男子！",
    "T17n0761_003:0627a11_35": "所言真如，真如者於何法說？」",
    "T17n0761_003:0627a12_36": "答曰：「善男子！",
    "T17n0761_003:0627a12_37": "言真如，真如者名為空，彼空不生、不滅。」",
    "T17n0761_003:0627a13_38": "問曰：「若如是，一切法空。",
    "T17n0761_003:0627a13_39": "是故，一切法不生、不滅。」",
    "T17n0761_003:0627a14_40": "無所發菩薩言：「如是，如是。",
    "T17n0761_003:0627a14_41": "善男子！",
    "T17n0761_003:0627a15_42": "如汝所說，一切法不生、不滅。」",
    "T17n0761_003:0627a15_43": "問曰：「若如是，何故如來說有為法皆悉生滅？",
    "T17n0761_003:0627a16_44": "佛說有為法皆生滅者，此言何謂？」",
    "T17n0761_003:0627a17_45": "無所發菩薩言：「善男子！",
    "T17n0761_003:0627a18_46": "為愚癡凡夫著生滅法故，諸佛如來以大慈悲為護驚怖，隨順世諦作如是說諸法生、滅，而一切諸法不生、不滅。",
    "T17n0761_003:0627a20_47": "是故，善男子！",
    "T17n0761_003:0627a20_48": "菩薩摩訶薩應知諸佛、應知諸佛法、應知諸眾生、應知諸法、應知自身、應知身法。」",
    "T17n0761_003:0627a22_49": "爾時，無所發菩薩摩訶薩欲重宣此義，而說偈言：「佛及佛出世、　　諸佛法實體，　菩薩如彼法，　　不放逸而知。",
    "T17n0761_003:0627a26_0": "　諸善無漏聚，　　佛世智者最，　依眾生心成。",
    "T17n0761_003:0627a27_1": "　　修善行因緣，　是能知諸法、　　是能覺諸法，　是人到諸行。",
    "T17n0761_003:0627a29_2": "　　若能知諸佛、　菩提無與者，　　亦無人取彼，　實知自身法，　　名為覺覺者。",
    "T17n0761_003:0627b03_0": "　若能知自身，　　唯是相無實，　是能知如佛，　　及知菩提法。",
    "T17n0761_003:0627b05_0": "　唯相諸眾生，　　虛妄分別說，　菩薩如實知，　　如夢幻等相。",
    "T17n0761_003:0627b07_0": "　妄覺實覺者，　　無能知此行，　若調諸根馬，　　是能依定知。",
    "T17n0761_003:0627b09_0": "　是人無怨、親，　　及作、不可作，　亦無取、捨法，　　是名真法集。",
    "T17n0761_003:0627b11_0": "　能正知諸法，　　故說法集義；　不正知諸法，　　是故說惡法。",
    "T17n0761_003:0627b13_0": "　貪法及離貪，　　清淨平等見，　見貪癡亦然，　　是名真法集。",
    "T17n0761_003:0627b15_0": "　為利諸眾生，　　發大慈悲心，　而不見眾生，　　若離於真空。",
    "T17n0761_003:0627b17_0": "　若如是知法，　　平等無垢處，　得妙洲覺處，　　彼黠成正覺。",
    "T17n0761_003:0627b19_0": "　如世間幻師，　　發心度幻人，　彼幻不著幻，　　以未曾有故。",
    "T17n0761_003:0627b21_0": "　知三界如幻，　　發大菩提心，　為度諸眾生，　　實知彼眾生，　自身如虛空。",
    "T17n0761_003:0627b23_1": "　　眾生自性空，　一切處見法，　　得忍住勝洲。",
    "T17n0761_003:0627b25_0": "　不行於諸法，　　亦不還諸法，　以不行、不還，　　得住淨行洲。",
    "T17n0761_003:0627b27_0": "　若住如是實，　　平等法界心，　即時諸佛記，　　是必成大覺。",
    "T17n0761_003:0627b29_0": "　自身佛亦然，　　及得受佛記，　見彼法平等，　　即時諸佛記。",
    "T17n0761_003:0627c02_0": "　得無障礙處，　　證滅行世間，　一切處無過，　　以大悲為身。",
    "T17n0761_003:0627c04_0": "　若菩薩有智，　　欲如是法集，　修行是法行，　　必得是法集。」",
    "T17n0761_003:0627c06_0": "無所發菩薩說此偈時，六萬二千菩薩得無生法忍，八千天子遠塵離垢得法眼淨。",
    "T17n0761_003:0627c08_0": "復次，無所發菩薩摩訶薩語奮迅慧菩薩言：「善男子！",
    "T17n0761_003:0627c09_1": "菩薩應修行實諦法集。",
    "T17n0761_003:0627c09_2": "何以故？",
    "T17n0761_003:0627c09_3": "諸菩薩以實諦智以為法集。",
    "T17n0761_003:0627c10_4": "善男子！",
    "T17n0761_003:0627c10_5": "何者是實諦？",
    "T17n0761_003:0627c11_0": "善男子！",
    "T17n0761_003:0627c11_1": "菩薩發阿耨多羅三藐三菩提心，乃至捨身命不捨彼心、不捨諸眾生，是名菩薩摩訶薩實諦。",
    "T17n0761_003:0627c13_2": "善男子！",
    "T17n0761_003:0627c13_3": "若菩薩發阿耨多羅三藐三菩提心，又時捨心、捨眾生者，如是菩薩則為可呵，是人名為最上妄語。」",
    "T17n0761_003:0627c15_4": "問曰：「云何菩薩發阿耨多羅三藐三菩提心不復捨彼心、不捨諸眾生？」",
    "T17n0761_003:0627c17_5": "答曰：「若菩薩知苦諦、集諦、滅諦、道諦，是菩薩不復捨彼心。",
    "T17n0761_003:0627c18_6": "何以故？",
    "T17n0761_003:0627c19_0": "是菩薩知實諦，是故菩提心不退轉。」",
    "T17n0761_003:0627c19_1": "問曰：「何者是苦？",
    "T17n0761_003:0627c20_2": "云何知苦？」",
    "T17n0761_003:0627c20_3": "答曰：「於五陰愛、不愛逼惱，是名為苦。",
    "T17n0761_003:0627c21_4": "菩薩知於彼苦，空、無壽者，無我、我所，唯是因緣和合而生，是名知苦。",
    "T17n0761_003:0627c22_5": "菩薩見彼苦唯是集，虛妄不堅固、無壽者，名為知集。",
    "T17n0761_003:0627c24_6": "菩薩知彼苦從本際不來、不至未來際、不在現在際，無始、無終，自體本來寂滅、自體空、自體寂靜，如是知名為知滅。」",
    "T17n0761_003:0627c26_7": "問曰：「所言滅者，此說何法？」",
    "T17n0761_003:0627c27_8": "答曰：「善男子！",
    "T17n0761_003:0627c27_9": "言滅者不可言。」",
    "T17n0761_003:0627c28_10": "問曰：「善男子！",
    "T17n0761_003:0627c28_11": "若言滅者不可言，何故言滅？」",
    "T17n0761_003:0627c29_12": "答曰：「善男子！",
    "T17n0761_003:0627c29_13": "說滅者，謂客煩惱、諸障不實、虛妄分別法，菩薩不分別彼不實法，爾時得言名為滅滅。",
    "T17n0761_003:0628a02_14": "而虛妄法本來無法可滅，是故如來說一切法本來寂滅。」",
    "T17n0761_003:0628a03_15": "問曰：「善男子！",
    "T17n0761_003:0628a04_0": "如來說菩薩不證滅，若菩薩證滅，是菩薩墮聲聞、辟支佛地。",
    "T17n0761_003:0628a05_1": "如來何故作如是說？」",
    "T17n0761_003:0628a05_2": "答曰：「善男子！",
    "T17n0761_003:0628a06_3": "言證者，名為現見。",
    "T17n0761_003:0628a06_4": "然滅法不可現見，是故如來說滅法不可見。",
    "T17n0761_003:0628a07_5": "若法不可見，彼法亦不可證。",
    "T17n0761_003:0628a08_6": "是故，如來說菩薩不見滅、不證滅。",
    "T17n0761_003:0628a09_7": "依此義故，如來說菩薩不證滅。",
    "T17n0761_003:0628a09_8": "聲聞取法相故，證滅。",
    "T17n0761_003:0628a10_9": "「知以何等念、何等觀、何等行，如是知、如是見、如是決定，名為知道。",
    "T17n0761_003:0628a11_10": "「復次，善男子！",
    "T17n0761_003:0628a12_11": "言苦者，名為我。",
    "T17n0761_003:0628a12_12": "彼我有相，若如是集名為知集。",
    "T17n0761_003:0628a13_13": "菩薩見彼集，不見一法能集，如是知名為知滅。",
    "T17n0761_003:0628a14_14": "若能如是觀、若能如是求，名為知道。",
    "T17n0761_003:0628a15_15": "「復次，善男子！",
    "T17n0761_003:0628a15_16": "隨所隨所法上心著名為苦。",
    "T17n0761_003:0628a16_17": "何以故？",
    "T17n0761_003:0628a16_18": "善男子！",
    "T17n0761_003:0628a16_19": "如來常說：隨所心著名為苦，隨所心著處不實。",
    "T17n0761_003:0628a17_20": "是故，從心著生集，名為集；苦不著心苦，名為滅。",
    "T17n0761_003:0628a18_21": "以何等智不著彼智，名為知道。",
    "T17n0761_003:0628a19_22": "「善男子！",
    "T17n0761_003:0628a19_23": "我今依實諦智能說，諸菩薩若一劫及無量劫說而不可得盡。」",
    "T17n0761_003:0628a21_0": "說此實諦智時，六萬菩薩依實諦熏修智得不退轉地，虛空中無量百千天女於諸法中遠塵離垢得法眼淨。",
    "T17n0761_003:0628a24_0": "佛說法集經卷第三"
}