{
    "T01n0025_004:0382b21_0": "起世因本經卷第四",
    "T01n0025_004:0382b23_0": "隋天竺沙門達摩笈多譯",
    "T01n0025_004:0382b24_0": "地獄品下",
    "T01n0025_004:0382b25_0": "「復次，諸比丘！",
    "T01n0025_004:0382b25_1": "彼阿毘脂大地獄中，諸眾生輩，生者有者乃至住者，以惡不善業果報故，從於東壁光焰出已直射西壁。",
    "T01n0025_004:0382b27_2": "到已而住，從於西壁光焰出已，直射東壁，到已而住；從於南壁光焰出已，直射北壁；從於北壁光焰出已，直射南壁；從下向上，自上射下，縱橫交接，上下衝射；熱光赫焰，騰沸相激。",
    "T01n0025_004:0382c02_3": "彼等於中，以此六種大猛火聚，擲諸眾生，以著其中，乃至受於極嚴切苦。",
    "T01n0025_004:0382c04_4": "命既未終，乃至略說，彼不善業未畢未盡，於其中間，具足而受。",
    "T01n0025_004:0382c07_0": "「復次，諸比丘！",
    "T01n0025_004:0382c07_1": "彼阿毘脂大地獄中，諸眾生輩，生者有者乃至住者，以惡不善業果報故，經無量時長遠道中，見獄東門忽然自開。",
    "T01n0025_004:0382c10_0": "是時，彼獄諸眾生輩，以見聞彼開門聲故，走向彼處，走已復走，大速疾走：『我等今者至於彼處，決應得脫。",
    "T01n0025_004:0382c12_1": "我等今者達到彼處，應當大吉。』",
    "T01n0025_004:0382c13_2": "彼等眾生，如是走時，走復走時，速疾走時，其身轉更熾然光焰。",
    "T01n0025_004:0382c14_3": "譬如世間有力壯夫將大火炬逆風而走，而彼火炬，更復轉然焰熾猛盛。",
    "T01n0025_004:0382c16_4": "如是如是，彼等走時，走已復走，如是走時，身諸支節，轉復熾燃，舉足之時，肉血離散，下足之時，其肉還生。",
    "T01n0025_004:0382c18_5": "又復彼等，如是奔走，欲近門時，為彼等故，門自然閉。",
    "T01n0025_004:0382c20_6": "眾生爾時，於彼獄中，熱鐵地上熾燃光焰，一向悶絕，覆面而踣。",
    "T01n0025_004:0382c21_7": "彼等於中，既覆踣已，即燒其皮，燒皮已次燒肉，燒肉已燒筋，燒筋已燒骨，燒骨已至髓，髓出已即時烟出，烟出已復出烟、大出烟。",
    "T01n0025_004:0382c24_8": "彼等於中，乃至次第受極嚴苦。",
    "T01n0025_004:0382c25_9": "命既未終，略說如前，未盡彼惡不善之業，乃至往昔人非人身所作來者，於中具受。",
    "T01n0025_004:0382c28_0": "「復次，諸比丘！",
    "T01n0025_004:0382c28_1": "彼阿毘脂大地獄中，諸眾生輩，生者有者乃至住者，以諸不善業果報故，經無量時長遠道中，是時彼獄南門西門乃至北門，還如是開。",
    "T01n0025_004:0383a02_2": "時彼地獄諸眾生輩，聞彼開聲，向門而走，走已復走，乃至大走，作如是念：『我等今者，當於此處，必應得脫，我等於今定當脫了。』",
    "T01n0025_004:0383a05_3": "彼等如是大馳走時，其身轉復熾然猛烈。",
    "T01n0025_004:0383a06_4": "譬如壯夫手中執持大乾草炬逆風而走，彼炬既然，轉復熾盛。",
    "T01n0025_004:0383a07_5": "如是如是，彼等眾生，走已復走，乃至大走。",
    "T01n0025_004:0383a08_6": "作是走時，彼等身分，轉更熾燃，舉擲足時，肉血俱散，欲下足時，肉血還生。",
    "T01n0025_004:0383a10_7": "及到門時，彼門還閉，彼等於中，熱鐵地上，熾然焰盛，專一向走，既不得出，其心悶亂，覆面倒地。",
    "T01n0025_004:0383a12_8": "彼等於中，既倒地已即燒身皮，既燒皮已次燒其肉，既燒肉已復燒於骨，乃至徹髓，洞然烟出，其烟熢[火*孛]，復出赤光，烟焰相雜，熱惱復倍。",
    "T01n0025_004:0383a16_9": "彼等於中，受極嚴苦，略說如前。",
    "T01n0025_004:0383a17_0": "乃至壽命未得終盡，惡不善業未滅未離未變未散，乃至往昔若人非人身造作者，一切悉受。",
    "T01n0025_004:0383a20_0": "「復次，諸比丘！",
    "T01n0025_004:0383a20_1": "彼阿毘脂大地獄中，所有眾生，乃至住者，以諸不善業果報故，為彼地獄火所燒時，眼所見色，皆是意中所不憙色，有意憙者而不現前。",
    "T01n0025_004:0383a23_2": "非意所好、非是好者，不愛之色、不善之色，而恒逼惱。",
    "T01n0025_004:0383a24_3": "耳所聞聲、鼻所聞香、舌所取味、身所覺觸、意所念法，皆是意中所不憙法。",
    "T01n0025_004:0383a26_4": "若非意憙，非可愛法，而來現前，凡有境界皆是不善。",
    "T01n0025_004:0383a27_5": "彼等於中，以是因緣，恒受極重苦惱麁澁，其色惡故，其觸亦然。",
    "T01n0025_004:0383a29_6": "乃至壽命未得終盡，惡不善業，未沒未滅，若於往昔人非人身造作一切諸惡業者，悉皆具受。",
    "T01n0025_004:0383b03_0": "「復次，諸比丘！",
    "T01n0025_004:0383b03_1": "更何因緣，彼阿毘脂大地獄者，稱阿毘脂大地獄也？",
    "T01n0025_004:0383b04_2": "諸比丘！",
    "T01n0025_004:0383b04_3": "其阿毘脂大地獄中，於一切時，無有須臾得暫受樂，乃至如一彈指頃時，是故稱彼大地獄者，為阿毘脂也。",
    "T01n0025_004:0383b07_4": "如是次第，具足受苦。",
    "T01n0025_004:0383b07_5": "諸比丘！",
    "T01n0025_004:0383b07_6": "彼大地獄諸眾生輩，經無量時長遠道中，乃至從彼阿毘脂中大地獄出。",
    "T01n0025_004:0383b09_7": "出已馳走，走已復走，乃至大走，欲求屋宅、求覆求洲、求歸依處、求救護處，詣黑雲沙五百由旬小地獄中。",
    "T01n0025_004:0383b11_8": "入已乃至略說，最後到第十六寒氷地獄，具受眾苦，彼處命終。」",
    "T01n0025_004:0383b13_9": "此中世尊說如是偈：「若人身口意造業，　　作已向於惡道中，　如是當生活地獄，　　其中可畏毛竪處。",
    "T01n0025_004:0383b16_0": "　經歷無數千億年，　　死已須臾還復活，　怨讎各各相報對，　　此由眾生更相殺。",
    "T01n0025_004:0383b18_0": "　若於父母起惡心，　　或佛菩薩聲聞眾，　此等皆當墮黑繩，　　彼處受苦極嚴劇。",
    "T01n0025_004:0383b20_0": "　教他正行令邪曲，　　見人友善必破壞，　彼等皆墮黑繩獄，　　兩舌惡口多妄語。",
    "T01n0025_004:0383b22_0": "　樂作三種重惡業，　　不修三種善根芽，　此癡人輩墮合獄，　　彼等於中久受苦。",
    "T01n0025_004:0383b24_0": "　或害羊馬及諸牛，　　種種雜獸雞猪等，　并殺諸餘蟲蟻類，　　彼等墮於合獄中。",
    "T01n0025_004:0383b26_0": "　世間怖畏相多種，　　以此逼切惱人故，　彼墮磑山等獄中，　　搥押臼杵舂擣苦。",
    "T01n0025_004:0383b28_0": "　貪欲恚癡惡使故，　　迴轉正理令別異，　判是作非乖法律，　　彼為刀劒輪所傷。",
    "T01n0025_004:0383c01_0": "　若倚強勢劫奪他，　　有力無力皆悉取，　故作如是諸逼切，　　彼為鐵象所蹴蹹。",
    "T01n0025_004:0383c03_0": "　若樂殺害諸眾生，　　身手血塗心嚴惡，　常行如是不淨業，　　彼等當生叫喚中。",
    "T01n0025_004:0383c05_0": "　諸種觸惱眾生故，　　於叫喚獄多被煑，　彼中復有大叫喚，　　此由諂曲姧猾心。",
    "T01n0025_004:0383c07_0": "　諸見稠林所覆蔽，　　愛網彌密所沈淪，　常行如是最下業，　　彼則墮於大叫喚。",
    "T01n0025_004:0383c09_0": "　若至此大叫喚中，　　熾然鐵城毛竪處，　其中鐵堂及鐵屋，　　所來入者悉燒然。",
    "T01n0025_004:0383c11_0": "　若作世間諸事中，　　多諸惱亂眾生者，　彼等當生熱惱獄，　　受諸熱惱無量時。",
    "T01n0025_004:0383c13_0": "　世間沙門婆羅門，　　父母尊長諸耆舊，　若恒觸惱令不憙，　　彼等皆墮熱惱中。",
    "T01n0025_004:0383c15_0": "　生天淨業不樂修，　　所愛至親常遠離，　如是之事憙作者，　　彼皆當入熱惱獄。",
    "T01n0025_004:0383c17_0": "　惡向沙門婆羅門，　　并諸善人父母等，　或復害於其餘尊，　　墮熱惱中常被煮。",
    "T01n0025_004:0383c19_0": "　恒多造作諸惡業，　　不曾發起一善心，　如是人向阿毘脂，　　當受無量眾苦惱。",
    "T01n0025_004:0383c21_0": "　若說正法為非法，　　說諸非法為正法，　既無增益於善者，　　彼等皆當入阿毘。",
    "T01n0025_004:0383c23_0": "　活及黑繩此兩獄，　　合會叫喚三為五，　熱惱大熱共成七，　　其阿毘脂為第八。",
    "T01n0025_004:0383c25_0": "　此等八是大地獄，　　嚴熾苦切難忍受，　惡業之人所作故，　　其中小獄有十六。」",
    "T01n0025_004:0383c27_0": "爾時，世尊說此偈已，告諸比丘，作如是言：「汝諸比丘！",
    "T01n0025_004:0383c28_1": "今應當知，彼之世界於兩中間，別更復有十地獄住。",
    "T01n0025_004:0383c29_2": "何等為十？",
    "T01n0025_004:0383c29_3": "所謂頞浮陀地獄、泥囉浮陀地獄、阿浮地獄、呼呼婆地獄、阿吒吒地獄、搔揵提迦地獄、優鉢羅地獄、波頭摩地獄、奔茶利地獄、究牟陀地獄。",
    "T01n0025_004:0384a04_0": "諸比丘！",
    "T01n0025_004:0384a04_1": "於彼中間，有如是等十種地獄。",
    "T01n0025_004:0384a04_2": "諸比丘！",
    "T01n0025_004:0384a05_3": "何因何緣，其頞浮陀地獄，名為頞浮陀也？",
    "T01n0025_004:0384a06_4": "諸比丘！",
    "T01n0025_004:0384a06_5": "彼頞浮陀地獄之中，諸眾生輩，有得如是色身形體，譬如泡沫，是故名為頞浮陀也。",
    "T01n0025_004:0384a08_6": "復更於中有何因緣，其泥囉浮陀，名為泥囉浮陀也？",
    "T01n0025_004:0384a09_7": "諸比丘！",
    "T01n0025_004:0384a09_8": "彼泥囉浮陀地獄之中，諸眾生輩，有得如是色身形體，譬如肉片，是故名為泥囉浮陀也。",
    "T01n0025_004:0384a11_9": "又復於中何因何緣，其阿呼地獄，名為阿呼也？",
    "T01n0025_004:0384a12_10": "諸比丘！",
    "T01n0025_004:0384a13_0": "彼阿呼大地獄中，諸眾生輩，受於嚴苦逼切之時，叫喚唱言『阿呼阿呼』，甚大苦也，是故名為阿呼呼也。",
    "T01n0025_004:0384a15_1": "又復於中何因何緣，其呼呼婆，名為呼呼婆也？",
    "T01n0025_004:0384a16_2": "諸比丘！",
    "T01n0025_004:0384a16_3": "彼呼呼婆地獄之中，諸眾生輩，為彼地獄極苦所逼切時，叫喚唱言『呼呼婆』，是故名為呼呼婆也。",
    "T01n0025_004:0384a18_4": "又復於中何因何緣，其阿吒吒地獄，名為阿吒吒也？",
    "T01n0025_004:0384a20_5": "諸比丘！",
    "T01n0025_004:0384a20_6": "彼阿吒吒地獄之中，諸眾生輩，以極苦惱受逼切時，稱叫喚言『阿吒吒』，亦不能自口中出舌，是故名為阿吒吒也。",
    "T01n0025_004:0384a22_7": "又復於中何因何緣，其搔揵提迦，名為搔揵提迦也？",
    "T01n0025_004:0384a24_0": "諸比丘！",
    "T01n0025_004:0384a24_1": "彼搔揵提迦地獄之中，火如是色，譬如搔揵提迦華，是故名為搔揵提迦也。",
    "T01n0025_004:0384a26_0": "又復於中何因何緣，其優鉢羅，名為優鉢羅也？",
    "T01n0025_004:0384a27_1": "諸比丘！",
    "T01n0025_004:0384a27_2": "彼優鉢羅地獄之中，火如是色，譬如優鉢羅華，是故名為優鉢羅也。",
    "T01n0025_004:0384a28_3": "又復於中何因何緣，其究牟陀地獄，名為究牟陀也？",
    "T01n0025_004:0384b01_0": "諸比丘！",
    "T01n0025_004:0384b01_1": "彼究牟陀地獄之中，火有是色，譬如究牟陀華，是故名為究牟陀也。",
    "T01n0025_004:0384b02_2": "又復於中何因何緣，其奔茶梨迦，名為奔茶梨迦也？",
    "T01n0025_004:0384b03_3": "諸比丘！",
    "T01n0025_004:0384b04_4": "彼奔茶梨迦地獄之中，火有是色，譬如奔茶梨迦華，是故名為奔茶梨迦也。",
    "T01n0025_004:0384b05_5": "又復於中何因何緣，其波頭摩，名為波頭摩也？",
    "T01n0025_004:0384b07_6": "諸比丘！",
    "T01n0025_004:0384b07_7": "彼波頭摩地獄之中，火有是色，譬如波頭摩華，是故名為波頭摩也。",
    "T01n0025_004:0384b09_0": "「諸比丘！",
    "T01n0025_004:0384b09_1": "譬如憍薩羅國中，二十佉囉迦(佉囉迦者隋言二十斛)，烏麻高滿不槩令平，而於彼中，有一丈夫，滿一百年，取一烏麻。",
    "T01n0025_004:0384b11_2": "如是次第，滿百年已，復取一粒烏麻擲出。",
    "T01n0025_004:0384b12_3": "諸比丘！",
    "T01n0025_004:0384b12_4": "擲彼憍薩羅滿二十佉囉迦烏麻盡已，如是時節，我說其一頞浮陀壽，猶未畢盡。",
    "T01n0025_004:0384b14_5": "且以此數，略而計之，如是二十頞浮陀壽，為一泥囉浮陀；二十泥囉浮陀，為一阿呼；二十阿呼，為一呼呼婆；二十呼呼婆，為一阿吒吒；二十阿吒吒，為一搔揵提迦；二十搔揵提迦，為一優鉢羅；二十優鉢羅，為一究牟陀；二十究牟陀，為一奔茶梨迦；二十奔茶梨迦，為一波頭摩；二十波頭摩，為一中劫。",
    "T01n0025_004:0384b22_0": "「諸比丘！",
    "T01n0025_004:0384b22_1": "其波頭摩地獄處所，若眾生輩，離彼一百踰闍那住(踰闍那者隋數四十里也)，為彼獄火光焰所燒；若離五十踰闍那住，諸眾生輩，皆盲無眼；若離二十五踰闍那住，諸眾生輩，身之肉血自然破散。",
    "T01n0025_004:0384b26_2": "諸比丘！",
    "T01n0025_004:0384b26_3": "其瞿迦梨比丘，為於舍利弗及目揵連邊，起誹謗心、濁惡心已，死後即生彼波頭摩地獄之中。",
    "T01n0025_004:0384b28_4": "生彼處已，從口生焰，出長十肘(肘長二尺)。",
    "T01n0025_004:0384b29_5": "於其舌上，自然而有五百具犁，恒常耕之。",
    "T01n0025_004:0384c01_6": "諸比丘！",
    "T01n0025_004:0384c01_7": "我於餘處，未曾見有如是色類而自損害，所謂於諸梵行人邊，心生垢濁，自損故、惡心故、不利益心故、無慈心故、無淨心故。",
    "T01n0025_004:0384c04_8": "諸比丘！",
    "T01n0025_004:0384c04_9": "是故汝等應須於彼諸梵行邊，當起於慈身口意業，如我所見，晝夜起慈身口意者，常受安樂。",
    "T01n0025_004:0384c06_10": "是故汝等諸比丘輩，皆當如我所見所說，汝應晝夜常起慈心，汝等應當如是習學。」",
    "T01n0025_004:0384c08_11": "爾時，世尊說此伽陀：「世間人輩當生時，　　舌頭自然出斤斧，　所謂口中說惡故，　　還自損害割其身。",
    "T01n0025_004:0384c12_0": "　應讚歎者不稱譽，　　合毀辱人反談美，　如是名為口中諍，　　以此諍故無樂受。",
    "T01n0025_004:0384c14_0": "　若人博戲得資財，　　此是世間少言諍，　清淨行邊起濁心，　　是名口中大鬪諍。",
    "T01n0025_004:0384c16_0": "　如是三十六百千，　　泥囉浮陀地獄數，　及五頞浮陀地獄，　　墮彼波頭摩獄中，　以毀聖人致如是，　　緣口意業作惡故。",
    "T01n0025_004:0384c19_0": "「諸比丘！",
    "T01n0025_004:0384c19_1": "彼界中間，復有諸風，名曰熱惱。",
    "T01n0025_004:0384c19_2": "諸比丘！",
    "T01n0025_004:0384c20_3": "彼等諸風，若來到此四世界中，而此四洲世界所有諸眾生輩，生者住者，彼皆一切，皆散皆滅皆壞皆無。",
    "T01n0025_004:0384c22_4": "譬如葦荻，若被刈已，不得水時，乾壞無有。",
    "T01n0025_004:0384c23_5": "如是如是，諸比丘！",
    "T01n0025_004:0384c24_0": "彼界中間，所有諸風，名熱惱者，彼等若來此四界時，此四洲界所有眾生，一時皆悉乾壞無有。",
    "T01n0025_004:0384c26_1": "彼等以此內輪圓山、大輪圓山二山所障，是故彼風不來到此。",
    "T01n0025_004:0384c27_2": "諸比丘！",
    "T01n0025_004:0384c27_3": "彼輪圓山、大輪圓山，能作如是最大利益，為此四洲四世界中諸眾生等，作依業故。",
    "T01n0025_004:0385a01_0": "「復次，諸比丘！",
    "T01n0025_004:0385a01_1": "又於彼處世界中間，有諸風吹地獄，燒煑眾生身肉脂髓，臭穢熢[火*孛]氣響種種不淨。",
    "T01n0025_004:0385a03_2": "諸比丘！",
    "T01n0025_004:0385a03_3": "彼風若來到此四洲世界中時，爾時四洲世界之中，所有眾生乃至住者，彼等皆盲無復眼目，以其氣惡臭處猛故。",
    "T01n0025_004:0385a05_4": "然彼輪圓及大輪圓二山障礙，以障礙故，不來於此。",
    "T01n0025_004:0385a07_5": "諸比丘！",
    "T01n0025_004:0385a07_6": "彼內輪圓及大輪圓二山，能為此四洲界諸眾生等，造作如是最大利益，成諸眾生依止業故。",
    "T01n0025_004:0385a10_0": "「復次，諸比丘！",
    "T01n0025_004:0385a10_1": "又彼界中，更有大風，名僧伽多(僧伽多者隋言合會)。",
    "T01n0025_004:0385a11_2": "諸比丘！",
    "T01n0025_004:0385a11_3": "彼風若來此世界中，則四大洲及諸八萬四千小洲，并餘大山，及須彌留山王，悉能擎舉，去地令高一俱嚧舍(四肘名一弓，千弓名一俱嚧舍)，舉已能令分散破壞，乃至二三四五六七俱嚧舍地，既擎舉已，悉能令其星散破壞；乃至高一踰闍那地，擎舉星散破壞如前，如是二三四五六七踰闍那地，擎舉破壞悉令分散，乃至一百踰闍那地，既擎舉已分散破壞，及二三四五六七百踰闍那地，擎舉已碎分散破壞，亦復如前；乃至一千踰闍那地，既擎舉已塵散破壞，及二三四五六七千踰闍那地，悉擎舉已分散破壞。",
    "T01n0025_004:0385a22_4": "諸比丘！",
    "T01n0025_004:0385a22_5": "譬如壯健有力丈夫，以手搦取麥[麩夫+戈]一把，高擎舉已，於虛空中，粉末分散悉令碎壞。",
    "T01n0025_004:0385a24_6": "如是如是，諸比丘！",
    "T01n0025_004:0385a25_7": "彼世界中，最大極吹僧伽多風，若來到此四洲界中，爾時此界四方大洲，并及八萬四千小洲，餘諸大山及須彌留山王，擎舉高一俱嚧舍地，分散破壞，略說如前，乃至七千踰闍那地，既擎舉已，塵散破壞。",
    "T01n0025_004:0385b01_8": "諸比丘！",
    "T01n0025_004:0385b01_9": "但以得彼內輪圓山、大輪圓山二山障礙，以障礙故不來於此。",
    "T01n0025_004:0385b02_10": "諸比丘！",
    "T01n0025_004:0385b02_11": "彼內輪圓、大輪圓山，二山威德，有如是力，能大利益，為此四洲四世界中諸眾生等，作依業故。",
    "T01n0025_004:0385b06_0": "「復次，諸比丘！",
    "T01n0025_004:0385b06_1": "於彼世界中間之外閻浮洲南，有閻摩王宮殿住處，縱廣六千踰闍那地，七重牆壁、七重欄楯、七重鈴網，其外七重多羅行樹，周匝圍遶雜色可觀，七寶所成，所謂金銀鞞琉璃、頗致迦赤真珠、車璩馬瑙等，七寶之所成就。",
    "T01n0025_004:0385b11_2": "於彼四方各有諸門，彼等諸門，皆有却敵樓櫓臺殿、園苑華池。",
    "T01n0025_004:0385b12_3": "其諸華池及園苑內，有種種樹，其樹各有種種眾葉，及種種花，與種種果，彌滿遍布種種香熏，種種眾鳥各各自鳴。",
    "T01n0025_004:0385b15_4": "復次，諸比丘！",
    "T01n0025_004:0385b15_5": "別有一時及三摩耶，其閻摩王以惡不善業果報故，於夜三時晝三時間，自然而有赤融銅汁，在前出生。",
    "T01n0025_004:0385b18_6": "當如此時，其王宮殿，即變為鐵，於先所有五欲功德，在目前者，皆沒不現，若在宮內，即於宮內如是出生。",
    "T01n0025_004:0385b20_7": "時，閻摩王見此事已，怖畏不安，諸毛皆竪，即便出外，若在宮外，即復於外如是出生。",
    "T01n0025_004:0385b22_8": "時，閻摩王心生怖畏，戰動不安，身有諸毛，一時皆竪，即走入內。",
    "T01n0025_004:0385b24_9": "時，守獄者取閻摩王，即便撲著熱鐵地上，熾燃猛盛一向光炎，撲仰臥已，即以鐵鉗用開其口，以洋銅汁置於口中。",
    "T01n0025_004:0385b26_10": "時閻摩王，即燒脣口，燒脣口已次燒於舌，既燒舌已即燒咽喉，燒咽喉已，即燒大腸及小腸等，次第燋然，從下而出。",
    "T01n0025_004:0385b29_11": "即於彼時及三摩耶，其閻摩王作如是念：『所有眾生，以其往昔身作惡行、口作惡行、意惡行者，彼等皆受如是種種形色苦惱，心不憙處，譬如地獄諸眾生輩。",
    "T01n0025_004:0385c04_12": "我今亦然，并及餘者，若共閻摩王同作業眾生之輩。",
    "T01n0025_004:0385c05_13": "嗚呼！",
    "T01n0025_004:0385c05_14": "願我從此捨身死已，墮和合中，共於人間相逢受生。",
    "T01n0025_004:0385c06_15": "爾時，我於如來教法中，當得信解。",
    "T01n0025_004:0385c07_16": "爾時，我於彼處，當得信解，具足已剃除鬚髮，著袈裟衣，正得信解，從家出家。",
    "T01n0025_004:0385c09_17": "我於爾時出家已，和合不久，若善家子為何事故，正得信解，從家出家，即彼無上梵行盡處現見法中，自得通證。",
    "T01n0025_004:0385c11_18": "作具足已，願我當行，我今已盡生死，已立梵行，應所作者，皆作辦訖，更不復於後世受生。』",
    "T01n0025_004:0385c14_0": "諸比丘！",
    "T01n0025_004:0385c14_1": "其閻摩王，或復有時發如是等求習善念。",
    "T01n0025_004:0385c15_2": "於彼時中，其閻摩王所住宮殿，還成七寶種種出生，及天五欲功德現前，悉皆具足。",
    "T01n0025_004:0385c17_3": "當於彼時，其閻摩王復作是念：『所有一切諸眾生輩，以身善行口意善行，願於彼等，各各皆受如是安樂，譬如空住諸夜叉輩，如我今者，自餘閻摩王，所有同集業眾生者。』",
    "T01n0025_004:0385c22_0": "「諸比丘！",
    "T01n0025_004:0385c22_1": "世間凡有三種天使。",
    "T01n0025_004:0385c22_2": "何等為三？",
    "T01n0025_004:0385c22_3": "所謂衰老及病、死也。",
    "T01n0025_004:0385c23_4": "諸比丘！",
    "T01n0025_004:0385c23_5": "有一種人，以自放逸，身行惡行及其口意行於惡行。",
    "T01n0025_004:0385c24_6": "而其彼人，身口及意行惡行已，彼因緣故，身壞命終，向於惡趣，生地獄中。",
    "T01n0025_004:0385c26_7": "其守獄者，驅彼眾生，即時將向閻摩王邊白言：『天王！",
    "T01n0025_004:0385c27_8": "此之丈夫，昔在人中，縱逸自在，不善和合，恣身口意，行於惡行；然此以其身及口意行惡行已，今來生此。",
    "T01n0025_004:0386a01_9": "是故天王！",
    "T01n0025_004:0386a01_10": "善好教示，善好訶責。』",
    "T01n0025_004:0386a01_11": "時，閻摩王問彼丈夫：『汝善丈夫！",
    "T01n0025_004:0386a02_12": "昔在人間，第一天使，善好教示，善好訶責，汝豈不見彼之天使出現生耶？』",
    "T01n0025_004:0386a04_13": "彼答言：『天！",
    "T01n0025_004:0386a04_14": "我實不見。』",
    "T01n0025_004:0386a04_15": "時，閻摩王復更告言：『丈夫！",
    "T01n0025_004:0386a05_16": "汝豈不見往昔世間有人身時，或作婦女、或作丈夫，衰老相現，摩訶羅時，齒缺髮白，皮膚緩皺靨子遍滿，狀如烏麻，傴僂背曲，跛跂而行，步不依身，恒常偏側，頸皮寬緩，如牛咽垂，脣口乾枯，喉舌燥澁。",
    "T01n0025_004:0386a10_17": "身體屈折，氣力綿微，喘息作聲，猶如挽鋸。",
    "T01n0025_004:0386a11_18": "向前欲倒，倚杖而行，既離盛年，肉血消盡。",
    "T01n0025_004:0386a12_19": "羸瘦趣向未來世路，舉動尫弱失壯時形。",
    "T01n0025_004:0386a13_20": "乃至身心，恒常戰慄，其諸支節一切悉皆疲懈已不？』",
    "T01n0025_004:0386a14_21": "彼人答言：『天！",
    "T01n0025_004:0386a14_22": "我實見之。』",
    "T01n0025_004:0386a15_0": "「時，閻摩王復更告言：『汝愚丈夫，無有智慧。",
    "T01n0025_004:0386a16_0": "汝昔既見如是相貌，云何不作如是思念：「我今身上，亦有是法、亦有是事，我今亦未離如是法，我今具有如是老法。",
    "T01n0025_004:0386a18_1": "既未得離，我今應當為身口意亦可造作微妙善業，使我當有長夜利益安樂報也。」』",
    "T01n0025_004:0386a20_2": "時，彼丈夫即答言：『天！",
    "T01n0025_004:0386a20_3": "我實不作如是思念。",
    "T01n0025_004:0386a21_4": "何以故？",
    "T01n0025_004:0386a21_5": "以心縱蕩行放逸故。』",
    "T01n0025_004:0386a22_6": "時，閻摩王，又更告言：『愚癡丈夫，若如是者，汝自懈怠，行放逸故，不修身口及意善業。",
    "T01n0025_004:0386a23_7": "以是因緣，汝當長夜，得大苦惱，無有安樂，是故汝當具足受此放逸行罪，當得如是惡業果報，如彼放逸丈夫受者。",
    "T01n0025_004:0386a26_8": "又汝丈夫，此之苦報惡行業者，非汝母作、非汝父作、非兄弟作、非姉妹作、非國王作、非諸天作、亦非往昔先人所作，是汝丈夫，自於身中，作此惡業，今自聚集，汝還自當受此報也。』",
    "T01n0025_004:0386b02_0": "「爾時，彼世閻摩羅王，具以如是第一天使，善好教示，訶責彼已，復更次以第二天使，善好教示，訶責告言：『丈夫！",
    "T01n0025_004:0386b04_1": "汝豈不見第二天使世間出也？』",
    "T01n0025_004:0386b05_2": "彼答言：『天！",
    "T01n0025_004:0386b05_3": "我實不見。』",
    "T01n0025_004:0386b05_4": "王復告言：『丈夫！",
    "T01n0025_004:0386b06_5": "汝豈不見，往昔世間作人身時，四大和合，一旦乖違，若婦女身、若丈夫體，患苦困篤，或在小床或大床上，以自屎尿污穢於身，宛轉糞中不得自在。",
    "T01n0025_004:0386b09_6": "臥起行坐，皆人扶持，或人洗拭，或人抱出，或有與飲，或復與食。』",
    "T01n0025_004:0386b11_7": "彼人答言：『天！",
    "T01n0025_004:0386b11_8": "我實見之。』",
    "T01n0025_004:0386b11_9": "王復告言：『丈夫！",
    "T01n0025_004:0386b12_0": "汝見如是，若巧智者，云何不作如是思念：「我今亦有如是之法、我今亦有如是之事、我亦未離如是患法、我亦自有如是患事。",
    "T01n0025_004:0386b14_1": "既未免脫，應自覺知，我今亦可作諸善業，若身若口若意善業，為我當來長夜，作於大利益所大安樂處。」』",
    "T01n0025_004:0386b17_2": "彼人答言：『天！",
    "T01n0025_004:0386b17_3": "我實不作如是思念，以懈怠心行放逸故。』",
    "T01n0025_004:0386b18_4": "王復告言：『丈夫！",
    "T01n0025_004:0386b18_5": "汝今既是行放逸者，懶惰懈怠不作善業，若身若口若意善業，汝何能得長夜利益及安樂報？",
    "T01n0025_004:0386b21_0": "是故汝當修行善事，若行放逸，隨放逸故，汝此惡業非父母作、非兄弟作、非姉妹作、非王非天，亦非往昔先人所作、非諸沙門及婆羅門等之所造作。",
    "T01n0025_004:0386b24_1": "此之惡業，汝既自作，汝還自受此果報也。』",
    "T01n0025_004:0386b26_0": "「時，閻摩王依次以此第二天使，善好教示，訶責彼已，依次更以第三天使教示，訶責彼丈夫言：『汝愚丈夫，汝在人間作人身時，豈可不見第三天使世間出生？』",
    "T01n0025_004:0386b29_1": "彼答言：『天！",
    "T01n0025_004:0386b29_2": "我實不見。』」",
    "T01n0025_004:0386c02_0": "「時，閻摩王復告彼言：『汝丈夫！",
    "T01n0025_004:0386c02_1": "豈可不見彼世間時，若復婦女、若有丈夫，隨時命終，安置床上，將向於外，以雜色衣，而覆其上。",
    "T01n0025_004:0386c04_2": "又作種種斗帳軒蓋而普周匝，為諸眷屬之所圍遶，絕諸瓔珞，舉手散髮，或將灰土以坌頭上，最極悲惱號咷哭泣，或言「嗚呼」、或言「多多」、或言「養育」，舉聲大叫，搥胸哀慟，種種語言，酸切哽楚，汝悉見不？』",
    "T01n0025_004:0386c09_3": "彼丈夫言：『天！",
    "T01n0025_004:0386c09_4": "我實見之。』",
    "T01n0025_004:0386c11_0": "「時，閻摩王復告彼言：『丈夫！",
    "T01n0025_004:0386c11_1": "汝昔既見如此之事，何不自作如是思念：「我今亦有如是之法，我身亦有如是之事，我既未脫如是之事，我亦有死，亦有死法，未得免離。",
    "T01n0025_004:0386c14_2": "我今亦可作諸善業，若身若口若意善業，為我長夜作大利益作安樂故。」』",
    "T01n0025_004:0386c16_3": "時，彼丈夫即答天言：『我實不作。",
    "T01n0025_004:0386c17_4": "何以故？",
    "T01n0025_004:0386c17_5": "以放逸故。』",
    "T01n0025_004:0386c17_6": "時，閻摩王復告彼言：『丈夫！",
    "T01n0025_004:0386c18_7": "汝今既是放逸行者，以放逸故不作善業，亦不聚集其餘諸善，謂身口意，為汝長夜作於利益，當作安樂，是故汝今有如是事。",
    "T01n0025_004:0386c21_0": "依放逸行，以放逸故，汝自招此惡不善業。",
    "T01n0025_004:0386c22_0": "汝此惡業，非父母作、非兄弟作、非姉妹作、非王非天，亦非往昔先人所作，又非沙門婆羅門作。",
    "T01n0025_004:0386c24_1": "丈夫！",
    "T01n0025_004:0386c24_2": "汝此惡業，是汝自作自聚集故，得此果報，汝還自受。』",
    "T01n0025_004:0386c25_3": "時，閻摩王具足以此第三天使，教示訶責，勅彼丈夫，言語訖已，即棄捨之。",
    "T01n0025_004:0386c27_4": "時，守獄者種種取彼丈夫手臂，以頭向下，持足向上，即擲置於諸地獄中。」",
    "T01n0025_004:0386c29_5": "世尊爾時說伽他言：「眾生造作惡業已，　　死後墮於惡趣中，　時閻摩王見彼來，　　以悲愍心而訶責：『汝昔在於人間時，　　可不見於老病死，　此是天使來告示，　　云何放逸不覺知？",
    "T01n0025_004:0387a05_0": "　縱身口意染諸塵，　　不行施戒自調伏，　如此云何名有識，　　而不造作利益因？』",
    "T01n0025_004:0387a07_0": "　爾時如法閻摩王，　　作是訶責罪人已，　彼即喘息心恐怖，　　戰懼便作如是言：『以我昔共惡朋友，　　聞善意中不憙作，　貪欲瞋恚所纏覆，　　不作自利故損身。』",
    "T01n0025_004:0387a11_0": "『汝既不修眾善因，　　唯造種種諸惡業，　愚癡今日當得果，　　彼業受來地獄中。",
    "T01n0025_004:0387a13_0": "　如此一切諸惡業，　　非父非是母所作，　亦非沙門婆羅門，　　非是國王非諸天。",
    "T01n0025_004:0387a15_0": "　此直是汝自造作，　　諸惡業子不淨故，　自既作此諸惡業，　　今當分受此惡果。』",
    "T01n0025_004:0387a17_0": "　彼王以是三天使，　　次第訶責罪者已，　閻摩羅王於彼時，　　棄捨諸罪眾生去。",
    "T01n0025_004:0387a19_0": "　時閻摩世所住者，　　即便取彼丈夫輩，　牽將向於地獄中，　　極大可畏毛竪處。",
    "T01n0025_004:0387a21_0": "　四邊相向有四門，　　四方四維皆整頓，　諸院垣墻皆是鐵，　　用鐵周匝以為欄。",
    "T01n0025_004:0387a23_0": "　熾然猛熱鐵為地，　　光焰嚴盛烟火合，　遙見可畏心已驚，　　嚴熾焰赫難可向。",
    "T01n0025_004:0387a25_0": "　猶如一百由旬內，　　大火熾然悉彌滿，　其中所燒眾生輩，　　皆由往昔作惡因。",
    "T01n0025_004:0387a27_0": "　被於天使之所訶，　　而心放逸無覺察，　彼等即今長夜悔，　　皆由往昔下劣心。",
    "T01n0025_004:0387a29_0": "　所有智慧諸人等，　　若見天使來開導，　應當精勤莫放逸，　　諸聖法王善巧說。",
    "T01n0025_004:0387b02_0": "　既見聞已須恐怖，　　諸有生死窮盡處，　一切無過於涅槃，　　種種患盡無有餘。",
    "T01n0025_004:0387b04_0": "　至彼安隱則快樂，　　如是見法得寂滅，　所謂諸怨皆已度，　　自然清淨得涅槃。",
    "T01n0025_004:0387b06_0": "起世因本經卷第四"
}