{
    "T17n0735_001:0536b15_0": "佛說四願經",
    "T17n0735_001:0536b17_0": "吳月支國居士支謙譯",
    "T17n0735_001:0536b18_0": "聞如是：一時佛在拘夷那竭國，與五百比丘僧，坐於尼延樹下，為數千萬人說法。",
    "T17n0735_001:0536b19_1": "於是城中有豪長者，財富無數，名曰純陀。",
    "T17n0735_001:0536b20_2": "純陀有子，厥年十四，時得重病，不免所疾，遂便喪亡。",
    "T17n0735_001:0536b22_3": "父母、兄弟、宗親中外莫不愛重，啼哭憂愁，安可言乎！",
    "T17n0735_001:0536b23_4": "爾時純陀聞佛來化，心大歡喜，便告其妻言：「今佛在此，宜當往見。",
    "T17n0735_001:0536b24_5": "聞佛說經法者，莫不解悅，忘憂除患！」",
    "T17n0735_001:0536b25_6": "即與其妻、親族、僕使俱到佛所，為佛作禮，却坐一面。",
    "T17n0735_001:0536b27_0": "長者純陀長跪叉手，前白佛言：「人在世間，積聚錢財，思慮勤苦，不敢衣食，不知布施、奉持經戒，無尊無卑。",
    "T17n0735_001:0536b29_1": "獲得如願者，或時命盡。",
    "T17n0735_001:0536c01_0": "父母、兄弟、妻子、親屬啼哭愁毒，為其棺殮，遣送財寶、衣被、飲食，寧有益於死者不？」",
    "T17n0735_001:0536c02_1": "佛告純陀及諸會弟子：「聽我所說，善思念之！」",
    "T17n0735_001:0536c03_2": "純陀眷屬、諸會弟子皆各叉手，一心受教而聽。",
    "T17n0735_001:0536c06_0": "佛言：「人有四願，不可常保。",
    "T17n0735_001:0536c06_1": "何等為四？",
    "T17n0735_001:0536c06_2": "「第一願者，是人身。",
    "T17n0735_001:0536c07_3": "沐浴、莊飾、飯食、五樂常先與之，疾病卒至，不能止之。",
    "T17n0735_001:0536c08_4": "命盡，軀強在地，不隨人魂神去。",
    "T17n0735_001:0536c09_5": "空愛重之，復何益也！",
    "T17n0735_001:0536c10_0": "「第二願者，謂有財產、官爵、俸祿。",
    "T17n0735_001:0536c10_1": "得之者喜，不得愁憂。",
    "T17n0735_001:0536c11_2": "疾病，死至命盡，所有財物、官爵、俸祿，故在世間，不隨人魂神去，空為愁苦。",
    "T17n0735_001:0536c13_0": "「第三願者，謂有父母、兄弟、妻子、中外、親屬、朋友、知識、恩愛榮樂。",
    "T17n0735_001:0536c14_1": "疾病，至死命盡，復不能救我命，亦不能隨我魂神去。",
    "T17n0735_001:0536c15_2": "空啼哭，送我到城外深塚間，以棄我去，各疾還歸。",
    "T17n0735_001:0536c16_3": "雖追念我，愁苦憂思，不過十日，諸家宗族、男女聚會，相向歌舞，快共飲食，相對談笑，捐忘死人。",
    "T17n0735_001:0536c19_4": "雖有父母、兄弟、妻子、中外、親屬、朋友、知識，不能共追我命，空悲之，復何益也！",
    "T17n0735_001:0536c21_0": "「第四願者，是人意。",
    "T17n0735_001:0536c21_1": "天下人少有能守護其意者，皆放心恣意，婬於五樂，貪利疾妬，忿怒鬪諍，不信道德。",
    "T17n0735_001:0536c23_2": "至於身死壽盡，魂神去矣，三者相追逐，不得相離。",
    "T17n0735_001:0536c24_3": "譬如雀飛，意隨其兩翅，意為身神，兩翅為魂魄，人不能守護其意，皆從惡念所為，殺、盜、貪、婬，以生時所為罪，死入太山地獄中，為飢餓鬼。",
    "T17n0735_001:0537a02_4": "罪竟，乃出為畜生，當為人所屠割。",
    "T17n0735_001:0537a03_5": "作人放心快意故，入三惡道。」",
    "T17n0735_001:0537a05_0": "佛告純陀及諸弟子：「當端汝心，守護汝意！",
    "T17n0735_001:0537a06_0": "諦自思惟：知身非我身，所有財物，亦非我許。",
    "T17n0735_001:0537a07_1": "當諦計校所有，父母、兄弟、妻子、五種親屬、朋友、知識，官爵、俸祿，念欲得之，無有厭足，謂有益於我身，老、病、死來，皆不能益於我身，亦不能為我却之。",
    "T17n0735_001:0537a10_2": "人不能自拔為道，如鸚鵡鳥愛其毛尾，為射獵者所得。",
    "T17n0735_001:0537a11_3": "賢者諦知，是四願不隨人魂神去，空為之困苦。",
    "T17n0735_001:0537a12_4": "因拔恩愛之根，絕三惡之道，得三善道：一者、不復老；二者、不復病；三者、不復死。",
    "T17n0735_001:0537a14_5": "堅守護其意，乃可得度！」",
    "T17n0735_001:0537a15_6": "諸弟子聞經歡喜，為佛作禮。",
    "T17n0735_001:0537a15_7": "◎佛說四願經"
}