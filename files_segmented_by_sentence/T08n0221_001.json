{
    "T08n0221_001:0001a03_0": "放光般若經卷第一",
    "T08n0221_001:0001a05_0": "西晉于闐國三藏無羅叉",
    "T08n0221_001:0001a06_0": "奉　詔譯",
    "T08n0221_001:0001a07_0": "摩訶般若波羅蜜放光品第一",
    "T08n0221_001:0001a08_0": "聞如是：一時佛在羅閱祇耆闍崛山中，與大比丘眾五千人俱，皆是阿羅漢——諸漏已盡，意解無垢，眾智自在已了眾事，譬如大龍所作已辦，離於重擔逮得所願，三處已盡正解已解。",
    "T08n0221_001:0001a12_1": "復有五百比丘尼，諸優婆塞、優婆夷，諸菩薩摩訶薩——已得陀隣尼空行三昧，無相、無願藏；已得等忍，得無罣礙陀隣尼門；悉是五通。",
    "T08n0221_001:0001a15_2": "所言柔軟無復懈怠，已捨利養無所希望，逮深法忍得精進力，已過魔行度於死地；所教次第，於阿僧祇劫順本所行，所作不忘；顏色和悅，常先謙敬所語不麤；於大眾中所念具足，於無數劫堪任教化，所說如幻、如夢、如響、如光、如影、如化、如水中泡、如鏡中像、如熱時炎、如水中月，常以此法用悟一切；悉知眾生意所趣向，能以微妙慧，隨其本行而度脫之；意無罣礙具足持忍，所入審諦，願攝無數無量佛國；無量諸佛所行三昧皆現在前；能請諸佛為一切說法；種種諸見離於所著，已遊戲於百千三昧而自娛樂；諸菩薩者德皆如是——其名曰護諸繫菩薩、寶來菩薩、導師菩薩、龍施菩薩、所受則能說菩薩、雨天菩薩、天王菩薩、賢護菩薩、妙意菩薩、有持意菩薩、增益意菩薩、現無癡菩薩、善發菩薩、過步菩薩、常應菩薩、不置遠菩薩、懷日藏菩薩、意不缺減菩薩、現音聲菩薩、哀雅威菩薩、寶印手菩薩、常舉手菩薩、慈氏菩薩，及餘億那術百千菩薩俱，盡是補處應尊位者。",
    "T08n0221_001:0001b05_3": "復有異菩薩無央數億百千，及諸尊者子皆悉來會。",
    "T08n0221_001:0001b07_0": "爾時世尊自敷高座結跏趺坐，正受定意三昧。",
    "T08n0221_001:0001b08_1": "其三昧名三昧王，一切三昧悉入其中。",
    "T08n0221_001:0001b09_0": "作是三昧已，持天眼觀視世界。",
    "T08n0221_001:0001b09_1": "爾時世尊放足下千輻相輪光明，從鹿腨腸上至肉髻，身中支節處處各放六十億百千光明，悉照三千大千國土無不遍者。",
    "T08n0221_001:0001b12_2": "其光明復照東方西方南方北方四維上下如恒邊沙諸佛國土；眾生之類其見光明者，畢志堅固，悉發無上正真道意。",
    "T08n0221_001:0001b15_3": "爾時世尊復放身毛，一一諸毛孔皆放光明，復照三千大千國土，復照十方無數恒邊沙國土；一切眾生見光明者，畢志發無上正真道意。",
    "T08n0221_001:0001b18_4": "世尊復以諸如來無所著等正覺法，放大光明，悉遍三千大千國土，復照十方無數恒邊沙國土；一切眾生見光明者，亦畢志發無上正真道意。",
    "T08n0221_001:0001b21_5": "爾時世尊出廣長舌，遍三千大千國土。",
    "T08n0221_001:0001b22_6": "遍已，從其舌根復放無央數億百千光明。",
    "T08n0221_001:0001b23_7": "一一光明化為千葉寶華，其色如金。",
    "T08n0221_001:0001b24_8": "一一華者上皆有坐佛，一一諸佛皆說六度無極。",
    "T08n0221_001:0001b25_9": "一切眾生聞說法者，皆發無上正真道意。",
    "T08n0221_001:0001b26_10": "其舌光明一一華像，復照十方恒邊沙國土；一切眾生見其光明、聞說法者，亦發無上正真道意。",
    "T08n0221_001:0001b28_11": "是時世尊於師子座三昧，其三昧者名師子遊戲。",
    "T08n0221_001:0001b29_12": "身放神足，感動三千大千國土六反震動。",
    "T08n0221_001:0001c01_13": "三昧威神，令此三千大千國土地皆柔軟[跳-兆+叵][跳-兆+我]踊沒。",
    "T08n0221_001:0001c02_14": "諸有地獄、餓鬼、蠕動之類，及八難處，皆悉解脫。",
    "T08n0221_001:0001c04_0": "得生天上，人中齊第六天。",
    "T08n0221_001:0001c04_1": "適生天上人中已皆大歡喜，即識宿命，來詣佛所稽首受法。",
    "T08n0221_001:0001c05_2": "如是十方恒邊沙國土，諸三惡趣及八難處亦離對苦，生天上人中齊第六天。",
    "T08n0221_001:0001c07_3": "適生歡喜亦識宿命，各各自至其國佛所，稽首受法。",
    "T08n0221_001:0001c08_4": "爾時三千大千國土，諸盲者得視、聾者得聽、瘂者能言、傴者得申、拘躄者得手足、狂者得正、亂者得定、病者得愈、飢渴者得飽滿、羸者得力、老者得少、裸者得衣，一切眾生皆得同志，相視如父如母、如兄如弟，等行十善淳修梵事，無有瑕穢澹然快樂，譬如比丘得第三禪，一切眾生皆逮於智，調已自守不嬈眾生。",
    "T08n0221_001:0001c16_0": "爾時世尊坐師子床，於此三千大千國土其德特尊，光明色像威德巍巍。",
    "T08n0221_001:0001c17_1": "譬如山王須彌，眾山無能及者。",
    "T08n0221_001:0001c18_2": "爾時世尊如諸如來、無所著、等正覺法，以大普音遍三千大千國土諸首陀會天及諸梵天、第六天王、釋天、四王天，其中諸天及諸眾生，悉見師子座、聞佛所說，各持天上所有種種名香、種種名華來詣佛所，供養如來、無所著、等正覺。",
    "T08n0221_001:0001c23_3": "於是三千大千國土其中眾生，各持世間所有名香、水陸諸華來詣佛所，供養世尊。",
    "T08n0221_001:0001c25_4": "是時諸天香華、眾生香華，所可供養散如來上者，於空中合化成大臺，於其臺中垂諸幢幡。",
    "T08n0221_001:0001c27_5": "幢幡華蓋五色繽紛，華蓋光明悉遍照三千大千國土皆作金色；十方恒邊沙諸佛國土亦復如是。",
    "T08n0221_001:0001c29_6": "是時閻浮提人意自念言：「今日如來、無所著、等正覺，獨為我等說法，不在餘處。」",
    "T08n0221_001:0002a02_7": "諸三千大千國土中諸眾生亦各念言：「今日如來在我前坐，獨為我等說法，不在餘國。」",
    "T08n0221_001:0002a04_8": "爾時世尊於師子座復放光明，照於三千大千國土。",
    "T08n0221_001:0002a05_9": "其中眾生見光明者，盡見東方恒邊沙佛及弟子眾，悉見是間沙訶國土釋迦文佛及諸會眾；十方國土各各相見亦復如是。",
    "T08n0221_001:0002a08_10": "東方度如恒邊沙國有世界名寶迹，其佛號寶事如來、無所著、等正覺，今現在以般若波羅蜜教化一切。",
    "T08n0221_001:0002a10_11": "有菩薩名普明，見釋迦文佛光明變化威神感動，便白寶事如來言：「今日何緣有是佛身光明變化感動如是？」",
    "T08n0221_001:0002a13_12": "寶事如來告普明曰：「西方極遠有世界名沙訶，其佛號釋迦文，今現在為諸菩薩說般若波羅蜜。",
    "T08n0221_001:0002a15_13": "是其瑞應。」",
    "T08n0221_001:0002a15_14": "普明白佛言：「唯然，世尊！",
    "T08n0221_001:0002a16_15": "我欲詣彼見釋迦文佛禮事供養。",
    "T08n0221_001:0002a17_0": "彼國菩薩皆得總持、得諸三昧超越三昧。」",
    "T08n0221_001:0002a17_1": "佛告普明：「欲往隨意。」",
    "T08n0221_001:0002a18_2": "時寶事佛便以千葉金色蓮華與普明言：「持是供養釋迦文佛。」",
    "T08n0221_001:0002a19_3": "重告普明：「汝詣彼國，攝持威儀無失法度。",
    "T08n0221_001:0002a20_4": "所以者何？",
    "T08n0221_001:0002a21_5": "彼國菩薩奉持律行，是以生彼。」",
    "T08n0221_001:0002a21_6": "是時普明菩薩與無央數百千菩薩、無數比丘、諸善男子、善女人眾，從東方來——所經諸佛，皆以香華供養禮事——來詣忍界。",
    "T08n0221_001:0002a24_7": "見釋迦文佛，稽首作禮，普明菩薩白釋迦文佛言：「寶事如來致問慇懃問訊世尊：『坐起輕利、氣力如常不？』",
    "T08n0221_001:0002a26_8": "今奉此華供養世尊。」",
    "T08n0221_001:0002a27_9": "佛即受之。",
    "T08n0221_001:0002a27_10": "釋迦文佛便以此華散於東方恒邊沙佛國，其華遍至，一一華者皆有坐佛，皆說般若波羅蜜教化眾生，聞是教者皆發無上正真道意。",
    "T08n0221_001:0002b01_11": "彼善男子、善女人隨普明菩薩來者，皆禮事釋迦文佛足，所齎香華供養世尊。",
    "T08n0221_001:0002b03_12": "南方度如恒邊沙國，有世界名度憂，其佛號無憂威如來、無所著、等正覺，有菩薩名離憂；西方度如恒邊沙國，有世界名滅惡，其佛號寶上如來、無所著、等正覺，有菩薩名意行；北方度如恒邊沙，有世界名勝，其佛號仁王如來、無所著、等正覺，有菩薩名施勝；下方度如恒邊沙，有世界名賢，其佛號賢威如來、無所著、等正覺，有菩薩名妙華；上方度如恒邊沙，有世界名思樂，其佛號思樂威如來、無所著、等正覺，有菩薩名思樂施。",
    "T08n0221_001:0002b13_13": "如是六方菩薩各白其佛：「此何變化而現於此？」",
    "T08n0221_001:0002b14_14": "其佛各報諸菩薩言：「去是極遠有忍世界，佛號釋迦文，為諸菩薩說般若波羅蜜，是其瑞應。」",
    "T08n0221_001:0002b16_15": "彼諸菩薩各白其佛：「欲詣忍界見釋迦文佛，禮事供養。」",
    "T08n0221_001:0002b17_16": "爾時諸佛各與寶華，及諸無數百千菩薩、諸比丘僧、善男子、善女人俱來詣此。",
    "T08n0221_001:0002b19_17": "所經諸國土，各以香華供養諸佛。",
    "T08n0221_001:0002b20_18": "次詣忍界，見釋迦文佛，供養禮事問訊，皆如東方諸菩薩比。",
    "T08n0221_001:0002b21_19": "爾時，一時之頃三千大千國界，其地所有皆成為寶，諸樹草木悉為香華，懸諸幢幡繒綵華蓋，譬如華迹世界普華如來國土、文殊師利、善住意王天子及諸大威神菩薩所處國土，此忍世界所有珍妙亦如彼國。",
    "T08n0221_001:0002b26_20": "爾時眾會諸天魔梵、諸龍鬼神、沙門婆羅門、世界人民、諸菩薩摩訶薩及新發意者，皆悉來集。",
    "T08n0221_001:0002b28_21": "佛知眾會已定，告舍利弗言：「菩薩摩訶薩當習行般若波羅蜜。」",
    "T08n0221_001:0002b29_22": "舍利弗白佛言：「欲逮知一切諸法，當云何行般若波羅蜜？」",
    "T08n0221_001:0002c02_23": "佛告舍利弗：「菩薩摩訶薩行般若波羅蜜者，未曾不布施，有財、有施、有受者，為行檀波羅蜜；知罪、知福，為行尸波羅蜜；不起恚意，為行羼提波羅蜜；身口常精進意不懈怠，為行惟逮波羅蜜；於六情無所味，為行禪波羅蜜。」",
    "T08n0221_001:0002c07_24": "佛告舍利弗：「菩薩摩訶薩行般若波羅蜜，定意不起，當具四意止、四意斷、四神足、五根、五力、七覺意、賢聖八品道，當具足空三昧、無相三昧、無願三昧，具足四禪、四等、四無形三昧，具八解禪、得九次第禪。",
    "T08n0221_001:0002c11_25": "當復知九相：新死相、筋纏束薪相、青瘀相、膿相、血相、食不消相、骨節分離相、久骨相、燒焦可惡相。",
    "T08n0221_001:0002c14_26": "已知諸相，當念佛、志法、志比丘僧，志在施戒，志在安般守意，志在無常、苦、空、無我人想，無所樂想、無生滅想、無道想、無盡想、無所起想、善想、法想，豫知一切眾生之意。",
    "T08n0221_001:0002c17_27": "是謂為慧。",
    "T08n0221_001:0002c18_28": "便得覺意三昧、無畏三昧，有想有畏、無想無畏、亦無想亦無畏。",
    "T08n0221_001:0002c19_29": "所不知根，當知、已知。",
    "T08n0221_001:0002c20_0": "當知欲過八患、却十二衰。",
    "T08n0221_001:0002c20_1": "具足佛十力、十八法、四無所畏、四無礙慧、大慈大悲。",
    "T08n0221_001:0002c21_2": "覺知一切菩薩慧者，當習般若波羅蜜。",
    "T08n0221_001:0002c22_3": "菩薩摩訶薩欲具足薩云若、離於生死習緒者，當學般若波羅蜜。",
    "T08n0221_001:0002c24_4": "如是，舍利弗！",
    "T08n0221_001:0002c24_5": "是為菩薩摩訶薩行般若波羅蜜。",
    "T08n0221_001:0002c25_6": "「復次，舍利弗！",
    "T08n0221_001:0002c25_7": "菩薩摩訶薩欲上菩薩位者，欲過聲聞、辟支佛地，欲住阿惟越致地者，當學般若波羅蜜。",
    "T08n0221_001:0002c27_8": "欲住六通、知一切人意所趣向者，當學般若波羅蜜。",
    "T08n0221_001:0002c28_9": "欲勝羅漢、辟支佛慧者，當學般若波羅蜜。",
    "T08n0221_001:0002c29_10": "菩薩摩訶薩悉欲得諸陀隣尼三昧門、諸眾智門者，當學般若波羅蜜。",
    "T08n0221_001:0003a02_11": "諸聲聞、辟支佛家所作布施、持戒、勸助種種功德，欲過其上者，當學般若波羅蜜。",
    "T08n0221_001:0003a04_0": "菩薩摩訶薩欲知聲聞、辟支佛家諸所有戒、三昧、智慧、解脫、見解脫慧，欲過其上者，當學般若波羅蜜。",
    "T08n0221_001:0003a06_1": "菩薩摩訶薩欲少施、少戒、少忍、少進、少禪，所習行少而得大報功德無量者，當學般若波羅蜜。",
    "T08n0221_001:0003a08_2": "菩薩摩訶薩欲使親族身體如佛形像者，當學般若波羅蜜。",
    "T08n0221_001:0003a09_3": "菩薩摩訶薩欲具足大士三十二相、八十種好，成諸菩薩種姓，逮得鳩摩羅浮者，當學般若波羅蜜。",
    "T08n0221_001:0003a11_4": "菩薩摩訶薩常不欲離諸佛世尊、供養諸佛，種種所行欲成功德者，當學般若波羅蜜。",
    "T08n0221_001:0003a13_5": "菩薩摩訶薩欲滿一切眾生之願，欲求飲食、車乘、象馬、履屣、衣裘、香華、幔飾、床臥之具，給眾所求能令具足，欲得是者，當學般若波羅蜜。",
    "T08n0221_001:0003a17_0": "「復次，舍利弗！",
    "T08n0221_001:0003a17_1": "菩薩摩訶薩欲使恒邊沙佛國中人悉具足行六波羅蜜者，當學般若波羅蜜。",
    "T08n0221_001:0003a19_2": "菩薩摩訶薩欲行功德使正至佛者，當學般若波羅蜜。",
    "T08n0221_001:0003a20_3": "菩薩摩訶薩欲使十方恒邊沙佛國土諸佛世尊所讚歎功德者，當學般若波羅蜜。",
    "T08n0221_001:0003a22_4": "菩薩摩訶薩欲一發意超越十方恒邊沙諸佛國土悉遍至者，當學般若波羅蜜。",
    "T08n0221_001:0003a24_5": "菩薩摩訶薩欲發一音都使十方盡聞其聲者，當學般若波羅蜜。",
    "T08n0221_001:0003a25_6": "菩薩摩訶薩欲護一切十方諸佛剎使不斷者，當學般若波羅蜜。",
    "T08n0221_001:0003a27_0": "菩薩摩訶薩欲住內空、外空、大空、最空、空空、有為空、無為空、至竟空、無限空、所有空、自性空、一切諸法空、無所猗空、無所有空，欲知是空事法者，當學般若波羅蜜。",
    "T08n0221_001:0003b01_1": "菩薩摩訶薩欲覺知一切諸佛諸法如者，當學般若波羅蜜。",
    "T08n0221_001:0003b02_2": "欲知一切諸法性者，當學般若波羅蜜。",
    "T08n0221_001:0003b03_3": "欲知一切諸法真際者，當學般若波羅蜜。",
    "T08n0221_001:0003b04_4": "舍利弗！",
    "T08n0221_001:0003b05_0": "菩薩摩訶薩如是，為行般若波羅蜜，當作是住。",
    "T08n0221_001:0003b06_1": "「復次，舍利弗！",
    "T08n0221_001:0003b06_2": "菩薩摩訶薩欲知三千大千國土其中塵數，及諸樹木生草枝葉莖節，悉欲知是數者，當學般若波羅蜜。",
    "T08n0221_001:0003b08_3": "菩薩摩訶薩欲以一毛破為百分，以一分毛取三千大千國土，其中海水數知幾渧，悉知其數不嬈水性，欲得是者，當學般若波羅蜜。",
    "T08n0221_001:0003b11_4": "三千大千國土其中火起，譬如劫盡燒時，欲一時吹滅大火者，當學般若波羅蜜。",
    "T08n0221_001:0003b13_5": "三千大千國土其中大風起，吹須彌大山令如糠[(穀-(一/禾)+米)/會]，能以一指障其風力令不起者，當學般若波羅蜜。",
    "T08n0221_001:0003b15_6": "菩薩摩訶薩欲以結跏趺坐悉遍滿三千大千國土虛空，欲得是者，當學般若波羅蜜。",
    "T08n0221_001:0003b17_7": "三千大千國土諸須彌山，能持一手舉著他方無數佛國，欲得是者，當學般若波羅蜜。",
    "T08n0221_001:0003b19_8": "菩薩摩訶薩能以一鉢之飯充飽十方恒邊沙佛及弟子眾，悉令滿足者，當學般若波羅蜜。",
    "T08n0221_001:0003b21_9": "又以珍寶服飾、幢幡繒蓋香華供養恒邊沙佛及弟子眾，欲得是者，當學般若波羅蜜。",
    "T08n0221_001:0003b23_10": "欲使十方恒邊沙國其中眾生悉具於戒、三昧、智慧、解脫、見解脫慧，沙門四道乃至無餘泥洹，欲得是者，當學般若波羅蜜。",
    "T08n0221_001:0003b26_11": "「復次，舍利弗！",
    "T08n0221_001:0003b26_12": "菩薩摩訶薩行般若波羅蜜者若布施，當作是念：『使我得大果報。』",
    "T08n0221_001:0003b28_13": "得生尊者家、梵志大姓家、迦羅越家，生四王天上乃至第六天中，因是布施得第一禪上至四禪、空無形禪，作是布施得賢聖八品道，得須陀洹上至阿羅漢辟支佛者，當學般若波羅蜜。",
    "T08n0221_001:0003c03_14": "「復次，舍利弗！",
    "T08n0221_001:0003c03_15": "菩薩摩訶薩行般若波羅蜜，以慧方便，具足六波羅蜜。」",
    "T08n0221_001:0003c05_16": "舍利弗白佛言：「菩薩摩訶薩云何布施具足六波羅蜜？」",
    "T08n0221_001:0003c06_17": "佛言：「菩薩摩訶薩行檀波羅蜜者，當習無所猗法，其所布施及受者，令具足諸波羅蜜，是為具足檀波羅蜜。",
    "T08n0221_001:0003c08_18": "於善於惡不與罪福，是為尸波羅蜜。",
    "T08n0221_001:0003c09_19": "無瞋無喜，是為羼提波羅蜜。",
    "T08n0221_001:0003c10_20": "意無懈怠，是為惟逮波羅蜜。",
    "T08n0221_001:0003c10_21": "於無所著不起狐疑，是為禪波羅蜜。",
    "T08n0221_001:0003c11_22": "離於諸法，是為般若波羅蜜。",
    "T08n0221_001:0003c12_23": "「復次，舍利弗！",
    "T08n0221_001:0003c12_24": "菩薩摩訶薩欲知過去當來今現在諸佛世尊之法者，當學般若波羅蜜。",
    "T08n0221_001:0003c14_25": "欲度有為、無為之法，當學般若波羅蜜。",
    "T08n0221_001:0003c15_26": "欲覺過去當來今現在諸佛諸法如者，法相所起欲逮覺滅際者，欲過聲聞辟支佛前，欲為一切諸佛給所當者，欲為諸佛世尊內眷屬者，圖大眷屬者，欲得菩薩眷屬者，報大施者，欲行無相施者，欲不起惡意者，欲不起恚恨意者，欲不起懈怠意者，欲不起亂意者，欲不起惡智者，當學般若波羅蜜。",
    "T08n0221_001:0003c22_27": "「復次，舍利弗！",
    "T08n0221_001:0003c22_28": "菩薩摩訶薩欲使一切立於布施、戒、念，作務勸助功德者，當學般若波羅蜜。",
    "T08n0221_001:0003c24_29": "菩薩摩訶薩欲立五眼者，當學般若波羅蜜。",
    "T08n0221_001:0003c25_30": "何等為五眼？",
    "T08n0221_001:0003c25_31": "肉眼、天眼、智眼、法眼、佛眼。",
    "T08n0221_001:0003c26_0": "「復次，舍利弗！",
    "T08n0221_001:0003c26_1": "菩薩摩訶薩欲得天眼見十方諸佛者，天耳聽十方諸佛所說法者，欲悉知諸佛意者，當學般若波羅蜜。",
    "T08n0221_001:0003c28_2": "菩薩摩訶薩欲聞十方諸佛所說不斷，乃至阿耨多羅三耶三菩者，當學般若波羅蜜。",
    "T08n0221_001:0004a01_3": "「復次，舍利弗！",
    "T08n0221_001:0004a01_4": "菩薩摩訶薩欲見過去諸佛、現在諸佛世尊剎土者，當學般若波羅蜜。",
    "T08n0221_001:0004a03_5": "菩薩摩訶薩欲聞十方諸佛所說十二部經、欲諷誦者，及諸聲聞所未曾聞者，當學般若波羅蜜。",
    "T08n0221_001:0004a05_6": "菩薩摩訶薩欲聞十方諸佛所可說法、甫當所說，悉欲識知，遍教眾生者，當學般若波羅蜜。",
    "T08n0221_001:0004a07_7": "過去當來今現在諸佛所說諸法欲盡聞知，聞已遍教一切讀者，當學般若波羅蜜。",
    "T08n0221_001:0004a09_8": "十方恒邊沙諸佛世界有窈冥之處，日月所不照，欲持光明悉遍照者，當學般若波羅蜜。",
    "T08n0221_001:0004a11_9": "十方恒沙諸佛世界有初不聞佛音、法音、僧音者，能立眾生皆使正見聞三寶音者，當學般若波羅蜜。",
    "T08n0221_001:0004a13_10": "「復次，舍利弗！",
    "T08n0221_001:0004a14_11": "菩薩摩訶薩願欲令十方恒沙世界眾生，盲者得視、聾者得聽、狂者得志、裸者得衣、飢渴者得飽滿，當學般若波羅蜜。",
    "T08n0221_001:0004a16_12": "菩薩摩訶薩欲令十方恒沙國其中眾生，諸在罪地三惡趣者，欲令解脫皆得人身者，當學般若波羅蜜。",
    "T08n0221_001:0004a19_13": "欲使恒沙世界皆令眾生，具足戒行、三昧、智慧、解脫、見解脫慧，從須陀洹至阿羅漢、辟支佛，乃至阿耨多羅三耶三菩及諸佛威儀者，當學般若波羅蜜。",
    "T08n0221_001:0004a22_14": "「復次，舍利弗！",
    "T08n0221_001:0004a23_15": "菩薩摩訶薩欲悉知道事俗事者，當學般若波羅蜜。",
    "T08n0221_001:0004a24_16": "欲使行時足離地四寸而輪跡現，諸四天王及阿迦膩吒天與無央數諸天眷屬圍繞共至佛樹，當使諸天以天上疊為座，使我成阿耨多羅三耶三菩所遊行處、所住處、坐處悉為金剛，當學般若波羅蜜。",
    "T08n0221_001:0004a28_17": "菩薩摩訶薩欲使出家之日即成阿耨多羅三耶三菩，即出家日便轉法輪，使無央數阿僧祇人遠塵離垢諸法法眼淨，無央數阿僧祇人漏盡意解，無央數阿僧祇人得阿惟越致、成阿耨多羅三耶三菩，如是菩薩摩訶薩當學般若波羅蜜。",
    "T08n0221_001:0004b05_18": "菩薩摩訶薩願作佛時，為無央數弟子眾一時說法，便於座上得阿羅漢，發菩薩意者得阿惟越致、成阿耨多羅三耶三菩，無央數菩薩為增其壽命無量，其光明隨其壽不增減，當學般若波羅蜜。",
    "T08n0221_001:0004b09_19": "菩薩摩訶薩成阿耨多羅三耶三菩時，欲令國土無婬怒癡之名，眾生智慧悉皆得等，常念布施、常念淨戒，自調自檢不嬈眾生，般泥洹後欲使法無滅盡之名，當學般若波羅蜜。",
    "T08n0221_001:0004b13_20": "菩薩摩訶薩自願得阿耨多羅三耶三菩時，其有聞我聲者必至阿耨多羅三耶三菩，欲得如是者，當學般若波羅蜜。",
    "T08n0221_001:0004b17_0": "摩訶般若波羅蜜無見品第二",
    "T08n0221_001:0004b18_0": "「復次，舍利弗！",
    "T08n0221_001:0004b18_1": "菩薩摩訶薩行般若波羅蜜，發是念時，四天王皆歡喜意念言：『我曹亦當復以四鉢奉上菩薩，如前王法奉諸佛鉢。』",
    "T08n0221_001:0004b20_2": "忉利天王及第六天王皆歡喜意念言：『是菩薩成佛時，我曹亦當奉侍給使，減損阿須倫種、增益諸天眾。』",
    "T08n0221_001:0004b23_3": "三千大千國土中諸阿迦膩吒天各各歡喜亦復念言：『是菩薩摩訶薩行般若波羅蜜成作佛時，我曹亦當勸助，請佛使轉法輪。』",
    "T08n0221_001:0004b26_4": "如是，舍利弗！",
    "T08n0221_001:0004b26_5": "菩薩摩訶薩行般若波羅蜜時，於六波羅蜜轉增益具足。",
    "T08n0221_001:0004b27_6": "善男子、善女人各各歡喜意自念言：『我當為是菩薩作父母兄弟、妻子眷屬、朋友知識。』",
    "T08n0221_001:0004b29_7": "爾時四天王及諸阿迦膩吒天各各念言：『當使是菩薩常修梵行，從初發意至成作佛，莫使與色欲共會。",
    "T08n0221_001:0004c03_0": "犯欲者失梵行，況行道者？",
    "T08n0221_001:0004c03_1": "是菩薩常修梵行者必成至佛，不從犯欲而得成道。』」",
    "T08n0221_001:0004c04_2": "舍利弗白佛言：「菩薩要當有父母妻子眷屬耶？」",
    "T08n0221_001:0004c05_3": "佛告舍利弗：「菩薩或有父母、無妻子；或有菩薩從初發意作童男行，至成作佛不娶妻色。",
    "T08n0221_001:0004c07_4": "或有菩薩以漚惒拘舍羅於五欲中示現發阿耨多羅三耶三菩意出家。",
    "T08n0221_001:0004c09_5": "舍利弗！",
    "T08n0221_001:0004c09_6": "譬如幻師善於幻法，化作五樂色欲，於中自恣共相娛樂。",
    "T08n0221_001:0004c10_7": "於意云何，是幻師所作，寧有所服食者不？」",
    "T08n0221_001:0004c11_8": "舍利弗言：「不也，世尊！",
    "T08n0221_001:0004c12_9": "幻無所有。」",
    "T08n0221_001:0004c12_10": "「如是，舍利弗！",
    "T08n0221_001:0004c13_0": "菩薩以漚惒拘舍羅示現有欲，於色欲中育養一切，無所沾污——觀欲如火，譬如怨家；說欲之惡，志常穢之。",
    "T08n0221_001:0004c15_1": "菩薩雖在欲中示現，常作是念：『行權菩薩尚作是意，何況新學發意者乎？』」",
    "T08n0221_001:0004c17_0": "舍利弗白佛言：「菩薩當云何行般若波羅蜜？」",
    "T08n0221_001:0004c18_0": "佛告舍利弗：「菩薩行般若波羅蜜者，不見有菩薩，亦不見字，亦不見般若波羅蜜。",
    "T08n0221_001:0004c19_1": "悉無所見，亦不見不行者。",
    "T08n0221_001:0004c20_2": "何以故？",
    "T08n0221_001:0004c20_3": "菩薩空，字亦空；空無有五陰。",
    "T08n0221_001:0004c21_4": "何謂五陰？",
    "T08n0221_001:0004c21_5": "色陰、痛陰、想陰、行陰、識陰。",
    "T08n0221_001:0004c22_6": "五陰則是空，空則是五陰。",
    "T08n0221_001:0004c22_7": "何以故？",
    "T08n0221_001:0004c22_8": "但字耳。",
    "T08n0221_001:0004c23_9": "以字故名為道，以字故名為菩薩，以字故名為空，以字故名為五陰；其實亦不生亦不滅，亦無著亦無斷。",
    "T08n0221_001:0004c25_10": "菩薩作如是行者，亦不見生亦不見滅，亦不見著亦不見斷。",
    "T08n0221_001:0004c26_11": "何以故？",
    "T08n0221_001:0004c26_12": "但以空為法立名，假號為字耳。",
    "T08n0221_001:0004c27_13": "菩薩行般若波羅蜜，不見諸法之字，以無所見故無所入。",
    "T08n0221_001:0004c28_14": "◎摩訶般若波羅蜜◎假號品第三「復次，舍利弗！",
    "T08n0221_001:0005a01_15": "行般若波羅蜜菩薩當作是觀：菩薩者但字耳，佛亦字耳，般若波羅蜜亦字耳，五陰者亦字耳。",
    "T08n0221_001:0005a03_16": "舍利弗！",
    "T08n0221_001:0005a03_17": "一切有言吾我者亦皆字耳，索吾我亦無有吾我，亦無眾生、亦無所生、亦無生者、亦無自生，無人無生、無作無造，亦無成者、亦無受者、亦無授者，無見無得。",
    "T08n0221_001:0005a07_18": "何以故？",
    "T08n0221_001:0005a07_19": "一切諸法無所有，用空故。",
    "T08n0221_001:0005a07_20": "是故菩薩於一切字法都無所見，於無所見中復不有見。",
    "T08n0221_001:0005a09_21": "菩薩作是行般若波羅蜜，除諸佛，過一切諸聲聞、辟支佛上，用無所有空故。",
    "T08n0221_001:0005a10_22": "何以故？",
    "T08n0221_001:0005a11_23": "一切不見所入處故。",
    "T08n0221_001:0005a11_24": "舍利弗！",
    "T08n0221_001:0005a11_25": "菩薩如是者，為行般若波羅蜜。",
    "T08n0221_001:0005a12_26": "譬如一閻浮提內，其中所有樹木、生草、稻麻、竽蔗、叢林、竹葦，悉如舍利弗、目揵連等，其數如是，智慧神足其德無量；欲比行般若波羅蜜菩薩，終不可得比，無數億百千倍，不可以譬喻為比。",
    "T08n0221_001:0005a16_27": "何以故？",
    "T08n0221_001:0005a16_28": "舍利弗！",
    "T08n0221_001:0005a17_29": "菩薩持智慧度脫一切眾生故。",
    "T08n0221_001:0005a17_30": "「復次，舍利弗！",
    "T08n0221_001:0005a18_31": "菩薩行般若波羅蜜所念智慧，一日之中，過諸聲聞、辟支佛上。",
    "T08n0221_001:0005a19_32": "舍利弗！",
    "T08n0221_001:0005a19_33": "置閻浮提其中草木。",
    "T08n0221_001:0005a20_34": "三千大千國土，如舍利弗、目揵連等，其數滿中。",
    "T08n0221_001:0005a21_35": "復置是事。",
    "T08n0221_001:0005a21_36": "十方恒邊沙悉如舍利弗、目揵連等，盡滿其中。",
    "T08n0221_001:0005a22_37": "其數如是不可計量，欲比菩薩行般若波羅蜜者，百分千分巨億萬分不得為比。",
    "T08n0221_001:0005a24_38": "行般若波羅蜜菩薩持是智慧，比諸聲聞、辟支佛之智慧，百千萬倍不以為比。」",
    "T08n0221_001:0005a26_39": "舍利弗白佛言：「唯，世尊弟子所有智慧，從須陀洹至聲聞、辟支佛，上至菩薩、諸佛世尊，是諸眾智不相違背，無所出生，其實皆空，無有差別，不出不生。",
    "T08n0221_001:0005a29_40": "其實空者無有差特優劣，云何世尊言：『行般若波羅蜜菩薩一日之念，出過聲聞、辟支佛上。』",
    "T08n0221_001:0005b02_41": "乎？」",
    "T08n0221_001:0005b02_42": "佛告舍利弗：「所以出彼上者，是菩薩行般若波羅蜜一日之念言：『我當以道法因緣，當為眾生覺一切法、度脫眾生。』",
    "T08n0221_001:0005b05_43": "云何，舍利弗！",
    "T08n0221_001:0005b05_44": "諸聲聞、辟支佛，頗有是念不耶？」",
    "T08n0221_001:0005b06_45": "舍利弗言：「唯，世尊！",
    "T08n0221_001:0005b06_46": "諸聲聞、辟支佛初無是念。」",
    "T08n0221_001:0005b07_47": "「是故，舍利弗！",
    "T08n0221_001:0005b07_48": "當作是知、當作是念，諸聲聞、辟支佛所有之智，欲比菩薩之智，百分千分巨億萬倍不可為比。",
    "T08n0221_001:0005b09_49": "「復次，舍利弗！",
    "T08n0221_001:0005b09_50": "聲聞、辟支佛頗作是念言：『我當行六波羅蜜，教授眾生、淨佛國土、具足佛十種力、四無所畏、四無礙慧，具足佛十八法，當成阿惟三佛。",
    "T08n0221_001:0005b12_51": "使不可計阿僧祇人令得泥洹。』",
    "T08n0221_001:0005b13_52": "頗有是念不？」",
    "T08n0221_001:0005b13_53": "舍利弗言：「唯，世尊！",
    "T08n0221_001:0005b14_54": "無有是念。」",
    "T08n0221_001:0005b14_55": "佛言：「菩薩能爾。",
    "T08n0221_001:0005b15_0": "菩薩行六波羅蜜，具足十八法，成阿惟三佛，當度脫一切眾生。",
    "T08n0221_001:0005b16_1": "舍利弗，譬如螢火蟲不作是念言：『我光明照閻浮提普令大明。』",
    "T08n0221_001:0005b17_2": "如是，舍利弗！",
    "T08n0221_001:0005b18_3": "諸聲聞、辟支佛亦無是念言：『我當行六波羅蜜，具足十八法，成阿惟三佛，度脫眾生。』",
    "T08n0221_001:0005b20_0": "舍利弗！",
    "T08n0221_001:0005b20_1": "譬如日出遍照閻浮提，莫不蒙明者。",
    "T08n0221_001:0005b21_0": "如是菩薩行六波羅蜜，具足十八法，成阿惟三佛，度不可計一切眾生。」",
    "T08n0221_001:0005b22_1": "舍利弗白佛言：「云何菩薩過羅漢、辟支佛地，逮得阿惟越致地，嚴治佛道地？」",
    "T08n0221_001:0005b24_2": "佛告舍利弗：「菩薩從初發意以來，常行六波羅蜜，住空、無相、無願之法，過阿羅漢、辟支佛地，逮阿惟越致地。」",
    "T08n0221_001:0005b26_3": "舍利弗白佛言：「菩薩住何所地，為聲聞、辟支佛而作福田？」",
    "T08n0221_001:0005b28_0": "佛告舍利弗：「菩薩從初發意以來，常行六波羅蜜乃至道場，於其中間，常為聲聞、辟支佛作護。",
    "T08n0221_001:0005c01_1": "何以故？",
    "T08n0221_001:0005c01_2": "舍利弗！",
    "T08n0221_001:0005c01_3": "世有菩薩，便知有五戒、十善、八齋、四禪、四等意、四無形定，乃至三十七品法盡現於世，便具足十八事、佛十種力、四無所畏。",
    "T08n0221_001:0005c04_4": "世間適有是法，便知有王者種、梵志種、長者種、迦羅越種，便知有第一四天王上至三十三天，便知有須陀洹、斯陀含、阿那含、阿羅漢、辟支佛，上至佛皆現於世。」",
    "T08n0221_001:0005c07_5": "舍利弗白佛言：「云何菩薩畢報施恩？」",
    "T08n0221_001:0005c08_6": "佛告舍利弗：「菩薩不報施福。",
    "T08n0221_001:0005c09_7": "何以故？",
    "T08n0221_001:0005c09_8": "本已報故。",
    "T08n0221_001:0005c09_9": "菩薩常施，持何等施施諸善法？",
    "T08n0221_001:0005c10_10": "何等善法？",
    "T08n0221_001:0005c10_11": "十善之法。",
    "T08n0221_001:0005c10_12": "從十善之法上至諸佛世尊之法，十力、四無所畏，具佛十八法，以是為施與。」",
    "T08n0221_001:0005c12_13": "舍利弗白佛言：「菩薩云何與般若波羅蜜相應？」",
    "T08n0221_001:0005c13_14": "佛告舍利弗：「菩薩當知色與空合，是為應般若波羅蜜。",
    "T08n0221_001:0005c14_15": "當知痛想行識與空合，是為應般若波羅蜜。",
    "T08n0221_001:0005c15_16": "當知眼耳鼻舌身意與空合，當知色聲香味細滑識法與空合，眼色識、耳聲識、鼻香識、舌味識、身細滑識、法性識亦爾，是為應。",
    "T08n0221_001:0005c18_17": "當知苦、習、盡、道四諦之法亦與空合。",
    "T08n0221_001:0005c19_18": "當知十二因緣。",
    "T08n0221_001:0005c20_0": "何等十二？",
    "T08n0221_001:0005c20_1": "一者癡、二者所作行、三者識、四者名色、五者六入、六者栽、七者痛、八者愛、九者受、十者有、十一者生、十二者死。",
    "T08n0221_001:0005c22_2": "此十二因緣亦與空合。",
    "T08n0221_001:0005c23_3": "當知一切諸法——有為法、無為法——亦與空合。",
    "T08n0221_001:0005c24_4": "當知本性亦與空合。",
    "T08n0221_001:0005c24_5": "是為應般若波羅蜜。",
    "T08n0221_001:0005c25_6": "如是，舍利弗！",
    "T08n0221_001:0005c25_7": "菩薩摩訶薩知七空合。",
    "T08n0221_001:0005c25_8": "何謂七？",
    "T08n0221_001:0005c26_9": "上七事是也。",
    "T08n0221_001:0005c26_10": "知此七事與般若波羅蜜相應者，亦不見五陰合、亦不見不合，亦不見生五陰法、亦不見滅五陰法。",
    "T08n0221_001:0005c28_11": "亦不見著五陰法、亦不見斷五陰法，亦不見色與痛合、亦不見痛與想合、亦不見想與識合、亦不見識與行合。",
    "T08n0221_001:0006a02_12": "所以者何？",
    "T08n0221_001:0006a02_13": "初不見有法與法合者，性本空故。",
    "T08n0221_001:0006a03_14": "舍利弗！",
    "T08n0221_001:0006a03_15": "用色空故為非色，用痛想行識空故為非識。",
    "T08n0221_001:0006a04_16": "色空故無所見，痛空故無所覺，想空故無所念，行空故無所行，識空故不見識。",
    "T08n0221_001:0006a06_17": "何以故？",
    "T08n0221_001:0006a06_18": "色與空等無異。",
    "T08n0221_001:0006a06_19": "所以者何？",
    "T08n0221_001:0006a06_20": "色則是空、空則是色，痛想行識則亦是空、空則是識。",
    "T08n0221_001:0006a08_21": "亦不見生、亦不見滅，亦不見著、亦不見斷，亦不見增、亦不見減，亦不過去當來今現在，亦無五陰、亦無色聲香味細滑法、亦無眼耳鼻舌身意、亦無十二因緣、亦無四諦，亦無所逮得，亦無須陀洹、斯陀含、阿那含、阿羅漢、辟支佛，亦無佛、亦無道。",
    "T08n0221_001:0006a13_22": "如是，舍利弗！",
    "T08n0221_001:0006a13_23": "菩薩摩訶薩行般若波羅蜜，當作是念、當作是知、當作是應。",
    "T08n0221_001:0006a15_24": "作是行者，亦不見應、亦不見不應，於六波羅蜜亦不見合於五陰法乃至身法，亦不見合與不合。",
    "T08n0221_001:0006a17_25": "三十七品、佛十種力、四無所畏及佛十八法乃至薩云若法，亦不見應與不應。",
    "T08n0221_001:0006a19_26": "是故，舍利弗！",
    "T08n0221_001:0006a19_27": "當知菩薩與般若波羅蜜相應。",
    "T08n0221_001:0006a20_28": "復次，舍利弗！",
    "T08n0221_001:0006a20_29": "菩薩摩訶薩行般若波羅蜜，不與空合，不與無相、無願合。",
    "T08n0221_001:0006a21_30": "無相、無願不與空合。",
    "T08n0221_001:0006a22_31": "所以者何？",
    "T08n0221_001:0006a22_32": "空亦不見合亦不不合，無相、無願亦復如是，是為應般若波羅蜜。",
    "T08n0221_001:0006a24_33": "舍利弗！",
    "T08n0221_001:0006a24_34": "菩薩行般若波羅蜜，度空法相已，亦不與五陰合、亦不不合，過去色亦不與過去色合、亦不見過去色，當來色亦不與當來色合、亦不見當來色，現在色亦不與現在色合、亦不見現在色；痛想行識亦復如是。",
    "T08n0221_001:0006a29_35": "所以者何？",
    "T08n0221_001:0006a29_36": "去來今三世，名皆空故。",
    "T08n0221_001:0006a29_37": "作是合者，為應般若波羅蜜。",
    "T08n0221_001:0006b01_38": "舍利弗！",
    "T08n0221_001:0006b01_39": "菩薩行般若波羅蜜、薩云若法，亦不見與過去當來今現在合，亦不見過去當來今現在。",
    "T08n0221_001:0006b03_40": "菩薩當作是念、當作是應。",
    "T08n0221_001:0006b04_41": "復次，舍利弗！",
    "T08n0221_001:0006b04_42": "薩云若亦不見與五陰合，五陰亦不見與薩云若合；薩云若亦不與六情合，六情亦不與薩云若合；色聲香味細滑法亦不與薩云若合，薩云若亦不與色聲香味細滑法合，亦不不合。",
    "T08n0221_001:0006b08_43": "是為應般若波羅蜜。",
    "T08n0221_001:0006b09_44": "舍利弗！",
    "T08n0221_001:0006b09_45": "菩薩行般若波羅蜜，於檀波羅蜜亦不見與薩云若合，尸波羅蜜、羼提波羅蜜、惟逮波羅蜜、禪波羅蜜乃至般若波羅蜜，亦不見與薩云若合，亦不見薩云若與六波羅蜜合。",
    "T08n0221_001:0006b13_46": "亦不見薩云若與三十七品、十力合，三十七品、十力亦不見與薩云若合，亦不見薩云若。",
    "T08n0221_001:0006b15_47": "是為應般若波羅蜜。",
    "T08n0221_001:0006b15_48": "舍利弗！",
    "T08n0221_001:0006b16_49": "行般若波羅蜜菩薩，佛亦不與薩云若合，薩云若亦不與佛合；道亦不與薩云若合，薩云若亦不與道合。",
    "T08n0221_001:0006b18_50": "所以者何？",
    "T08n0221_001:0006b18_51": "薩云若則是佛，佛則是薩云若；道則是薩云若，薩云若則是道。",
    "T08n0221_001:0006b20_52": "是為與般若波羅蜜合。",
    "T08n0221_001:0006b20_53": "「復次，舍利弗！",
    "T08n0221_001:0006b21_54": "菩薩行般若波羅蜜，知五陰不與有合，有亦不與五陰合；五陰亦不與苦樂、有我無我合，六情法亦復如是。",
    "T08n0221_001:0006b23_55": "五陰亦不與空、無相、無願合、亦不不合，亦不見行、亦不見不行。",
    "T08n0221_001:0006b24_56": "菩薩當作是行、當作是應。",
    "T08n0221_001:0006b25_57": "「復次，舍利弗！",
    "T08n0221_001:0006b25_58": "菩薩亦不以般若波羅蜜故，行檀、行尸、行羼、行惟逮、行禪波羅蜜；亦不以五波羅蜜故，行般若波羅蜜。",
    "T08n0221_001:0006b28_59": "亦不以阿惟越致故，教授眾生；亦不以淨佛國土故，行般若波羅蜜；亦不以四無所畏、四無礙慧、佛十種力、十八法不共故，行般若波羅蜜；亦不以內空、外空、所有無所有空、空空、大空、畢竟空故，行般若波羅蜜；亦不以有為空、無為空、無底空、諸法相空、一切諸法空，亦不以生空、亦不無生空，亦不真空、亦不偽空，亦不如、亦不法性、亦不真際故，行般若波羅蜜行。",
    "T08n0221_001:0006c07_60": "所以者何？",
    "T08n0221_001:0006c07_61": "不見法有所破壞者。",
    "T08n0221_001:0006c08_62": "「復次，舍利弗！",
    "T08n0221_001:0006c08_63": "菩薩行般若波羅蜜！",
    "T08n0221_001:0006c08_64": "亦不以神足、徹視、徹聽、知他人意、自知宿命故，行般若波羅蜜。",
    "T08n0221_001:0006c10_65": "所以者何？",
    "T08n0221_001:0006c10_66": "行般若波羅蜜者尚不見般若波羅蜜，何況見有菩薩神通眾事？",
    "T08n0221_001:0006c12_0": "是為應般若波羅蜜。",
    "T08n0221_001:0006c12_1": "舍利弗！",
    "T08n0221_001:0006c12_2": "行般若波羅蜜菩薩，心不自念：『我當以神足到十方，見諸佛世尊。』",
    "T08n0221_001:0006c14_3": "亦不念言：『十方諸佛有所說法，我當聽受。』",
    "T08n0221_001:0006c15_4": "亦不念言：『我當盡知十方眾生心中所念。』",
    "T08n0221_001:0006c16_0": "亦不自念：『我當自知不可計劫所從生之事。』",
    "T08n0221_001:0006c17_0": "亦復不念：『見十方眾生生死所趣善惡之趣。』",
    "T08n0221_001:0006c18_0": "是菩薩為應般若波羅蜜。",
    "T08n0221_001:0006c18_1": "舍利弗！",
    "T08n0221_001:0006c18_2": "菩薩自念：『我當度不可計阿僧祇人令般泥洹。』",
    "T08n0221_001:0006c19_3": "是為菩薩行般若波羅蜜。",
    "T08n0221_001:0006c20_4": "菩薩作是行者，眾魔不能得其便，諸世間之事皆為降伏。",
    "T08n0221_001:0006c21_5": "十方恒沙諸佛皆共擁護是菩薩，令不墮聲聞、辟支佛地。",
    "T08n0221_001:0006c23_6": "四天王上至阿迦膩吒天，是諸天皆共護是菩薩，不令中道有礙。",
    "T08n0221_001:0006c24_7": "是菩薩身中所有眾病，現世為愈。",
    "T08n0221_001:0006c25_8": "所以者何？",
    "T08n0221_001:0006c25_9": "用有普慈加眾生故。",
    "T08n0221_001:0006c26_0": "當知是為應般若波羅蜜。",
    "T08n0221_001:0006c26_1": "「復次，舍利弗！",
    "T08n0221_001:0006c26_2": "菩薩行般若波羅蜜者，疾得陀隣尼，諸三昧門皆現在前，在所生處常見諸佛乃至道場，常不離佛。",
    "T08n0221_001:0006c29_3": "是為應般若波羅蜜。",
    "T08n0221_001:0006c29_4": "菩薩行般若波羅蜜者，亦不念有法合與不合、等與不等。",
    "T08n0221_001:0007a01_5": "所以者何？",
    "T08n0221_001:0007a02_6": "以不見法合、亦不見法等。",
    "T08n0221_001:0007a02_7": "是為應般若波羅蜜。",
    "T08n0221_001:0007a03_8": "菩薩行般若波羅蜜者，亦不念：『我當疾逮覺法性、亦不不逮覺。』",
    "T08n0221_001:0007a04_9": "何以故？",
    "T08n0221_001:0007a04_10": "法性者，無所逮覺是為合。",
    "T08n0221_001:0007a05_11": "復次，舍利弗！",
    "T08n0221_001:0007a05_12": "行般若波羅蜜菩薩，不見有法與法性別者、亦不見合，亦不念言：『法性作若干差別。』",
    "T08n0221_001:0007a07_13": "是為菩薩一切皆合。",
    "T08n0221_001:0007a07_14": "亦不作念言：『是法於法性現、亦不不現。』",
    "T08n0221_001:0007a08_15": "何以故！",
    "T08n0221_001:0007a09_0": "初不見於法性現者，當知是則為合。",
    "T08n0221_001:0007a09_1": "「復次，舍利弗！",
    "T08n0221_001:0007a10_2": "菩薩行般若波羅蜜者，於法性不與空合，空亦不與法性合，是為合。",
    "T08n0221_001:0007a11_3": "六情、十八性亦不與空合，空亦不與六情、十八性合。",
    "T08n0221_001:0007a12_4": "乃至法性不與空合，空亦不與法性合。",
    "T08n0221_001:0007a13_5": "舍利弗！",
    "T08n0221_001:0007a13_6": "如是空合最為第一。",
    "T08n0221_001:0007a14_7": "行空菩薩不墮聲聞、辟支佛地，淨佛國土、教授眾生，疾成至佛。",
    "T08n0221_001:0007a15_8": "舍利弗！",
    "T08n0221_001:0007a15_9": "諸所有應般若波羅蜜無過，是應最尊、第一應、無上。",
    "T08n0221_001:0007a17_10": "所以者何？",
    "T08n0221_001:0007a17_11": "為是空、無相、無願、無上正真應故。",
    "T08n0221_001:0007a18_12": "舍利弗！",
    "T08n0221_001:0007a18_13": "如是行者，當知是菩薩已受莂，近於道場。",
    "T08n0221_001:0007a19_14": "如是行者，為不可計阿僧祇人而作益厚。",
    "T08n0221_001:0007a20_15": "菩薩亦不念言：『我與般若波羅蜜相應。』",
    "T08n0221_001:0007a21_16": "亦復不念：『諸佛世尊當授我莂。』",
    "T08n0221_001:0007a21_17": "亦不念：『我受莂不久，當淨佛國土。』",
    "T08n0221_001:0007a22_18": "亦不念：『我當成至佛而轉法輪。』",
    "T08n0221_001:0007a23_19": "所以者何？",
    "T08n0221_001:0007a23_20": "與法性一體無有別。",
    "T08n0221_001:0007a24_21": "亦不見有法行般若波羅蜜者，亦不見諸佛有所說為阿耨多羅三耶三菩者。",
    "T08n0221_001:0007a25_22": "何以故？",
    "T08n0221_001:0007a26_23": "菩薩行般若波羅蜜，初不見有生眾生相，亦不見滅眾生相。",
    "T08n0221_001:0007a27_24": "何以故？",
    "T08n0221_001:0007a27_25": "一切眾生初不見起滅故。",
    "T08n0221_001:0007a28_26": "一切眾生不見有生，尚不見有生滅，云何行般若波羅蜜？",
    "T08n0221_001:0007a29_27": "菩薩作是行者，為行般若波羅蜜。",
    "T08n0221_001:0007b01_28": "不起眾生相，不空眾生相，不見眾生行，不別眾生行，是為菩薩行第一空行。",
    "T08n0221_001:0007b03_29": "菩薩住是中者，為都合集，眾合於其中住。",
    "T08n0221_001:0007b04_30": "菩薩如是住者，為處大慈大悲，無嫉慢意、無亂怠意、無恚恨意、無起惡意，不起惡智意也。」",
    "T08n0221_001:0007b07_0": "放光般若經卷第一"
}