{
    "T14n0542_001:0829a06_0": "佛說耶祇經",
    "T14n0542_001:0829a08_0": "宋居士沮渠京聲譯",
    "T14n0542_001:0829a09_0": "聞如是：一時，佛在迦奈國。",
    "T14n0542_001:0829a09_1": "國中有婆羅門大富姓，名耶祇，本事九十六種外道，以求福祐。",
    "T14n0542_001:0829a11_0": "聞人事佛，得富貴長壽安隱，度脫生死受福，不入三惡道中，不更勤苦。",
    "T14n0542_001:0829a12_1": "耶祇自念：「我不如捨置外道，當奉事佛。」",
    "T14n0542_001:0829a13_2": "因詣佛所，以頭面著地，為佛作禮，長跪白佛言：「我本愚癡，無所識知，竊聞佛道恢弘大慈普濟，佛天上天下人中之尊，無不安隱者。",
    "T14n0542_001:0829a16_3": "我今欲捨置所事外道，歸命於佛，願佛哀我，當受教誡。」",
    "T14n0542_001:0829a17_4": "佛言：「若今所言大善，熟自思之而止惡為善者，何憂不得安隱？」",
    "T14n0542_001:0829a19_5": "耶祇白佛言：「今以我所事非真故，歸命於佛，當哀愍我曹，去濁穢之行，受佛清淨決言，若審爾者大善。」",
    "T14n0542_001:0829a21_6": "耶祇便前受五戒：一、不殺生；二者、不盜；三者、不婬；四者、不兩舌惡口妄言綺語；五、不飲酒。",
    "T14n0542_001:0829a23_7": "三自歸已，起繞佛三匝，持齋七日而去。",
    "T14n0542_001:0829a24_8": "自是之後，行到他國，見人殺生射獵，盜人財物，耶祇便欲隨之；見好色女人，心意貪之；見人是不是，便論道之；見人飲酒醉亂，便欲追之，心不安定，更欲悔之，自念：「我不能事是佛法，終當還佛五戒。」",
    "T14n0542_001:0829a29_9": "即詣佛所，叩頭白佛言：「我前從佛受五戒，多所禁害，不得從我本意，今自思惟欲罷，不能事佛。",
    "T14n0542_001:0829b02_10": "佛法尊重，非我所能奉事，當可得還五戒不？",
    "T14n0542_001:0829b03_11": "於佛意當可爾不？」",
    "T14n0542_001:0829b04_12": "佛默然不應，言未絕口中，便有自然鬼神，持鐵椎，擊耶祇頭破之；復有鬼神，解脫其衣；復有鬼神，以鐵鈎就口中，移取其舌。",
    "T14n0542_001:0829b07_13": "有婬女鬼神，以刀深割其陰；有鬼神，洋銅沃其口中；前後左右，皆諸鬼神，競來分裂其肉。",
    "T14n0542_001:0829b09_14": "如是耶祇，眼目臭咤，面如土色，自然之火燒其身，求生不得，求死不得，鬼神持之甚急。",
    "T14n0542_001:0829b11_15": "佛見之如是，哀愍念之，因問耶祇：「汝今者當云何？」",
    "T14n0542_001:0829b12_16": "耶祇口噤不能復語，但舉手自搏，從佛求哀。",
    "T14n0542_001:0829b13_17": "佛便放威神，鬼神皆怖而走。",
    "T14n0542_001:0829b14_18": "耶祇便得穌息，更起叩頭，前白佛言：「我心中有是五賊，牽我入惡罪中，出是惡言，今受其罪。",
    "T14n0542_001:0829b16_19": "自我所為違負佛言，願佛哀我。」",
    "T14n0542_001:0829b17_20": "佛言：「自汝心口所為，當咎阿誰？」",
    "T14n0542_001:0829b17_21": "耶祇白佛言：「從今日以往，當自改更奉持五戒，歲三齋、月六齋，燒香燃燈，供事三尊，身口意不敢復犯。」",
    "T14n0542_001:0829b20_22": "佛言：「如是，大善！",
    "T14n0542_001:0829b20_23": "自若眼目所見，身體所更，自作自得，作善得善，心念不善得不善。",
    "T14n0542_001:0829b22_24": "佛者法中之師，教人去惡為善，後長得度脫，諸天及人民，愚癡者，皆使智慧，不更勤苦。",
    "T14n0542_001:0829b24_25": "從今已往，改更修善，莫得聽心意所為誤人之本。」",
    "T14n0542_001:0829b25_26": "佛說經已，耶祇心意開解，即得須陀洹道，歡喜而去。",
    "T14n0542_001:0829b26_27": "耶祇歸家，即勅舍中，大小皆詣佛所受五戒，歲三齋、月六齋。",
    "T14n0542_001:0829b28_0": "耶祇便捨家，剃頭鬚被袈裟，從佛作沙門，遂得阿羅漢道。",
    "T14n0542_001:0829c01_0": "佛說耶祇經"
}