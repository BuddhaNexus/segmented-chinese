{
    "T02n0125_027:0698c02_0": "增壹阿含經卷第二十七",
    "T02n0125_027:0698c04_0": "東晉罽賓三藏瞿曇僧伽提婆譯",
    "T02n0125_027:0698c05_0": "邪聚品第三十五",
    "T02n0125_027:0698c06_0": "（一）聞如是：一時，佛在舍衛國祇樹給孤獨園。",
    "T02n0125_027:0698c07_1": "爾時，世尊告諸比丘：「若有人在邪見聚者，有何相像？",
    "T02n0125_027:0698c08_2": "有何相貌？」",
    "T02n0125_027:0698c08_3": "爾時，諸比丘白世尊言：「如來是諸法之王，諸法之尊。",
    "T02n0125_027:0698c09_4": "善哉！",
    "T02n0125_027:0698c09_5": "世尊！",
    "T02n0125_027:0698c10_0": "當與諸比丘而說此義。",
    "T02n0125_027:0698c10_1": "我等聞已，當奉行之。」",
    "T02n0125_027:0698c11_2": "世尊告曰：「汝善思念之，吾當為汝分別其義。」",
    "T02n0125_027:0698c12_3": "諸比丘對曰：「如是。",
    "T02n0125_027:0698c12_4": "世尊！」",
    "T02n0125_027:0698c12_5": "爾時，諸比丘從佛受教。",
    "T02n0125_027:0698c13_6": "世尊告曰：「在邪聚之人，當以五事知之，以見五事則知此人為住邪聚。",
    "T02n0125_027:0698c15_0": "云何為五？",
    "T02n0125_027:0698c15_1": "應笑而不笑，應歡喜時而不歡喜，應起慈心而不起慈心，作惡而不恥，聞其善語而不著意；當知此人必住邪聚。",
    "T02n0125_027:0698c18_0": "若有眾生住邪聚者，當以此五事知之。",
    "T02n0125_027:0698c19_0": "「復次，有眾生有住正聚者，有何相貌？",
    "T02n0125_027:0698c19_1": "有何因緣？」",
    "T02n0125_027:0698c20_2": "爾時，諸比丘白佛言：「如來是諸法之王，諸法之尊。",
    "T02n0125_027:0698c21_3": "唯願，世尊！",
    "T02n0125_027:0698c21_4": "當與諸比丘而說此義。",
    "T02n0125_027:0698c22_5": "我等聞已，當奉行之。」",
    "T02n0125_027:0698c22_6": "世尊告曰：「汝等善思念之，吾當為汝分別其義。」",
    "T02n0125_027:0698c23_7": "諸比丘對曰：「如是。",
    "T02n0125_027:0698c24_8": "世尊！」",
    "T02n0125_027:0698c24_9": "爾時，諸比丘從佛受教。",
    "T02n0125_027:0698c24_10": "世尊告曰：「在正聚之人，當以五事知之，以見五事則知此人為住正聚。",
    "T02n0125_027:0698c26_11": "云何為五？",
    "T02n0125_027:0698c26_12": "應笑則笑，應歡喜則歡喜，應起慈心則起慈心，可恥則恥，聞善著意；當知此人已住正聚。",
    "T02n0125_027:0698c28_13": "是故，諸比丘！",
    "T02n0125_027:0698c29_14": "當除邪聚，住於正聚。",
    "T02n0125_027:0698c29_15": "如是，諸比丘！",
    "T02n0125_027:0699a01_16": "當作是學。」",
    "T02n0125_027:0699a01_17": "爾時，諸比丘聞佛所說，歡喜奉行。",
    "T02n0125_027:0699a03_0": "（二）聞如是：一時，佛在舍衛國祇樹給孤獨園。",
    "T02n0125_027:0699a04_1": "爾時，世尊告諸比丘：「如來出現世時，必當為五事。",
    "T02n0125_027:0699a05_2": "云何為五？",
    "T02n0125_027:0699a05_3": "一者當轉法輪，二者當度父母，三者無信之人立於信地，四者未發菩薩意使發菩薩心，五者當授將來佛決。",
    "T02n0125_027:0699a08_4": "若如來出現世時，當為此五事。",
    "T02n0125_027:0699a08_5": "是故，諸比丘！",
    "T02n0125_027:0699a09_6": "當起慈心向於如來。",
    "T02n0125_027:0699a09_7": "如是，比丘！",
    "T02n0125_027:0699a09_8": "當作是學。」",
    "T02n0125_027:0699a10_9": "爾時，諸比丘聞佛所說，歡喜奉行。",
    "T02n0125_027:0699a11_0": "（三）聞如是：一時，佛在舍衛國祇樹給孤獨園。",
    "T02n0125_027:0699a12_1": "爾時，世尊告諸比丘：「有五惠施不得其福。",
    "T02n0125_027:0699a13_2": "云何為五？",
    "T02n0125_027:0699a13_3": "一者以刀施人，二者以毒施人，三者以野牛施人，四者婬女施人，五者造作神祠。",
    "T02n0125_027:0699a15_4": "是謂，比丘！",
    "T02n0125_027:0699a15_5": "有此五施不得其福。",
    "T02n0125_027:0699a16_0": "「比丘當知：復有五施令得大福。",
    "T02n0125_027:0699a16_1": "云何為五？",
    "T02n0125_027:0699a17_0": "一者造作園觀，二者造作林樹，三者造作橋梁，四者造作大船，五者與當來、過去造作房舍住處。",
    "T02n0125_027:0699a19_1": "是謂，比丘！",
    "T02n0125_027:0699a19_2": "有此五事令得其福。」",
    "T02n0125_027:0699a20_3": "爾時，世尊便說此偈：「園觀施清涼，　　及作好橋梁，　河津渡人民，　　并作好房舍。",
    "T02n0125_027:0699a23_0": "　彼人日夜中，　　恒當受其福，　戒定以成就，　　此人必生天。",
    "T02n0125_027:0699a25_0": "「是故，諸比丘！",
    "T02n0125_027:0699a25_1": "當念修行此五德施。",
    "T02n0125_027:0699a25_2": "如是，諸比丘！",
    "T02n0125_027:0699a26_3": "當作是學。」",
    "T02n0125_027:0699a26_4": "爾時，諸比丘聞佛所說，歡喜奉行。",
    "T02n0125_027:0699a28_0": "（四）聞如是：一時，佛在舍衛國祇樹給孤獨園。",
    "T02n0125_027:0699a29_1": "爾時，世尊告諸比丘：「女人有五力輕慢夫主。",
    "T02n0125_027:0699b01_2": "云何為五？",
    "T02n0125_027:0699b01_3": "一者色力，二者親族之力，三者田業之力，四者兒力，五者自守力。",
    "T02n0125_027:0699b02_4": "是謂女人有此五力。",
    "T02n0125_027:0699b03_5": "比丘當知，女人依此五力已，便輕慢夫主。",
    "T02n0125_027:0699b04_6": "設復夫以一力，盡覆蔽彼女人。",
    "T02n0125_027:0699b05_7": "云何為一力？",
    "T02n0125_027:0699b05_8": "所謂富貴力也。",
    "T02n0125_027:0699b05_9": "夫人以貴色力不如，親族、田業、兒、自守盡不如也。",
    "T02n0125_027:0699b07_0": "皆由一力，勝爾許力也。",
    "T02n0125_027:0699b07_1": "「今弊魔波旬亦有五力。",
    "T02n0125_027:0699b08_2": "云何為五？",
    "T02n0125_027:0699b08_3": "所謂色力、聲力、香力、味力、細滑力，夫愚癡之人著色、聲、香、味、細滑之法者，不能得度波旬境界。",
    "T02n0125_027:0699b10_4": "若聖弟子成就一力，勝爾許力。",
    "T02n0125_027:0699b11_5": "云何為一力？",
    "T02n0125_027:0699b11_6": "所謂無放逸力。",
    "T02n0125_027:0699b12_0": "設賢聖弟子成就無放逸者，則不為色、聲、香、味、細滑之所拘繫。",
    "T02n0125_027:0699b13_1": "以不為五欲所繫，則能分別生、老、病、死之法，勝魔五力，不墮魔境界，度諸畏難，至無為之處。」",
    "T02n0125_027:0699b15_2": "爾時，世尊便說此偈：「戒為甘露道，　　放逸為死徑，　不貪則不死，　　失道為自喪。」",
    "T02n0125_027:0699b19_0": "佛告諸比丘：「當念修行而不放逸。",
    "T02n0125_027:0699b19_1": "如是，諸比丘！",
    "T02n0125_027:0699b20_2": "當作是學。」",
    "T02n0125_027:0699b20_3": "爾時，諸比丘聞佛所說，歡喜奉行。",
    "T02n0125_027:0699b22_0": "（五）聞如是：一時，佛在舍衛國祇樹給孤獨園。",
    "T02n0125_027:0699b23_1": "爾時，世尊告諸比丘：「女人有五欲想。",
    "T02n0125_027:0699b23_2": "云何為五欲想？",
    "T02n0125_027:0699b24_3": "一者生豪貴之家，二者嫁適富貴之家，三者使我夫主言從語用，四者多有兒息，五者在家獨得由己。",
    "T02n0125_027:0699b26_4": "是謂，比丘！",
    "T02n0125_027:0699b27_5": "女人有此五事可欲之想。",
    "T02n0125_027:0699b27_6": "「如是。",
    "T02n0125_027:0699b27_7": "比丘！",
    "T02n0125_027:0699b27_8": "我比丘亦有五事可欲之想。",
    "T02n0125_027:0699b28_9": "云何為五？",
    "T02n0125_027:0699b28_10": "所謂禁戒、多聞、三昧成就、智慧、智慧解脫。",
    "T02n0125_027:0699b29_11": "是謂，比丘！",
    "T02n0125_027:0699b29_12": "有此五事可欲之法。」",
    "T02n0125_027:0699c01_13": "爾時，世尊便說此偈：「我生豪族種，　　亦適富貴家，　能役使夫主，　　非福不剋獲。",
    "T02n0125_027:0699c04_0": "　使我饒兒息，　　香華自嚴飾，　雖有此想念，　　非福不剋獲。",
    "T02n0125_027:0699c06_0": "　信戒而成就，　　三昧不移動，　智慧亦成就，　　懈怠而不剋。",
    "T02n0125_027:0699c08_0": "　尋欲得道果，　　不由生死淵，　願欲至涅槃，　　懈怠而不剋。",
    "T02n0125_027:0699c10_0": "「如是，諸比丘！",
    "T02n0125_027:0699c10_1": "當求方便，行於善法，除去不善法，漸當前進，無有中悔之心。",
    "T02n0125_027:0699c11_2": "如是，諸比丘！",
    "T02n0125_027:0699c12_3": "當作是學。」",
    "T02n0125_027:0699c12_4": "爾時，諸比丘聞佛所說，歡喜奉行。",
    "T02n0125_027:0699c14_0": "（六）聞如是：一時，佛在舍衛國祇樹給孤獨園。",
    "T02n0125_027:0699c15_1": "爾時，世尊告諸比丘：「有五時不應向人禮。",
    "T02n0125_027:0699c16_2": "云何為五？",
    "T02n0125_027:0699c16_3": "若在偷婆中不應向禮，在大眾中不應向禮，又在道路不應向禮，病痛著床不應向禮，若飲食時不應向禮。",
    "T02n0125_027:0699c19_0": "是謂，比丘！",
    "T02n0125_027:0699c19_1": "有此五事不應向禮。",
    "T02n0125_027:0699c19_2": "「復有五事知時之禮。",
    "T02n0125_027:0699c20_3": "云何為五？",
    "T02n0125_027:0699c20_4": "不在偷婆中，不在大眾中，不在道路，亦不病痛，復非飲食，此應向禮。",
    "T02n0125_027:0699c22_5": "是故，諸比丘！",
    "T02n0125_027:0699c22_6": "當作方便，知時之行。」",
    "T02n0125_027:0699c23_7": "爾時，諸比丘聞佛所說，歡喜奉行。",
    "T02n0125_027:0699c24_0": "（七）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_027:0699c25_1": "爾時，世尊告優頭槃：「汝今入羅閱城求少溫湯。",
    "T02n0125_027:0699c26_2": "所以然者，如我今日脊患風痛。」",
    "T02n0125_027:0699c27_3": "優頭槃白佛：「如是。",
    "T02n0125_027:0699c28_0": "世尊！」",
    "T02n0125_027:0699c28_1": "是時，優頭槃受佛教已，到時著衣持鉢，入羅閱城求湯。",
    "T02n0125_027:0699c29_2": "爾時，尊者優頭槃便作是念：「世尊有何因緣，使我求湯？",
    "T02n0125_027:0700a01_3": "如來諸結已盡，諸善普會。",
    "T02n0125_027:0700a02_4": "然如來復作是語：『我今患風。』",
    "T02n0125_027:0700a03_5": "又復世尊不授姓名，當至誰家？」",
    "T02n0125_027:0700a03_6": "是時，尊者優頭槃以天眼觀羅閱城男子之類，必應度者。",
    "T02n0125_027:0700a05_7": "是時，見羅閱城中有長者名毘舍羅，先不種善根，無戒、無信、邪見，於佛、法、眾與邊見共相應。",
    "T02n0125_027:0700a07_8": "彼便有此見：無施、無與、無有受者，亦復無有善惡果報，無今世、後世、無父、無母，世無沙門、婆羅門等成就者，於今世、後世自身作證而自遊化。",
    "T02n0125_027:0700a10_9": "壽命極短，餘五日之後當取命終。",
    "T02n0125_027:0700a11_10": "又事五道大神。",
    "T02n0125_027:0700a12_11": "是時，優頭槃便作是念：「如來必欲度此長者。",
    "T02n0125_027:0700a13_12": "所以然者，此長者命終之後，當生啼哭地獄中。」",
    "T02n0125_027:0700a14_13": "是時，優頭槃便笑，五道大神遙見笑，即隱其形而作人像，來至優頭槃所而給使令。",
    "T02n0125_027:0700a16_14": "是時，尊者優頭槃將此使人往至長者門外住，默然不語。",
    "T02n0125_027:0700a17_15": "是時，長者遙見有道人在門外立，即時便說此偈：「汝今默然住，　　剃頭著袈裟，　為欲求何等，　　因由何故來？」",
    "T02n0125_027:0700a21_0": "爾時，優頭槃復以此偈報曰：「如來無著尊，　　今日患風發，　設有溫湯者，　　如來欲洗浴。」",
    "T02n0125_027:0700a24_0": "是時，長者默然不報。",
    "T02n0125_027:0700a24_1": "是時，五道大神告毘舍羅先曰：「長者可以湯相惠，必當獲福無量，當得甘露之報。」",
    "T02n0125_027:0700a26_2": "是時，長者報曰：「我自有五道大神，用此沙門為？",
    "T02n0125_027:0700a27_3": "能加益何等事？」",
    "T02n0125_027:0700a28_0": "是時，五道大神便說此偈：「如來當生時，　　天帝來下侍，　更誰出是者，　　能與共儔匹。",
    "T02n0125_027:0700b02_0": "　用五道神為，　　不能有所濟，　寧供養釋師，　　便獲大果報。」",
    "T02n0125_027:0700b04_0": "爾時，五道大神復重語長者曰：「汝好自守護身、口、意行，汝不知五道大神之威力乎？」",
    "T02n0125_027:0700b05_1": "是時，五道大神即化作大鬼神形，右手執劍語長者曰：「今我身者是五道大神，速與此沙門湯，勿足稽留。」",
    "T02n0125_027:0700b08_2": "是時，長者便作是念：「甚奇！",
    "T02n0125_027:0700b09_3": "甚特！",
    "T02n0125_027:0700b09_4": "五道大神乃供養此沙門。」",
    "T02n0125_027:0700b09_5": "即以香湯授與道人，復以石蜜授與沙門。",
    "T02n0125_027:0700b10_6": "是時，五道大神自執此香湯，共優頭槃至世尊所，以此香湯奉上如來。",
    "T02n0125_027:0700b12_7": "爾時，世尊以此香湯，沐浴身體，風尋時差，更不增劇。",
    "T02n0125_027:0700b13_8": "是時，長者後五日便取命終，生四天王中。",
    "T02n0125_027:0700b14_9": "是時，尊者優頭槃聞長者命終，即往至世尊所，頭面禮足，在一面坐。",
    "T02n0125_027:0700b16_10": "是時，優頭槃白如來言：「此長者命終為生何處？」",
    "T02n0125_027:0700b17_11": "世尊告曰：「此長者命終生四天王中。」",
    "T02n0125_027:0700b18_12": "優頭槃白佛言：「此長者於彼命終當生何處？」",
    "T02n0125_027:0700b19_13": "世尊告曰：「於彼命終當生四天王中，三十三天，乃至生他化自在天，於彼命終，復來生四天王中。",
    "T02n0125_027:0700b21_14": "此長者身，六十劫中不墮惡趣，最後得作人身，剃除鬚髮，著三法衣，出家學道，成辟支佛。",
    "T02n0125_027:0700b23_15": "所以然者，湯施之德，其福乃爾。",
    "T02n0125_027:0700b24_16": "是故，優頭槃！",
    "T02n0125_027:0700b24_17": "恒念浴眾僧，聞說道教。",
    "T02n0125_027:0700b25_18": "如是，優頭槃！",
    "T02n0125_027:0700b25_19": "當作是學。」",
    "T02n0125_027:0700b26_20": "爾時，尊者優頭槃聞佛所說，歡喜奉行。",
    "T02n0125_027:0700b27_0": "（八）聞如是：一時，佛在舍衛國祇樹給孤獨園。",
    "T02n0125_027:0700b28_1": "爾時，有異比丘不樂修梵行，欲捨禁戒還為白衣。",
    "T02n0125_027:0700b29_2": "是時，彼比丘往至世尊所，頭面禮足，在一面坐。",
    "T02n0125_027:0700c01_3": "爾時，彼比丘白世尊言：「我今不樂修於梵行，欲捨禁戒還為白衣。」",
    "T02n0125_027:0700c03_0": "世尊告曰：「汝今何故不樂修梵行，欲捨禁戒還為白衣？」",
    "T02n0125_027:0700c04_1": "比丘報曰：「我今心意熾盛，身中火燃。",
    "T02n0125_027:0700c05_2": "若我見女人時，端正無雙，我爾時便作是念：『使此女人與我共交。』",
    "T02n0125_027:0700c06_3": "又復作是念：『此非正法，設我從此心者，則非正理。』",
    "T02n0125_027:0700c07_4": "我爾時復作是念：『此是惡利，非為善利；此是惡法，非為善法。』",
    "T02n0125_027:0700c09_5": "我今欲捨禁戒還為白衣，沙門禁戒實不可犯，我於俗人中可分檀布施。」",
    "T02n0125_027:0700c11_6": "世尊告曰：「夫為女人有五種惡。",
    "T02n0125_027:0700c11_7": "云何為五？",
    "T02n0125_027:0700c12_8": "一者穢惡，二者兩舌，三者嫉妬，四者瞋恚，五者無反復。」",
    "T02n0125_027:0700c13_9": "爾時，世尊便說此偈：「非喜由財義，　　現善內懷毒，　壞人趣道善，　　如鷹捨污池。",
    "T02n0125_027:0700c16_0": "「是故，比丘！",
    "T02n0125_027:0700c16_1": "當除不淨之想，思惟淨觀。",
    "T02n0125_027:0700c16_2": "比丘思惟淨觀已，盡斷欲愛、色愛、無色愛、盡斷無明、憍慢。",
    "T02n0125_027:0700c18_3": "汝今，比丘！",
    "T02n0125_027:0700c18_4": "欲從何生？",
    "T02n0125_027:0700c18_5": "為從髮生？",
    "T02n0125_027:0700c19_6": "然髮惡露不淨，皆由幻化誑惑世人。",
    "T02n0125_027:0700c19_7": "手、爪、齒、形體之屬，乃無淨處，何者是真？",
    "T02n0125_027:0700c20_8": "何者是實？",
    "T02n0125_027:0700c21_9": "從頭至足皆悉如是。",
    "T02n0125_027:0700c21_10": "肝、膽、五藏、有形之物，無一可貪，何者是真？",
    "T02n0125_027:0700c22_11": "汝今，比丘！",
    "T02n0125_027:0700c22_12": "欲從何生，汝今善修梵行，如來正法必當盡苦，人命極短不久存世，雖復極壽不過百歲，所出無幾。",
    "T02n0125_027:0700c25_13": "「比丘當知，如來出世，甚為難值，聞法亦難；受四大形，亦復難得；諸根具足，亦復難得；得生中國，亦復難值；與善知識相遭，亦復難得；聞法亦難，分別義理，亦復難得；法法成就，此事亦難。",
    "T02n0125_027:0700c29_14": "汝今，比丘！",
    "T02n0125_027:0700c29_15": "設與善知識從事者，便能分別諸法，亦當與人廣演其義。",
    "T02n0125_027:0701a02_16": "設當聞法已，則能分別，能分別法已，則能說其義，無有欲想、瞋恚、愚癡之想，以離三毒，便脫生、老、病、死，我今粗說其義。」",
    "T02n0125_027:0701a05_17": "爾時，彼比丘從佛受教，便從坐起，禮世尊足，便退而去。",
    "T02n0125_027:0701a06_18": "是時，彼比丘在閑靜之處，思惟其法。",
    "T02n0125_027:0701a07_19": "所以族姓之子剃除鬚髮，出家學道，欲修無上梵行：生死已盡，梵行已立，所作已辦，更不復受胎，如實知之。",
    "T02n0125_027:0701a09_20": "爾時，彼比丘便成阿羅漢。",
    "T02n0125_027:0701a10_21": "爾時，彼比丘聞佛所說，歡喜奉行。",
    "T02n0125_027:0701a12_0": "（九）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_027:0701a13_1": "爾時，阿難、多耆奢時到，著衣持鉢，入城乞食。",
    "T02n0125_027:0701a14_2": "是時，多耆奢在一巷中見一女人，極為端正，與世奇特；見已，心意錯亂，不與常同。",
    "T02n0125_027:0701a16_3": "是時，多耆奢即以偈向阿難說：「欲火之所燒，　　心意極熾然，　願說滅此義，　　多有所饒益。」",
    "T02n0125_027:0701a20_0": "是時，阿難復以此偈報曰：「知欲顛倒法，　　心意極熾然，　當除想像念，　　欲意便自休。」",
    "T02n0125_027:0701a23_0": "是時，多耆奢復以偈報曰：「心為形之本，　　眼為候之原，　睡臥見扶接，　　形如亂草萎。」",
    "T02n0125_027:0701a26_0": "是時，尊者阿難即前進，以右手摩多耆奢頭。",
    "T02n0125_027:0701a27_1": "爾時，即說此偈：「念佛無貪欲，　　度彼欲難陀，　覩天現地獄，　　制意離五趣。」",
    "T02n0125_027:0701b01_0": "是時，多耆奢聞尊者阿難語已，便作是說：「止！",
    "T02n0125_027:0701b02_0": "止！",
    "T02n0125_027:0701b02_1": "阿難！」",
    "T02n0125_027:0701b02_2": "俱乞食訖，還至世尊所。",
    "T02n0125_027:0701b02_3": "是時，彼女人遙見多耆奢便笑。",
    "T02n0125_027:0701b03_4": "時，多耆奢遙見女人笑，便生此想念：「汝今形體骨立皮纏，亦如畫瓶，內盛不淨，誑惑世人，令發亂想。」",
    "T02n0125_027:0701b05_5": "爾時，尊者多耆奢觀彼女人，從頭至足，此形體中有何可貪？",
    "T02n0125_027:0701b07_6": "三十六物皆悉不淨。",
    "T02n0125_027:0701b07_7": "今此諸物為從何生？",
    "T02n0125_027:0701b08_8": "是時，尊者多耆奢復作是念：「我今觀他形，為不如自觀身中，此欲為從何生？",
    "T02n0125_027:0701b10_9": "為從地種生耶？",
    "T02n0125_027:0701b10_10": "水、火、風種生耶？",
    "T02n0125_027:0701b10_11": "設從地種生，地種堅強不可沮壞；設從水種生，水種極濡不可獲持；設從火種生，火種不可獲持；設從風種生，風種無形而不可獲持。」",
    "T02n0125_027:0701b14_12": "是時，尊者便作是念：「此欲者，但從思想生。」",
    "T02n0125_027:0701b15_13": "爾時，便說此偈(上文火種，類餘應少二字，本同未詳)：「欲我知汝本，　　但以思想生，　非我思想汝，　　則汝而不有。」",
    "T02n0125_027:0701b18_0": "爾時，尊者多耆奢又說此偈，如思惟不淨之想，即於彼處有漏心得解脫。",
    "T02n0125_027:0701b19_1": "時，阿難及多耆奢出羅閱城至世尊所，頭面禮足，在一面坐。",
    "T02n0125_027:0701b21_2": "是時，多耆奢白世尊言：「我今快得善利，以有所覺。」",
    "T02n0125_027:0701b22_3": "世尊告曰：「汝今云何自覺？」",
    "T02n0125_027:0701b23_4": "多耆奢白佛言：「色者無牢，亦不堅固，不可覩見，幻偽不真；痛者無牢，亦不堅固，亦如水上泡，幻偽不真；想者無牢，亦不堅固，幻偽不真，亦如野馬；行亦無牢，亦不堅固，亦如芭蕉之樹，而無有實；識者無牢，亦不堅固，幻偽不真。」",
    "T02n0125_027:0701b28_5": "重白佛言：「此五盛陰無牢，亦不堅固，幻偽不真。」",
    "T02n0125_027:0701b29_6": "是時，尊者多耆奢便說此偈：「色如聚沫，　　痛如浮泡，　　想如野馬，　行如芭蕉，　　識為幻法，　　最勝所說。",
    "T02n0125_027:0701c03_0": "　思惟此已，　　盡觀諸行，　　皆悉空寂，　無有真正，　　皆由此身，　　善逝所說。",
    "T02n0125_027:0701c05_0": "　當滅三法，　　見色不淨，　　此身如是，　幻偽不真，　　此名害法，　　五陰不牢，　已解不真，　　今還上跡。",
    "T02n0125_027:0701c08_0": "「如是。",
    "T02n0125_027:0701c08_1": "世尊！",
    "T02n0125_027:0701c08_2": "我今所覺正謂此耳。」",
    "T02n0125_027:0701c08_3": "世尊告曰：「善哉！",
    "T02n0125_027:0701c09_4": "多耆奢！",
    "T02n0125_027:0701c09_5": "善能觀察此五盛陰本。",
    "T02n0125_027:0701c09_6": "汝今當知，夫為行人當觀察此五陰之本，皆不牢固。",
    "T02n0125_027:0701c11_7": "所以然者，當觀此五盛陰時，在道樹下成無上等正覺，亦如卿今日所觀。」",
    "T02n0125_027:0701c12_8": "爾時，說此法時，坐上六十比丘漏盡意解。",
    "T02n0125_027:0701c13_9": "爾時，尊者多耆奢聞佛所說，歡喜奉行。",
    "T02n0125_027:0701c15_0": "（一〇）聞如是：一時，佛在舍衛國祇樹給孤獨園。",
    "T02n0125_027:0701c16_1": "爾時，僧迦摩長者子往至世尊所，頭面禮足，在一面坐。",
    "T02n0125_027:0701c17_2": "是時，長者子白佛言：「唯願世尊聽在道次。」",
    "T02n0125_027:0701c18_3": "是時，長者子即得為道，在閑靜之處，剋己修行，成其法果。",
    "T02n0125_027:0701c19_4": "所以族姓子剃除鬚髮，出家學道：生死已盡，梵行已立，所作已辦，更不復受胎，如實知之。",
    "T02n0125_027:0701c21_5": "是時，僧迦摩便成阿羅漢。",
    "T02n0125_027:0701c22_6": "是時，在閑靜之處，便生此念：「如來出現甚為難遇，多薩阿竭時時乃出，亦如優曇鉢花時時乃出。",
    "T02n0125_027:0701c24_7": "此亦如是，如來出現於世時時乃有，一切行滅亦復難遇，出要亦難，愛盡、無欲、涅槃，此乃為要。」",
    "T02n0125_027:0701c26_8": "爾時，僧迦摩婦母聞女聟作道人，不復著欲，捨於家累，又捐我女，如棄聚唾。",
    "T02n0125_027:0701c28_9": "爾時，此母往至女所，而語女曰：「汝聟實作道乎？」",
    "T02n0125_027:0702a01_0": "其女報曰：「女亦不詳為作道不耶？」",
    "T02n0125_027:0702a01_1": "其老母曰：「汝今可自莊嚴著好衣裳，抱此男、女，往至僧迦摩所。」",
    "T02n0125_027:0702a03_2": "爾時，母及女共相將至僧迦摩所。",
    "T02n0125_027:0702a04_3": "爾時，尊者僧迦摩在一樹下結加趺坐。",
    "T02n0125_027:0702a05_4": "是時，婦、母二人在前，默然而立。",
    "T02n0125_027:0702a05_5": "是時，老母及女觀僧迦摩從頭至足，而語僧迦摩曰：「汝今何故不與我女共語乎？",
    "T02n0125_027:0702a07_6": "今此兒女由汝而生，汝今所為實為非理，人所不許，汝今所思惟者，非是人行。」",
    "T02n0125_027:0702a09_7": "是時，尊者僧迦摩即時便說此偈：「此外更無善，　　此外更無妙，　此外更無是，　　善念無過是。」",
    "T02n0125_027:0702a13_0": "是時，婦母語僧迦摩曰：「我女今有何罪？",
    "T02n0125_027:0702a13_1": "有何非法？",
    "T02n0125_027:0702a14_2": "今何故捨之出家學道？」",
    "T02n0125_027:0702a14_3": "是時，僧迦摩便說此偈：「臭處不淨行，　　瞋恚好妄語，　嫉妬心不正，　　如來之所說。」",
    "T02n0125_027:0702a18_0": "是時，老母語僧迦摩曰：「非獨我女而有此事，一切女人皆同此耳。",
    "T02n0125_027:0702a19_1": "舍衛城中人民之類，見我女者，悉皆意亂，欲與交通，如渴欲飲，覩無厭足，皆起想著。",
    "T02n0125_027:0702a21_2": "汝今云何捨之學道，方更謗毀？",
    "T02n0125_027:0702a22_3": "設汝今日不用我女者，汝所生男、女，還自錄之。」",
    "T02n0125_027:0702a24_0": "爾時，僧迦摩復說此偈：「我亦無男女，　　田業及財寶，　亦復無奴婢，　　眷屬及營從。",
    "T02n0125_027:0702a27_0": "　獨步無有侶，　　樂於閑靜處，　行作沙門法，　　求於正佛道。",
    "T02n0125_027:0702a29_0": "　有男有女者，　　愚者所習行，　我常無我身，　　豈有男女哉。」",
    "T02n0125_027:0702b02_0": "是時，婦、母、男、女聞說此偈已，各作是念：「如我今日觀察此意，必不還家。」",
    "T02n0125_027:0702b03_1": "復更觀察從頭至足，長歎息已，前自長跪，而作是語：「設身、口、意所造非法者，盡共忍之。」",
    "T02n0125_027:0702b05_2": "即遶三匝而退所在。",
    "T02n0125_027:0702b06_3": "是時，尊者阿難到時，著衣持鉢，入舍衛城乞食，遙見老母及女而問之曰：「向者頗見僧迦摩乎？」",
    "T02n0125_027:0702b08_4": "其老母報曰：「雖見亦不為見。」",
    "T02n0125_027:0702b09_5": "阿難報曰：「頗共言語乎？」",
    "T02n0125_027:0702b09_6": "老母報曰：「雖共言語，不入我意。」",
    "T02n0125_027:0702b10_7": "是時，尊者阿難便說此偈：「欲使火生水，　　復使水生火，　空法欲使有，　　無欲欲使欲。」",
    "T02n0125_027:0702b14_0": "是時，尊者阿難乞食已，還詣祇樹給孤獨園。",
    "T02n0125_027:0702b15_0": "往至僧迦摩所，在一面坐。",
    "T02n0125_027:0702b15_1": "語僧迦摩曰：「已知如真法乎？」",
    "T02n0125_027:0702b16_2": "僧迦摩報曰：「我已覺知如真法也。」",
    "T02n0125_027:0702b17_3": "阿難報曰：「云何覺知如真法乎？」",
    "T02n0125_027:0702b17_4": "僧迦摩報曰：「色者無常，此無常義即是苦；苦者即無我；無我者即是空也。",
    "T02n0125_027:0702b19_5": "痛、想、行、識皆悉無常，此無常義即是苦；苦即無我；無我者即是空也。",
    "T02n0125_027:0702b21_6": "此五盛陰是無常義；無常義者即是苦義；我非彼有，彼非我有。」",
    "T02n0125_027:0702b22_7": "是時，僧迦摩便說此偈：「苦苦還相生，　　度苦亦如是，　賢聖八品道，　　乃至滅盡處。",
    "T02n0125_027:0702b26_0": "　更不還此生，　　流轉天人間，　當盡苦原本，　　永息無移動。",
    "T02n0125_027:0702b28_0": "　我今見空跡，　　如佛之所說，　今得阿羅漢，　　更不受胞胎。」",
    "T02n0125_027:0702c01_0": "是時，尊者阿難歎曰：「善哉！",
    "T02n0125_027:0702c01_1": "如真之法善能決了。」",
    "T02n0125_027:0702c02_2": "是時，阿難便說此偈：「善守梵行跡，　　亦能善修道，　斷諸一切結，　　真佛之弟子。」",
    "T02n0125_027:0702c05_0": "爾時，阿難說此偈已，即從坐起而去。",
    "T02n0125_027:0702c05_1": "往至世尊所，頭面禮足，在一面立。",
    "T02n0125_027:0702c06_2": "爾時，阿難以此因緣，具白世尊。",
    "T02n0125_027:0702c07_3": "爾時，世尊告諸比丘：「欲平等論阿羅漢，當言僧迦摩比丘是也。",
    "T02n0125_027:0702c08_4": "能降伏魔官屬者，亦是僧迦摩比丘。",
    "T02n0125_027:0702c09_5": "所以然者，僧迦摩比丘七變往降魔，今方成道。",
    "T02n0125_027:0702c11_0": "自今已後，聽七變作道。",
    "T02n0125_027:0702c11_1": "過此限者，則為非法。」",
    "T02n0125_027:0702c13_0": "爾時，世尊告諸比丘：「我聲聞中第一比丘能降伏魔，今方成道者，所謂僧迦摩比丘是。」",
    "T02n0125_027:0702c15_1": "爾時，諸比丘聞佛所說，歡喜奉行。",
    "T02n0125_027:0702c16_0": "增壹阿含經卷第二十七"
}