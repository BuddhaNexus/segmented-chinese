{
    "T13n0398_001:0409a03_0": "大哀經卷第一",
    "T13n0398_001:0409a05_0": "西晉月氏三藏竺法護譯",
    "T13n0398_001:0409a06_0": "諸菩薩所生莊嚴大會法典品第一",
    "T13n0398_001:0409a07_0": "聞如是：一時佛在王舍城靈鷲山——古昔諸佛之所遊居，如來威神之所建立；其地道場，諸菩薩眾所共咨嗟無極法座——天、龍、鬼神、揵沓和等，咸俱歸命稽首為禮，而於佛土宣暢德本、如來威光。",
    "T13n0398_001:0409a11_1": "慕樂法門菩薩、神明等，入無量無限功德。",
    "T13n0398_001:0409a12_2": "如來所行成等正覺，轉妙法輪為極元首善宣開化，於一切法而得自在。",
    "T13n0398_001:0409a13_3": "所度無極，明曉眾生志性所趣，覩其諸根便度彼岸。",
    "T13n0398_001:0409a15_4": "曉了一切，蠲除罣礙，諸所止處為作佛事而無俗業，堅住於行莫能當者。",
    "T13n0398_001:0409a16_5": "大比丘眾六百萬人，一切人民——滅除塵欲，無眾蔽礙——則為如來法王之子，行深妙法。",
    "T13n0398_001:0409a18_6": "其所由生不從顛倒，柔軟和雅，威儀禮節而皆備悉，為大眾祐如來之道而得親近。",
    "T13n0398_001:0409a20_7": "諸菩薩眾不可稱計，行無罣礙，決了普智，諸通敏慧。",
    "T13n0398_001:0409a21_8": "又諸大菩薩大慈大哀，興布法雲而演電明，為雨甘露滿飽眾生諸久飢渴。",
    "T13n0398_001:0409a23_9": "等心一切執志如地，諸所妄想、倚著、結縛皆已除棄，熙降弘恩。",
    "T13n0398_001:0409a25_10": "道品之法三十有七，猶如日殿聖慧之宮，明智光曜靡所不照，滅大幽冥，顯示世間，指其道路，宣其德本。",
    "T13n0398_001:0409a27_11": "若如蓮華開[門@為]之時，枯竭恩愛，志深淵池，興立正業。",
    "T13n0398_001:0409a28_12": "具大神通遊於虛空，譬如月宮照乎夜闇所可遊行。",
    "T13n0398_001:0409a29_13": "等心眾生得其志性靡不忻悅，善權方便有益無損，至於道誼亦無增減，普現所行。",
    "T13n0398_001:0409b02_14": "志若須彌堅住不動，常修梵行、供養三寶，於諸境界無能移轉，過諸世間之所有法。",
    "T13n0398_001:0409b04_15": "毀呰、誹謗現於一切諸佛國土而現親厚，神曜遠照志如大海，其器廣大盛滿法水。",
    "T13n0398_001:0409b06_16": "修菩薩行，一切眾生之所宗戴，猶如師子、君主最尊。",
    "T13n0398_001:0409b07_17": "奉四聖諦，懷於大悲，心慕慈愍，寂然觀察，所察普顯，於深妙法而無所畏。",
    "T13n0398_001:0409b09_18": "壞諸外道，於無央數百千諸劫究竟無抵，其若菩薩行不以懈惓，一切諸德悉已具足。",
    "T13n0398_001:0409b12_0": "其名曰：普觀見無盡菩薩、皆覩諸國莊嚴遍現菩薩、如來種性成就無退菩薩、威儀化眾示無瞋恚菩薩、無量辯才幢英變音菩薩、積累清淨金光威神王菩薩、分別光明辯解散句菩薩、生無量福積累親業菩薩，如是等類無數菩薩。",
    "T13n0398_001:0409b18_0": "於是世尊班宣法門，名曰生諸菩薩。",
    "T13n0398_001:0409b18_1": "佛成正覺時十六年，見諸梵行普皆興盛，覩諸菩薩咸來集會，欲演如來諸持法藏，而眾開士皆悉雲至。",
    "T13n0398_001:0409b21_2": "佛自念言：「吾寧重增諸菩薩行，使得將護興立道行。",
    "T13n0398_001:0409b22_3": "曾有經典講無蓋門——如來所為無極變化——為諸菩薩大士之眾，當令進入如來境界。」",
    "T13n0398_001:0409b24_4": "於時世尊以佛境界變現如來三昧正受。",
    "T13n0398_001:0409b25_5": "佛適以此佛境變現定意正受，眾祐聖旨上虛空中自然高座。",
    "T13n0398_001:0409b26_6": "如三千大千佛土廣大高遠——上至欲界及無色界——悉佛正行，如來功德之所興化。",
    "T13n0398_001:0409b28_7": "諸菩薩眾性行清淨，照於十方諸佛世界，悅可無量眾生意行，一切諸天、龍、神宮殿靡不蒙曜。",
    "T13n0398_001:0409c01_8": "請召十方諸菩薩等咨嗟無量名德之稱，悉坐無數重閣交露，或有紫金以為牆壁、吉祥藏寶以為軒窓、以瑪瑙寶而作戶牖、明月藏寶以為欄楯、離垢光寶以為戶扇、以普明寶而為重閣、一切眾寶而為垣障。",
    "T13n0398_001:0409c06_9": "垂諸貫珠竪眾幢幡，而然錠鐐懸諸繒蓋，上好栴檀而用堊塗，異妙栴檀、可意眾香、懷來越度海中名香而用然之。",
    "T13n0398_001:0409c08_10": "龍所出寶、若干種華而散其上，眾寶之樹羅列而行。",
    "T13n0398_001:0409c10_11": "諸寶香鑪巍巍微妙，其所光飾普周十方諸佛世界，清淨奇妙歡悅人心，普悉現於高座之中。",
    "T13n0398_001:0409c12_12": "其師子座不可稱數，億百千姟而自然現，高座粲麗廣長而峻，眾所欽樂莫不忻慶。",
    "T13n0398_001:0409c14_13": "此四大域所有部界則自然生四萬宮殿而甚高大，又其欄楯高四丈九，廣二十里，以夜光珠、離穢寶珠、梵英寶珠懸在幡蓋，而以紫金莊飾交露，出自然音。",
    "T13n0398_001:0409c17_14": "從地以上乃至高座又既崇妙，自然化成無有作者。",
    "T13n0398_001:0409c18_15": "如是，此四域所興變化，三千大千世界亦復如是，諸有四域悉等無異，皆自然生無極宮殿。",
    "T13n0398_001:0409c20_16": "於時，世尊安隱寂然從三昧起，應時三千大千世界六反震動，其大光明靡所不照。",
    "T13n0398_001:0409c22_17": "佛與菩薩、諸弟子、眾眷屬圍遶，諸天在上歌詠功德而雨眾華，散諸天衣覆蓋虛空，燒眾名香，空集樂器而自然鳴，十方佛國皆自然動。",
    "T13n0398_001:0409c25_18": "光照無量諸佛國已，佛大神足無極變化，境界無限、威神無際、聖光無邊、感動無底，於靈鷲山忽然不現。",
    "T13n0398_001:0409c28_19": "與大眾俱，諸天、龍、神、揵沓和、阿須倫、迦留羅、真陀羅、摩睺勒，侍從世尊欲聽經法。",
    "T13n0398_001:0410a01_0": "又四天王與諸天俱，見佛世尊欲詣講經，於上叉手，雨諸天華供養大聖，以偈讚曰：「日月之威曜，　　明珠天然暉，　佛光悉蔽之，　　消滅三惡趣。",
    "T13n0398_001:0410a05_0": "　其明遍佛土，　　越須彌鐵圍，　悉歸命最勝，　　咸各懷踊躍。」",
    "T13n0398_001:0410a07_0": "時四天王從諸天人，各以此偈讚世尊已，忻戴無量。",
    "T13n0398_001:0410a08_1": "時天帝釋與忉利天，見於大聖欲詣大殿，至高座所則施供養，雨諸天香散于佛上，叉手以偈而歎頌曰：「神足度無極，　　顯變化無等，　現乎億佛土，　　最勝日以出。",
    "T13n0398_001:0410a13_0": "　降伏諸魔界，　　普德淨莊嚴，　其神足自在，　　稽首無等倫。」",
    "T13n0398_001:0410a15_0": "忉利諸天偈讚佛已，侍從世尊。",
    "T13n0398_001:0410a16_0": "時須深天王見佛欲詣宮殿高座，雨於天衣，叉手讚佛：「安住慧無量，　　普知眾生性，　無著如虛空，　　皆遠三世事。",
    "T13n0398_001:0410a20_0": "　一心入諸行，　　悉曉群生性，　是故可奉敬，　　三世悉戴仰。」",
    "T13n0398_001:0410a22_0": "時炎天王偈讚佛已，侍從世尊。",
    "T13n0398_001:0410a23_0": "兜率天王與諸天俱，見於世尊欲詣宮殿大高座所，雨天珍寶而供養佛，叉手讚曰：「宣暢於經誼，　　觀如幻野馬，　彼則無文字，　　何有意、心像？",
    "T13n0398_001:0410a27_0": "　興愍哀眾生，　　故佛讚尊法，　歸知法自然，　　勝曉無吾我。」",
    "T13n0398_001:0410a29_0": "時兜率天王偈讚佛已，侍從世尊。",
    "T13n0398_001:0410b01_0": "無憍樂天王與諸天俱，見於世尊欲詣宮殿大高座所，雨寶瓔珞供養佛上，叉手讚曰：「顯示乎法身，　　十方如虛空，　最勝現色像，　　愍哀而開化。",
    "T13n0398_001:0410b05_0": "　宣法無有色，　　最勝行普平，　禮法自然慧，　　明識一切誼。」",
    "T13n0398_001:0410b07_0": "無憍樂天以偈歎佛，侍從世尊。",
    "T13n0398_001:0410b08_0": "化自在天與諸天人，見於世尊欲詣宮殿講堂高座，雨天寶珠而供養佛，叉手讚曰：「禁戒離諸垢，　　則立於清淨，　勸化其高尊，　　定意不可動。",
    "T13n0398_001:0410b12_0": "　智慧無等倫，　　如海無瞋恨，　已度於終始，　　稽首得自在。",
    "T13n0398_001:0410b14_0": "　神聖之足底，　　自然立相輪，　顯修乎慈哀，　　從本此為先。",
    "T13n0398_001:0410b16_0": "　解脫三逕跡，　　稽首佛德行，　則以悲哀故，　　增加以平等。",
    "T13n0398_001:0410b18_0": "　以寂然為華，　　解脫成其實，　猶如蜂之王，　　勸化諸眷屬。",
    "T13n0398_001:0410b20_0": "　安住如蓮華，　　以頭腦稽首，　善建立禁戒，　　住於安諦地。",
    "T13n0398_001:0410b22_0": "　精進之勢力，　　超殊無能逮，　稽首正品類，　　甚尊不可動。",
    "T13n0398_001:0410b24_0": "　愍哀為清淨，　　道場成光曜，　智慧離垢穢，　　威明消闇冥。",
    "T13n0398_001:0410b26_0": "　無數百眾生，　　咸共歸稽首，　則為無極覺，　　頭面禮大聖。",
    "T13n0398_001:0410b28_0": "　其脫門之跡，　　音暢於虛空，　智慧馳懸遠，　　光明照十方。",
    "T13n0398_001:0410c01_0": "　眾生華百千，　　令得解開彼，　覺了離垢穢，　　稽首無所著。",
    "T13n0398_001:0410c03_0": "　察之無等倫，　　何能有踰者？",
    "T13n0398_001:0410c04_0": "　求之於十方，　　導師不可逮。",
    "T13n0398_001:0410c05_0": "　功勳甚眾多，　　一切德備悉，　吾今而咨嗟，　　其志無飽滿。",
    "T13n0398_001:0410c07_0": "　阿須倫、諸龍、　　帝主所歸禮，　無數諸天、人，　　僉共歎其德。",
    "T13n0398_001:0410c09_0": "　其所讚名稱，　　眾多難思議，　舉譽禮世尊，　　功勳皆流布。」",
    "T13n0398_001:0410c11_0": "化自在天偈讚佛已，侍從世尊。",
    "T13n0398_001:0410c12_0": "於時世尊則以無量佛之境界感動變化，為百千天人所共咨嗟，詣寶高座。",
    "T13n0398_001:0410c13_1": "時佛世尊適昇高座，四域宮殿悉知見之；一切三千大千世界、諸在四域皆復如是，悉知見之。",
    "T13n0398_001:0410c15_2": "於時大聖坐於三千寶護高座師子之床，諸菩薩眾及大弟子亦復次坐。",
    "T13n0398_001:0410c17_3": "於是，大聖有三昧名無蓋法門娛樂，以此定意正受。",
    "T13n0398_001:0410c18_4": "佛適三昧，聖體諸毛一一毛孔，各出江河沙等光明，威曜盡照東方諸佛世界，靡不周至；南、西、北方四隅，上、下亦復如是，盡照諸界遍無遺漏。",
    "T13n0398_001:0410c21_5": "所照十方諸佛國土，應時諸土一切地獄懃苦拷掠悉為休息、畜生解脫、餓鬼得安。",
    "T13n0398_001:0410c23_6": "時諸眾生諸患消除，不為婬、怒、愚、癡所惑，而無瑕穢苦勞之難；慈心相向，共相瞻視如父、如母、如兄、如弟、如子、如身無異。",
    "T13n0398_001:0410c26_7": "如來光明照諸菩薩，諸菩薩眾承佛威神，光曜之中說此頌曰：「精進力無量，　　廣普無所住，　又以精懃力，　　越度億載劫。",
    "T13n0398_001:0411a01_0": "　十力功流布，　　普達於十方，　釋迦文威光，　　廣照於一切。",
    "T13n0398_001:0411a03_0": "　其欲求法誼，　　故往百千土，　禮佛聽尊法，　　而至忍世界。",
    "T13n0398_001:0411a05_0": "　其在兜率天，　　十方諸菩薩，　斯等察此光，　　佛演安眾生。",
    "T13n0398_001:0411a07_0": "　魔塵異學眾，　　降以精進力，　如蓮華出日，　　須彌照十方。",
    "T13n0398_001:0411a09_0": "　其身曜無底，　　暉普於一切，　詣彼聽尊法，　　最勝轉法輪。",
    "T13n0398_001:0411a11_0": "　今日無等倫，　　班宣無比經，　十力愍眾生，　　故轉尊法輪。",
    "T13n0398_001:0411a13_0": "　今日眾集會，　　廣普難可遇，　篤信欲見佛，　　今當詣忍土。」",
    "T13n0398_001:0411a15_0": "爾時，光明普告十方諸佛國土。",
    "T13n0398_001:0411a15_1": "說斯頌已，動諸佛國、安於眾生、燿諸法界，淨除一切塵勞之境，滅眾幽冥蔽魔宮殿，與諸菩薩、無數眷屬還迴忍土，在佛頭上忽然不現。",
    "T13n0398_001:0411a19_0": "于時東方無量功德寶福普辭世界，其佛號離垢淨光海華無斷光言王如來。",
    "T13n0398_001:0411a20_1": "佛土有菩薩名首藏華諸法自在——彼光所請——與十江河沙等諸菩薩眾會眷屬圍遶忽沒彼土，須臾之頃至此忍界。",
    "T13n0398_001:0411a23_2": "詣寶高座住世尊前，稽首足下遶佛萬匝，雨夜光珠、眾寶、瓔珞供養散佛，以頌讚曰：「十力功勳髮，　　皆達於十方，　嗟嘆無等倫，　　德祚度彼岸。",
    "T13n0398_001:0411a28_0": "　我等所詣土，　　欲聽經法故，　一切聞名稱，　　釋師子之號。",
    "T13n0398_001:0411b01_0": "　世尊為平等，　　離垢光普曜，　如諸法無本，　　亦無有瞋恨。",
    "T13n0398_001:0411b03_0": "　見危懼眾生，　　輒令得解脫，　為諸法之王，　　如幻師善學。」",
    "T13n0398_001:0411b05_0": "時諸菩薩無央數眾嗟嘆佛已，各神足力悉化作座而坐其上。",
    "T13n0398_001:0411b07_0": "南方佛辯世界無量德寶辯如來佛土，有菩薩名寶柱，與十江河沙等諸菩薩俱眷屬圍遶，在於彼土忽然不見，須臾之頃至此忍界，詣寶高座住於佛前，以白珠交露覆蓋佛上，稽首足下遶佛萬匝，以頌讚曰：「世尊悉周匝，　　愍雨於眾生，　開[門@為]光明焰，　　以空無吾我。",
    "T13n0398_001:0411b14_0": "　以八平正路，　　消竭塵欲淵，　寂秘諸樹王，　　長育清白林。",
    "T13n0398_001:0411b16_0": "　則以智慧光，　　化滅陰冥母，　悟久夢眾生，　　溺沒終始流。",
    "T13n0398_001:0411b18_0": "　為顯示正路，　　消竭恩愛池，　令逮清淨眼，　　使度如前勝。」",
    "T13n0398_001:0411b20_0": "時無數菩薩頌讚佛已，各神足化變作其座，皆自處上。",
    "T13n0398_001:0411b21_1": "於時西方照燿世界普明如來至真佛土，彼有菩薩名顯音契王，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，雨瑛真珠供養世尊，稽首足下繞佛萬匝，以讚頌曰：「其聖體之行，　　猶如虛空界，　所願悉清淨，　　劫數無有量。",
    "T13n0398_001:0411b29_0": "　其身淨無垢，　　永無有眾漏，　能周於十方，　　無思議佛土。",
    "T13n0398_001:0411c02_0": "　所講如時雨，　　雷震梵妙音，　悅可群萌類，　　應如志所慕。",
    "T13n0398_001:0411c04_0": "　其心無所行，　　亦無有不行，　所演暢諸音，　　出應眾生心。」",
    "T13n0398_001:0411c06_0": "時無數菩薩頌讚佛已，各神足化變作其座，皆自處上。",
    "T13n0398_001:0411c08_0": "於時北方眾寶錦界無量德寶光如來佛土，彼有菩薩號曰海覺，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，稽首足下繞佛萬匝，以頌讚曰：「體色紫磨金，　　覺施以寂然，　善照於十方，　　快普現其身。",
    "T13n0398_001:0411c15_0": "　其體無儔匹，　　眾人若觀察，　則滅諸欲塵，　　忻豫長安隱。",
    "T13n0398_001:0411c17_0": "　最勝諸學子，　　瞻戴世光明，　其志咸忻仰，　　如須彌頂王。",
    "T13n0398_001:0411c19_0": "　皆諸神足力，　　若干種變化，　不能見最勝，　　頂上之威相。」",
    "T13n0398_001:0411c21_0": "時無數菩薩頌讚佛已，各各神足變作其座，皆自處其上。",
    "T13n0398_001:0411c23_0": "於時東南方無憂世界除眾戚冥如來佛土，有菩薩名普曜，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，稽首足下遶佛萬匝，以寶交露供養上佛，以頌讚曰：「於一毛孔裏，　　懷無限佛土，　眾生不以患，　　國土不迫迮。",
    "T13n0398_001:0412a01_0": "　最勝救濟行，　　為諸無眼目，　諸佛為最妙，　　識勝之光明。",
    "T13n0398_001:0412a03_0": "　以一之剎土，　　暢無數佛國，　其諸所顯現，　　剎土不增減。",
    "T13n0398_001:0412a05_0": "　隨如應方便，　　大稱隨時入，　普入一切變，　　神足所感動。」",
    "T13n0398_001:0412a07_0": "時無數菩薩頌讚佛已，各神足變化作其座，皆自處上。",
    "T13n0398_001:0412a09_0": "於時西南方善觀世界大哀觀眾生如來佛土，有菩薩名思於大哀，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，雨妙衣服供養覆佛，稽首足下遶百千匝，以頌讚曰：「禁戒甚清淨，　　人尊如寶珠，　長夜自將護，　　如犛牛愛尾。",
    "T13n0398_001:0412a16_0": "　見於毀禁者，　　加之以愍哀，　不自嘆己身、　　不呰毀他人。",
    "T13n0398_001:0412a18_0": "　住如須彌山，　　意定不可動；　智慧如江海，　　尊超於神靈。",
    "T13n0398_001:0412a20_0": "　已度一切有，　　有為縛刑獄，　化億載眾生，　　療其塵勞病。」",
    "T13n0398_001:0412a22_0": "時無數菩薩頌讚佛已，各神足化變作其座，皆自處上。",
    "T13n0398_001:0412a24_0": "於時西北方離暗冥世界光淨王如來佛土，有菩薩名光曜網，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以寶瓔珞之具用覆佛上，稽首足下遶百千匝，以頌讚曰：「身覺了生死，　　猶如幻師化，　示現所感動，　　如幻無所有。",
    "T13n0398_001:0412b02_0": "　假如師幻化，　　眾生皆如茲，　其界不可動，　　眾生無自然。",
    "T13n0398_001:0412b04_0": "　如人臥寐夢，　　覩見若干形，　寤則無所見，　　諸色想無為。",
    "T13n0398_001:0412b06_0": "　聖說法如夢，　　有為從念生，　見有所退轉，　　不退、不迴還。」",
    "T13n0398_001:0412b08_0": "時無數菩薩頌讚佛已，各神足化變作其座，皆自處上。",
    "T13n0398_001:0412b10_0": "於時東北方住淨離垢世界空城離垢心如來佛土，有菩薩名覺無底離垢，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以常鼓音交露覆蓋佛上，稽首足下遶百千匝，以頌讚曰：「明識深妙法，　　等解指自然，　省察諸空相，　　一切諸所法。",
    "T13n0398_001:0412b18_0": "　普知一切世，　　眾生心所趣，　其心如虛空，　　清淨慧無底。",
    "T13n0398_001:0412b20_0": "　群黎之所行，　　三世諸馳逸，　一心一時行，　　悉知諸所有。",
    "T13n0398_001:0412b22_0": "　無有眾生想，　　其心諦離念；　已除眾妄想，　　善權普平等。」",
    "T13n0398_001:0412b24_0": "時無數菩薩頌讚佛已，各神足化變作其座，皆自處上。",
    "T13n0398_001:0412b26_0": "於時下方照明世界深青蓮首如來佛土，有菩薩名曰辯嚴，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以明珠交露共覆佛上，稽首足下遶百千匝，以頌讚曰：「如億載佛土，　　其中所有塵，　安住諸子孫，　　來詣於最勝。",
    "T13n0398_001:0412c04_0": "　各欲自啟問，　　無數億千劫，　則以一文字，　　意化於一切。",
    "T13n0398_001:0412c06_0": "　聖慧不可喻、　　權智無等倫、　總持定無量、　　功德無崖底、　洪勳無能限，　　斑宣無數劫，　毛孔所咨嗟，　　不可盡究竟。」",
    "T13n0398_001:0412c10_0": "時無數菩薩頌讚佛已，各神足化變作其座，皆自處上。",
    "T13n0398_001:0412c12_0": "於時上方莊嚴世界名稱如來佛土，有菩薩名諸法變王，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，一切莊嚴眾寶紫金交露之帳覆蓋佛上，稽首足下繞百千匝，以頌讚曰：「一切安住業，　　今顯無崖底，　於心得自在，　　導師行亦然。",
    "T13n0398_001:0412c20_0": "　獨諸佛所知，　　非眾生所行，　如空無邊際，　　群庶本如此。",
    "T13n0398_001:0412c22_0": "　其行無儔匹，　　今日顯無底，　成佛轉法輪，　　導師滅度如。",
    "T13n0398_001:0412c24_0": "　猶若有所種，　　法不失果實，　十方諸最勝，　　不可稱限量。」",
    "T13n0398_001:0412c26_0": "時無數菩薩頌讚佛已，於佛空中各神足化變作其座，皆自處上。",
    "T13n0398_001:0412c28_0": "大哀經嘆會品第二",
    "T13n0398_001:0412c29_0": "彼時須臾之間，十方菩薩悉會面現——其菩薩眾不可稱限、無能計會、億百千數莫能稱載——光明所勸集於忍界，詣寶高座住世尊前。",
    "T13n0398_001:0413a02_1": "時佛宴然從定意興，其明晃照自然音出，其自然音普告於三千大千世界令聞其教。",
    "T13n0398_001:0413a04_2": "于時佛土信、不信者，已為應器比丘、比丘尼，童男、童女，人與非人、天、龍、鬼神、揵沓和、阿須倫、迦留羅、真陀羅、摩睺勒，聞佛音詔身心坦然，加敬悚息，承佛威神，自然而有妙寶宮殿悉共趣之。",
    "T13n0398_001:0413a09_3": "須臾之間至寶高座，稽首佛足，遶聖三匝，各就床榻。",
    "T13n0398_001:0413a10_4": "又此光音告勅梵天、梵忍天王、梵身天王、梵滿天王、梵度著天王、大梵天王、光曜天、少光天、無量光天、光音天、淨嚴天、少淨天、無量淨天、難還天、淨身天、用果天、無揵天、於是天、善施天、善所施天、一善天，如眴之頃集寶高座，稽首足下，遶佛七匝，不處地上自處其座。",
    "T13n0398_001:0413a16_5": "於時，世尊覩見大眾僉然來會。",
    "T13n0398_001:0413a17_6": "有神光曜名曰顯現諸菩薩力，眉間演出於此光明，遶諸菩薩七匝竟已，於諸菩薩頂上而沒。",
    "T13n0398_001:0413a19_7": "時有菩薩名首藏華諸法自在，遇此光曜應時逮得一切莊嚴定意。",
    "T13n0398_001:0413a20_8": "適三昧已，其寶高座自然為佛。",
    "T13n0398_001:0413a21_9": "有師子座高八十億姟百千之尋，妙寶為足、眾珍欄楯、妙衣敷上、一切諸華以散其上、悅意諸寶以為嚴飾。",
    "T13n0398_001:0413a23_10": "一切菩薩覩此緣變斷絕所慕，皆令眾會自覩其明，可悅一切眾生現其心意，所欲求願尋時皆了，無可猶豫。",
    "T13n0398_001:0413a26_11": "時首藏華諸法自在菩薩復以劫嘆施諸惡趣，三昧正受，別化如來大師子座，庠序安隱。",
    "T13n0398_001:0413a28_12": "從三昧起，恭恪欽敬叉其十指以頌讚佛：「其日光明者，　　但照世俗耳，　天帝威神德，　　營從樂忉利。",
    "T13n0398_001:0413b03_0": "　其梵天尊王，　　慕戀梵天上，　佛之聖威化，　　變動界若此。",
    "T13n0398_001:0413b05_0": "　觀察法自由，　　自然如虛空，　若幻野馬比，　　亦如水中月。",
    "T13n0398_001:0413b07_0": "　諸所作、所造，　　悉為無有主，　曉了如誑詐，　　見眾生清淨。",
    "T13n0398_001:0413b09_0": "　其心慕於色，　　斯色何所在？",
    "T13n0398_001:0413b10_0": "　其心為自然，　　所由皆不實，　一切雖清淨，　　此亦如幻化。",
    "T13n0398_001:0413b12_0": "　其於自然者，　　虛偽何有處？",
    "T13n0398_001:0413b13_0": "　能分別本淨，　　執御心鮮潔，　其境從容來，　　彼無有塵欲。",
    "T13n0398_001:0413b15_0": "　思想念諸念，　　其心已脫此，　則見若干種，　　幻化之所為。",
    "T13n0398_001:0413b17_0": "　虛空無所有，　　從地而出生，　顯示國土地，　　若干明珠寶。",
    "T13n0398_001:0413b19_0": "　向者為法王，　　建立師子座，　當處於此座，　　開化億眾生。",
    "T13n0398_001:0413b21_0": "　跱立繒幡蓋，　　大幢諸嚴飾，　此無所從來，　　亦無所越至。",
    "T13n0398_001:0413b23_0": "　若能曉諸法，　　無所從來者，　便能為眾生，　　現諸勝變化。",
    "T13n0398_001:0413b25_0": "　大聖梵音聲，　　所演善哉快，　為世巨錠燎，　　威神德無極。",
    "T13n0398_001:0413b27_0": "　愍傷吾之故，　　當昇處高座，　講說於經典，　　斷生、老、病、死。",
    "T13n0398_001:0413b29_0": "　其清淨眾生，　　十方來會此，　各各次第坐，　　欲聽愍法誼。",
    "T13n0398_001:0413c02_0": "　本所因發舉，　　願解於此慧，　聖在師子座，　　安詳頒宣法。」",
    "T13n0398_001:0413c04_0": "於是，世尊見首藏華諸法自在菩薩志性清淨，即便處於大清淨法師子之座，尋時講說諸菩薩行、當所立趣。",
    "T13n0398_001:0413c06_1": "又有經典名無蓋門，淨菩薩道，諸佛法力，成就寶身，聖明屋宅，於一切法而得自在。",
    "T13n0398_001:0413c08_2": "入總持中分別解說，剖判入門大神通慧；入於微妙不退轉輪無能迴還，導御一切諸定意乘；入於一乘無毀法界，說眾生性根原所趣，為之唱導解發諸法。",
    "T13n0398_001:0413c11_3": "毀壞諸魔，入應順法；去諸塵勞六十二見，開化當入柔順之法；令諸愛欲、邪見、亂律入無礙慧。",
    "T13n0398_001:0413c14_0": "勸眾德本普無不接，頒宣權慧皆入一切佛平等聖，悉無陰蔽無處所門。",
    "T13n0398_001:0413c15_1": "所宣諸法分別如誼，入於諸法——無念、不念，無應、不應——覺了深妙十二緣起。",
    "T13n0398_001:0413c17_2": "聖慧功德乃達魔天，佛身、口、意皆令莊嚴。",
    "T13n0398_001:0413c18_3": "所念志趣智慧明達而不可蓋，入乎聖諦開化聲聞，曉心所歸緣覺之律。",
    "T13n0398_001:0413c19_4": "普得一切諸慧境界諸菩薩律，一切所入於法自在，頒宣如來功勳名稱。",
    "T13n0398_001:0413c22_0": "時佛講說如是比像無極法典。",
    "T13n0398_001:0413c22_1": "說是語時，教化告勅諸菩薩德：「所願至誠，悉已具足。」",
    "T13n0398_001:0413c23_2": "示現如來變化感動，解諸眾會狐疑結網，降攝一切諸魔之場，光顯如來訓誨之誼，備佛本業欲使具足。",
    "T13n0398_001:0413c26_3": "是故，世尊處師子座宣無蓋門。",
    "T13n0398_001:0413c27_4": "於時寶幢菩薩承佛聖旨，用佛莊嚴三昧正受，令普眾會致佛莊嚴，建立威神。",
    "T13n0398_001:0413c29_0": "時名聞力菩薩承佛聖旨，用紅蓮華三昧正受建立眾會，一切諸華令成法華，以此眾華散於世尊、一切菩薩三昧。",
    "T13n0398_001:0414a02_1": "時海覺菩薩承佛聖旨，以眾香定三昧正受，使諸毛孔建立演出妙味栴檀。",
    "T13n0398_001:0414a04_2": "四、明網菩薩承佛聖旨，以光明定三昧正受，令一切光建立眾會，靡不蒙安。",
    "T13n0398_001:0414a06_0": "五、大哀念菩薩承佛聖旨，以無眴定三昧正受建立眾會，瞻戴如來目不敢眴。",
    "T13n0398_001:0414a07_1": "六、離垢察無底菩薩承佛聖旨，以法悅定三昧正受建立眾會，慕樂正法、好法、志法，樂以法樂。",
    "T13n0398_001:0414a09_2": "七、辯嚴菩薩承佛聖旨，以願跡定三昧正受建立眾會，皆令蠲除五蓋之患。",
    "T13n0398_001:0414a11_3": "八、變諸法王菩薩承佛聖旨，以無忽忘三昧正受建立眾會，志在佛道慕如來行。",
    "T13n0398_001:0414a13_4": "九、心勇菩薩承佛聖旨，建立眾會，使伏諸魔及外怨害靡不從化。",
    "T13n0398_001:0414a14_5": "十、降諸魔菩薩承佛聖旨，以毀魔場三昧正受。",
    "T13n0398_001:0414a15_6": "適三昧已，應時三千大千世界所有眾魔——其數百億——及諸魔兵速疾速疾，各從宮殿忽然不現，詣寶高座住於佛前，稽首足下遶於世尊無央數匝不可稱計，奇異妙物供養大聖，恭敬悚息，一心叉手，勸助天師頒宣經典：「唯願以時開化說教，吾身今日降魔菩薩威神所建，故來勸助。",
    "T13n0398_001:0414a22_7": "唯，天中天！",
    "T13n0398_001:0414a22_8": "吾當放捨所作魔事不亂眾生，今以法故來至於斯。",
    "T13n0398_001:0414a23_9": "由是，大聖當察吾身志操所趣。」",
    "T13n0398_001:0414a24_10": "於時世尊察魔心念，讚曰：「善哉善哉，諸仁者等！",
    "T13n0398_001:0414a25_11": "汝黨乃能放捨魔事，勸助如來令說經法。",
    "T13n0398_001:0414a26_12": "緣是之故，汝等之身因此獲報，皆當越度一切魔業。",
    "T13n0398_001:0414a27_13": "所以者何？",
    "T13n0398_001:0414a27_14": "猶百千歲屋室闇冥，一燈入中尋即消昧。",
    "T13n0398_001:0414a28_15": "如是，諸人於百千劫興發塵勞闇冥之欲，一善本心力之所變，消滅眾患令無有餘。",
    "T13n0398_001:0414b01_16": "譬如諸人一日之宮、一月之殿、一大寶珠，一一各出光明之曜消除眾冥。",
    "T13n0398_001:0414b03_17": "如是，諸人一心善本，觀其修行而念應順，皆除一切無明眾冥、六十二見、九十六逕眾患之難。",
    "T13n0398_001:0414b05_18": "以是之故，今日諸仁來覲如來加復勸助，因此德本稍漸蠲除一切無慧愚癡之冥，當獲無極導法之門。」",
    "T13n0398_001:0414b08_0": "大哀經卷第一"
}