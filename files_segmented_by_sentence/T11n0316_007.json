{
    "T11n0316_007:0794b02_0": "佛說大乘菩薩藏正法經卷第七",
    "T11n0316_007:0794b04_0": "西天譯經三藏朝散大夫",
    "T11n0316_007:0794b05_0": "試光祿卿傳梵大師賜紫",
    "T11n0316_007:0794b06_0": "沙門臣法護等奉　詔譯",
    "T11n0316_007:0794b07_0": "菩薩觀察品第三之餘",
    "T11n0316_007:0794b08_0": "復次，佛告舍利子言：「云何名為不放逸法？",
    "T11n0316_007:0794b08_1": "所謂常當攝護諸根。",
    "T11n0316_007:0794b09_2": "云何名為攝護諸根？",
    "T11n0316_007:0794b09_3": "謂眼見色已不執其相，亦復不執隨形妙好，亦不愛箸色等諸味，如實了知出離之法。",
    "T11n0316_007:0794b11_4": "如是耳聞其聲、鼻嗅其香、舌了其味、身覺其觸、意知其法，皆不執相，亦復不執隨形妙好，亦不愛箸諸法等味，如實了知出離之法。",
    "T11n0316_007:0794b14_5": "如是所說名不放逸。",
    "T11n0316_007:0794b16_0": "「又舍利子！",
    "T11n0316_007:0794b16_1": "不放逸者，謂自調心已善護他心，去除煩惱現證法樂，無所伺察，欲尋、瞋尋、害尋無所伺察，貪不善根、瞋不善根、癡不善根無所伺察，身業惡行、語業惡行、意業惡行無所伺察，不深固作意無所伺察，總略乃至一切罪業不善諸法皆無伺察。",
    "T11n0316_007:0794b21_2": "如是所說名不放逸。",
    "T11n0316_007:0794b23_0": "「又舍利子！",
    "T11n0316_007:0794b23_1": "不放逸菩薩深固作意勤行相應。",
    "T11n0316_007:0794b24_0": "若法是有如實知有，若法是無如實知無。",
    "T11n0316_007:0794b24_1": "云何是有？",
    "T11n0316_007:0794b25_2": "云何是無？",
    "T11n0316_007:0794b25_3": "所謂正道勤行能生信解即有，邪道勤行能生信解即無；諸業有報即有，諸業無報即無；眼即是有，彼眼實性即無；耳鼻舌身意即是有，耳鼻舌身意實性即無；色是無常、是苦、是不究竟、是不堅牢、是散壞法即有，計色是常、是樂、是究竟、是堅牢、是不散壞法即無；受想行識，是無常、是苦、是不究竟、是不堅牢、是散壞法即有，計受想行識，是常、是樂、是究竟、是堅牢、是不散壞法即無。",
    "T11n0316_007:0794c06_0": "「復次無明緣行等諸法中，不實無明緣行乃至生緣老死即有，定實無明緣行乃至生緣老死即無；行布施者能感大富即有，行布施者返招貧匱即無；持戒生天即有，破戒生天即無；多聞大慧即有，愚癡大慧即無；修習相應即有，修習不相應即無；深固作意相應即有，不深固作意相應即無；發勤精進菩薩得菩提果即有，懈怠菩薩得菩提果即無；無增上慢人作出家事即有，增上慢人證涅槃即無；於一切處通達空性即有，計執我人眾生壽者即無。",
    "T11n0316_007:0794c17_0": "「復次舍利子！",
    "T11n0316_007:0794c17_1": "是故當知，不放逸菩薩能深固作意勤行相應，即普遍世間有諸智者廣為開示，普遍世間若無智者即不能開示，於世俗諦不知其有、不知其無，何能隨順諸佛世尊所說實義？",
    "T11n0316_007:0794c21_2": "舍利子！",
    "T11n0316_007:0794c21_3": "諸佛如來總略以其四種法印攝一切法。",
    "T11n0316_007:0794c22_4": "何等為四？",
    "T11n0316_007:0794c22_5": "一者諸行無常，二者諸行是苦，三者諸法無我，四者涅槃寂靜。",
    "T11n0316_007:0794c24_6": "而一切眾生於諸行無常中計有常想；若諸眾生斷除常想，此即是為如來所說。",
    "T11n0316_007:0794c25_7": "又諸眾生於諸行苦中計為樂想；若諸眾生斷除樂想，此即是為如來所說。",
    "T11n0316_007:0794c27_8": "又諸眾生於一切法無我中計為我想；若諸眾生斷除我想，此即是為如來所說。",
    "T11n0316_007:0794c29_9": "又諸眾生於涅槃寂靜理中起有所得顛倒之心；若諸眾生斷除有所得顛倒心者，此即是為如來所說。",
    "T11n0316_007:0795a02_10": "又舍利子！",
    "T11n0316_007:0795a03_0": "若能了知諸行無常，即能解入空無常性。",
    "T11n0316_007:0795a03_1": "若能了知諸行是苦，即能離諸願求。",
    "T11n0316_007:0795a04_2": "若能了知諸法無我，即能觀想空三摩地解脫法門。",
    "T11n0316_007:0795a05_3": "若能了知涅槃寂靜，即能於諸相中有所修作，亦不非時取證實際。",
    "T11n0316_007:0795a07_4": "舍利子！",
    "T11n0316_007:0795a07_5": "如是等法，若諸菩薩勤行相應，即不減失一切善法，速能圓滿一切佛法。」",
    "T11n0316_007:0795a10_0": "如來不思議品第四之一",
    "T11n0316_007:0795a11_0": "爾時佛告舍利子言：「信心住菩薩，於佛、如來、應供、正等正覺十種不思議法中，信解清淨，超越分別、離諸疑悔，後復生起身喜心喜適悅之相，發希有想。",
    "T11n0316_007:0795a14_1": "何等為十？",
    "T11n0316_007:0795a14_2": "一者於佛如來最勝身相不可思議，信解清淨乃至適悅之相發希有想。",
    "T11n0316_007:0795a16_3": "二者於佛如來妙好音聲不可思議，信解清淨乃至發希有想。",
    "T11n0316_007:0795a17_4": "三者於佛如來最上大智不可思議，信解清淨乃至發希有想。",
    "T11n0316_007:0795a19_5": "四者於佛如來微妙光明不可思議，信解清淨乃至發希有想。",
    "T11n0316_007:0795a20_6": "五者於佛如來圓滿戒定不可思議，信解清淨乃至發希有想。",
    "T11n0316_007:0795a21_7": "六者於佛如來廣大神足不可思議，信解清淨乃至發希有想。",
    "T11n0316_007:0795a23_8": "七者於佛如來十種智力不可思議，信解清淨乃至發希有想。",
    "T11n0316_007:0795a24_9": "八者於佛如來四無所畏不可思議，信解清淨乃至發希有想。",
    "T11n0316_007:0795a26_10": "九者於佛如來大悲之心不可思議，信解清淨乃至發希有想。",
    "T11n0316_007:0795a27_11": "十者於佛如來不共佛法不可思議，信解清淨乃至發希有想。",
    "T11n0316_007:0795a29_0": "如是十種如來、應供、正等正覺不可思議希有之法，住信菩薩精進勤求，不怖不懈心無動轉，乃至身肉皮骨筋脈血髓乾枯焦瘁，若未能得如來十種不思議法，於其中間不生疲倦，精進勤求必當獲得。",
    "T11n0316_007:0795b04_1": "舍利子！",
    "T11n0316_007:0795b04_2": "住信菩薩於佛如來如是十種不思議法，應當如是信解清淨乃至發希有想。」",
    "T11n0316_007:0795b07_0": "爾時世尊重明斯義說伽陀曰：「如來身相不思議，　　應觀微妙淨法身，　無相亦無對礙門，　　菩薩能生於信解。",
    "T11n0316_007:0795b10_0": "　乃至諸趣廣分別，　　音聲惟佛不思議，　於一切處寶法門，　　應當信解佛境界。",
    "T11n0316_007:0795b12_0": "　所有一切眾生類，　　上中下根有差別，　惟佛勝智普能知，　　信解智力不思議。",
    "T11n0316_007:0795b14_0": "　諸佛無邊大光明，　　淨光明網不思議，　廣大照曜於十方，　　無邊剎海皆洞徹。",
    "T11n0316_007:0795b16_0": "　牟尼出世淨妙戒，　　而不依止世間法，　住信菩薩淨信心，　　信佛神足不思議。",
    "T11n0316_007:0795b18_0": "　諸佛神通境界門，　　而諸菩薩不能知，　諸佛常住等引心，　　佛解脫門不思議。",
    "T11n0316_007:0795b20_0": "　法界廣大無分別，　　惟佛勝力悉能知，　具足智力大仙尊，　　無邊無際虛空等。",
    "T11n0316_007:0795b22_0": "　假使一切眾生類，　　互發問端辭猶海，　隨問遍答生喜心，　　如來無畏不思議。",
    "T11n0316_007:0795b24_0": "　為一眾生作利益，　　無邊眾生亦復然，　普令安住調伏心，　　如來大悲不思議。",
    "T11n0316_007:0795b26_0": "　如來諸相皆具足，　　而能覺了一切法，　不共佛法功德門，　　於一切處智顯示。",
    "T11n0316_007:0795b28_0": "　如是十種不思議，　　攝諸佛法入法性，　若能遍起信解心，　　菩薩善住於淨信。",
    "T11n0316_007:0795c01_0": "「復次舍利子！",
    "T11n0316_007:0795c01_1": "云何名為住信菩薩於佛如來最勝身相，信解清淨乃至發希有想？",
    "T11n0316_007:0795c02_2": "謂佛如來其身清淨，於彼一切不善法中普能除斷，復於一切善法之中皆悉具足。",
    "T11n0316_007:0795c04_3": "如來身者，已離一切不淨穢惡筋骨血肉流散漏失諸染污法。",
    "T11n0316_007:0795c06_4": "如來身者，自性明亮清淨瑩潔，永離一切煩惱垢染；超出世間，不為一切世法所染。",
    "T11n0316_007:0795c07_5": "如來身者，積集無量福智妙行長養眾生，修習無量戒、定、慧、解脫、解脫知見等諸善法，嚴具一切勝功德花，如大圓鏡現眾色像，復如清淨水月影現。",
    "T11n0316_007:0795c11_6": "又如來身者，如虛空界普攝一切，復如法界最上最勝。",
    "T11n0316_007:0795c12_7": "佛身無漏諸漏已盡，佛身無為不墮諸數，如虛空身、無等等身、一切三界最勝之身。",
    "T11n0316_007:0795c14_8": "又如來身者，不可喻身、無所喻身，清淨無垢離諸染污，自性光明非先際可觀、非後際可觀、非現在可觀、非種族可觀、非色可觀、非相可觀、非隨形妙好可觀、非心可觀、非意可觀、非識可觀、非見可觀、非聞可觀、非念可觀、非表了可觀、非蘊可觀、非處可觀、非界可觀、非生可觀、非住可觀、非滅可觀、非取可觀、非捨可觀、非出離可觀。",
    "T11n0316_007:0795c21_9": "非行可觀、非顯色可觀、非狀貌可觀、非形色可觀、非來可觀、非去可觀、非戒可觀、非定可觀、非慧可觀、非解脫可觀、非解脫知見可觀、非有相可觀、非離相可觀、非法相可觀、非諸相成辦可觀、非無所畏可觀、非無礙解可觀、非神通可觀、非大悲可觀、非不共佛法成辦可觀。",
    "T11n0316_007:0795c28_10": "諸佛出現，如幻如焰、如水中月，自性妙身、空無相無願無際岸身、無種類身、無積聚身、無分別身、無依止身、無別異身、已得善住不動轉身、無色非色自性身、無受非受無想非想無行非行無識非識自性身、無實無生非大種身、未曾有未曾有業身，非眼所生不從色中出亦非在外，非耳依止不從聲中出亦非在外，非鼻所嗅不從香中出亦非在外，非舌了別不從味中出亦非在外，非身和合不從觸中出亦非在外，非心所轉、非意所轉、非識所轉，亦非不轉亦非隨轉，得安住無動等虛空身，法界最上混入虛空界。",
    "T11n0316_007:0796a10_11": "舍利子！",
    "T11n0316_007:0796a11_0": "如是等法，住信菩薩能於如來不可思議淨妙身相，信解清淨，超越分別、離諸疑悔，後復生起身喜心喜適悅之相，發希有想。」",
    "T11n0316_007:0796a14_0": "爾時世尊重明斯義說伽陀曰：「無量俱胝那庾多，　　歷劫廣修菩薩行，　身業三種善淨中，　　勤求無等善逝身。",
    "T11n0316_007:0796a17_0": "　十方世界起慈意，　　廣以身命行布施，　常離欲邪行染心，　　勤求無上虛空身。",
    "T11n0316_007:0796a19_0": "　清淨微妙上衣飾，　　無量劫中行布施，　施波羅蜜妙行圓，　　廣施最上諸佛子。",
    "T11n0316_007:0796a21_0": "　犛牛愛尾猶護戒，　　能捨身命忍無怨，　願求佛身無懈心，　　廣修精進波羅蜜。",
    "T11n0316_007:0796a23_0": "　樂觀諸佛定境界，　　內心樂起慧方便，　法界最上善逝身，　　願我如是當獲得。",
    "T11n0316_007:0796a25_0": "　諸佛善行廣作已，　　得菩提果人中上，　當獲廣大虛空身，　　善離塵染淨無垢。",
    "T11n0316_007:0796a27_0": "　離我人相自性空，　　無相無言無所得，　出過諸眼境界門，　　大牟尼身如是得。",
    "T11n0316_007:0796a29_0": "　離色離聲意清淨，　　無生無作本來空，　當得如來無動身，　　十力善逝亦如是。",
    "T11n0316_007:0796b02_0": "　如幻化出種種身，　　諸象馬等及人相，　愚癡虛妄顛倒心，　　佛十力尊色相見。",
    "T11n0316_007:0796b04_0": "　過去無量諸善逝，　　未來諸佛亦復然，　同一無等法性身，　　法界最上虛空等。",
    "T11n0316_007:0796b06_0": "「舍利子！",
    "T11n0316_007:0796b06_1": "彼住信菩薩於如是等諸佛如來最勝身相不可思議，信解清淨，超越分別、離諸疑悔，後復生起身喜心喜適悅之相，發希有想。",
    "T11n0316_007:0796b10_0": "「復次舍利子！",
    "T11n0316_007:0796b10_1": "云何名為住信菩薩於佛如來妙好音聲不可思議，信解清淨乃至發希有想？",
    "T11n0316_007:0796b12_2": "舍利子！",
    "T11n0316_007:0796b12_3": "謂佛如來於彼一切眾會之中所出音聲，皆為調伏隨順作諸善利所有十方世界一切眾生，普遍意樂悉令生喜。",
    "T11n0316_007:0796b14_4": "然佛如來不作是念：『我能為此苾芻眾會宣說諸法。",
    "T11n0316_007:0796b16_0": "為此苾芻尼眾會，優婆塞、優婆夷、婆羅門、剎帝利、長者居士、梵眾會等，為其說法。』",
    "T11n0316_007:0796b17_1": "又佛如來隨宜宣說契經、諷頌、記別、應頌、自說、譬喻、緣起、本事、本生、方廣、希法、論議如是等法，普為一切眾會乃至梵眾，如應宣說。",
    "T11n0316_007:0796b20_2": "所有上中下根種種差別諸眾生類悉聞法句，而彼法句皆從如來口門而出，隨諸根性各得解了，於其中間亦無語言互相違礙，各各於法明了知解。",
    "T11n0316_007:0796b24_3": "此即如來宿福果報現轉妙音，令諸眾生隨轉解入。",
    "T11n0316_007:0796b26_0": "「又舍利子！",
    "T11n0316_007:0796b26_1": "如來聲者，所出細滑悅意可樂，清淨無垢美妙樂聞，復善明了不麁不惡，聞者身喜心無厭倦。",
    "T11n0316_007:0796b28_2": "聞者心喜喜樂隨生，分明解了咸生愛樂，心意調適，如師子音聲、雲雷音聲、海潮音聲、迦陵頻伽微妙音聲、清梵音聲、大鼓音聲、吉祥音聲、柔軟音聲、振響音聲、令彼眾生諸根適悅淨妙音聲、一切眾會忻樂音聲、諸相具足最勝音聲。",
    "T11n0316_007:0796c04_3": "諸佛如來若此若彼，皆悉具足無量功德清淨音聲。",
    "T11n0316_007:0796c05_4": "舍利子！",
    "T11n0316_007:0796c05_5": "此如是等，是為住信菩薩於佛如來妙好音聲不可思議，信解清淨乃至發希有想。」",
    "T11n0316_007:0796c08_0": "爾時世尊重明斯義說伽陀曰：「如來梵音妙聲相，　　所出音聲善調伏，　梵眾不及佛音聲，　　如是諸法皆具足。",
    "T11n0316_007:0796c11_0": "　佛聲能與慈相應，　　廣大悲心復高勝，　喜捨相應亦復然，　　牟尼聖尊妙音出。",
    "T11n0316_007:0796c13_0": "　聞聲能息眾生類，　　貪火瞋毒諸不善，　愚癡暗冥亦消除，　　如是音聲皆具足。",
    "T11n0316_007:0796c15_0": "　種種方處諸人眾，　　普遍一切人類中，　乃至極此閻浮提，　　種種語言佛善了。",
    "T11n0316_007:0796c17_0": "　眾生隨聞佛音聲，　　地居空居諸天眾，　得聞牟尼妙音聲，　　隨佛音聲能解入。",
    "T11n0316_007:0796c19_0": "　二足四足及多足，　　無足等類聞佛聲，　隨觸隨聞寂意生，　　彼一切處隨聲轉。",
    "T11n0316_007:0796c21_0": "　三千大千世界中，　　開明調伏眾生類，　普攝上中下諸根，　　隨佛音聲而善轉。",
    "T11n0316_007:0796c23_0": "　應調伏者聞解脫，　　離諸分別非分別，　等引心說聖諦門，　　是中無執亦無縛。",
    "T11n0316_007:0796c25_0": "　無邊眾生聞佛聲，　　聞已息除諸煩惱，　志誠歸命佛法僧，　　聞已戒忍皆具足。",
    "T11n0316_007:0796c27_0": "　如來最上妙音聲，　　是聲深廣無邊量，　音聲無邊智無邊，　　菩薩智信無疑悔。",
    "T11n0316_007:0796c29_0": "佛說大乘菩薩藏正法經卷第七"
}