{
    "T24n1475_001:0938b13_0": "沙彌尼離戒文(沙彌尼戒經)",
    "T24n1475_001:0938b15_0": "東晉失譯",
    "T24n1475_001:0938b16_0": "善女人字某言：某所受穢惡之身，充弊人流不堪下行。",
    "T24n1475_001:0938b17_1": "剋己自悔，願為弟子，受持正戒終身奉行。",
    "T24n1475_001:0938b19_0": "用何等故作沙彌離？",
    "T24n1475_001:0938b19_1": "用歸命佛、歸命法、歸命比丘僧故。",
    "T24n1475_001:0938b20_2": "用剃頭、被袈裟故。",
    "T24n1475_001:0938b20_3": "幾戒？",
    "T24n1475_001:0938b20_4": "沙彌離有十戒。",
    "T24n1475_001:0938b22_0": "一、盡形壽不得殺生，不得教人殺生。",
    "T24n1475_001:0938b23_0": "二、盡形壽不得盜，不得教人盜。",
    "T24n1475_001:0938b24_0": "三、盡形壽不得婬，不得教人婬。",
    "T24n1475_001:0938b25_0": "四、盡形壽不得嫁，不得教人嫁。",
    "T24n1475_001:0938b26_0": "五、盡形壽不得妄語，不得教人妄語。",
    "T24n1475_001:0938b26_1": "六、盡形壽不得歌舞，不得教人歌舞，不得彈箏吹笛。",
    "T24n1475_001:0938b29_0": "七、盡形壽不得著香華脂粉，不得教人著脂粉。",
    "T24n1475_001:0938c02_0": "八、盡形壽不得於高好刻鏤床上臥，不得教人作好床臥。",
    "T24n1475_001:0938c04_0": "九、盡形壽不得飲酒，不得教人飲酒。",
    "T24n1475_001:0938c05_0": "十、盡形壽過日中不得復食，不得教人食。",
    "T24n1475_001:0938c06_0": "威儀七十事。",
    "T24n1475_001:0938c07_0": "　不得著繒綵衣，　　不得作綵衣與人，　不得惡口相調，　　不得教人作不急語。",
    "T24n1475_001:0938c09_0": "不得與優婆夷相看形體大笑。",
    "T24n1475_001:0938c10_0": "不得於避處裸形自弄身體。",
    "T24n1475_001:0938c11_0": "不得照鏡摩抆面目畫眉。",
    "T24n1475_001:0938c12_0": "不得瞋恨羞慚恚語。",
    "T24n1475_001:0938c13_0": "不得思念與男子共交會問優婆夷何如。",
    "T24n1475_001:0938c14_0": "不得坐毛綿上。",
    "T24n1475_001:0938c14_1": "不得著鞾履，不應作履。",
    "T24n1475_001:0938c15_0": "不得貪家錢財強索人物。",
    "T24n1475_001:0938c16_0": "不得坐他婦女床上開器視衣，言是好彼醜。",
    "T24n1475_001:0938c17_0": "十六以上應作沙彌離。",
    "T24n1475_001:0938c17_1": "素無瑕穢貞良完具無所毀辱，父母見聽乃得為道。",
    "T24n1475_001:0938c18_2": "素不貞良，不應為道。",
    "T24n1475_001:0938c19_3": "石人匿病，不應為道。",
    "T24n1475_001:0938c20_0": "不得與比丘僧同室宿。",
    "T24n1475_001:0938c20_1": "不得共坐。",
    "T24n1475_001:0938c20_2": "不得相形笑。",
    "T24n1475_001:0938c21_3": "不得臥沙彌離衣被中。",
    "T24n1475_001:0938c21_4": "不得錯法衣共器誤著僧衣。",
    "T24n1475_001:0938c22_5": "不得手授男子物。",
    "T24n1475_001:0938c22_6": "設欲與物，當置著地却使取之。",
    "T24n1475_001:0938c23_7": "不得與優婆夷露浴。",
    "T24n1475_001:0938c23_8": "不得獨至僧房問義。",
    "T24n1475_001:0938c24_9": "不得說浴事。",
    "T24n1475_001:0938c24_10": "不得笑經語。",
    "T24n1475_001:0938c24_11": "不得左右顧視。",
    "T24n1475_001:0938c25_12": "不得手據机上。",
    "T24n1475_001:0938c26_0": "受經有五事：當與長老尼共行；去坐六尺；長跪；但得問義；當識句逗。",
    "T24n1475_001:0938c28_0": "省師病有四事，有親應得省：三人共行；去床六尺；長跪問訊語訖應去，不得論事。",
    "T24n1475_001:0939a01_0": "夜臥有五事：當頭輸佛；當傴臥不得申脚；不得仰向頻申；不得袒裸自露；不得手近不淨處。",
    "T24n1475_001:0939a04_0": "至檀越家有五事：當先到精舍禮佛；次禮師僧；優婆夷請乃應入；當報師僧；直視六尺當獨坐床。",
    "T24n1475_001:0939a07_0": "止檀越家，有五事不應法：不得至婦女房中語戲；不得至竈下坐食；不得與婢共私語；不得獨至舍後、不得與人共上廁；不得上男子廁上。",
    "T24n1475_001:0939a11_0": "入浴室有五事：不得與優婆夷共洗；不得與婢使共洗；不得與小兒共洗；不得取他成事水；不得自視形體隱處。",
    "T24n1475_001:0939a14_0": "燒香有五事：不得左右遠視；不得獨與優婆塞共燒香；不得獨與婢使；不掣脚；不得背像。",
    "T24n1475_001:0939a16_1": "朝起有五事：先當清淨却著法衣；先禮經像；却禮師僧；去六尺問訊；却行出戶。",
    "T24n1475_001:0939a17_2": "師與語有五事：問經戒義不知當請；若見責當即自悔過；不得覆藏；不得自理；不得惡眼視師。",
    "T24n1475_001:0939a20_0": "浣衣有四事：當於屏處當長跪；當棄惡水於屏處，不得於人道徑中；當待燥燥應収；不得令墮地。",
    "T24n1475_001:0939a23_0": "行道有五事：當與三人共行；當與大尼共行；若當與優婆夷共行；當視前六尺；當著法衣。",
    "T24n1475_001:0939a25_1": "師云：「女人受性，大出雜態姿則憙好婬泆無禮，故為女人。",
    "T24n1475_001:0939a26_2": "今以自覺，得蒙釋迦文佛大恩，普三界開視道地得值法，其有自識本行，歸念佛者少。",
    "T24n1475_001:0939a29_0": "「佛言：『觀見人間，上至二十八天、下至十八地獄，皆苦無樂。』",
    "T24n1475_001:0939b01_1": "故結戒以訓後生。",
    "T24n1475_001:0939b01_2": "佛告諸弟子：『為道至難，尠能去家斷絕六情。",
    "T24n1475_001:0939b02_3": "受佛重戒捐棄愛欲，有其然者少。』",
    "T24n1475_001:0939b04_0": "「佛告諸弟子：『汝慎莫妄度沙彌離。",
    "T24n1475_001:0939b04_1": "女人姿態難保悅在，須臾以復更生惡意。",
    "T24n1475_001:0939b05_2": "譬如水泡一起一滅，無有常定。",
    "T24n1475_001:0939b06_3": "能見人根、觀其大行，見其宿罪今以盡度便得道者，急當度之。",
    "T24n1475_001:0939b07_4": "自非菩薩阿羅漢，不可度尼。』」",
    "T24n1475_001:0939b09_0": "除覲說戒節度。",
    "T24n1475_001:0939b10_0": "維那先具舍羅籌、香火、戒文。",
    "T24n1475_001:0939b10_1": "淨掃除精舍，却鳴揵槌，燒香禮佛唄呪願意，呪願鬼子母。",
    "T24n1475_001:0939b12_0": "各便就坐，整法服叉手靜默。",
    "T24n1475_001:0939b12_1": "維那便行香火人。",
    "T24n1475_001:0939b13_2": "各說一偈。",
    "T24n1475_001:0939b13_3": "維那在戶裏三唱：「白衣出，除覲布薩竟。」",
    "T24n1475_001:0939b14_4": "三彈指令白衣遠去，莫令聞說戒。",
    "T24n1475_001:0939b14_5": "音聲訖開戶，維那唱言：「靜坐除覲默，今布薩。」",
    "T24n1475_001:0939b15_6": "亦三過唱訖。",
    "T24n1475_001:0939b16_7": "便維那捉籌，上座尼前長跪，布薩人與一籌，亦自取訖，便還斂籌，別著一處。",
    "T24n1475_001:0939b18_8": "還取未布籌手捉，從上座尼前問：「誰脫不受籌？",
    "T24n1475_001:0939b19_9": "未得者便當言未，已得者當默。」",
    "T24n1475_001:0939b19_10": "訖竟，維那數籌有幾人，數知少多。",
    "T24n1475_001:0939b20_11": "維那唱言：「除覲等若干人，隨年號月，十五便言十五日，月盡便言三十日，於某州某郡某縣某檀越精舍中說戒。",
    "T24n1475_001:0939b23_12": "願持說戒功德，歸流大檀越眷屬一切安隱，命過者生天人中增益功德，十方厄難普使解脫。」",
    "T24n1475_001:0939b25_13": "各呪願訖，維那長跪上座尼前，請能說戒人令說戒，復請一人三唄讀經。",
    "T24n1475_001:0939b26_14": "讀經竟唄，唄訖，上座普呪願，下座尼皆長跪受呪願。",
    "T24n1475_001:0939b28_15": "維那唱：「皆共禮佛。」",
    "T24n1475_001:0939b28_16": "禮般若訖，下坐尼皆禮大尼訖，便維那長跪唱言：「隨所安。」",
    "T24n1475_001:0939c01_0": "請說戒、讀經人共別坐一床上。",
    "T24n1475_001:0939c02_0": "沙彌尼離戒文"
}