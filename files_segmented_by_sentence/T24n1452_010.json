{
    "T24n1452_010:0452b16_0": "根本說一切有部目得迦卷第十",
    "T24n1452_010:0452b18_0": "大唐三藏法師義淨奉　制譯",
    "T24n1452_010:0452b19_0": "第一子攝頌之餘",
    "T24n1452_010:0452b20_0": "爾時佛在室羅伐城。",
    "T24n1452_010:0452b20_1": "多有商人，請佛及僧，就園林中設大齋會，商人持食列在眾前。",
    "T24n1452_010:0452b21_2": "商客行中忽然火起，彼既見已棄食奔馳。",
    "T24n1452_010:0452b22_3": "時復臨中無人授食，苾芻念曰：「不知云何？」",
    "T24n1452_010:0452b23_4": "時諸苾芻以緣白佛，佛言：「彼諸施主捨心已成，作北洲想自取而食，不應生疑。」",
    "T24n1452_010:0452b25_5": "時有烏來厨邊啄食，時諸苾芻疑不敢食，以緣白佛，佛言：「却嘴四邊食之無過。」",
    "T24n1452_010:0452b27_6": "苾芻未食烏復來啄，此又生疑便不敢食，以緣白佛，佛言：「棄嘴四邊食亦無犯。」",
    "T24n1452_010:0452b29_7": "時具壽頡離跋底，入廁室中，見有諸蠅唼其不淨，復向厨內而污飲食，白苾芻言：「我於廁內纔見此蠅，還復飛來污其飯食。」",
    "T24n1452_010:0452c02_8": "苾芻聞已咸皆不食，佛告苾芻：「凡是飛蠅，行處非處亦不成穢，宜應食之。」",
    "T24n1452_010:0452c04_9": "苾芻染衣見有眾家酥油瓶器，謂是染瓨以手舉觸，觀察知已遂便棄擲，佛言：「若擎上閣猶未半道，應須倒下置於地上。",
    "T24n1452_010:0452c07_10": "若過半者，宜應擎上平處安之。」",
    "T24n1452_010:0452c08_11": "由不詳審瓨轉傾油，佛言：「應以物支，莫令傾側。」",
    "T24n1452_010:0452c09_12": "時彼苾芻以先觸故生疑不食，佛言：「是淨應食。",
    "T24n1452_010:0452c10_13": "凡諸苾芻有其二種無曾觸過：一者無慚愧人所觸，二者有慚之人非故心觸。",
    "T24n1452_010:0452c12_0": "此慚愧人由忘念故，俱淨無犯。」",
    "T24n1452_010:0452c12_1": "有眾多苾芻遊歷四方巡禮制底，時婆羅門及居士等，以諸塗香、燒香、末香、花鬘、[疊*毛]布，寄彼苾芻將奉制底。",
    "T24n1452_010:0452c15_2": "苾芻遇緣不遂所望，便生疑念：「此物如何？」",
    "T24n1452_010:0452c16_3": "時諸苾芻以緣白佛，佛言：「四大制底是其定處：一者初生處，二者成正覺處，三者轉法輪處，四者入涅槃處。",
    "T24n1452_010:0452c18_4": "若施主元心奉餘制底，與此四處亦不相違。",
    "T24n1452_010:0452c19_5": "若與此四有礙緣者，此四自得相通，不應餘處。」",
    "T24n1452_010:0452c20_6": "具壽鄔波離請世尊曰：「有二苾芻共生瑕隙，種種異言互相謗讟，於此二人，誰是可信？",
    "T24n1452_010:0452c22_7": "誰不應信？」",
    "T24n1452_010:0452c22_8": "佛言：「信持戒者，二俱持戒應信多聞，二並多聞信少欲者，二俱少欲信極少欲者。」",
    "T24n1452_010:0452c24_9": "「二皆極少欲，此當信誰？」",
    "T24n1452_010:0452c25_10": "佛言：「若有二俱極少欲而生瑕隙，種種異言互相謗讟者，無有是處。」",
    "T24n1452_010:0452c27_0": "第二子攝頌曰：　不應令賊住，　　及以黃門等，　乃至授學人，　　行籌破僧眾。",
    "T24n1452_010:0453a01_0": "時具壽鄔波離請世尊曰：「若以賊住人作行籌者，成破僧不？」",
    "T24n1452_010:0453a02_1": "佛言：「不成。」",
    "T24n1452_010:0453a02_2": "「若以五種黃門乃至別住人作行籌者，成破僧不？」",
    "T24n1452_010:0453a03_3": "佛言：「不成。」",
    "T24n1452_010:0453a04_4": "「若以犯四重人作行籌者，成破僧不？」",
    "T24n1452_010:0453a04_5": "佛言：「不成。」",
    "T24n1452_010:0453a05_6": "「若以授學人作行籌者，成破僧不？」",
    "T24n1452_010:0453a05_7": "佛言：「不成。」",
    "T24n1452_010:0453a07_0": "第三子攝頌曰：　不赤體披衣，　　冒雨向厨內，　便利宜縫補，　　和泥福久增。",
    "T24n1452_010:0453a10_0": "時六眾苾芻，於僧祇臥帔赤體而眠，舒張手足蹴蹋令碎。",
    "T24n1452_010:0453a11_1": "時諸苾芻以緣白佛，佛言：「僧祇臥具不應赤體而眠，赤體眠者得惡作罪。",
    "T24n1452_010:0453a12_2": "凡是僧祇所有臥帔，應以物儭，或將五條用意觀察徐徐受用。」",
    "T24n1452_010:0453a14_3": "時六眾苾芻，披僧臥帔露處經行，被雨霑漬遂便損壞。",
    "T24n1452_010:0453a15_4": "以緣白佛，佛言：「不應披僧衣帔於空露處冒雨經行，若有用者得惡作罪。」",
    "T24n1452_010:0453a17_5": "又六眾苾芻，披僧臥具來至厨中煙熏損壞。",
    "T24n1452_010:0453a18_6": "時諸苾芻以緣白佛，佛言：「不應披僧臥具來向厨中，若有用者得惡作罪。」",
    "T24n1452_010:0453a20_7": "時有苾芻，著向大小便處，苾芻以緣白佛，佛言：「不應披僧臥具入大小便室，披去者得惡作罪。」",
    "T24n1452_010:0453a22_8": "時諸苾芻見有破壞僧祇臥具被帔，遂共除棄，以緣白佛，佛言：「不應除棄，若衣欲破應以長線而縫絡之。",
    "T24n1452_010:0453a24_9": "若見有孔應可補帖，若在內爛兩重幅疊，如總爛壞不堪料理者，應作燈炷，或可斬碎和牛糞作泥，用塞柱孔，或泥牆壁。",
    "T24n1452_010:0453a27_10": "如是用時，能令施主所捨福田任運增長。",
    "T24n1452_010:0453a28_11": "若三衣破爛，事亦同此。」",
    "T24n1452_010:0453a29_0": "第四子攝頌曰：　定物施此中，　　不應餘處食；　若有將去者，　　並須依價還。",
    "T24n1452_010:0453b03_0": "佛在室羅伐城。",
    "T24n1452_010:0453b03_1": "時有長者造一住處，所施資緣悉皆充足。",
    "T24n1452_010:0453b04_2": "時彼長者請餘苾芻，於此寺中為撿挍者，然此苾芻多有弟子在餘寺住，彼為禮覲來至寺中。",
    "T24n1452_010:0453b06_3": "于時師主告弟子曰：「造寺長者請我於此寺中為撿挍者，汝等且待食竟方去。」",
    "T24n1452_010:0453b08_4": "弟子白師：「鄔波馱耶！",
    "T24n1452_010:0453b08_5": "必有食者與我持去，至彼共食。」",
    "T24n1452_010:0453b09_6": "報言：「隨意。」",
    "T24n1452_010:0453b09_7": "彼即持飯、或將燈油、或持皮屩、或有擎衣持蓋、或有持樵、有持根莖葉花果藥並皆將去，未久之間所有資具摙運欲盡。",
    "T24n1452_010:0453b12_8": "時此寺中諸餘苾芻，咸詣造寺施主家，作如是語：「長者知不？",
    "T24n1452_010:0453b13_9": "仁之寺內所有資生現今闕乏。」",
    "T24n1452_010:0453b14_10": "是時長者報曰：「無多苾芻住於寺內，僧祇資具未久之間遂言都盡？」",
    "T24n1452_010:0453b16_11": "時諸苾芻即以上緣具告施主，長者曰：「我豈與彼外寺苾芻耶？」",
    "T24n1452_010:0453b17_12": "長者嫌恨。",
    "T24n1452_010:0453b17_13": "以緣白佛，佛言：「苾芻不應於別處住，將此寺食而向餘處，亦復不應將此寺物以供餘處。",
    "T24n1452_010:0453b19_14": "飯及燈油乃至花果，若施主本意，唯供此處住寺之人不通餘人者，若有來食，並須計物酬其價直。」",
    "T24n1452_010:0453b23_0": "第五子攝頌曰：　僧衣題施主，　　別人施私記，　氍毺許別人，　　尼夏應修理。",
    "T24n1452_010:0453b26_0": "爾時佛在室羅伐城。",
    "T24n1452_010:0453b26_1": "時有兄弟二俱出家，有撿挍苾芻著僧祇帔，便以眾帔寄兄苾芻遂往餘處。",
    "T24n1452_010:0453b28_2": "其弟苾芻自披己帔來至兄邊，即以己帔與主人衣相近而置，於後去時誤持眾帔，謂是己衣遂著而去。",
    "T24n1452_010:0453c01_3": "其撿挍人後時來至，見有別衣告言：「具壽！",
    "T24n1452_010:0453c02_4": "今者僧伽多獲利物。」",
    "T24n1452_010:0453c03_0": "答言：「不得。」",
    "T24n1452_010:0453c03_1": "問曰：「此是誰衣？」",
    "T24n1452_010:0453c03_2": "答：「是汝僧衣。」",
    "T24n1452_010:0453c03_3": "報言：「我帔寬大此衣陜小，應有餘人來至於此持我衣去，若有人來我今往問。」",
    "T24n1452_010:0453c05_4": "既到彼已遂見僧衣，問其所以，答曰：「我無故意而將帔來，若是僧衣仁可持去。」",
    "T24n1452_010:0453c07_5": "苾芻有疑，以緣白佛，佛言：「大眾之衣應為記驗。」",
    "T24n1452_010:0453c08_6": "苾芻不知云何作記？",
    "T24n1452_010:0453c09_0": "世尊告曰：「若是眾物宜應書字，此是某甲施主之衣，若別人衣應為私記。」",
    "T24n1452_010:0453c10_1": "時有織綵氍毺及小班褥持施僧伽，佛言：「我聽大眾，亦許別人。」",
    "T24n1452_010:0453c12_2": "又有多人以鏇脚大床持施僧伽，世尊告曰：「僧伽聽畜，別人不應。」",
    "T24n1452_010:0453c13_3": "如世尊說：「夏坐苾芻尼，有緣聽往人間遊行。」",
    "T24n1452_010:0453c14_4": "彼於住處不為修理，皆共捨去，遂便毀壞。",
    "T24n1452_010:0453c15_5": "時諸苾芻以緣白佛，佛言：「諸苾芻尼安居之處應須修理，若不爾者咸得惡作罪。」",
    "T24n1452_010:0453c18_0": "第六子攝頌曰：　若還往衣物，　　送來應為受；　為眾取他財，　　將眾物還價。",
    "T24n1452_010:0453c21_0": "時有俗人親屬亡沒，為送屍骸往屍林處，所有幡[疊*毛]還將歸舍，迴施僧伽。",
    "T24n1452_010:0453c22_1": "苾芻不受，以緣白佛，佛言：「是送屍衣應須為受。」",
    "T24n1452_010:0453c23_2": "時有貧人更復來借，佛言：「若貧人來借應暫與去。」",
    "T24n1452_010:0453c24_3": "彼有疑心却持還與，時諸苾芻不肯為受，佛言：「却送來時應為受取。」",
    "T24n1452_010:0453c26_4": "時有撿挍苾芻為僧伽事，於俗人邊多貸財物，未久命終。",
    "T24n1452_010:0453c27_5": "時彼俗人聞苾芻死，急來徵問：「某甲苾芻今何所在？」",
    "T24n1452_010:0453c28_6": "答言：「已死。」",
    "T24n1452_010:0453c29_7": "「彼於我處多貸財物。」",
    "T24n1452_010:0453c29_8": "苾芻報曰：「汝向屍林可從彼索。」",
    "T24n1452_010:0454a01_9": "俗人報曰：「彼為眾事不為私緣，仁等宜應還我債直。」",
    "T24n1452_010:0454a02_10": "苾芻白佛，佛言：「若知苾芻為僧伽事者，應將眾物以酬前價。",
    "T24n1452_010:0454a03_11": "我今為諸營作苾芻制其行法。",
    "T24n1452_010:0454a04_12": "凡諸營作撿挍苾芻，先報寺中所有耆宿，方可貸人，或為券記保證分明。",
    "T24n1452_010:0454a06_13": "營作苾芻不依制法，咸得惡作罪。」",
    "T24n1452_010:0454a07_0": "第七子攝頌曰：　甘蔗等平分，　　不應分口腹；　四事無分法，　　臥具夜不行。",
    "T24n1452_010:0454a10_0": "佛在室羅伐城。",
    "T24n1452_010:0454a10_1": "時諸僧伽多獲甘蔗，如世尊說：「諸求寂等三分應與一者。」",
    "T24n1452_010:0454a11_2": "時諸苾芻分張甘蔗三分與一，是時長行屈頭而坐，乃至行未到世尊前。",
    "T24n1452_010:0454a13_3": "時具壽羅怙羅最在行末，而食甘蔗瞻仰尊容。",
    "T24n1452_010:0454a14_4": "世尊見已告曰：「羅怙羅！",
    "T24n1452_010:0454a14_5": "汝食甘蔗耶？」",
    "T24n1452_010:0454a15_6": "答言：「已食。」",
    "T24n1452_010:0454a15_7": "佛言：「汝今更有希望不？」",
    "T24n1452_010:0454a16_8": "答言：「有。」",
    "T24n1452_010:0454a16_9": "佛言：「汝得幾許？」",
    "T24n1452_010:0454a16_10": "答曰：「得第三分。」",
    "T24n1452_010:0454a17_0": "世尊告曰：「我據衣利而作斯語，不依飲食，是故我今制諸苾芻。",
    "T24n1452_010:0454a18_1": "若有食利乃至小葉，咸悉平分。",
    "T24n1452_010:0454a19_2": "若不平分者得惡作罪。」",
    "T24n1452_010:0454a19_3": "是故多得甘蔗，如世尊說：「莫分食利。」",
    "T24n1452_010:0454a20_4": "苾芻生疑，現得根果甘蔗，並不敢分，佛言：「應分。」",
    "T24n1452_010:0454a21_5": "乃至廣說。",
    "T24n1452_010:0454a22_0": "緣處同前。",
    "T24n1452_010:0454a22_1": "時有俗人造一住處，有諸苾芻住此寺者，咸是施主供其飲食。",
    "T24n1452_010:0454a23_2": "時諸苾芻共相議曰：「諸具壽！",
    "T24n1452_010:0454a24_3": "我等不以飲食為難。",
    "T24n1452_010:0454a24_4": "然支伐羅現今闕乏，此有食直宜共貨之以充衣服，各自乞食以濟飢虛。」",
    "T24n1452_010:0454a26_5": "作是議已，無一苾芻往施主家而受其食。",
    "T24n1452_010:0454a27_6": "諸苾芻等因乞食時，施主見問：「聖者！",
    "T24n1452_010:0454a28_7": "我為仁等每日供食，何意勞苦而行乞耶？」",
    "T24n1452_010:0454a29_8": "具以上緣而告施主，長者報曰：「仁等豈合口腹之分大眾共分。」",
    "T24n1452_010:0454a30_9": "遂生嫌恥。",
    "T24n1452_010:0454a30_10": "時諸苾芻以緣白佛，佛言：「有四種物不應分。",
    "T24n1452_010:0454b01_11": "云何為四？",
    "T24n1452_010:0454b02_0": "一者四方僧物，二者窣覩波物，三者眾家供病之藥，四者口腹之物。",
    "T24n1452_010:0454b03_1": "若有分者咸得惡作。」",
    "T24n1452_010:0454b04_2": "是時六眾遊歷人間，日沒星出方入寺中。",
    "T24n1452_010:0454b05_0": "時諸苾芻隨其親友而為解勞，時彼六眾告諸人曰：「具壽！",
    "T24n1452_010:0454b06_1": "豈復仁等安然忍可世尊教法而令滅耶？",
    "T24n1452_010:0454b07_2": "若有慚愧心者，可隨年次應行臥具。」",
    "T24n1452_010:0454b08_3": "時諸苾芻即依大小次第分給臥具，彼既受已各自眠臥，未至行末遂即天明。",
    "T24n1452_010:0454b09_4": "六眾報曰：「具壽！",
    "T24n1452_010:0454b10_5": "收取臥具吾欲進途。」",
    "T24n1452_010:0454b10_6": "諸人告曰：「何意仁等但求一夜而取身安，令我大眾極生勞苦。」",
    "T24n1452_010:0454b12_7": "以緣白佛，佛言：「凡諸苾芻日暮至寺，不應令他夜分臥具，強令分者得惡作罪。」",
    "T24n1452_010:0454b14_0": "第八子攝頌曰：　果由藥叉施，　　淨之方受食；　餘者為漿飲，　　不燒地燈臺。",
    "T24n1452_010:0454b17_0": "爾時世尊在賊軍國人間遊行至赤色村，於此村中，在大力藥叉神廟而住。",
    "T24n1452_010:0454b18_1": "是時藥叉來至佛所，禮雙足已而白佛言：「唯願世尊及苾芻僧，受我微請，於此廟中經宿而住。」",
    "T24n1452_010:0454b20_2": "是時世尊默然而許。",
    "T24n1452_010:0454b21_3": "藥叉既見世尊許已，遂便化作五百口房，床褥臥枕帔緂方褥悉皆備足，五百火爐炎炭滿中並絕烟焰。",
    "T24n1452_010:0454b23_4": "時藥叉神先以上房奉世尊已，復以餘房別別分與一一苾芻。",
    "T24n1452_010:0454b25_5": "時藥叉神來至佛所，而作是言：「復願世尊及苾芻僧，明日於此廟中受我微供。」",
    "T24n1452_010:0454b26_6": "是時世尊默然而許。",
    "T24n1452_010:0454b27_7": "此藥叉神於羯濕彌羅國，有大藥叉名達底迦，是舊親友。",
    "T24n1452_010:0454b28_8": "即令使者報親友曰：「我今請佛及僧，明日家中設其供養。",
    "T24n1452_010:0454b30_0": "北方果木口味尤多，幸願隨喜助成功德。」",
    "T24n1452_010:0454b30_1": "時彼藥叉既承信已，即送葡萄、石榴、甘橘、甘蔗、胡挑、渴樹羅等成滿筐籠，命餘藥叉送彼庭中令持供養。",
    "T24n1452_010:0454c03_2": "諸苾芻見而白佛言：「此北方果，不知如何？」",
    "T24n1452_010:0454c04_3": "佛言：「以火作淨然後應食。」",
    "T24n1452_010:0454c04_4": "時諸苾芻一一別淨，佛言：「應為一聚，但三四處以火淨之，食皆無犯。」",
    "T24n1452_010:0454c06_5": "行與眾已仍有餘長，佛言：「應可捼碎作非時漿隨意而飲。」",
    "T24n1452_010:0454c07_6": "復更有餘，佛言：「煮已瓨盛，餘日當飲。」",
    "T24n1452_010:0454c08_7": "苾芻寒月於塼地上隨處然火令塼壞損，佛言：「不應在塼地上輒便然火，應以瓦承。」",
    "T24n1452_010:0454c10_8": "尚有烟損，佛言：「應作火爐。」",
    "T24n1452_010:0454c11_9": "於房中作，由被烟壞，佛言：「於門外作。」",
    "T24n1452_010:0454c12_0": "其烟散入尚熏其目，佛言：「待烟盡已以水微灑方持入房。」",
    "T24n1452_010:0454c13_1": "是時僧伽得一重燈樹，佛言：「聽畜，別人亦許。」",
    "T24n1452_010:0454c14_2": "復得二重多重燈樹，佛言：「咸悉聽畜，別人畜亦無犯。」",
    "T24n1452_010:0454c16_0": "第九子攝頌曰：　客舊宜詳審，　　授受分明付，　五開應總閉，　　肘短可隨身。",
    "T24n1452_010:0454c19_0": "時有眾多客苾芻來入寺中，舊住苾芻為解勞已，遂便偷竊而去。",
    "T24n1452_010:0454c20_1": "時諸苾芻以緣白佛，佛言：「舊相識者應為解息，先未曾識勿為除勞。」",
    "T24n1452_010:0454c22_0": "如世尊說：「未相識者勿為除勞。」",
    "T24n1452_010:0454c22_1": "時有相識苾芻既令解息，次隨其後有一苾芻先未相識忽然而至，時彼苾芻遇緣暫出，在後來者盜將衣鉢。",
    "T24n1452_010:0454c25_2": "時舊苾芻作如是念：「應是彼伴。」",
    "T24n1452_010:0454c25_3": "遂不遮止，賊持遠去。",
    "T24n1452_010:0454c26_4": "苾芻來至見無衣鉢，告主人曰：「我之衣鉢誰將去耶？」",
    "T24n1452_010:0454c27_5": "答曰：「汝伴將去。」",
    "T24n1452_010:0454c27_6": "報曰：「我無同伴。」",
    "T24n1452_010:0454c28_7": "主人謂曰：「逐汝來者豈非伴耶？」",
    "T24n1452_010:0454c29_0": "彼便告曰：「汝失我衣急須還我。」",
    "T24n1452_010:0454c29_1": "彼既失已遂令廢闕。",
    "T24n1452_010:0455a01_2": "時諸苾芻以緣白佛，佛言：「凡是主人見客來至，先應問彼：『是汝伴不？",
    "T24n1452_010:0455a02_3": "若索衣鉢與不？』",
    "T24n1452_010:0455a03_4": "若言：『莫與。』",
    "T24n1452_010:0455a03_5": "而將與者，應酬彼價。",
    "T24n1452_010:0455a03_6": "若言：『與。』",
    "T24n1452_010:0455a03_7": "者，失不須酬。」",
    "T24n1452_010:0455a04_8": "次復更有客苾芻來，時彼主人為解勞已，續次更有相識苾芻亦復來至。",
    "T24n1452_010:0455a05_9": "時此主人暫出外嚼齒木，彼後來人盜取衣鉢，新客苾芻作如是念：「此必應是房內主人。」",
    "T24n1452_010:0455a07_10": "曾不遮止遂被盜去。",
    "T24n1452_010:0455a08_11": "時彼舊人須臾來入，見無衣鉢而問客曰：「我之衣鉢誰將去耶？」",
    "T24n1452_010:0455a09_12": "答曰：「房內舊人持物將去。」",
    "T24n1452_010:0455a10_13": "報曰：「何處得有房內舊人？",
    "T24n1452_010:0455a10_14": "汝失我衣急須還價。」",
    "T24n1452_010:0455a11_15": "彼既失已遂交廢闕。",
    "T24n1452_010:0455a11_16": "時諸苾芻以緣白佛，佛言：「凡客苾芻至他房內，應問主人：『若有人來索衣鉢者可與不？』",
    "T24n1452_010:0455a13_17": "若言：『莫與。』",
    "T24n1452_010:0455a14_18": "而與者計直酬價。",
    "T24n1452_010:0455a14_19": "若言：『與。』",
    "T24n1452_010:0455a14_20": "者，失不須酬。」",
    "T24n1452_010:0455a14_21": "時客苾芻，於舊苾芻處寄衣，遇緣欲去告主人曰：「有小苾芻來者，當與此衣。」",
    "T24n1452_010:0455a16_22": "於後未久小苾芻來至，與所寄衣因即偷去。",
    "T24n1452_010:0455a17_23": "以緣白佛，佛言：「若客苾芻囑與者，設令偷去亦不應陪，然須明作記驗方與。」",
    "T24n1452_010:0455a19_24": "遂作顯露囑授之言，傍人既聞詐來索物，因此失財，佛言：「宜應屏處為說記驗，分明顯示寄物之狀，然後與衣。」",
    "T24n1452_010:0455a21_25": "時有苾芻隨路而行，既至河津乘船欲去，語其伴曰：「過衣袋來。」",
    "T24n1452_010:0455a23_26": "彼便授與，授受不牢，衣便墮水。",
    "T24n1452_010:0455a24_27": "苾芻告曰：「還我衣袋來。」",
    "T24n1452_010:0455a24_28": "彼便不伏。",
    "T24n1452_010:0455a24_29": "時諸苾芻以緣白佛，佛言：「乃至未受不應輒放，未受而放即應酬價。」",
    "T24n1452_010:0455a26_30": "有持鉢袋過與餘人，墮彼手中遂便落水，既失鉢袋從彼索陪，以緣白佛，佛言：「乃至未受不應輒放，若故放者應須陪直。」",
    "T24n1452_010:0455a29_31": "守寺之人被賊偷物，大眾共議，令守寺人陪所失物。",
    "T24n1452_010:0455b01_32": "時諸苾芻以緣白佛，佛言：「汝等應知！",
    "T24n1452_010:0455b02_33": "凡授事人閉寺門時有其五別：謂上下轉鳴鎖并副鎖門關及扂，不閉賊偷准事酬直，若闕一者應還一分，乃至若總不著應可全償。",
    "T24n1452_010:0455b05_34": "若掌寺人存心守護，五並不闕者，設令損失並不應陪。」",
    "T24n1452_010:0455b06_35": "時鄔波離白佛言：「如世尊說：『凡諸苾芻應取肘量作衣服者，有人肘短身長，亦依肘量而作衣不？』」",
    "T24n1452_010:0455b08_36": "佛言：「應依身量，不應依肘。」",
    "T24n1452_010:0455b10_0": "第十子攝頌曰：　裙及僧脚敧，　　香泥污衣洗，　取食除多分，　　須知十種塵。",
    "T24n1452_010:0455b13_0": "時諸苾芻裙被油污，遂令氣臭。",
    "T24n1452_010:0455b13_1": "時諸苾芻以緣白佛，佛言：「應畜副裙。」",
    "T24n1452_010:0455b14_2": "乃至僧脚敧污，污亦流徹濕污大衣，佛言：「應畜副僧脚敧。」",
    "T24n1452_010:0455b16_0": "時諸苾芻設大供養，被諸香泥末香及油沾壞衣服，以緣白佛，佛言：「若末香損者應須抖擻然後方披，香泥污者洗已應披。",
    "T24n1452_010:0455b18_1": "若被油污，應以澡豆灰等洗去油膩然後應披。」",
    "T24n1452_010:0455b19_2": "時諸苾芻正受食時，未及受得遂便墮地，應更受食，授者若無，應自取已除去多分方可食之。",
    "T24n1452_010:0455b22_0": "於其羹汁別汁墮中，佛言：「應多瀉却，餘者應食。」",
    "T24n1452_010:0455b23_1": "時諸苾芻入行乞食，風雨卒至塵墮鉢中，生疑不食。",
    "T24n1452_010:0455b24_2": "又正食時塵入鉢內，佛言：「汝諸苾芻有五種塵。",
    "T24n1452_010:0455b25_3": "云何為五？",
    "T24n1452_010:0455b25_4": "一、觸塵，二、非觸塵，三、淨塵，四、不淨塵，五、微塵。",
    "T24n1452_010:0455b26_5": "此中觸塵若墮衣者，應可洗除。",
    "T24n1452_010:0455b27_6": "若墮鉢中，除已方食。",
    "T24n1452_010:0455b27_7": "復有五塵：一、食塵，二、飲塵，三、衣塵，四、花塵，五、果塵。",
    "T24n1452_010:0455b28_8": "此等諸塵眼可見者，受已而食，不可見者隨意應食。」",
    "T24n1452_010:0455c02_0": "根本說一切有部目得迦卷第十"
}