{
    "T03n0160_001:0331c15_0": "菩薩本生鬘論卷第一",
    "T03n0160_001:0331c17_0": "聖勇菩薩等造",
    "T03n0160_001:0331c18_0": "宋朝散大夫試鴻臚少卿同譯經",
    "T03n0160_001:0331c19_0": "梵才大師紹德慧詢等奉　詔譯",
    "T03n0160_001:0331c20_0": "　稽首一切智，　　妙湛圓融德；　聖支分相貌，　　無作同真際。",
    "T03n0160_001:0331c22_0": "　我意靜無諍，　　忘稱讚布施；　以四大為本，　　白淨生無變。",
    "T03n0160_001:0331c24_0": "　往昔於人中，　　常修寂靜行；　以拘蘇摩華，　　合掌而奉散。",
    "T03n0160_001:0331c26_0": "　遠離諸罪惡，　　解脫諸煩惱；　為人天愛敬，　　演說無上道。",
    "T03n0160_001:0331c28_0": "　由意寂靜故，　　獲得清淨法；　世間相常住，　　無盡無修作。",
    "T03n0160_001:0332a01_0": "　彼世間眾生，　　聞相應功德；　起決定信解，　　住如來密藏。",
    "T03n0160_001:0332a03_0": "　息連動遷變，　　滅虛妄顛倒；　彼勝智功能，　　如燈常遍照。",
    "T03n0160_001:0332a05_0": "　是諸有情類，　　自性本無垢；　依止佛世尊，　　樂修真淨業。",
    "T03n0160_001:0332a07_0": "　謂聞三寶名，　　及師長教誨；　隨順善行學，　　蠲除我慢意。",
    "T03n0160_001:0332a09_0": "　往昔調御師，　　勤修菩薩道；　依布施、愛語，　　及利行、同事，　攝取於勝慧，　　脫染污縈縛。",
    "T03n0160_001:0332a12_0": "　利樂於有情，　　增長諸白法；　由施力圓滿，　　生梵天種族。",
    "T03n0160_001:0332a14_0": "　唯增上淨業，　　而為其根本；　若起於我慢，　　及無勝慧力，　於自種類中，　　而生多慢類，　於百千萬種，　　離生之喜樂；　由顛倒取故，　　彼則不能證。",
    "T03n0160_001:0332a19_0": "　又彼寂靜處，　　福德最殊勝；　具廣大色相，　　非小因所得。",
    "T03n0160_001:0332a21_0": "　唯捨家出家，　　彼菩提薩埵，　具足大智慧，　　能堪任荷負。",
    "T03n0160_001:0332a23_0": "　彼於過去世，　　久修六度行；　已斷除障染，　　為出離後邊。",
    "T03n0160_001:0332a25_0": "　具廣大慈心，　　憐愍眾生類；　彼自性真實，　　無別染污因。",
    "T03n0160_001:0332a27_0": "　是時天帝釋，　　觀察於世間，　來驗彼人行，　　其心無傾動，　而作如是言：　　「今此善男子，　出現於世間，　　最為殊勝者；　於遷變無常，　　心安固若是；　以淨妙飲食，　　伸供養恭敬，　諸天及世人，　　咸皆獲善利。」",
    "T03n0160_001:0332b05_0": "　憶念修淨因，　　契無相真智，　如是修行者，　　能治煩惱病；　住清淨學處，　　質直而無偽，　觀察勝義諦，　　離染無修作，　啟方便慈門，　　施平等安樂，　發生於勝解，　　無邪命希求，　棄背諸有為，　　直躋於實際，　成就清淨道，　　相應諸功德；　於雜染因緣，　　畢竟皆除斷。",
    "T03n0160_001:0332b14_0": "　常崇奉恭信，　　如來祕密藏，　離妄執分別，　　息除於恚惱；　隨順勝種族，　　而生於染習，　如影隨其形，　　如母生於子；　菩薩悲願力，　　愍恤諸群生，　勇猛捐自身，　　不生憂苦想。",
    "T03n0160_001:0332b20_0": "　我今以微善，　　歸命伸稱讚；　願眾聖冥加，　　祈悉地成就。",
    "T03n0160_001:0332b22_0": "投身飼虎緣起第一",
    "T03n0160_001:0332b23_0": "爾時世尊將諸大眾，詣般遮羅大聚落所，至一林中，謂阿難曰：「汝於此間為我敷座。」",
    "T03n0160_001:0332b24_1": "佛坐其上，語諸比丘：「汝等欲見我往昔時修行苦行舍利已不？」",
    "T03n0160_001:0332b26_2": "白言：「願見。」",
    "T03n0160_001:0332b26_3": "于時世尊以手按地，六種震動，有七寶塔涌現其前，世尊即起作禮右旋。",
    "T03n0160_001:0332b28_4": "「阿難！",
    "T03n0160_001:0332b28_5": "汝可開此塔戶。」",
    "T03n0160_001:0332b28_6": "見七寶函珍奇間飾。",
    "T03n0160_001:0332b29_7": "「阿難！",
    "T03n0160_001:0332b29_8": "汝可復開此函。」",
    "T03n0160_001:0332b29_9": "見有舍利白如珂雪。",
    "T03n0160_001:0332c01_10": "「汝可持此大士骨來。」",
    "T03n0160_001:0332c01_11": "世尊受已，令眾諦觀而說頌曰：「菩薩勝功德，　　勤修六度行；　勇猛求菩提，　　大捨心無倦。",
    "T03n0160_001:0332c05_0": "「汝等比丘咸伸禮敬，此之舍利乃是無量戒、定、慧香之所熏修。」",
    "T03n0160_001:0332c06_1": "時會作禮歎未曾有。",
    "T03n0160_001:0332c06_2": "時阿難陀白言：「世尊！",
    "T03n0160_001:0332c07_3": "如來大師出過三界，以何因緣禮此身骨？」",
    "T03n0160_001:0332c08_4": "佛言：「阿難！",
    "T03n0160_001:0332c08_5": "我因此故得至成佛，為報往恩故茲致禮。",
    "T03n0160_001:0332c09_6": "今為汝等斷除疑惑說昔因緣，志心諦聽。",
    "T03n0160_001:0332c10_7": "阿難！",
    "T03n0160_001:0332c10_8": "乃往過去無量世時，有一國王名曰大車，王有三子：摩訶波羅，摩訶提婆，摩訶薩埵。",
    "T03n0160_001:0332c12_9": "是時大王縱賞山谷，三子皆從，至大竹林於中憩息。",
    "T03n0160_001:0332c14_10": "次復前行見有一虎，產生七子已經七日。",
    "T03n0160_001:0332c15_11": "第一王子作如是言：『七子圍繞無暇尋食，飢渴所逼必噉其子。』",
    "T03n0160_001:0332c16_12": "第二王子聞是說已：『哀哉此虎將死不久，我有何能而濟彼命？』",
    "T03n0160_001:0332c18_0": "第三王子作是思念：『我今此身於百千生虛棄敗壞曾無少益，云何今日而不能捨？』",
    "T03n0160_001:0332c19_1": "「時諸王子作是議已，徘徊久之俱捨而去。",
    "T03n0160_001:0332c20_2": "薩埵王子便作是念：『當使我身成大善業，於生死海作大舟航。",
    "T03n0160_001:0332c22_3": "若捨此者，則棄無量癰疽惡疾百千怖畏，是身唯有便利不淨，筋骨連持，甚可厭患；是故我今應當棄捨，以求無上究竟涅槃，永離憂悲無常苦惱，百福莊嚴，成一切智，施諸眾生無量法樂。』",
    "T03n0160_001:0332c26_4": "是時王子興大勇猛，以悲願力增益其心，慮彼二兄共為留難，請先還宮，我當後至。",
    "T03n0160_001:0332c28_5": "「爾時王子摩訶薩埵，遽入竹林，至其虎所，脫去衣服，置竹枝上，於彼虎前，委身而臥；菩薩慈忍，虎無能為。",
    "T03n0160_001:0333a02_6": "即上高山，投身於地，虎今羸弱，不能食我，即以乾竹，刺頸出血。",
    "T03n0160_001:0333a03_7": "于時大地六種震動，如風激水，涌沒不安，日無精明，如羅睺障，天雨眾華及妙香末，繽紛亂墜遍滿林中，虛空諸天咸共稱讚。",
    "T03n0160_001:0333a06_8": "是時餓虎即舐頸血噉肉皆盡，唯留餘骨。",
    "T03n0160_001:0333a07_9": "「時二王子生大愁苦，共至虎所不能自持，投身骨上久乃得穌，悲泣懊惱漸捨而去。",
    "T03n0160_001:0333a09_10": "時王夫人寢高樓上，忽於夢中見不祥事：兩乳被割，牙齒墮落，得三鴿鶵，一為鷹奪。",
    "T03n0160_001:0333a11_11": "夫人遂覺兩乳流出。",
    "T03n0160_001:0333a11_12": "時有侍女聞外人言：『求覓王子今猶未得。』",
    "T03n0160_001:0333a12_13": "即入宮中白夫人知。",
    "T03n0160_001:0333a13_14": "聞已憂惱悲淚盈目，即至王所白言：『大王！",
    "T03n0160_001:0333a14_15": "失我最小所愛之子。』",
    "T03n0160_001:0333a14_16": "王聞是已悲哽而言：『苦哉！",
    "T03n0160_001:0333a15_17": "今日失我愛子。』",
    "T03n0160_001:0333a15_18": "慰喻夫人：『汝勿憂慼，吾今集諸大臣人民，即共出城分散尋覓。』",
    "T03n0160_001:0333a17_19": "「未久之頃，有一大臣，前白王言：『聞王子在，其最小者，今猶未見。』",
    "T03n0160_001:0333a18_20": "次第二臣來至王所，懊惱啼泣，即以王子捨身之事具白王知。",
    "T03n0160_001:0333a20_21": "王及夫人悲不自勝，共至菩薩捨身之地，見其遺骨隨處交橫，悶絕投地都無所知，以水遍灑而得惺悟。",
    "T03n0160_001:0333a22_22": "是時夫人頭髮蓬亂宛轉于地，如魚處陸，若牛失犢，及王二子悲哀號哭，共收菩薩遺身舍利，為作供養置寶塔中。",
    "T03n0160_001:0333a25_23": "「阿難當知！",
    "T03n0160_001:0333a25_24": "此即是彼薩埵舍利。",
    "T03n0160_001:0333a26_25": "我於爾時，雖具煩惱、貪、瞋、癡等，能於地獄、餓鬼、傍生惡趣之中，隨緣救濟令得出離；何況今時煩惱都盡無復餘習，號天人師具一切智，而不能為一一眾生於險難中代受眾苦？」",
    "T03n0160_001:0333b01_26": "佛告阿難：「往昔王子摩訶薩埵，豈異人乎？",
    "T03n0160_001:0333b02_27": "今此會中我身是也；昔國王者，今淨飯父王是也；昔后妃者，摩耶夫人是也；昔長子者，彌勒是也；昔次子者，文殊是也；昔彼虎者，今姨母是也；七虎子者，大目乾連、舍利弗、五比丘是也。」",
    "T03n0160_001:0333b06_28": "爾時世尊說是往昔因緣之時，無量阿僧祇人天大眾，皆悉悲喜，同發阿耨多羅三藐三菩提心。",
    "T03n0160_001:0333b08_29": "先所涌出七寶妙塔，佛攝神力忽然不現。",
    "T03n0160_001:0333b10_0": "尸毘王救鴿命緣起第二",
    "T03n0160_001:0333b11_0": "佛告諸比丘：「我念往昔無量阿僧祇劫，閻浮提中有大國王，名曰尸毘，所都之城號提婆底，地唯沃壤人多豐樂，統領八萬四千小國，后妃采女其數二萬，太子五百，臣佐一萬。",
    "T03n0160_001:0333b15_1": "王蘊慈行仁恕和平，愛念庶民猶如赤子。",
    "T03n0160_001:0333b16_2": "是時三十三天帝釋天主，五衰相貌慮將退墮。",
    "T03n0160_001:0333b17_3": "彼有近臣毘首天子，見是事已白天主言：『何故尊儀忽有愁色？』",
    "T03n0160_001:0333b18_4": "帝釋謂言：『吾將逝矣，思念世間佛法已滅，諸大菩薩不復出現，我心不知何所歸趣？』",
    "T03n0160_001:0333b20_5": "時毘首天復白天主：『今閻浮提有尸毘王，志固精進樂求佛道，當往歸投必脫是難。』",
    "T03n0160_001:0333b22_6": "天帝聞已，『審為實不？",
    "T03n0160_001:0333b23_7": "若是菩薩今當試之。』",
    "T03n0160_001:0333b23_8": "乃遣毘首變為一鴿，我化作鷹，逐至王所，求彼救護可驗其誠。",
    "T03n0160_001:0333b25_9": "毘首白言：『今於菩薩正應供養，不宜加苦，無以難事而逼惱也。』",
    "T03n0160_001:0333b26_10": "「時天帝釋而說偈曰：「『我本非惡意，　　如火試真金；　　以此驗菩薩，　　知為真實不？』",
    "T03n0160_001:0333c01_0": "「說是偈已，毘首天子，化為一鴿，帝釋作鷹，急逐於後，將為搏取；鴿甚惶怖，飛王腋下求藏避處。",
    "T03n0160_001:0333c03_1": "鷹立王前，乃作人語：『今此鴿者是我之食，我甚饑急，願王見還。』",
    "T03n0160_001:0333c04_2": "王曰：『吾本誓願當度一切，鴿來依投終不與汝。』",
    "T03n0160_001:0333c05_3": "鷹言：『大王今者愛念一切，若斷我食，命亦不濟。』",
    "T03n0160_001:0333c07_0": "王曰：『若與餘肉汝能食不？』",
    "T03n0160_001:0333c07_1": "鷹言：『唯新血肉我乃食之。』",
    "T03n0160_001:0333c08_2": "王自念言：『害一救一於理不然，唯以我身可能代彼，其餘有命皆自保存。』",
    "T03n0160_001:0333c10_3": "即取利刀自割股肉，持肉與鷹貿此鴿命。",
    "T03n0160_001:0333c11_0": "鷹言：『王為施主，今以身肉，代於鴿者可稱令足。』",
    "T03n0160_001:0333c12_1": "王敕取稱，兩頭施盤，挂鉤中央，使其均等；鴿之與肉，各置一處，股肉割盡鴿身尚低，以至臂脇身肉都無，比其鴿形輕猶未等。",
    "T03n0160_001:0333c15_2": "王自舉身，欲上稱槃，力不相接失足墮地，悶絕無覺，良久乃穌。",
    "T03n0160_001:0333c16_3": "以勇猛力自責其心：『曠大劫來我為身累，循環六趣備縈萬苦，未甞為福利及有情，今正是時何懈怠耶？』",
    "T03n0160_001:0333c19_4": "爾時大王，作是念已，自強起立置身盤上，心生喜足，得未曾有。",
    "T03n0160_001:0333c20_5": "「是時大地六種震動，諸天宮殿皆悉傾搖，色界諸天住空稱讚，見此菩薩難行苦行，各各悲感淚下如雨，復雨天華而伸供養。",
    "T03n0160_001:0333c23_6": "時天帝等復還本形，住立王前作如是說：『王修苦行功德難量，為希輪王釋梵之位，於三界中欲何所作？』",
    "T03n0160_001:0333c26_7": "王即答曰：『我所願者，不須世間尊榮之報，以此善根誓求佛道。』",
    "T03n0160_001:0333c27_8": "天帝復言：『王今此身痛徹骨髓，寧有悔不？』",
    "T03n0160_001:0333c28_9": "王曰：『弗也！』",
    "T03n0160_001:0333c28_10": "『我觀汝身甚大艱苦，自云無悔，以何表明？』",
    "T03n0160_001:0333c29_11": "王乃誓曰：『我從舉心迄至于此，無有少悔如毛髮許。",
    "T03n0160_001:0334a02_12": "若我所求決定成佛真實不虛得如願者，令吾肢體即當平復。』",
    "T03n0160_001:0334a03_13": "作此誓已頃得如故。",
    "T03n0160_001:0334a03_14": "諸天世人讚言希有，歡喜踊躍不能自勝。」",
    "T03n0160_001:0334a04_15": "佛告大眾：「往昔之時尸毘王者，豈異人乎？",
    "T03n0160_001:0334a05_16": "我身是也。」",
    "T03n0160_001:0334a06_17": "時彼眾會聞是語已，異口同音咸伸勸請：「昔者世尊救度眾行，不惜軀命為求大法，法海已滿，法幢已建，法鼓已擊，法炬已然，機熟緣和正得其所，云何捨離一切眾生欲入涅槃而不說法？」",
    "T03n0160_001:0334a10_18": "時梵天王稱讚如來，為求法故嘗捨千頭。",
    "T03n0160_001:0334a11_19": "佛受請已，即時往趣波羅奈國鹿野苑中三轉法輪同觀四諦，三寶於是出現世間。",
    "T03n0160_001:0334a14_0": "如來分衛緣起第三",
    "T03n0160_001:0334a15_0": "爾時世尊在摩竭國竹林精舍重閣講堂，與阿難陀著衣持鉢入城乞食。",
    "T03n0160_001:0334a16_1": "見有衰老夫婦二人，兩目失明加復貧悴，唯有一子年始七歲，常出乞丐以贍其親；或得新好果蓏飲食，先奉父母，有得硬澁殘觸之物，而自食之。",
    "T03n0160_001:0334a20_2": "是時阿難念此小兒，雖在幼年而行篤孝，勤意朝夕不失所須。",
    "T03n0160_001:0334a21_3": "佛分衛訖還歸精舍，食畢洗足敷座而坐，為諸大眾將演經法。",
    "T03n0160_001:0334a23_4": "阿難叉手前白佛言：「適侍世尊入城分衛，見一小兒將盲父母，往來求乞承順孝養，日以為常甚為難得。」",
    "T03n0160_001:0334a25_5": "佛言：「阿難！",
    "T03n0160_001:0334a25_6": "匪惟在家及出家者，皆以孝行而為其先，計其功德不可稱量。",
    "T03n0160_001:0334a27_7": "所以者何？",
    "T03n0160_001:0334a27_8": "憶念過去無量劫時，我為童子亦年七歲，以孝順心曾割身肉，以濟父母危急之命，從是以來承此功德，常為天帝及作人王，直至成佛皆因此福。」",
    "T03n0160_001:0334b02_9": "阿難白佛：「願聞往因，活親之命，其事云何？」",
    "T03n0160_001:0334b03_10": "佛言：「阿難！",
    "T03n0160_001:0334b03_11": "汝當諦聽，吾今為汝分別說之。",
    "T03n0160_001:0334b04_12": "乃往古世，此閻浮提有一大國，名得叉尸羅，時彼國王名曰提婆，有十太子各領一國，其最小者名曰善住，國界康樂人民熾盛。",
    "T03n0160_001:0334b07_13": "時彼鄰境有一惡王名曰羅睺，欲來侵掠，搆其兇黨舉師相攻。",
    "T03n0160_001:0334b08_14": "時善住王兵力不如，乃奔父國避其禍難。",
    "T03n0160_001:0334b09_15": "王有愛子其名善生，方在髫齓不忍棄遺，將婦抱兒怱遽出境，一路七日得至家邦，一路荒僻經十四程，勉力而負七日之儲，登途慞惶誤涉迂道，方行半路已絕餱糧，累日飢羸相顧殆盡。",
    "T03n0160_001:0334b14_16": "王作是念：『事迫計窮，須棄一人可存二命。』",
    "T03n0160_001:0334b15_17": "乃諭夫人携兒前進，引刃於後欲斫婦身，用活幼兒兼以自濟。",
    "T03n0160_001:0334b16_18": "善生迴顧見父舉刀，急白王言：『勿殺於母！",
    "T03n0160_001:0334b17_19": "寧割我肉以充其糧，未聞有兒食於母肉。』",
    "T03n0160_001:0334b18_20": "勤誠泣諫母命獲全。",
    "T03n0160_001:0334b19_21": "「是時善生乃白王言：『願將身肉以救二親，若割肉時勿令頓盡，漸可取食得延數程；若命絕者肉當臭爛，必為所棄於事無成。』",
    "T03n0160_001:0334b22_22": "是時父母謂善生曰：『今為罪行非予本心，何忍舉刀親割汝肉？』",
    "T03n0160_001:0334b23_23": "於是王子先持利刀，自割身肉跪而奉之。",
    "T03n0160_001:0334b24_24": "王與夫人見是事已，悲啼懊惱久乃能食。",
    "T03n0160_001:0334b25_25": "經于數朝身肉都盡，未至他國饑急難堪；於骨節間復得少肉，齎之前途用接餘命。",
    "T03n0160_001:0334b27_26": "時善住王及彼夫人，各以善言慰喻其子，聚首哀戀捨之遂行。",
    "T03n0160_001:0334b29_27": "爾時王子而作是念：『我以身肉濟活親命，願達鄉國身安泰然，以此善根速獲菩提，濟度十方一切群品，使離眾苦證真常樂。』",
    "T03n0160_001:0334c03_28": "發是願時三千世界六種震動，欲、色諸天悉皆驚愕，即以天眼觀於世間，乃見菩薩修是孝行。",
    "T03n0160_001:0334c05_29": "是諸天子於虛空中，合掌稱讚淚墮如雨。",
    "T03n0160_001:0334c06_30": "「時天帝釋化作虎狼，試驗菩薩，欲來吞噉。",
    "T03n0160_001:0334c07_31": "王子自念：『此諸猛獸今來食我，唯有餘骨悉皆施之，以歡喜心不生悔惱。』",
    "T03n0160_001:0334c09_32": "是時帝釋還復本形，讚王子言：『甚為希有，能以身肉濟活二親，如是孝心無能及也。",
    "T03n0160_001:0334c11_33": "汝須何願，今當說之。』",
    "T03n0160_001:0334c11_34": "『我唯志求無上佛道。』",
    "T03n0160_001:0334c12_35": "天帝復言：『我今視汝身肉都盡，疲苦難堪，得無悔恨於父母耶？』",
    "T03n0160_001:0334c13_36": "王子答言：『若我誠實心無悔恨，決定當來得成佛者，使我身肉倐然如故。』",
    "T03n0160_001:0334c15_37": "作是誓已即得平復。",
    "T03n0160_001:0334c16_0": "時天帝釋及諸天人，同聲讚言：『善哉！",
    "T03n0160_001:0334c16_1": "善哉！』」",
    "T03n0160_001:0334c17_0": "佛告阿難：「往昔之時善住王者，豈異人乎？",
    "T03n0160_001:0334c17_1": "今淨飯父王是；王夫人者，今摩耶夫人是；昔善生王子者，則我身是也。」",
    "T03n0160_001:0334c20_0": "菩薩本生鬘論卷第一"
}