{
    "T24n1453_001:0455c06_0": "根本說一切有部百一羯磨",
    "T24n1453_001:0455c07_0": "卷第一",
    "T24n1453_001:0455c09_0": "三藏法師義淨奉　制譯",
    "T24n1453_001:0455c10_0": "爾時薄伽梵在室羅伐城逝多林給孤獨園，告諸苾芻曰：「從今已去汝諸苾芻，凡有來求，善說法律、情樂出家及受近圓者，阿遮利耶、鄔波馱耶應與出家及受近圓。」",
    "T24n1453_001:0455c13_1": "時諸苾芻不知有幾阿遮利耶？",
    "T24n1453_001:0455c14_2": "幾鄔波馱耶？",
    "T24n1453_001:0455c14_3": "佛言：「有五種阿遮利耶，二種鄔波馱耶。",
    "T24n1453_001:0455c15_4": "云何五種阿遮利耶：一、十戒阿遮利耶，二、屏教阿遮利耶，三、羯磨阿遮利耶，四、依止阿遮利耶，五、教讀阿遮利耶。",
    "T24n1453_001:0455c18_5": "何謂十戒阿遮利耶？",
    "T24n1453_001:0455c18_6": "謂授三歸及十學處。",
    "T24n1453_001:0455c19_7": "何謂屏教阿遮利耶？",
    "T24n1453_001:0455c19_8": "謂於屏處撿問障法。",
    "T24n1453_001:0455c20_0": "何謂羯磨阿遮利耶？",
    "T24n1453_001:0455c20_1": "謂作白四羯磨。",
    "T24n1453_001:0455c20_2": "何謂依止阿遮利耶？",
    "T24n1453_001:0455c21_3": "謂下至一宿依止而住。",
    "T24n1453_001:0455c21_4": "何謂教讀阿遮利耶？",
    "T24n1453_001:0455c22_5": "謂教讀誦乃至四句伽他。",
    "T24n1453_001:0455c22_6": "何謂二種鄔波馱耶？",
    "T24n1453_001:0455c23_7": "一者與其剃髮出家受十學處，二者與受近圓。」",
    "T24n1453_001:0455c24_8": "如世尊言：「其親教師等當與出家受戒及受近圓。」",
    "T24n1453_001:0455c25_9": "者，諸苾芻不知云何當與出家近圓？",
    "T24n1453_001:0455c26_10": "佛言：「凡有欲求出家者，隨情詣一師處，師即應問所有障法。",
    "T24n1453_001:0455c27_11": "若遍淨者隨意攝受。",
    "T24n1453_001:0455c28_12": "既攝受已，授與三歸并五學處，成鄔波索迦律儀護(此言護者，梵云三跋羅，譯為擁護。",
    "T24n1453_001:0455c29_13": "由受歸戒護，使不落三塗。",
    "T24n1453_001:0455c29_14": "舊云律儀，乃當義譯，云是律法儀式。",
    "T24n1453_001:0456a01_15": "若但云護，恐學者未詳，故兩俱存。",
    "T24n1453_001:0456a01_16": "《明了論》已譯為護，即是戒體無表色也)，如是應授。",
    "T24n1453_001:0456a02_17": "先教求出家者令禮敬已，在本師前蹲踞合掌，教作是語：「『阿遮利耶存念！",
    "T24n1453_001:0456a04_18": "我某甲始從今日乃至命存，歸依佛陀兩足中尊、歸依達摩離欲中尊、歸依僧伽諸眾中尊。』",
    "T24n1453_001:0456a06_19": "如是三說。",
    "T24n1453_001:0456a06_20": "師云：『奧箄迦。』",
    "T24n1453_001:0456a06_21": "(譯云好，或云爾。",
    "T24n1453_001:0456a07_22": "亦是方便義，由此聖教為善方便，能趣涅槃至安隱處)答云：『娑度。』",
    "T24n1453_001:0456a07_23": "(譯為善，凡是作法了時及隨時白事皆如是作。",
    "T24n1453_001:0456a08_24": "若不說者，得越法罪。",
    "T24n1453_001:0456a08_25": "梵漢任說，已下諸文但云好、善，皆可准此或云，後語同前)次授五學處，教云：『汝隨我語。』",
    "T24n1453_001:0456a09_26": "(准如聖教及以相承，並悉隨師說受戒語，無有師說，直問能不？",
    "T24n1453_001:0456a10_0": "戒事非輕，無容造次)『阿遮利耶存念！",
    "T24n1453_001:0456a10_1": "如諸聖阿羅漢，乃至命存，不殺生、不偷盜、不欲邪行、不虛誑語、不飲諸酒。",
    "T24n1453_001:0456a12_2": "我某甲始從今日乃至命存，不殺生、不偷盜、不欲邪行、不虛誑語、不飲諸酒亦如是，此即是我五支學處，是諸聖阿羅漢之所學處，我當隨學隨作隨持。』",
    "T24n1453_001:0456a15_3": "如是三說。",
    "T24n1453_001:0456a15_4": "『願阿遮利耶證知，我是鄔波索迦歸依三寶受五學處。』",
    "T24n1453_001:0456a17_5": "師云：『好。』",
    "T24n1453_001:0456a17_6": "答云：『善。』",
    "T24n1453_001:0456a17_7": "次請鄔波馱耶(譯為親教師，言和上者，乃是西方時俗語，非是典語。",
    "T24n1453_001:0456a18_8": "然諸經律梵本皆云鄔波馱耶也)。",
    "T24n1453_001:0456a18_9": "教云：『阿遮利耶(譯為軌範師)存念！",
    "T24n1453_001:0456a19_10": "我某甲今請阿遮利耶為鄔波馱耶，願阿遮利耶為我作鄔波馱耶。",
    "T24n1453_001:0456a20_11": "由阿遮利耶為鄔波馱耶故，我當出家。』",
    "T24n1453_001:0456a21_12": "如是三說。",
    "T24n1453_001:0456a22_13": "後語同前，至第三番，應言：『由鄔波馱(亭夜反)耶為鄔波馱耶故(由近師位，故重言耳)。』",
    "T24n1453_001:0456a23_14": "次請一苾芻為白眾者，彼應問本師云：『所有障法並已問未？』",
    "T24n1453_001:0456a24_15": "答言：『已問。』",
    "T24n1453_001:0456a25_16": "若問者善；若不問而白者，得越法罪。",
    "T24n1453_001:0456a26_0": "次為白眾，一切僧伽當須盡集，或巡房告知。",
    "T24n1453_001:0456a27_0": "次將至眾中致禮敬已，在上座前蹲踞合掌，作如是語：「『大德僧伽聽！",
    "T24n1453_001:0456a29_1": "此某甲從苾芻某甲希求出家，在俗白衣未落鬢髮，願於善說法律出家近圓成苾芻性，此某甲若剃鬢髮披法服已，起正信心，捨家趣非家，某甲為鄔波馱耶，僧伽為與某甲出家不？』",
    "T24n1453_001:0456b04_2": "(此乃但是以言白事，不是羯磨單白)眾咸言：『若遍淨者，應與出家。』",
    "T24n1453_001:0456b05_3": "俱問者善；如不問者，得越法罪。",
    "T24n1453_001:0456b07_0": "「次為請苾芻看剃髮者，彼便盡剃，其人後悔。」",
    "T24n1453_001:0456b08_0": "佛言：「應留頂上少髮。",
    "T24n1453_001:0456b08_1": "問曰：『除爾頂髻不？』",
    "T24n1453_001:0456b08_2": "若言：『不。』",
    "T24n1453_001:0456b09_3": "者，應言：『隨汝意去。』",
    "T24n1453_001:0456b09_4": "若言：『除。』",
    "T24n1453_001:0456b09_5": "者，應可剃除。",
    "T24n1453_001:0456b10_0": "次與洗浴，若寒與湯、熱授冷水。",
    "T24n1453_001:0456b10_1": "次與著裙，當須撿察，恐是無根、二根及根不全等。」",
    "T24n1453_001:0456b11_2": "時有苾芻露形撿察，彼生愧恥，佛言：「不應露體而為撿察，為著裙時應可私視，勿令彼覺。",
    "T24n1453_001:0456b13_3": "次授縵條教其頂受，為著衣已，師應為請苾芻與受求寂律儀護者，教禮敬已，應在二師前，蹲踞合掌，教作是語：『(二師可相近坐，令弟子執親教師袈裟角。",
    "T24n1453_001:0456b16_4": "親見西方，行法如是)阿遮利耶存念！",
    "T24n1453_001:0456b17_5": "我某甲始從今日乃至命存，歸依佛陀兩足中尊、歸依達摩離欲中尊、歸依僧伽諸眾中尊。",
    "T24n1453_001:0456b19_6": "彼薄伽梵釋迦牟尼、釋迦師子、釋迦大王、如知應正等覺，彼既出家，我當隨出。",
    "T24n1453_001:0456b21_7": "在俗容儀我已棄捨，出家形相我今受持，我因事至說親教師名，親教師名某甲。』",
    "T24n1453_001:0456b23_0": "如是三說。",
    "T24n1453_001:0456b23_1": "師云：『好。』",
    "T24n1453_001:0456b23_2": "答云：『善。』",
    "T24n1453_001:0456b23_3": "次授十學處，教云：『汝隨我語。』",
    "T24n1453_001:0456b25_0": "「『阿遮利耶存念！",
    "T24n1453_001:0456b25_1": "如諸聖阿羅漢乃至命存，不殺生、不偷盜、不婬欲、不虛誑語、不飲諸酒、不歌舞作樂、不香鬘塗彩、不坐高床大床、不非時食、不受畜金銀。",
    "T24n1453_001:0456b28_2": "我某甲始從今日乃至命存，不殺生、不偷盜、不婬欲、不虛誑語、不飲諸酒、不歌舞作樂、不香鬘塗彩、不坐高床大床、不非時食、不受畜金銀亦如是。",
    "T24n1453_001:0456c02_3": "此即是我十支學處。",
    "T24n1453_001:0456c03_4": "是諸聖阿羅漢之所學處，我當隨學隨作隨持。』",
    "T24n1453_001:0456c04_5": "如是三說。",
    "T24n1453_001:0456c04_6": "『願阿遮利耶證知，我是求寂，我因事至說鄔波馱耶名，鄔波馱耶名某甲。』",
    "T24n1453_001:0456c06_7": "師云：『好。』",
    "T24n1453_001:0456c06_8": "答云：『善！』",
    "T24n1453_001:0456c06_9": "『汝已善受十學處竟，當供養三寶親近二師，學問誦經勤修三業，勿為放逸。』",
    "T24n1453_001:0456c09_0": "「若年滿二十可授近圓，師應為求三衣及鉢、濾水羅、臥敷具，為請羯磨師、屏教師，并入壇場。",
    "T24n1453_001:0456c11_1": "諸苾芻眾既和集已，或五眾或十眾，令受戒者偏露右肩脫革屣，一一皆須三遍禮敬。",
    "T24n1453_001:0456c13_0": "然敬有二種：一謂五輪至地(謂是額輪、二手掌輪、二膝輪)，二謂兩手執師腨足任行。",
    "T24n1453_001:0456c14_1": "於一既致敬已，應請鄔波馱耶。",
    "T24n1453_001:0456c15_2": "若先是鄔波馱耶或是阿遮利耶者，隨時稱說。",
    "T24n1453_001:0456c16_3": "若先非二師者，應云：『大德。』",
    "T24n1453_001:0456c16_4": "或云：『尊者。』",
    "T24n1453_001:0456c17_5": "若請軌範師者，類此應為。",
    "T24n1453_001:0456c17_6": "當具威儀，作如是語：『鄔波馱耶存念！",
    "T24n1453_001:0456c18_7": "我某甲今請鄔波馱耶為鄔波馱耶，願鄔波馱耶為我作鄔波馱耶。",
    "T24n1453_001:0456c20_8": "由鄔波馱耶為鄔波馱耶故，當受近圓(此謂先是十戒親教師)。』",
    "T24n1453_001:0456c21_9": "如是三說，後語同前。",
    "T24n1453_001:0456c21_10": "即於眾中在親教師前，師與守持三衣，應如是教：「『鄔波馱耶存念！",
    "T24n1453_001:0456c23_11": "我某甲，此僧伽胝(譯為複衣)，我今守持，已作成衣，是所受用。』",
    "T24n1453_001:0456c24_12": "如是三說，餘同前。",
    "T24n1453_001:0456c24_13": "『鄔波馱耶存念！",
    "T24n1453_001:0456c25_14": "我某甲，此嗢怛羅僧伽(譯為上衣)，我今守持，已作成衣，是所受用。』",
    "T24n1453_001:0456c26_15": "如是三說，後語同前。",
    "T24n1453_001:0456c27_16": "『鄔波馱耶存念！",
    "T24n1453_001:0456c27_17": "我某甲，此安怛婆娑(譯為內衣)，我今守持，已作成衣，是所受用。』",
    "T24n1453_001:0456c28_18": "如是三說，後語同前。",
    "T24n1453_001:0456c29_19": "若是未浣染，未割截物，若絹若布權充衣數者，應如是守持：「『鄔波馱耶存念！",
    "T24n1453_001:0457a02_20": "我某甲，此衣我今守持，當作九條僧伽胝衣兩長一短。",
    "T24n1453_001:0457a03_21": "若無障難，我當浣染割截縫刺，是所受用。』",
    "T24n1453_001:0457a04_22": "如是三說，後語同前，餘衣准此(所有著衣法式，如下尼五衣中具註)。",
    "T24n1453_001:0457a05_23": "次可擎鉢總呈大眾，恐太小、太大及白色等。",
    "T24n1453_001:0457a06_24": "若是好者，大眾咸云：『好鉢。』",
    "T24n1453_001:0457a07_25": "若不言者，得越法罪。",
    "T24n1453_001:0457a07_26": "然後守持應置左手，張右手掩鉢口上，教云：『鄔波馱耶存念！",
    "T24n1453_001:0457a09_27": "我某甲，此波怛羅是大仙器、是乞食器，我今守持，常用食故。』",
    "T24n1453_001:0457a10_28": "如是三說，後語同前。",
    "T24n1453_001:0457a10_29": "次應安在見處離聞處，教其一心合掌向眾虔誠而立。",
    "T24n1453_001:0457a12_30": "其羯磨師應問眾中：『誰先受請？",
    "T24n1453_001:0457a12_31": "當於屏處教示某甲。』",
    "T24n1453_001:0457a13_32": "彼受請者答云：『我某甲。』",
    "T24n1453_001:0457a13_33": "次問：『汝某甲，能於屏處教示某甲，某甲為鄔波馱耶不？』",
    "T24n1453_001:0457a15_34": "彼應答言：『我能。』",
    "T24n1453_001:0457a16_0": "「次羯磨。",
    "T24n1453_001:0457a16_1": "師應作單白：「『大德僧伽聽！",
    "T24n1453_001:0457a17_2": "此苾芻某甲，能於屏處教示某甲，某甲為鄔波馱耶。",
    "T24n1453_001:0457a18_3": "若僧伽時至聽者，僧伽應許僧伽今差苾芻某甲作屏教師，當於屏處教示某甲，某甲為鄔波馱耶。",
    "T24n1453_001:0457a20_4": "白如是。』",
    "T24n1453_001:0457a20_5": "次屏教師將至屏處，教禮敬已，蹲踞合掌，作如是語：『具壽！",
    "T24n1453_001:0457a22_6": "汝聽，此是汝真誠時、實語時，我今少有問汝，汝應以無畏心，若有言有、若無言無，不得虛誑語。",
    "T24n1453_001:0457a24_7": "汝是丈夫不？』",
    "T24n1453_001:0457a24_8": "答言：『是。』",
    "T24n1453_001:0457a24_9": "『汝年滿二十未？』",
    "T24n1453_001:0457a25_10": "答言：『滿。』",
    "T24n1453_001:0457a25_11": "『汝三衣鉢具不？』",
    "T24n1453_001:0457a25_12": "答言：『具。』",
    "T24n1453_001:0457a25_13": "『汝父母在不？』",
    "T24n1453_001:0457a26_14": "若言：『在。』",
    "T24n1453_001:0457a26_15": "者，『聽汝出家不？』",
    "T24n1453_001:0457a26_16": "答言：『聽。』",
    "T24n1453_001:0457a27_0": "若言：『死。』",
    "T24n1453_001:0457a27_1": "者，更不須問。",
    "T24n1453_001:0457a27_2": "『汝非奴不？』",
    "T24n1453_001:0457a27_3": "『汝非王臣不？』",
    "T24n1453_001:0457a28_0": "『汝非王家毒害人不？』",
    "T24n1453_001:0457a28_1": "『汝非賊不？』",
    "T24n1453_001:0457a28_2": "『汝非黃門不？』",
    "T24n1453_001:0457a29_0": "『汝非污苾芻尼不？』",
    "T24n1453_001:0457a29_1": "『汝非殺父不？』",
    "T24n1453_001:0457a29_2": "『汝非殺母不？』",
    "T24n1453_001:0457b01_0": "『汝非殺阿羅漢不？』",
    "T24n1453_001:0457b01_1": "『汝非破和合僧伽不？』",
    "T24n1453_001:0457b01_2": "『汝非惡心出佛身血不？』",
    "T24n1453_001:0457b02_3": "『汝非外道不？』",
    "T24n1453_001:0457b02_4": "(現是外道)『汝非趣外道不？』",
    "T24n1453_001:0457b03_5": "(先已出家，還歸外道，更復重來)『汝非賊住不？』",
    "T24n1453_001:0457b03_6": "『汝非別住不？』",
    "T24n1453_001:0457b04_7": "『汝非不共住不？』",
    "T24n1453_001:0457b04_8": "(先犯重人)『汝非化人不？』",
    "T24n1453_001:0457b04_9": "『汝非負債不？』",
    "T24n1453_001:0457b05_10": "若言：『有。』",
    "T24n1453_001:0457b05_11": "者，應可問言：『汝能受近圓已還彼債不？』",
    "T24n1453_001:0457b06_12": "言：『能。』",
    "T24n1453_001:0457b06_13": "者善。",
    "T24n1453_001:0457b06_14": "若言：『不能。』",
    "T24n1453_001:0457b06_15": "者，『汝可問彼，許者方來。』",
    "T24n1453_001:0457b07_16": "『汝非先出家不？』",
    "T24n1453_001:0457b07_17": "若言：『不。』",
    "T24n1453_001:0457b07_18": "者善。",
    "T24n1453_001:0457b07_19": "如言：『我曾出家。』",
    "T24n1453_001:0457b08_20": "者，『汝不於四他勝中隨有犯不？』",
    "T24n1453_001:0457b08_21": "『汝歸俗時善捨學處不？』",
    "T24n1453_001:0457b09_22": "答言：『犯重。』",
    "T24n1453_001:0457b09_23": "『隨汝意去。』",
    "T24n1453_001:0457b10_0": "若言：『無犯。』",
    "T24n1453_001:0457b10_1": "者善。",
    "T24n1453_001:0457b10_2": "問言：『汝名字何？』",
    "T24n1453_001:0457b10_3": "『我名某甲。』",
    "T24n1453_001:0457b10_4": "『汝鄔波馱耶字何？』",
    "T24n1453_001:0457b11_5": "答云：『我因事至說鄔波馱耶名，鄔波馱耶名某甲。』",
    "T24n1453_001:0457b12_6": "『又汝應聽！",
    "T24n1453_001:0457b12_7": "丈夫身中有如是病：謂癩病、癭病、癬疥、疱瘡、皮白、痶瘓、頭上無髮、惡瘡、下漏、諸塊、水腫、欬瘶、喘氣、咽喉乾燥、暗風、癲狂、形無血色、噎噦嘔逆、諸痔、痳癧、瘇脚、吐血、癰痤、下痢、壯熱、脇痛、骨節煩疼、及諸瘧病、風黃、痰癊、總集三病、常熱病、鬼病、聾盲、瘖瘂、短小、癵躄、支節不具，汝無如是諸病及餘病不？』",
    "T24n1453_001:0457b19_8": "答言：『無。』",
    "T24n1453_001:0457b19_9": "『汝某甲聽！",
    "T24n1453_001:0457b19_10": "如我今於屏處問汝，然諸苾芻於大眾中亦當問汝。",
    "T24n1453_001:0457b21_11": "汝於彼處以無畏心，若有言有、若無言無，還應實答。",
    "T24n1453_001:0457b22_12": "汝且住此，未喚莫來。』",
    "T24n1453_001:0457b22_13": "其師前行半路向眾而立，應作是語：『大德僧伽聽！",
    "T24n1453_001:0457b23_14": "彼某甲，我於屏處已正教示，問其障法，某甲為鄔波馱耶。",
    "T24n1453_001:0457b25_15": "為聽來不？』",
    "T24n1453_001:0457b25_16": "合眾咸言：『若遍淨者應可喚來。』",
    "T24n1453_001:0457b26_17": "咸言者善，如不言者，犯越法罪(五天壇場安在寺中閑處，但唯方丈，四邊塼壘可高二尺，內邊基高五寸，僧於上坐，中有小制底高與人齊，傍開小門得容出入。",
    "T24n1453_001:0457b27_18": "其求受戒人立在壇外，其屏教師於屏處問不令眾見，不同此方皆在戒場內令眾共覩，此即全乖隱屏之義。",
    "T24n1453_001:0457b28_19": "既問障法已，可教其人別立壇外，師即前行半路遙白眾知，此是言白，元非羯磨，西方親見其事，聞者勿致疑情)。",
    "T24n1453_001:0457b29_20": "應遙喚來。",
    "T24n1453_001:0457b29_21": "既至眾中，令於上座前蹲踞合掌。",
    "T24n1453_001:0457c01_22": "致禮敬已，乞受近圓，教作是語：『大德僧伽聽！",
    "T24n1453_001:0457c02_23": "我某甲今因事至說鄔波馱耶名，我從鄔波馱耶某甲，求受近圓。",
    "T24n1453_001:0457c04_24": "我某甲今從僧伽乞受近圓，我因事至說鄔波馱耶名，某甲為鄔波馱耶。",
    "T24n1453_001:0457c05_25": "願大德僧伽授我近圓，攝受拔濟我，教示哀愍我。",
    "T24n1453_001:0457c07_0": "是能愍者，願哀愍故。』",
    "T24n1453_001:0457c07_1": "如是三說。",
    "T24n1453_001:0457c08_0": "「次令至羯磨師前，若以甎或以物裹草稕支雙足跟，十指踞地，蹲踞合掌。",
    "T24n1453_001:0457c09_1": "其羯磨師應作單白，問其障法。",
    "T24n1453_001:0457c11_0": "「『大德僧伽聽！",
    "T24n1453_001:0457c11_1": "此某甲從鄔波馱耶某甲，求受近圓。",
    "T24n1453_001:0457c12_2": "此某甲今從僧伽乞受近圓，某甲為鄔波馱耶。",
    "T24n1453_001:0457c13_3": "若僧伽時至聽者，僧伽應許我於眾中撿問某甲所有障法，某甲為鄔波馱耶。",
    "T24n1453_001:0457c14_4": "白如是。』",
    "T24n1453_001:0457c15_5": "次問障法，如上應知。",
    "T24n1453_001:0457c15_6": "次作白四羯磨：『大德僧伽聽！",
    "T24n1453_001:0457c16_7": "此某甲從鄔波馱耶某甲，求受近圓。",
    "T24n1453_001:0457c17_8": "是丈夫年滿二十，三衣鉢具。",
    "T24n1453_001:0457c17_9": "某甲自言遍淨，無諸障法。",
    "T24n1453_001:0457c18_10": "此某甲今從僧伽乞受近圓，某甲為鄔波馱耶。",
    "T24n1453_001:0457c19_11": "若僧伽時至聽者，僧伽應許僧伽今與某甲受近圓，某甲為鄔波馱耶。",
    "T24n1453_001:0457c20_12": "白如是。』",
    "T24n1453_001:0457c21_13": "次作羯磨。",
    "T24n1453_001:0457c22_0": "「『大德僧伽聽！",
    "T24n1453_001:0457c22_1": "此某甲從鄔波馱耶某甲，求受近圓。",
    "T24n1453_001:0457c23_2": "是丈夫年滿二十，三衣鉢具，某甲自言遍淨，無諸障法。",
    "T24n1453_001:0457c24_3": "此某甲今從僧伽乞受近圓，某甲為鄔波馱耶。",
    "T24n1453_001:0457c25_4": "僧伽今與某甲受近圓，某甲為鄔波馱耶。",
    "T24n1453_001:0457c26_5": "若諸具壽聽與某甲受近圓某甲為鄔波馱耶者默然，若不許者說。",
    "T24n1453_001:0457c27_6": "此是初羯磨。』",
    "T24n1453_001:0457c28_7": "如是三說。",
    "T24n1453_001:0457c28_8": "『僧伽已與某甲受近圓，某甲為鄔波馱耶竟，僧伽已聽許，由其默然故，我今如是持。』",
    "T24n1453_001:0458a01_9": "作法了時，即應量影。」",
    "T24n1453_001:0458a01_10": "苾芻足度，其影便過，佛言：「應作商矩度之。」",
    "T24n1453_001:0458a02_11": "彼皆不解何謂商矩？",
    "T24n1453_001:0458a03_12": "佛言：「可取細籌長二尺許，折一頭四指，竪置日中度影長短，是謂商矩。",
    "T24n1453_001:0458a04_13": "一一商矩所量之影，皆悉名為一人，此影纔長齊四指時，看自身影與身相似。",
    "T24n1453_001:0458a06_14": "若有增減，准此應思(故《僧祇律》云：一人、二人影者，比來人皆不識)。",
    "T24n1453_001:0458a07_15": "量影訖時應告彼云：『汝在食前近圓，或在食後影長爾許。",
    "T24n1453_001:0458a08_16": "若一指、二指、一人半人、二人、三人等。』",
    "T24n1453_001:0458a09_17": "如其在夜，或是晝陰，即可准酌告之，謂是初更、夜半乃至天明等。",
    "T24n1453_001:0458a11_18": "次後宜應告知時節差別。」",
    "T24n1453_001:0458a11_19": "彼皆不知時節有幾？",
    "T24n1453_001:0458a12_20": "佛言：「有五時差別：一、冬時，二、春時，三、雨時，四、終時，五、長時。",
    "T24n1453_001:0458a13_21": "言冬時者，有四月，謂從九月十六日至正月十五日。",
    "T24n1453_001:0458a14_22": "言春時者，亦有四月，謂從正月十六日至五月十五日。",
    "T24n1453_001:0458a16_0": "言雨時者，有一月，謂從五月十六日至六月十五日。",
    "T24n1453_001:0458a17_1": "言終時者，謂六月十六日一日一夜是。",
    "T24n1453_001:0458a18_2": "言長時者，有三月欠一日一夜，謂從六月十七日至九月十五日(此是西方眾僧要法，若不解者即非苾芻，但為比來未翻，致令聞者不悟。",
    "T24n1453_001:0458a20_3": "此謂佛家密教與俗有殊，若至西國，他問不知，人皆見笑，不同支那記月而已)。",
    "T24n1453_001:0458a21_0": "「次當為說四依法。",
    "T24n1453_001:0458a22_0": "「『汝某甲聽！",
    "T24n1453_001:0458a22_1": "此四依法是諸世尊如知應正等覺所知所見，為諸苾芻受近圓者說是依法，所謂依此善說法律出家近圓成苾芻性。",
    "T24n1453_001:0458a24_2": "云何為四？",
    "T24n1453_001:0458a26_0": "「『汝某甲聽！",
    "T24n1453_001:0458a26_1": "一、糞掃衣，是清淨物易可求得。",
    "T24n1453_001:0458a26_2": "苾芻依此，於善法律出家近圓成苾芻性。",
    "T24n1453_001:0458a27_3": "汝某甲始從今日乃至命存，用糞掃衣而自支濟，生欣樂不？』",
    "T24n1453_001:0458a29_4": "答言：『欣樂。』",
    "T24n1453_001:0458a29_5": "『若得長利絁絹縵條，小帔大帔輕紗紵布或諸雜物，若更得清淨衣，若從眾得、若從別人得，汝於斯等隨可受之，知量受用不？』",
    "T24n1453_001:0458b03_6": "答言：『受用。』",
    "T24n1453_001:0458b04_0": "「『汝某甲聽！",
    "T24n1453_001:0458b04_1": "二、常乞食，是清淨食易可求得。",
    "T24n1453_001:0458b05_0": "苾芻依此，於善法律出家近圓成苾芻性。",
    "T24n1453_001:0458b05_1": "汝某甲始從今日乃至命存，以常乞食而自支濟，生欣樂不？』",
    "T24n1453_001:0458b07_2": "答言：『欣樂。』",
    "T24n1453_001:0458b07_3": "『若得長利飯粥飲等，若僧次請食、若別請食、若僧常食、若常別施食(梵云泥得，譯為常施，有別施主，施僧錢物作無盡食，每日次第令僧家作好食以供一人，乃至有日月來不許斷絕。",
    "T24n1453_001:0458b10_4": "西方在寺多有，此地人不知聞，若不能作食供乳亦好)、八日十四日十五日食，若更得清淨食，若從眾得、若從別人得，汝於斯等隨可受之，知量受用不？』",
    "T24n1453_001:0458b12_5": "答言：『受用。』",
    "T24n1453_001:0458b14_0": "「『汝某甲聽！",
    "T24n1453_001:0458b14_1": "三、樹下敷具，是清淨物易可求得。",
    "T24n1453_001:0458b15_2": "苾芻依此，於善法律出家近圓成苾芻性。",
    "T24n1453_001:0458b16_3": "汝某甲始從今日乃至命存，於樹下敷具而自支濟，生欣樂不？』",
    "T24n1453_001:0458b17_4": "答言：『欣樂。』",
    "T24n1453_001:0458b17_5": "『若得長利房舍、樓閣、或居坎窟、草苫、板覆，堪得經行。",
    "T24n1453_001:0458b18_6": "若更得清淨處所、若從眾得、若從別人得，汝於斯等隨可受之，知量受用不？』",
    "T24n1453_001:0458b20_7": "答言：『受用。』",
    "T24n1453_001:0458b21_0": "「『汝某甲聽！",
    "T24n1453_001:0458b21_1": "四、陳棄藥，是清淨物易可求得。",
    "T24n1453_001:0458b21_2": "苾芻依此，於善法律出家近圓成苾芻性。",
    "T24n1453_001:0458b22_3": "汝某甲始從今日乃至命存，用陳棄藥而自支濟，生欣樂不？』",
    "T24n1453_001:0458b24_4": "答言：『欣樂。』",
    "T24n1453_001:0458b24_5": "『若得長利酥油、糖蜜、根莖、枝葉、花果等藥時及更藥、七日盡壽。",
    "T24n1453_001:0458b25_6": "若更得清淨藥、若從眾得、若從別人得，汝於斯等隨可受之，知量受用不？』",
    "T24n1453_001:0458b27_7": "答言：『受用。』",
    "T24n1453_001:0458b28_0": "「次說四墮落法：『汝某甲聽！",
    "T24n1453_001:0458b28_1": "有此四法，是諸世尊如知應正等覺所知所見，為諸苾芻受近圓者說墮落法。",
    "T24n1453_001:0458c01_2": "苾芻於此四中，隨一一事若有犯者，隨當犯時，便非苾芻、非沙門、非釋迦子，失苾芻性。",
    "T24n1453_001:0458c03_3": "此便墮落斷沒輪迴，為他所勝不可重收。",
    "T24n1453_001:0458c04_4": "譬如斬截多羅樹頭，更不能生增長高大，苾芻亦爾。",
    "T24n1453_001:0458c05_5": "云何為四？",
    "T24n1453_001:0458c05_6": "汝某甲聽！",
    "T24n1453_001:0458c05_7": "是諸世尊如知應正等覺所知所見，以無量門毀諸欲法，說欲是染、欲是潤澤、欲是愛著、欲是居家、欲是羈絆、欲是耽樂，是可斷除、是可吐盡、可厭息滅、是冥闇事。",
    "T24n1453_001:0458c09_8": "汝某甲始從今日，不應輒以染心視諸女人，何況共行不淨行事。",
    "T24n1453_001:0458c11_9": "具壽！",
    "T24n1453_001:0458c11_10": "如世尊說：「若復苾芻與諸苾芻同得學處，不捨學處，學羸不自說，作不淨行兩交會法，乃至共傍生，於如是事苾芻犯者，隨當作時，便非苾芻、非沙門、非釋迦子、失苾芻性。",
    "T24n1453_001:0458c15_11": "此便墮落斷沒輪迴，為他所勝不可重收。」",
    "T24n1453_001:0458c16_12": "汝從今日於此欲法，不應故犯，當生厭離慇重防護，起怖畏心諦察勤修，作不放逸。",
    "T24n1453_001:0458c18_13": "汝於是事能不作不？』",
    "T24n1453_001:0458c18_14": "答言：『不作。』",
    "T24n1453_001:0458c19_0": "「『汝某甲聽！",
    "T24n1453_001:0458c19_1": "是諸世尊如知應正等覺所知所見，以無量門毀不與取，離不與取稱揚讚歎是勝妙事。",
    "T24n1453_001:0458c21_2": "汝某甲始從今日，乃至麻糠他不與物，不以賊心而故竊取，何況五磨灑若過五磨灑(西方撿問諸部律中皆同此名，斷其重罪，不云五錢。",
    "T24n1453_001:0458c23_3": "此是貝齒，計八十箇名一磨灑，大數總有四百貝齒，一時離處方是犯盜，元不據錢。",
    "T24n1453_001:0458c24_4": "若譯為五錢者，全乖本文。",
    "T24n1453_001:0458c24_5": "故存梵語，通塞廣如餘說)。",
    "T24n1453_001:0458c25_0": "具壽！",
    "T24n1453_001:0458c25_1": "如世尊說：「若復苾芻若在聚落、若空閑處，他不與物以盜心取，如是盜時，若王、若大臣，若捉、若殺、若縛驅擯、若訶責言：『咄男子！",
    "T24n1453_001:0458c28_0": "汝是賊，癡、無所知，作如是盜。』",
    "T24n1453_001:0458c28_1": "於如是事苾芻犯者，隨當作時，便非苾芻、非沙門、非釋迦子，失苾芻性，此便墮落斷沒輪迴，為他所勝不可重收。」",
    "T24n1453_001:0459a02_2": "汝從今日於此盜法不得故犯，當生厭離，慇重防護起怖畏心，諦察勤修作不放逸。",
    "T24n1453_001:0459a04_3": "汝於是事能不作不？』",
    "T24n1453_001:0459a04_4": "答言：『不作。』",
    "T24n1453_001:0459a05_0": "「『汝某甲聽！",
    "T24n1453_001:0459a05_1": "是諸世尊如知應正等覺所知所見，以無量門毀於害命，於離害命稱揚讚歎是勝妙事。",
    "T24n1453_001:0459a07_2": "汝某甲始從今日，乃至蚊蟻不應故心而斷其命，何況於人若人胎。",
    "T24n1453_001:0459a08_3": "具壽！",
    "T24n1453_001:0459a08_4": "如世尊說：「若復苾芻，若人、若人胎，故自手斷其命、或持刀授與、或自持刀、或求持刀者，若勸死、讚死，語言：『咄男子！",
    "T24n1453_001:0459a11_5": "何用此罪累不淨惡活為？",
    "T24n1453_001:0459a12_6": "汝今寧死，死勝生。』",
    "T24n1453_001:0459a12_7": "隨自心念，以餘言說勸讚令死，彼因死者，於如是事苾芻犯者，隨當作時，便非苾芻、非沙門、非釋迦子，失苾芻性，此便墮落斷沒輪迴，為他所勝不可重收。」",
    "T24n1453_001:0459a16_0": "汝從今日於此殺法不得故犯，當生厭離，慇重防護，諦察勤修作不放逸。",
    "T24n1453_001:0459a17_1": "汝於是事能不作不？』",
    "T24n1453_001:0459a18_2": "答言：『不作。』",
    "T24n1453_001:0459a18_3": "「『汝某甲聽！",
    "T24n1453_001:0459a18_4": "是諸世尊如知應正等覺所知所見，以無量門毀於妄語，於離妄語稱揚讚歎是勝妙事。",
    "T24n1453_001:0459a20_5": "汝某甲始從今日，乃至戲笑不應故心而為妄語，何況實無上人法說言已有。",
    "T24n1453_001:0459a22_6": "具壽！",
    "T24n1453_001:0459a22_7": "如世尊說：「若復苾芻，實無知、無遍知，自知不得上人法、寂靜聖者殊勝證悟智見安樂住，而言我知、我見。",
    "T24n1453_001:0459a24_8": "彼於異時，若問、若不問，欲自清淨故，作如是說：『我實不知不見言知言見，虛誑妄語。』",
    "T24n1453_001:0459a26_9": "除增上慢，或言：『我證四諦理。』",
    "T24n1453_001:0459a27_10": "或言：『天龍鬼神來共我語、得無常等想、得四禪四空六神通八解脫。",
    "T24n1453_001:0459a29_0": "證四聖果。』",
    "T24n1453_001:0459a29_1": "於如是事苾芻犯者，隨當作時，便非苾芻、非沙門、非釋迦子，失苾芻性，此便墮落斷沒輪迴，為他所勝不可重收。」",
    "T24n1453_001:0459b02_2": "汝從今日於妄語法不得故犯，當生厭離，慇重防護諦察勤修，作不放逸。",
    "T24n1453_001:0459b04_3": "汝於是事能不作不？』",
    "T24n1453_001:0459b04_4": "答言：『不作。』",
    "T24n1453_001:0459b05_5": "「次說沙門四種所應作法。",
    "T24n1453_001:0459b05_6": "『汝某甲聽！",
    "T24n1453_001:0459b06_0": "是諸世尊如知應正等覺所知所見，為諸苾芻受近圓者說沙門四種所應作法。",
    "T24n1453_001:0459b07_1": "云何為四？",
    "T24n1453_001:0459b08_0": "汝某甲聽！",
    "T24n1453_001:0459b08_1": "始從今日若他罵不應返罵，他瞋不應返瞋，他調不應返調，他打不應返打，有如是等惱亂起時，汝能攝心不返報不？』",
    "T24n1453_001:0459b10_2": "答言：『不報。』",
    "T24n1453_001:0459b11_3": "『汝某甲聽！",
    "T24n1453_001:0459b11_4": "汝先摽心有所希望，作如是念：「我當何時得於世尊善說法律出家近圓成苾芻性？」",
    "T24n1453_001:0459b13_5": "汝已出家，今受近圓，得好如法親教師及軌範師等，和合僧伽秉白四羯磨，文無差舛，極善安住。",
    "T24n1453_001:0459b15_6": "如餘苾芻，雖滿百夏所應學者，汝亦修學；汝所學者，彼亦同然，同得學處，同說戒經。",
    "T24n1453_001:0459b17_7": "汝從今日當於是處起敬奉心，不應厭離，於親教師應生父想，師於汝處亦生子想，乃至命存侍養瞻病，共相看問，起慈愍心至老至死。",
    "T24n1453_001:0459b20_8": "又於同梵行所上中下座，常生敬重隨順恭勤，而為共住讀誦禪思，修諸善業；於蘊處界、十二緣生、十力等法，應求解了，勿捨善軛，離諸懈怠，未得求得、未解求解、未證求證，乃至獲得阿羅漢果究竟涅槃。",
    "T24n1453_001:0459b25_9": "我今為汝於要略事舉其大綱，餘未知者，當於二師及同學親友善應諮問。",
    "T24n1453_001:0459b26_10": "又於半月說戒經時，自當聽受。",
    "T24n1453_001:0459b27_11": "准教勤修。』",
    "T24n1453_001:0459b27_12": "為說頌曰：「『汝於最勝教，　　具足受尸羅；　　至心當奉持，　　無障身難得。",
    "T24n1453_001:0459c02_0": "　　端正者出家，　　清淨者圓具；　　實語者所說，　　正覺之所知。』",
    "T24n1453_001:0459c04_0": "「『汝某甲已受近圓竟，勿為放逸，當謹奉行。』",
    "T24n1453_001:0459c04_1": "令在前而去。」",
    "T24n1453_001:0459c06_0": "根本說一切有部百一羯磨卷第一"
}