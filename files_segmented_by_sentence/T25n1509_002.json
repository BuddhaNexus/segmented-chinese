{
    "T25n1509_002:0066a21_0": "大智度初品總說如是我聞釋論",
    "T25n1509_002:0066a22_0": "第三(卷第二)",
    "T25n1509_002:0066a24_0": "龍樹菩薩造",
    "T25n1509_002:0066a25_0": "後秦龜茲國三藏法師鳩摩羅什",
    "T25n1509_002:0066a26_0": "奉　詔譯",
    "T25n1509_002:0066a27_0": "「如是我聞：一時」，今當總說。",
    "T25n1509_002:0066a27_1": "問曰：若諸佛一切智人，自然無師，不隨他教，不受他法，不用他道，不從他聞而說法，何以言「如是我聞」？",
    "T25n1509_002:0066b01_2": "答曰：如汝所言，佛一切智人，自然無師，不應從他聞法而說。",
    "T25n1509_002:0066b02_3": "佛法非但佛口說者是，一切世間真實善語、微妙好語，皆出佛法中。",
    "T25n1509_002:0066b04_4": "如佛毘尼中說：「何者是佛法？",
    "T25n1509_002:0066b04_5": "佛法有五種人說：一者、佛自口說，二者、佛弟子說，三者、仙人說，四者、諸天說，五者、化人說。」",
    "T25n1509_002:0066b06_6": "復次，如《釋提桓因得道經》，佛告憍尸迦：「世間真實善語、微妙好語，皆出我法中。」",
    "T25n1509_002:0066b08_7": "如〈讚佛偈〉中說：　「諸世善語，　　皆出佛法；　　善說無失，　　無過佛語。",
    "T25n1509_002:0066b11_8": "　　餘處雖有，　　善無過語，　　一切皆是，　　佛法之餘。",
    "T25n1509_002:0066b12_9": "　　諸外道中，　　設有好語，　　如虫食木，　　偶得成字。",
    "T25n1509_002:0066b14_0": "　　初中下法，　　自共相破，　　如鐵出金，　　誰當信者？",
    "T25n1509_002:0066b15_1": "　　如伊蘭中，　　牛頭栴檀；　　如苦種中，　　甘善美果。",
    "T25n1509_002:0066b16_2": "　　設能信者，　　是人則信，　　外經書中，　　自出好語。",
    "T25n1509_002:0066b18_0": "　　諸好實語，　　皆從佛出；　　如栴檀香，　　出摩梨山。",
    "T25n1509_002:0066b19_1": "　　除摩梨山，　　無出栴檀；　　如是除佛，　　無出實語。」",
    "T25n1509_002:0066b21_0": "復次，「如是我聞」，是阿難等佛大弟子輩說，入佛法相故，名為佛法。",
    "T25n1509_002:0066b22_1": "如佛般涅槃時，於俱夷那竭國薩羅雙樹間，北首臥，將入涅槃。",
    "T25n1509_002:0066b24_2": "爾時，阿難親屬愛未除，未離欲故，心沒憂海，不能自出。",
    "T25n1509_002:0066b25_3": "爾時，長老阿泥盧豆語阿難：「汝守佛法藏人，不應如凡人自沒憂海！",
    "T25n1509_002:0066b27_4": "一切有為法，是無常相，汝莫愁憂！",
    "T25n1509_002:0066b27_5": "又佛手付汝法，汝今愁悶，失所受事。",
    "T25n1509_002:0066b28_6": "汝當問佛：『佛般涅槃後，我曹云何行道？",
    "T25n1509_002:0066b29_7": "誰當作師？",
    "T25n1509_002:0066b29_8": "惡口車匿，云何共住？",
    "T25n1509_002:0066c01_9": "佛經初作何等語？』",
    "T25n1509_002:0066c01_10": "如是種種未來事，應問佛。」",
    "T25n1509_002:0066c02_11": "阿難聞是事，悶心小醒，得念道力助，於佛末後臥床邊，以此事問佛。",
    "T25n1509_002:0066c04_12": "佛告阿難：「若今現前，若我過去後，自依止，法依止，不餘依止。",
    "T25n1509_002:0066c05_13": "云何比丘自依止、法依止、不餘依止？",
    "T25n1509_002:0066c06_14": "於是比丘內觀身，常當一心智慧，勤修精進，除世間貪憂；外身、內外身觀，亦如是；受、心、法念處，亦復如是。",
    "T25n1509_002:0066c09_15": "是名比丘自依止、法依止、不餘依止。",
    "T25n1509_002:0066c09_16": "從今日，解脫戒經即是大師；如解脫戒經說身業、口業，應如是行。",
    "T25n1509_002:0066c11_17": "車匿比丘，我涅槃後，如梵法治；若心濡伏者，應教《刪陀迦旃延經》，即可得道。",
    "T25n1509_002:0066c13_18": "復次，我三阿僧祇劫所集法寶藏，是藏初應作是說：『如是我聞：一時，佛在某方、某國土、某處樹林中。』",
    "T25n1509_002:0066c15_19": "何以故？",
    "T25n1509_002:0066c16_20": "過去諸佛經初皆稱是語，未來諸佛經初亦稱是語，現在諸佛末後般涅槃時亦教稱是語。",
    "T25n1509_002:0067a02_21": "今我般涅槃後，經初亦應稱『如是我聞：一時』。」",
    "T25n1509_002:0067a03_22": "是故當知是佛所教，非佛自言「如是我聞」。",
    "T25n1509_002:0067a04_23": "佛一切智人，自然無師故，不應言「我聞」。",
    "T25n1509_002:0067a05_24": "若佛自說「如是我聞」，有所不知者，可有此難。",
    "T25n1509_002:0067a06_25": "阿難問佛，佛教是語，是弟子所言「如是我聞」，無有咎。",
    "T25n1509_002:0067a07_26": "復次，欲令佛法久住世間故，長老摩訶迦葉等諸阿羅漢問阿難：「佛初何處說法？",
    "T25n1509_002:0067a09_27": "說何等法？」",
    "T25n1509_002:0067a09_28": "阿難答：「如是我聞：一時，佛在波羅捺國仙人鹿林中，為五比丘說是苦聖諦。",
    "T25n1509_002:0067a11_29": "我本不從他聞，法中正憶念得眼、智、明、覺。」",
    "T25n1509_002:0067a12_30": "是經，是中應廣說。",
    "T25n1509_002:0067a12_31": "如《集法經》中廣說：佛入涅槃時，地六種動，諸河反流，疾風暴發，黑雲四起，惡雷掣電，雹雨驟墮，處處星流，師子惡獸哮吼喚呼，諸天、世人皆大號咷。",
    "T25n1509_002:0067a16_32": "諸天、人等皆發是言：「佛取涅槃，一何疾哉！",
    "T25n1509_002:0067a17_33": "世間眼滅！」",
    "T25n1509_002:0067a17_34": "當是時間，一切草木、藥樹，華葉一時剖裂；諸須彌山王盡皆傾搖，海水波揚，地大震動，山崖崩落；諸樹摧折，四面煙起，甚大可畏。",
    "T25n1509_002:0067a20_35": "陂池江河盡皆嬈濁，彗星晝出。",
    "T25n1509_002:0067a21_0": "諸人啼哭，諸天憂愁，諸天女等郁伊哽咽，涕淚交流。",
    "T25n1509_002:0067a22_1": "諸學人等默然不樂，諸無學人念有為諸法一切無常。",
    "T25n1509_002:0067a23_2": "如是天、人、夜叉、羅剎、犍闥婆、甄陀羅、摩睺羅伽及諸龍等，皆大憂愁。",
    "T25n1509_002:0067a25_0": "諸阿羅漢度老病死海，心念言：　「已渡凡夫恩愛河，　　老病死券已裂破；　　見身篋中四大蛇，　　今入無餘滅涅槃！」",
    "T25n1509_002:0067a28_0": "諸大阿羅漢各各隨意，於諸山林流泉谿谷，處處捨身而般涅槃；更有諸阿羅漢於虛空中飛騰而去，譬如鴈王現種種神力，令眾人心信清淨，然後般涅槃。",
    "T25n1509_002:0067b02_1": "六欲天乃至遍淨天等，見諸阿羅漢皆取滅度，各心念言：「佛日既沒，種種禪定解脫智慧弟子光亦滅。",
    "T25n1509_002:0067b05_0": "是諸眾生有種種婬怒癡病，是法藥師輩今疾滅度，誰當治者？",
    "T25n1509_002:0067b06_1": "無量智慧大海中生弟子蓮華，今已乾枯；法樹摧折，法雲散滅；大智象王既逝，象子亦隨去；法商人過去，從誰求法寶？」",
    "T25n1509_002:0067b09_2": "如偈說：　「佛已永寂入涅槃，　　諸滅結眾亦過去；　　世界如是空無智，　　癡冥遂增智燈滅！」",
    "T25n1509_002:0067b12_0": "爾時，諸天禮摩訶迦葉足，說偈言：　「耆年欲恚慢已除，　　其形譬如紫金柱，　　上下端嚴妙無比，　　目明清淨如蓮華！」",
    "T25n1509_002:0067b15_0": "如是讚已，白大迦葉言：「大德迦葉！",
    "T25n1509_002:0067b15_1": "仁者知不？",
    "T25n1509_002:0067b16_2": "法船欲破，法城欲頹，法海欲竭，法幢欲倒，法燈欲滅；說法人欲去，行道人漸少，惡人力轉盛，當以大慈建立佛法！」",
    "T25n1509_002:0067b19_0": "爾時，大迦葉心如大海，澄靜不動，良久而答：「汝等善說！",
    "T25n1509_002:0067b20_1": "實如所言，世間不久，無智盲冥。」",
    "T25n1509_002:0067b21_0": "於是大迦葉默然受請。",
    "T25n1509_002:0067b21_1": "爾時，諸天禮大迦葉足，忽然不現，各自還去。",
    "T25n1509_002:0067b22_2": "是時，大迦葉思惟：「我今云何使是三阿僧祇劫難得佛法而得久住？」",
    "T25n1509_002:0067b24_3": "如是思惟竟，「我知是法可使久住，應當結集修妬路、阿毘曇、毘尼，作三法藏。",
    "T25n1509_002:0067b25_4": "如是佛法可得久住，未來世人可得受行。",
    "T25n1509_002:0067b26_5": "所以者何？",
    "T25n1509_002:0067b27_6": "佛世世勤苦慈愍眾生故，學得是法，為人演說；我曹亦應承用佛教，宣揚開化。」",
    "T25n1509_002:0067b29_7": "是時，大迦葉作是語竟，住須彌山頂，撾銅揵稚，說此偈言：　「佛諸弟子！",
    "T25n1509_002:0067c02_8": "　　若念於佛，　　當報佛恩，　　莫入涅槃！」",
    "T25n1509_002:0067c04_0": "是揵稚音、大迦葉語聲，遍至三千大千世界，皆悉聞知；諸有弟子得神力者，皆來集會大迦葉所。",
    "T25n1509_002:0067c06_1": "爾時，大迦葉告諸會者：「佛法欲滅，佛從三阿僧祇劫種種勤苦，慈愍眾生，學得是法。",
    "T25n1509_002:0067c08_2": "佛般涅槃已，諸弟子知法、持法、誦法者，皆亦隨佛滅度；法今欲滅，未來眾生甚可憐愍，失智慧眼，愚癡盲冥；佛大慈悲愍傷眾生，我曹應當承用佛教，須待結集經藏竟，隨意滅度。」",
    "T25n1509_002:0067c12_3": "諸來眾會，皆受教住。",
    "T25n1509_002:0067c12_4": "爾時，大迦葉選得千人，除善阿難，盡皆阿羅漢，得六神通，得共解脫，無礙解脫；悉得三明，禪定自在，能逆順行諸三昧，皆悉無礙。",
    "T25n1509_002:0067c15_5": "誦讀三藏，知內外經書，諸外道家十八種大經，盡亦讀知，皆能論議，降伏異學。",
    "T25n1509_002:0067c17_6": "問曰：是時，有如是等無數阿羅漢，何以故正選取千人，不多取耶？",
    "T25n1509_002:0067c19_7": "答曰：頻婆娑羅王得道，八萬四千官屬亦各得道。",
    "T25n1509_002:0067c20_8": "是時，王教勅宮中，常設飯食，供養千人；阿闍貰王不斷是法。",
    "T25n1509_002:0067c21_9": "爾時，大迦葉思惟言：「若我等常乞食者，當有外道強來難問，廢闕法事；今王舍城常設飯食供給千人，是中可住結集經藏。」",
    "T25n1509_002:0067c24_10": "以是故，選取千人，不得多取。",
    "T25n1509_002:0067c25_11": "是時，大迦葉與千人俱，到王舍城耆闍崛山中，告語阿闍世王：「給我等食，日日送來，今我曹等結集經藏，不得他行。」",
    "T25n1509_002:0068a03_12": "是中夏安居三月，初十五日說戒時，集和合僧。",
    "T25n1509_002:0068a04_13": "大迦葉入禪定，以天眼觀，今是眾中，誰有煩惱未盡應逐出者！",
    "T25n1509_002:0068a05_14": "唯有阿難一人不盡，餘九百九十九人諸漏已盡，清淨無垢。",
    "T25n1509_002:0068a07_15": "大迦葉從禪定起，眾中手牽阿難出，言：「今清淨眾中結集經藏。",
    "T25n1509_002:0068a08_16": "汝結未盡，不應住此！」",
    "T25n1509_002:0068a09_17": "是時，阿難慚恥悲泣，而自念言：「我二十五年隨侍世尊，供給左右，未曾得如是苦惱；佛實大德，慈悲含忍。」",
    "T25n1509_002:0068a11_18": "念已，白大迦葉言：「我能有力，久可得道；但諸佛法，阿羅漢者不得供給左右使令；以是故，我留殘結不盡斷耳。」",
    "T25n1509_002:0068a14_19": "大迦葉言：「汝更有罪！",
    "T25n1509_002:0068a14_20": "佛意不欲聽女人出家，汝慇懃勸請，佛聽為道；以是故，佛之正法五百歲而衰微，是汝突吉羅罪！」",
    "T25n1509_002:0068a17_21": "阿難言：「我憐愍瞿曇彌，又三世諸佛法皆有四部眾，我釋迦文佛云何獨無？」",
    "T25n1509_002:0068a19_22": "大迦葉復言：「佛欲涅槃時，近俱夷那竭城，脊痛，四疊漚多羅僧敷臥，語汝言：『我須水。』",
    "T25n1509_002:0068a21_23": "汝不供給，是汝突吉羅罪！」",
    "T25n1509_002:0068a21_24": "阿難答言：「是時，五百乘車，截流而渡，令水渾濁，以是故不取。」",
    "T25n1509_002:0068a23_25": "大迦葉復言：「正使水濁，佛有大神力，能令大海濁水清淨。",
    "T25n1509_002:0068a24_26": "汝何以不與？",
    "T25n1509_002:0068a25_0": "是汝之罪，汝去作突吉羅懺悔！」",
    "T25n1509_002:0068a25_1": "大迦葉復言：「佛問汝：『若有人四神足好修，可住壽一劫，若減一劫；佛四神足好修，欲住壽一劫，若減一劫。』",
    "T25n1509_002:0068a28_2": "汝默然不答。",
    "T25n1509_002:0068a28_3": "問汝至三，汝故默然。",
    "T25n1509_002:0068a29_4": "汝若答佛：『佛四神足好修，應住一劫，若減一劫。』",
    "T25n1509_002:0068b01_5": "由汝故，令佛世尊早入涅槃，是汝突吉羅罪！」",
    "T25n1509_002:0068b02_6": "阿難言：「魔蔽我心，是故無言；我非惡心而不答佛。」",
    "T25n1509_002:0068b03_7": "大迦葉復言：「汝與佛疊僧伽梨衣，以足蹈上，是汝突吉羅罪。」",
    "T25n1509_002:0068b04_8": "阿難言：「爾時，有大風起，無人助我捉衣，時風吹來墮我腳下，非不恭敬，故蹈佛衣。」",
    "T25n1509_002:0068b06_9": "大迦葉復言：「佛陰藏相，般涅槃後以示女人，是何可恥？",
    "T25n1509_002:0068b08_10": "是汝突吉羅罪！」",
    "T25n1509_002:0068b08_11": "阿難言：「爾時，我思惟：『若諸女人見佛陰藏相者，便自羞恥女人形，欲得男子身，修行佛相，種福德根。』",
    "T25n1509_002:0068b11_0": "以是故，我示女人，不為無恥而故破戒。」",
    "T25n1509_002:0068b12_0": "大迦葉言：「汝有六種突吉羅罪，盡應僧中悔過！」",
    "T25n1509_002:0068b13_1": "阿難言：「諾！",
    "T25n1509_002:0068b13_2": "隨長老大迦葉及僧所教！」",
    "T25n1509_002:0068b14_0": "是時，阿難長跪合手，偏袒右肩，脫革屣，六種突吉羅罪懺悔。",
    "T25n1509_002:0068b15_1": "大迦葉於僧中，手牽阿難出，語阿難言：「斷汝漏盡，然後來入；殘結未盡，汝勿來也！」",
    "T25n1509_002:0068b17_2": "如是語竟，便自閉門。",
    "T25n1509_002:0068b17_3": "爾時，諸阿羅漢議言：「誰能結集毘尼法藏者？」",
    "T25n1509_002:0068b19_0": "長老阿泥盧豆言：「舍利弗是第二佛，有好弟子，字憍梵波提(秦言牛呞)，柔軟和雅，常處閑居，住心寂燕，能知毘尼法藏；今在天上尸利沙樹園中住，遣使請來。」",
    "T25n1509_002:0068b22_1": "大迦葉語下坐比丘：「汝次應僧使。」",
    "T25n1509_002:0068b23_2": "下坐比丘言：「僧有何使？」",
    "T25n1509_002:0068b24_3": "大迦葉言：「僧使汝至天上尸利沙樹園中，憍梵波提阿羅漢住處。」",
    "T25n1509_002:0068b25_4": "是比丘歡喜踊躍受僧勅命，白大迦葉言：「我到憍梵波提阿羅漢所，陳說何事？」",
    "T25n1509_002:0068b27_5": "大迦葉言：「到已，語憍梵鉢提：大迦葉等漏盡阿羅漢，皆會閻浮提。",
    "T25n1509_002:0068b29_6": "僧有大法事，汝可疾來！」",
    "T25n1509_002:0068b29_7": "是下坐比丘頭面禮僧，右繞三匝；如金翅鳥，飛騰虛空，往到憍梵波提所，頭面作禮，語憍梵波提言：「軟善大德！",
    "T25n1509_002:0068c03_8": "少欲知足，常在禪定！",
    "T25n1509_002:0068c03_9": "大迦葉問訊有語：今僧有大法事，可疾下來，觀眾寶聚。」",
    "T25n1509_002:0068c05_10": "是時，憍梵波提心覺生疑，語是比丘言：「僧將無鬪諍事喚我來耶？",
    "T25n1509_002:0068c07_0": "無有破僧者不？",
    "T25n1509_002:0068c07_1": "佛日滅度耶？」",
    "T25n1509_002:0068c07_2": "是比丘言：「實如所言，大師佛已滅度。」",
    "T25n1509_002:0068c08_3": "憍梵波提言：「佛滅度大疾，世間眼滅！",
    "T25n1509_002:0068c09_4": "能逐佛轉法輪將，我和上舍利弗今在何所？」",
    "T25n1509_002:0068c10_5": "答曰：「先入涅槃。」",
    "T25n1509_002:0068c10_6": "憍梵波提言：「大師法將，各自別離，當可奈何！",
    "T25n1509_002:0068c12_0": "摩訶目伽連今在何所？」",
    "T25n1509_002:0068c12_1": "是比丘言：「是亦滅度。」",
    "T25n1509_002:0068c13_0": "憍梵波提言：「佛法欲散，大人過去，眾生可愍。」",
    "T25n1509_002:0068c14_1": "問：「長老阿難今何所作？」",
    "T25n1509_002:0068c14_2": "是比丘言：「長老阿難，佛滅度後，憂愁、啼哭、迷悶，不能自喻。」",
    "T25n1509_002:0068c16_3": "憍梵波提言：「阿難懊惱，由有愛結，別離生苦。",
    "T25n1509_002:0068c17_4": "羅睺羅復云何？」",
    "T25n1509_002:0068c17_5": "答言：「羅睺羅得阿羅漢故，無憂無愁，但觀諸法無常相。」",
    "T25n1509_002:0068c18_6": "憍梵波提言：「難斷愛已斷，無憂愁。」",
    "T25n1509_002:0068c19_7": "憍梵波提言：「我失離欲大師，於是尸利沙樹園中住，亦何所為？",
    "T25n1509_002:0068c21_8": "我和上、大師皆已滅度，我今不能復下閻浮提，住此般涅槃。」",
    "T25n1509_002:0068c22_9": "說是言已，入禪定中，踊在虛空，身放光明；又出水火，手摩日月，現種種神變，自心出火燒身，身中出水，四道流下，至大迦葉所。",
    "T25n1509_002:0069a03_10": "水中有聲，說此偈言：　「憍梵鉢提稽首禮，　　妙眾第一大德僧，　　聞佛滅度我隨去，　　如大象去象子隨！」",
    "T25n1509_002:0069a07_0": "爾時，下坐比丘持衣鉢還僧。",
    "T25n1509_002:0069a07_1": "是時中間，阿難思惟諸法，求盡殘漏；其夜坐禪經行，慇懃求道。",
    "T25n1509_002:0069a09_2": "是阿難智慧多，定力少，是故不即得道；定智等者，乃可速得。",
    "T25n1509_002:0069a10_3": "後夜欲過，疲極偃息，却臥就枕，頭未至枕，廓然得悟；如電光出，闇者見道。",
    "T25n1509_002:0069a12_4": "阿難如是入金剛定，破一切諸煩惱山；得三明、六神通、共解脫，作大力阿羅漢。",
    "T25n1509_002:0069a14_5": "即夜到僧堂門，敲門而喚。",
    "T25n1509_002:0069a14_6": "大迦葉問言：「敲門者誰？」",
    "T25n1509_002:0069a15_7": "答言：「我是阿難。」",
    "T25n1509_002:0069a15_8": "大迦葉言：「汝何以來？」",
    "T25n1509_002:0069a16_9": "阿難言：「我今夜得盡諸漏。」",
    "T25n1509_002:0069a16_10": "大迦葉言：「不與汝開門，汝從門鑰孔中來！」",
    "T25n1509_002:0069a18_0": "阿難答言：「可爾！」",
    "T25n1509_002:0069a18_1": "即以神力從門鑰孔中入，禮拜僧足懺悔：「大迦葉！",
    "T25n1509_002:0069a19_2": "莫復見責！」",
    "T25n1509_002:0069a19_3": "大迦葉手摩阿難頭言：「我故為汝，使汝得道；汝無嫌恨，我亦如是，以汝自證。",
    "T25n1509_002:0069a21_4": "譬如手畫虛空，無所染著；阿羅漢心亦如是，一切法中得無所著。",
    "T25n1509_002:0069a23_5": "復汝本坐。」",
    "T25n1509_002:0069a23_6": "是時，僧復議言：「憍梵波提已取滅度，更有誰能結集法藏？」",
    "T25n1509_002:0069a24_7": "長老阿泥盧豆言：「是長老阿難，於佛弟子，常侍近佛，聞經能持，佛常歎譽；是阿難能結集經藏。」",
    "T25n1509_002:0069a27_8": "是時，長老大迦葉摩阿難頭言：「佛囑累汝，令持法藏，汝應報佛恩！",
    "T25n1509_002:0069a28_9": "佛在何處最初說法？",
    "T25n1509_002:0069a29_10": "佛諸大弟子能守護法藏者，皆以滅度，唯汝一人在。",
    "T25n1509_002:0069b01_11": "汝今應隨佛心，憐愍眾生故，集佛法藏。」",
    "T25n1509_002:0069b02_12": "是時，阿難禮僧已，坐師子床。",
    "T25n1509_002:0069b03_13": "時大迦葉說此偈言：　「佛聖師子王，　　阿難是佛子，　　師子座處坐，　　觀眾無有佛。",
    "T25n1509_002:0069b06_0": "　　如是大德眾，　　無佛失威神，　　如空無月時，　　有宿而不嚴。",
    "T25n1509_002:0069b08_0": "　　汝大智人說，　　汝佛子當演，　　何處佛初說，　　今汝當布現！」",
    "T25n1509_002:0069b10_0": "是時，長老阿難一心合手，向佛涅槃方如是說言：　「佛初說法時，　　爾時我不見，　　如是展轉聞：　　佛在波羅柰，　　佛為五比丘，　　初開甘露門，　　說四真諦法：　　苦集滅道諦。",
    "T25n1509_002:0069b16_0": "　　阿若憍陳如，　　最初得見道；　　八萬諸天眾，　　皆亦入道迹！」",
    "T25n1509_002:0069b18_0": "是千阿羅漢聞是語已，上昇虛空高七多羅樹。",
    "T25n1509_002:0069b19_1": "皆言：「咄！",
    "T25n1509_002:0069b19_2": "無常力大，如我等眼見佛說法，今乃言我聞！」",
    "T25n1509_002:0069b20_3": "便說偈言：　「我見佛身相，　　猶如紫金山，　　妙相眾德滅，　　唯有名獨存。",
    "T25n1509_002:0069b23_0": "　　是故當方便，　　求出於三界，　　勤集諸善根，　　涅槃最為樂！」",
    "T25n1509_002:0069b25_0": "爾時，長老阿泥盧豆說偈言：　「咄世間無常！",
    "T25n1509_002:0069b26_1": "　　如水月芭蕉，　　功德滿三界，　　無常風所壞！」",
    "T25n1509_002:0069b28_0": "爾時，大迦葉復說此偈：　「無常力甚大，　　愚智貧富貴，　　得道及未得，　　一切無能免！",
    "T25n1509_002:0069c02_0": "　　非巧言妙寶，　　非欺誑力諍，　　如火燒萬物，　　無常相法爾。」",
    "T25n1509_002:0069c04_0": "大迦葉語阿難：「從《轉法輪經》至《大般涅槃》，集作四阿含：《增一阿含》、《中阿含》、《長阿含》、《相應阿含》。",
    "T25n1509_002:0069c06_1": "是名修妬路法藏。」",
    "T25n1509_002:0069c06_2": "諸阿羅漢更問：「誰能明了集毘尼法藏？」",
    "T25n1509_002:0069c07_3": "皆言：「長老憂婆離，於五百阿羅漢中持律第一，我等今請。」",
    "T25n1509_002:0069c08_4": "即請言：「起，就師子座處坐！",
    "T25n1509_002:0069c09_5": "說佛在何處初說毘尼結戒？」",
    "T25n1509_002:0069c10_6": "憂婆離受僧教，師子座處坐，說：「如是我聞：一時，佛在毘舍離。",
    "T25n1509_002:0069c11_7": "爾時，須提那迦蘭陀長者子初作婬欲，以是因緣故，結初大罪。",
    "T25n1509_002:0069c13_8": "二百五十戒義作三部，七法、八法、比丘尼毘尼、增一、憂婆利問、雜部、善部；如是等八十部，作毘尼藏。」",
    "T25n1509_002:0069c15_9": "諸阿羅漢復更思惟：「誰能明了集阿毘曇藏？」",
    "T25n1509_002:0069c16_10": "念言：「長老阿難，於五百阿羅漢中，解修妬路義第一，我等今請。」",
    "T25n1509_002:0069c18_11": "即請言：「起，就師子座處坐！",
    "T25n1509_002:0069c18_12": "佛在何處初說阿毘曇？」",
    "T25n1509_002:0069c19_13": "阿難受僧教，師子座處坐，說：「如是我聞：一時，佛在舍婆提城。",
    "T25n1509_002:0069c20_14": "爾時，佛告諸比丘：『諸有五怖、五罪、五怨，不除不滅，是因緣故，此生中身、心受無量苦，復後世墮惡道中。",
    "T25n1509_002:0069c23_15": "諸有無此五怖、五罪、五怨，是因緣故，於今生種種身、心受樂，後世生天上樂處。",
    "T25n1509_002:0069c25_0": "何等五怖應遠？",
    "T25n1509_002:0069c25_1": "一者殺，二者盜，三者邪婬，四者妄語，五者飲酒。』」",
    "T25n1509_002:0069c26_2": "如是等名阿毘曇藏。",
    "T25n1509_002:0069c26_3": "三法藏集竟，諸天、鬼神、諸龍、天女，種種供養，雨天華香、幡蓋、天衣，供養法故。",
    "T25n1509_002:0070a02_4": "於是說偈：　「憐愍世界故，　　集結三藏法；　　十力一切智，　　說智無明燈！」",
    "T25n1509_002:0070a06_0": "問曰：《八犍度阿毘曇》、六分阿毘曇等，從何處出？",
    "T25n1509_002:0070a07_1": "答曰：佛在世時，法無違錯；佛滅度後，初集法時，亦如佛在。",
    "T25n1509_002:0070a08_2": "後百年，阿輸迦王作般闍于瑟大會，諸大法師論議異故，有別部名字。",
    "T25n1509_002:0070a10_3": "從是以來，展轉至姓迦旃延婆羅門道人，智慧利根，盡讀三藏內外經書，欲解佛語故，作《發智經八犍度》，初品是世間第一法。",
    "T25n1509_002:0070a13_4": "後諸弟子等，為後人不能盡解《八犍度》故，作《鞞婆娑》。",
    "T25n1509_002:0070a14_5": "有人言：六分阿毘曇中，第三分八品之名〈分別世處分〉(此是《樓炭經》作六分中第三分)，是目犍連作；六分中，初分八品，四品是婆須蜜菩薩作，四品是罽賓阿羅漢作；餘五分諸論議師所作。",
    "T25n1509_002:0070a18_6": "有人言：佛在時，舍利弗解佛語故作阿毘曇；後犢子道人等讀誦，乃至今名為《舍利弗阿毘曇》。",
    "T25n1509_002:0070a20_7": "摩訶迦旃延，佛在時，解佛語作蜫勒(蜫勒秦言篋藏)，乃至今行於南天竺。",
    "T25n1509_002:0070a22_8": "皆是廣解佛語故。",
    "T25n1509_002:0070a22_9": "如說五戒：幾有色，幾無色？",
    "T25n1509_002:0070a23_10": "幾可見，幾不可見？",
    "T25n1509_002:0070a23_11": "幾有對，幾無對？",
    "T25n1509_002:0070a24_12": "幾有漏，幾無漏？",
    "T25n1509_002:0070a24_13": "幾有為，幾無為？",
    "T25n1509_002:0070a24_14": "幾有報，幾無報？",
    "T25n1509_002:0070a25_15": "幾有善，幾不善？",
    "T25n1509_002:0070a25_16": "幾有記，幾無記？",
    "T25n1509_002:0070a25_17": "如是等，是名阿毘曇。",
    "T25n1509_002:0070a26_18": "復次，七使：欲染使，瞋恚使，有愛使，憍慢使，無明使，見使，疑使。",
    "T25n1509_002:0070a27_19": "是七使，幾欲界繫，幾色界繫，幾無色界繫？",
    "T25n1509_002:0070a28_20": "幾見諦斷，幾思惟斷？",
    "T25n1509_002:0070a29_21": "幾見苦斷，幾見集斷，幾見盡斷，幾見道斷？",
    "T25n1509_002:0070b01_22": "幾遍使，幾不遍使？",
    "T25n1509_002:0070b01_23": "十智：法智，比智，世智，他心智，苦智，集智，滅智，道智，盡智，無生智。",
    "T25n1509_002:0070b03_24": "是十智，幾有漏，幾無漏？",
    "T25n1509_002:0070b03_25": "幾有為，幾無為？",
    "T25n1509_002:0070b04_0": "幾有漏緣，幾無漏緣？",
    "T25n1509_002:0070b04_1": "幾有為緣，幾無為緣？",
    "T25n1509_002:0070b04_2": "幾欲界緣，幾色界緣，幾無色界緣？",
    "T25n1509_002:0070b05_3": "幾不繫緣？",
    "T25n1509_002:0070b05_4": "幾無礙道中修，幾解脫道中修？",
    "T25n1509_002:0070b06_5": "四果得時，幾得、幾失？",
    "T25n1509_002:0070b07_6": "如是等分別一切法，亦名阿毘曇。",
    "T25n1509_002:0070b07_7": "為阿毘曇三種：一者、阿毘曇身及義，略說三十二萬言；二者、六分，略說三十六萬言；三者、蜫勒，略說三十二萬言。",
    "T25n1509_002:0070b10_8": "蜫勒廣比諸事以類相從，非阿毘曇。",
    "T25n1509_002:0070b11_9": "略說「如是我聞：一時」總義竟。",
    "T25n1509_002:0070b13_0": "大智度初品中婆伽婆釋論第四",
    "T25n1509_002:0070b14_0": "【經】婆伽婆。",
    "T25n1509_002:0070b14_1": "【論】今當說。",
    "T25n1509_002:0070b14_2": "釋曰：云何名婆伽婆？",
    "T25n1509_002:0070b15_3": "婆伽婆者，「婆伽」言「德」，「婆」言「有」，是名有德。",
    "T25n1509_002:0070b16_4": "復次，「婆伽」名「分別」，「婆」名「巧」，巧分別諸法總相別相，故名「婆伽婆」。",
    "T25n1509_002:0070b17_5": "復次，「婆伽」名「名聲」，「婆」名「有」，是名「有名聲」，無有得名聲如佛者。",
    "T25n1509_002:0070b19_6": "轉輪聖王、釋、梵、護世者，無有及佛，何況諸餘凡庶！",
    "T25n1509_002:0070b20_7": "所以者何？",
    "T25n1509_002:0070b20_8": "轉輪聖王與結相應，佛已離結；轉輪聖王沒在生、老、病、死泥中，佛已得渡；轉輪聖王為恩愛奴僕，佛已永離；轉輪聖王處在世間曠野災患，佛已得離；轉輪聖王處在無明闇中，佛處第一明中；轉輪聖王若極多領四天下，佛領無量諸世界；轉輪聖王財自在，佛心自在；轉輪聖王貪求天樂，佛乃至有頂樂亦不貪著；轉輪聖王從他求樂，佛內心自樂。",
    "T25n1509_002:0070b29_9": "以是因緣，佛勝轉輪聖王。",
    "T25n1509_002:0070b29_10": "諸餘釋、梵、護世者，亦復如是，但於轉輪聖王小勝。",
    "T25n1509_002:0070c01_11": "復次，「婆伽」名「破」，「婆」名「能」，是人能破婬怒癡故，稱為「婆伽婆」。",
    "T25n1509_002:0070c03_12": "問曰：如阿羅漢、辟支佛亦破婬怒癡，與佛何異？",
    "T25n1509_002:0070c04_13": "答曰：阿羅漢、辟支佛雖破三毒，氣分不盡；譬如香在器中，香雖出，餘氣故在。",
    "T25n1509_002:0070c06_14": "又如草木薪火燒煙出，炭灰不盡，火力薄故；佛三毒永盡無餘，譬如劫盡，火燒須彌山，一切地都盡，無煙無炭。",
    "T25n1509_002:0070c09_0": "如舍利弗瞋恚氣殘，難陀婬欲氣殘，必陵伽婆磋慢氣殘；譬如人被鎖，初脫時，行猶不便。",
    "T25n1509_002:0070c11_1": "時，佛從禪起經行，羅睺羅從佛經行，佛問羅睺羅：「何以羸瘦？」",
    "T25n1509_002:0070c12_2": "羅睺羅說偈答佛：　「若人食油則得力，　　若食酥者得好色，　　食麻滓菜無色力，　　大德世尊自當知！」",
    "T25n1509_002:0070c16_0": "佛問羅睺羅：「是眾中誰為上座？」",
    "T25n1509_002:0070c16_1": "羅睺羅答：「和上舍利弗。」",
    "T25n1509_002:0070c17_2": "佛言：「舍利弗食不淨食。」",
    "T25n1509_002:0070c17_3": "爾時，舍利弗轉聞是語，即時吐食，自作誓言：「從今日不復受人請。」",
    "T25n1509_002:0071a01_4": "是時，波斯匿王、長者須達多等，來詣舍利弗所，語舍利弗：「佛不以無事而受人請，大德舍利弗復不受請，我等白衣云何當得大信清淨？」",
    "T25n1509_002:0071a04_5": "舍利弗言：「我大師佛言：『舍利弗食不淨食。』",
    "T25n1509_002:0071a05_6": "今不得受人請。」",
    "T25n1509_002:0071a06_7": "於是波斯匿等至佛所，白佛言：「佛不常受人請，舍利弗復不受請，我等云何心得大信？",
    "T25n1509_002:0071a08_8": "願佛勅舍利弗還受人請！」",
    "T25n1509_002:0071a08_9": "佛言：「此人心堅，不可移轉。」",
    "T25n1509_002:0071a09_10": "佛爾時引本生因緣：「昔有一國王為毒蛇所囓，王時欲死，呼諸良醫令治蛇毒。",
    "T25n1509_002:0071a11_11": "時諸醫言：『還令蛇嗽，毒氣乃盡。』",
    "T25n1509_002:0071a12_12": "是時諸醫各設呪術，所囓王蛇即來王所。",
    "T25n1509_002:0071a13_13": "諸醫積薪燃火，勅蛇還嗽汝毒，若不爾者，當入此火！",
    "T25n1509_002:0071a14_14": "毒蛇思惟：『我既吐毒，云何還嗽？",
    "T25n1509_002:0071a15_15": "此事劇死！』",
    "T25n1509_002:0071a15_16": "思惟心定，即時入火。",
    "T25n1509_002:0071a16_17": "爾時毒蛇，舍利弗是。",
    "T25n1509_002:0071a16_18": "世世心堅，不可動也。」",
    "T25n1509_002:0071a17_19": "復次，長老必陵伽婆蹉常患眼痛，是人乞食，常渡恒水，到恒水邊彈指言：「小婢住！",
    "T25n1509_002:0071a19_0": "莫流！」",
    "T25n1509_002:0071a19_1": "水即兩斷，得過乞食。",
    "T25n1509_002:0071a19_2": "是恒神到佛所白佛：「佛弟子必陵伽婆蹉，常罵我言小婢住！",
    "T25n1509_002:0071a21_3": "莫流水！」",
    "T25n1509_002:0071a21_4": "佛告必陵伽婆蹉懺謝恒神！",
    "T25n1509_002:0071a22_5": "必陵伽婆蹉即時合手語恒神言：「小婢莫瞋！",
    "T25n1509_002:0071a23_6": "今懺謝汝！」",
    "T25n1509_002:0071a23_7": "是時，大眾笑之：「云何懺謝而復罵耶？」",
    "T25n1509_002:0071a24_8": "佛語恒神：「汝見必陵伽婆蹉合手懺謝不？",
    "T25n1509_002:0071a25_9": "懺謝無慢而有此言，當知非惡。",
    "T25n1509_002:0071a26_10": "此人五百世來，常生婆羅門家，常自憍貴，輕賤餘人，本來所習，口言而已，心無憍也。」",
    "T25n1509_002:0071a28_11": "如是諸阿羅漢雖斷結使，猶有殘氣。",
    "T25n1509_002:0071a29_12": "如諸佛世尊，若人以刀割一臂，若人以栴檀香泥一臂，如左右眼，心無憎愛，是以永無殘氣。",
    "T25n1509_002:0071b02_13": "栴闍婆羅門女木杅謗佛，於大眾中言：「汝使我有娠，何以不憂？",
    "T25n1509_002:0071b03_14": "與我衣食！",
    "T25n1509_002:0071b04_15": "為爾無羞，誑惑餘人！」",
    "T25n1509_002:0071b04_16": "是時，五百婆羅門師等，皆舉手唱言：「是！",
    "T25n1509_002:0071b05_17": "是！",
    "T25n1509_002:0071b05_18": "我曹知此事。」",
    "T25n1509_002:0071b06_0": "是時，佛無異色，亦無慚色。",
    "T25n1509_002:0071b06_1": "此事即時彰露，地為大動，諸天供養，散眾名華，讚歎佛德，佛無喜色。",
    "T25n1509_002:0071b08_2": "復次，佛食馬麥，亦無憂慼；天王獻食，百味具足，不以為悅，一心無二。",
    "T25n1509_002:0071b09_3": "如是等種種飲食、衣被、臥具，讚呵、輕敬等種種事中，心無異也。",
    "T25n1509_002:0071b11_4": "譬如真金，燒鍛打磨，都無增損。",
    "T25n1509_002:0071b12_5": "以是故，阿羅漢雖斷結得道，猶有殘氣，不得稱婆伽婆。",
    "T25n1509_002:0071b13_6": "問曰：婆伽婆正有此一名？",
    "T25n1509_002:0071b14_7": "更有餘名？",
    "T25n1509_002:0071b14_8": "答曰：佛功德無量，名號亦無量；此名取其大者，以人多識故。",
    "T25n1509_002:0071b15_9": "復有異名，名多陀阿伽陀等。",
    "T25n1509_002:0071b16_10": "云何名多陀阿伽陀？",
    "T25n1509_002:0071b17_11": "如法相解，如法相說；如諸佛安隱道來，佛亦如是來，更不去後有中，是故名多陀阿伽陀。",
    "T25n1509_002:0071b19_12": "復名阿羅呵。",
    "T25n1509_002:0071b19_13": "云何名阿羅呵？",
    "T25n1509_002:0071b20_14": "「阿羅」名「賊」，「呵」名「殺」，是名「殺賊」。",
    "T25n1509_002:0071b20_15": "如偈說：　「佛以忍為鎧，　　精進為剛甲，　　持戒為大馬，　　禪定為良弓，　　智慧為好箭；　　外破魔王軍，　　內滅煩惱賊，　　是名阿羅呵。」",
    "T25n1509_002:0071b26_0": "復次，「阿」名「不」，「羅呵」名「生」，是名「不生」。",
    "T25n1509_002:0071b26_1": "佛心種子，後世田中不生，無明糠脫故。",
    "T25n1509_002:0071b27_2": "復次，「阿羅呵」名「應受供養」。",
    "T25n1509_002:0071b28_3": "佛諸結使除盡，得一切智慧故，應受一切天地眾生供養，以是故，佛名阿羅呵。",
    "T25n1509_002:0071c01_4": "復名三藐三佛陀。",
    "T25n1509_002:0071c01_5": "云何名三藐三佛陀？",
    "T25n1509_002:0071c02_6": "「三藐」名「正」，「三」名「遍」，「佛」名「知」，是名正遍知一切法。",
    "T25n1509_002:0071c03_7": "問曰：云何正遍知？",
    "T25n1509_002:0071c03_8": "答曰：　　知苦如苦相，　　知集如集相，　　知滅如滅相，　　知道如道相。",
    "T25n1509_002:0071c06_0": "是名三藐三佛陀。",
    "T25n1509_002:0071c06_1": "復次，知一切諸法實不壞相，不增不減。",
    "T25n1509_002:0071c07_2": "云何名不壞相？",
    "T25n1509_002:0071c07_3": "心行處滅，言語道斷，過諸法如涅槃相不動。",
    "T25n1509_002:0071c08_4": "以是故，名三藐三佛陀。",
    "T25n1509_002:0071c09_5": "復次，一切十方諸世界名號，六道所攝眾生名號；眾生先世因緣，未來世生處；一切十方眾生心相，諸結使、諸善根、諸出要，如是等一切諸法悉知，是名三藐三佛陀。",
    "T25n1509_002:0071c13_6": "復名鞞侈遮羅那三般那，秦言明行具足。",
    "T25n1509_002:0071c14_7": "云何名明行具足？",
    "T25n1509_002:0071c14_8": "宿命、天眼、漏盡，名為三明。",
    "T25n1509_002:0071c15_9": "問曰：神通、明有何等異？",
    "T25n1509_002:0071c15_10": "答曰：直知過去宿命事，是名通；知過去因緣行業，是名明。",
    "T25n1509_002:0071c17_11": "直知死此生彼，是名通；知行因緣，際會不失，是名明。",
    "T25n1509_002:0071c18_12": "直盡結使，不知更生不生，是名通；若知漏盡，更不復生，是名明。",
    "T25n1509_002:0071c20_13": "是三明，大阿羅漢、大辟支佛所得。",
    "T25n1509_002:0071c20_14": "問曰：若爾者，與佛有何等異？",
    "T25n1509_002:0071c21_15": "答曰：彼雖得三明，明不滿足，佛悉滿足，是為異。",
    "T25n1509_002:0071c22_16": "問曰：云何不滿？",
    "T25n1509_002:0071c23_17": "云何滿？",
    "T25n1509_002:0071c23_18": "答曰：諸阿羅漢、辟支佛宿命智，知自身及他人，亦不能遍；有阿羅漢知一世，或二世、三世，十、百、千、萬劫，乃至八萬劫，過是以往不能復知，是故不滿。",
    "T25n1509_002:0072a01_19": "天眼明未來世亦如是。",
    "T25n1509_002:0072a02_20": "佛一念中生、住、滅時，諸結使分，生時如是，住時如是，滅時如是。",
    "T25n1509_002:0072a03_21": "苦法忍、苦法智中所斷結使悉覺了。",
    "T25n1509_002:0072a04_22": "知如是結使解脫，得爾所有為法解脫，得爾所無為法解脫，乃至道比忍見諦道十五心中。",
    "T25n1509_002:0072a06_23": "諸聲聞、辟支佛所不覺知，時少疾故。",
    "T25n1509_002:0072a07_24": "如是知過去眾生因緣、漏盡，未來、現在亦如是，是故名佛明行具足。",
    "T25n1509_002:0072a09_25": "行名身口業，唯佛身、口業具足，餘皆有失，是名明行具足。",
    "T25n1509_002:0072a10_26": "復名修伽陀：「修」秦言「好」，「伽陀」或言「去」，或言「說」，是名「好去」、「好說」。",
    "T25n1509_002:0072a12_27": "好去者，於種種諸深三摩提、無量諸大智慧中去，如偈說：　「佛一切智為大車，　　八正道行入涅槃。」",
    "T25n1509_002:0072a15_0": "是名好去。",
    "T25n1509_002:0072a15_1": "好說者，如諸法實相說，不著法愛說。",
    "T25n1509_002:0072a16_2": "觀弟子智慧力，是人正使一切方便神通智力化之，亦無如之何。",
    "T25n1509_002:0072a17_3": "是人可度是疾、是遲，是人應是處度；是人應說布施，或說戒，或說涅槃；是人應說五眾、十二因緣、四諦等諸法能入道。",
    "T25n1509_002:0072a20_4": "如是等種種知弟子智力而為說法，是名好說。",
    "T25n1509_002:0072a21_5": "復名路迦憊：「路迦」秦言「世」，「憊」名「知」，是名知世間。",
    "T25n1509_002:0072a22_6": "問曰：云何知世間？",
    "T25n1509_002:0072a23_7": "答曰：知二種世間：一、眾生，二、非眾生。",
    "T25n1509_002:0072a24_8": "及如實相知世間、世間因、知世間滅、出世間道。",
    "T25n1509_002:0072a25_9": "復次，知世間，非如世俗知，亦非外道知；知世間無常故苦，苦故無我。",
    "T25n1509_002:0072a27_10": "復次，知世間相，非有常非無常，非有邊非無邊，非去非不去，如是相亦不著，清淨、常不壞相如虛空，是名知世間。",
    "T25n1509_002:0072a29_11": "復名阿耨多羅，秦言「無上」。",
    "T25n1509_002:0072b01_12": "云何無上？",
    "T25n1509_002:0072b01_13": "涅槃法無上。",
    "T25n1509_002:0072b02_14": "佛自知是涅槃不從他聞，亦將導眾生令至涅槃。",
    "T25n1509_002:0072b03_15": "如諸法中涅槃無上，眾生中佛亦無上。",
    "T25n1509_002:0072b04_16": "復次，持戒、禪定、智慧，教化眾生，一切無有與等者，何況能過！",
    "T25n1509_002:0072b05_17": "故言無上。",
    "T25n1509_002:0072b05_18": "復次，「阿」名「無」，「耨多羅」名「答」。",
    "T25n1509_002:0072b06_19": "一切外道法，可答可破，非實非清淨故；佛法不可答、不可破，出一切語言道，亦實清淨故，以是故名無答。",
    "T25n1509_002:0072b09_0": "復名富樓沙曇藐婆羅提：「富樓沙」秦言「丈夫」，「曇藐」言「可化」，「婆羅提」言「調御師」，是名「可化丈夫調御師」。",
    "T25n1509_002:0072b11_1": "佛以大慈大悲大智故，有時軟美語，有時苦切語，有時雜語，以此調御令不失道。",
    "T25n1509_002:0072b13_2": "如偈說：　「佛法為車弟子馬，　　實法寶主佛調御，　　若馬出道失正轍，　　如是當治令調伏。",
    "T25n1509_002:0072b16_0": "　　若小不調輕法治，　　好善成立為上道，　　若不可治便棄捨，　　以是調御為無上。」",
    "T25n1509_002:0072b18_0": "復次，調御師有五種：初父母兄姊親里，中官法，下師法——今世三種法治，後世閻羅王治，佛以今世樂、後世樂及涅槃樂利益，故名師。",
    "T25n1509_002:0072b21_1": "上四種法治人不久畢壞，不能常實成就。",
    "T25n1509_002:0072b22_2": "佛成人以三種道，常隨道不失，如火自相不捨乃至滅；佛令人得善法亦如是，至死不捨。",
    "T25n1509_002:0072b24_3": "以是故，佛名可化丈夫調御師。",
    "T25n1509_002:0072b25_4": "問曰：女人，佛亦化令得道，何以獨言丈夫？",
    "T25n1509_002:0072b26_5": "答曰：男尊女卑故，女從男故，男為事業主故。",
    "T25n1509_002:0072b27_6": "復次，女人有五礙：不得作轉輪王、釋天王、魔天王、梵天王、佛，以是故不說。",
    "T25n1509_002:0072b28_7": "復次，若言佛為女人調御師，為不尊重。",
    "T25n1509_002:0072b29_8": "若說丈夫，一切都攝。",
    "T25n1509_002:0072c01_9": "譬如王來，不應獨來，必有侍從。",
    "T25n1509_002:0072c02_10": "如是說丈夫，二根、無根及女盡攝，以是故說丈夫。",
    "T25n1509_002:0072c03_11": "用是因緣故，佛名可化丈夫調御師。",
    "T25n1509_002:0072c04_12": "復名舍多提婆魔[少/兔]舍喃：「舍多」秦言「教師」，「提婆」言「天」，「魔[少/兔]舍喃」言「人」，是名「天人教師」。",
    "T25n1509_002:0072c06_13": "云何名天人教師？",
    "T25n1509_002:0072c06_14": "佛示導是應作、是不應作，是善、是不善，是人隨教行、不捨道法，得煩惱解脫報，是名天人師。",
    "T25n1509_002:0072c08_15": "問曰：佛能度龍、鬼、神等墮餘道中生者，何以獨言天人師？",
    "T25n1509_002:0072c10_16": "答曰：度餘道中生者少，度天、人中生者多。",
    "T25n1509_002:0072c11_17": "如白色人，雖有黑黶子，不名黑人，黑少故。",
    "T25n1509_002:0072c12_18": "復次，人中結使薄，厭心易得；天中智慧利。",
    "T25n1509_002:0072c13_19": "以是故，二處易得道，餘道中不爾。",
    "T25n1509_002:0072c14_20": "復次，言天則攝一切天，言人則攝一切地上生者。",
    "T25n1509_002:0072c15_21": "何以故？",
    "T25n1509_002:0072c15_22": "天上則天大，地上則人大，是故說天則天上盡攝，說人則地上盡攝。",
    "T25n1509_002:0072c17_23": "復次，人中得受戒律儀、見諦道、思惟道及諸道果。",
    "T25n1509_002:0072c18_24": "或有人言：餘道中不得。",
    "T25n1509_002:0072c18_25": "或有人言：多少得。",
    "T25n1509_002:0072c19_26": "天、人中易得多得，以是故，佛為天人師。",
    "T25n1509_002:0072c20_27": "復次，人中行樂因多，天中樂報多；善法是樂因，樂是善法報。",
    "T25n1509_002:0073a01_28": "餘道中善因報少，以是故，佛為天人師。",
    "T25n1509_002:0073a02_29": "復名佛陀(秦言「知者」)。",
    "T25n1509_002:0073a03_30": "知何等法？",
    "T25n1509_002:0073a03_31": "知過去、未來、現在，眾生數、非眾生數，有常、無常等一切諸法。",
    "T25n1509_002:0073a04_32": "菩提樹下了了覺知，故名為佛陀。",
    "T25n1509_002:0073a05_33": "問曰：餘人亦知一切諸法，如摩醯首羅天(秦言「大自在」)，八臂，三眼，騎白牛。",
    "T25n1509_002:0073a07_34": "如韋紐天(秦言「遍悶」)，四臂，捉貝持輪，騎金翅鳥。",
    "T25n1509_002:0073a08_35": "如鳩摩羅天(秦言「童子」)，是天擎雞持鈴，捉赤幡，騎孔雀，皆是諸天大將。",
    "T25n1509_002:0073a09_36": "如是等諸天，各各言大，皆稱一切智。",
    "T25n1509_002:0073a10_37": "有人作弟子，學其經書，亦受其法，言是一切智。",
    "T25n1509_002:0073a11_38": "答曰：此不應一切智。",
    "T25n1509_002:0073a12_39": "何以故？",
    "T25n1509_002:0073a12_40": "瞋恚、憍慢心著故。",
    "T25n1509_002:0073a13_0": "如偈說：　「若彩畫像及泥像，　　聞經中天及讚天，　　如是四種諸天等，　　各各手執諸兵杖。",
    "T25n1509_002:0073a16_0": "　　若力不如畏怖他，　　若心不善恐怖他，　　此天定必若怖他，　　若少力故畏怖他。",
    "T25n1509_002:0073a18_0": "　　是天一切常怖畏，　　不能除却諸衰苦。",
    "T25n1509_002:0073a19_0": "　　有人奉事恭敬者，　　現世不免沒憂海；　　有人不敬不供養，　　現世不妨受富樂。",
    "T25n1509_002:0073a21_0": "　　當知虛誑無實事，　　是故智人不屬天。",
    "T25n1509_002:0073a22_0": "　　若世間中諸眾生，　　業因緣故如循環，　　福德緣故生天上，　　雜業因緣故人中，　　世間行業屬因緣，　　是故智者不依天！」",
    "T25n1509_002:0073a25_0": "復次，是三天，愛之則欲令得一切願，惡之則欲令七世滅。",
    "T25n1509_002:0073a26_1": "佛不爾。",
    "T25n1509_002:0073a26_2": "菩薩時，若怨家賊來欲殺，尚自以身肉、頭目、髓腦而供養之，何況得佛不惜身時！",
    "T25n1509_002:0073a28_3": "以是故，獨佛應當受佛名號。",
    "T25n1509_002:0073a29_4": "應當歸命佛，以佛為師，不應事天。",
    "T25n1509_002:0073b01_5": "復次，佛有二事：一者大功德神通力，二者第一淨心，諸結使滅。",
    "T25n1509_002:0073b02_6": "諸天雖有福德神力，諸結使不滅故，心不清淨；心不清淨故，神力亦少。",
    "T25n1509_002:0073b04_7": "聲聞、辟支佛雖結使滅，心清淨，福德薄故力勢少。",
    "T25n1509_002:0073b05_8": "佛二法滿足，故稱勝一切人；餘人不勝一切人。",
    "T25n1509_002:0073b06_9": "婆伽婆名有德，先已說。",
    "T25n1509_002:0073b07_10": "復名阿婆磨(秦言無等)，復名阿婆摩婆摩(秦言無等等)，復名路迦那他(秦言世尊)，復名波羅伽(秦言度彼岸)，復名婆檀陀(秦言大德)，復名尸梨伽那(秦言厚德)，如是等無量名號。",
    "T25n1509_002:0073b10_11": "父母名字悉達陀(秦言成利)；得道時，知一切諸法故，是名為佛，應受諸天世人供養。",
    "T25n1509_002:0073b12_12": "如是等得名大德、厚德。",
    "T25n1509_002:0073b13_13": "如是種種，隨德立名。",
    "T25n1509_002:0073b13_14": "問曰：汝愛剎利種淨飯王子字悉達多，以是故而大稱讚言一切智，一切智人無也！",
    "T25n1509_002:0073b16_0": "答曰：不爾！",
    "T25n1509_002:0073b16_1": "汝惡邪故妬瞋佛，作妄語，實有一切智人。",
    "T25n1509_002:0073b17_2": "何以故？",
    "T25n1509_002:0073b17_3": "佛一切眾生中，身色顏貌，端正無比，相、德、明具，勝一切人。",
    "T25n1509_002:0073b18_4": "小人見佛身相，亦知是一切智人，何況大人！",
    "T25n1509_002:0073b19_5": "如《放牛譬喻經》中說：摩伽陀國王頻婆娑羅，請佛三月，及五百弟子。",
    "T25n1509_002:0073b21_6": "王須新乳酪酥供養佛及比丘僧，語諸放牛人，來近處住，日日送新乳酪酥。",
    "T25n1509_002:0073b23_7": "竟三月，王憐愍此放牛人，語言：「汝往見佛，還出放牛。」",
    "T25n1509_002:0073b24_8": "諸放牛人往詣佛所，於道中自共論言：「我等聞人說佛是一切智人，我等是下劣小人，何能別知實有一切智人！」",
    "T25n1509_002:0073b27_9": "諸婆羅門喜好酥酪故，常來往諸放牛人所作親厚，放牛人由是聞婆羅門種種經書名字。",
    "T25n1509_002:0073b29_10": "故言：「四違陀經中治病法、鬪戰法、星宿法、祠天法、歌舞、論議難問法，如是等六十四種世間伎藝，淨飯王子廣學多聞，若知此事不足為難。",
    "T25n1509_002:0073c03_11": "其從生已來不放牛，我等以放牛祕法問之，若能解者，實是一切智人。」",
    "T25n1509_002:0073c05_12": "作是論已，前入竹園，見佛光明照於林間。",
    "T25n1509_002:0073c06_13": "進前覓佛，見坐樹下，狀似金山，如酥投火，其炎大明，有似融金，散竹林間上，紫金光色，視之無厭，心大歡喜，自相謂言：　「今此釋師子，　　一切智有無，　　見之無不喜，　　此事亦已足。",
    "T25n1509_002:0073c12_0": "　　光明第一照，　　顏貌甚貴重，　　身相威德備，　　與佛名相稱。",
    "T25n1509_002:0073c14_0": "　　相相皆分明，　　威神亦滿足，　　福德自纏絡，　　見者無不愛；　　圓光身處中，　　觀者無厭足！",
    "T25n1509_002:0073c17_0": "　　若有一切智，　　必有是功德。",
    "T25n1509_002:0073c18_0": "　　一切諸彩畫，　　寶飾莊嚴像，　　欲比此妙身，　　不可以為喻！",
    "T25n1509_002:0073c20_0": "　　能滿諸觀者，　　令得第一樂，　　見之發淨信，　　必是一切智！」",
    "T25n1509_002:0074a02_0": "如是思惟已，禮佛而坐，問佛言：「放牛人有幾法成就，能令牛群番息？",
    "T25n1509_002:0074a03_1": "有幾法不成就，令牛群不增、不得安隱？」",
    "T25n1509_002:0074a04_2": "佛答言：「有十一法，放牛人能令牛群番息。",
    "T25n1509_002:0074a05_3": "何等十一？",
    "T25n1509_002:0074a05_4": "知色，知相，知刮刷，知覆瘡，知作煙，知好道，知牛所宜處，知好度濟，知安隱處，知留乳，知養牛主。",
    "T25n1509_002:0074a08_5": "若放牛人知此十一法，能令牛群番息；比丘亦如是，知十一法能增長善法。",
    "T25n1509_002:0074a10_6": "「云何知色？",
    "T25n1509_002:0074a10_7": "知黑、白、雜色；比丘亦如是，知一切色皆是四大，四大造。",
    "T25n1509_002:0074a11_8": "「云何知相？",
    "T25n1509_002:0074a11_9": "知牛吉不吉相，與他群合，因相則識；比丘亦如是，見善業相，知是智人；見惡業相，知是愚人。",
    "T25n1509_002:0074a14_10": "「云何刮刷？",
    "T25n1509_002:0074a14_11": "為諸虫飲血則增長諸瘡，刮刷則除害；比丘亦如是，惡邪覺觀虫飲善根血，增長心瘡，除則安隱。",
    "T25n1509_002:0074a16_12": "「云何覆瘡？",
    "T25n1509_002:0074a17_13": "若衣若草葉以防蚊虻惡刺；比丘亦如是，念正觀法，覆六情瘡，不令煩惱貪欲、瞋恚惡虫刺蕀所傷。",
    "T25n1509_002:0074a19_14": "「云何知作煙？",
    "T25n1509_002:0074a20_0": "除諸蚊虻，牛遙見煙則來趣向屋舍。",
    "T25n1509_002:0074a20_1": "比丘亦如是，如所聞而說，除諸結使蚊虻，以說法煙引眾生入於無我實相空舍中。",
    "T25n1509_002:0074a23_0": "「云何知道？",
    "T25n1509_002:0074a23_1": "知牛所行來去好惡道；比丘亦如是，知八聖道能至涅槃，離斷常惡道。",
    "T25n1509_002:0074a24_2": "「云何知牛所宜處？",
    "T25n1509_002:0074a25_3": "能令牛番息少病；比丘亦如是，說佛法時，得清淨法喜，諸善根增盛。",
    "T25n1509_002:0074a27_0": "「云何知濟？",
    "T25n1509_002:0074a27_1": "知易入易度無波浪惡虫處；比丘亦如是，能至多聞比丘所問法。",
    "T25n1509_002:0074a28_2": "說法者知前人心利鈍、煩惱輕重，令入好濟，安隱得度。",
    "T25n1509_002:0074b01_3": "「云何知安隱處？",
    "T25n1509_002:0074b01_4": "知所住處無虎、狼、師子、惡虫、毒獸；比丘亦如是，知四念處安隱，無煩惱、惡魔、毒獸，比丘入此，則安隱無患。",
    "T25n1509_002:0074b04_0": "「云何留乳？",
    "T25n1509_002:0074b04_1": "犢母愛念犢子故與乳，以留殘乳故犢母歡喜，則犢子不竭，牛主及放牛人，日日有益；比丘亦如是，居士白衣給施衣食，當知節量，不令罄竭，則檀越歡喜，信心不絕，受者無乏。",
    "T25n1509_002:0074b08_2": "「云何知養牛主？",
    "T25n1509_002:0074b08_3": "諸大特牛能守牛群故，應養護，不令羸瘦，飲以麻油，飾以瓔珞，標以鐵角，摩刷、讚譽稱等；比丘亦如是，眾僧中有威德大人，護益佛法，摧伏外道，能令八眾得種諸善根，隨其所宜恭敬供養等。」",
    "T25n1509_002:0074b13_4": "放牛人聞此語已，如是思惟：「我等所知不過三四事，放牛師輩遠不過五六事，今聞此說，歎未曾有！",
    "T25n1509_002:0074b16_0": "若知此事，餘亦皆爾，實是一切智人，無復疑也。」",
    "T25n1509_002:0074b17_1": "是經，此中應廣說。",
    "T25n1509_002:0074b17_2": "以是故，知有一切智人。",
    "T25n1509_002:0074b18_3": "問曰：世間不應有一切智人。",
    "T25n1509_002:0074b18_4": "何以故？",
    "T25n1509_002:0074b19_0": "無見一切智人者。",
    "T25n1509_002:0074b19_1": "答曰：不爾！",
    "T25n1509_002:0074b19_2": "不見有二種，不可以不見故便言無。",
    "T25n1509_002:0074b20_3": "一者、事實有，以因緣覆故不見。",
    "T25n1509_002:0074b21_4": "譬如人姓族初，及雪山斤兩、恒河邊沙數，有而不可知。",
    "T25n1509_002:0074b22_5": "二者、實無，無故不見。",
    "T25n1509_002:0074b23_6": "譬如第二頭、第三手，無因緣覆而不見。",
    "T25n1509_002:0074b24_7": "如是一切智人，因緣覆故汝不見，非無一切智人。",
    "T25n1509_002:0074b25_8": "何等是覆因緣？",
    "T25n1509_002:0074b25_9": "未得四信，心著惡邪；汝以是因緣覆故，不見一切智人。",
    "T25n1509_002:0074b27_10": "問曰：所知處無量故，無一切智人。",
    "T25n1509_002:0074b28_0": "諸法無量無邊，多人和合尚不能知，何況一人！",
    "T25n1509_002:0074b29_1": "以是故，無一切智人！",
    "T25n1509_002:0074b29_2": "答曰：如諸法無量，智慧亦無量無數無邊；如函大蓋亦大，函小蓋亦小。",
    "T25n1509_002:0074c02_3": "問曰：佛自說佛法，不說餘經。",
    "T25n1509_002:0074c03_4": "若藥方、星宿、算經世典，如是等法；若是一切智人，何以不說？",
    "T25n1509_002:0074c04_5": "以是故，知非一切智人。",
    "T25n1509_002:0074c05_6": "答曰：雖知一切法，用故說，不用故不說；有人問故說，不問故不說。",
    "T25n1509_002:0074c06_7": "復次，一切法略說有三種：一者、有為法，二者、無為法，三者、不可說法，此已攝一切法。",
    "T25n1509_002:0074c08_8": "問曰：十四難不答故，知非一切智人。",
    "T25n1509_002:0074c09_9": "何等十四難？",
    "T25n1509_002:0074c09_10": "世界及我常，世界及我無常，世界及我亦有常亦無常，世界及我亦非有常亦非無常；世界及我有邊，無邊，亦有邊亦無邊，亦非有邊亦非無邊；死後有神去後世，無神去後世，亦有神去亦無神去，死後亦非有神去亦非無神去後世；是身、是神，身異、神異。",
    "T25n1509_002:0074c15_11": "若佛一切智人，此十四難何以不答？",
    "T25n1509_002:0074c16_12": "答曰：此事無實故不答。",
    "T25n1509_002:0074c17_13": "諸法有常，無此理；諸法斷，亦無此理；以是故，佛不答。",
    "T25n1509_002:0074c18_14": "譬如人問搆牛角得幾升乳，是為非問，不應答。",
    "T25n1509_002:0074c19_15": "復次，世界無窮，如車輪無初無後。",
    "T25n1509_002:0074c20_16": "復次，答此無利有失，墮惡邪中。",
    "T25n1509_002:0074c21_17": "佛知十四難，常覆四諦諸法實相。",
    "T25n1509_002:0074c22_18": "如渡處有惡虫水，不應將人渡；安隱無患處，可示人令渡。",
    "T25n1509_002:0075a01_19": "復次，有人言：是事非一切智人不能解，以人不能知，故佛不答。",
    "T25n1509_002:0075a04_0": "復次，若人無言有，有言無，是名非一切智人；一切智人有言有，無言無。",
    "T25n1509_002:0075a05_1": "佛有不言無，無不言有，但說諸法實相，云何不名一切智人？",
    "T25n1509_002:0075a07_2": "譬如日不作高下，亦不作平地，等一而照；佛亦如是，非令有作無，非令無作有，常說實智慧光照諸法。",
    "T25n1509_002:0075a09_3": "如一道人問佛言：「大德！",
    "T25n1509_002:0075a10_4": "十二因緣佛作耶？",
    "T25n1509_002:0075a10_5": "他作耶？」",
    "T25n1509_002:0075a10_6": "佛言：「我不作十二因緣，餘人亦不作。",
    "T25n1509_002:0075a11_7": "有佛無佛，生因緣老死，是法常定住。」",
    "T25n1509_002:0075a12_8": "佛能說是生因緣老死，乃至無明因緣諸行。",
    "T25n1509_002:0075a13_9": "復次，十四難中若答有過罪。",
    "T25n1509_002:0075a14_10": "若人問：「石女、黃門兒，長短好醜何類？」",
    "T25n1509_002:0075a15_11": "此不應答，以無兒故。",
    "T25n1509_002:0075a15_12": "復次，此十四難，是邪見非真實；佛常以真實，以是故，置不答。",
    "T25n1509_002:0075a17_13": "復次，置不答，是為答。",
    "T25n1509_002:0075a17_14": "有四種答：一、決了答，如佛第一涅槃安隱；二、解義答；三、反問答；四、置答。",
    "T25n1509_002:0075a19_15": "此中佛以置答。",
    "T25n1509_002:0075a19_16": "汝言無一切智人，有是言而無義，是大妄語。",
    "T25n1509_002:0075a20_17": "實有一切智人。",
    "T25n1509_002:0075a21_18": "何以故？",
    "T25n1509_002:0075a21_19": "得十力故：知處非處故，知因緣業報故，知諸禪定解脫故，知眾生根善惡故，知種種欲解故，知種種世間無量性故，知一切至處道故，先世行處憶念知故，天眼分明得故，知一切漏盡故；淨不淨分明知故，說一切世界中上法故，得甘露味故，得中道故，知一切法若有為、若無為實相故，永離三界欲故。",
    "T25n1509_002:0075a28_20": "如是種種因緣故，佛為一切智人。",
    "T25n1509_002:0075a29_21": "問曰：有一切智人，何等人是？",
    "T25n1509_002:0075b01_22": "答曰：是第一大人，三界尊，名曰佛。",
    "T25n1509_002:0075b02_23": "如讚佛偈說：　「頂生轉輪王，　　如日月燈明；　　釋迦貴種族，　　淨飯王太子。",
    "T25n1509_002:0075b05_0": "　　生時動三千，　　須彌山海水；　　為破老病死，　　哀愍故生世。",
    "T25n1509_002:0075b07_0": "　　生時行七步，　　光明滿十方；　　四觀發大音，　　我生胎分盡。",
    "T25n1509_002:0075b09_0": "　　成佛說妙法，　　大音振法鼓；　　以此覺眾生，　　世間無明睡。",
    "T25n1509_002:0075b11_0": "　　如是等種種，　　希有事已現；　　諸天及世人，　　見之皆歡喜！",
    "T25n1509_002:0075b13_0": "　　佛相莊嚴身，　　大光滿月面；　　一切諸男女，　　視之無厭足！",
    "T25n1509_002:0075b15_0": "　　生身乳餔力，　　勝萬億香象；　　神足力無上，　　智慧力無量。",
    "T25n1509_002:0075b17_0": "　　佛身大光明，　　照曜佛身表；　　佛在光明中，　　如月在光裏。",
    "T25n1509_002:0075b19_0": "　　種種惡毀佛，　　佛亦無惡想；　　種種稱譽佛，　　佛亦無憙想。",
    "T25n1509_002:0075b21_0": "　　大慈視一切，　　怨親等無異；　　一切有識類，　　咸皆知此事。",
    "T25n1509_002:0075b23_0": "　　忍辱慈悲力，　　故能勝一切；　　為度眾生故，　　世世受勤苦。",
    "T25n1509_002:0075b25_0": "　　其心常一定，　　為眾作利益。",
    "T25n1509_002:0075b26_0": "　　智慧力有十，　　無畏力有四，　　不共有十八，　　無量功德藏。",
    "T25n1509_002:0075b28_0": "　　如是等無數，　　希有功德力，　　如師子無畏，　　破諸外道法，　　轉無上梵輪，　　度脫諸三界。」",
    "T25n1509_002:0075c02_0": "是名為婆伽婆。",
    "T25n1509_002:0075c02_1": "婆伽婆義無量，若廣說則廢餘事，以是故略說。",
    "T25n1509_002:0075c04_0": "大智度論卷第二"
}