{
    "T09n0263_006:0099a24_0": "正法花經卷第六",
    "T09n0263_006:0099a26_0": "西晉月氏國三藏竺法護譯",
    "T09n0263_006:0099a27_0": "正法花經藥王如來品第十",
    "T09n0263_006:0099a28_0": "佛告諸比丘：「道法一等，無有二乘，謂無上正真道。",
    "T09n0263_006:0099a29_1": "往古來今無有兩正，猶如眾流四瀆歸海合為一味，如日所照靡不周遍未曾增減。",
    "T09n0263_006:0099b02_0": "若族姓子欲至正覺，解無三塗去來今者，當學受持正法花經分別空慧無六度想，不以花香伎樂供養為供養也；當了三脫至三達智無極之慧，乃為供養。",
    "T09n0263_006:0099b05_1": "所以者何？",
    "T09n0263_006:0099b05_2": "乃昔久遠劫難稱限，爾時有佛，號藥王如來、至真、等正覺、明行成為、善逝、世間解、無上士、道法御、天人師，為佛、眾祐，世界名大淨，劫曰淨除。",
    "T09n0263_006:0099b09_0": "藥王如來壽二十中劫，諸聲聞眾三十六億，菩薩大士有十二億。",
    "T09n0263_006:0099b10_1": "時轉輪王名曰寶蓋，典主四域，王有千子，端政勇猛，有七寶聖臣，降伏怨敵。",
    "T09n0263_006:0099b12_2": "其王供養藥王如來，具足五中劫，與眷屬俱一切施安奉敬藥王。",
    "T09n0263_006:0099b13_3": "過五劫已告其千子：『吾已供侍如來，若等亦當順遵前緒。』",
    "T09n0263_006:0099b15_4": "於時千子聞父王教，復以五劫供養藥王如來，進以上妙不違所安。",
    "T09n0263_006:0099b16_5": "「彼一太子名曰善蓋，閑居獨處靜然思念：『我等今者供養如來，寧有殊特超彼者乎？』",
    "T09n0263_006:0099b18_6": "承佛威神虛空有天，而語之曰：『今族姓子豈欲知耶？",
    "T09n0263_006:0099b19_7": "有法供養最尊無極。』",
    "T09n0263_006:0099b20_8": "又問曰：『何謂法之供養？』",
    "T09n0263_006:0099b20_9": "天曰：『爾當往問藥王如來，普當為若分別說之。』",
    "T09n0263_006:0099b21_10": "「善蓋即起詣藥王如來所，稽首于地白藥王如來曰：『法之供養奉順典者，為何謂乎？』",
    "T09n0263_006:0099b23_11": "世尊告曰：『法之供養者，順若如來所說經典深妙優奧，開化一切世間人民，難受難見出家捨利，志求菩薩諸篋之藏，曠邈處中，以總持印而印之，精進力行不退轉輪，現於六度無極之慧，慇懃攬攝佛之道品，不起法忍開入正典，於諸群生設大慈哀，降伏魔兵離諸法見，覺了演暢十二因緣，無我無人、非壽非命，志空、無願、無想之法，不由眾行，處于道場而轉法輪，勸諸天、龍、揵沓和等，莫不樂仰，開闡法藏護諸賢聖，宣揚顯布諸菩薩行，究竟眾苦無我非身，群生違禁立以所便，眾魔異道墮顛倒見貪猗有為，常懷怖懅而為諮嗟。",
    "T09n0263_006:0099c07_12": "諸佛之德，使滅生死慰除所患，而見安隱無為之事，去來今佛所歎如是。",
    "T09n0263_006:0099c08_13": "而割判了微妙色像，總持崖底諸法法忍，開道宣布闡發諸器，權便所義將養正法，是為法之供養。",
    "T09n0263_006:0099c11_14": "設於諸經志在法忍，敷陳典籍而順反復，演訓其要無諸邪見，無所從生不起法忍，無我無人入諸因緣，無瞋不諍無所訟訴，無我無壽循執句義，而無識著慧無放逸，將御心識住無所住，識理指趣因導非義，洮汰通流諸所猗法，不造見人恃怙真諦，如法所歸無著無入，斷諸猗著滅諸無黠，生老病死悉為除屏，觀十二緣而不可盡，覩諸住見不隨顛倒，是為族姓子法之供養。』",
    "T09n0263_006:0099c20_0": "「王子善蓋，從藥王佛聞法供養，應時逮得柔順法忍，即脫身衣以覆佛上，白世尊曰：『唯加聖恩建立我志，如來滅後，願護正法興法供養，降魔怨敵將迎後法。』",
    "T09n0263_006:0099c23_1": "時佛知心，然其末世當護法城。」",
    "T09n0263_006:0099c24_2": "佛告比丘：「王子善蓋，因佛現在，以家之信出家為道，常精進學興諸德本，不久成就立五神通，總持辯才無能斷截。",
    "T09n0263_006:0099c26_3": "佛滅度後，神通、總持、力、無所畏，即皆具足。",
    "T09n0263_006:0099c27_4": "於十中劫，藥王如來所說經法，為轉法輪。",
    "T09n0263_006:0099c28_5": "善蓋比丘護正法故，於一世中化千億人，悉發無上正真道意而不退轉，十四載人立聲聞、緣覺地，不可計人得生天上。",
    "T09n0263_006:0100a02_6": "比丘！",
    "T09n0263_006:0100a02_7": "欲知時王寶蓋，豈將異乎？",
    "T09n0263_006:0100a03_8": "今現在佛寶[火*僉]如來、至真、等正覺是。",
    "T09n0263_006:0100a04_9": "其王千子，此賢劫中千佛興者是，拘樓秦如來為始，最後成者名曰欣樂。",
    "T09n0263_006:0100a05_10": "太子善蓋，今我身是。",
    "T09n0263_006:0100a06_11": "是故當知，一切所供無過法養，去來今佛皆從是出。",
    "T09n0263_006:0100a07_12": "若族姓子、族姓女，欲得供養十方諸佛，即當受持《正法花經》，持諷誦讀宣示一切，分別一乘無有三乘道。」",
    "T09n0263_006:0100a10_13": "時佛頌曰：「假使有一，　　欲解大法，　　開化一切，　皆至正覺。",
    "T09n0263_006:0100a12_14": "　　當孚受持，　　斯《法華經》，　宣示遠近，　　諸未聞者。",
    "T09n0263_006:0100a13_15": "　　譬如泉流，　皆歸于海，　　合為一味，　　無有若干。",
    "T09n0263_006:0100a15_0": "　聲聞緣覺，　　及菩薩道，　　一切皆歸，　無上正真。",
    "T09n0263_006:0100a16_1": "　　譬如日月，　　照於天下，　百穀藥木，　　及諸荊蕀。",
    "T09n0263_006:0100a17_2": "　　斯典如是，　以無極慧，　　照耀三界，　　皆入一義。",
    "T09n0263_006:0100a19_0": "　曩昔如來，　　名曰藥王，　　時有聖王，　名曰寶蓋。",
    "T09n0263_006:0100a20_1": "　　五劫供養，　　彼藥王佛，　一切施安，　　無所乏少。",
    "T09n0263_006:0100a21_2": "　　告諸千子，　使供養佛。",
    "T09n0263_006:0100a22_3": "　　千子受教，　　踊躍等心。",
    "T09n0263_006:0100a23_0": "　供養如來，　　亦俱五劫，　　飲食床臥，　幡蓋伎樂。",
    "T09n0263_006:0100a24_1": "　　善蓋太子，　　閑居自惟，　寧有供養，　　踰於此乎？",
    "T09n0263_006:0100a25_2": "　　空中天言，　法供養勝。",
    "T09n0263_006:0100a26_3": "　　即自問言，　　何謂法養？",
    "T09n0263_006:0100a27_0": "　天便告曰，　　當行問佛。",
    "T09n0263_006:0100a27_1": "　　太子即問，　佛為具說，　　難解之句，　　深妙法藏，　空無想願，　　乃入正慧。",
    "T09n0263_006:0100a29_2": "　　大慈大悲，　降伏眾魔，　　六十二見，　　自然為除。",
    "T09n0263_006:0100b02_0": "　無常苦空，　　非身之事，　　無我無人，　無壽無命。",
    "T09n0263_006:0100b03_1": "　　順至將持，　　不起法忍，　轉不退輪，　　法法相照。",
    "T09n0263_006:0100b04_2": "　　十二因緣，　展轉相生，　　已解本無，　　無有終始。",
    "T09n0263_006:0100b06_0": "　於是善蓋，　　得柔順忍，　　佛滅度後，　守護法城。",
    "T09n0263_006:0100b07_1": "　　精進不懈，　　得五神通，　總持辯才，　　開化一切。",
    "T09n0263_006:0100b08_2": "　　時千億人，　皆立大道，　　十四載人，　　聲聞緣覺，　無央數人，　　得生天上，　　以故歎稱，　法供為最。",
    "T09n0263_006:0100b11_3": "　　假使有人，　　欲供養者，　當受持此，　　《正法華經》。",
    "T09n0263_006:0100b12_4": "　　分別如來，　善權方便，　　無有二乘，　　皆歸一道。」",
    "T09n0263_006:0100b14_0": "爾時世尊告八萬菩薩：「因藥王開士緣諸菩薩等，寧察斯四部眾，無央數億天、龍、鬼神、阿須倫、迦留羅、真陀羅、揵沓惒、摩休勒、人與非人，比丘、比丘尼、清信士、清信女，聲聞，緣覺，菩薩，現在目覩欲聞如來說斯經典，一切眾會聞一頌一偈，一發意頃歡喜勸助，佛皆授斯四部之決，當得無上正真道意。」",
    "T09n0263_006:0100b20_1": "佛告藥王：「假使如來滅度之後，聞斯經典一頌四句，發意之頃代勸助者，佛皆授決，當得無上正真之道。",
    "T09n0263_006:0100b23_2": "前已奉侍億百千佛，從億百千佛發意立願，是等儔類，愍傷眾人故來生耳。",
    "T09n0263_006:0100b25_3": "從是經典受持一頌，諷誦書寫載於竹帛，銘著心懷念而不忘，若聽頌音恭敬察之，方如如來聖尊上句，若以華香繒綵幢幡，發意供養是經卷者，叉手向之稽首作禮，則當謂之世間自歸。」",
    "T09n0263_006:0100b29_4": "又告藥王：「若族姓子、族姓女，假使能持一頌，勸助歡喜聞經卷名，若得聞名則當覺是，將來世尊展轉相謂，族姓子、族姓女，來世便為如來、至真、等正覺。",
    "T09n0263_006:0100c04_5": "所以者何？",
    "T09n0263_006:0100c04_6": "其受是經持讀誦寫，觀聽供養幡華繒綵雜香芬薰，則當謂斯族姓子女成無上正真道，得滅度已若覲如來，則普愍傷諸天世人，從其所願而得自恣，常生人間欲演斯經，其人本已造微妙行，因所作行則當生於嚴淨佛土，常自觀緣欲講法故，當知斯黨愍傷群生，佛滅度故故來生此，則有反復如來所使。",
    "T09n0263_006:0100c11_7": "其族姓子則謂彼人行如來事，世尊所遣，其有講說如來所宣，斯法訓者若復不暢，其身續蒙。",
    "T09n0263_006:0100c13_8": "假使有人志姓凶嶮常懷毒害，發意之頃，為其人說不可之事，其殃難測，若一劫中誹謗如來毀斯人者，罪等無異，是皆悉為如世尊種。",
    "T09n0263_006:0100c17_9": "若族姓子講斯典時，有小童子受是經卷。",
    "T09n0263_006:0100c18_0": "白衣沙門若以言語惡事向之，所不可意加於其人，使聞惡言，至誠虛妄宣揚怨聲，則在殃罪，猶如害意向於如來。",
    "T09n0263_006:0100c20_1": "族姓子女，受斯經典持諷誦讀，而不遊行不為人說，當獲釁咎。",
    "T09n0263_006:0100c22_2": "若受持經，當以衣被、甘饍飯食、香華燈火、琦珍殊妙供養奉散，斯族姓子斯族姓女，則為大寶當為作禮。",
    "T09n0263_006:0100c24_3": "所以者何？",
    "T09n0263_006:0100c24_4": "乃能一反聞斯經典，若有聽者以所供養，志願無上正真道故。」",
    "T09n0263_006:0100c26_5": "時佛頌曰：「若欲住佛道，　　志慕己功德，　當供養彼人，　　持斯經典者。",
    "T09n0263_006:0100c29_0": "　若樂諸通慧，　　恣意有所說，　則當受斯典，　　并供養侍者。",
    "T09n0263_006:0101a02_0": "　說此經法者，　　愍傷於眾生，　世吼之所遣，　　來化群生類。",
    "T09n0263_006:0101a04_0": "　假使持是典，　　所生常精進，　強勇而自來，　　矜哀於眾庶。",
    "T09n0263_006:0101a06_0": "　自在所欲生，　　最後於末世，　從彼得覩遇，　　斯經為尊上。",
    "T09n0263_006:0101a08_0": "　所當供奉養，　　諸天人香華，　衣服諸覆蓋，　　常供給法師。",
    "T09n0263_006:0101a10_0": "　恭敬彼人，　　常當如佛，　　尋叉手禮，　自然聖道。",
    "T09n0263_006:0101a11_1": "　　若最後時，　　逢值斯經，　佛滅度已，　　受持經卷。",
    "T09n0263_006:0101a12_2": "　　常當供養，　如奉最勝，　　飯食之屬，　　諸味具饍，　房室床臥，　　衣被億數，　　一反聞之，　崇進如是，　　如來則授，　　其人之決。",
    "T09n0263_006:0101a16_0": "　佛遣彼士，　　來在人間，　　若有最勝，　值遇斯典。",
    "T09n0263_006:0101a17_1": "　　設使聞者，　　書寫執持，　於今佛在，　　見於目前。",
    "T09n0263_006:0101a18_2": "　　誹謗如來，　具足一劫，　　心中懷恨，　　面色改常，　其人即獲，　　無數殃釁。",
    "T09n0263_006:0101a20_3": "　　設有受持，　是經卷者，　　而分別說，　　為他人解。",
    "T09n0263_006:0101a22_0": "　若有誹謗，　　此等倫者，　　其罪過彼，　不可計數。",
    "T09n0263_006:0101a23_1": "　　假使有人，　　面現讚佛，　而叉十指，　　具足一劫。",
    "T09n0263_006:0101a24_2": "　　清淨志求，　斯尊佛道，　　億百千姟，　　諮嗟讚頌。",
    "T09n0263_006:0101a26_0": "　稱詠法師，　　發心悅豫，　　其人獲福，　不可限量。",
    "T09n0263_006:0101a27_1": "　　用宣譽是，　　明智者德，　彼士獲福，　　復超於斯。",
    "T09n0263_006:0101a28_2": "　　而有人來，　供養學者，　　若於十八，　　億千諸劫，　其人供進，　　珍饌眾味，　　諸天香華，　細柔精妙，　　計劫之數，　　十八千億，　和聲悅顏，　　崎嶇以獻。",
    "T09n0263_006:0101b03_3": "　　若有一反，　聞是經者，　　得諸利慶，　　無極難比。」",
    "T09n0263_006:0101b05_0": "佛告藥王菩薩：「吾每散告，前後所宣經品無量，甫當說者經號甚多，比擬世間一切諸法，今此典頌，名祚顯綽最尊第一，普天率土所不信樂，如來正覺無所毀敗，於內燕居，密從法師受斯典者，則為如來威力所護，無能破壞，乃前世時曾得聞之。",
    "T09n0263_006:0101b10_1": "如來現在有聞斯典，多有誹謗，何況如來滅度之後，難得值遇，所欲志願而見覆蓋，觀族姓子女為如此也。",
    "T09n0263_006:0101b13_2": "他方世界現在如來，悉覩見之，在所存立己身還聞，諸信力也，善本力，志願力，在如來室等頓一處，斯之倫黨德如是也。",
    "T09n0263_006:0101b16_3": "求如來水志存佛掌，是乃前世願行所致。",
    "T09n0263_006:0101b17_0": "佛滅度後，若有信此正法典者，受持書寫、供養奉順、為他人說，德乃若斯。」",
    "T09n0263_006:0101b18_1": "佛告藥王菩薩：「若有能說斯經訓者，書寫見者，則於其人起佛神寺，以大寶立高廣長大，不當復著佛舍利也。",
    "T09n0263_006:0101b21_2": "所以者何？",
    "T09n0263_006:0101b21_3": "則為全著如來舍利，其有說此經法之處，諷誦歌詠書寫，書寫已竟，竹帛經卷當供養事，如佛塔寺歸命作禮，一切香華雜香芬薰，琴瑟箜篌幢蓋繒幡。",
    "T09n0263_006:0101b24_4": "若有眾生欲得佛寺稽首作禮者，當親近斯經無上道教。」",
    "T09n0263_006:0101b26_5": "又告藥王：「多有菩薩出家為道，及凡白衣行菩薩法，不能得致如是像經，及見讀誦書寫供養。",
    "T09n0263_006:0101b28_6": "其有菩薩，行菩薩行曉了權宜，假使得聞是佛景摸，菩薩所行共行法者，聽者信樂來入其中，解達分明即受供養，於一座上應近無上正真之道，若有見者，如是士夫入於斯誼，德不可計。」",
    "T09n0263_006:0101c03_7": "佛告藥王：「譬如男子渴極求水，捨於平地穿鑿高原，日日興功但見燥土，積有時節，其泉玄邃而不得水。",
    "T09n0263_006:0101c06_8": "復於異時，掘土甚多乃見泥水，濁不可飲當奈之何？",
    "T09n0263_006:0101c07_9": "其人不懈稍進得水，於時男子覩本瑞應，釋除狐疑無復猶豫，吾興功夫積有日月，今者乃能值得水耳。",
    "T09n0263_006:0101c09_10": "如是藥王！",
    "T09n0263_006:0101c10_11": "設有菩薩聞是經典，而不受持諷誦學者，去於無上正真之道，為甚遠矣。",
    "T09n0263_006:0101c11_12": "是景摸者，諸菩薩業，假使聞此《正法華經》，諷誦精修懷抱在心而奉行之，爾乃疾成最正覺矣。」",
    "T09n0263_006:0101c14_0": "佛語藥王：「一切菩薩，其有不肯受諷行者，不能得至無上正真道最正覺也。",
    "T09n0263_006:0101c15_1": "所以者何？",
    "T09n0263_006:0101c16_2": "吾前已說班宣此言，假使有人不樂斯經，則為違遠於諸如來。",
    "T09n0263_006:0101c17_3": "此經典者，道法之首眾慧之元，成就菩薩。",
    "T09n0263_006:0101c18_4": "若有菩薩聞此經典恐怖畏懅而不愛樂，則當知之新學乘者。",
    "T09n0263_006:0101c20_0": "若不恐怖，則是久修菩薩之行。",
    "T09n0263_006:0101c20_1": "若聲聞遇是經法，或恐或怖心懷畏懅，為憍慢恣。」",
    "T09n0263_006:0101c21_2": "佛語藥王：「如來滅度之後，若有菩薩及大士等，欲以是經為四部說，著如來衣、坐於世尊師子之座，然後爾乃為四部眾宣傳此經。",
    "T09n0263_006:0101c25_0": "何謂著衣於如來被服？",
    "T09n0263_006:0101c25_1": "謂人忍辱柔和安雅，是則名為如來被服。",
    "T09n0263_006:0101c26_2": "其族姓子，當修此衣。",
    "T09n0263_006:0101c27_3": "何謂世尊師子之座？",
    "T09n0263_006:0101c27_4": "解一切法皆悉空寂，處無想願，是為世尊師子之座。",
    "T09n0263_006:0101c28_5": "又族姓子，當作是住所坐若茲，以此經法為比丘、比丘尼、清信士女、天、龍、鬼神廣分別說，其心踊躍不懷怯弱，志於大道開道四輩。",
    "T09n0263_006:0102a02_6": "其族姓子，若復處於他方世界，化作化人及與眷屬比丘、比丘尼、清信士、清信女頒宣此法，設使有聞而不樂者，吾起令樂必使愛喜。",
    "T09n0263_006:0102a05_7": "若在閑居壙野之中，有天、龍、神、揵沓惒、阿須倫、迦留羅、真陀羅、摩休勒，吾遣化人為說經法，雖復逈在異方剎土，普當自現令眾人見。",
    "T09n0263_006:0102a09_8": "若受此典，不識句義失其次緒，使諷學者，蒙其威神令達義次。」",
    "T09n0263_006:0102a10_9": "爾時世尊，即說偈曰：「皆相棄怯亂，　　而當聽此經，　是法難得遇，　　信者亦難值。",
    "T09n0263_006:0102a14_0": "　如人欲求水，　　穿掘於高原，　數數積功夫，　　但覩燥乾土。",
    "T09n0263_006:0102a16_0": "　彼觀自思惟，　　其水為甚遠，　所掘深乃爾，　　續見乾燥土。",
    "T09n0263_006:0102a18_0": "　然後轉漸覩，　　濕土稍稍現，　爾乃心決疑，　　今已得近水。",
    "T09n0263_006:0102a20_0": "　其不聞是經，　　不數修行者，　其人離道遠，　　去佛慧若此。",
    "T09n0263_006:0102a22_0": "　斯經深巍巍，　　決諸聲聞事，　還聞此經王，　　聽之思惟義，　則得近大道，　　智者成聖慧，　猶如見濕土，　　爾乃知得水。",
    "T09n0263_006:0102a26_0": "　當入於佛室，　　被服如來衣，　則處吾聖座，　　明者乃說此。",
    "T09n0263_006:0102a28_0": "　慈心入吾室，　　忍柔和被服，　解空師子座，　　而說無所畏。",
    "T09n0263_006:0102b01_0": "　設刀瓦石打，　　為人見罵詈，　故為說此法，　　吾悉忍斯音。",
    "T09n0263_006:0102b03_0": "　遊在億千土，　　吾身當堅固，　無思議姟劫，　　為眾生分別。",
    "T09n0263_006:0102b05_0": "　佛滅度之後，　　為眾去怨結，　多遣諸化人，　　而說此經典。",
    "T09n0263_006:0102b07_0": "　比丘比丘尼，　　清信士女等，　當供養此輩，　　及諸來會者。",
    "T09n0263_006:0102b09_0": "　石打杖撾罵，　　懷結而惡口，　若有設此兇，　　化人悉呵教。",
    "T09n0263_006:0102b11_0": "　假使獨自行，　　而諷誦翫習，　不被無惡聲，　　質直遊閑居。",
    "T09n0263_006:0102b13_0": "　其人在彼行，　　晝夜一己身，　吾遣與共俱，　　為伴說此典。",
    "T09n0263_006:0102b15_0": "　其人辯才，　　無所罣礙，　　多能明了，　隨順之法。",
    "T09n0263_006:0102b16_1": "　　可悅人民，　　億百千姟，　猶如佛聖，　　之所建立。",
    "T09n0263_006:0102b17_2": "　　假使有人，　不依此法，　　則為名曰，　　諸菩薩逆。",
    "T09n0263_006:0102b19_0": "　學者遊行，　　及有所坐，　　得見諸佛，　如江河沙。」",
    "T09n0263_006:0102b21_0": "正法華經七寶塔品第十一",
    "T09n0263_006:0102b22_0": "爾時佛前，七寶之塔從地踊出，二萬里適現繞佛，超在虛空自然而立。",
    "T09n0263_006:0102b23_1": "其塔殊好色若千變，五種之華而雨其上，紛紛如雪。",
    "T09n0263_006:0102b24_2": "莊嚴校飾塔寺講堂，以無數寶因共合成，百千欄楯窓牖軒戶，不可稱計。",
    "T09n0263_006:0102b26_3": "懸眾幡蓋垂寶瓔珞，諸明月珠羅列虛空，猶如眾星。",
    "T09n0263_006:0102b27_4": "香鑪寶瓶滿中名香，栴檀芬馨一切普勳，三千大千佛之國土。",
    "T09n0263_006:0102b29_5": "金銀琉璃水精、珊瑚虎魄、車璩馬瑙，以為寶蓋，其蓋高顯至第一天。",
    "T09n0263_006:0102c01_6": "忉利諸天及四天王，皆散意華供養七寶塔。",
    "T09n0263_006:0102c02_7": "其塔寺中自然發聲，歎言：「善哉！",
    "T09n0263_006:0102c03_8": "善哉！",
    "T09n0263_006:0102c03_9": "世尊安住！",
    "T09n0263_006:0102c04_0": "審如所言，道德玄妙超絕無侶，慧平等一猶如虛空，實無有異。」",
    "T09n0263_006:0102c05_1": "時四部眾見七寶塔，在於虛空高大微妙，巍巍無量光燿煒曄，靡所不照，頒宣善哉，歡喜踊躍叉手而立，瞻戴無厭。",
    "T09n0263_006:0102c08_2": "時有菩薩，名曰大辯，見諸天人心懷猶豫，乍悲乍喜欲得知此，何所瑞應？",
    "T09n0263_006:0102c10_0": "故前問佛：「唯然世尊，今者何故，七寶塔寺現大聖前，高廣無極莫不見者，而寶塔寺自然出聲，讚曰善哉！",
    "T09n0263_006:0102c12_1": "何所感動而有此瑞？」",
    "T09n0263_006:0102c12_2": "世尊則告大辯菩薩：「此寶塔寺有如來身，完具一定而無缺減。",
    "T09n0263_006:0102c14_3": "東方去此不可計會諸佛世界，有佛號名多寶如來，國曰寶淨。",
    "T09n0263_006:0102c15_4": "本行道時而自發願：『吾會當以此《正法華經》當自修成，使諸菩薩皆得聽聞，然後乃坐於佛樹下，還成無上正真之道。』",
    "T09n0263_006:0102c18_5": "其佛所念，果如所言，為諸十方講說經法，開化一切皆令得道。",
    "T09n0263_006:0102c20_6": "於時其佛臨欲滅度，普告諸天世間人民及諸比丘：『吾滅度後，奉如來身全取其體，一等完具興大塔寺。",
    "T09n0263_006:0102c22_7": "若見塔者悉得其所，功德難限。』",
    "T09n0263_006:0102c23_8": "于時其佛，建立如是無極聖化：『十方世界其有講說此《法華經》，吾七寶塔，踊現諸佛所說經處，其舍利身在七寶塔，讚言善哉！』」",
    "T09n0263_006:0102c26_9": "佛告大辯：「是七寶塔在于東方而處於下，去是無量江河沙佛土，在於虛空未曾出現，今見能仁如來正覺，本行學道為菩薩時，用眾生故不悋身命，精進不懈行權方便，布施、持戒、忍辱、精進、一心、智慧，求頭與頭求眼與眼，求鼻與鼻求耳與耳，手足支體妻子侍從，七寶車乘象馬衣裘，國邑墟聚恣人所求，無所愛惜自致得佛。",
    "T09n0263_006:0103a04_10": "今故來現致敬能仁，欲令能仁佛坐我所有師子金床，講《正法華》開化一切，使蒙其恩。」",
    "T09n0263_006:0103a06_11": "能仁如來尋如所勸，則升講堂師子之座，分別敷演《正法華經》，而說頌曰：「設聞多寶佛，　　知其名號者，　未曾畏終始，　　不復遭苦患。",
    "T09n0263_006:0103a11_0": "　若聞藥王師，　　假記名號者，　眾病自然愈，　　尋則識宿命。",
    "T09n0263_006:0103a13_0": "　一切所供養，　　奉法為最上，　分別空無慧，　　自致得佛道。",
    "T09n0263_006:0103a15_0": "　宣暢《法華經》，　　以示諸不及，　解本無三乘，　　順一無上真。」",
    "T09n0263_006:0103a17_0": "佛告大辯：「今者多寶如來、至真，在斯塔寺，遙聞說此《正法華》典，是以踊出，讚言善哉！」",
    "T09n0263_006:0103a19_0": "大辯菩薩復白佛言：「唯然世尊，今我等類諸來會者，欲得覩見多寶佛形，願垂恩慈加以威神，使諸來者各得其所開發大道。」",
    "T09n0263_006:0103a21_1": "佛告大辯菩薩：「多寶如來本亦自誓：『我之塔寺所至方面，聽此經典，設諸如來及四部眾，欲覩吾身，隨其十方之所欲願，皆當得見，咸共供養於此化像。』",
    "T09n0263_006:0103a25_2": "大辯！",
    "T09n0263_006:0103a25_3": "欲知我身，亦當感是十方諸佛，一切世界所化如來，講說法者皆令詣此。」",
    "T09n0263_006:0103a27_4": "爾時大辯菩薩復白佛言：「唯然世尊，垂加大恩，普現一切十方國土諸佛聖德。」",
    "T09n0263_006:0103a29_0": "佛默然可，即時演放眉間眾毛微妙光明，普照十方各各五百江河沙等億百千數諸佛國土，一切世尊各各普現，止其國土坐於樹下奇妙莊嚴師子之座，與無央數百千菩薩，在寶交露布好座具，珍琦殊異懸繒幡蓋，垂於四面諸佛座上，為諸眾生講說經法，音聲柔和靡不解達，百千菩薩啟受所聞。",
    "T09n0263_006:0103b07_0": "東西南北四隅上下，無數百千億姟難量江河沙等諸佛世界，皆亦如是靡不見者。",
    "T09n0263_006:0103b08_1": "時十方佛各各自告諸菩薩等：「諸族姓子，汝輩當往詣忍世界見能仁佛如來、至真，并當瞻戴多寶世尊形像塔寺。」",
    "T09n0263_006:0103b11_2": "彼時於此忍界所有功勳善德，殊雅威神自然而現，七寶諸樹周匝而生，其地悉變為紺琉璃，以紫磨金而為長繩，連綿莊飾八交路道，其地平正，除諸郡國縣邑村落、大海江河川流泉源，皆不復現，但見自然諸天香鑪燒眾名香，普雨天華。",
    "T09n0263_006:0103b17_3": "於此佛土，應時移徙諸天人民在他佛國。",
    "T09n0263_006:0103b18_4": "時諸眾會現在七寶諸交露帳，諸交露帳莊嚴殊妙，不可稱量遍此佛土。",
    "T09n0263_006:0103b19_5": "時彼十方一切諸佛，各有侍者，亦復皆來詣此忍界，各各至於眾寶樹下。",
    "T09n0263_006:0103b21_6": "此諸寶樹高二萬二千里，枝葉華實各各茂盛，斯寶樹下有師子床，高二萬里，皆以奇寶眾珍為座。",
    "T09n0263_006:0103b23_7": "如來座上，如是比像，於此三千大千世界，但見諸佛靡不周遍，非是釋迦文如來、至真、等正覺之所變現也，各從十方諸佛剎土而來到此，顯示大道無極之德。",
    "T09n0263_006:0103b27_8": "爾時世尊釋迦文尼，變諸如來所化形像，在於八方各二萬億所有國土，皆無地獄、餓鬼、畜生，移徙諸天及阿須倫，在於他方諸佛世界。",
    "T09n0263_006:0103c01_9": "令二萬億諸佛國土地紺琉璃，皆以七寶變成樹木，其諸寶樹高二萬二千里，枝葉華實各各茂盛，諸師子座高二萬里，此諸佛土而皆平正，無有河海眾流泉源，亦無諸山，目隣、大目隣、須彌山王、鐵圍、大鐵圍，一一佛土其地平等，七寶合成各各莊嚴，諸寶交露快樂難量，遍布諸華燒眾名香。",
    "T09n0263_006:0103c08_10": "諸寶樹下各有如來坐師子床。",
    "T09n0263_006:0103c08_11": "如是比類，復更別有二萬世界能仁如來，各為諸方而特莊嚴，顯現清淨，皆為諸佛作其處所，此諸佛土，亦無地獄、餓鬼、畜生，諸龍、鬼神及阿須倫，亦復移徙諸天人民在他佛土。",
    "T09n0263_006:0103c13_12": "此諸佛土地紺琉璃，以紫磨金而為寶繩，連綿諸樹八重交道。",
    "T09n0263_006:0103c14_13": "又彼諸樹高大妙好亦復如前，師子之床莊嚴交飾。",
    "T09n0263_006:0103c15_14": "其地平正，無有山河江海之事，香華眾寶珍琦交露，垂明月珠亦復如前，行來進止道徑由路等無差特。",
    "T09n0263_006:0103c18_15": "爾時釋迦文佛所化如來，在於東方恒沙等剎班宣道教，皆復來至，十方世界各三千億諸佛正覺，皆來詣此，如來悉坐於師子寶床，各取寶華授諸侍者：「諸族姓子，汝等往詣耆闍崛山能仁佛所，致吾名字敬問無量，聖體康強力勢如常，所遊安耶？",
    "T09n0263_006:0103c23_16": "以此眾華，供散彼佛及諸菩薩眾弟子上，宣我所言，多所開化。」",
    "T09n0263_006:0103c25_17": "於是釋迦文如來、至真，見諸所化各各坐於師子之座，及諸侍者皆來集會，齎華供養，即從坐起住於虛空，四部之眾悉亦各起叉手而立。",
    "T09n0263_006:0103c28_18": "佛以手指開七寶寺講堂之戶，亘然通徹晃若日出，譬如開於大國城門，而以管籥去其關軸內外無礙。",
    "T09n0263_006:0104a01_19": "釋迦文佛以手兩指，開七寶寺講堂之戶，現其威德不可稱限亦復若茲。",
    "T09n0263_006:0104a03_20": "如來這開七寶寺戶，多寶如來、至真、等正覺身即現矣，坐師子床，肌色如故亦不枯燥，威光端正相好如畫，口重宣言：「善哉！",
    "T09n0263_006:0104a06_21": "善哉！",
    "T09n0263_006:0104a06_22": "釋迦文佛！",
    "T09n0263_006:0104a06_23": "說此經典，何其快乎！",
    "T09n0263_006:0104a07_24": "吾以欲聞此經法故，故自出現。」",
    "T09n0263_006:0104a08_25": "時四部眾見多寶如來、至真、等正覺，聞其滅度去世以來不可稱計億百千劫，聽言善哉！",
    "T09n0263_006:0104a10_26": "甚大驚怪，初未曾有。",
    "T09n0263_006:0104a10_27": "即以天華，供養散於釋迦文佛、多寶如來。",
    "T09n0263_006:0104a11_28": "時多寶佛則以半座與釋迦文，七寶寺中有聲出曰：「釋迦文佛！",
    "T09n0263_006:0104a13_0": "願坐此床。」",
    "T09n0263_006:0104a13_1": "釋迦文佛輒如其言，時二如來共同一處，在於虛空，七寶交露坐師子床。",
    "T09n0263_006:0104a15_0": "時四部眾各心念言：「諸佛、至真道德高遠而不可逮，巍巍難量不可稱限，惟願如來，垂意見念加威神恩，令我等輩俱處虛空。」",
    "T09n0263_006:0104a17_1": "佛知所念，現神足力，使四部眾自然超上處於虛空。",
    "T09n0263_006:0104a19_2": "時釋迦文佛告四部眾諸比丘等：「於此忍界，誰能堪任說是經典？",
    "T09n0263_006:0104a20_3": "今是其時亦是大節，如來現在、若滅度後，當受此法持諷讀誦。",
    "T09n0263_006:0104a22_4": "今如來身幸欲滅度，比丘當捨如來所供養供事之誼，奉順恭敬於此經典。」",
    "T09n0263_006:0104a23_5": "於時說頌曰：「無極大聖，　　來至於斯，　　導師因現，　琦妙塔寺。",
    "T09n0263_006:0104a26_6": "　　比丘欲知，　　聽法故舉，　何人省是，　　不興精進。",
    "T09n0263_006:0104a27_7": "　　滅度以來，　無央數劫，　　今日乃能，　　欲聽經典。",
    "T09n0263_006:0104a29_0": "　以故發來，　　因緣宣教，　　得度無極，　法之善利。",
    "T09n0263_006:0104b01_1": "　　於往故世，　　自興此誓，　導師所願，　　正由此道。",
    "T09n0263_006:0104b02_2": "　　滅度以來，　久遠乃爾，　　於今復見，　　十方世界。",
    "T09n0263_006:0104b04_0": "　自在去此，　　悠悠極逈，　　億百千數，　如江河沙。",
    "T09n0263_006:0104b05_1": "　　因經典故，　　而發詣此，　滅度聖將，　　而自現矣。",
    "T09n0263_006:0104b06_2": "　　各各由在，　於諸國土，　　一切志樂，　　聲聞之行。",
    "T09n0263_006:0104b08_0": "　皆欲將護，　　於正法故，　　何緣當令，　經典久存？",
    "T09n0263_006:0104b09_1": "　　因由依附，　　諸佛之道，　在無央數，　　諸佛世界，　　取合眾生，　來至於斯，　　修治嚴淨，　　神足之力。",
    "T09n0263_006:0104b12_0": "　各各自說，　　如是廣誼，　　何因得說，　於茲法眼？",
    "T09n0263_006:0104b13_1": "　　諸佛住此，　　不可稱計，　在於樹下，　　而處道場。",
    "T09n0263_006:0104b14_2": "　　其身真諦，　巍巍億姟，　　諸導師眾，　　坐師子床。",
    "T09n0263_006:0104b16_0": "　清淨常正，　　明顯如日，　　若如火光，　除於陰冥。",
    "T09n0263_006:0104b17_1": "　　柔軟美香，　　薰於十方，　供養達至，　　愍傷世者。",
    "T09n0263_006:0104b18_2": "　　其有度脫，　一切眾生，　　恩德流布，　　常通於此。",
    "T09n0263_006:0104b20_0": "　吾滅度之後，　　其持此經典，　速逮得受決，　　目見世導師。",
    "T09n0263_006:0104b22_0": "　佛滅度之後，　　其多寶仁賢，　聞見師子座，　　塔寺所在處。",
    "T09n0263_006:0104b24_0": "　我身次在是，　　億千來至此，　最勝子所由，　　堪說斯經典。",
    "T09n0263_006:0104b26_0": "　若聞此法，　　能受究竟，　　則為奉事，　歸命我身，　　并及多寶，　　如來之尊，　奉順現在，　　十方諸佛。",
    "T09n0263_006:0104b28_1": "　　復及今來，　諸導師眾，　　莊校聖體，　　殊妙難量，　悉為供養，　　具足無限，　　用尊修受，　此經典故。",
    "T09n0263_006:0104c02_2": "　　以曾見吾，　　聞所講說，　亦復更覩，　　寺中世尊，　　并餘無數，　諸導師眾，　　從百千億，　　國土至此。",
    "T09n0263_006:0104c05_0": "　慧命族姓子，　　愍傷於眾生，　此處難可值，　　諸導師所樂。",
    "T09n0263_006:0104c07_0": "　諸無數經卷，　　猶如江河沙，　佛雖說彼經，　　不足為奇特。",
    "T09n0263_006:0104c09_0": "　其度須彌山，　　則以手舉持，　跳著億千國，　　不足以為難。",
    "T09n0263_006:0104c11_0": "　設有分別說，　　奇句述百千，　聞億千佛國，　　不足以為難。",
    "T09n0263_006:0104c13_0": "　若住極上界，　　為天人講法，　宣暢無量經，　　不足以為奇。",
    "T09n0263_006:0104c15_0": "　佛滅度之後，　　末世能堪受，　班宣此經典，　　爾乃為殊特。",
    "T09n0263_006:0104c17_0": "　若以一手捲，　　捉盡於虛空，　至於無所至，　　不足以為難。",
    "T09n0263_006:0104c19_0": "　我滅度之後，　　若歸如是像，　來世書此經，　　爾乃為奇特。",
    "T09n0263_006:0104c21_0": "　設取十方地，　　舉著於爪上，　擎行恣所遊，　　升置于梵天。",
    "T09n0263_006:0104c23_0": "　此者不為遠，　　精進無奇異，　不如於來世，　　須臾讀此經。",
    "T09n0263_006:0104c25_0": "　假使劫燒時，　　人踐火中行，　及擔草不燒，　　不足以為奇。",
    "T09n0263_006:0104c27_0": "　我滅度之後，　　若持此經典，　為一人說者，　　爾乃為殊特。",
    "T09n0263_006:0104c29_0": "　假使有受持，　　八萬諸法藏，　頒宣如所說，　　以示億千人。",
    "T09n0263_006:0105a02_0": "　比丘於彼世，　　開化諸聲聞，　住於神通者，　　不足為奇異。",
    "T09n0263_006:0105a04_0": "　若持此經典，　　信喜而愛樂，　數數諮稱者，　　爾乃為殊異。",
    "T09n0263_006:0105a06_0": "　若無數億千，　　興立無著塔，　六通極大聖，　　猶如恒邊沙。",
    "T09n0263_006:0105a08_0": "　佛滅度之後，　　設持此經典，　其人得功報，　　過是難限量。",
    "T09n0263_006:0105a10_0": "　百千諸世界，　　說法不可計，　今我亦宣暢，　　佛慧所分別。",
    "T09n0263_006:0105a12_0": "　計是經典者，　　一切經中尊，　其奉持此典，　　則侍諸佛身。",
    "T09n0263_006:0105a14_0": "　族姓子講說，　　現在如來前，　後世持是經，　　賢聖乃堪任。",
    "T09n0263_006:0105a16_0": "　須臾持此經，　　則為奉敬佛，　一切諸導師，　　是經難值遇。",
    "T09n0263_006:0105a18_0": "　一切十方佛，　　為現所諮嗟，　勇猛有威神，　　神通為以達。",
    "T09n0263_006:0105a20_0": "　名德遠流布，　　諸佛所愛樂，　用持此經故，　　逮得寂定地。",
    "T09n0263_006:0105a22_0": "　導師滅度後，　　則為天世人，　顯示作眼目，　　宣布此經故。",
    "T09n0263_006:0105a24_0": "　於當來之世，　　須臾說此典，　其一切眾生，　　稽首禮明者。」",
    "T09n0263_006:0105a26_0": "(諸本此中加梵志品，各分為二十八品云)◎時能仁佛告諸眾會：「吾往無數難稱限劫，求《法華經》未曾懈惓。",
    "T09n0263_006:0105a28_1": "時作國王，遵修大法六度無極，布施金銀水精、琉璃琥珀、珊瑚珠玉、車璩馬碯，頭目肌肉、手足支體、妻子男女、象馬車乘，不惜軀命，時人壽長不可計會。",
    "T09n0263_006:0105b02_2": "吾用法故，捐棄國位委正太子，行求大典，擊鼓振鐸宣令華裔：『有能為吾演大典者，吾當為僕供給走使。』",
    "T09n0263_006:0105b05_3": "時有梵志而報之曰：『我有大典《正法華經》，若能為僕吾當慧報。』」",
    "T09n0263_006:0105b06_4": "佛告比丘：「吾聞其言，歡喜從命奉侍梵志，給所當得水漿飲食，掃灑應對趨走採果，儲畜資糧未曾懈廢，奉侍千歲使無僥渴。」",
    "T09n0263_006:0105b09_5": "佛時頌曰：「擊鼓振鐸，　　宣令遠近，　　欲求大典，　《正法華經》。",
    "T09n0263_006:0105b12_6": "　　若見賜者，　　吾當為僕，　趨走役使，　　給所當得。",
    "T09n0263_006:0105b13_7": "　　甘心樂聞，　不敢疲倦，　　所當供養，　　不惜身力。",
    "T09n0263_006:0105b15_0": "　趣欲聞受，　　《正法華經》，　　願及十方，　不適為已。",
    "T09n0263_006:0105b16_1": "　　其王精進，　　未曾休懈，　衣食供命，　　不求甘奇。",
    "T09n0263_006:0105b17_2": "　　愍念眾生，　諸未度者，　　尋時即獲，　　《正法華經》。」",
    "T09n0263_006:0105b19_0": "佛告諸比丘：「時國王，則吾身也。",
    "T09n0263_006:0105b19_1": "梵志者，調達是。",
    "T09n0263_006:0105b20_2": "今吾具足六度無極大慈大悲，成四等心、三十二相、八十種好紫磨金色，十種力、四無所畏、四事不護、十八不共，威神尊重度脫十方，皆由調達恩德之力。",
    "T09n0263_006:0105b23_3": "調達却後無央數劫，當得作佛，號曰天王如來、至真、等正覺、明行成為、善逝、世間解、無上士、道法御、天人師，為佛、眾祐，世界名天衢。",
    "T09n0263_006:0105b26_4": "時天王佛廣說經法，如江河沙眾生得無著證，無數不可計人志在緣覺，如江河沙無量蒸民，皆發無上正真道意至不退轉。",
    "T09n0263_006:0105b29_5": "其佛當壽二十中劫，滅度之後，正法當住二十中劫，不散身骨合全舍利起七寶塔，高六十里，周八十里，普天下人悉往供養，香華伎樂歌頌功德，繞塔作禮，不可計人得無著證，無央數人志緣覺乘，不可思議無量天人，發無上正真道意，志不退轉。",
    "T09n0263_006:0105c06_6": "若族姓子、族姓女，逮得聞是《正法華經》，心中[火*霍]然而無狐疑，杜塞三趣，不墮地獄、餓鬼、畜生，便當得生十方佛前諮受正法，若在天上世間豪貴，若在佛前自然化生七寶蓮華。」",
    "T09n0263_006:0105c10_7": "於時下方多寶世尊所從菩薩，號曰智積，自啟其佛，當還本土。",
    "T09n0263_006:0105c11_8": "時能仁佛告智積曰：「吾有菩薩，名溥首童真，且待斯須可與相見，宜敘闊別諮講經典乃還本土。」",
    "T09n0263_006:0105c14_9": "於是溥首坐七寶蓮華，有千葉大如車輪，與諸菩薩俱坐蓮華，從龍王宮踊出大海。",
    "T09n0263_006:0105c16_10": "溥首童真，皆退下華禮二佛已，與智積菩薩對相問訊。",
    "T09n0263_006:0105c17_11": "智積菩薩問溥首曰：「所詣海淵，化度幾何？」",
    "T09n0263_006:0105c18_12": "答曰：「其數無量不可稱限，非口所宣非心所計，如今不久自當有應。」",
    "T09n0263_006:0105c20_0": "所說未竟，尋有蓮華從海踊出在虛空中，無數菩薩皆坐其上，此皆溥首在海之所化，悉發大意。",
    "T09n0263_006:0105c22_1": "其志無上正真道者，普在空中講大乘事；本發聲聞意者，在於虛空說弟子行，解知大乘。",
    "T09n0263_006:0105c24_2": "溥首前謂智積曰：「在海所化，其現若茲。」",
    "T09n0263_006:0105c25_3": "智積菩薩以頌問曰：「至仁慧無量，　　化海眾寶數，　唯為露聖旨，　　分別說其意。」",
    "T09n0263_006:0105c28_0": "溥首答曰：「在於海中，惟但敷演《正法華經》。」",
    "T09n0263_006:0105c29_0": "智積又問：「其法甚深尊妙難及，能有尋時得佛者乎？」",
    "T09n0263_006:0106a01_1": "溥首答曰：「龍王有女厥年八歲，聰明智慧與眾超異，發大道意志願弘廣，性行和雅而不倉卒，便可成佛。」",
    "T09n0263_006:0106a03_2": "智積又問：「我覩能仁，是仁大師，本求佛道為菩薩時，積功累德精進不懈，歷劫難計乃得佛道，不信此女便成正覺。」",
    "T09n0263_006:0106a06_3": "言語未竟女忽然現，稽首作禮繞佛三匝，却住讚曰：「功祚殊妙達，　　現相三十二，　諸天所敬侍，　　神龍皆戴仰。",
    "T09n0263_006:0106a10_0": "　一切眾生類，　　莫不宗奉者，　今我欲成佛，　　說法救群生。」",
    "T09n0263_006:0106a12_0": "時舍利弗即謂女言：「汝雖發意有無極慧，佛不可得。",
    "T09n0263_006:0106a13_1": "又如女身，累劫精進功積顯著，尚不得佛。",
    "T09n0263_006:0106a14_2": "所以者何？",
    "T09n0263_006:0106a14_3": "以女人身未階五位：一曰天帝，二曰梵天，三曰天魔，四曰轉輪聖王，五曰大士。」",
    "T09n0263_006:0106a16_4": "其女即以一如意珠價當是世，時孚供上佛，佛輒受之。",
    "T09n0263_006:0106a17_5": "女謂舍利弗及智積曰：「吾以此珠供上世尊，佛授疾不？」",
    "T09n0263_006:0106a18_6": "答曰：「俱疾。」",
    "T09n0263_006:0106a19_0": "女曰：「今我取無上正真道成最正覺，速疾於斯。」",
    "T09n0263_006:0106a20_1": "於斯變成男子菩薩，尋即成佛，相三十二、眾好具足，國土名號眾會皆見，怪未曾有，無央數人、天、龍、鬼神，皆發無上正真道意，三千世界六反震動，三萬道迹得不退轉，皆當逮成無上正真道。",
    "T09n0263_006:0106a24_2": "舍利弗、智積菩薩，默然無言。",
    "T09n0263_006:0106a25_3": "◎◎正法華經勸說品第十二爾時有菩薩，名曰藥王，復有菩薩，名曰大辯，與二萬菩薩俱，於世尊前面自啟白：「惟願大聖，自安宣教，勿以為慮。",
    "T09n0263_006:0106a29_4": "如來、至真滅度之後，我等當共分布此經講說示人。",
    "T09n0263_006:0106b02_0": "假使有人[怡台+龍]悷自用，性不修調，薄德無福心懷自大，著供養利不備善本，離於解脫難可成就。",
    "T09n0263_006:0106b04_1": "我等世尊，興忍辱力在於彼世，受此經典書持誦說，供養奉事懷佩在身，除於吾我班宣斯經，報安住恩。」",
    "T09n0263_006:0106b06_2": "爾時會中五百比丘學不學者，前白佛言：「唯然世尊！",
    "T09n0263_006:0106b07_3": "吾等堪任宣布此經。",
    "T09n0263_006:0106b08_4": "又復大聖，他方世界如來聲聞諸學不學，佛悉授決，當成無上正真之道，一切叉手而禮世尊。」",
    "T09n0263_006:0106b10_5": "八千比丘復白佛言：「大聖自安，勿以為慮。",
    "T09n0263_006:0106b11_6": "滅度之後，當廣解說傳此經道，亦當宣布他方世界。",
    "T09n0263_006:0106b12_7": "所以者何？",
    "T09n0263_006:0106b13_0": "此忍世界，人多憍慢本德薄少，心常懷亂如火毒然，迷惑三界不能自安。」",
    "T09n0263_006:0106b14_1": "爾時大敬逵比丘尼，與六千比丘尼俱，瞻戴尊顏不以為厭，啟白佛言：「道德至尊巍巍無量，超絕虛空無能及者。」",
    "T09n0263_006:0106b17_2": "佛即告曰：「汝輩瞿曇彌，勿懷悒悒而為愁慼悲顏觀佛，恨言如來而不班宣，獨不見蒙授無上至真正覺之決。",
    "T09n0263_006:0106b19_3": "一切眾會等共和同，爾乃演布授眾人決，當至無上正真之道，皆一等味味無有異。",
    "T09n0263_006:0106b21_4": "從是已往，汝當遭值三萬八千億諸佛之眾供養奉事，當為菩薩常為法師，此學不學六千比丘尼，為諸眾生。",
    "T09n0263_006:0106b24_5": "菩薩法師次第具足菩薩行已，當成為佛，號曰一切眾生咸敬如來、至真、等正覺。",
    "T09n0263_006:0106b26_6": "成佛以後開化人民，各各展轉共相授決，當成為佛，度脫無數不可計人。」",
    "T09n0263_006:0106b27_7": "於是羅云母比丘尼及持名聞，各心念言：「今佛世尊而不愍念，獨見遺棄。」",
    "T09n0263_006:0106b29_8": "於是大聖告名聞比丘尼：「今我班宣告語遠近，當於十萬億佛修道，常為法師奉菩薩行，所遵具足當得作佛，號具足百千光幢幡如來、至真、等正覺、明行成為、善逝、世間解、無上士、道法御、天人師，為佛、眾祐，其世界名仁賢。",
    "T09n0263_006:0106c05_9": "爾時其佛，光明威神無數百千，壽不可限。」",
    "T09n0263_006:0106c06_10": "時大敬逵及羅云母比丘尼等，得未曾有驚喜悅豫，即說是偈，而嗟歎佛：「世尊所開示，　　為眾之導師，　開化於世界，　　并及於天人。",
    "T09n0263_006:0106c11_0": "　天人所奉事，　　今者見慰撫，　以為人導師，　　充滿悅我意。」",
    "T09n0263_006:0106c13_0": "比丘尼說此頌已，白世尊曰：「唯然大聖！",
    "T09n0263_006:0106c13_1": "我等信樂是佛法訓，堪任誦讀，又及餘人他方世界。」",
    "T09n0263_006:0106c15_2": "於時世尊，顧眄八十億姟百千逮諸總持開士講不退轉法輪。",
    "T09n0263_006:0106c16_3": "時諸菩薩見佛照臨，尋叉手啟白：「唯願大聖，以斯經典付授我等講說宣布。",
    "T09n0263_006:0106c18_4": "得此經卷，專惟佛德。」",
    "T09n0263_006:0106c18_5": "諸族姓子欣仰世尊，俯察己身前世所行平等之願，則於佛前而師子吼：「如來滅度後，若此經法在於十方，我等書寫受持諷誦，思惟其誼分別布路，顯化餘人亦令如斯，承佛聖旨，我之朋黨處殊異土，大聖加恩，將接我等使得成立。」",
    "T09n0263_006:0106c24_6": "爾時諸菩薩大士同心等意，佛前而說頌曰：「唯然世尊，　　默然安聖，　　佛滅度後，　光闡影訓。",
    "T09n0263_006:0106c27_7": "　　然後末世，　　恐有患難，　當普班宣，　　分別說之。",
    "T09n0263_006:0106c29_0": "　若撾捶罵詈，　　以石打擲者，　大聖往來世，　　鄙當忍此愚。",
    "T09n0263_006:0107a02_0": "　語言難可了，　　諛諂癡憍慢，　然後處山巖，　　無獲謂有得。",
    "T09n0263_006:0107a04_0": "　無便於智慧，　　當何以報答，　獨行順心志，　　懷惡為無忍。",
    "T09n0263_006:0107a06_0": "　在居貪惡聲，　　當為說經法，　所講言決除，　　猶若此六通。",
    "T09n0263_006:0107a08_0": "　凶暴秉毒心，　　處寂行斯想，　入燕而獨住，　　不慕罵詈對。",
    "T09n0263_006:0107a10_0": "　是我等無忍，　　猗著於利養，　則是外道人，　　所說為已施。",
    "T09n0263_006:0107a12_0": "　於經自精進，　　猶以供養利，　於眾會中說，　　宣吾等名譽。",
    "T09n0263_006:0107a14_0": "　若至國王宮，　　大臣及寮屬，　并梵志長者，　　若餘比丘所，　謗毀說我惡，　　所行如邪道，　吾當悉忍此，　　當奉侍大聖。",
    "T09n0263_006:0107a18_0": "　爾時離憂慼，　　若使能忍辱，　以斯佛所說，　　悉當呵教之。",
    "T09n0263_006:0107a20_0": "　劫亂比丘諍，　　凶暴大恐懼，　悉罵詈我等，　　諸比丘如鬼。",
    "T09n0263_006:0107a22_0": "　在世行恭敬，　　皆令忍苦患，　以順柔軟性，　　故當說此經。",
    "T09n0263_006:0107a24_0": "　吾等不貪身，　　亦不惜壽命，　當堪奉持此，　　志願於佛道。",
    "T09n0263_006:0107a26_0": "　世尊具知之，　　如凶惡比丘，　然後來末世，　　當分別開解。",
    "T09n0263_006:0107a28_0": "　顏色常不悅，　　數數犯不當，　遊行不以時，　　衣服多不政。",
    "T09n0263_006:0107b01_0": "　假使今世雄，　　滅度後末世，　在眾會勇猛，　　分別說是經。",
    "T09n0263_006:0107b03_0": "　若行求入城，　　儻有所慕索，　所在當施與，　　佛知不令墮。",
    "T09n0263_006:0107b05_0": "　用愛樂世原，　　興修仁善心，　少欲行節限，　　逮善寂滅度。",
    "T09n0263_006:0107b07_0": "　一切世光曜，　　十方悉來會，　我當言至誠，　　悉見心不虛。」",
    "T09n0263_006:0107b08_1": "◎正法華經卷第六"
}