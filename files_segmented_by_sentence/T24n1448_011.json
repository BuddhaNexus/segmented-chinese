{
    "T24n1448_011:0047b25_0": "根本說一切有部毘奈耶藥事",
    "T24n1448_011:0047b26_0": "卷第十一",
    "T24n1448_011:0047b28_0": "大唐三藏義淨奉　制譯",
    "T24n1448_011:0047b29_0": "爾時火授大王在深宮內，希見善祥之事。",
    "T24n1448_011:0047b29_1": "時阿難陀至王門首，告守宮門者：「仁今為我，啟奏王知，具壽阿難陀今在門首，欲見大王。」",
    "T24n1448_011:0047c02_2": "時守門人便奏王言：「大王當知，聖者阿難陀佇立門首，冀見大王。」",
    "T24n1448_011:0047c04_3": "王曰：「我今思望見福祥事，阿難陀苾芻是大尊貴豪族勝人，是即福祥。",
    "T24n1448_011:0047c06_4": "善有名稱，有善顏容，有善色相，所言皆善，修諸善品，可屈入宮，誰敢留難？」",
    "T24n1448_011:0047c07_5": "其守門人既奉王命，報阿難陀曰：「王屈入宮。」",
    "T24n1448_011:0047c08_6": "其時四方國使亦與同入。",
    "T24n1448_011:0047c09_7": "時阿難陀啟王：「無病。」",
    "T24n1448_011:0047c09_8": "坐在一邊告火授王曰：「世尊慰問，遣告大王：『於三月中，在王境內夏安居已，今欲隨去，令報王知。』」",
    "T24n1448_011:0047c12_9": "王曰：「阿難陀！",
    "T24n1448_011:0047c12_10": "我今頂禮世尊威德，一夏已來，起居安樂不？",
    "T24n1448_011:0047c13_11": "食飲豐足不？」",
    "T24n1448_011:0047c13_12": "時諸國使咸啟王言：「王甚無道，既能請佛聲聞僧伽興設供養，於三月日，自住密宮而不見謁。",
    "T24n1448_011:0047c15_13": "世尊在境，一夏已來食麁馬麥。」",
    "T24n1448_011:0047c16_14": "王曰：「聖者阿難陀！",
    "T24n1448_011:0047c17_0": "世尊僧伽於三月日，實喫麁麥耶？」",
    "T24n1448_011:0047c17_1": "阿難陀曰：「誠如所說。」",
    "T24n1448_011:0047c18_2": "王便悶絕，從座而倒，冷水洒面，方得醒悟，喚諸臣佐，告曰：「我先勅令每日供膳五百人食，種種精妙，甘美香饌，羹飯飲食耶？」",
    "T24n1448_011:0047c21_3": "諸聖答言：「大王但令遣造香饌，不命臣等應合與誰？",
    "T24n1448_011:0047c22_4": "臣等奉勅每日供膳，造五百人分。」",
    "T24n1448_011:0047c23_0": "時火授王詣世尊所頂禮佛足，退坐一面。",
    "T24n1448_011:0047c23_1": "世尊為彼，說微妙法，示教利喜，默然而住。",
    "T24n1448_011:0047c24_2": "王從座起，復禮佛足，白言：「世尊！",
    "T24n1448_011:0047c25_3": "我有深過。",
    "T24n1448_011:0047c25_4": "大德善逝！",
    "T24n1448_011:0047c26_5": "我有深過。",
    "T24n1448_011:0047c26_6": "由我幼少愚癡，不別良賢，闕諸善巧，先請世尊及聲聞眾，於三月日為夏安居，便住深宮而不見佛，唯願世尊證知護念，哀愍於我，受我追悔，見容其過。」",
    "T24n1448_011:0047c29_7": "佛言：「大王！",
    "T24n1448_011:0048a01_8": "誠如王說，親請世尊及僧伽眾，於三月日而不來現，實為幼少愚癡，不別良賢，闕諸善巧。",
    "T24n1448_011:0048a03_9": "然大王當知！",
    "T24n1448_011:0048a03_10": "若人造過，深生自悔，其罪自滅，福德增長。",
    "T24n1448_011:0048a04_11": "何因緣故？",
    "T24n1448_011:0048a04_12": "由見過罪，能生追悔。」",
    "T24n1448_011:0048a05_13": "王復白佛：「唯願世尊與苾芻僧伽，盡形受我衣服、飲食、臥具、湯藥。」",
    "T24n1448_011:0048a06_14": "佛言：「大王！",
    "T24n1448_011:0048a06_15": "壽命促時，如來出世，未調化者其敷無量。",
    "T24n1448_011:0048a07_16": "涅槃將至，我不受王盡形供給。」",
    "T24n1448_011:0048a08_17": "王復白言：「大德世尊！",
    "T24n1448_011:0048a09_18": "若不受我盡形供養，唯願慈悲，受我七年，乃至七月七日供養。」",
    "T24n1448_011:0048a10_19": "佛亦不受。",
    "T24n1448_011:0048a10_20": "王復白佛：「唯願世尊與苾芻僧伽，明日就宮受我微供。」",
    "T24n1448_011:0048a12_0": "佛作是念：「不受王請，其王必定口吐熱血因此命終。」",
    "T24n1448_011:0048a13_1": "佛便默受王請。",
    "T24n1448_011:0048a13_2": "王知受已，頂禮佛足，奉辭還宮，勅諸臣曰：「卿等有何巧計，令此眾饌，佛及僧伽明日食盡？」",
    "T24n1448_011:0048a15_3": "諸臣答言：「可布地上，請佛僧伽於上蹈過，亦同如食。」",
    "T24n1448_011:0048a16_4": "王言：「甚善！」",
    "T24n1448_011:0048a17_5": "王於其夜，辦種種微妙清淨香饌，百味充備。",
    "T24n1448_011:0048a18_6": "眾中有一老出家者，情懷瞋恨：「此無道王，於三月日請佛世尊及苾芻僧伽，令食麁麥。",
    "T24n1448_011:0048a20_7": "今現此食，馳逞巧能。」",
    "T24n1448_011:0048a20_8": "便以脚撥，散其飲食。",
    "T24n1448_011:0048a21_9": "諸婆羅門長者見共譏恥：「聖者！",
    "T24n1448_011:0048a21_10": "此食口飡之物，何容脚撥？」",
    "T24n1448_011:0048a22_11": "時諸苾芻以緣白佛，佛作是念：「由彼苾芻以脚撥食，有斯過失。",
    "T24n1448_011:0048a23_12": "從今已後，不應如是入口之物以脚蹈之。",
    "T24n1448_011:0048a24_13": "若犯者，得越法罪。」",
    "T24n1448_011:0048a25_14": "時火授王見眾坐定，王自行食，皆使飽滿。",
    "T24n1448_011:0048a26_15": "飯食將畢，收鉢器，淨澡漱已，取小卑座，對佛前坐。",
    "T24n1448_011:0048a27_16": "佛復為王廣說妙法，從座而去。",
    "T24n1448_011:0048a27_17": "時諸苾芻夏安居竟，洗浣衣已，各執衣鉢，悉來佛所，頂禮佛足，在一面立，共白佛言：「大德世尊！",
    "T24n1448_011:0048b01_18": "我等在此，於三月日夏安居竟，所有草菴可毀破不？」",
    "T24n1448_011:0048b02_19": "如《增一阿笈摩．第四品》中廣說。",
    "T24n1448_011:0048b03_0": "時諸苾芻咸皆有疑，請世尊曰：「大德！",
    "T24n1448_011:0048b03_1": "先作何業？",
    "T24n1448_011:0048b04_2": "經三無數大劫，捨頭目手足，廣行惠施，成等正覺。",
    "T24n1448_011:0048b05_3": "佛與四百九十八苾芻，捨諸餘務，詣受盡城，食麁馬麥；具壽舍利弗及大目連，受天妙供。」",
    "T24n1448_011:0048b07_4": "佛告諸苾芻：「我於昔時，自造斯業，今還自受。」",
    "T24n1448_011:0048b08_5": "廣如餘說。",
    "T24n1448_011:0048b08_6": "乃此頌曰：「假令經百劫，　　所作業不亡；　因緣會遇時，　　果報還自受。",
    "T24n1448_011:0048b11_0": "「汝等當知！",
    "T24n1448_011:0048b11_1": "乃往古昔，人壽八萬四千歲時，有佛世尊出現於世，號毘鉢尸如來、應供、正覺，十號具足。",
    "T24n1448_011:0048b13_2": "與八萬四千苾芻眾住親惠城，王都城側。",
    "T24n1448_011:0048b14_3": "于時親惠城中有一婆羅門，教授五百童子，國中人民尊重供養如真應供。",
    "T24n1448_011:0048b15_4": "毘鉢尸如來至彼城邑，國中人民而不恭敬，及不尊重。",
    "T24n1448_011:0048b17_5": "此婆羅門遂於佛所及聲聞眾，情生嫉妬。",
    "T24n1448_011:0048b18_6": "時有眾多苾芻學無學，於晨朝時，著衣持鉢入王都城乞食，乞得種種微妙香饌，滿鉢而出。",
    "T24n1448_011:0048b20_7": "其婆羅門見已，問曰：『苾芻可來，我觀鉢中乞得何食？』",
    "T24n1448_011:0048b21_8": "是諸苾芻各懷質直，便呈鉢食。",
    "T24n1448_011:0048b22_9": "彼懷嫉妬，便生瞋恚，告諸學生：『斯非應供，不堪受此微妙供養，應令施彼極麁穬麥。』",
    "T24n1448_011:0048b24_0": "時諸學生咸共答言：『如是！",
    "T24n1448_011:0048b24_1": "如是！",
    "T24n1448_011:0048b24_2": "如鄔波馱耶言：「合食麁麥。」』",
    "T24n1448_011:0048b25_3": "於彼眾中有二童子，心懷淨信，有賢德相，作如是言：『鄔波馱耶！",
    "T24n1448_011:0048b26_4": "勿出斯語，此真應供，具大尊勝，堪受天供，非論人食。』」",
    "T24n1448_011:0048b28_5": "佛告諸苾芻：「於意云何？",
    "T24n1448_011:0048b28_6": "乃往昔時婆羅門者，豈異人乎？",
    "T24n1448_011:0048b29_7": "我今是也。",
    "T24n1448_011:0048b29_8": "五百學生者，此四百九十八苾芻是。",
    "T24n1448_011:0048c01_9": "其二童子有信心賢善者，今舍利弗及大目連是。",
    "T24n1448_011:0048c02_10": "汝等苾芻！",
    "T24n1448_011:0048c02_11": "由我往昔於毘鉢尸如來及學無學弟子處，懷嫉妬心而生瞋恚，以不善言作麁惡語，彼諸學生悉隨我語；由斯業力，今受斯報。",
    "T24n1448_011:0048c05_12": "是故世尊與四百九十八苾芻食麁馬麥；其舍利弗及大目連，此二童子不隨我語，由善業力，今受天供。",
    "T24n1448_011:0048c08_0": "由斯義故，我常宣說：黑業黑報、白業白報、雜業雜報。",
    "T24n1448_011:0048c09_1": "汝等宜應勤修，當如是學。」",
    "T24n1448_011:0048c10_0": "爾時世尊告具壽阿難陀曰：「汝今可來共我詣無能敵城。」",
    "T24n1448_011:0048c11_1": "時阿難陀聞佛教已，即隨佛後，遊行人間，至無能敵國，住弶伽河邊。",
    "T24n1448_011:0048c12_2": "時有一苾芻來詣佛所，頂禮雙足，在一面立，合掌恭敬，白佛言：「善哉世尊！",
    "T24n1448_011:0048c14_3": "唯願為我，略說妙法。",
    "T24n1448_011:0048c15_0": "我聞勝法，一心領受，勤策懇勵，能為通達。",
    "T24n1448_011:0048c15_1": "由斯事故，我捨豪族，剃除鬚髮，身服袈裟，捨俗家計而為出家，至終願求無上梵行，以自有智，得法見法，自利利他。",
    "T24n1448_011:0048c18_2": "我生已盡、梵行成立、所作已辦、不受後有。」",
    "T24n1448_011:0048c19_3": "時此苾芻作斯語已，佛迴顧視觀弶伽河，見於河中有大方梁隨流而下。",
    "T24n1448_011:0048c21_4": "見已，告彼苾芻曰：「汝今見此河中方梁，隨水流不？」",
    "T24n1448_011:0048c22_5": "答言：「已見。」",
    "T24n1448_011:0048c22_6": "佛言：「若有苾芻，如彼方梁，不住彼岸、不住此岸、不住中流沙灘河渚，人不撈出、非人不持、不入漩渦、不壞不爛，不久之間至大海中而為居止。",
    "T24n1448_011:0048c25_7": "苾芻如是，不住彼此，廣說乃至，到於涅槃。」",
    "T24n1448_011:0048c26_8": "時此苾芻白佛言：「大德！",
    "T24n1448_011:0048c27_9": "彼此之岸，乃至不壞不爛，我未知解。",
    "T24n1448_011:0048c28_10": "善哉世尊！",
    "T24n1448_011:0048c28_11": "願為略說，令我開悟，乃至不受後有。」",
    "T24n1448_011:0048c29_12": "佛告苾芻：「彼此岸者，是為六處。",
    "T24n1448_011:0048c29_13": "此岸內處，彼岸外處。",
    "T24n1448_011:0049a01_14": "苾芻！",
    "T24n1448_011:0049a01_15": "雖知此內外六處，住中流者，樂為愛欲。",
    "T24n1448_011:0049a02_16": "住沙灘渚者，是為我慢。",
    "T24n1448_011:0049a02_17": "人撈捉者，是其苾芻與諸白衣，往還追感、共為憂樂。",
    "T24n1448_011:0049a04_18": "非人捉者，若有修持梵行，遂作斯願：『以此善根，當願生天鬼趣等中。』",
    "T24n1448_011:0049a05_19": "入漩渦者，為捨諸學處。",
    "T24n1448_011:0049a06_20": "言壞爛者，毀破淨戒，作諸惡法，鬪亂賢善，為魔所朋，非沙門為沙門、非梵行為梵行。",
    "T24n1448_011:0049a08_0": "苾芻應如是知。",
    "T24n1448_011:0049a08_1": "此為彼此內外，廣說乃至，畢竟到於涅槃。」",
    "T24n1448_011:0049a09_2": "時此苾芻聞佛善說，歡喜信受，作禮而去。",
    "T24n1448_011:0049a10_3": "如佛所說，而此苾芻一心記持，勤策懇勵，乃至我生已盡，梵行成立，所作已辦，不受後有，證阿羅漢果。",
    "T24n1448_011:0049a13_0": "爾時有一牧牛之人名曰歡喜，去佛不遠，遙聽佛說，倚杖而立。",
    "T24n1448_011:0049a14_1": "時有蝦蟇亦在河邊，牧牛人杖遂柱隱背上，皮肉穿穴，雖遭此苦，心生是念：「我若作聲，歡喜牧人必為散亂；聽法為難。」",
    "T24n1448_011:0049a17_2": "由是忍受，於世尊處發殷淨心，因即命過，生四天王宮。",
    "T24n1448_011:0049a18_3": "時牧牛人擲杖一邊，詣世尊處，頂禮佛足，在一面立，合掌恭敬，白言：「大德！",
    "T24n1448_011:0049a20_4": "我今不樂彼此岸住，不隨中流，不住沙灘，不令人捉，不令非人所持，不溺渦漩中，亦不爛壞。",
    "T24n1448_011:0049a22_5": "唯願世尊！",
    "T24n1448_011:0049a22_6": "許我於善說法律中而為出家，并受近圓，成苾芻性，淨修梵行，奉事世尊。」",
    "T24n1448_011:0049a24_7": "佛問牧人曰：「汝今牛群，豈可不須付彼本主耶？」",
    "T24n1448_011:0049a25_8": "答言：「不付。」",
    "T24n1448_011:0049a25_9": "「何因緣故而不分付？」",
    "T24n1448_011:0049a26_10": "答曰：「諸牛各有犢子在於主邊。",
    "T24n1448_011:0049a26_11": "其母牛等戀念犢故，時至自歸，所以不付。",
    "T24n1448_011:0049a27_12": "唯願世尊！",
    "T24n1448_011:0049a28_13": "但令許我於善說法律中而為出家，并受近圓，成苾芻性，淨修梵行。」",
    "T24n1448_011:0049a29_14": "佛言：「歡喜！",
    "T24n1448_011:0049a29_15": "汝今且待須臾。",
    "T24n1448_011:0049b01_16": "其此牛群雖知住處，然汝先已受他牛主衣服飲食，不應如是。」",
    "T24n1448_011:0049b02_17": "于時歡喜便禮佛足而去，高聲唱言：「我有大怖畏！",
    "T24n1448_011:0049b03_18": "甚大怖畏！」",
    "T24n1448_011:0049b03_19": "疾疾而走。",
    "T24n1448_011:0049b04_20": "同牧牛者數有百人，見彼懷懼，問言：「仁者，生何怖耶？」",
    "T24n1448_011:0049b05_21": "答曰：「生怖、老怖、病怖、死怖。」",
    "T24n1448_011:0049b06_22": "諸牧牛人聞是語已，亦隨彼走。",
    "T24n1448_011:0049b06_23": "有餘牧牛人及牧羊人，并刈草採柴，在路見者，咸隨彼走。",
    "T24n1448_011:0049b08_24": "逆前來者問曰：「汝有何所畏？」",
    "T24n1448_011:0049b08_25": "答言：「我怖生老病死。」",
    "T24n1448_011:0049b09_26": "而此諸人聞已皆逐，欲至所住聚落。",
    "T24n1448_011:0049b10_27": "聚落中人遙見大眾，遂生怖心，或出走者，或有收藏財物者，或有著鎧嚴備仗者。",
    "T24n1448_011:0049b11_28": "於中有兇猛者，從聚落出，先鋒逆拓，問言：「何事？」",
    "T24n1448_011:0049b13_29": "彼便答曰：「有怖！",
    "T24n1448_011:0049b13_30": "有畏！」",
    "T24n1448_011:0049b13_31": "問言：「何懼？」",
    "T24n1448_011:0049b13_32": "答曰：「我今憂怖生老病死。」",
    "T24n1448_011:0049b14_33": "時聚落人方始安怗。",
    "T24n1448_011:0049b15_0": "爾時具壽舍利弗在佛會坐，見牧牛人歡喜去久，白佛言：「世尊！",
    "T24n1448_011:0049b16_1": "其牧牛歡喜，樂於善說法律中而請出家。",
    "T24n1448_011:0049b17_2": "佛先何故令彼歸家？」",
    "T24n1448_011:0049b17_3": "佛告舍利弗：「歡喜牧人，處在家中受五欲樂，無有是處。",
    "T24n1448_011:0049b19_4": "彼付牛已，即來於此，汝當自見。",
    "T24n1448_011:0049b19_5": "其善族姓子，剃除鬚髮，被著袈裟，以淨信心，捨俗出家，於無上梵行至終修習得見諦理。",
    "T24n1448_011:0049b21_6": "而以自智，見法證會，亦令他證：我生已盡、梵行成立、所作今辨、更不受後有。」",
    "T24n1448_011:0049b23_7": "復於異時，其歡喜牧人牛付主已，與五百人來詣佛所，而白佛言：「大德世尊！",
    "T24n1448_011:0049b25_8": "我付牛訖，願見聽許於善說法律而為出家，并受近圓，成苾芻性，淨修梵行，奉事世尊。」",
    "T24n1448_011:0049b27_9": "佛既見已，告言：「歡喜！",
    "T24n1448_011:0049b27_10": "汝與五百同來此者，皆悉許得於善說法律而為出家，并受近圓，成苾芻性，可修梵行。",
    "T24n1448_011:0049b29_11": "既出家已，勤修善品，乃至心得解脫。」",
    "T24n1448_011:0049c01_12": "常法如是，若得生天，起三種念：一者我於何處死？",
    "T24n1448_011:0049c02_13": "生在何處？",
    "T24n1448_011:0049c02_14": "以何業故？",
    "T24n1448_011:0049c03_15": "是時蝦蟇得生天已，即便觀見，捨蝦蟇身；得生四天王宮；由於佛處發清淨心，以斯業故得生於此。",
    "T24n1448_011:0049c05_16": "便作是念：「若先受天樂，不往見佛，甚無恩孝。",
    "T24n1448_011:0049c06_17": "我今預應往見世尊。」",
    "T24n1448_011:0049c07_0": "是時蝦蟇天子，以天容儀莊嚴身首，於中夜分來詣佛所，弶伽河側光明照耀，以天妙花散如來上，頂禮佛足，對面而坐，聽佛說法。",
    "T24n1448_011:0049c10_1": "于時世尊觀知蝦蟇天子根性隨眠意樂差別，說如是法，於四聖諦令其開悟。",
    "T24n1448_011:0049c11_2": "彼聞法已，以智金剛杵摧滅二十種有身見山，證預流果，超越骨山、涸竭血海。",
    "T24n1448_011:0049c13_3": "時蝦蟇天子深生歡喜，如賈客得賣主、如農夫得天雨、如陣得勝、如病得差，從坐而起，頂禮佛足，辭還天處。",
    "T24n1448_011:0049c16_4": "是諸苾芻，初夜後夜，悉皆覺了，夜見其光而生疑念。",
    "T24n1448_011:0049c17_5": "於晨朝時，白世尊曰：「於昨夜中，梵釋諸天、護世四天王，來於佛所耶？」",
    "T24n1448_011:0049c18_6": "佛言：「不來。",
    "T24n1448_011:0049c19_7": "然牧牛歡喜聽我法時，有一蝦蟇，以杖隱著，皮肉穿穴，作聲恐驚牧牛歡喜聽法，而於我處發清淨心，忍痛命終，得生四天王宮。",
    "T24n1448_011:0049c22_8": "來於我所，為彼說法。",
    "T24n1448_011:0049c22_9": "彼聞法已，辭還本宮。」",
    "T24n1448_011:0049c23_10": "時諸苾芻咸皆有疑，請世尊曰：「牧牛歡喜及五百人，先作何業？",
    "T24n1448_011:0049c24_11": "為牧牛者，於佛教中而為出家，斷諸煩惱，證阿羅漢果。",
    "T24n1448_011:0049c25_12": "蝦蟇天子先作何業？",
    "T24n1448_011:0049c26_13": "生在蝦蟇，見真諦理。」",
    "T24n1448_011:0049c26_14": "佛告諸苾芻：「由彼自造斯業，今還自受。」",
    "T24n1448_011:0049c27_15": "廣說乃至，頌曰：「假令經百劫，　　所作業不亡；　因緣會遇時，　　果報還自受。",
    "T24n1448_011:0050a02_0": "「汝等苾芻！",
    "T24n1448_011:0050a02_1": "乃往過去，此賢劫中人壽二萬歲時，有佛出世，號迦攝波如來、應、正等覺，十號具足，住波羅痆斯仙人墮處施鹿林中。",
    "T24n1448_011:0050a04_2": "其牧牛歡喜，彼佛教中而為出家，具通三藏，為大法師，善知模軌，能持諷誦。",
    "T24n1448_011:0050a06_3": "有五百弟子，從彼受業，取其教誡。",
    "T24n1448_011:0050a07_4": "而於眾中，有諍事起，而此苾芻善和令息。",
    "T24n1448_011:0050a08_5": "是時有二苾芻，心懷我慢，不肯詣彼起居問訊。",
    "T24n1448_011:0050a09_6": "後於異時，斯二苾芻共眾鬪諍，方至彼所，頂禮足已。",
    "T24n1448_011:0050a10_7": "白言：『尊者！",
    "T24n1448_011:0050a10_8": "有斯諍訟，願見令息。』",
    "T24n1448_011:0050a11_9": "彼便作念：『我若即令諍訟和息，而此苾芻不復更來；且退與僧伽，亦不違法。』",
    "T24n1448_011:0050a13_10": "念已告曰：『我今不知具壽諍緣，且向僧伽處。』",
    "T24n1448_011:0050a14_11": "彼緣僧事，出外聚落。",
    "T24n1448_011:0050a14_12": "其二苾芻至僧伽處，眾與和息。",
    "T24n1448_011:0050a15_13": "三藏苾芻僧事了已，從於聚落還至本處，問弟子曰：『其二苾芻，更來求我不？』",
    "T24n1448_011:0050a17_14": "弟子答言：『鄔波馱耶！",
    "T24n1448_011:0050a17_15": "僧伽已與息其諍訟。』",
    "T24n1448_011:0050a18_0": "所有事意，具為陳說。",
    "T24n1448_011:0050a18_1": "聞已生瞋，出麁惡語：『而此僧伽，如是斷事，同牧牛法。",
    "T24n1448_011:0050a19_2": "而諸苾芻，先是放牛者，方為出家。』",
    "T24n1448_011:0050a20_3": "五百弟子聞已亦言：『鄔波馱耶！",
    "T24n1448_011:0050a21_4": "誠如所說，僧伽和斷，如放牛人法。』」",
    "T24n1448_011:0050a21_5": "佛告諸苾芻：「於意云何？",
    "T24n1448_011:0050a22_6": "往時三藏苾芻者，豈異人乎？",
    "T24n1448_011:0050a23_7": "今放牛歡喜是。",
    "T24n1448_011:0050a23_8": "往時五百弟子者，今五百放牧人是。",
    "T24n1448_011:0050a24_9": "由彼諸人於往昔時，迦攝波如來弟子聲聞眾中出麁語故，五百生中常為放牛。",
    "T24n1448_011:0050a26_10": "由於彼佛教中，熏修蘊、界、諸入、緣起、處非處善根故，彼與五百人於我教中而作出家，斷諸煩惱，證阿羅漢果。",
    "T24n1448_011:0050a28_11": "其蝦蟇天子，亦於迦攝波如來教中出家，而常習定。",
    "T24n1448_011:0050a29_12": "遊行人間，至一聚落住在寺中，初夜端坐，攝心欲定；持誦苾芻悉皆諷誦，聲能障定。",
    "T24n1448_011:0050b02_13": "彼既聞聲，心不能攝，便作是念：『我今可於中夜入定。』",
    "T24n1448_011:0050b03_14": "又於中夜攝心欲定，持經苾芻又皆諷誦。",
    "T24n1448_011:0050b04_15": "復作是念：『可於後夜。』",
    "T24n1448_011:0050b05_16": "於後夜中，又復端坐攝心欲定。",
    "T24n1448_011:0050b05_17": "時諸苾芻高聲諷誦，未離欲故有懷瞋毒，便起忿恚作如是語：『而此迦攝波教中苾芻，從暮至晚出蝦蟇聲。』",
    "T24n1448_011:0050b08_18": "汝等苾芻，於意云何？",
    "T24n1448_011:0050b08_19": "往時習定苾芻者，豈異人乎？",
    "T24n1448_011:0050b09_20": "今蝦蟇天子是。",
    "T24n1448_011:0050b09_21": "彼於迦攝波如來、應、正等覺聲聞弟子處作斯惡語，由斯業故，五百生中為蝦蟇身。",
    "T24n1448_011:0050b11_22": "而於我所發清淨心，捨蝦蟇身，生四天王宮，於迦攝波如來教中修諸梵行故，今見真理。",
    "T24n1448_011:0050b13_23": "由斯義故，我常宣說：黑業黑報、白業白報、雜業雜報。",
    "T24n1448_011:0050b14_24": "是故汝等，應捨黑業、雜業，當修白業。」",
    "T24n1448_011:0050b16_0": "爾時世尊欲渡弶伽河，時有五百群鵝、五百頭魚、五百頭龜右繞世尊。",
    "T24n1448_011:0050b17_1": "世尊爾時，為說三句妙法，告言：「賢首！",
    "T24n1448_011:0050b18_2": "諸行無常、諸法無我、涅槃寂滅。",
    "T24n1448_011:0050b19_3": "汝等宜應發清淨心，厭傍生身。」",
    "T24n1448_011:0050b19_4": "時鵝、龜、魚聞三句法，皆作是念：「我等希聞如來三句微妙法味，不應更念自餘食想。」",
    "T24n1448_011:0050b21_5": "便斷不食。",
    "T24n1448_011:0050b22_6": "傍生之類，飢火甚速，因即命過，生四天王宮。",
    "T24n1448_011:0050b23_7": "初生諸天，常法如是，若生天者，起三種念：我於何死？",
    "T24n1448_011:0050b24_8": "生於何處？",
    "T24n1448_011:0050b24_9": "由何業生？",
    "T24n1448_011:0050b24_10": "觀見自身，捨傍生趣；生四天王宮；由世尊處，得聞法要三句，廣如餘說。",
    "T24n1448_011:0050b26_11": "乃至咸詣佛所，以妙天花，而散佛上。",
    "T24n1448_011:0050b27_12": "世尊慈父觀其根性隨眠意樂，為說妙法，於四聖諦令其開悟。",
    "T24n1448_011:0050b28_13": "聞說法已，證預流果，乃至頂禮佛足，共辭還宮。",
    "T24n1448_011:0050b29_14": "時諸苾芻，咸皆有疑，請世尊曰：「唯願世尊說此諸鵝、魚、龜等，先作何業，生在傍生？",
    "T24n1448_011:0050c02_15": "又作何業，得生天上，見真諦理？」",
    "T24n1448_011:0050c03_16": "佛告諸苾芻：「汝等當知！",
    "T24n1448_011:0050c03_17": "諸鵝、龜、魚，自作斯業今還自受。」",
    "T24n1448_011:0050c04_18": "廣如上說，乃至頌曰：「假令經百劫，　　所作業不亡；　因緣會遇時，　　果報還自受。",
    "T24n1448_011:0050c08_0": "「汝等苾芻，今當善聽。",
    "T24n1448_011:0050c08_1": "乃往古昔，此賢劫中人壽二萬歲時，有佛出世號迦攝波如來，十號具足，住波羅痆斯施鹿林中仙人墮處。",
    "T24n1448_011:0050c10_2": "而鵝、魚、龜於波教中而為出家，毀犯諸餘雜小學處，由斯業故，墮在傍生。",
    "T24n1448_011:0050c12_3": "由於我所，發清淨心，得生天上。",
    "T24n1448_011:0050c13_4": "住於迦攝波如來教中，修梵行故，得聞我法，見真諦理。",
    "T24n1448_011:0050c14_5": "由斯義故，我常宣說，乃至應如是學。」",
    "T24n1448_011:0050c16_0": "是時世尊渡弶伽河已，有五百餓鬼，來現於前，骸骨黑瘦，如火燒柱，頭髮蓬亂，腹如太山，其咽如針，遍體熾然，焰火燒聚，合掌恭敬，白世尊言：「大德！",
    "T24n1448_011:0050c19_1": "我等由於先身造諸惡業，於此身中，尚不得聞漿水之名，況獲飯食。",
    "T24n1448_011:0050c21_0": "佛是大悲，施水見飲。」",
    "T24n1448_011:0050c21_1": "世尊遙視其河，告具壽大目連曰：「汝今飽飲此諸餓鬼。」",
    "T24n1448_011:0050c22_2": "目連奉教，即欲令飲；而諸餓鬼，咽細如針，目連不能開張得飲。",
    "T24n1448_011:0050c24_3": "佛以神力，開其咽喉，目連與飲。",
    "T24n1448_011:0050c24_4": "彼緣渴想逼惱多欲，腹便脹裂，咸於佛所發清淨心，命終生天，乃至證果，廣如上說。",
    "T24n1448_011:0050c26_5": "時諸苾芻又皆有疑，請世尊曰：「此諸餓鬼，先作何業，生於此中？",
    "T24n1448_011:0050c28_6": "又造何業，得生天上，見真諦理？」",
    "T24n1448_011:0050c28_7": "佛告諸苾芻：「彼自作業，今還自受。」",
    "T24n1448_011:0050c29_8": "廣如餘說，乃至頌曰：「假令經百劫，　　所作業不亡；　因緣會遇時，　　果報還自受。",
    "T24n1448_011:0051a04_0": "「汝等善聽！",
    "T24n1448_011:0051a04_1": "乃往古昔，此賢劫中人壽二萬歲時。",
    "T24n1448_011:0051a05_2": "有佛出世，號迦攝波如來，十號具足，住波羅痆斯施鹿林中仙人墮處。",
    "T24n1448_011:0051a06_3": "佛聲聞眾，巡行告乞，供養三寶。",
    "T24n1448_011:0051a07_4": "後迦攝波如來教化漸廣，乞告之者又復甚多。",
    "T24n1448_011:0051a08_5": "後於異時，有五百鄔波索迦而在一家，緣有事故咸共同集。",
    "T24n1448_011:0051a09_6": "時有眾多乞告苾芻，往至其所從彼乞索，便懷瞋恚，發麁惡語：『此迦攝波沙門徒眾，常行告乞，喻如餓鬼。』」",
    "T24n1448_011:0051a12_7": "佛告諸苾芻：「於意云何？",
    "T24n1448_011:0051a12_8": "乃往昔時五百鄔波索迦者，豈異人乎？",
    "T24n1448_011:0051a13_9": "今五百餓鬼是。",
    "T24n1448_011:0051a13_10": "於迦攝波如來聲聞眾處，喚為餓鬼故，由斯業力，五百生中受餓鬼報，現於此身而受餓鬼。",
    "T24n1448_011:0051a15_11": "而於我所，發清淨心，得生天上。",
    "T24n1448_011:0051a16_12": "由迦攝波如來教中修梵行故，見真諦理。",
    "T24n1448_011:0051a17_13": "由斯義故，我常宣說：黑白雜業報，廣如上說。",
    "T24n1448_011:0051a18_14": "乃至應如是學。」",
    "T24n1448_011:0051a20_0": "是時世尊渡弶伽河，左右顧視此河。",
    "T24n1448_011:0051a20_1": "時諸苾芻請世尊曰：「由何事故，顧視看河？」",
    "T24n1448_011:0051a21_2": "佛告諸苾芻：「汝等樂聞此弶伽河緣起不？」",
    "T24n1448_011:0051a22_3": "白言：「世尊！",
    "T24n1448_011:0051a23_0": "今正是時。",
    "T24n1448_011:0051a23_1": "善逝！",
    "T24n1448_011:0051a23_2": "今正說時。",
    "T24n1448_011:0051a23_3": "唯願說之，我等樂聞。」",
    "T24n1448_011:0051a24_4": "佛告諸苾芻：「乃往古昔有王名曰實竹，以法化世，人民熾盛，豐樂安穩，甘雨應時，花菓茂實，無諸詐偽、賊盜疾疫，常以法化。",
    "T24n1448_011:0051a26_5": "至於春月，王與宮婇出遊芳園，見一丈夫，髮白面皺，年幾朽邁，羸弱顦顇，諸根不明，倚杖而行。",
    "T24n1448_011:0051a29_6": "王見問曰：『是何丈夫？",
    "T24n1448_011:0051a29_7": "廣說乃至，倚杖而行。』",
    "T24n1448_011:0051b01_8": "答言：『大王！",
    "T24n1448_011:0051b01_9": "少行虧盡，老苦來現。』",
    "T24n1448_011:0051b01_10": "王曰：『我亦如是，同此老法？』",
    "T24n1448_011:0051b02_11": "答言：『大王！",
    "T24n1448_011:0051b02_12": "一切皆然。』",
    "T24n1448_011:0051b02_13": "王遂憂愁。",
    "T24n1448_011:0051b03_14": "前進而去，復見一人，遍體瘡潰，皮膚皴澁，腹脹如山，膿血流出，支節分離。",
    "T24n1448_011:0051b04_15": "以物纏裹，長噓喘氣，倚杖跛足，緩緩而行。",
    "T24n1448_011:0051b05_16": "王既見已，告諸臣曰：『此何丈夫？",
    "T24n1448_011:0051b06_17": "廣如上說，乃至跛足而行。』",
    "T24n1448_011:0051b07_18": "臣白王言：『此名病者。』",
    "T24n1448_011:0051b07_19": "王曰：『我亦同此？』",
    "T24n1448_011:0051b08_0": "答言：『大王！",
    "T24n1448_011:0051b08_1": "一切皆然。",
    "T24n1448_011:0051b08_2": "由於先身作諸惡業，受斯業報。』",
    "T24n1448_011:0051b09_3": "王便作念：『若如是者，凡諸惡業而不應為。』",
    "T24n1448_011:0051b10_4": "作是念已前進而去，又見一輿，以青黃赤白繒綵嚴飾而用蓋之，吹螺打鼓，男女大小多諸人眾，四人共輿，復持柴火逆前而行，復多人眾隨輿而後，悲啼號哭，唱言：『父父、兄兄、主主。』",
    "T24n1448_011:0051b14_5": "而作大聲。",
    "T24n1448_011:0051b14_6": "王既見已，告諸臣曰：『此是何物？",
    "T24n1448_011:0051b15_7": "廣如上說，乃至而作大聲？』",
    "T24n1448_011:0051b15_8": "諸臣答言：『大王！",
    "T24n1448_011:0051b16_9": "此名為死。』",
    "T24n1448_011:0051b16_10": "王曰：『我亦同此死法？』",
    "T24n1448_011:0051b17_11": "答言：『大王！",
    "T24n1448_011:0051b17_12": "一切皆然，非但獨此。』",
    "T24n1448_011:0051b17_13": "時王見斯老病死事，深懷憂惱，迴駕入宮，住幽靜處。",
    "T24n1448_011:0051b19_0": "於王境內有一婆羅門名曰應時，大貴豪族，多饒財寶，學超四典。",
    "T24n1448_011:0051b20_1": "時彼聞王見老病死，深懷憂惱，住幽靜處，與無量婆羅門眾圍遶，乘白車、駕白馬，執持金杖金瓶，來詣實竹王所。",
    "T24n1448_011:0051b23_2": "諸臣啟王：『應時婆羅門來詣門首。』",
    "T24n1448_011:0051b23_3": "王便出宮，昇其御座。",
    "T24n1448_011:0051b24_4": "時婆羅門起居王已，就座而坐，白言：『大王！",
    "T24n1448_011:0051b25_5": "何故住於幽靜之處？』",
    "T24n1448_011:0051b25_6": "王即為彼廣陳老病死緣，具如上說。",
    "T24n1448_011:0051b26_7": "應時白言：『大王！",
    "T24n1448_011:0051b26_8": "世間各各自食業果，勿為憂惱。",
    "T24n1448_011:0051b27_9": "自有有情，造諸善業；自有有情，作諸惡業；自有有情，造善惡業。",
    "T24n1448_011:0051b29_10": "大王今是轉輪聖王，常作善業，臨命終時必得生天。",
    "T24n1448_011:0051c01_11": "大王當知！",
    "T24n1448_011:0051c01_12": "是轉輪聖王，超勝諸人，受諸安樂，得生天上，倍受安樂。",
    "T24n1448_011:0051c02_13": "然今大王應作施會。』",
    "T24n1448_011:0051c03_14": "王告諸臣：『卿等宜應擊鼓宣令，大王作大無遮施會。",
    "T24n1448_011:0051c04_15": "境內諸人，有所須者，皆來受食取施。』",
    "T24n1448_011:0051c05_16": "諸臣受令已，嚴飾施場，須食者與食、須衣者與衣。",
    "T24n1448_011:0051c06_17": "滌米泔水成大壕坑，汎漲流溢，名曰無熱池。",
    "T24n1448_011:0051c07_18": "經於十二年中，米泔飯汁共為湊聚，汎流成河，是故世人號為漿水河。」",
    "T24n1448_011:0051c10_0": "是時世尊遊至童長城中，告具壽阿難陀曰：「時有國王，生長此城，名曰長淨，是故此城號為象聲。」",
    "T24n1448_011:0051c12_1": "次至頞伽儞迦城，住在一邊。",
    "T24n1448_011:0051c12_2": "佛便微笑，廣說四佛化緣事迹。",
    "T24n1448_011:0051c13_3": "次至施寶城，告具壽阿難陀曰：「菩薩往昔而於此處施多珍寶，是故此城名為施寶。」",
    "T24n1448_011:0051c15_4": "次至娑羅力樹，住在一邊，佛便微笑，亦復廣說四佛化迹。",
    "T24n1448_011:0051c16_5": "次至金升城，告阿難陀曰：「於此城中，菩薩昔時為檀施會，以升量金奉施乞者，是故此城世號金升。」",
    "T24n1448_011:0051c19_6": "次至自來城，告阿難陀曰：「此自來城，有王名曰長淨，以法化世，人民熾盛，豐樂安穩。",
    "T24n1448_011:0051c20_7": "後於異時，其王頂上遂生肉疱，柔軟如綿而無妨惱。",
    "T24n1448_011:0051c22_8": "疱成熟破，遂生一子，形容端正顏色殊妙，深可愛樂，廣如餘說。",
    "T24n1448_011:0051c23_9": "諸根具足，是故人皆號曰頂生。",
    "T24n1448_011:0051c24_10": "時有六萬婇女生後入宮，諸女見已乳皆流出，咸言：『我養！",
    "T24n1448_011:0051c25_11": "我養！』",
    "T24n1448_011:0051c25_12": "是故號為樂養。",
    "T24n1448_011:0051c26_13": "而今有人，亦云頂生，或云樂養。",
    "T24n1448_011:0051c26_14": "頂生成大，長淨遂患，以根華葉藥種種醫療而不能痊，病加困重。",
    "T24n1448_011:0051c28_15": "王告諸臣：『宜速將頂生，為我冊立。』",
    "T24n1448_011:0051c29_16": "諸臣啟王：『如王教勅。』",
    "T24n1448_011:0051c29_17": "即差勅使，令取頂生。",
    "T24n1448_011:0052a01_18": "長淨大王患苦纏身，奉勅令喚，宜速急赴，欲為冊立。",
    "T24n1448_011:0052a02_19": "頂生未至，王便命過。",
    "T24n1448_011:0052a02_20": "復差一使人，報頂生曰：『父王已崩，願見速至。』",
    "T24n1448_011:0052a03_21": "頂生作念：『父王既崩，我何須去？』",
    "T24n1448_011:0052a04_22": "念已便迴，諸臣復差使：『太子當來紹繼父位。』",
    "T24n1448_011:0052a05_23": "頂生報曰：『我有王分，在此便為。』",
    "T24n1448_011:0052a06_24": "諸臣啟言：『若冊立王，須多禮備寶堂浴池、師子之座、傘蓋頭冠，於大都城合冊立王，可來於此。』",
    "T24n1448_011:0052a08_25": "報曰：『我若為法王者，如此之物，不求自來。』",
    "T24n1448_011:0052a09_26": "時有藥叉名曰作日，常隨頂生，所遣皆作，便持寶池師子之座、傘蓋頭冠、王都大城，自然移來。",
    "T24n1448_011:0052a11_27": "是故此城，號為自來。」",
    "T24n1448_011:0052a13_0": "根本說一切有部毘奈耶藥事卷第十一"
}