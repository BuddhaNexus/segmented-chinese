{
    "T11n0310_052:0303b18_0": "大寶積經卷第五十二",
    "T11n0310_052:0303b20_0": "大唐三藏法師玄奘奉　詔譯",
    "T11n0310_052:0303b21_0": "菩薩藏會第十二之十八般若波羅蜜多品第十一之三「復次舍利子！",
    "T11n0310_052:0303b23_1": "云何菩薩摩訶薩依趣善巧？",
    "T11n0310_052:0303b23_2": "舍利子！",
    "T11n0310_052:0303b24_3": "菩薩摩訶薩修行般若波羅蜜多故，於四依趣善能具足。",
    "T11n0310_052:0303b25_4": "何等為四？",
    "T11n0310_052:0303b25_5": "所謂依趣於義不依趣文、依趣於智不依趣識、依趣於了義經不依趣不了義經、依趣於法不依趣數取趣者。",
    "T11n0310_052:0303b28_6": "舍利子！",
    "T11n0310_052:0303b28_7": "云何名為依趣於義不依趣文？",
    "T11n0310_052:0303b29_0": "復以何等為文為義？",
    "T11n0310_052:0303b29_1": "舍利子！",
    "T11n0310_052:0303b29_2": "所言文者，謂諸世間諸法作用傳習文詞。",
    "T11n0310_052:0303c01_3": "所言義者，謂所通達出世間法。",
    "T11n0310_052:0303c02_4": "所言文者，宣示可樂布施調順寂靜言詞。",
    "T11n0310_052:0303c03_5": "所言義者，謂所布施調順寂靜決定了知無朽壞智。",
    "T11n0310_052:0303c04_6": "所言文者，訶毀生死分別言詞。",
    "T11n0310_052:0303c05_7": "所言義者，生死不染徹見法性。",
    "T11n0310_052:0303c05_8": "所言文者，稱揚讚歎涅槃功德。",
    "T11n0310_052:0303c06_9": "所言義者，謂諸法性涅槃無分別性。",
    "T11n0310_052:0303c07_10": "所言文者，隨順諸乘建立言說。",
    "T11n0310_052:0303c08_11": "所言義者，一理趣法善通達智。",
    "T11n0310_052:0303c08_12": "所言文者，宣說捨離諸所有法。",
    "T11n0310_052:0303c09_13": "所言義者，謂是三輪究竟清淨。",
    "T11n0310_052:0303c10_14": "所言文者，宣說律儀身語意業受持學處杜多功德。",
    "T11n0310_052:0303c11_15": "所言義者，身語意業皆不可得，不由加行尸羅清淨。",
    "T11n0310_052:0303c12_16": "所言文者，宣說忍受瞋恚裁忿憍慢傲逸，能行是忍名善丈夫。",
    "T11n0310_052:0303c13_17": "所言義者，謂善證得無生法忍。",
    "T11n0310_052:0303c14_18": "所言文者，演諸善根發起精進。",
    "T11n0310_052:0303c15_19": "所言義者，無取無捨無住精進。",
    "T11n0310_052:0303c16_20": "所言文者，宣說靜慮解脫等持等至。",
    "T11n0310_052:0303c16_21": "所言義者，滅盡定智。",
    "T11n0310_052:0303c17_22": "所言文者，一切聞持諸慧根本。",
    "T11n0310_052:0303c18_23": "所言義者，不可說義。",
    "T11n0310_052:0303c18_24": "所言文者，謂能開示三十七覺分聖道正法。",
    "T11n0310_052:0303c19_25": "所言義者，證得菩提分法正行之果。",
    "T11n0310_052:0303c20_26": "所言文者，謂能開示苦集道諦。",
    "T11n0310_052:0303c21_27": "所言義者，於滅作證。",
    "T11n0310_052:0303c21_28": "所言文者，開示無明為初乃至老死。",
    "T11n0310_052:0303c22_29": "所言義者，謂無明滅故乃至老死亦滅。",
    "T11n0310_052:0303c23_30": "所言文者，宣說止觀資糧正法。",
    "T11n0310_052:0303c23_31": "所言義者，明解脫智。",
    "T11n0310_052:0303c24_32": "所言文者，宣說貪瞋及癡等分行法。",
    "T11n0310_052:0303c25_33": "所言義者，謂無分別心解脫智。",
    "T11n0310_052:0303c25_34": "所言文者，開示一切障礙之法。",
    "T11n0310_052:0303c26_35": "所言義者，謂無障礙解脫之智。",
    "T11n0310_052:0303c27_36": "所言文者，開示三寶稱讚功德。",
    "T11n0310_052:0303c28_37": "所言義者，離欲法性無為無著功德正行。",
    "T11n0310_052:0303c29_0": "所言文者，宣說菩薩從初發心乃至道場修學功德發起正行。",
    "T11n0310_052:0304a01_1": "所言義者，謂剎那心相應證覺一切智智。",
    "T11n0310_052:0304a02_2": "舍利子！",
    "T11n0310_052:0304a02_3": "舉要言之，如來所演八萬四千法藏聲教皆名為文，諸離一切言音文字理不可說是名為義。",
    "T11n0310_052:0304a04_4": "舍利子！",
    "T11n0310_052:0304a04_5": "是名菩薩摩訶薩修行般若波羅蜜多故，依趣於義不依趣文。",
    "T11n0310_052:0304a06_6": "「復次舍利子！",
    "T11n0310_052:0304a06_7": "云何菩薩摩訶薩依趣於智不依趣識？",
    "T11n0310_052:0304a07_8": "舍利子！",
    "T11n0310_052:0304a07_9": "菩薩摩訶薩依般若波羅蜜多故，善巧了知諸有言教數取趣義，是名為識此不應依；諸有言教如法性義，即是於智此應依趣。",
    "T11n0310_052:0304a10_10": "又舍利子！",
    "T11n0310_052:0304a10_11": "是菩薩摩訶薩由二法善巧，便能修行般若波羅蜜多。",
    "T11n0310_052:0304a11_12": "何等為二？",
    "T11n0310_052:0304a12_13": "謂識及智。",
    "T11n0310_052:0304a12_14": "舍利子！",
    "T11n0310_052:0304a12_15": "何等為識？",
    "T11n0310_052:0304a12_16": "何等為智？",
    "T11n0310_052:0304a13_17": "舍利子！",
    "T11n0310_052:0304a13_18": "所言識者，謂四識住。",
    "T11n0310_052:0304a13_19": "何等為四？",
    "T11n0310_052:0304a14_0": "一者色趣識所依止，二者受趣識所依止，三者想趣識所依止，四者行趣識所依止。",
    "T11n0310_052:0304a15_1": "如是識住，是名為識不應依趣。",
    "T11n0310_052:0304a16_2": "所言智者，於五取蘊識不安住。",
    "T11n0310_052:0304a17_3": "諸蘊遍智，是名為智此應依趣。",
    "T11n0310_052:0304a18_4": "所言識者，謂能了知地界水界火界風界，如是了知則名為識不應依趣。",
    "T11n0310_052:0304a19_5": "若有說言四種識住識不安住，此則名為識之法性。",
    "T11n0310_052:0304a20_6": "若於法性不雜亂智，是名為智則可依趣。",
    "T11n0310_052:0304a21_7": "又復識者，所謂了別眼所識色、耳所識聲、鼻所識香、舌所識味、身所識觸、意所識法，如是了別是名為識。",
    "T11n0310_052:0304a24_8": "所言智者，若於內處心慮寂靜，若於外處尋伺不行，依趣於智不於一法而生分別，如是等相名之為智。",
    "T11n0310_052:0304a26_9": "又復識者，從所緣境而生於識、從諸作意而生於識、從遍分別而生於識，如是等相名之為識。",
    "T11n0310_052:0304a28_10": "所言智者，無取無執無緣無了別無所分別是名為智。",
    "T11n0310_052:0304a29_11": "又復識者，於諸一切有為行法識所依趣是名為識。",
    "T11n0310_052:0304b02_12": "所言智者，於無為法無識能行此無為智是名為智。",
    "T11n0310_052:0304b03_13": "又復識者，有生有滅有住之識，故名為識不應依趣。",
    "T11n0310_052:0304b04_14": "無生無滅亦無所住，是名為智此應依趣。",
    "T11n0310_052:0304b05_15": "舍利子！",
    "T11n0310_052:0304b05_16": "是名菩薩摩訶薩修行般若波羅蜜多故，依趣於智不依趣識。",
    "T11n0310_052:0304b07_0": "「復次舍利子！",
    "T11n0310_052:0304b07_1": "云何名為菩薩摩訶薩不依趣不了義經依趣了義經？",
    "T11n0310_052:0304b08_2": "舍利子！",
    "T11n0310_052:0304b08_3": "諸菩薩等善能通達，即如先說所有廣文，是則名為不了義經，如是廣文不應依趣；即如先說所有廣義，是則名為了義經際，如是廣義則可依趣。",
    "T11n0310_052:0304b12_0": "又舍利子！",
    "T11n0310_052:0304b12_1": "何等經中以為了義？",
    "T11n0310_052:0304b12_2": "何等經中名不了義？",
    "T11n0310_052:0304b13_3": "舍利子！",
    "T11n0310_052:0304b13_4": "菩薩摩訶薩依般若波羅蜜多故善能分別，若諸經中宣說於道，如是言教名不了義；若諸經中宣說於果，如是言教名為了義。",
    "T11n0310_052:0304b16_5": "若諸經中說世俗諦，名不了義；說勝義諦，名為了義。",
    "T11n0310_052:0304b17_6": "若諸經中宣說作業煩惱惑染，名不了義；若有宣說煩惱業盡，是名了義。",
    "T11n0310_052:0304b19_7": "若諸經中宣說訶責染污之法，名不了義；若有宣說修治清淨，如是法者是名了義。",
    "T11n0310_052:0304b20_8": "若諸經中有所宣說厭背生死欣樂涅槃，名不了義；若有宣說生死涅槃二無差別，是名了義。",
    "T11n0310_052:0304b23_9": "若諸經中宣說種種文句差別，名不了義；若說甚深難見難覺，是名了義。",
    "T11n0310_052:0304b24_10": "若諸經中文句廣博能令眾生心意踊躍，名不了義；若有宣說文句及心皆同灰燼，是名了義。",
    "T11n0310_052:0304b26_11": "若諸經中宣說有我有情命者養者數取趣者意生摩納婆作者受者，又說立有種種受蘊無有主宰，如是言教名不了義不應依趣。",
    "T11n0310_052:0304b29_12": "若諸經中說空無相無願無生無起亦無出現，無有我無有情無命者無養者無數取趣者及三解脫門，如斯言教是名了義則可依趣。",
    "T11n0310_052:0304c03_13": "舍利子！",
    "T11n0310_052:0304c03_14": "是名菩薩摩訶薩修行般若波羅蜜多故，依趣了義不趣不了之義。",
    "T11n0310_052:0304c06_0": "「復次舍利子！",
    "T11n0310_052:0304c06_1": "云何名為菩薩摩訶薩依趣於法不依趣數取者？",
    "T11n0310_052:0304c07_2": "舍利子！",
    "T11n0310_052:0304c07_3": "菩薩摩訶薩依般若波羅蜜多故，於諸經教善能分別，諸有宣說不了義經，即為補特伽羅義，如是言教不應依趣；諸有了義即如性法義，如是言教此應依趣。",
    "T11n0310_052:0304c11_4": "又舍利子！",
    "T11n0310_052:0304c11_5": "復以何等名為依法？",
    "T11n0310_052:0304c11_6": "云何名為數取趣者？",
    "T11n0310_052:0304c12_7": "舍利子！",
    "T11n0310_052:0304c12_8": "若有依止數取之見諸所緣法，如是之相名數取者；此數取見所緣法住性之法性，如是相者是名為法。",
    "T11n0310_052:0304c14_9": "言數取者，所謂凡夫數取。",
    "T11n0310_052:0304c15_10": "善凡夫數取，隨信行數取、隨法行數取、第八數取、預流數取、一來數取、不還數取、阿羅漢數取、獨覺數取、菩薩數取。",
    "T11n0310_052:0304c18_11": "舍利子！",
    "T11n0310_052:0304c18_12": "復有一數取者出現於世，利益安樂無量眾生，悲愍世間，為諸天人義利安樂。",
    "T11n0310_052:0304c20_13": "如是數取，所謂如來、應、正等覺。",
    "T11n0310_052:0304c20_14": "舍利子！",
    "T11n0310_052:0304c20_15": "如是一切數取名言，如來依世俗諦為眾生說。",
    "T11n0310_052:0304c22_0": "若有眾生於此言教起於執著，如是等類不應依趣。",
    "T11n0310_052:0304c23_1": "何以故？",
    "T11n0310_052:0304c23_2": "如來欲令於彼正依趣故，佛薄伽梵說如是法，汝等依趣諸法實性，無宜依趣彼數取者。",
    "T11n0310_052:0304c25_3": "舍利子！",
    "T11n0310_052:0304c25_4": "何等是為諸法實性？",
    "T11n0310_052:0304c26_0": "舍利子！",
    "T11n0310_052:0304c26_1": "所謂無有變異、無有增益、無作無不作、不住、無根本，如是之相是名法性。",
    "T11n0310_052:0304c27_2": "又復於一切處通照平等，諸平等中善住平等，不平等中善住平等，於諸平等不平等中妙善平等，如是等相是名法性。",
    "T11n0310_052:0305a01_3": "又法性者無有分別、無有所緣，於一切法證得決定究竟體相，如是名為諸法實性。",
    "T11n0310_052:0305a03_4": "舍利子！",
    "T11n0310_052:0305a03_5": "若有依趣法性之者，則諸法性無不依趣。",
    "T11n0310_052:0305a04_6": "菩薩摩訶薩由證入如是門故，於一切法依趣一切法性故。",
    "T11n0310_052:0305a05_7": "舍利子！",
    "T11n0310_052:0305a06_8": "如是名為菩薩摩訶薩四種依趣。",
    "T11n0310_052:0305a06_9": "若有菩薩摩訶薩於此法中能通達者，是則說名依趣善巧。",
    "T11n0310_052:0305a08_10": "舍利子！",
    "T11n0310_052:0305a08_11": "如是名為依趣善巧，菩薩摩訶薩為欲修行般若波羅蜜多故，精勤修習依趣善巧。",
    "T11n0310_052:0305a11_0": "「復次舍利子！",
    "T11n0310_052:0305a11_1": "云何名為菩薩摩訶薩資糧善巧？",
    "T11n0310_052:0305a12_2": "舍利子！",
    "T11n0310_052:0305a12_3": "當知菩薩摩訶薩修行般若波羅蜜多故，善能通達二種資糧。",
    "T11n0310_052:0305a13_4": "何者是耶？",
    "T11n0310_052:0305a13_5": "謂福及智。",
    "T11n0310_052:0305a14_6": "舍利子！",
    "T11n0310_052:0305a14_7": "云何名為福德資糧？",
    "T11n0310_052:0305a14_8": "所謂布施體性福所作事、尸羅體性福所作事、諸修體性福所作事，及大慈定大悲方便，菩薩摩訶薩住福所作諸事業故，於諸善根若自若他，勵志奉修悉能興起，三世積集所有諸惡悉皆發露。",
    "T11n0310_052:0305a19_9": "又於一切眾生所有功德、一切學無學所有功德、一切獨覺所有功德、一切菩薩從初發心廣修諸行得不退轉繫屬一生，如是等無量無邊菩薩摩訶薩所有功德，菩薩普皆心生隨喜。",
    "T11n0310_052:0305a23_10": "又於去來現在一切諸佛薄伽梵所，一切善根菩薩亦皆心生隨喜。",
    "T11n0310_052:0305a24_11": "舍利子！",
    "T11n0310_052:0305a25_12": "是菩薩摩訶薩又復善能隨喜俱生福所作事，復能勸請一切諸佛轉妙法輪，及諸賢聖令演勝法勸請俱生福所作事，復能以諸善根迴向菩提、迴向俱生福所作事。",
    "T11n0310_052:0305a28_13": "是菩薩摩訶薩見有未發大菩提心諸菩薩等，方便教令發菩提心。",
    "T11n0310_052:0305b01_14": "若有已發菩提心者，說法示導教令成熟。",
    "T11n0310_052:0305b02_15": "諸貧窮者攝以財物，若疾病者施以醫藥、殷勤瞻視恭敬承事，於暴惡者心生忍受，所犯戒品無有覆藏、發露諸過善能除罪。",
    "T11n0310_052:0305b05_16": "已般涅槃諸佛世尊，於一切時常修供養。",
    "T11n0310_052:0305b06_17": "於鄔波柁耶及阿遮利耶敬如大師，於正法所發勤精進追尋請問，於說法師敬愛尊奉猶如事佛。",
    "T11n0310_052:0305b08_18": "有說法會，雖去己遠多百踰繕那，要往其所聽聞正法無有厭足。",
    "T11n0310_052:0305b09_19": "或有眾生來請疑滯，以無染心宣說淨法。",
    "T11n0310_052:0305b10_20": "於父母所承修供養，知恩了恩無有變悔。",
    "T11n0310_052:0305b11_21": "積集一切諸清淨福，修行建立情無厭倦。",
    "T11n0310_052:0305b12_22": "以諸律撿防護於身，身無詭詐；防護於語，發言和雅；防護於心，心無諂誑。",
    "T11n0310_052:0305b14_23": "欲攝梵福故，為諸如來營搆制多。",
    "T11n0310_052:0305b15_24": "令丈夫相具圓滿故，積集無遮大祠法會。",
    "T11n0310_052:0305b16_0": "為隨顯相令圓滿故，積集種種善根資糧。",
    "T11n0310_052:0305b16_1": "為莊嚴身故，捨離憍慢。",
    "T11n0310_052:0305b17_2": "為莊嚴語故，遠諸語過。",
    "T11n0310_052:0305b18_0": "為莊嚴心故，遠離一切憎嫉覺慧。",
    "T11n0310_052:0305b18_1": "為大莊嚴佛剎土故，化現神通轉變自在。",
    "T11n0310_052:0305b19_2": "為欲莊嚴諸法相故，無上妙智善勝清淨。",
    "T11n0310_052:0305b20_3": "為欲莊嚴大法眾故，遠離一切離間麁惡破壞語言。",
    "T11n0310_052:0305b21_4": "為不取著一切法故，離妄分別。",
    "T11n0310_052:0305b22_5": "令說法者無憂慼故，歡喜授與善哉言詞。",
    "T11n0310_052:0305b23_6": "令說法者無唐捐故，遠離諸蓋恭敬聽法。",
    "T11n0310_052:0305b24_7": "為欲莊嚴菩提樹故，奉施諸佛清靜園林。",
    "T11n0310_052:0305b25_8": "為欲莊嚴佛道場故，備修善根無有退轉。",
    "T11n0310_052:0305b26_9": "為欲淨除生死法故，不染一切諸業煩惱。",
    "T11n0310_052:0305b27_10": "為欲獲得珍寶手故，修行布施一切珍寶。",
    "T11n0310_052:0305b28_11": "為欲獲得無盡之財及無盡藏故，所愛重物先用行施。",
    "T11n0310_052:0305b29_12": "為欲令諸眾生暫見便起清淨信故，舒顏先問遠諸嚬蹙。",
    "T11n0310_052:0305c01_13": "為欲獲得平掌相故，於諸眾生起平等照。",
    "T11n0310_052:0305c02_14": "為放無邊諸光網故，於不學識諸眾生所情不輕蔑又無捨置。",
    "T11n0310_052:0305c04_0": "為令受生得清淨故，常存積集清淨戒福。",
    "T11n0310_052:0305c04_1": "為令胎藏得清淨故，於諸毀犯善能清淨。",
    "T11n0310_052:0305c05_2": "為欲生於天人中故，修治清淨十善業道。",
    "T11n0310_052:0305c06_3": "遠離無知往還進止故，於諸教誡無妄分別。",
    "T11n0310_052:0305c07_4": "為得法財富逸自在故，於深奧法性無藏悋。",
    "T11n0310_052:0305c08_5": "為諸世間所瞻仰故，修治清淨增上欲解。",
    "T11n0310_052:0305c09_6": "為得廣大法勝解故，於微少行而不修證。",
    "T11n0310_052:0305c10_7": "為欲攝受一切福故，心恒思惟一切智者。",
    "T11n0310_052:0305c11_8": "為七聖財得圓滿故，於佛正法信為前導。",
    "T11n0310_052:0305c12_9": "為欲攝受諸淨法故，於己身命曾無顧錄。",
    "T11n0310_052:0305c13_10": "為諸世間所委任故，於先所許必令果遂。",
    "T11n0310_052:0305c14_11": "為令一切諸佛妙法得圓滿故，圓滿修習一切佛法。",
    "T11n0310_052:0305c15_12": "舍利子！",
    "T11n0310_052:0305c15_13": "若菩薩摩訶薩具足成就如是相者，是名菩薩摩訶薩福德資糧善巧。",
    "T11n0310_052:0305c18_0": "「復次舍利子！",
    "T11n0310_052:0305c18_1": "云何菩薩摩訶薩智德資糧善巧？",
    "T11n0310_052:0305c19_2": "舍利子！",
    "T11n0310_052:0305c19_3": "是菩薩摩訶薩修行般若波羅蜜多時，由住如是如是因緣法故攝取於智，是故名曰智德資糧。",
    "T11n0310_052:0305c21_4": "舍利子！",
    "T11n0310_052:0305c21_5": "如是攝智，以何等法為因為緣？",
    "T11n0310_052:0305c22_6": "舍利子！",
    "T11n0310_052:0305c22_7": "當知菩薩摩訶薩欲無厭倦，精進尋求智隨行性親近善友，趣諸佛智不趣聲聞及獨覺智，於彼善友情無憍慢，恭敬愛重如愛大師。",
    "T11n0310_052:0305c25_8": "而是菩薩知彼善友具諸欲解，無有少分順智言說而不諮受彼善友者。",
    "T11n0310_052:0305c27_9": "又知菩薩是法器已，即為宣說中無暫斷。",
    "T11n0310_052:0305c28_10": "是諸菩薩聞說如是正法資糧相應之行，精進尋思方便修習。",
    "T11n0310_052:0305c29_11": "舍利子！",
    "T11n0310_052:0305c29_12": "諸如是相，此則名為智德資糧相應正行。",
    "T11n0310_052:0306a02_0": "「復次舍利子！",
    "T11n0310_052:0306a02_1": "云何名為菩薩摩訶薩正法資糧相應正行？",
    "T11n0310_052:0306a03_2": "舍利子！",
    "T11n0310_052:0306a03_3": "正法資糧者，所謂菩薩摩訶薩具修正行故，嗜欲饕餮善能節儉，事緒緣務善能減約，言說談話善能遠離，於諸音聲善能棄捨，初夜後夜無有睡眠，精勤修習相應正行。",
    "T11n0310_052:0306a07_4": "是菩薩摩訶薩稱量理義鄭重尋思故，心無濁穢制伏諸蓋故，於所毀犯善知出離無有諂詐現除悔故，無所追求堅修正行故，隨順正法趣向正法俯臨正法於法勇猛常如救彼頭衣熾然故，勤求妙智無暫休息不處愚暗故，無有慢緩不棄善扼故，遠離憒閙常樂獨處故，宴默思惟聖種知足故，不捨杜多所有功德愛樂法樂故，常樂尋求出世間法不思寶玩隨順世間文章呪術故，成就正念無忘失故，備甚深義善隨行故，具足妙慧道隨順故，堅固勇猛防衛外緣故，內懷羞恥慚愧莊嚴故，隨行佛趣離非智故，捨愚癡膜慧眼清淨善覺悟故，覺慧寬廣於如是覺無狹劣故，妙覺明顯證現智故。",
    "T11n0310_052:0306a20_5": "舍利子！",
    "T11n0310_052:0306a21_0": "是菩薩摩訶薩所有功德不隨於他，於自功德無增上慢，於他功德不嫉不毀，善修行業不輕業報，由如是故具足成滿業清淨智。",
    "T11n0310_052:0306a23_1": "舍利子！",
    "T11n0310_052:0306a24_2": "如是等相具足圓備，是名菩薩摩訶薩智德資糧善巧之行。",
    "T11n0310_052:0306a26_0": "「復次舍利子！",
    "T11n0310_052:0306a26_1": "菩薩摩訶薩復有智德資糧善巧，謂能具足四種施法便得成就智德資糧。",
    "T11n0310_052:0306a28_0": "何等為四？",
    "T11n0310_052:0306a28_1": "一者菩薩摩訶薩若見書寫如是經典，給施葉紙筆墨眾事。",
    "T11n0310_052:0306a29_2": "二者菩薩摩訶薩請說法者演深妙義。",
    "T11n0310_052:0306b01_3": "三者菩薩摩訶薩以諸利養恭敬名聞讚頌稱揚奉說法者。",
    "T11n0310_052:0306b02_4": "四者菩薩摩訶薩於說法師攝受正法，無有諂曲讚悅彼意，應施是言善哉善哉。",
    "T11n0310_052:0306b04_5": "舍利子！",
    "T11n0310_052:0306b04_6": "若有菩薩摩訶薩行是四種清淨布施，當知善能積集智德資糧善巧。",
    "T11n0310_052:0306b07_0": "「復次舍利子！",
    "T11n0310_052:0306b07_1": "菩薩摩訶薩復有四種積集無盡智德資糧。",
    "T11n0310_052:0306b08_2": "何等為四？",
    "T11n0310_052:0306b08_3": "一者菩薩摩訶薩巧能守護說法者身。",
    "T11n0310_052:0306b09_4": "二者巧能守護所有眾善。",
    "T11n0310_052:0306b10_0": "三者巧能守護其所止處。",
    "T11n0310_052:0306b10_1": "四者巧能守護彼說法者所有徒眾。",
    "T11n0310_052:0306b11_2": "舍利子！",
    "T11n0310_052:0306b11_3": "是為菩薩摩訶薩四種積集智德資糧。",
    "T11n0310_052:0306b13_0": "「復次舍利子！",
    "T11n0310_052:0306b13_1": "菩薩摩訶薩復有四種任持智德資糧善巧。",
    "T11n0310_052:0306b14_2": "何等為四？",
    "T11n0310_052:0306b14_3": "所謂菩薩摩訶薩於說法者以法任持、以智任持、以財任持、以菩提功德而用任持。",
    "T11n0310_052:0306b16_4": "舍利子！",
    "T11n0310_052:0306b16_5": "是為菩薩摩訶薩四種任持智德資糧。",
    "T11n0310_052:0306b18_0": "「復次舍利子！",
    "T11n0310_052:0306b18_1": "菩薩摩訶薩復有五種勝力，能為智德資糧善巧。",
    "T11n0310_052:0306b19_2": "何等為五？",
    "T11n0310_052:0306b19_3": "所謂菩薩摩訶薩具足信力，為欲成就信解心故；具足進力，求善知識成多聞故；具足念力，令菩提心無忘失故；具足定力，審諦觀察平等覺故；具足慧力，由久修習多聞力故。",
    "T11n0310_052:0306b23_4": "舍利子！",
    "T11n0310_052:0306b23_5": "是名菩薩摩訶薩五力智德資糧善巧之行。",
    "T11n0310_052:0306b25_0": "「復次舍利子！",
    "T11n0310_052:0306b25_1": "菩薩摩訶薩復有智德資糧善巧，謂具四種清淨尸羅，能善積集智德資糧。",
    "T11n0310_052:0306b27_0": "何等為四？",
    "T11n0310_052:0306b27_1": "所謂菩薩摩訶薩樂法尸羅、求法尸羅、觀法尸羅、迴向菩提尸羅。",
    "T11n0310_052:0306b28_2": "舍利子！",
    "T11n0310_052:0306b28_3": "菩薩摩訶薩若具如是四種清淨尸羅，能善積集智德資糧善巧之行。",
    "T11n0310_052:0306c02_0": "「復次舍利子！",
    "T11n0310_052:0306c02_1": "菩薩摩訶薩復有智德資糧善巧，謂能具足四種忍法，能為智德資糧善巧。",
    "T11n0310_052:0306c04_0": "何等為四？",
    "T11n0310_052:0306c04_1": "一者菩薩摩訶薩勤求法時，善能忍受一切麁惡非法言說。",
    "T11n0310_052:0306c05_2": "二者菩薩摩訶薩勤求法時，善能堪忍一切風日寒熱飢渴。",
    "T11n0310_052:0306c06_3": "三者菩薩摩訶薩勤求法時，於阿遮利耶、鄔波陀耶二勝師所，隨有訓誨頂戴領受。",
    "T11n0310_052:0306c08_4": "四者菩薩摩訶薩勤求法時，善能信解於空無相無願之法。",
    "T11n0310_052:0306c10_5": "舍利子！",
    "T11n0310_052:0306c10_6": "如是四種含受忍法能為智德資糧之行。",
    "T11n0310_052:0306c12_0": "「復次舍利子！",
    "T11n0310_052:0306c12_1": "菩薩摩訶薩復有智德資糧善巧，謂能具足四種精進，能為智德資糧善巧。",
    "T11n0310_052:0306c14_0": "何等為四？",
    "T11n0310_052:0306c14_1": "所謂菩薩摩訶薩堅固精進聽聞正法、堅固精進任持正法、堅固精進演說正法、堅固精進修行正行。",
    "T11n0310_052:0306c16_2": "舍利子！",
    "T11n0310_052:0306c16_3": "如是四種堅固精進能為智德資糧之行。",
    "T11n0310_052:0306c18_0": "「復次舍利子！",
    "T11n0310_052:0306c18_1": "菩薩摩訶薩復有智德資糧善巧，謂能具足四種靜慮，於法修習，能為智德資糧善巧。",
    "T11n0310_052:0306c20_2": "何等為四？",
    "T11n0310_052:0306c20_3": "一者菩薩常樂行遠離法，二者樂獨專一守靜山林，三者常樂尋求神通靜慮，四者常勤修行廣大佛智。",
    "T11n0310_052:0306c22_4": "舍利子！",
    "T11n0310_052:0306c23_0": "如是四種正法靜慮能為智德資糧之行。",
    "T11n0310_052:0306c24_0": "「復次舍利子！",
    "T11n0310_052:0306c24_1": "菩薩摩訶薩復有智德資糧善巧，謂能具足四種正法智慧光明，能為智德資糧善巧。",
    "T11n0310_052:0306c26_2": "何等為四？",
    "T11n0310_052:0306c26_3": "所謂菩薩摩訶薩修行如是智慧光明，不住於斷、不說於常、不違緣起、信解無我。",
    "T11n0310_052:0306c28_4": "舍利子、如是四種諸慧光明能為智德資糧正行。",
    "T11n0310_052:0307a01_0": "「復次舍利子！",
    "T11n0310_052:0307a01_1": "菩薩摩訶薩復有智德資糧善巧，謂能成就四種正法無上方便，能為智德資糧善巧。",
    "T11n0310_052:0307a03_2": "何等為四？",
    "T11n0310_052:0307a03_3": "所謂菩薩摩訶薩修行般若波羅蜜多故，隨順世間、隨順經典、隨順妙法、隨順淨智。",
    "T11n0310_052:0307a05_4": "舍利子！",
    "T11n0310_052:0307a05_5": "如是四種正法方便能為智德資糧正行。",
    "T11n0310_052:0307a07_0": "「復次舍利子！",
    "T11n0310_052:0307a07_1": "菩薩摩訶薩復有智德資糧善巧，謂能進趣四種法道，能為智德資糧善巧。",
    "T11n0310_052:0307a09_0": "何等為四？",
    "T11n0310_052:0307a09_1": "所謂菩薩摩訶薩以依般若波羅蜜多故，具足修行到彼岸道、七覺分道、八聖支道、趣向一切智者智道。",
    "T11n0310_052:0307a11_2": "舍利子！",
    "T11n0310_052:0307a11_3": "如是四種正法之道能為智德資糧正行。",
    "T11n0310_052:0307a13_0": "「復次舍利子！",
    "T11n0310_052:0307a13_1": "菩薩摩訶薩復有智德資糧善巧，謂具四種無厭足法，則能善集智德資糧。",
    "T11n0310_052:0307a15_0": "何等為四？",
    "T11n0310_052:0307a15_1": "所謂菩薩摩訶薩以修行般若波羅蜜多故，奉持正法無量聽聞無有厭足、為眾說法無有厭足、觀察理義無有厭足、智慧方便無有厭足。",
    "T11n0310_052:0307a18_2": "舍利子！",
    "T11n0310_052:0307a18_3": "如是四種無厭足法能集智德資糧正行。",
    "T11n0310_052:0307a20_0": "「復次舍利子！",
    "T11n0310_052:0307a20_1": "菩薩摩訶薩如是智德資糧善巧，隨遍入於一切行處。",
    "T11n0310_052:0307a21_2": "何以故？",
    "T11n0310_052:0307a21_3": "舍利子！",
    "T11n0310_052:0307a21_4": "當知布施由智資糧而成就故，如是持戒忍辱精進靜慮正慧亦是智德資糧成就，乃至慈悲喜捨一切善法亦因智德資糧成就。",
    "T11n0310_052:0307a24_5": "何以故？",
    "T11n0310_052:0307a25_0": "舍利子！",
    "T11n0310_052:0307a25_1": "菩薩摩訶薩所有發起堅固正行皆依正智，彼一切行智為前導。",
    "T11n0310_052:0307a26_2": "由是菩薩具大智故，為諸無智之所歸趣，一切惡魔不得其便，諸佛如來所共加護，將得趣入一切智智。",
    "T11n0310_052:0307a29_0": "舍利子！",
    "T11n0310_052:0307a29_1": "是為菩薩智德資糧善巧之行。",
    "T11n0310_052:0307a29_2": "若諸菩薩摩訶薩成就如是福智二種資糧善巧，當知修行般若波羅蜜多故獲是資糧善巧之力。",
    "T11n0310_052:0307b04_0": "「復次舍利子！",
    "T11n0310_052:0307b04_1": "云何菩薩摩訶薩念住善巧？",
    "T11n0310_052:0307b04_2": "舍利子！",
    "T11n0310_052:0307b05_3": "所謂菩薩摩訶薩修行般若波羅蜜多故，具足修習四種念住，則能成就方便善巧。",
    "T11n0310_052:0307b07_0": "舍利子！",
    "T11n0310_052:0307b07_1": "何等為四？",
    "T11n0310_052:0307b07_2": "一者於身隨身觀察修習念住，二者於受隨受觀察修習念住，三者於心隨心觀察修習念住，四者於法隨法觀察修習念住。",
    "T11n0310_052:0307b10_3": "舍利子！",
    "T11n0310_052:0307b10_4": "菩薩摩訶薩修行般若波羅蜜多故，云何於身隨身觀察修習念住？",
    "T11n0310_052:0307b11_5": "舍利子！",
    "T11n0310_052:0307b12_6": "菩薩於身住隨身念，觀察是身前際過咎，是菩薩摩訶薩作是思惟：『如是身者，顛倒業起因緣所生，本無主宰、無所攝受。",
    "T11n0310_052:0307b14_7": "如彼卉木叢林諸藥草等從因緣生，本無主宰、無所攝受。",
    "T11n0310_052:0307b16_8": "此身又如館舍所起，皆由草木牆塹眾緣所共合成。",
    "T11n0310_052:0307b17_9": "此身亦爾，但為蘊界處等之所攝持，而其本性空無有我無有我所、無常無恒無有堅住、非不變法。",
    "T11n0310_052:0307b19_10": "我今不應於是身分妄有所計，是故我今當以如是不堅之身用貿堅身。",
    "T11n0310_052:0307b21_11": "何等身者名為堅實？",
    "T11n0310_052:0307b21_12": "謂如來身是堅實身。",
    "T11n0310_052:0307b22_13": "我觀是身極為虛偽，要當成辦如來之身。",
    "T11n0310_052:0307b23_14": "何以故？",
    "T11n0310_052:0307b23_15": "如來身者即是法身、金剛之身、不可壞身、堅固之身、超於三界最勝之身。』",
    "T11n0310_052:0307b24_16": "又作是念：『我此身者無量過咎之所雜染，我當求證離諸過染如來之身。』",
    "T11n0310_052:0307b26_17": "舍利子！",
    "T11n0310_052:0307b26_18": "是菩薩摩訶薩以諸覺慧簡擇力故，觀察是身四大種攝，為諸隨眠所依窟宅，是故我今當以此身為諸眾生驅役給使。",
    "T11n0310_052:0307b29_19": "何以故？",
    "T11n0310_052:0307b29_20": "譬如世間外四大種，所謂地界水火風界，以種種門無量差別眾具資財，饒益養育一切眾生。",
    "T11n0310_052:0307c02_21": "我今亦爾，用此四大所合成身，以種種門無量差別境界資財，當為眾生之所受用。",
    "T11n0310_052:0307c04_22": "舍利子！",
    "T11n0310_052:0307c04_23": "是菩薩摩訶薩由依般若波羅蜜多觀察是身，有如是等大義用故，雖觀此身體性是苦而不厭患如是苦身，雖觀是身究竟盡性而不厭患流轉受生，雖觀是身其性無我而無厭倦成熟眾生，雖觀是身我寂滅性而不墮彼永捨寂滅，雖觀身空無相遠離而不墮於遠離邊際。",
    "T11n0310_052:0307c11_0": "舍利子！",
    "T11n0310_052:0307c11_1": "是菩薩摩訶薩於此身法住隨身觀，觀察是身無實無堅。",
    "T11n0310_052:0307c12_2": "又於內身住隨身觀隨內而行，於諸煩惱無復容受。",
    "T11n0310_052:0307c13_3": "又於外身住隨身觀隨外而行，於諸煩惱不與共住。",
    "T11n0310_052:0307c14_4": "舍利子！",
    "T11n0310_052:0307c15_0": "是菩薩摩訶薩成就如是身念住已，其身清淨無有染污，具足一切清淨身業，得清淨相莊嚴之身。",
    "T11n0310_052:0307c17_1": "既具如是莊嚴身故，為諸天人之所歸仰。",
    "T11n0310_052:0307c18_2": "舍利子！",
    "T11n0310_052:0307c18_3": "是名菩薩摩訶薩修行般若波羅蜜多故，於此身法隨身觀察修習念住。",
    "T11n0310_052:0307c21_0": "「復次舍利子！",
    "T11n0310_052:0307c21_1": "菩薩摩訶薩修行般若波羅蜜多時，云何於受隨受觀察修習念住？",
    "T11n0310_052:0307c22_2": "舍利子！",
    "T11n0310_052:0307c23_0": "菩薩摩訶薩作是思惟：『諸所有受一切皆苦。",
    "T11n0310_052:0307c24_0": "我於今者具覺慧力，於如是受當善決擇，以智決擇、以慧決擇、方便決擇。』",
    "T11n0310_052:0307c25_1": "是菩薩摩訶薩既具如是勝決擇力，雖受於樂當樂觸時，即於一切善道眾生起大慈心，不為貪欲隨眠所惱。",
    "T11n0310_052:0307c28_2": "雖受於苦當苦觸時，即於一切惡道眾生起大悲心，不為瞋恚隨眠所惱。",
    "T11n0310_052:0307c29_3": "雖復受諸不苦不樂，當觸受時不為無明隨眠所惱。",
    "T11n0310_052:0308a01_4": "舍利子！",
    "T11n0310_052:0308a02_5": "是菩薩摩訶薩由依般若波羅蜜多具足如是觀解力故，隨受而行，修習念住所受諸受，若苦、若樂、不苦不樂，善能觀察諸受出離，又能令彼一切眾生證受遍智寂滅之法。",
    "T11n0310_052:0308a06_0": "又作是念：『此諸眾生具煩惱故無有智慧，不能了知諸受出離。",
    "T11n0310_052:0308a07_1": "何以故？",
    "T11n0310_052:0308a07_2": "若受樂時便生貪愛，若受苦時便生瞋恚，若受不苦不樂便起愚癡。",
    "T11n0310_052:0308a09_3": "而況我輩諸菩薩等隨智慧行，一切所受諸過失法皆已息滅，豈當於受更起煩惱？",
    "T11n0310_052:0308a11_0": "我於今者應具發起方便善巧及與大悲攝諸眾生，令於諸受皆得息滅。』",
    "T11n0310_052:0308a12_1": "舍利子！",
    "T11n0310_052:0308a12_2": "如是菩薩何因緣故，說於諸受而能不隨？",
    "T11n0310_052:0308a13_3": "舍利子！",
    "T11n0310_052:0308a14_0": "謂於諸受智慧簡擇，能引於樂不引於苦。",
    "T11n0310_052:0308a14_1": "舍利子！",
    "T11n0310_052:0308a15_2": "復以何等智慧簡擇？",
    "T11n0310_052:0308a15_3": "謂是菩薩觀察此中無能受者，若我、若有情、若命者、若數取等。",
    "T11n0310_052:0308a17_4": "於是觀察竟無能受，唯有受者。",
    "T11n0310_052:0308a17_5": "有何等受？",
    "T11n0310_052:0308a18_0": "所謂執受、攝受、取受、有得受、顛倒受、分別受、見隨眠受、眼想所生受乃至意想所生受、色想所生受乃至法想所生受，及彼種種眼觸所生受。",
    "T11n0310_052:0308a21_1": "如是廣說若內若外所有諸法，乃至諸觸緣所生受，若苦若樂不苦不樂，如是等相是名為受。",
    "T11n0310_052:0308a24_0": "「復次舍利子！",
    "T11n0310_052:0308a24_1": "諸佛如來分別諸受無量諸門差別之相。",
    "T11n0310_052:0308a25_2": "舍利子！",
    "T11n0310_052:0308a25_3": "如來或時說為一受，所謂一心了別諸境。",
    "T11n0310_052:0308a26_4": "或說二受，謂內及外。",
    "T11n0310_052:0308a26_5": "或說三受，所謂過去了別、未來了別、現在了別。",
    "T11n0310_052:0308a27_6": "或說四受，所謂地水火風界別。",
    "T11n0310_052:0308a28_7": "或說五受，所謂思惟如是五蘊。",
    "T11n0310_052:0308a29_8": "或說六受，所謂分別如是六處。",
    "T11n0310_052:0308b01_9": "或說七受，謂七識住。",
    "T11n0310_052:0308b01_10": "或說八受，所謂八邪方便之相。",
    "T11n0310_052:0308b02_11": "或說九受，所謂九位眾生所居。",
    "T11n0310_052:0308b02_12": "或說十受，所謂十善業道等。",
    "T11n0310_052:0308b03_13": "舍利子！",
    "T11n0310_052:0308b03_14": "如是廣說乃至無量一切諸受，隨所緣境、隨所作意，限量分齊有爾所受。",
    "T11n0310_052:0308b05_15": "然諸如來說受無量。",
    "T11n0310_052:0308b05_16": "何以故？",
    "T11n0310_052:0308b06_17": "眾生無量故，隨有眾生各具如是無量諸受。",
    "T11n0310_052:0308b07_18": "舍利子！",
    "T11n0310_052:0308b07_19": "如是菩薩摩訶薩云何於受住隨受觀？",
    "T11n0310_052:0308b08_20": "舍利子！",
    "T11n0310_052:0308b08_21": "謂諸菩薩以清淨智，方便善攝一切眾生所有諸受生滅住異，及善了知一切眾生善不善等所有受智。",
    "T11n0310_052:0308b10_22": "若諸菩薩如是隨觀，是名於受具足觀察。",
    "T11n0310_052:0308b11_23": "舍利子！",
    "T11n0310_052:0308b11_24": "如是名為菩薩摩訶薩修行般若波羅蜜多故，於一切受隨受觀察修習念住。",
    "T11n0310_052:0308b14_0": "「復次舍利子！",
    "T11n0310_052:0308b14_1": "菩薩摩訶薩修行般若波羅蜜多時，云何於心隨心觀察修習念住？",
    "T11n0310_052:0308b15_2": "舍利子！",
    "T11n0310_052:0308b16_0": "是諸菩薩摩訶薩無有忘念，密護防守離諸散亂，觀察於心生滅散壞念念不住，於內於外不住不轉，是名菩薩正觀於心。",
    "T11n0310_052:0308b18_1": "舍利子！",
    "T11n0310_052:0308b18_2": "是菩薩摩訶薩復作是念：『我憶最初曾所發心，如是諸心生已即滅、離散變壞，不可了知詣何方所。",
    "T11n0310_052:0308b21_3": "又我所有無量諸心積集善根，生已即滅，離散變壞無有方所。",
    "T11n0310_052:0308b22_4": "又我所有無量心相迴向菩提，而心體相不能自了。",
    "T11n0310_052:0308b23_5": "云何此心能作是念：「我當證覺阿耨多羅三藐三菩提耶？」",
    "T11n0310_052:0308b25_6": "何以故？",
    "T11n0310_052:0308b25_7": "以此心體不能了心、不能觀心、不能通達於自心故。』",
    "T11n0310_052:0308b26_8": "舍利子！",
    "T11n0310_052:0308b26_9": "是菩薩摩訶薩復作是念：『若菩提心由善根心無有失者，則善根心由迴向心無有迷失。",
    "T11n0310_052:0308b28_10": "若迴向心由菩提故無有失者，則阿耨多羅三藐三菩提為無有失。』",
    "T11n0310_052:0308c01_11": "是菩薩摩訶薩作是觀已，於無迷失不恐不怖。",
    "T11n0310_052:0308c02_12": "復作是念：『此緣起法因果不壞，雖復是心法性無有自性、無有作用、無有主宰，然此諸法依止因緣而得生起。",
    "T11n0310_052:0308c04_13": "我當隨其所欲積集善根，既積集已修相應行，終不捨離是心法性。』",
    "T11n0310_052:0308c07_0": "「復次舍利子！",
    "T11n0310_052:0308c07_1": "菩薩摩訶薩云何此中積集之相？",
    "T11n0310_052:0308c08_2": "舍利子！",
    "T11n0310_052:0308c08_3": "是諸菩薩摩訶薩作如是觀積集之相，是心本性猶如幻化，無有一法而可施者。",
    "T11n0310_052:0308c10_4": "是心法性而能布施一切眾生，迴向積集莊嚴佛土，是則名為善根積集。",
    "T11n0310_052:0308c11_5": "又舍利子！",
    "T11n0310_052:0308c11_6": "是心本性如夢所見其相寂靜，是心法性而能積集守護尸羅皆為迴向神通作用，是則名為善根積集。",
    "T11n0310_052:0308c14_7": "又舍利子！",
    "T11n0310_052:0308c14_8": "是心本性猶如陽焰究竟盡滅，是心法性而能修習一切可樂忍辱之力迴向積集莊嚴菩提，是則名為善根積集。",
    "T11n0310_052:0308c17_9": "又舍利子！",
    "T11n0310_052:0308c17_10": "心本性者如水中月究竟遠離積集之相，是心法性而能發起一切正勤迴向成熟無量佛法，是則名為善根積集。",
    "T11n0310_052:0308c19_11": "又舍利子！",
    "T11n0310_052:0308c20_12": "心本性者不可取得、不可覩見，是心法性而能修習一切靜慮解脫三摩地三摩鉢底迴向諸佛勝三摩地，是則名為善根積集。",
    "T11n0310_052:0308c23_13": "又舍利子，觀此心性本非色相、無見無對、不可了知，是心法性而能修習一切慧句差別說智迴向圓滿諸佛智慧，是則名為善根積集。",
    "T11n0310_052:0308c26_14": "又舍利子！",
    "T11n0310_052:0308c26_15": "心無所緣無生無起，是心法性而能建立無量善法攝受色相，如是名為善根積集。",
    "T11n0310_052:0308c28_16": "又舍利子！",
    "T11n0310_052:0308c28_17": "心無所因亦無所生，是心法性而能攝受覺分法因，是則名為善根積集。",
    "T11n0310_052:0309a01_18": "又舍利子！",
    "T11n0310_052:0309a01_19": "心性遠離六種境界亦不生起，是心法性而能引發菩提境界因所生心，是則名為善根積集。",
    "T11n0310_052:0309a03_20": "舍利子！",
    "T11n0310_052:0309a03_21": "如是名為菩薩摩訶薩依般若波羅蜜多故，於一切心隨心觀察修習念住。",
    "T11n0310_052:0309a06_0": "「復次舍利子！",
    "T11n0310_052:0309a06_1": "是菩薩摩訶薩又依般若波羅蜜多故，於一切心住隨心觀，為求證得勝神通故，繫縛其心修學通智。",
    "T11n0310_052:0309a08_2": "得神通已，但以一心而能善知一切心相。",
    "T11n0310_052:0309a09_3": "既了知已，依心自體宣說諸法。",
    "T11n0310_052:0309a10_4": "舍利子！",
    "T11n0310_052:0309a10_5": "如是住隨心觀菩薩摩訶薩，以大悲力制御其心，成熟眾生而無厭倦。",
    "T11n0310_052:0309a12_0": "由是菩薩住隨心觀故，不為心盡不為心滅安住於心，但為令心遠離生死相續結縛而安住心。",
    "T11n0310_052:0309a14_1": "又復以諸心念智力，安住諸法無生無起正決定性，而不退墮二乘地中。",
    "T11n0310_052:0309a15_2": "又以是力持心相續，乃至成滿一切佛法，一剎那心相應妙慧，覺悟阿耨多羅三藐三菩提。",
    "T11n0310_052:0309a17_3": "如是舍利子！",
    "T11n0310_052:0309a18_4": "是名菩薩摩訶薩依般若波羅蜜多，於一切心隨心觀察修習念住。",
    "T11n0310_052:0309a20_0": "「復次舍利子！",
    "T11n0310_052:0309a20_1": "菩薩摩訶薩修行般若波羅蜜多時，云何於法隨法觀察修習念住？",
    "T11n0310_052:0309a21_2": "舍利子！",
    "T11n0310_052:0309a22_0": "是菩薩摩訶薩以聖慧眼觀見諸法，乃至坐於道場，於其中間無有迷失。",
    "T11n0310_052:0309a23_1": "是菩薩於一切法住隨法觀，不見少法遠離於空、遠離無相、遠離無願、遠離無生、遠離無起，及以遠離無加行者。",
    "T11n0310_052:0309a26_2": "又重觀察，不見少法遠離緣起。",
    "T11n0310_052:0309a26_3": "舍利子！",
    "T11n0310_052:0309a27_4": "是菩薩摩訶薩安住如是隨法觀故，不觀於法及以非法。",
    "T11n0310_052:0309a28_5": "此中何者以定為法？",
    "T11n0310_052:0309a28_6": "謂無我義是名法義，無有情義、無命者義、無數取趣義，如是等義是名為法。",
    "T11n0310_052:0309b01_7": "復以何等為非法義？",
    "T11n0310_052:0309b02_8": "所謂我見、有情見、命者見、數取趣見、斷見常見、有見無有見，如是等見是名非法。",
    "T11n0310_052:0309b04_0": "又舍利子！",
    "T11n0310_052:0309b04_1": "舉要而言，一切諸法或名為法或名非法。",
    "T11n0310_052:0309b05_2": "何以故？",
    "T11n0310_052:0309b05_3": "若能了知如是諸法皆空無相及以無願，即一切法並名為法。",
    "T11n0310_052:0309b06_4": "若有計著我及我所諸見隨眠，即一切法並名非法。",
    "T11n0310_052:0309b07_5": "舍利子！",
    "T11n0310_052:0309b08_6": "菩薩摩訶薩依般若波羅蜜多故住隨法觀已，不見一法而非佛法、而非是佛、而非是道、而非解脫、而非出離者。",
    "T11n0310_052:0309b10_7": "是菩薩摩訶薩了知諸法皆出離已，又復獲得無障大悲，觀諸眾生所有煩惱皆從虛假妄想而生，知諸煩惱體性自離。",
    "T11n0310_052:0309b13_8": "何以故？",
    "T11n0310_052:0309b13_9": "是諸煩惱等趣了義，無少煩惱可積可集。",
    "T11n0310_052:0309b14_10": "如是隨覺即是菩提，煩惱之性即菩提性。",
    "T11n0310_052:0309b15_11": "菩薩如是雖安住念而無所住，非憶非忘，而能了知念所安住。",
    "T11n0310_052:0309b16_12": "何以故？",
    "T11n0310_052:0309b17_0": "所安住念即名法界，若住法界即住有情界，若住有情界即住虛空界，由如是故說此諸法與虛空等。",
    "T11n0310_052:0309b19_1": "舍利子！",
    "T11n0310_052:0309b19_2": "如是住隨法觀菩薩摩訶薩依趣佛法故，信解諸法即是佛法。",
    "T11n0310_052:0309b20_3": "雖復發起如是盡智，而於無為盡滅之法能不作證。",
    "T11n0310_052:0309b22_4": "雖復發起無生之智，愍諸含識而現受生，又不捨離無生實際。",
    "T11n0310_052:0309b23_5": "舍利子！",
    "T11n0310_052:0309b23_6": "是菩薩摩訶薩於諸法中安住念故，遍能攝受二乘諸法。",
    "T11n0310_052:0309b24_7": "雖於一切假立諸法安住於念，而此正念無散無失，乃至後際於一切法隨法觀察修習念住，能以無量言說所說，不平等境平等趣入一切佛法，能令一切眾生心喜，能摧一切堅固魔軍，因是證得自然大智。",
    "T11n0310_052:0309b29_8": "舍利子！",
    "T11n0310_052:0309b29_9": "是名菩薩摩訶薩修行般若波羅蜜多故，於一切法隨法觀察修習念住。",
    "T11n0310_052:0309c02_10": "是則名為四種念住善巧之法。",
    "T11n0310_052:0309c03_11": "如是舍利子！",
    "T11n0310_052:0309c03_12": "菩薩摩訶薩欲得修行般若波羅蜜多者，應當修習念住善巧。",
    "T11n0310_052:0309c05_0": "大寶積經卷第五十二"
}