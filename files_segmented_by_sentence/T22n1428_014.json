{
    "T22n1428_014:0657b09_0": "四分律卷第十四(初分之十四)",
    "T22n1428_014:0657b11_0": "姚秦罽賓三藏佛陀耶舍",
    "T22n1428_014:0657b12_0": "共竺佛念等譯",
    "T22n1428_014:0657b13_0": "九十單提法之四",
    "T22n1428_014:0657b14_0": "◎爾時佛在羅閱祇耆闍崛山中。",
    "T22n1428_014:0657b14_1": "爾時提婆達多教人害佛，復教阿闍世王殺父，惡名流布利養斷絕。",
    "T22n1428_014:0657b16_2": "時與五比丘俱家家乞食，三聞他羅、達多騫、馱達婆、拘婆離、迦留羅提舍。",
    "T22n1428_014:0657b18_3": "爾時諸比丘聞提婆達多教人害佛，復教阿闍世王殺父，惡名流布利養斷絕，與五比丘俱家家乞食。",
    "T22n1428_014:0657b20_4": "爾時諸比丘往世尊所，頭面禮足在一面坐，以此因緣具白世尊。",
    "T22n1428_014:0657b22_5": "世尊爾時以此因緣集比丘僧，知而故問提婆達多言：「汝實與五比丘家家乞食耶？」",
    "T22n1428_014:0657b24_6": "對曰：「實爾。",
    "T22n1428_014:0657b24_7": "世尊！」",
    "T22n1428_014:0657b24_8": "世尊爾時以無數方便，呵責提婆達多言：「汝所為非，非威儀、非沙門法、非淨行、非隨順行，所不應為。",
    "T22n1428_014:0657b26_9": "云何提婆達多！",
    "T22n1428_014:0657b27_10": "與五比丘家家乞食耶？",
    "T22n1428_014:0657b27_11": "提婆達多！",
    "T22n1428_014:0657b27_12": "我以無數方便，利益慈愍諸白衣家。",
    "T22n1428_014:0657b28_13": "云何提婆達多癡人！",
    "T22n1428_014:0657b29_14": "與五人家家乞食耶？」",
    "T22n1428_014:0657b29_15": "爾時世尊以無數方便呵責提婆達多已，告諸比丘言：「此提婆達多癡人！",
    "T22n1428_014:0657c02_16": "多種有漏處，最初犯戒。",
    "T22n1428_014:0657c03_17": "自今已去與比丘結戒，集十句義乃至正法久住，欲說戒者當如是說：若比丘別眾食者，波逸提。」",
    "T22n1428_014:0657c05_18": "如是世尊與諸比丘結戒。",
    "T22n1428_014:0657c06_19": "時諸病比丘有請食處，不得隨病食及藥；有美好隨病食及藥，畏慎不敢受，恐犯別眾食。",
    "T22n1428_014:0657c08_20": "世尊告諸比丘：「自今已去，聽病比丘受別眾食。",
    "T22n1428_014:0657c09_21": "自今已去當如是說戒：若比丘別眾食，除餘時，波逸提。",
    "T22n1428_014:0657c10_22": "餘時者，病時。」",
    "T22n1428_014:0657c10_23": "如是世尊與比丘結戒。",
    "T22n1428_014:0657c11_24": "時諸比丘自恣已，迦提月中作衣時，諸憂婆塞作是念言：「此諸比丘自恣已，於迦提月中作衣，我今宜與眾僧作食。",
    "T22n1428_014:0657c14_25": "何以故？",
    "T22n1428_014:0657c14_26": "恐比丘不能得食疲苦。」",
    "T22n1428_014:0657c14_27": "彼來至僧伽藍中白諸比丘言：「願諸尊明日受我等請食。」",
    "T22n1428_014:0657c16_28": "諸比丘報言：「但請三人食，我等不得別眾食。」",
    "T22n1428_014:0657c17_29": "彼優婆塞白諸比丘言：「我等諸人各有此念：『諸尊自恣竟，於迦提月中作衣，恐諸比丘不能得食疲苦。』",
    "T22n1428_014:0657c19_30": "是故今日請眾僧欲飯食。」",
    "T22n1428_014:0657c20_31": "諸比丘復語言：「但請三人來，我等不應別眾食。」",
    "T22n1428_014:0657c21_32": "爾時諸比丘往白世尊，世尊告言：「自今已去聽作衣時受別眾食。",
    "T22n1428_014:0657c23_33": "自今已去當如是說戒：若比丘別眾食，除餘時，波逸提。",
    "T22n1428_014:0657c24_34": "餘時者，病時、作衣時，是謂餘時。」",
    "T22n1428_014:0657c25_35": "如是世尊與諸比丘結戒。",
    "T22n1428_014:0657c25_36": "爾時有居士欲施食及衣，來至僧伽藍中白諸比丘言：「我欲施食，願眾僧受我明日食。」",
    "T22n1428_014:0657c27_37": "諸比丘報言：「但請三人與食，我等不得別眾食。」",
    "T22n1428_014:0657c29_38": "居士言：「大德！",
    "T22n1428_014:0657c29_39": "我欲施食及衣，願受我請。」",
    "T22n1428_014:0658a01_40": "彼比丘言：「但請三人，我等不得別眾食。」",
    "T22n1428_014:0658a02_0": "爾時諸比丘往白世尊，世尊告言：「自今已去聽諸比丘受施衣時別眾食。",
    "T22n1428_014:0658a03_1": "自今已去當如是說戒：若比丘別眾食，除餘時，波逸提。",
    "T22n1428_014:0658a05_2": "餘時者，病時、作衣時、施衣時。」",
    "T22n1428_014:0658a05_3": "如是世尊與比丘結戒。",
    "T22n1428_014:0658a06_4": "爾時眾多比丘與諸居士往詣拘薩羅國共同道行，乞食時到語諸居士：「我欲詣村乞食，小見留待，還當共俱。」",
    "T22n1428_014:0658a08_5": "諸居士報言：「但逐我去，當相與飲食。」",
    "T22n1428_014:0658a09_6": "諸比丘報言：「但與三人，我等不得別眾食。」",
    "T22n1428_014:0658a10_7": "諸居士白言：「大德！",
    "T22n1428_014:0658a11_8": "此道嶮難有疑恐怖，但來我當供給飲食，莫在後來，汝曹人少。」",
    "T22n1428_014:0658a12_9": "諸比丘言：「但與三人，我等不得別眾食。」",
    "T22n1428_014:0658a13_10": "時諸比丘即入村乞食，伴便前進，比丘在後不及，為賊所劫奪衣服。",
    "T22n1428_014:0658a15_11": "諸比丘以此因緣具白世尊。",
    "T22n1428_014:0658a15_12": "世尊爾時告諸比丘：「自今已去若嶮道中行，聽比丘別眾食。",
    "T22n1428_014:0658a17_13": "自今已去當如是說戒：若比丘別眾食，除餘時，波逸提。",
    "T22n1428_014:0658a18_14": "餘時者，病時、作衣時、施衣時、道行時。」",
    "T22n1428_014:0658a19_15": "如是世尊與諸比丘結戒。",
    "T22n1428_014:0658a20_16": "爾時有眾多比丘與諸居士乘船順流而去，乞食時到語居士言：「小住船！",
    "T22n1428_014:0658a21_17": "我等欲入村乞食，還當共俱。」",
    "T22n1428_014:0658a22_18": "諸居士言：「但去我當供給飲食。」",
    "T22n1428_014:0658a23_19": "比丘報言：「但與三人，我等不得別眾食。」",
    "T22n1428_014:0658a24_20": "諸居士言：「此岸上多有賊盜、有疑恐怖處，汝伴少，莫在後為賊劫奪，但去我當供給飲食。」",
    "T22n1428_014:0658a26_21": "諸比丘報言：「但與三人，我等不得別眾食。」",
    "T22n1428_014:0658a27_22": "諸比丘即上岸乞食，船伴前去，諸比丘後來，悉為賊劫奪衣服。",
    "T22n1428_014:0658a28_23": "時諸比丘以此因緣具白世尊。",
    "T22n1428_014:0658a29_24": "世尊告言：「自今已去聽乘船時別眾食。",
    "T22n1428_014:0658b01_25": "自今已去當如是說戒：若比丘別眾食，除餘時，波逸提。",
    "T22n1428_014:0658b02_26": "餘時者，病時、作衣時、施衣時、道路行時、乘船時。」",
    "T22n1428_014:0658b03_27": "如是世尊與諸比丘結戒。",
    "T22n1428_014:0658b04_28": "爾時眾多比丘從拘薩羅國遊行詣一小村，諸居士念言：「眾僧多而村落小，我等寧可與眾僧作食耶！",
    "T22n1428_014:0658b06_29": "勿令眾僧疲苦。」",
    "T22n1428_014:0658b07_30": "即來至僧伽藍中，白諸比丘言：「大德！",
    "T22n1428_014:0658b08_31": "受我明日食。」",
    "T22n1428_014:0658b08_32": "比丘報言：「但請三人，我等不得別眾食。」",
    "T22n1428_014:0658b09_33": "諸居士言：「我等作是念：『眾僧既多村落又小，恐不得飲食令眾僧疲苦耳！』」",
    "T22n1428_014:0658b11_34": "比丘報言：「但請三人，我等不得別眾食。」",
    "T22n1428_014:0658b12_35": "爾時諸比丘往白世尊。",
    "T22n1428_014:0658b12_36": "世尊告言：「自今已去聽諸比丘大集時別眾食。",
    "T22n1428_014:0658b13_37": "自今已去當如是說戒：若比丘別眾食，除餘時，波逸提。",
    "T22n1428_014:0658b15_0": "餘時者，病時、作衣時、施衣時、道行時、乘船時、大眾集時。」",
    "T22n1428_014:0658b16_1": "如是世尊與比丘結戒。",
    "T22n1428_014:0658b16_2": "爾時瓶沙王姊子名曰迦羅，為諸沙門施食，欲於外道異學中出家，即往至瓶沙王所白言：「我已為諸沙門設食已，今欲出家。」",
    "T22n1428_014:0658b20_0": "王問言：「欲於何處出家？」",
    "T22n1428_014:0658b20_1": "答言：「欲於尼揵子中出家。」",
    "T22n1428_014:0658b21_2": "王復問言：「竟與我曹沙門設飲食不？」",
    "T22n1428_014:0658b22_3": "迦羅報言：「大王！",
    "T22n1428_014:0658b22_4": "何者是沙門？」",
    "T22n1428_014:0658b22_5": "王告言：「沙門釋子是。」",
    "T22n1428_014:0658b23_6": "迦羅報言：「我竟不與設食。」",
    "T22n1428_014:0658b24_7": "王告言：「汝今往與沙門釋子設食。」",
    "T22n1428_014:0658b24_8": "即往僧伽藍中白諸比丘言：「我今欲飯比丘僧，願受我請。」",
    "T22n1428_014:0658b26_9": "諸比丘報言：「但與三人，我等不應別眾食。」",
    "T22n1428_014:0658b27_10": "時迦羅語諸比丘：「我為諸沙門設食，欲於外道中出家。",
    "T22n1428_014:0658b28_11": "即往瓶沙王所白言：『我已為諸沙門設食已，今欲出家。』",
    "T22n1428_014:0658c01_12": "王問我言：『欲於何處出家？』",
    "T22n1428_014:0658c01_13": "我答言：『欲於尼揵子中出家。』",
    "T22n1428_014:0658c02_14": "王復問我言：『與我曹沙門設食未？』",
    "T22n1428_014:0658c03_15": "時我問言：『大王！",
    "T22n1428_014:0658c03_16": "何者是沙門？』",
    "T22n1428_014:0658c03_17": "王告我言：『沙門釋子是。』",
    "T22n1428_014:0658c04_18": "時我報王言：『我未與沙門釋子設食。』",
    "T22n1428_014:0658c05_19": "王告我言：『汝今到彼與沙門釋子設食，然後聽行。』",
    "T22n1428_014:0658c06_20": "以此事故。",
    "T22n1428_014:0658c06_21": "來詣僧伽藍中請諸大德，願受我請。」",
    "T22n1428_014:0658c07_22": "爾時諸比丘聞是語已往白世尊。",
    "T22n1428_014:0658c08_23": "佛告諸比丘：「自今已去聽沙門施食時得別眾食。",
    "T22n1428_014:0658c09_24": "自今已去當如是說戒：若比丘別眾食，除餘時，波逸提。",
    "T22n1428_014:0658c11_0": "餘時者，病時、作衣時、施衣時、道行時、乘船時、大眾集時、沙門施食時，此是時。」",
    "T22n1428_014:0658c12_1": "比丘義如上說。",
    "T22n1428_014:0658c13_2": "別眾食者，若四人、若過四人。",
    "T22n1428_014:0658c13_3": "食者，飯、麨、乾飯、魚及肉。",
    "T22n1428_014:0658c14_4": "病者，下至脚跟躄。",
    "T22n1428_014:0658c14_5": "作衣時者，自恣竟無迦絺那衣一月、有迦絺那衣五月，乃至衣上作馬齒一縫。",
    "T22n1428_014:0658c16_6": "施衣者，自恣竟無迦絺那衣一月、有迦絺那衣五月，及餘所施食及衣。",
    "T22n1428_014:0658c18_7": "道行者，下至半由旬內有來者、有去者。",
    "T22n1428_014:0658c19_8": "乘船行者，下至半由旬內乘船上下。",
    "T22n1428_014:0658c20_9": "大眾集者，食足四人長一人為患，五人十人乃至百人長一人為患。",
    "T22n1428_014:0658c21_10": "沙門施食者，在此沙門釋子外諸出家者，及從外道出家者是。",
    "T22n1428_014:0658c23_11": "若比丘無別眾食因緣，彼比丘即當起白言：「我於此別眾食中無因緣，欲求出。」",
    "T22n1428_014:0658c25_12": "佛言：「聽出。」",
    "T22n1428_014:0658c25_13": "若餘人無因緣亦聽使出，若二人、若三人隨意食。",
    "T22n1428_014:0658c26_14": "若四人、若過四人，應分作二部更互入食。",
    "T22n1428_014:0658c27_15": "若比丘有別眾食因緣，欲入，尋即當起白言：「我有別眾食因緣，欲求入。」",
    "T22n1428_014:0658c29_16": "佛言：「當聽隨上座次入。」",
    "T22n1428_014:0659a01_17": "若比丘別眾食，咽咽一波逸提。",
    "T22n1428_014:0659a01_18": "若有因緣不說者，突吉羅。",
    "T22n1428_014:0659a02_19": "比丘尼，波逸提；式叉摩那、沙彌、沙彌尼，突吉羅。",
    "T22n1428_014:0659a03_20": "是謂為犯。",
    "T22n1428_014:0659a03_21": "不犯者，病時、作衣時、施衣時、道路行時、乘船時、大眾集時、沙門施食時，若三人、四人更互食，若說有因緣去，無犯。",
    "T22n1428_014:0659a06_22": "無犯者，最初未制戒，癡狂、心亂、痛惱所纏。",
    "T22n1428_014:0659a07_23": "(三十三竟)爾時佛在舍衛國祇樹給孤獨園。",
    "T22n1428_014:0659a08_24": "時有一女名伽若那，先住大村，來至欝禪國中與人作婦，經歷數月遂便有娠，即還父母家。",
    "T22n1428_014:0659a11_25": "有諸比丘來至其家乞食者，身自持食若果施諸比丘。",
    "T22n1428_014:0659a12_26": "後於異時，其夫遣使呼婦還家，其婦出報使言：「小留住，我今方欲辦具飲食莊嚴衣服然後共往。」",
    "T22n1428_014:0659a14_27": "時有諸比丘來至其家乞食。",
    "T22n1428_014:0659a15_28": "時女見之，即復以所辦飲食盡施與比丘。",
    "T22n1428_014:0659a16_29": "白言：「大德！",
    "T22n1428_014:0659a16_30": "可食是食。」",
    "T22n1428_014:0659a16_31": "爾時諸比丘盡取食之無有遺餘。",
    "T22n1428_014:0659a17_32": "其婦在後方更莊嚴，未還之間，其夫已更取婦，遣使語其婦言：「我今已更取婦，欲來不來便隨卿意。」",
    "T22n1428_014:0659a20_33": "伽若那父聞之，往至僧伽藍中，諸比丘見已語言：「汝女伽若那篤信。",
    "T22n1428_014:0659a21_34": "好喜布施。」",
    "T22n1428_014:0659a22_0": "其父報言：「如諸尊言實有篤信，但為今日婦人所不喜者今日得之。」",
    "T22n1428_014:0659a23_1": "諸比丘問言：「何所得耶？」",
    "T22n1428_014:0659a24_2": "其父報言：「其夫已更取婦。」",
    "T22n1428_014:0659a24_3": "爾時波羅[木*奈]城門外，眾多商賈車伴共止宿。",
    "T22n1428_014:0659a26_0": "時有一乞食比丘，到時著衣持鉢，入此賈客營中乞食。",
    "T22n1428_014:0659a27_1": "爾時彼比丘以次行乞，漸漸往至一信樂商賈主前默然立住，商主問言：「尊今何故在此？」",
    "T22n1428_014:0659a29_2": "比丘報言：「我乞食。」",
    "T22n1428_014:0659a29_3": "即語言：「過鉢來。」",
    "T22n1428_014:0659b01_4": "時比丘即授鉢與，賈客取鉢盛滿美好飲食與。",
    "T22n1428_014:0659b02_5": "時乞食比丘持食出營，未遠復有一乞食比丘來入車營乞食，問得食比丘：「乞食可得不？」",
    "T22n1428_014:0659b04_6": "報言：「可得。」",
    "T22n1428_014:0659b04_7": "復問：「從誰得耶？」",
    "T22n1428_014:0659b05_8": "報言：「從某甲賈客所得。」",
    "T22n1428_014:0659b05_9": "爾時乞食比丘往至賈客前默然而立。",
    "T22n1428_014:0659b06_10": "賈客問言：「何故在此？」",
    "T22n1428_014:0659b07_11": "比丘報言：「我今乞食。」",
    "T22n1428_014:0659b07_12": "賈客語言：「過鉢來。」",
    "T22n1428_014:0659b08_13": "時彼比丘即授鉢與，賈客取鉢盛滿美好飲食授與比丘。",
    "T22n1428_014:0659b09_14": "比丘得已還出車營，去營未遠復有一乞食比丘來詣車營乞食，問言：「乞食可得不？」",
    "T22n1428_014:0659b11_15": "答言：「可得。」",
    "T22n1428_014:0659b11_16": "復問：「從誰得耶？」",
    "T22n1428_014:0659b12_17": "報言：「從某甲賈客所得。」",
    "T22n1428_014:0659b12_18": "如是相告，乃至令他食盡。",
    "T22n1428_014:0659b13_19": "時商主方入波羅[木*奈]城更市糴糧食，諸伴已去在後不及，道路為賊所劫。",
    "T22n1428_014:0659b15_20": "諸比丘聞，其中有少欲知足、行頭陀、樂學戒、知慚愧者，嫌責諸比丘言：「云何比丘，食他歸婦食、商賈道路食，具令盡無餘？」",
    "T22n1428_014:0659b18_0": "時諸比丘往至世尊所，頭面禮足在一面坐，以此因緣具白世尊。",
    "T22n1428_014:0659b19_1": "世尊爾時集比丘僧，呵責諸比丘：「汝所為非，非威儀、非沙門法、非淨行、非隨順行、所不應為。",
    "T22n1428_014:0659b21_2": "云何諸比丘，食他歸婦食、商賈道路糧，令盡無餘？」",
    "T22n1428_014:0659b23_0": "爾時世尊以無數方便呵責彼比丘已，告諸比丘：「此諸比丘癡人！",
    "T22n1428_014:0659b24_1": "多種有漏處，最初犯戒。",
    "T22n1428_014:0659b25_2": "自今已去與比丘結戒，集十句義乃至正法久住，欲說戒者當如是說：若比丘至白衣家，請比丘與食若䴵、若麨，比丘若須二、三鉢應受，受已遷至僧伽藍中，分與諸比丘食。",
    "T22n1428_014:0659b29_3": "若過兩三鉢受，還至僧伽藍中不分與諸比丘食者，波逸提。」",
    "T22n1428_014:0659c01_4": "如是世尊與諸比丘結戒。",
    "T22n1428_014:0659c02_5": "爾時諸病比丘，畏慎不敢過受食，往白佛。",
    "T22n1428_014:0659c03_6": "佛言：「自今已去聽諸病比丘過受食。",
    "T22n1428_014:0659c04_7": "自今已去當如是說戒：若比丘至白衣家，請比丘與食若䴵、若麨，比丘欲須者當二、三鉢受，還至僧伽藍中應分與餘比丘食。",
    "T22n1428_014:0659c07_8": "若比丘無病，過兩三鉢受持，還至僧伽藍中不分與餘比丘食者，波逸提。」",
    "T22n1428_014:0659c09_0": "比丘義如上說。",
    "T22n1428_014:0659c09_1": "白衣家者，有男有女。",
    "T22n1428_014:0659c09_2": "病者，不能一處坐食好食竟。",
    "T22n1428_014:0659c10_3": "若比丘至白衣家，請與䴵麨食，當問其主言：「為是歸婦食？",
    "T22n1428_014:0659c12_0": "為是賈客道路糧？」",
    "T22n1428_014:0659c12_1": "若言：「歸婦食、賈客道路糧。」",
    "T22n1428_014:0659c13_2": "者，即應食已出，還僧伽藍中白諸比丘：「某甲家有歸婦食、有賈客道路糧，若欲食者食已應出。",
    "T22n1428_014:0659c15_3": "若欲持食還者齊二、三鉢，我今不持食來。」",
    "T22n1428_014:0659c16_4": "若欲持一鉢食來還至僧伽藍中與諸比丘共分食之，當語餘比丘言：「某甲家有歸婦食、商賈道路糧，若有至彼家者即於彼食，若持食還者應取兩鉢，我以持一鉢還。",
    "T22n1428_014:0659c20_5": "若持兩鉢還，應共餘比丘分食之。」",
    "T22n1428_014:0659c21_6": "復語諸比丘言：「某甲家有歸婦食、商客道路糧，若欲至彼家乞食者，可即彼家食。",
    "T22n1428_014:0659c23_7": "欲持來者應取一鉢還，我今已持兩鉢還。」",
    "T22n1428_014:0659c24_8": "若盡持三鉢，還到僧伽藍中分與諸比丘共食，白餘比丘言：「今某甲家有歸婦食、商賈客道路糧，若欲至彼家乞食者可即於彼家食，若欲持還者慎勿持還，我已持三鉢來。」",
    "T22n1428_014:0659c28_9": "若比丘無病，於彼家過兩三鉢受食，還出彼門，波逸提。",
    "T22n1428_014:0660a01_10": "若一足在門內、一足在門外，方便欲去還住者，一切突吉羅。",
    "T22n1428_014:0660a02_11": "若不問歸婦食、賈客道路糧而取食者，突吉羅。",
    "T22n1428_014:0660a03_12": "若持至僧伽藍中不分與餘比丘而獨食者，突吉羅。",
    "T22n1428_014:0660a04_13": "若不語餘比丘，突吉羅。",
    "T22n1428_014:0660a05_14": "比丘尼，波逸提；式叉摩那、沙彌、沙彌尼，突吉羅。",
    "T22n1428_014:0660a06_15": "是謂為犯。",
    "T22n1428_014:0660a06_16": "不犯者，兩三鉢受食；病者過受食；問歸婦、商客道路糧，還至僧伽藍中分與比丘共食，白餘比丘使知村處；若彼自送至僧伽藍中得受，若復送至比丘尼寺中亦得受，無犯。",
    "T22n1428_014:0660a10_17": "無犯者，最初未制戒，癡狂、心亂、痛惱所纏。",
    "T22n1428_014:0660a11_18": "(三十四竟)爾時佛在舍衛國祇樹給孤獨園。",
    "T22n1428_014:0660a12_19": "爾時世尊與諸比丘說一食法、讚歎一食法。",
    "T22n1428_014:0660a13_20": "爾時諸比丘聞世尊說一食法、歎譽一食法，時諸比丘食佉闍尼食、若食五種正食、若飲漿、若服藥，便當一食更不食，令形體枯燥顏色燋悴。",
    "T22n1428_014:0660a17_21": "爾時世尊知而故問阿難言：「此諸比丘何故形體枯燥顏色燋悴？」",
    "T22n1428_014:0660a18_22": "阿難白佛言：「世尊無數方便與諸比丘說一食法、歎譽一食法，而諸比丘聞已，即一座上噉佉闍尼食、若食五種食、若飲漿、若服藥，便當一食更不食，以是故形體枯燥顏色燋悴。」",
    "T22n1428_014:0660a23_23": "佛告阿難：「自今已去聽諸比丘於一坐上食令飽滿。」",
    "T22n1428_014:0660a24_24": "諸比丘聞世尊聽於一坐上食乃至飽滿。",
    "T22n1428_014:0660a25_25": "時諸比丘，若食佉闍尼、若食五種食、若飲漿、若服藥，便令飽足更不復食，諸比丘形體枯燥顏色燋悴。",
    "T22n1428_014:0660a27_26": "爾時世尊知而故問阿難言：「此諸比丘何故形體枯燥顏色燋悴？」",
    "T22n1428_014:0660a29_27": "爾時阿難白佛言：「諸比丘聞世尊聽諸比丘於一坐上食乃至飽足，若食佉闍尼、若食五種食、若飲漿、若服藥，便令飽足更不復食，以是故形體枯燥顏色燋悴。」",
    "T22n1428_014:0660b04_28": "爾時世尊告阿難言：「自今已去聽諸比丘食五種食，若飯、若麨、若乾飯、魚及肉令飽足，於此五種食中，一一食隨所得令飽足。」",
    "T22n1428_014:0660b07_29": "時諸病比丘，雖得好食飯、麨、乾飯、魚及肉，不能一坐食，形體枯燥顏色燋悴。",
    "T22n1428_014:0660b08_30": "爾時世尊知而故問阿難言：「諸病比丘何故形體枯燥顏色燋悴？」",
    "T22n1428_014:0660b10_31": "爾時阿難白世尊言：「此病比丘雖得五種食，不能一坐食，是故形體枯燥顏色燋悴。」",
    "T22n1428_014:0660b12_32": "佛告阿難：「自今已去聽諸病比丘數數食，病人無足食法。」",
    "T22n1428_014:0660b13_33": "時諸病比丘若得好美食，食不能盡，與瞻病人，瞻病人足食已，不敢食便棄之，眾鳥競來諍食鳴喚。",
    "T22n1428_014:0660b16_34": "世尊知而故問阿難言：「何故眾鳥鳴喚？」",
    "T22n1428_014:0660b17_35": "阿難白佛言：「此諸病比丘得好美飲食，食不能盡，餘殘與瞻病人，瞻病人足食已不敢食便棄之，是故眾鳥諍食鳴喚。」",
    "T22n1428_014:0660b20_36": "佛告阿難：「自今已去聽瞻病者食病人殘食，食病人殘食無餘食法。」",
    "T22n1428_014:0660b21_37": "爾時諸比丘清旦受食舉已入村乞食，食已還取所舉食與諸比丘。",
    "T22n1428_014:0660b23_38": "諸比丘足食已不敢食便棄之，眾烏諍食鳴喚。",
    "T22n1428_014:0660b24_39": "世尊知而故問阿難言：「此烏鳥何故鳴喚？」",
    "T22n1428_014:0660b25_40": "阿難白佛言：「諸比丘清旦受食，舉已入村乞食，食已還持所舉食與諸比丘。",
    "T22n1428_014:0660b27_41": "諸比丘足食已，不敢食便棄之，是故眾烏諍食鳴喚。」",
    "T22n1428_014:0660b28_42": "佛告阿難：「自今已去聽取所受食作餘食法應食，作如是餘食法言：『大德！",
    "T22n1428_014:0660c01_43": "我足食已，知是看是。』",
    "T22n1428_014:0660c02_0": "此作餘食法。",
    "T22n1428_014:0660c02_1": "彼比丘應取少許食已，語彼比丘言：『隨意取食。』",
    "T22n1428_014:0660c03_2": "應作如是餘食法食。」",
    "T22n1428_014:0660c04_0": "後有一長老多知識，比丘入村乞食，大得積聚一處共食，即持餘食來至僧伽藍中與諸比丘，諸比丘足食已，不敢食遂棄之，眾鳥諍食鳴喚。",
    "T22n1428_014:0660c07_1": "爾時世尊知而故問阿難：「眾鳥何故鳴喚？」",
    "T22n1428_014:0660c08_2": "阿難白佛言：「長老多知識，比丘入村乞食，大得飲食積聚一處共食，持殘食來還與諸比丘。",
    "T22n1428_014:0660c10_3": "諸比丘足食已，不敢食便棄之，眾烏諍食是故鳴喚。」",
    "T22n1428_014:0660c12_0": "佛告阿難：「自今已去聽諸比丘從彼持食還，當作餘食法而食之。",
    "T22n1428_014:0660c13_1": "當作如是餘食法言：『大德！",
    "T22n1428_014:0660c14_2": "我足食已，知是看是。』",
    "T22n1428_014:0660c14_3": "此作餘食法。",
    "T22n1428_014:0660c15_4": "彼應取少許食已，當語彼比丘言：『我止，汝取食之。』",
    "T22n1428_014:0660c16_5": "彼比丘當作如是餘食法食。」",
    "T22n1428_014:0660c17_0": "時舍衛國中有一比丘，貪餮不知足食、不足食，不知餘食、不餘食，得便食之。",
    "T22n1428_014:0660c18_1": "時諸比丘聞，其中有少欲知足、行頭陀、樂學戒、知慚愧者，嫌責彼比丘：「云何貪餮，不知足食、不足食，不知餘食、不餘食，得便食之？」",
    "T22n1428_014:0660c21_2": "時諸比丘往至世尊所，頭面禮足在一面坐，以此因緣具白世尊。",
    "T22n1428_014:0660c23_3": "世尊爾時集比丘僧，知而故問彼比丘言：「汝實爾貪餮，不知足食、不足食，不知餘食、不餘食，得便食之耶？」",
    "T22n1428_014:0660c26_0": "答言：「實爾。」",
    "T22n1428_014:0660c26_1": "佛以無數方便呵責彼比丘：「汝所為非，非威儀、非沙門法、非淨行、非隨順行，所不應為。",
    "T22n1428_014:0660c28_2": "云何比丘貪餮如是耶？」",
    "T22n1428_014:0660c29_0": "世尊呵責已，告諸比丘：「自今已去與比丘結戒，集十句義乃至正法久住，欲說戒者當如是說：若比丘足食竟，或時受請不作餘食法而食者，波逸提。」",
    "T22n1428_014:0661a03_1": "比丘義如上說。",
    "T22n1428_014:0661a03_2": "食者，五種食：飯、麨、乾飯、魚及肉。",
    "T22n1428_014:0661a04_3": "於五種食中，若食一一食、若飯、若麨、若乾飯、若魚及肉令飽足。",
    "T22n1428_014:0661a06_4": "有五種足食，知是飯、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a08_5": "爾時尊者憂波離，即從座起偏露右臂、右膝著地、合掌白佛言：「行比丘有幾處應足食？」",
    "T22n1428_014:0661a10_6": "佛告憂波離：「有五處應足食。",
    "T22n1428_014:0661a11_7": "云何為五？",
    "T22n1428_014:0661a11_8": "憂波離！",
    "T22n1428_014:0661a11_9": "比丘知行時，知飯食、知持來、知遮、知威儀、知捨威儀，知足食已捨威儀，不作殘食法得而食之。",
    "T22n1428_014:0661a14_10": "咽咽波逸提。",
    "T22n1428_014:0661a14_11": "是中憂波離！",
    "T22n1428_014:0661a14_12": "比丘知行時、知麨乾飯魚及肉知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a17_13": "是中憂波離！",
    "T22n1428_014:0661a17_14": "比丘知行時、知麨食、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a20_15": "是中憂波離！",
    "T22n1428_014:0661a20_16": "比丘知行時、知乾飯知魚及肉飯知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a23_17": "是中憂波離！",
    "T22n1428_014:0661a23_18": "比丘知行時、知乾飯食、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a26_19": "是中憂波離！",
    "T22n1428_014:0661a26_20": "比丘知行時、知魚及肉飯麨、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661a29_21": "是中憂波離！",
    "T22n1428_014:0661a29_22": "比丘知行時、知魚食知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661b03_23": "是中憂波離！",
    "T22n1428_014:0661b03_24": "比丘知行時、知肉飯麨乾飯知持來、知遮、知威儀、知捨威儀、足食已捨威儀，不作餘食法得而食之，咽咽波逸提。",
    "T22n1428_014:0661b06_25": "是中憂波離！",
    "T22n1428_014:0661b06_26": "比丘知行時、知肉食、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661b09_27": "是中憂波離！",
    "T22n1428_014:0661b09_28": "比丘知行時、知飯麨乾飯魚、知持來、知遮、知威儀、知捨威儀，足食已捨威儀，不作餘食法得而食之，咽咽波逸提。",
    "T22n1428_014:0661b12_29": "憂波離！",
    "T22n1428_014:0661b12_30": "是為行比丘五處足食，住坐臥亦如是。」",
    "T22n1428_014:0661b13_31": "佉闍尼食者：有根佉闍尼食；枝、葉、華、果佉闍尼食；油、胡麻、黑石蜜磨細末食。",
    "T22n1428_014:0661b15_32": "彼比丘足食已，不作餘食法得而食之，咽咽波逸提。",
    "T22n1428_014:0661b16_33": "若足食已，為他作餘食法不成餘食法，突吉羅。",
    "T22n1428_014:0661b17_34": "若知他足食已，作餘食法不成餘食法，突吉羅。",
    "T22n1428_014:0661b19_0": "若比丘自手捉食，作餘食法不成餘食法，突吉羅。",
    "T22n1428_014:0661b20_1": "若持食置地，作餘食法不成餘食法，突吉羅。",
    "T22n1428_014:0661b21_2": "若比丘使淨人持食，作餘食法不成餘食法，突吉羅。",
    "T22n1428_014:0661b22_3": "若比丘淨人前作餘食法，突吉羅。",
    "T22n1428_014:0661b23_4": "以不好食覆好食上，作餘食法不成餘食法，突吉羅。",
    "T22n1428_014:0661b24_5": "若比丘受他餘食法，盡持去，不成餘食法，突吉羅。",
    "T22n1428_014:0661b25_6": "若足食足食想，波逸提。",
    "T22n1428_014:0661b26_7": "若足食疑，突吉羅。",
    "T22n1428_014:0661b26_8": "若比丘不足食足食想，突吉羅。",
    "T22n1428_014:0661b27_9": "不足食疑，突吉羅。",
    "T22n1428_014:0661b27_10": "比丘尼，突吉羅；式叉摩那、沙彌、沙彌尼，突吉羅。",
    "T22n1428_014:0661b28_11": "是謂為犯。",
    "T22n1428_014:0661b29_12": "不犯者，食作非食想不受，作餘食法，非食不作餘食法；自取作餘食法，若不置地作餘食法，乃至手及處、若與他、他與已作餘食法；若病不作餘食法；病人殘食不作餘食法；若已作餘食法，無犯。",
    "T22n1428_014:0661c04_13": "無犯者，最初未制戒，癡狂、心亂、痛惱所纏。",
    "T22n1428_014:0661c05_14": "(三十五竟)爾時佛在舍衛國祇樹給孤獨園。",
    "T22n1428_014:0661c06_15": "時舍衛國中兄弟二人作比丘，一比丘貪餮嗜食，不知足食、不足食，餘食、不餘食，得而食之。",
    "T22n1428_014:0661c08_16": "有異比丘語言：「未曾有如汝今貪餮嗜食者，不知足食、不足食，餘食、不餘食，得而食之。」",
    "T22n1428_014:0661c10_17": "時彼比丘聞此語已心懷恚恨，於異時見彼比丘食已，不作餘食法慇懃請與食，彼即受食之。",
    "T22n1428_014:0661c13_18": "貪餮比丘語言：「未曾有如汝貪餮，如是不知足食、不足食，不知餘食、不餘食，得而食之，不知厭足。」",
    "T22n1428_014:0661c15_19": "彼比丘報言：「我雖食而未足。」",
    "T22n1428_014:0661c16_20": "彼比丘語言：「汝食先已飽足。」",
    "T22n1428_014:0661c17_0": "彼比丘問言：「知我足食耶？」",
    "T22n1428_014:0661c17_1": "答言：「知。」",
    "T22n1428_014:0661c17_2": "彼比丘問言：「汝知而故作耶？」",
    "T22n1428_014:0661c18_3": "答言：「知。」",
    "T22n1428_014:0661c18_4": "爾時彼比丘嫌責此比丘如是言：「云何知他比丘足食已，慇懃請與食，欲使他犯戒？」",
    "T22n1428_014:0661c20_5": "時諸比丘聞，其中有少欲知足、行頭陀、樂學戒、知慚愧者，嫌責彼比丘：「云何知他足食已，慇懃請與食，欲使他犯戒也？」",
    "T22n1428_014:0661c23_6": "爾時彼比丘往至世尊所，頭面禮足在一面坐，以此因緣具白世尊。",
    "T22n1428_014:0661c25_7": "世尊爾時以此因緣集比丘僧，知而故問彼比丘：「汝實知他足食已，慇懃請與食，欲使他犯戒耶？」",
    "T22n1428_014:0661c27_8": "答言：「實爾。",
    "T22n1428_014:0661c27_9": "世尊！」",
    "T22n1428_014:0661c28_0": "世尊爾時以無數方便呵責彼比丘：「汝所為非，非威儀、非沙門法、非淨行、非隨順行，所不應為。",
    "T22n1428_014:0662a01_1": "云何知他足食已，慇懃請與食，欲使他犯戒耶？」",
    "T22n1428_014:0662a02_2": "爾時世尊以無數方便呵責彼比丘已，告諸比丘：「此癡人！",
    "T22n1428_014:0662a03_3": "多種有漏處，最初犯戒。",
    "T22n1428_014:0662a04_4": "自今已去與比丘結戒，集十句義乃至正法久住，欲說戒者當如是說：若比丘知他比丘食竟，慇懃請與食，長老食是食，以是因緣非餘，欲令他犯，波逸提。」",
    "T22n1428_014:0662a08_5": "如是世尊與比丘結戒。",
    "T22n1428_014:0662a08_6": "爾時諸比丘，未知已食、未食，不知足食、不足食，後乃知已食、已足食，或作波逸提懺者，或有畏慎者。",
    "T22n1428_014:0662a11_7": "佛言：「不知者，無犯。",
    "T22n1428_014:0662a11_8": "自今已去當如是說戒：若比丘知他比丘足食已，若受請不作餘食法，慇懃請與食，長老取是食，以是因緣非餘，欲使他犯戒，波逸提。」",
    "T22n1428_014:0662a14_9": "比丘義如上說。",
    "T22n1428_014:0662a15_10": "食者，五種，亦如上。",
    "T22n1428_014:0662a15_11": "請亦有五種，亦如上。",
    "T22n1428_014:0662a16_12": "彼比丘知他比丘足食已，不作餘食法，慇懃請與食，言：「長老食是。」",
    "T22n1428_014:0662a17_13": "彼即受食之，咽咽二俱波逸提。",
    "T22n1428_014:0662a18_14": "若與令食，前比丘不食棄之，與者突吉羅。",
    "T22n1428_014:0662a19_15": "若比丘與令食，前人受而不食、舉置，與者突吉羅。",
    "T22n1428_014:0662a20_16": "若比丘與令食，前人受已轉與餘人，與者突吉羅。",
    "T22n1428_014:0662a22_0": "若比丘不作餘食法，與前人，前人作餘食而食之，與者突吉羅。",
    "T22n1428_014:0662a23_1": "若與病人食，欲令他犯，與者突吉羅。",
    "T22n1428_014:0662a24_2": "持病人殘食與他，欲令他犯，與者突吉羅。",
    "T22n1428_014:0662a25_3": "若作餘食法已與他，欲使他犯，與者突吉羅。",
    "T22n1428_014:0662a26_4": "足食足食想，波逸提。",
    "T22n1428_014:0662a27_5": "足食疑，突吉羅。",
    "T22n1428_014:0662a27_6": "不足食足食想，突吉羅。",
    "T22n1428_014:0662a28_0": "不足食疑，突吉羅。",
    "T22n1428_014:0662a28_1": "比丘尼，突吉羅；式叉摩那、沙彌、沙彌尼，突吉羅。",
    "T22n1428_014:0662a29_2": "是謂為犯。",
    "T22n1428_014:0662a29_3": "不犯者，若先不知足食、不足食想；若與令棄而食之，若與令舉置而食之，若使令送與人取而食之；若未作餘食法，與令作餘食法而食之，彼不作餘食法而食之；若持病人餘食與，不令他犯；作餘食法與，不令他犯，不犯。",
    "T22n1428_014:0662b06_4": "不犯者，最初未制戒，癡狂、心亂、痛惱所纏。",
    "T22n1428_014:0662b07_5": "(三十六竟)爾時佛在羅閱城耆闍崛山中。",
    "T22n1428_014:0662b08_6": "爾時羅閱城中人民節會作眾伎樂，時難陀、跋難陀二釋子到彼看伎，難陀、跋難陀釋子顏貌端正，眾人皆共觀看。",
    "T22n1428_014:0662b11_7": "時有一人語眾人言：「汝等空看視沙門釋子，何不供給飲食供養然後瞻看？」",
    "T22n1428_014:0662b13_8": "時眾人即與飲食。",
    "T22n1428_014:0662b13_9": "時難陀、跋難陀二釋子食訖故看伎，向暮還至耆闍崛山，諸比丘見即問言：「汝等何故逼暮行？」",
    "T22n1428_014:0662b15_10": "時難陀、跋難陀以此因緣具向諸比丘說。",
    "T22n1428_014:0662b16_11": "於時日暮，迦留陀夷著衣持鉢入羅閱城乞食，天陰闇至，一懷妊婦女家乞食，此婦女持食出門，值天雷電暫見其面，時婦女怖稱言：「鬼！",
    "T22n1428_014:0662b20_12": "鬼！」",
    "T22n1428_014:0662b20_13": "即墮娠。",
    "T22n1428_014:0662b20_14": "迦留陀夷語言：「大妹！",
    "T22n1428_014:0662b20_15": "我非鬼！",
    "T22n1428_014:0662b21_16": "我是沙門釋子！」",
    "T22n1428_014:0662b21_17": "婦女恚言：「沙門釋子寧自破腹不應夜乞食。」",
    "T22n1428_014:0662b22_18": "時迦留陀夷聞此語已，還至僧伽藍中，以此因緣向諸比丘說。",
    "T22n1428_014:0662b24_19": "其中有少欲知足、行頭陀、樂學戒、知慚愧者，嫌責難陀、跋難陀釋子及迦留陀夷：「云何難陀、跋難陀、迦留陀夷，非時乞食并觀伎樂耶？」",
    "T22n1428_014:0662b27_20": "時諸比丘往世尊所，頭面禮足在一面坐，以此因緣具白世尊。",
    "T22n1428_014:0662b28_21": "世尊以此因緣集比丘僧，無數方便呵責難陀、跋難陀釋子及迦留陀夷：「汝所為非，非威儀、非沙門法、非淨行、非隨順行，所不應為。",
    "T22n1428_014:0662c02_22": "云何難陀、跋難陀釋子及迦留陀夷，非時乞食并觀伎樂？」",
    "T22n1428_014:0662c04_23": "世尊以無數方便呵責難陀、跋難陀釋子及迦留陀夷已，告諸比丘：「自今已去不得觀伎。",
    "T22n1428_014:0662c06_24": "觀伎者，突吉羅。",
    "T22n1428_014:0662c06_25": "自今已去與比丘結戒，集十句義乃至正法久住，欲說戒者當如是說：若比丘非時受食，食者波逸提。」",
    "T22n1428_014:0662c09_26": "比丘義如上。",
    "T22n1428_014:0662c09_27": "時者，明相出乃至日中按此時為法，四天下食亦爾。",
    "T22n1428_014:0662c10_28": "非時者，從日中乃至明相未出。",
    "T22n1428_014:0662c11_29": "食者，有二種，佉闍尼食如上，蒱闍尼五種食如上。",
    "T22n1428_014:0662c12_30": "若比丘非時受食，食咽咽波逸提。",
    "T22n1428_014:0662c13_31": "若非時過非時，波逸提。",
    "T22n1428_014:0662c14_32": "七日、過七日，波逸提。",
    "T22n1428_014:0662c14_33": "盡形壽藥，無因緣服者，突吉羅。",
    "T22n1428_014:0662c15_34": "非時非時想，波逸提。",
    "T22n1428_014:0662c15_35": "非時疑，突吉羅。",
    "T22n1428_014:0662c16_36": "非時時想，突吉羅。",
    "T22n1428_014:0662c16_37": "時非時想，突吉羅。",
    "T22n1428_014:0662c17_0": "非時疑，突吉羅。",
    "T22n1428_014:0662c17_1": "比丘尼，波逸提；式叉摩那、沙彌、沙彌尼，突吉羅。",
    "T22n1428_014:0662c18_2": "是謂為犯。",
    "T22n1428_014:0662c18_3": "不犯者，時有乞食比丘，見他作黑石蜜中有罽尼，畏慎不敢非時噉。",
    "T22n1428_014:0662c20_4": "佛言：「聽噉，無犯。」",
    "T22n1428_014:0662c20_5": "作法應爾。",
    "T22n1428_014:0662c21_0": "時有病比丘服吐下藥，比丘煮粥熟頃日時已過，應煮麥令皮不破，漉汁飲之，無犯。",
    "T22n1428_014:0662c23_1": "若喉中哯出還咽，無犯。",
    "T22n1428_014:0662c23_2": "無犯者，最初未制戒，癡狂、心亂、痛惱所纏。",
    "T22n1428_014:0662c24_3": "(三十七竟)爾時佛在羅閱城耆闍崛山中。",
    "T22n1428_014:0662c25_4": "爾時尊者迦羅在中住，常坐禪思惟。",
    "T22n1428_014:0662c26_5": "若乞食時到，迦羅著衣持鉢入羅閱城中乞食。",
    "T22n1428_014:0662c27_6": "爾時羅閱城中乞食易得，時迦羅作如是念：「我今何為日日入城乞食疲苦？",
    "T22n1428_014:0662c29_7": "我寧可食先得者，食當持還。」",
    "T22n1428_014:0663a01_8": "後即如所念。",
    "T22n1428_014:0663a01_9": "時諸比丘，於小食、大食上不見迦羅。",
    "T22n1428_014:0663a02_10": "時諸比丘自相謂言：「我曹於小食、大食上不見迦羅，將不命終耶？",
    "T22n1428_014:0663a04_11": "不遠行耶？",
    "T22n1428_014:0663a04_12": "不休道耶？",
    "T22n1428_014:0663a04_13": "不被賊耶？",
    "T22n1428_014:0663a04_14": "不為惡獸所害耶？",
    "T22n1428_014:0663a05_15": "不為水所漂耶？」",
    "T22n1428_014:0663a05_16": "後於異時見迦羅，問言：「汝昨來何處來？",
    "T22n1428_014:0663a06_17": "於小食大食上不見汝。",
    "T22n1428_014:0663a07_18": "我等謂汝命過、若遠行、若罷道、若為惡獸所害。」",
    "T22n1428_014:0663a08_19": "時迦羅以此因緣具向諸比丘說。",
    "T22n1428_014:0663a09_20": "其中有少欲知足、行頭陀、樂學戒、知慚愧者，嫌責迦羅言：「云何藏舉宿食而食？」",
    "T22n1428_014:0663a11_21": "爾時諸比丘往至世尊所，頭面禮足在一面坐，以此因緣具白世尊。",
    "T22n1428_014:0663a12_22": "世尊以此因緣集比丘僧，知而故問迦羅：「汝實舉宿食而食耶？」",
    "T22n1428_014:0663a14_23": "答言：「實爾。」",
    "T22n1428_014:0663a14_24": "爾時世尊以無數方便呵責迦羅：「汝所為非，非威儀、非沙門法、非淨行、非隨順行，所不應為。",
    "T22n1428_014:0663a16_25": "云何迦羅！",
    "T22n1428_014:0663a16_26": "舉宿食而食耶？",
    "T22n1428_014:0663a17_27": "汝意雖欲少欲知足，後來眾生相法而行。」",
    "T22n1428_014:0663a18_28": "世尊呵責迦羅已，告諸比丘：「此迦羅癡人！",
    "T22n1428_014:0663a19_29": "多種有漏處，最初犯戒。",
    "T22n1428_014:0663a19_30": "自今已去與比丘結戒，集十句義乃至正法久住，欲說戒者當如是說：若比丘殘宿食而食者，波逸提。」",
    "T22n1428_014:0663a22_31": "比丘義如上。",
    "T22n1428_014:0663a22_32": "宿食者，今日受已至明日，於一切沙門釋子受大戒者皆不清淨。",
    "T22n1428_014:0663a24_0": "食有二種：正食、非正食。",
    "T22n1428_014:0663a24_1": "非正食者，根食乃至細末食。",
    "T22n1428_014:0663a25_2": "正食者，飯、麨、乾飯、魚及肉。",
    "T22n1428_014:0663a25_3": "若比丘舉宿食而食，咽咽波逸提。",
    "T22n1428_014:0663a26_4": "非時過非時食者，波逸提。",
    "T22n1428_014:0663a27_5": "受七日藥過七日食者，波逸提。",
    "T22n1428_014:0663a28_0": "盡形壽藥，無病因緣而服者，突吉羅。",
    "T22n1428_014:0663a28_1": "宿作宿想，波逸提。",
    "T22n1428_014:0663a29_2": "宿疑，突吉羅。",
    "T22n1428_014:0663a29_3": "非宿宿想，突吉羅。",
    "T22n1428_014:0663b01_0": "非宿疑，突吉羅。",
    "T22n1428_014:0663b01_1": "比丘尼，波逸提；式叉摩那、沙彌、沙彌尼，突吉羅。",
    "T22n1428_014:0663b02_2": "是謂為犯。",
    "T22n1428_014:0663b02_3": "不犯者，宿受食有餘，與父母、與塔作人、與房舍作人計價與食直。",
    "T22n1428_014:0663b04_4": "後於異時乞食比丘，從作人邊乞食得食，鉢盂有孔罅食鉢中，彼擿洗穿壞，如法洗餘不出者，無犯。",
    "T22n1428_014:0663b06_5": "若宿受酥油脂用灌鼻，若縮鼻時酥油隨唾出應棄之，餘無犯。",
    "T22n1428_014:0663b08_6": "無犯者，最初未制戒，癡狂、心亂、痛惱所纏。",
    "T22n1428_014:0663b09_7": "(三十八竟)四分律卷第十四"
}