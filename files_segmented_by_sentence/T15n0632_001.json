{
    "T15n0632_001:0460c07_0": "佛說慧印三昧經一卷",
    "T15n0632_001:0460c09_0": "吳月氏優婆塞支謙譯",
    "T15n0632_001:0460c10_0": "聞如是：一時佛在羅閱祇耆闍崛山中，與摩訶比丘僧千二百五十比丘俱，菩薩有四十億人，皆逮得陀隣尼，悉得諸三昧，皆逮得空法，皆得寂無想法，悉逮得不動搖願，悉得無所著陀隣尼行，得無央數陀隣尼門。",
    "T15n0632_001:0460c14_1": "佛爾時便三昧三摩越，[火*霍]然無色，不可見，不可得，如虛空不可知，無所住，不可得，無吾，無作，亦無來，亦無去，亦非住，亦非止，亦非偶，亦非不偶，亦非身，亦非憂，亦非喜，亦非心，亦非不隨心，亦非行所語，亦不有是語空，亦非著。",
    "T15n0632_001:0460c20_2": "佛爾時作是三昧三摩越，便不見佛身，亦不可得想。",
    "T15n0632_001:0460c21_3": "佛身、佛心、意亦不可得想，亦不見中衣、外衣及與坐，亦不見經行時，亦非聲。",
    "T15n0632_001:0460c23_4": "爾時三昧威神照三千大千日月，於是三千大千佛剎諸日月光明，皆為覆蔽不見；諸摩尼寶、諸踰填寶、諸天及天坐、諸釋梵所有名香，悉為其歇，是皆三昧威神力之所蔽隱，三千大千剎土但聞是三昧香；照於諸佛剎，其中人民眼不為遮迦惒、摩訶遮迦惒及須彌山、諸黑山之所覆蔽。",
    "T15n0632_001:0460c29_5": "爾時便有七寶交露，覆蓋三千大千剎土。",
    "T15n0632_001:0461a01_6": "一切諸佛剎及與竹園、耆闍崛山，若干種華悉遍布滿其中。",
    "T15n0632_001:0461a02_7": "其地悉平等，地為生蓮華。",
    "T15n0632_001:0461a03_8": "其華大如車輪。",
    "T15n0632_001:0461a03_9": "一華者有十萬葉。",
    "T15n0632_001:0461a04_10": "其花上悉有七寶蓋。",
    "T15n0632_001:0461a04_11": "摩竭提國界地悉為柔軟如天綩綖。",
    "T15n0632_001:0461a05_12": "有東方恒邊沙佛等，遣無央數一生補處菩薩，令到沙訶樓陀剎土：「有多陀竭、阿羅訶、三耶三佛，名為釋迦文，今現在一切諸佛境界，深入多陀竭慧印三昧三摩越。",
    "T15n0632_001:0461a09_13": "若有菩薩積累功德，奉行六波羅蜜，百劫除漚惒拘舍羅，不如一時聞是三昧。」",
    "T15n0632_001:0461a11_14": "諸菩薩即受其佛教，持神足飛到竹園中，前為佛作禮，皆却坐蓮花上。",
    "T15n0632_001:0461a12_15": "如是南方恒邊沙佛等，亦復遣無央數菩薩。",
    "T15n0632_001:0461a13_16": "西方、北方、東南方、西南方、西北方、東北方、上方、下方，如是恒邊沙諸佛等，各復遣無央數一生補處菩薩，令到沙呵樓陀剎土：「有陀竭、阿羅訶、三耶三佛，名為釋迦文，今現在一切諸佛境界，深入陀竭慧印三昧三摩越。",
    "T15n0632_001:0461a18_17": "若有菩薩積累功德，奉行六波羅蜜，百劫除漚和拘舍羅，不如一時聞是三昧。」",
    "T15n0632_001:0461a20_18": "諸菩薩即受其佛教，持神足飛到竹園中，前為佛作禮，皆却坐蓮華上。",
    "T15n0632_001:0461a22_19": "爾時於是三千大千剎土，諸比丘僧及諸菩薩所在遠方，皆來會於竹園在於佛前。",
    "T15n0632_001:0461a23_20": "爾時無央數菩薩及四十億比丘菩薩，皆來會於竹園。",
    "T15n0632_001:0461a25_21": "用是三昧威神故，於是三千大千剎土諸釋、諸梵、諸摩夷亘天、諸遍淨天、一切諸龍王、諸鬼神王、諸犍陀羅王、諸阿須輪王、諸迦留羅王、諸真陀羅王、諸摩睺勒王，是諸王皆各從無央數官屬來到佛所，前為佛作禮，却住一面。",
    "T15n0632_001:0461b01_22": "爾時於是三千大千剎土諸天及人、非人，從下上至二十八天，中無空缺，皆悉遍滿。",
    "T15n0632_001:0461b03_23": "尊弟子舍利弗羅、摩訶目迦蘭、拘提迦栴延、邠耨文陀尼弗羅等，即到文殊師利前，問文殊師利言：「佛向者三昧三摩越，今皆不見，不知所至到處。",
    "T15n0632_001:0461b06_24": "願為吾等說之！」",
    "T15n0632_001:0461b07_25": "文殊師利答舍利弗羅言：「仁者智慧而具足，何以不各各自三昧共推索無央數佛剎，知佛身何如行。」",
    "T15n0632_001:0461b09_26": "即時舍利弗羅等各各自三昧共推索無央數佛剎，了不見佛身，亦不知所至到處。",
    "T15n0632_001:0461b11_27": "舍利弗羅等即從三昧起，復前問文殊師利言：「吾等以各各三昧推索無央數佛剎，亦不見佛身，亦不知所湊。",
    "T15n0632_001:0461b13_28": "願欲聞知，惟為說之！」",
    "T15n0632_001:0461b14_29": "文殊師利言：「賢者舍利弗羅等不知佛所至到處者，悉且安坐。",
    "T15n0632_001:0461b15_30": "佛須臾頃自當來還。」",
    "T15n0632_001:0461b16_31": "爾時佛從慧印三昧起，便動三千大千佛剎。",
    "T15n0632_001:0461b17_32": "舍利弗羅等便前白佛言：「佛住何三昧？",
    "T15n0632_001:0461b18_33": "吾等以智慧眼推索佛，了無有能知其處者。」",
    "T15n0632_001:0461b19_34": "佛語舍利弗羅言：「佛所至到處，非若阿羅漢、辟支佛等所可知。",
    "T15n0632_001:0461b20_35": "獨佛自知之耳。",
    "T15n0632_001:0461b20_36": "所以者何？",
    "T15n0632_001:0461b21_37": "無念、不動、不搖故。",
    "T15n0632_001:0461b22_0": "「舍利弗羅！",
    "T15n0632_001:0461b22_1": "佛身有百六十二事難可得知。",
    "T15n0632_001:0461b22_2": "何等百六十二事？",
    "T15n0632_001:0461b23_3": "非身、無作、無起、無減、未常有、無有比、亦無所比、亦無行、亦無所至、不可知、亦無習、一切淨、無所有、亦不有、亦不行、亦不住、亦非生、亦非受、亦非聞、亦非見、亦非香、亦非味、亦非細滑、亦無往啟、亦無還答、亦非啟答、亦非心、亦非念、亦非心心念離於心心等、心無所等、無所與、無來、無去、亦非潤、亦非澤淨、不復有、亦非恐、亦非懼、亦非動、亦非搖、亦無造、亦無成、亦非滿、亦非不滿、亦非見、亦非明、亦非不明、亦非冥、亦非不冥、亦非滅、已離滅、於滅中淨、復淨清淨、於色無所有、無愛欲、一切非我、離於非我、住無所住、亦無處、亦無從、亦非無從、亦非法、亦非不法、亦非福田、亦非不福田、亦非盡、亦不可盡、無所有、離於無所有、遠離於字、遠離於嚮、遠離於教、遠離於行、遠離於念、亦非禍、亦非不禍、亦非量、亦非不量、亦非來、亦非去、亦非雙、亦非不雙、亦非猗、亦非不猗、亦非相、亦非不相、無有相、能現相、無諸入、亦非著、離諸著、一切人令得信、不受入住、於諦諦復諦、一切非我度、無所度、淨無所淨、度厄難為無所度，所說、不說二無所等、於等無所等、無量等、與空等、無處等、無生等、不可得等，所安無所安、寂復寂、寂明中復明、於行無轉、能轉行，一切斷諸所著、諸法諦無有二、從本來、無所有，所覺者已諦覺、已度於一切行、行所度無所度，亦非是、亦非不是、亦非長、亦非短、亦非圓、亦非方、亦非身、亦非體、亦非入、亦無所入、亦非世、亦非世所有、亦未曾有見者、亦未曾有知者、亦非去、亦非不去、亦非世因緣、亦非不世因緣，如是身不可獲、亦非有、亦非無、亦無有去、亦無有來、亦非心念、亦非憂、亦非作、亦非不作、亦非諍、亦非不諍、亦非泥洹、亦非不泥洹、亦非行、亦非不行。",
    "T15n0632_001:0461c28_4": "是為百六十二事。」",
    "T15n0632_001:0461c29_0": "佛告舍利弗羅言：「佛身如是。",
    "T15n0632_001:0461c29_1": "欲想視佛身，無有能見者。",
    "T15n0632_001:0462a01_2": "所以者何？",
    "T15n0632_001:0462a01_3": "佛身不可以想見知。」",
    "T15n0632_001:0462a01_4": "佛爾時欲曠大慧印三昧於十方，便說偈言：「是身亦非身，　　於身已度脫，　亦無作無有，　　壞亦無所得。",
    "T15n0632_001:0462a05_0": "　一切諸法相，　　雙亦非不雙，　欲見諸佛身，　　所處皆如是。",
    "T15n0632_001:0462a07_0": "　不是非不是，　　非憂非不憂，　不取亦不放，　　不等亦不長，　不樂亦不住，　　一切無從生，　佛身已如是，　　便能致安隱。",
    "T15n0632_001:0462a11_0": "　亦非作不可，　　獲空無有想，　亦非色心無，　　有我亦非一，　於受無所受，　　於有無所有，　一切諸正覺，　　其身諦如是。",
    "T15n0632_001:0462a15_0": "　不剛亦不弱，　　無瑕亦不穢，　不斷亦不連，　　不有亦不壞，　亦無所得於，　　多少無所亡，　欲見諸佛身，　　一切無塵垢。",
    "T15n0632_001:0462a19_0": "　不見亦不聞，　　非香無細滑，　不知亦不動，　　譬之若如影，　住形於一切，　　曉諸著人心，　佛已成其身，　　一切各如是。",
    "T15n0632_001:0462a23_0": "　非身亦非體，　　非等亦非諦，　非淨非不淨，　　諸根無所有，　不藏非不藏，　　譬如水中月，　欲見諸佛身，　　一切悉如是。",
    "T15n0632_001:0462a27_0": "　身復與身從，　　因緣本自然，　不生亦不滅，　　無來亦無往。",
    "T15n0632_001:0462a29_0": "　不見於三界，　　然現若如幻，　欲見諸佛身，　　不動亦不搖。",
    "T15n0632_001:0462b02_0": "　非聲亦非諍，　　非默亦非寂，　非獲未常有，　　不有亦無彼。",
    "T15n0632_001:0462b04_0": "　譬如虛空本，　　自然無所有，　見佛已如是，　　晝夜當供養。",
    "T15n0632_001:0462b06_0": "　一切及十方，　　億千諸佛剎，　上至廿八天，　　滿中諸珍寶，　悉以供養佛，　　乃至無數劫，　不如書是經，　　其福出彼上。",
    "T15n0632_001:0462b10_0": "　譬如恒邊沙，　　復倍無數劫，　展轉於其中，　　常等行慈心，　不如曉了惠，　　解是印三昧，　如是無數載，　　其德過彼上。",
    "T15n0632_001:0462b14_0": "　若在五道中，　　展轉無數劫，　如是若干劫，　　一切能悉忍。",
    "T15n0632_001:0462b16_0": "　不如一時慧，　　解是印三昧，　其福如芥子，　　在於須彌邊。",
    "T15n0632_001:0462b18_0": "　若人在三界，　　生已便長大，　一切悉戴之，　　能忍無數劫。",
    "T15n0632_001:0462b20_0": "　其身不以勞，　　不用作勤劇，　如是悉能忍，　　不如解三昧。",
    "T15n0632_001:0462b22_0": "　譬人生悉遍，　　復多於劫數，　其百劫中沙，　　一切以為數。",
    "T15n0632_001:0462b24_0": "　不如晝夜力，　　行是印三昧，　其福欲譬之，　　不可以比慧。",
    "T15n0632_001:0462b26_0": "　其如是智者，　　常與行相隨，　於無數劫中，　　譬之如一塵。",
    "T15n0632_001:0462b28_0": "　能諦曉了是，　　慧印三昧者，　其福欲譬之，　　若海取一滴。",
    "T15n0632_001:0462c01_0": "　莫持色相好，　　想視欲見佛，　莫如著有者，　　欲見多陀竭，　如須菩提所，　　見者為見佛，　見佛已如是，　　一切無三千。",
    "T15n0632_001:0462c05_0": "「如是，舍利弗羅！",
    "T15n0632_001:0462c05_1": "多陀竭慧印三昧，諸菩薩摩訶薩於十方無所罣礙，悉使願欲見諸佛，當內至意，晝夜行是三昧，便見一切十方諸菩薩無央數行三昧門，住於無所罣礙法，是為陀隣尼所猗門，從是中成其相，從是中成其好。",
    "T15n0632_001:0462c10_2": "如是行者，諸罪蓋悉得除；諸魔事悉已過；佛所說皆審諦；佛所住及所語，無空缺，悉具足；身所行無瑕穢；意念所行淨無垢。",
    "T15n0632_001:0462c12_3": "若欲曉佛所行，欲解了一切人意，令各得其所，欲起願成佛剎者，當行是三昧。",
    "T15n0632_001:0462c14_4": "欲得佛頂中光明者，欲起比丘僧者，欲莊嚴其剎土者，自在所欲，作所欲行，當奉行是三昧。",
    "T15n0632_001:0462c16_5": "所以者何？",
    "T15n0632_001:0462c17_0": "譬如一切藥樹在所，求索悉具足。",
    "T15n0632_001:0462c17_1": "是三昧亦如是，菩薩於是三昧中所求索亦悉具足。」",
    "T15n0632_001:0462c18_2": "佛爾時便說偈言：「無上慧為慧王，　　慧能散諸欲著，　是尊慧入慧門，　　是印經無量慧。",
    "T15n0632_001:0462c22_0": "　知根行住智地，　　智無礙智去冥，　智消著智說法，　　經如日照三界。",
    "T15n0632_001:0462c24_0": "　常等行於三昧，　　一切著諦所斷，　諸三昧慧印將，　　諸佛者等是種。",
    "T15n0632_001:0462c26_0": "　欲得寶度無極，　　願福相福神足，　志所願從是得，　　是三昧諸佛樂。",
    "T15n0632_001:0462c28_0": "　王樂國及臣下，　　寶無上寶如來，　婬怒垢悉消除，　　寶三昧說是經。",
    "T15n0632_001:0463a01_0": "　從我學恭敬意，　　持淨清除吾我，　勇猛者壞生死，　　持諦法得三昧。",
    "T15n0632_001:0463a03_0": "　慧能說所當說，　　持是慧智能多，　慧能放光明遍，　　是經者慧之門。",
    "T15n0632_001:0463a05_0": "　等能降盡吾我，　　六十二諸所疑，　到佛門無恐懼，　　便從是相好具。",
    "T15n0632_001:0463a07_0": "　三尊中佛為尊，　　獨能說七覺意，　為懈怠示現法，　　是三昧不可盡。",
    "T15n0632_001:0463a09_0": "　一切法當廣說，　　入無低陀隣尼，　持是法入十方，　　陀隣尼譬如海。",
    "T15n0632_001:0463a11_0": "　於是中成施與，　　戒忍辱及精進，　禪智慧不可盡，　　住是經成無極。",
    "T15n0632_001:0463a13_0": "　莫恐懼施罪地，　　及諸魔與惡道，　行三昧無能害，　　如所願得為佛。",
    "T15n0632_001:0463a15_0": "　菩薩住於是法，　　以十方為明證，　其來者索法器，　　持是經得法住。",
    "T15n0632_001:0463a17_0": "　過去佛經是母，　　當來者亦從是，　現在佛從是出，　　行是者為佛子。",
    "T15n0632_001:0463a19_0": "　罪垢除行不轉，　　過第七住法去，　其有住是經者，　　便具足諸佛寶。」",
    "T15n0632_001:0463a21_0": "說是法時，三十恒邊沙等諸菩薩皆得是三昧。",
    "T15n0632_001:0463a22_1": "六十八那術他菩薩諸罪蓋皆除，悉住阿惟越致地，皆得不可盡陀隣尼所入聲。",
    "T15n0632_001:0463a23_2": "六十億天與人，從本已來未曾起菩薩意，今皆發阿耨多羅三耶三菩提心，聞是三昧，皆悉願樂。",
    "T15n0632_001:0463a26_3": "願樂已後，便住阿惟越致地，當為阿耨多羅三耶三菩提。",
    "T15n0632_001:0463a27_4": "佛爾時便授其決，却後三十億百千劫皆當為佛，號名離於恐怖。",
    "T15n0632_001:0463a28_5": "諸菩薩各自起願，便得無所從生法忍。",
    "T15n0632_001:0463a29_6": "然後於其剎土，悉得為佛，皆同一字。",
    "T15n0632_001:0463b01_7": "佛爾時三昧遍視眾會，告文殊師利言：「以是故，文殊師利！",
    "T15n0632_001:0463b03_0": "菩薩欲護我法者，當作無所著住，當悔，當持，當說之，常當清淨獨處，不當有所猗。」",
    "T15n0632_001:0463b04_1": "文殊師利便從坐起，整衣服，以頭面著地，為佛作禮，白佛言：「我能忍護是無所著法，於菩薩道無吾、無我、不有、亦未曾有、不見、亦不聞、不得、亦不亡。」",
    "T15n0632_001:0463b08_2": "爾時眾會中三十億菩薩，皆叉手起住，白佛言：「我等能忍是無數阿僧祇劫擁護菩薩行。」",
    "T15n0632_001:0463b10_3": "諸菩薩各以身上衣供養佛，便即起願。",
    "T15n0632_001:0463b11_4": "佛語彌勒菩薩言：「念若本所願行，於後當持是法。",
    "T15n0632_001:0463b12_5": "於是三十億菩薩中，八千菩薩能持是法耳。",
    "T15n0632_001:0463b13_6": "其餘菩薩者，皆剛強，不能持法。",
    "T15n0632_001:0463b14_7": "於後皆當亂我法，亦不悔，亦不持。",
    "T15n0632_001:0463b14_8": "彌勒！",
    "T15n0632_001:0463b15_0": "有七事起菩薩意。",
    "T15n0632_001:0463b15_1": "何等為七事？",
    "T15n0632_001:0463b15_2": "一者、起菩薩意。",
    "T15n0632_001:0463b16_3": "二者、法欲盡時，護法使不盡，起菩薩意。",
    "T15n0632_001:0463b16_4": "三者、為十方人、非人起哀，起菩薩意。",
    "T15n0632_001:0463b17_5": "四者、見菩薩便起菩薩意。",
    "T15n0632_001:0463b18_6": "五者、施與起菩薩意。",
    "T15n0632_001:0463b18_7": "六者、見他人起菩薩意，便效起菩薩意。",
    "T15n0632_001:0463b19_8": "七者、聞佛身有三十二相端正、人向讚歎，便起菩薩意。",
    "T15n0632_001:0463b21_0": "彌勒！",
    "T15n0632_001:0463b21_1": "是為七事。",
    "T15n0632_001:0463b21_2": "其可起怛薩阿竭菩薩意，其護法使不盡，其哀十方人、非人起菩薩意，是三昧輩能護菩薩意，疾得阿惟越致。",
    "T15n0632_001:0463b23_3": "其四輩起菩薩意者，皆為剛強菩薩。」",
    "T15n0632_001:0463b24_4": "佛語彌勒菩薩言：「有五法住，疾得阿惟越致。",
    "T15n0632_001:0463b25_5": "何等為五法？",
    "T15n0632_001:0463b26_6": "一者、等心於十方人、非人。",
    "T15n0632_001:0463b26_7": "二者、無所適莫於他人財寶。",
    "T15n0632_001:0463b27_8": "三者、其有說經法者，沒命從後，終不說其惡。",
    "T15n0632_001:0463b28_9": "四者、其有供養衣被，若床、臥具、病瘦醫藥，所當得者，適無所慕。",
    "T15n0632_001:0463b29_10": "五者、深入微妙法中。",
    "T15n0632_001:0463c01_11": "是為五法。",
    "T15n0632_001:0463c01_12": "菩薩住，知是阿惟越致菩薩相。",
    "T15n0632_001:0463c02_13": "「復有五法，菩薩住，為剛強。",
    "T15n0632_001:0463c02_14": "何等為五法？",
    "T15n0632_001:0463c03_0": "一者、面目無好色，二者、所作皆怯弱，三者、慳貪，四者、諭諂，五者、口但道空。",
    "T15n0632_001:0463c04_1": "是為五法住，菩薩剛強相也。",
    "T15n0632_001:0463c05_2": "「復有五法，菩薩住，知是阿惟越致法。",
    "T15n0632_001:0463c06_3": "何等為五法？",
    "T15n0632_001:0463c06_4": "一者無我，二者無人，三者不處法有二，四者不著於菩薩，五者不持想視佛。",
    "T15n0632_001:0463c08_5": "是為菩薩五法住，疾得阿惟越致。」",
    "T15n0632_001:0463c08_6": "佛爾時便說偈言：「不當貢高，　　及與嫉妬，　　妄造非說，　索人長短，　　亦非口語，　　及與怯弱，　如是曹人，　　不能護法。",
    "T15n0632_001:0463c12_7": "　　若有行者，　在於空閑，　　能忍微妙，　　不但口言，　譬若如犀，　　常樂獨處，　　如是曹輩，　能護後法。",
    "T15n0632_001:0463c15_8": "　　常喜獨處，　　樂於清淨，　譬如怖禽，　　樂在深山；　　不樂供養，　譬如虛空，　　如是人者，　　能護尊法。",
    "T15n0632_001:0463c18_0": "　朽棄軀體，　　及與壽命，　　何況世間，　所有珍寶；　　力行精進，　　於無所著，　如是法器，　　能護後法。",
    "T15n0632_001:0463c20_1": "　　於後來世，　當有是人，　　當自說言，　　我菩薩行；　志意迷亂，　　著於世間，　　不能奉行，　護於明法。",
    "T15n0632_001:0463c23_2": "　　我念宿命，　　提惒竭佛，　過於爾時，　　八十億劫，　　爾時有佛，　號為光明，　　為一切人，　　說是三昧。",
    "T15n0632_001:0463c26_0": "　第一大會，　　八十那術，　　第二會六　七十那術，　　第三會七　　十三那術，　皆悉逮得，　　阿惟越致。",
    "T15n0632_001:0463c28_1": "　　其佛壽命，　住世一億，　　項中光明，　　七十踰旬；　比丘僧數，　　九十九億，　　逮得自在，　皆阿羅漢。",
    "T15n0632_001:0464a02_2": "　　爾時有王，　　典主人民，　名為慧上，　　是遮迦越。",
    "T15n0632_001:0464a03_3": "　　爾時縱廣，　閻浮利地，　　其里數計，　　二萬踰旬；　四天其數，　　皆悉如是。",
    "T15n0632_001:0464a05_4": "　　王有采女，　六十億人，　　其子千人，　　皆悉具足；　其國土名，　　極樂無厭。",
    "T15n0632_001:0464a07_5": "　　王治諸國，　二萬郡縣，　　國中人民，　　各有戲園，　常樂安隱，　　五穀自然，　　譬如天上，　無所不有。",
    "T15n0632_001:0464a10_6": "　　爾時尊王，　　於夢中聞，　有佛於世，　　名為光明。",
    "T15n0632_001:0464a11_7": "　　從夢悟起，　便到佛所，　　從諸臣下，　　六十億乘。",
    "T15n0632_001:0464a13_0": "　爾時從佛，　　聞是尊經，　　微妙三昧，　諸佛奧藏，　　便以諸國，　　奉上與佛，　所當供養，　　無所乏少。",
    "T15n0632_001:0464a15_1": "　　一切諸國，　為佛供養，　　立起講堂，　　用栴檀香；　一切講堂，　　具人供養，　　所可經行，　金薄布地，　　具足於八　　萬四千歲。",
    "T15n0632_001:0464a19_0": "　不起王事，　　但供於佛，　　不樂睡臥，　勤力事尊，　　亦不起俗，　　無愛於國。",
    "T15n0632_001:0464a21_0": "　設使有人，　　說王功德，　　日日說之，　不能究竟。",
    "T15n0632_001:0464a22_1": "　　所可供佛，　　不可稱數。",
    "T15n0632_001:0464a23_0": "　所以者何？",
    "T15n0632_001:0464a23_1": "　　悕望三昧，　　便即獨處，　內自思惟：　　『今是三昧，　　甚深微妙，　今我不可，　　在於飲食，　　欲得悕望，　成是三昧。』",
    "T15n0632_001:0464a26_2": "　　便即棄國，　　剃去鬚髮，　因入深山，　　受行正戒。",
    "T15n0632_001:0464a27_3": "　　於三千歲，　無有休息，　　行是三昧，　　未嘗睡臥。",
    "T15n0632_001:0464a29_0": "　佛天中天，　　中間所道，　　所可說法，　皆悉啟受。",
    "T15n0632_001:0464b01_1": "　　其光明佛，　　般泥曰後，　國縣起塔，　　六十四億，　　諸塔供養，　各五百蓋，　　七寶交露，　　及與香華，　諸天繒綵，　　及與帳幔，　　挂樹燈火，　各有八千。",
    "T15n0632_001:0464b05_2": "　　約省飲食，　　以為節度，　積累其數，　　八十萬歲。",
    "T15n0632_001:0464b06_3": "　　為一切人，　說印三昧，　　未常從人，　　有所悕望。",
    "T15n0632_001:0464b08_0": "　若人讚歎，　　不用為喜，　　何況於世，　當有愛欲？",
    "T15n0632_001:0464b09_1": "　　若有請者，　　意常遠離，　至心內行，　　常護後法。",
    "T15n0632_001:0464b10_2": "　　七十那術，　與八十億，　　於是數中，　　世世逢佛。",
    "T15n0632_001:0464b12_0": "　如是計數，　　供養無極，　　常遇明法，　得是三昧。",
    "T15n0632_001:0464b13_1": "　　若有起意，　　護菩薩行，　其欲學者，　　當如我學。",
    "T15n0632_001:0464b14_2": "　　不稸財寶，　欲解微妙，　　內行至意，　　無有虛飾。",
    "T15n0632_001:0464b16_0": "　後來世人，　　當自說言，　　我所作業，　是菩薩行；　　欲得供養，　　非求法者。",
    "T15n0632_001:0464b18_0": "　住在有中，　　言一切空，　　亦不曉空，　何所是空？",
    "T15n0632_001:0464b19_1": "　　內意不除，　　所行非法，　口但說空，　　住在有中。",
    "T15n0632_001:0464b20_2": "　　說菩薩行，　我無所疑，　　時王慧上，　　阿彌陀是；　爾時千子，　　是劫得佛。",
    "T15n0632_001:0464b22_3": "　　今大眾會，　於我前者，　　時皆棄家，　　悉為比丘。",
    "T15n0632_001:0464b24_0": "　我念宿命，　　無數佛時，　　住於名字，　常作沙門，　　佛所說經，　　皆悉諷誦，　奉行空事，　　猗在有中。",
    "T15n0632_001:0464b26_1": "　　如是作行，　不可稱數，　　持想猗住，　　供養諸佛；　供養如是，　　不得慧行。",
    "T15n0632_001:0464b28_2": "　　轉意作行，　便向慧門，　　却後與提　　惒竭佛會，　斷吾狐疑，　　便見平等。",
    "T15n0632_001:0464c01_3": "　　爾時封拜，　得諦要決，　　當於後世，　　人中為佛。」",
    "T15n0632_001:0464c03_0": "爾時瓶沙王第一夫人，名為拔陀斯利，阿闍世之母也，亘那臘者拘隣之女也。",
    "T15n0632_001:0464c04_1": "瓶沙王第一夫人拔陀斯利便從坐起，前到佛所，為佛作禮，以雜綵珠衣及五百七寶華蓋供養於佛，便自說言：「我於後來世當解是三昧，當持是三昧。",
    "T15n0632_001:0464c08_2": "其有持是法者，比丘、比丘尼、優婆塞、優婆夷，我當擁護之，衣被、飲食、床臥具、病瘦醫藥，教一切人發菩薩意，不誹謗於空法，不但口說空，朽身不惜壽命，何況世間所有！」",
    "T15n0632_001:0464c12_3": "爾時瓶沙王宮中八千采女及摩竭提國中六萬優婆夷，聞是三昧，皆發菩薩意，皆悉願樂是三昧，然其後世皆當持是法。",
    "T15n0632_001:0464c15_0": "佛爾時便笑，若干種色光，色色各異，從口中出——青、黃、赤、白——遍照無央數佛剎，皆覆蔽日月之明，還繞身三匝，便從頂上忽然不現。",
    "T15n0632_001:0464c18_1": "爾時拔陀斯利便於佛前讚歎佛，而說偈言：「在人中無有上，　　於行中無所等，　今三界無有比，　　佛威神如盛華。",
    "T15n0632_001:0464c22_0": "　如飛鳥在虛空，　　若欲笑一切可，　所可說皆柔軟，　　悉飽滿於十方。",
    "T15n0632_001:0464c24_0": "　口所說如蓮華，　　人中上悉與眼，　今所說無不可，　　聲軟好如梵天。",
    "T15n0632_001:0464c26_0": "　今佛笑當何感？」",
    "T15n0632_001:0464c27_0": "佛爾時為瓶沙王夫人拔陀斯利亘那臘說偈言：「我自念無央　　數恒邊沙劫，　爾時於世有，　　佛名為福明，　教授世間住，　　壽六十七劫，　爾時法王眾，　　僧復無央數。",
    "T15n0632_001:0465a04_0": "　時有遮迦越，　　王名為慧剛，　王有兩夫人，　　一名為月明，　於欲無所索，　　諸法無所著，　棄家行學道，　　一億歲護法。",
    "T15n0632_001:0465a08_0": "　如是不可計，　　於無數諸佛，　法欲盡時生，　　彼護於後法；　然後來世世，　　恒邊沙佛等，　當復於彼處，　　生護於後法。",
    "T15n0632_001:0465a12_0": "　遮迦越慧剛，　　王於阿閦佛，　與諸夫人數，　　皆生於彼國。",
    "T15n0632_001:0465a14_0": "　悉已護法壽，　　終後為男子，　生須摩訶提，　　見阿彌陀佛。",
    "T15n0632_001:0465a16_0": "　八千婇女及，　　摩竭優婆夷，　若法欲盡時，　　常當護佛法。",
    "T15n0632_001:0465a18_0": "　壽終後皆得，　　卅二相如佛，　坐於蓮華到，　　阿彌陀佛前。",
    "T15n0632_001:0465a20_0": "　是諸婇女供，　　養當如慧王，　然於後來劫，　　一切無愛欲。",
    "T15n0632_001:0465a22_0": "　便於後來劫，　　一切當為佛，　教授諸天人，　　為其說正法。",
    "T15n0632_001:0465a24_0": "　是時佛剎中，　　亦無有魔事，　其剎無愛欲，　　亦無三惡道。",
    "T15n0632_001:0465a26_0": "　常以無央數，　　諸菩薩為僧，　亦不聞道有，　　阿羅漢之名。",
    "T15n0632_001:0465a28_0": "　若有人欲護，　　於諸佛法者，　不求欲得名，　　聞及與壽命。",
    "T15n0632_001:0465b01_0": "　如是行住者，　　疾近為菩薩，　自在其意願，　　欲起何剎土。",
    "T15n0632_001:0465b03_0": "　若等諸菩薩，　　當起恭敬意，　我起恭敬意，　　無所猗護法。",
    "T15n0632_001:0465b05_0": "　作是行者便，　　得去離生死，　莫於世間作，　　習貪著於欲。",
    "T15n0632_001:0465b07_0": "　我所以於無，　　數劫以妻子，　捨國及頭目，　　用索佛法故。",
    "T15n0632_001:0465b09_0": "　無行者用供，　　養故壞佛法，　便展轉起諍，　　欲得供養故。",
    "T15n0632_001:0465b11_0": "　時坐八十億，　　人垂淚而言，　若法盡時吾，　　等當護後法。",
    "T15n0632_001:0465b13_0": "　說經動三千，　　剎諸天散華，　快善哉世間，　　人乃聞是經。",
    "T15n0632_001:0465b15_0": "　一切恒邊沙，　　無數諸佛剎，　滿中諸珍寶，　　悉以供養佛。",
    "T15n0632_001:0465b17_0": "　不如一時信，　　解是印三昧，　其福欲譬之，　　不可以比慧。",
    "T15n0632_001:0465b19_0": "　不用力及強，　　可得菩薩行，　聞佛尊正法，　　便起菩薩意。",
    "T15n0632_001:0465b21_0": "　其有起恭敬，　　於是尊經者，　作行如是者，　　便疾得為佛。」",
    "T15n0632_001:0465b23_0": "爾時彌勒菩薩白佛言：「後當有幾人能受持是三昧者？」",
    "T15n0632_001:0465b24_1": "佛語彌勒菩薩言：「彌勒！",
    "T15n0632_001:0465b24_2": "若有後來世人持想起功德者，設使我說，若便不樂。」",
    "T15n0632_001:0465b25_3": "彌勒菩薩白佛言：「願佛愍傷一切人故，唯為說之！",
    "T15n0632_001:0465b27_4": "若有諸菩薩諦欲學者，菩薩當護其行，令無缺減於阿耨多羅三藐三菩提心。」",
    "T15n0632_001:0465b28_5": "佛語彌勒菩薩言：「若有菩薩於百佛已起菩薩意，然後壞敗菩薩行；若有菩薩於千佛已起菩薩意，然後復起菩薩意，誹謗方等經，亦不解；若於十萬佛已起菩薩意，然後亦復起菩薩意，不誹謗方等經，亦不諷誦讀之；若於百萬佛已起菩薩意，然後亦復起菩薩意，不誹謗方等經，亦不諷誦讀之；若於一億佛已起菩薩意，然後亦復起菩薩意，聞方等經書之，於其中不曉了；若於十億佛已起菩薩意，然後亦復起菩薩意，得方等經書之、諷誦讀之，亦不能得法忍，亦不能得是三昧，亦不樂是三昧；若於八十億佛聞是三昧，持之、諷誦讀之，已於八十億佛前皆起菩薩心，得方等經，持之、書之、諷誦讀之，得是三昧，堅持、無瑕穢奉行之，終不為魔所得，不為罪所蓋。",
    "T15n0632_001:0465c14_6": "若於阿僧祇劫中所作諸罪，若頭痛，便除其罪。",
    "T15n0632_001:0465c15_7": "若亂意，若見誹謗，若見輕易，若少得供養，於一世皆畢其宿命罪。",
    "T15n0632_001:0465c17_8": "若供養阿僧祇佛，然後終不怯弱，心堅住，內曉了，若菩薩有惡道罪，然後所生不端正，便除其罪。",
    "T15n0632_001:0465c19_9": "若多病瘦，若不為人所敬，生於卑賤家，生於見輕易家，生於貧窮家，生於邊遠家，生於慳貪家，生於外道家，生與怨憎，不可共會，與不解意共會，心多憂念，在國國相攻伐處生，在郡郡相攻伐處生，在縣縣相攻伐處生，在聚聚相攻伐處生，於種姓諸家相攻伐處生，所可處相攻伐處生，不見善知識，不數聞法，不能得衣被、飯食、床臥具、病瘦醫藥，既得，少少耳。",
    "T15n0632_001:0465c27_10": "所說可於凡人、不可長者，亦不能解了其意，於功德不能致得增益，數在於譴過中，數為他人所亂，不能得所便供養，若得聞法不解。",
    "T15n0632_001:0466a01_11": "若見惡夢，於夢中除其宿罪，為罪垢所可摧，魔所可作，不覺魔事，常與不可共會，若有好衣被、食飲，一切諸可持與他人。",
    "T15n0632_001:0466a04_12": "若於百佛手，自作功德，心無瑕穢，爾時皆壞敗。",
    "T15n0632_001:0466a05_13": "以是故諦復諦，內起好心，可當忍者一切僧那僧涅，於深微妙法堅住於行，行於後來，世人當持是法。」",
    "T15n0632_001:0466a07_14": "爾時可意王菩薩與文殊師利菩薩及六十賢者留於後世，令護後法。",
    "T15n0632_001:0466a09_15": "佛爾時便說偈言：「莫行諛諂，　　猗有所著，　　當正其意，　持慧行住，　　深行微妙，　　住不動忍，　當作是行，　　疾求三昧。",
    "T15n0632_001:0466a12_16": "　　莫作諂猗，　遠離著垢，　　莫貪諸有，　　樂於所諍；　當行平等，　　譬如虛空，　　如是行者，　十種力寶。",
    "T15n0632_001:0466a15_17": "　　常當堅意，　　住於菩薩，　當學微妙，　　佛之奧藏；　　一切諸受，　慧意無欲，　　已有是行，　　得寶三昧。",
    "T15n0632_001:0466a18_0": "　常當等心，　　於諸憎愛，　　視善知識，　如見諸佛，　　樂於施與，　　內行平等，　有是行者，　　疾曉三昧。",
    "T15n0632_001:0466a20_1": "　　慧經光明，　不可盡寶，　　住是三昧，　　不可勝數。",
    "T15n0632_001:0466a22_0": "　是經之明，　　過於日光，　　故說是經，　當入尊慧。",
    "T15n0632_001:0466a23_1": "　　譬如日月，　　諸寶燈明，　若如冬月，　　高山上雪。",
    "T15n0632_001:0466a24_2": "　　譬如釋梵，　及與四天，　　是經光明，　　出於彼上。",
    "T15n0632_001:0466a26_0": "　是經除結，　　及與意罪，　　降伏眾魔，　便得安隱。",
    "T15n0632_001:0466a27_1": "　　神足徹視，　　得知宿命，　曉知一切，　　人意所欲。",
    "T15n0632_001:0466a28_2": "　　我念宿命，　無數劫時，　　愛欲悉盡，　　一切無餘。",
    "T15n0632_001:0466b01_0": "　時佛讚歎，　　說是印經，　　當如我學，　疾得不久。",
    "T15n0632_001:0466b02_1": "　　若有行者，　　諦知空虛，　內意曉空，　　其本自然；　　作是行者，　為著於空，　　持法行者，　　遠離於空。",
    "T15n0632_001:0466b05_0": "　我泥曰後，　　人當說言，　　一切諸法，　視之若夢。",
    "T15n0632_001:0466b06_1": "　　若持諸法，　　欲有所譬，　其意所起，　　故為是著。",
    "T15n0632_001:0466b07_2": "　　空無有生，　亦無作者，　　亦無來者，　　不見有住。",
    "T15n0632_001:0466b09_0": "　不行是法，　　著於有中，　　便自說言，　我已知空。",
    "T15n0632_001:0466b10_1": "　　得善知識，　　從其聞法，　衣毛竪起，　　淚出如言，　　今師實尊，　是賢者人；　　轉後便說，　　百惡之言。",
    "T15n0632_001:0466b13_0": "　多有卑賤，　　貧窮之人，　　望供養故，　便自稱譽，　　求安名聞，　　因作沙門，　污亂正教，　　持法弟子。",
    "T15n0632_001:0466b15_1": "　　猗於佛道，　便作沙門，　　作菩薩行，　　不住菩薩；　譬如海邊，　　遙視彼岸，　　行不具者，　非是菩薩。",
    "T15n0632_001:0466b18_2": "　　若在空閑，　　言我行淨，　於其內行，　　不住清淨，　　常望供養，　親近厚善，　　便自說言，　　我是沙門。",
    "T15n0632_001:0466b21_0": "　若於我道，　　作沙門者，　　住於佛法，　如水蓮華；　　於是經中，　　行之如法，　有是行者，　　能護佛法。",
    "T15n0632_001:0466b23_1": "　　今可意王，　當受我教，　　莫作著行，　　如世間人。",
    "T15n0632_001:0466b25_0": "　遠離世俗，　　可得佛好，　　以故囑若，　可護後法。",
    "T15n0632_001:0466b26_1": "　　譬如那術，　　剎土中人，　取恒邊沙，　　皆悉種之。",
    "T15n0632_001:0466b27_2": "　　一一諸沙，　皆或為實，　　是一實者，　　成一恒沙。",
    "T15n0632_001:0466b29_0": "　如是計數，　　千反種之，　　如是轉計，　諸恒邊沙。",
    "T15n0632_001:0466c01_1": "　　計數如是，　　過若干剎，　舉一沙者，　　以為計數。",
    "T15n0632_001:0466c02_2": "　　以是計數，　東方如是，　　是沙計數，　　皆令使盡。",
    "T15n0632_001:0466c04_0": "　十方一切，　　皆悉如是，　　如是剎數，　諸佛滿中。",
    "T15n0632_001:0466c05_1": "　　一一諸佛，　　各數如是，　一切諸佛，　　有萬種聲，　　於無央數，　恒邊沙劫，　　說經功德，　　無有盡時。",
    "T15n0632_001:0466c08_0": "　若人有行，　　於是經義，　　常當內意，　住是經法，　　當諦奉行，　　如上所說，　是經道慧，　　無有邊幅。",
    "T15n0632_001:0466c10_1": "　　譬如芥子，　在須彌邊，　　若人從海，　　取水一滴。",
    "T15n0632_001:0466c12_0": "　說經功德，　　其譬如是，　　見經尊故，　作無著行。」",
    "T15n0632_001:0466c14_0": "爾時可意王菩薩與文殊師利及六十賢者白佛言：「法名為法，何等為法？",
    "T15n0632_001:0466c15_1": "寧可得知法貌不？」",
    "T15n0632_001:0466c16_2": "佛語可意王菩薩與文殊師利及六十賢者：「法法名，善男子！",
    "T15n0632_001:0466c17_3": "無作之貌也。",
    "T15n0632_001:0466c17_4": "無作者為何等貌也？",
    "T15n0632_001:0466c18_5": "不可得之貌也。",
    "T15n0632_001:0466c18_6": "不可得者為何等貌？",
    "T15n0632_001:0466c19_0": "不可盡之貌也。",
    "T15n0632_001:0466c19_1": "不可盡者為何等貌？",
    "T15n0632_001:0466c19_2": "無所起之貌也。",
    "T15n0632_001:0466c20_3": "無所起者為何等貌也？",
    "T15n0632_001:0466c20_4": "無所滅之貌也。",
    "T15n0632_001:0466c21_5": "無所滅者為何等貌？",
    "T15n0632_001:0466c21_6": "無所獲之貌也。",
    "T15n0632_001:0466c21_7": "無所獲者為何等貌？",
    "T15n0632_001:0466c22_8": "無所猗之貌也。",
    "T15n0632_001:0466c22_9": "無所猗者為何等貌？",
    "T15n0632_001:0466c23_10": "無所處之貌也。",
    "T15n0632_001:0466c23_11": "無所處者為何等貌？",
    "T15n0632_001:0466c24_0": "無所出之貌也。",
    "T15n0632_001:0466c24_1": "無所出者為何等貌？",
    "T15n0632_001:0466c24_2": "不動搖之貌也。",
    "T15n0632_001:0466c25_3": "不動搖者為何等貌？",
    "T15n0632_001:0466c25_4": "離於動搖之貌也。",
    "T15n0632_001:0466c26_5": "離於動搖者為何等貌？",
    "T15n0632_001:0466c26_6": "無心之貌也。",
    "T15n0632_001:0466c26_7": "無心者為何等貌？",
    "T15n0632_001:0466c27_8": "無念之貌也。",
    "T15n0632_001:0466c27_9": "無念者為何等貌？",
    "T15n0632_001:0466c28_0": "無二之貌也。",
    "T15n0632_001:0466c28_1": "無二者為何等貌？",
    "T15n0632_001:0466c28_2": "平等之貌也。",
    "T15n0632_001:0466c29_0": "平等者為何等貌？",
    "T15n0632_001:0466c29_1": "非有之貌也。",
    "T15n0632_001:0466c29_2": "非有者為何等貌？",
    "T15n0632_001:0467a01_3": "無所住之貌也。",
    "T15n0632_001:0467a01_4": "無所住者為何等貌？",
    "T15n0632_001:0467a01_5": "無所行之貌也。",
    "T15n0632_001:0467a02_6": "無所行者為何等貌？",
    "T15n0632_001:0467a02_7": "無懈怠之貌也。",
    "T15n0632_001:0467a03_8": "無懈怠者為何等貌？",
    "T15n0632_001:0467a03_9": "法無處所之貌也。",
    "T15n0632_001:0467a04_0": "法無處所者為何等貌？",
    "T15n0632_001:0467a04_1": "泥洹之貌也。」",
    "T15n0632_001:0467a04_2": "文殊師利白佛言：「設使是法展轉不相知，何所法當盡者？",
    "T15n0632_001:0467a06_3": "令吾等護後法。」",
    "T15n0632_001:0467a06_4": "佛語文殊師利菩薩言：「起法法想者欲得度，欲得度者住於法，住於法者便處二法，處二法者為滅法之行也。",
    "T15n0632_001:0467a08_5": "法亦不滅，亦非不滅。",
    "T15n0632_001:0467a09_6": "我今若等護是後法。」",
    "T15n0632_001:0467a09_7": "佛爾時便說偈言：「已住吾我，　　便言有世，　　持想作行，　欲脫於世；　　起是念者，　　為住二法，　是為惑事，　　非正法行。",
    "T15n0632_001:0467a13_8": "　　法無作者，　亦無壞者，　　不可見知，　　亦無人所。",
    "T15n0632_001:0467a15_0": "　著於有者，　　因起想行，　　便自說言，　我已忍空；　　起想念空，　　是為非法。",
    "T15n0632_001:0467a17_0": "　法無所有，　　便行有法，　　一切所起，　為無所有。",
    "T15n0632_001:0467a18_1": "　　於行寂然，　　是為法印；　於想有動，　　便即自縛。",
    "T15n0632_001:0467a19_2": "　　法本清淨，　便起有法，　　一切諸法，　　譬若如響；　著於有者，　　便處二法。",
    "T15n0632_001:0467a21_3": "　　清淨慧法，　慧不得慧，　　於慧慧中，　　無有逮者。",
    "T15n0632_001:0467a23_0": "　一切不見，　　可起習者，　　癡慧皆空，　俱無所有。",
    "T15n0632_001:0467a24_1": "　　若使自然，　　當有所有，　便可滅壞，　　就於泥洹，　　設使諸法，　有所住處，　　人與非人，　　皆為泥洹。",
    "T15n0632_001:0467a27_0": "　若人於世，　　自取自放，　　是想非想，　而求泥洹；　　自起吾我，　　一切皆爾，　所起諸法，　　亦無識念。",
    "T15n0632_001:0467a29_1": "　　愚癡與智，　於是二事，　　語從口出，　　為無所有。",
    "T15n0632_001:0467b02_0": "　起想行者，　　便惑其中，　　壞滅生死，　欲求泥洹。",
    "T15n0632_001:0467b03_1": "　　心不知心，　　其本自然，　於本自然，　　亦不知心。",
    "T15n0632_001:0467b04_2": "　　一切諸法，　自然如夢，　　能欲起行，　　持有作諦；　起有法者，　　非是諦行，　　滅行法者，　非是諦法。",
    "T15n0632_001:0467b07_3": "　　假令滅行，　　為是諦者，　諸起有法，　　皆當為佛。",
    "T15n0632_001:0467b08_4": "　　佛所覺者，　為無所覺，　　所可說法，　　為無所說，　所可度人，　　為無所度；　　佛為諦見，　無所起法。",
    "T15n0632_001:0467b11_5": "　　設使泥洹，　　當為是色，　佛諸弟子，　　悉當在中。",
    "T15n0632_001:0467b12_6": "　　假令泥洹，　為常住法，　　大哀四等，　　皆成蠕動。",
    "T15n0632_001:0467b14_0": "　一切人人，　　不能相見，　　於世自號，　持我作人，　　諦視世間，　　無我無人，　空無所著，　　是為泥洹。",
    "T15n0632_001:0467b16_1": "　　偶皆言者，　自呼為諦，　　壞敗滅受，　　欲得為道。",
    "T15n0632_001:0467b18_0": "　已不起法，　　便為一法，　　持有行法，　處是四諦。",
    "T15n0632_001:0467b19_1": "　　諸佛所處，　　皆處一法，　坐於佛樹，　　何有四諦？",
    "T15n0632_001:0467b20_2": "　　如是行者，　不曉菩薩，　　作行如是，　　壞敗佛法。",
    "T15n0632_001:0467b22_0": "　作沙門者，　　當如其法，　　所可愛欲，　不當稸積。",
    "T15n0632_001:0467b23_1": "　　欲成三昧，　　諦其行者，　譬若如犀，　　常樂獨處。",
    "T15n0632_001:0467b24_2": "　　八十億佛，　人中之王，　　行是三昧，　　諸佛悉知。",
    "T15n0632_001:0467b26_0": "　若有尊天，　　已見諦者，　　晝夜擁護，　持法之人。",
    "T15n0632_001:0467b27_1": "　　經不可盡，　　照明一切，　入是法藏，　　無端底門。",
    "T15n0632_001:0467b28_2": "　　其有信行。",
    "T15n0632_001:0467b29_0": "　是三昧者。",
    "T15n0632_001:0467b29_1": "　　常於夢中。",
    "T15n0632_001:0467b29_2": "　　與諸佛會。」",
    "T15n0632_001:0467c01_0": "佛爾時告文殊師利菩薩言：「若有人欲得菩薩道者，菩薩當奉行是三昧。",
    "T15n0632_001:0467c02_1": "若欲成相，若欲成好、十種力、四無所畏、十八法不共，若大哀、無所著，欲得自然慧眼，若欲成比丘僧，若欲成菩薩，若欲成佛剎，若欲得慧陀隣尼一切人所可說聲，欲離於世，欲知一切人所可道，欲得力，欲得曉了三昧，當奉行如上所教，即為如佛，如將，如大將，如將中將，為一切上，為一切大哀，為怛薩阿竭，所可說皆平等、無量等、與空等、無處等、所說等、人中上。",
    "T15n0632_001:0467c10_2": "所以者何？",
    "T15n0632_001:0467c11_3": "我住於是三昧，提和竭佛時，我已得佛道。」",
    "T15n0632_001:0467c12_4": "文殊師利白佛言：「設使提和竭佛時得佛道，何復為世間？」",
    "T15n0632_001:0467c13_5": "佛告文殊師利菩薩言：「用三事故在於世間。",
    "T15n0632_001:0467c14_6": "何等為三？",
    "T15n0632_001:0467c14_7": "一者作佛事，二者度十方人、非人，三者不違本願。",
    "T15n0632_001:0467c15_8": "我爾時已得佛道，為泥洹已。」",
    "T15n0632_001:0467c16_9": "佛爾時便說偈言：「行是三昧，　　於無底念，　　疾得為佛。",
    "T15n0632_001:0467c18_0": "　一切十方，　　無央數佛，　　護持法者，　便悉得聞，　　無量無底，　　諸經正教。",
    "T15n0632_001:0467c20_0": "　持是經者，　　便得無極，　　陀隣尼門。",
    "T15n0632_001:0467c21_0": "　欲知人聲，　　諸慧三昧，　　當於是經。",
    "T15n0632_001:0467c22_0": "　四諦度脫，　　無所著慧，　　能伏諸有，　無起無滅，　　無有處所，　　能致清淨；　便逮相好，　　一切功德，　　及十種力。",
    "T15n0632_001:0467c25_0": "　欲解微妙，　　諸深慧法，　　當行是經。",
    "T15n0632_001:0467c26_0": "　欲得解了，　　一切世人，　　墮於冥者；　欲諦教人，　　除其婬怒，　　清淨行者；　當於是經，　　晝夜勤力，　　作無上行。",
    "T15n0632_001:0467c29_0": "　當樂精進，　　於廿一日，　　奉行印經，　莫持懈怠，　　及與安隱。",
    "T15n0632_001:0468a01_1": "　　欲求是法，　常持柔軟，　　無嫉妬意，　　在於空閑，　以法施與，　　持戒供養，　　便得其願。",
    "T15n0632_001:0468a04_0": "　等意自守，　　示一切人，　　以三昧經，　莫樂愛欲。",
    "T15n0632_001:0468a05_1": "　　譬如蓮華，　　不著於水，　堅住精進。",
    "T15n0632_001:0468a06_2": "　　譬如飛鳥，　　在於虛空，　行是已後，　　便得無極，　　陀隣尼門。」",
    "T15n0632_001:0468a08_0": "說是經時，三千剎土六反震動。",
    "T15n0632_001:0468a08_1": "諸天億百華、香、伎樂，及與幢、幡、繒、蓋、交露、七寶、瓔珞、金敷色華及摩尼寶、水精、琉璃以供養佛。",
    "T15n0632_001:0468a10_2": "一切尊天、諸天玉女，及龍、鬼神、阿須倫、迦留羅、比丘僧、優婆塞、諸優婆夷，皆大歡喜，悉棄捐家，放捨所有妻子、諸寶，起菩薩意，於一那術說行菩薩，不能究竟。",
    "T15n0632_001:0468a14_3": "其起菩薩意者，皆得阿惟越致。",
    "T15n0632_001:0468a15_4": "無央數恒邊沙人皆得阿羅漢。",
    "T15n0632_001:0468a15_5": "十方諸飛來菩薩皆得歡喜去。",
    "T15n0632_001:0468a16_6": "佛說是經法時，阿僧祇人皆發菩薩意。",
    "T15n0632_001:0468a17_7": "八十那術人皆得阿惟越致。",
    "T15n0632_001:0468a18_8": "三億六萬菩薩得是三昧。",
    "T15n0632_001:0468a18_9": "無央數人皆得阿羅漢道。",
    "T15n0632_001:0468a19_10": "可從十方諸來菩薩皆得是三昧。",
    "T15n0632_001:0468a20_0": "佛爾時說經已竟，可意王菩薩、文殊師利及六十賢者、瓶沙王夫人跋陀斯利亘那臘、諸天人民、龍、鬼神、阿須倫，聞經皆大歡喜，前為佛作禮而去。",
    "T15n0632_001:0468a24_0": "佛說慧印三昧經"
}