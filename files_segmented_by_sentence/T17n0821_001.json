{
    "T17n0821_001:0837b23_0": "大方廣如來祕密藏經卷上",
    "T17n0821_001:0837b25_0": "失譯人名附三秦錄",
    "T17n0821_001:0837b26_0": "如是我聞：一時佛住王舍城祇闍崛山，與大比丘僧八千人俱；菩薩摩訶薩三萬二千——眾所知識，得陀羅尼無礙辯才，得無生法忍，降伏魔怨，一切法中快得自在；善能種種神通變化；善知一切禪定三昧入出自在，為諸眾生作不請友，永離蓋纏；善能了知諸眾生根；善知依止於了義法，淨修六度到於彼岸，遊戲五通，教化眾生心無厭倦，無量無邊百千萬億那由他劫久修諸行，已曾供養無量諸佛；善為諸佛之所護持，護正法城不斷佛種，常以聖德悅樂一切，轉妙法輪；善能往來無邊佛土奉覲諸佛，大師子吼、治大法船、擊大法鼓、吹大法蠡；善集一切福德莊嚴，相好嚴身，念慧堅進；善知慚愧，法喜自娛，具足成就大慈大悲，隱蔽日月所有光明，利、衰、毀、譽、稱、譏、苦、樂，是世八法所不能污，不高不下；善斷愛恚，常與方便智慧相應，隨眾生根善開化之，救無救者，有所為作善觀察之，身口意業無諸過患；善能集於定慧莊嚴，其心調柔猶如大龍，如大師子降伏外道；善能進趣大丈夫行，離諸怖畏；善能決斷諸眾生疑；善能勸請無量諸佛轉於法輪；善住大願永離二見，常勤度脫一切眾生；善知垢淨所起因緣；善修正念，不起聲聞、緣覺之念，不捨一切智寶之心，其心清淨猶如虛空，其身柔軟，心無染污志意無壞，隨所至處心無染著，妙音和軟，有所言說顯露易解，其言清白說無染法句，常觀他德，勇猛無侶，志欲道場——其名曰：山剛菩薩、大山菩薩、持山巖菩薩、山積王菩薩、石山王菩薩、大進菩薩、信進菩薩、極進菩薩、喜手菩薩、寶印手菩薩、寶手菩薩、德手菩薩、燈手菩薩、常舉手菩薩、常下手菩薩、常喜根菩薩、常思念菩薩、常勤菩薩、常觀菩薩、法勇王菩薩、淨寶光明威德王菩薩、摩尼光王菩薩、過諸蓋菩薩、總持自在王菩薩、發心轉法輪菩薩、法勇菩薩、淨眾生寶勇菩薩、道分味菩薩、捷辯菩薩、無礙辯菩薩、不動足進菩薩、金剛足進菩薩、金剛志菩薩、虛空藏菩薩、相好積嚴菩薩、壞魔網菩薩、勝志菩薩、導師菩薩、喜見菩薩、賢護等十六大士、彌勒等賢劫菩薩、兜率陀天曼陀羅華香等而為上首，他化自在天王等三萬二千。",
    "T17n0821_001:0838a09_1": "如是天子！",
    "T17n0821_001:0838a09_2": "及餘趣向於大乘者，三千大千世界之中，釋梵護世，欲界、色界、淨居諸天，一切來集，恭敬供養禮拜如來！",
    "T17n0821_001:0838a12_3": "爾時世尊為於無量百千大眾恭敬圍繞而演說法。",
    "T17n0821_001:0838a13_4": "是時東方去此佛土七十二億剎，彼有佛土，名曰常出大法之音，其國有佛，號曰寶杖如來、應供、正遍知覺，今者現在。",
    "T17n0821_001:0838a16_5": "如是常出大法音國，一切江河、池泉諸水、一切樹林、一切眾華、一切諸葉、一切華果、一切臺觀，常出法寶無上法音。",
    "T17n0821_001:0838a18_6": "彼土眾生常聞如是勝妙法音。",
    "T17n0821_001:0838a19_7": "是寶杖佛常出大法音國有菩薩，名無量志莊嚴王。",
    "T17n0821_001:0838a20_8": "是菩薩觀寶杖佛已，猶如壯士屈伸臂頃，沒是常出大法音國，一念之頃而來至此娑婆世界。",
    "T17n0821_001:0838a22_9": "時無量志莊嚴王菩薩化作八萬四千寶臺，妙寶所成，四方四柱縱廣正等莊嚴極妙，一一寶臺化作八萬四千寶樹，華果茂盛；一一樹下皆悉化作寶師子座，眾寶廁填，皆悉敷置百千妙衣。",
    "T17n0821_001:0838a27_0": "是諸座上皆見佛坐，形色相貌如釋迦牟尼！",
    "T17n0821_001:0838a28_0": "是無量志莊嚴王菩薩現是化已，於虛空中化作寶蓋，縱廣正等百千由旬，垂懸繒綵鈴網莊飾，風吹鈴網出柔和微妙可愛軟音，其音遍告三千大千佛之世界。",
    "T17n0821_001:0838b02_1": "時此三千大千世界，平坦如掌，生寶蓮華供養如來。",
    "T17n0821_001:0838b03_2": "時無量志莊嚴王菩薩以八萬四千寶臺而自圍繞來詣佛所。",
    "T17n0821_001:0838b05_3": "是時大眾，見是化已得未曾有，而作是言：「如今所見，此大士來莊嚴事相，必說大法，及此三千大千世界諸莊嚴事，又上空中垂懸寶蓋於如來上，一切天宮悉皆隱蔽。」",
    "T17n0821_001:0838b09_4": "是時大德摩訶迦葉承佛神力，從座而起整衣服，偏袒右肩右膝著地，向佛合掌而說偈言：「無垢淨光從空出，　　隱蔽釋梵諸光明；　及蔽日月珠火光，　　唯願人尊說此相。",
    "T17n0821_001:0838b14_0": "　此空中現妙寶蓋，　　遍覆百千由旬地；　幢幡鈴網以莊嚴，　　世尊今將雨法雨。",
    "T17n0821_001:0838b16_0": "　鈴網所出妙聲音，　　其音遍告此佛界；　有聞音者煩惱息，　　為何利益說此事？",
    "T17n0821_001:0838b18_0": "　三千世界平等掌，　　百千蓮華從地出；　華香適意悅身心，　　是何威德之所為？",
    "T17n0821_001:0838b20_0": "　東方遍放金色光，　　八萬四千妙寶臺；　臺內寶樹師子座，　　見如導師釋師子！",
    "T17n0821_001:0838b22_0": "　導師此是何利事？",
    "T17n0821_001:0838b22_1": "　　見此事者何增益？",
    "T17n0821_001:0838b23_0": "　此是何種欲佛知？",
    "T17n0821_001:0838b23_1": "　　現此無量諸神變。」",
    "T17n0821_001:0838b24_0": "爾時佛告摩訶迦葉：「東方去此七十二億佛土，有國名常出大法音，彼中有佛，號曰寶杖，今者現在。",
    "T17n0821_001:0838b26_1": "彼有菩薩名無量志莊嚴王，來至此土，見我禮拜諮受聽法，為諸菩薩，生大法欲、生大法力、集大法智，欲顯常出大法音國所有功德及寶杖佛所有功德。",
    "T17n0821_001:0838b29_2": "以此緣故，是無量志莊嚴王菩薩而來至此娑婆世界。",
    "T17n0821_001:0838c01_3": "一日一夜所利眾生，多於汝等滿此三千大千世界諸大聲聞，法利眾生。",
    "T17n0821_001:0838c03_4": "假令汝等數如稻、麻、竹葦、甘蔗、叢林，壽命一劫所利眾生，猶尚不等。」",
    "T17n0821_001:0838c05_5": "大德迦葉白言：「世尊！",
    "T17n0821_001:0838c05_6": "閻浮提人若得聞是善丈夫名尚得大利，況有信心復聞說法？」",
    "T17n0821_001:0838c06_7": "時無量志莊嚴王菩薩及諸寶臺，住如來前，頂禮佛足。",
    "T17n0821_001:0838c08_8": "當禮佛時，令是三千大千世界六種震動，百千伎樂不鼓自鳴，一切大眾禮如來足。",
    "T17n0821_001:0838c10_9": "爾時無量志莊嚴王菩薩，繞佛三匝，及與八萬四千寶臺亦繞三匝，繞三匝已向佛合掌，以偈讚佛：「善能柔軟微妙語，　　無錯無雜淨無垢；　善名威德慧中勝，　　我今稽首最勝仙。",
    "T17n0821_001:0838c15_0": "　多百千億功德滿，　　施安隱樂滅百苦；　仁大悲喜等三界，　　而演說法除塵垢。",
    "T17n0821_001:0838c17_0": "　十方諸佛歎仁德，　　善逝惡時得菩提；　度惡眾生無疲倦，　　度一眾生尚為難。",
    "T17n0821_001:0838c19_0": "　一切諸佛悉平等、　　智慧通等號人尊；　成佛無等白淨法，　　示現卑劣調眾生。",
    "T17n0821_001:0838c21_0": "　尊若悉示佛境界，　　一切眾生心迷亂；　大悲為利是等故，　　修彼所行演說法。",
    "T17n0821_001:0838c23_0": "　人尊智勝眾所樂，　　常先和顏柔軟語；　算數人天德無等，　　是故歡喜頂禮尊！",
    "T17n0821_001:0838c25_0": "　一切智等諸眾生，　　盡諸法降降外道；　一切智見伏魔怨，　　稽首百力降諸力。",
    "T17n0821_001:0838c27_0": "　常樂真實誠諦語，　　善知如說如所行；　苦樂不動如山王，　　我今稽首施世樂。」",
    "T17n0821_001:0838c29_0": "爾時無量志莊嚴王菩薩偈讚佛已，而白佛言：「世尊！",
    "T17n0821_001:0839a01_1": "寶杖如來問訊世尊：『少病、少惱，起居輕利、安樂行不？』",
    "T17n0821_001:0839a02_2": "世尊！",
    "T17n0821_001:0839a02_3": "我今欲少請問如來、應供、正遍覺，若佛聽者，乃敢諮啟？」",
    "T17n0821_001:0839a03_4": "佛告無量志莊嚴王菩薩：「善男子！",
    "T17n0821_001:0839a04_5": "如來常聽，隨所有疑，恣汝所問，吾當隨汝所問，演說悅可汝心。」",
    "T17n0821_001:0839a05_6": "「如是世尊！",
    "T17n0821_001:0839a06_7": "願樂欲聞。」",
    "T17n0821_001:0839a06_8": "時無量志莊嚴王菩薩白言：「世尊！",
    "T17n0821_001:0839a07_9": "我從先佛、如來、應供、正遍覺聞，有法名如來祕密藏。",
    "T17n0821_001:0839a08_10": "若有菩薩住是祕藏，得無盡法，得無盡辯，見佛無盡，善能獲得無盡神通，為諸眾生作實依止。",
    "T17n0821_001:0839a10_11": "善哉世尊！",
    "T17n0821_001:0839a10_12": "願為演說如來祕密藏法。」",
    "T17n0821_001:0839a11_13": "爾時佛告無量志莊嚴王菩薩：「善哉善哉！",
    "T17n0821_001:0839a12_14": "善男子！",
    "T17n0821_001:0839a12_15": "乃能問佛如是之法。",
    "T17n0821_001:0839a12_16": "善男子！",
    "T17n0821_001:0839a13_17": "汝已曾於恒河沙佛所殖諸善根、諮受請問。",
    "T17n0821_001:0839a14_18": "善男子！",
    "T17n0821_001:0839a14_19": "汝今諦聽，善思念之！",
    "T17n0821_001:0839a14_20": "吾當少說如來密藏法。」",
    "T17n0821_001:0839a15_21": "無量志莊嚴王菩薩即白佛言：「如是。",
    "T17n0821_001:0839a16_22": "世尊！」",
    "T17n0821_001:0839a16_23": "受教而聽。",
    "T17n0821_001:0839a16_24": "佛言：「善男子！",
    "T17n0821_001:0839a16_25": "如來密藏法，謂一切智心。",
    "T17n0821_001:0839a17_26": "發是心已堅固守護，不退不捨無有嬈亂，善好憶念，熾然勸導，顯示教誨，善根先首，喜樂守護，常恒堅造應作之業，為是布施、為是持戒、為是忍辱、為是精進、為是禪定、為是方便。",
    "T17n0821_001:0839a21_27": "是心為柱，不怯不弱，不羸不壞，無有懶惰，不背不捨，順向是心而覺了之。",
    "T17n0821_001:0839a23_28": "善業為首，質直無曲，正住端直，無幻無偽；作已無疑，未作者作，如所應作勤修行之，捨不正行勤修正行。",
    "T17n0821_001:0839a25_29": "善男子！",
    "T17n0821_001:0839a25_30": "是名如來祕密藏法所入法門。",
    "T17n0821_001:0839a26_31": "所謂堅固一切智心，好堅守護不棄捨之。",
    "T17n0821_001:0839a27_32": "「善男子！",
    "T17n0821_001:0839a27_33": "何等一切智心堅固？",
    "T17n0821_001:0839a27_34": "善男子！",
    "T17n0821_001:0839a28_35": "一切智心堅固有四。",
    "T17n0821_001:0839a28_36": "何等四？",
    "T17n0821_001:0839a28_37": "不念餘乘、不禮餘天、不發餘心、志意無轉。",
    "T17n0821_001:0839a29_38": "是為四。」",
    "T17n0821_001:0839a29_39": "而說頌曰：「不生念餘乘，　　禮佛不禮天；　不生餘欲心，　　不禮外凡夫。",
    "T17n0821_001:0839b04_0": "　修行是法時，　　一切智心堅；　非魔及外道，　　得便如毛髮。",
    "T17n0821_001:0839b06_0": "「善男子！",
    "T17n0821_001:0839b06_1": "復有四法，護一切智心。",
    "T17n0821_001:0839b06_2": "何等四？",
    "T17n0821_001:0839b06_3": "不為色醉及財封醉，非眷屬醉及自在醉。",
    "T17n0821_001:0839b07_4": "是為四。」",
    "T17n0821_001:0839b08_5": "而說頌曰：「非色財封醉，　　眷屬及自在；　色財封自在，　　眷屬不放逸。",
    "T17n0821_001:0839b11_0": "　觀諸有為法，　　皆悉是無常；　不放逸離慢，　　守護菩提心。",
    "T17n0821_001:0839b13_0": "　斯行法功德，　　趣菩提不退。」",
    "T17n0821_001:0839b14_0": "(初偈是行半)",
    "T17n0821_001:0839b15_0": "「善男子！",
    "T17n0821_001:0839b15_1": "復有四法，不退菩提心。",
    "T17n0821_001:0839b15_2": "何等四？",
    "T17n0821_001:0839b15_3": "集諸波羅蜜、親近實菩薩、修集大悲心、以四攝法攝諸眾生。",
    "T17n0821_001:0839b17_4": "是為四。」",
    "T17n0821_001:0839b17_5": "而說頌曰：「常修六度無滿足，　　生聞聞已心柔軟；　生於大欲離惡友，　　親近善友隨所欲。",
    "T17n0821_001:0839b20_0": "　常修勝道近向者，　　常修悲心住四攝；　常好堅住菩提心，　　佛功德聚不難得。",
    "T17n0821_001:0839b22_0": "「善男子！",
    "T17n0821_001:0839b22_1": "菩薩具足四法，不捨一切智心。",
    "T17n0821_001:0839b22_2": "何等四。",
    "T17n0821_001:0839b23_3": "信佛功德、修集佛智、見佛神通、不斷佛種。",
    "T17n0821_001:0839b24_4": "是名為四。」",
    "T17n0821_001:0839b24_5": "而說頌曰：「信解佛德已，　　勤修集佛智；　見佛神通已，　　勤守護佛種。",
    "T17n0821_001:0839b27_0": "　修行如是法，　　不捨菩提心；　隨所見諸佛，　　倍生精進力。",
    "T17n0821_001:0839b29_0": "「善男子！",
    "T17n0821_001:0839b29_1": "菩薩具足四法，終不嬈亂菩提之心。",
    "T17n0821_001:0839c01_0": "何等四？",
    "T17n0821_001:0839c01_1": "給侍諸佛面前、從於如來聞法、常歎佛德、依止寂靜緣念於佛。",
    "T17n0821_001:0839c02_2": "是為四。」",
    "T17n0821_001:0839c02_3": "而說頌曰：「給侍於如來！",
    "T17n0821_001:0839c03_4": "　　好尊重恭敬；　若有所聞法，　　聞已如說行。",
    "T17n0821_001:0839c05_0": "　常讚歎如來！",
    "T17n0821_001:0839c05_1": "　　信敬愛樂之；　面聞勝法已，　　智者依於義。",
    "T17n0821_001:0839c07_0": "　常讚歎功德，　　調御世所有；　彼常勤依止，　　正念於諸佛。",
    "T17n0821_001:0839c09_0": "　數數讚佛德，　　常勤觀己行；　常樂獨靜處，　　思念於如來。",
    "T17n0821_001:0839c11_0": "　善攝如是法，　　修行心不亂；　斯人有三昧，　　不忘菩提心。",
    "T17n0821_001:0839c13_0": "「善男子！",
    "T17n0821_001:0839c13_1": "菩薩具足四法，憶菩提心。",
    "T17n0821_001:0839c13_2": "何等四？",
    "T17n0821_001:0839c13_3": "我要當為一切眾生良福田、我當說道、我當隨趣如來所趣、我當實知諸眾生行。",
    "T17n0821_001:0839c15_4": "是為四。」",
    "T17n0821_001:0839c15_5": "而說偈曰：「我當為世勝福田，　　趣邪道者示正路；　善逝所趣我當趣，　　我當常知眾生行。",
    "T17n0821_001:0839c19_0": "　菩薩大士念此德，　　常念菩提勝道心；　彼當速疾成法王，　　得神通智世無等。",
    "T17n0821_001:0839c21_0": "「善男子！",
    "T17n0821_001:0839c21_1": "菩薩具足四法，念一切智心。",
    "T17n0821_001:0839c21_2": "何等四？",
    "T17n0821_001:0839c22_0": "專志念意是諸法本、當念法本、發一切智心是世寶塔、當念寶塔。",
    "T17n0821_001:0839c23_1": "是為四。」",
    "T17n0821_001:0839c23_2": "而說頌曰：「當專志念意，　　極好專念意；　此是諸法本，　　一切世間塔。",
    "T17n0821_001:0839c26_0": "　常念菩提心，　　住意好善住；　此是十力本，　　當為天世塔。",
    "T17n0821_001:0839c28_0": "「善男子！",
    "T17n0821_001:0839c28_1": "菩薩具足四法，然一切智心。",
    "T17n0821_001:0839c28_2": "何等四？",
    "T17n0821_001:0839c29_0": "勢力通集不失本行、滿五根力、身心精進而無有我、勤行精進為利益他。",
    "T17n0821_001:0840a01_1": "是為四。」",
    "T17n0821_001:0840a01_2": "而說頌曰：「所演說四法，　　熾然菩提心；　若熾然智慧，　　得止息煩惱。",
    "T17n0821_001:0840a05_0": "　勢力及通達，　　如是勤精進；　安住服是已，　　莊嚴無懈怠。",
    "T17n0821_001:0840a07_0": "　斯不失本誓，　　善安住根力；　身心無疲倦，　　勤進求實身。",
    "T17n0821_001:0840a09_0": "　住如是熾然，　　增長菩提心；　彼智慧如是，　　猶日月增長。",
    "T17n0821_001:0840a11_0": "「善男子！",
    "T17n0821_001:0840a11_1": "菩薩有四法，勸菩提心。",
    "T17n0821_001:0840a11_2": "何等四？",
    "T17n0821_001:0840a11_3": "在大眾中稱揚讚歎菩提之心、令其開解菩提之心、善受教誨隨順師長發清淨心、一切煩惱不得自在。",
    "T17n0821_001:0840a14_4": "是為四。」",
    "T17n0821_001:0840a14_5": "而說頌曰：「勸導唱道心，　　先住此為本；　當有一切智，　　是名知因者。",
    "T17n0821_001:0840a17_0": "　是一切智心，　　清淨常照明；　常住於是中，　　世間所頂禮。",
    "T17n0821_001:0840a19_0": "　常出柔軟語，　　速疾受教誨；　諮問諸師長，　　一切智勝心。",
    "T17n0821_001:0840a21_0": "　本性常清淨，　　守護菩提心；　白淨離煩惱，　　最勝不相違。",
    "T17n0821_001:0840a23_0": "「善男子！",
    "T17n0821_001:0840a23_1": "菩薩有四法，顯示菩提心。",
    "T17n0821_001:0840a23_2": "何等四？",
    "T17n0821_001:0840a23_3": "此是我住處、住是處已開示顯說、知於是心有無量德、亦為他說如是之事。",
    "T17n0821_001:0840a25_4": "是為四。」",
    "T17n0821_001:0840a25_5": "而說頌曰：「善住於所住，　　菩薩住是已；　稱揚如是法，　　菩提之妙心。",
    "T17n0821_001:0840a29_0": "　道心德無量，　　發及稱揚等；　稱揚已便行，　　稱揚者所得。",
    "T17n0821_001:0840b02_0": "「善男子！",
    "T17n0821_001:0840b02_1": "菩薩有四法，教修菩提心。",
    "T17n0821_001:0840b02_2": "何等四？",
    "T17n0821_001:0840b02_3": "謂不麁穬、言說柔軟、無有麁澁、顏色和悅。",
    "T17n0821_001:0840b03_4": "是為四。」",
    "T17n0821_001:0840b04_5": "而說偈言：「柔軟解說義，　　常無有麁穬；　和顏住是法，　　彼教菩提心。",
    "T17n0821_001:0840b07_0": "「善男子！",
    "T17n0821_001:0840b07_1": "菩薩有四法，菩提之心善根為首。",
    "T17n0821_001:0840b07_2": "何等四？",
    "T17n0821_001:0840b08_3": "成滿相好開門大施、修淨佛土行種種施、淨於智慧常伏憍慢、滿足智慧修集多聞。",
    "T17n0821_001:0840b10_0": "是名為四。」",
    "T17n0821_001:0840b10_1": "而說頌曰：「常開門大施，　　彼到相好岸；　善好種種施，　　斯當有淨土。",
    "T17n0821_001:0840b13_0": "　常無有憍慢，　　恒求集佛智；　集聞無滿足，　　斯有利智慧。",
    "T17n0821_001:0840b15_0": "　如是勝妙相，　　方便起道根；　是巧心所轉，　　集先諸功德。",
    "T17n0821_001:0840b17_0": "「善男子！",
    "T17n0821_001:0840b17_1": "菩薩有四法常喜樂。",
    "T17n0821_001:0840b17_2": "何等四？",
    "T17n0821_001:0840b17_3": "喜樂見佛。",
    "T17n0821_001:0840b18_4": "見餘菩薩勝精進者生於喜樂，作如是言：『我當何時滿足受記？』",
    "T17n0821_001:0840b19_5": "受於無上菩提道記：『我當何時諸眾生前作諸佛事？』",
    "T17n0821_001:0840b20_6": "於佛智慧生喜樂心。",
    "T17n0821_001:0840b21_7": "是為四。」",
    "T17n0821_001:0840b21_8": "而說頌曰：「我當何時現見佛？",
    "T17n0821_001:0840b22_9": "　　彼生喜樂欲見佛；　見餘菩薩勝進者，　　生喜欲修是精進。",
    "T17n0821_001:0840b24_0": "　我當何時滿德聚？",
    "T17n0821_001:0840b24_1": "　　得授勝記證菩提；　勝智某方作法王，　　菩薩常生是喜欲。",
    "T17n0821_001:0840b26_0": "　我何時世作佛事？",
    "T17n0821_001:0840b26_1": "　　得神通智到彼岸；　名聞普遍十方供，　　菩薩常生此喜欲。",
    "T17n0821_001:0840b28_0": "「善男子！",
    "T17n0821_001:0840b28_1": "菩薩有四法不憙。",
    "T17n0821_001:0840b28_2": "何等四？",
    "T17n0821_001:0840b28_3": "不憙稱譽不實功德得諸利養；不憙得諸釋梵護世人天富樂；不憙一切聲聞、緣覺；不憙一切外道所得勝供養事。",
    "T17n0821_001:0840c02_4": "是為四法不憙。」",
    "T17n0821_001:0840c02_5": "而說頌曰：「不憙名稱大利養，　　於身命財亦如是！",
    "T17n0821_001:0840c04_0": "　不憙釋梵及護世，　　是諸邪有悉無常。",
    "T17n0821_001:0840c05_0": "　不憙聲聞及緣覺，　　唯除起何勝乘心；　不憙世禪及外道，　　不憙身見及邊見。",
    "T17n0821_001:0840c07_0": "「善男子！",
    "T17n0821_001:0840c07_1": "菩薩有四法，護一切智心。",
    "T17n0821_001:0840c07_2": "何等四？",
    "T17n0821_001:0840c07_3": "如說如住、如作而說、於諸眾生其心平等、生極欲心謂於善法。",
    "T17n0821_001:0840c09_4": "是為四。」",
    "T17n0821_001:0840c09_5": "而說頌曰：「如說如住如作說，　　等心眾生極欲道；　善住於是四勝法，　　常護道心不忘失。",
    "T17n0821_001:0840c12_0": "「善男子！",
    "T17n0821_001:0840c12_1": "菩薩有四法，是所應作。",
    "T17n0821_001:0840c12_2": "何等四？",
    "T17n0821_001:0840c12_3": "修集多聞、思念多聞、說於所聞、不退寂靜。",
    "T17n0821_001:0840c13_4": "是為四。」",
    "T17n0821_001:0840c14_5": "而說頌曰：「斯常勤集於未聞，　　是常修念思多聞；　是常勤說於多聞，　　是常勤修為得禪。",
    "T17n0821_001:0840c17_0": "「善男子！",
    "T17n0821_001:0840c17_1": "菩薩有二法，定一切智心而行布施。",
    "T17n0821_001:0840c18_0": "何等二？",
    "T17n0821_001:0840c18_1": "專意念定；捨，不望果報。",
    "T17n0821_001:0840c18_2": "是為二。」",
    "T17n0821_001:0840c18_3": "而說頌曰：「以歡喜心而施與，　　施已生喜不望報；　一切悉捨向菩提，　　定心施已證菩提。",
    "T17n0821_001:0840c22_0": "「善男子！",
    "T17n0821_001:0840c22_1": "菩薩有二法，一切智為首修持淨戒。",
    "T17n0821_001:0840c23_0": "何等二？",
    "T17n0821_001:0840c23_1": "於諸眾生無侵害心、毀戒者所生大悲心。",
    "T17n0821_001:0840c24_2": "是為二。」",
    "T17n0821_001:0840c24_3": "而說頌曰：「不生毀害心，　　等施上中下；　倍增生悲心，　　於惡逆眾生。",
    "T17n0821_001:0840c27_0": "「善男子！",
    "T17n0821_001:0840c27_1": "菩薩有二法，一切智為首修行忍辱。",
    "T17n0821_001:0840c28_0": "何等二？",
    "T17n0821_001:0840c28_1": "自捨己樂、施與他樂。",
    "T17n0821_001:0840c28_2": "是為二。」",
    "T17n0821_001:0840c28_3": "而說頌曰：「不求於自樂，　　常為利樂他；　斯有如是忍，　　佛菩提為道。",
    "T17n0821_001:0841a03_0": "「善男子！",
    "T17n0821_001:0841a03_1": "菩薩有二法，一切智為首修行精進。",
    "T17n0821_001:0841a04_0": "何等二？",
    "T17n0821_001:0841a04_1": "菩提心為首、不捨諸眾生。",
    "T17n0821_001:0841a04_2": "是為二。」",
    "T17n0821_001:0841a04_3": "而說頌曰：「行一切白淨，　　上道心為首；　不見我眾生，　　精進無毀減。",
    "T17n0821_001:0841a08_0": "「善男子！",
    "T17n0821_001:0841a08_1": "菩薩成就二法，一切智為首修行禪定。",
    "T17n0821_001:0841a09_2": "何等二？",
    "T17n0821_001:0841a09_3": "方便入禪、本願力出。",
    "T17n0821_001:0841a09_4": "是為二。」",
    "T17n0821_001:0841a09_5": "而說頌曰：「勇健者常起，　　智者行禪定；　降伏諸結使，　　恒常欲得禪。",
    "T17n0821_001:0841a13_0": "　本願力持出，　　當為世導師；　斯有如是德，　　獲得於禪定。",
    "T17n0821_001:0841a15_0": "「善男子！",
    "T17n0821_001:0841a15_1": "菩薩成就二法，一切智為首有於智慧。",
    "T17n0821_001:0841a16_2": "何等二？",
    "T17n0821_001:0841a16_3": "自離諸見、為斷一切眾生見故修行智慧。",
    "T17n0821_001:0841a17_4": "是為二。」",
    "T17n0821_001:0841a17_5": "而說頌曰：「彼離於諸見，　　修利為眾生；　有勝智現前，　　智安隱行道。",
    "T17n0821_001:0841a20_0": "「善男子！",
    "T17n0821_001:0841a20_1": "菩薩成就四法，有於方便。",
    "T17n0821_001:0841a20_2": "何等四？",
    "T17n0821_001:0841a20_3": "慈愍眾生而為作救、大悲真實無有疲倦、喜樂於法生歡喜故、捨離煩惱無有怯弱。",
    "T17n0821_001:0841a22_4": "是為四。」",
    "T17n0821_001:0841a23_0": "而說頌曰：「修慈無瞋恚，　　起悲無疲倦；　以法生歡喜，　　捨煩惱無難。",
    "T17n0821_001:0841a26_0": "「善男子！",
    "T17n0821_001:0841a26_1": "菩薩有四法無厭。",
    "T17n0821_001:0841a26_2": "何等四？",
    "T17n0821_001:0841a26_3": "多聞無厭、集德無滿、阿練兒處無滿、迴向無滿足。",
    "T17n0821_001:0841a27_4": "是為四。」",
    "T17n0821_001:0841a28_5": "而說頌曰：「求聞無滿集福爾，　　阿練兒處無滿足；　福德迴向無滿足，　　菩薩如是四無厭。",
    "T17n0821_001:0841b02_0": "「善男子！",
    "T17n0821_001:0841b02_1": "菩薩有四法無足。",
    "T17n0821_001:0841b02_2": "何等四？",
    "T17n0821_001:0841b02_3": "是菩薩念過去佛作如是念：『是諸佛等皆悉修集最勝菩提，我今云何而不修集？』",
    "T17n0821_001:0841b04_4": "念未來佛：『我亦入在是等數中。』",
    "T17n0821_001:0841b05_5": "念現在佛，念是佛時而作是念：『此諸佛等現悉了知一切諸法。』",
    "T17n0821_001:0841b06_6": "是諸念中無有怯弱。",
    "T17n0821_001:0841b07_7": "是為四。」",
    "T17n0821_001:0841b07_8": "而說頌曰：「憶念過去佛，　　無怯心增長；　彼佛得勝道，　　我云何不得？",
    "T17n0821_001:0841b10_0": "　念未來善逝，　　我在是數中；　無怯倍精進，　　我定在是數。",
    "T17n0821_001:0841b12_0": "　念現在導師，　　本行菩薩時；　我當除諸結，　　證寂滅菩提。",
    "T17n0821_001:0841b14_0": "　解了一切法，　　所住如所欲；　終不生怯心，　　倍生好勝進。",
    "T17n0821_001:0841b16_0": "「善男子！",
    "T17n0821_001:0841b16_1": "菩薩有四法，不退大乘。",
    "T17n0821_001:0841b16_2": "何等四？",
    "T17n0821_001:0841b16_3": "其心如地、其心如水、其心如火、其心如風。",
    "T17n0821_001:0841b17_4": "是為四。」",
    "T17n0821_001:0841b18_5": "而說頌曰：「其心如地水，　　心亦如風火；　作不作同等，　　不得道不退。",
    "T17n0821_001:0841b21_0": "「善男子！",
    "T17n0821_001:0841b21_1": "菩薩有四法，解知無我。",
    "T17n0821_001:0841b21_2": "何等四？",
    "T17n0821_001:0841b21_3": "而是菩薩作如是念：『諸眾生界我當悉知是等心行。』",
    "T17n0821_001:0841b23_4": "『諸眾生界我當悉知是等諸根而為說法。』",
    "T17n0821_001:0841b24_0": "『諸眾生界我當除斷一切煩惱而為說法，無量佛智我等覺了，實非我身能覺此法，亦非我心。』",
    "T17n0821_001:0841b26_1": "『我諸善根能覺此法，無有我者名為菩薩！』",
    "T17n0821_001:0841b27_2": "是為四。」",
    "T17n0821_001:0841b27_3": "而說頌曰：「眾生界諸心，　　所行叵思議；　煩惱妄分別，　　妄想生是非。",
    "T17n0821_001:0841c01_0": "　佛智亦如是，　　無量叵思議；　非我之所能，　　解了於佛智。",
    "T17n0821_001:0841c03_0": "　諸結使相違，　　無色不可見；　我應悉除斷，　　顯示解脫道。",
    "T17n0821_001:0841c05_0": "「善男子！",
    "T17n0821_001:0841c05_1": "菩薩有四法，無有怯弱。",
    "T17n0821_001:0841c05_2": "何等四？",
    "T17n0821_001:0841c05_3": "願諸善根、修方便慧、修信進念力、信無上道。",
    "T17n0821_001:0841c06_4": "是為四。」",
    "T17n0821_001:0841c07_5": "而說頌曰：「善喜悅充潤，　　慧方便眾香；　信精進念力，　　斯有解脫道。",
    "T17n0821_001:0841c10_0": "　如是四慧法，　　持法無有厭；　為厭倦者依，　　亦為世作救。",
    "T17n0821_001:0841c12_0": "大方廣如來祕密藏經卷上"
}