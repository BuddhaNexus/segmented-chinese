{
    "T01n0025_008:0402c04_0": "起世因本經卷第八",
    "T01n0025_008:0402c06_0": "隋天竺沙門達摩笈多譯",
    "T01n0025_008:0402c07_0": "三十三天品下",
    "T01n0025_008:0402c08_0": "「諸比丘！",
    "T01n0025_008:0402c08_1": "若當有時諸外道輩，或復波利婆羅闍迦，來向汝處，問汝等言：『諸長老輩！",
    "T01n0025_008:0402c09_2": "何因何緣，有一種人，為彼非人之所恐怖？",
    "T01n0025_008:0402c10_3": "於一種人，復不為彼非人恐怖？』",
    "T01n0025_008:0402c11_4": "其諸外道，作是問者，汝等應當如是報言：『諸長老輩！",
    "T01n0025_008:0402c12_5": "此有因緣。",
    "T01n0025_008:0402c13_6": "何以故？",
    "T01n0025_008:0402c13_7": "世間之中，有一種人，習行非法，彼有邪見、有顛倒見，彼等既行十不善法、說不善法、念不善法，邪見顛倒。",
    "T01n0025_008:0402c15_8": "以作此十不善法故，護生之神，漸漸捨離。",
    "T01n0025_008:0402c16_9": "如是等輩，若百若千，唯留一神，總而守護。",
    "T01n0025_008:0402c17_10": "譬如牛群，或復羊群，若百若千，其傍唯有一人守視。",
    "T01n0025_008:0402c19_11": "如是如是，護神少故，恒為非人之所恐怖。",
    "T01n0025_008:0402c20_12": "有一種人，言語如法，不行邪見，不顛倒見。",
    "T01n0025_008:0402c21_13": "彼等既行如是十善，正見正語，修習善業，是一一人，則有無量、若百千神，來共守護。",
    "T01n0025_008:0402c23_14": "以是因緣，此人不為非人之所恐。",
    "T01n0025_008:0402c23_15": "譬如國王若王大臣，其一一人，則有若百若千人輩之所守護。』",
    "T01n0025_008:0402c26_0": "「諸比丘！",
    "T01n0025_008:0402c26_1": "世間人輩，有如是等姓名字者，其非人中，亦有如是等諸名字。",
    "T01n0025_008:0402c27_2": "諸比丘！",
    "T01n0025_008:0402c27_3": "人間所有山林川澤、國邑城隍、村塢聚落居停住處，其非人中，亦有如是舍宅之名、諸王坐處。",
    "T01n0025_008:0403a02_0": "「諸比丘！",
    "T01n0025_008:0403a02_1": "一切街巷四衢道中、屈曲陌等，或屠膾坊、或復空窟，並悉不虛，皆有眾神，及諸非人之所依止；又復屍陀林壑之中，及諸惡獸所行道路，悉有非人；凡一切樹，高一尋、圍一尺，即有神祇，在上依住以為支提。",
    "T01n0025_008:0403a07_0": "諸比丘！",
    "T01n0025_008:0403a07_1": "一切世間，若男子及女人，從生已來，有諸天神，常隨逐行，不相遠離。",
    "T01n0025_008:0403a08_2": "唯習行惡及命終時，方始捨去，略說如上。",
    "T01n0025_008:0403a10_0": "「諸比丘！",
    "T01n0025_008:0403a10_1": "閻浮提人，有五種事勝瞿陀尼。",
    "T01n0025_008:0403a10_2": "何等為五？",
    "T01n0025_008:0403a11_3": "一者勇健、二者正念、三者閻浮佛出世處、四者閻浮是修業地、五者閻浮行梵行處；其瞿陀尼，有三事勝閻浮提人。",
    "T01n0025_008:0403a13_4": "何等為三？",
    "T01n0025_008:0403a14_5": "一者饒牛、二者饒羊、三瞿陀尼饒摩尼寶。",
    "T01n0025_008:0403a15_6": "其閻浮提，有五種勝弗婆提人，略說如前；其弗婆提，有三事勝閻浮提人。",
    "T01n0025_008:0403a16_7": "何等為三？",
    "T01n0025_008:0403a17_8": "一者彼洲最極大故、二者彼洲廣含諸渚、三者彼洲甚微妙故。",
    "T01n0025_008:0403a18_9": "其閻浮提有五種事勝欝多羅究留，五種如上；其欝多羅究留，有三種事勝閻浮提。",
    "T01n0025_008:0403a20_10": "何等為三？",
    "T01n0025_008:0403a20_11": "一者彼人無我我所、二者壽命最極長故、三者彼人有勝行故。",
    "T01n0025_008:0403a22_12": "其閻浮提，有五種事勝閻魔世諸眾生輩，亦如上說；其閻魔世，有三種勝閻浮提人。",
    "T01n0025_008:0403a24_13": "何等為三？",
    "T01n0025_008:0403a24_14": "一壽命長、二身形大、三有自然衣食活命。",
    "T01n0025_008:0403a25_15": "閻浮提人，有五種勝龍、金翅鳥，五種如前；龍及金翅，有三種勝閻浮提人。",
    "T01n0025_008:0403a27_16": "何等為三？",
    "T01n0025_008:0403a27_17": "一壽命長、二身形大、三宮殿廣。",
    "T01n0025_008:0403a28_18": "閻浮提人，有五種事勝阿修羅，如前所說；其阿修羅，有三種事勝閻浮提。",
    "T01n0025_008:0403a29_19": "何等為三？",
    "T01n0025_008:0403b01_20": "一者長壽、二者色勝、三受樂多，如是三事，最為殊勝。",
    "T01n0025_008:0403b03_0": "「諸比丘！",
    "T01n0025_008:0403b03_1": "四天王天有三事勝，一宮殿高、二宮殿妙、三者宮殿最勝光明；三十三天亦三事勝。",
    "T01n0025_008:0403b05_2": "何等為三？",
    "T01n0025_008:0403b05_3": "一者長壽、二者色勝、三者多樂。",
    "T01n0025_008:0403b06_4": "如三十三天，其夜摩天、兜率陀天、化樂天、他化自在天、魔身天等，當知悉有三種勝事，如忉利天勝閻浮提人；其閻浮提，有五種勝諸天種輩，如上所說，汝應答知。",
    "T01n0025_008:0403b11_0": "「諸比丘！",
    "T01n0025_008:0403b11_1": "此三界中，有三十八諸眾生類。",
    "T01n0025_008:0403b11_2": "何者是其三十八種？",
    "T01n0025_008:0403b12_3": "諸比丘！",
    "T01n0025_008:0403b12_4": "欲界之中有十二種，色界中有二十二種，無色界中復有四種。",
    "T01n0025_008:0403b14_0": "諸比丘！",
    "T01n0025_008:0403b14_1": "於中何者是其欲界十二種類？",
    "T01n0025_008:0403b14_2": "所謂地獄、畜生、餓鬼、人、阿修羅、四天王天、三十三天、夜摩天、兜率陀天、化樂天、他化自在天、魔身天等，此名十二。",
    "T01n0025_008:0403b17_3": "何等色界二十二種？",
    "T01n0025_008:0403b18_4": "謂梵身天、梵輔天、梵眾天、大梵天、光天、少光天、無量光天、光音天、淨天、少淨天、無量淨天、遍淨天、廣天、少廣天、無量廣天、廣果天、無想天、無煩天、無惱天、善見天、善現天、阿迦膩吒天等，此二十二屬於色界。",
    "T01n0025_008:0403b23_5": "其無色界四種者，謂空無邊天、識無邊天、無所入天、非想非非想天，此四種類屬無色界。",
    "T01n0025_008:0403b26_0": "「諸比丘！",
    "T01n0025_008:0403b26_1": "其世間中，有四種雲，白雲、黑雲、赤雲、黃雲。",
    "T01n0025_008:0403b27_2": "諸比丘！",
    "T01n0025_008:0403b27_3": "其四種中白色雲者，多有地界；黑色雲者，多有水界；赤色雲者，多有火界；黃色雲者，多有風界。",
    "T01n0025_008:0403b29_4": "汝等應當作如是知。",
    "T01n0025_008:0403c01_0": "諸比丘！",
    "T01n0025_008:0403c01_1": "世間復有四種大天。",
    "T01n0025_008:0403c01_2": "何等為四？",
    "T01n0025_008:0403c01_3": "所謂地多大天、水多大天、火多大天、風多大天。",
    "T01n0025_008:0403c03_4": "諸比丘！",
    "T01n0025_008:0403c03_5": "曾於一時，地多大神，發是惡見，心自念言：『於地界中，無有水火及以風界。』",
    "T01n0025_008:0403c05_6": "諸比丘！",
    "T01n0025_008:0403c05_7": "我爾時詣彼地天邊，告彼地多大天神言：『汝天實有如是惡見，云地界中無水火風三大界也？』",
    "T01n0025_008:0403c07_8": "彼答我言：『實爾，世尊。』",
    "T01n0025_008:0403c08_9": "我復告言：『汝天莫作如是惡見。",
    "T01n0025_008:0403c08_10": "何以故？",
    "T01n0025_008:0403c09_11": "彼地界中，實有水火及以風界。",
    "T01n0025_008:0403c09_12": "但於其中，地界最多，是故地界偏得名字。』",
    "T01n0025_008:0403c10_13": "諸比丘！",
    "T01n0025_008:0403c11_0": "我能知彼地多大天發如是念，斷其惡見，令彼歡喜，於諸垢中，得法眼淨，證果覺道，無有結惑，度疑彼岸，無復煩惱，不隨他教，隨順法行。",
    "T01n0025_008:0403c14_1": "而白我言：『大德世尊！",
    "T01n0025_008:0403c14_2": "我今歸依佛、法、聖僧。",
    "T01n0025_008:0403c15_3": "大德世尊！",
    "T01n0025_008:0403c15_4": "從今已後，我當奉持優婆夷戒，乃至命盡，更不殺盜及非法等。",
    "T01n0025_008:0403c16_5": "歸佛法僧，清淨護持。』",
    "T01n0025_008:0403c17_6": "諸比丘！",
    "T01n0025_008:0403c17_7": "復有一時，水大天神，亦如是念，生於惡見言：『水界中無有地界及火風界。』",
    "T01n0025_008:0403c19_8": "我知其意，往詣彼邊，問水天言：『汝實爾不？』",
    "T01n0025_008:0403c20_9": "答言：『實爾。』",
    "T01n0025_008:0403c20_10": "我復告言：『汝天莫作如是惡見，其水界中，盡有地火及以風界。』",
    "T01n0025_008:0403c22_11": "乃至火天風天亦爾，俱有此見，佛既知已，悉往詰問，並答佛言：『實爾，世尊。』",
    "T01n0025_008:0403c23_12": "佛開其意，皆得悟解，歸依三寶，悉隨順行，略說如前地大天神，除疑一種來向我邊。",
    "T01n0025_008:0403c25_13": "諸比丘！",
    "T01n0025_008:0403c26_0": "此等名為四大天神。",
    "T01n0025_008:0403c27_0": "「諸比丘！",
    "T01n0025_008:0403c27_1": "世間有雲，從地上昇，在虛空中，或有至一俱盧奢住，或二或三俱盧奢住，乃至六七俱盧奢住。",
    "T01n0025_008:0403c29_2": "諸比丘！",
    "T01n0025_008:0403c29_3": "或復有雲，上虛空中一踰闍那，或二三四至五六七踰闍那住。",
    "T01n0025_008:0404a02_0": "諸比丘！",
    "T01n0025_008:0404a02_1": "或復有雲，上虛空中百踰闍那，乃至二三四五六七八百踰闍那，停而住者。",
    "T01n0025_008:0404a03_2": "或復有雲，從地上空千踰闍那，二三四五六七千踰闍那住，乃至劫盡。",
    "T01n0025_008:0404a06_0": "「諸比丘！",
    "T01n0025_008:0404a06_1": "或時外道波利婆羅闍迦，來向汝邊，作如是問：『諸長老輩！",
    "T01n0025_008:0404a07_2": "有何因緣，虛空雲中，有是音聲？』",
    "T01n0025_008:0404a08_3": "諸比丘！",
    "T01n0025_008:0404a08_4": "應如是答：『有三因緣，共相觸故，空雲隊中，有聲鳴出。",
    "T01n0025_008:0404a09_5": "何等為三？",
    "T01n0025_008:0404a09_6": "諸長老輩！",
    "T01n0025_008:0404a10_7": "或有一時，雲中風界，共於地界，相觸著故，自然聲出。",
    "T01n0025_008:0404a11_8": "所以者何？",
    "T01n0025_008:0404a11_9": "譬如樹枝，相揩火出。",
    "T01n0025_008:0404a12_10": "如是如是，諸長老輩！",
    "T01n0025_008:0404a12_11": "此是第一因緣出聲。",
    "T01n0025_008:0404a13_12": "復次，長老！",
    "T01n0025_008:0404a13_13": "或復有時，雲中風界，共彼水界，相揩觸故，自然出聲，亦如上說，此是第二因緣出聲。",
    "T01n0025_008:0404a15_14": "復次，長老！",
    "T01n0025_008:0404a15_15": "或復有時，雲中風界，共彼火界，相揩觸故，自然出聲，略說乃至譬如兩樹相揩火出，此是第三出聲因緣。』",
    "T01n0025_008:0404a18_16": "應如是答。",
    "T01n0025_008:0404a18_17": "諸比丘！",
    "T01n0025_008:0404a18_18": "亦應如是廣分別知。",
    "T01n0025_008:0404a20_0": "「諸比丘！",
    "T01n0025_008:0404a20_1": "或時外道波利婆羅闍迦，來向汝邊，作如是問：『諸長老輩！",
    "T01n0025_008:0404a21_2": "有何因緣，虛空雲中，忽然光明出生閃電？』",
    "T01n0025_008:0404a22_3": "諸比丘！",
    "T01n0025_008:0404a22_4": "汝等應作如是報答：『諸長老輩！",
    "T01n0025_008:0404a23_5": "有二因緣，從虛空中雲裏，出生閃電光明。",
    "T01n0025_008:0404a24_6": "何等為二？",
    "T01n0025_008:0404a24_7": "一者東方閃電，名曰無厚；南方有電，名曰順流；西方有電，名墮光明；北方有電，名百生樹。",
    "T01n0025_008:0404a26_8": "諸長老輩！",
    "T01n0025_008:0404a27_9": "或復有時，若彼東方無厚閃電，共於西方墮光明電，相觸相著，相揩相打，以如是故，從於虛空雲隊之中，出生光明，名曰閃電，此是第一閃電因緣。",
    "T01n0025_008:0404b01_10": "復次，諸長老輩！",
    "T01n0025_008:0404b02_0": "若彼南方順流閃電，共於北方百生閃電，相觸相著，相揩相打，以如是故，出生電光。",
    "T01n0025_008:0404b04_0": "譬如兩木，風吹相著，自然火出，還歸本處，此是第二閃電因緣，從雲隊中，有光明出。』",
    "T01n0025_008:0404b06_0": "「諸比丘！",
    "T01n0025_008:0404b06_1": "於虛空中，有五因緣，能障礙雨，令占候師，不測不知，增長迷惑，記必應雨而天不雨。",
    "T01n0025_008:0404b08_2": "何等為五？",
    "T01n0025_008:0404b08_3": "諸比丘！",
    "T01n0025_008:0404b08_4": "或復有時，上虛空中，起雲動雷，作伽茶伽茶、瞿廚瞿廚聲，或出閃電，或復有吹涼冷氣來，如是種種，皆是雨相。",
    "T01n0025_008:0404b11_5": "其占察人及天文師等，悉剋此時，必當降雨。",
    "T01n0025_008:0404b12_6": "爾時，羅睺羅阿修羅王從其宮出，即以兩手，撮彼雨雲，擲置海中。",
    "T01n0025_008:0404b13_7": "諸比丘！",
    "T01n0025_008:0404b13_8": "此是第一雨障因緣。",
    "T01n0025_008:0404b14_9": "而天文師及占候者，不見不知，心生疑惑，記天剋雨而遂不雨。",
    "T01n0025_008:0404b16_0": "「諸比丘！",
    "T01n0025_008:0404b16_1": "或復有時，虛空起雲，雲中亦作伽茶伽茶聲，亦出閃電，亦復有吹涼冷氣來。",
    "T01n0025_008:0404b17_2": "時，天文人及占候者，見是相已，記天此時剋當作雨。",
    "T01n0025_008:0404b19_3": "爾時，火界增上力生，於彼中間，雨雲燒滅，此名第二雨障因緣。",
    "T01n0025_008:0404b20_4": "彼天文人，不見不知，心生迷惑，記天必雨而遂不雨。",
    "T01n0025_008:0404b22_0": "「諸比丘！",
    "T01n0025_008:0404b22_1": "或復有時，虛空起雲，雲中亦作伽茶伽茶聲，亦出閃電，亦復有吹涼冷氣來。",
    "T01n0025_008:0404b23_2": "時，天文人及占候者，見是相已，記天此時剋當作雨。",
    "T01n0025_008:0404b25_3": "但以風界增上力生，則吹彼雲，擲置於彼迦陵迦磧中，或復擲著檀茶迦磧中，或復擲置摩登伽磧中，或復擲著空曠野中，或復擲著摩連那磧地，此名第三雨障因緣。",
    "T01n0025_008:0404b28_4": "彼天文人，不見不知，心生迷惑，記天必雨而遂不雨。",
    "T01n0025_008:0404c02_0": "「諸比丘！",
    "T01n0025_008:0404c02_1": "又復有時，虛空起雲，而其雲中，亦作伽茶伽茶之聲，出生閃電，吹冷氣來。",
    "T01n0025_008:0404c04_0": "其占候者，記天必雨。",
    "T01n0025_008:0404c04_1": "然彼行雨諸天子輩，有時放逸，以放逸故，彼雲不得依時降雨，既不依時，雲自消散，此是第四雨障因緣。",
    "T01n0025_008:0404c06_2": "以是義故，諸天文人，心生迷惑，記天必雨而遂不雨。",
    "T01n0025_008:0404c09_0": "「諸比丘！",
    "T01n0025_008:0404c09_1": "又復有時，空中起雲，而天亦作伽茶伽茶之聲，亦出閃電，吹涼冷風。",
    "T01n0025_008:0404c10_2": "彼天文人等，記剋當雨。",
    "T01n0025_008:0404c11_3": "然此閻浮世間人輩，其中多有不如法行，躭樂諸欲，慳貪嫉妬，邪見所纏。",
    "T01n0025_008:0404c13_4": "彼等人輩，以惡行故，習非法故，樂著欲故，貪嫉競故，天則不雨。",
    "T01n0025_008:0404c14_5": "諸比丘！",
    "T01n0025_008:0404c14_6": "此名第五雨障因緣。",
    "T01n0025_008:0404c15_7": "其天文人及占候等，不見不知，心生迷惑，記天必雨而遂不雨。",
    "T01n0025_008:0404c17_0": "「諸比丘！",
    "T01n0025_008:0404c17_1": "是名五種雨障因緣。",
    "T01n0025_008:0404c17_2": "於其中有優陀那偈：「花法色壽命，　　衣服并賣買，　嫁娶三摩提，　　四種飲食等。",
    "T01n0025_008:0404c21_0": "　二行晡沙他，　　上下名三界，　雲色諸天等，　　俱盧舍鳴電。",
    "T01n0025_008:0404c23_0": "起世經鬪戰品第九",
    "T01n0025_008:0404c24_0": "「諸比丘！",
    "T01n0025_008:0404c24_1": "我念往昔，有諸天等，共阿修羅，起鬪戰時，帝釋天王告其三十二天言：『諸仁者輩！",
    "T01n0025_008:0404c26_2": "汝等諸天，若共阿修羅戰鬪之時，宜好莊嚴，善持器仗。",
    "T01n0025_008:0404c27_3": "若諸天勝、阿修羅不如，汝可生捉毘摩質多羅阿修羅王。",
    "T01n0025_008:0404c28_4": "當以五繫縛已，將向善法堂前諸天集會處所置之。』",
    "T01n0025_008:0405a01_0": "三十二天，聞帝釋命，依而奉行。",
    "T01n0025_008:0405a01_1": "爾時，毘摩質多羅阿修羅王亦如是告諸阿修羅言：『若諸天等，共阿修羅鬪，天若不如，即當生捉帝釋天王，以五繫縛，將向七頭諸阿修羅集會之處，置立我前。』",
    "T01n0025_008:0405a05_2": "時，諸阿修羅亦受教行。",
    "T01n0025_008:0405a05_3": "諸比丘！",
    "T01n0025_008:0405a06_4": "當於彼時，帝釋天王戰鬪勝故，生捉阿修羅，以五繫縛，至善法堂天集會處帝釋前立。",
    "T01n0025_008:0405a08_0": "當於彼時，其毘摩質多羅王作如是念：『願諸阿修羅，各自安善，我今不用諸阿修羅輩。",
    "T01n0025_008:0405a09_1": "我今在此，共諸三十三天一處，同受娛樂，甚為適意。』",
    "T01n0025_008:0405a11_2": "當其毘摩質多羅王興此念時，即見自身五縛悉解，諸天種種五欲功德，皆現其前。",
    "T01n0025_008:0405a13_3": "又復有時，作如是念：『我今不用三十三天。",
    "T01n0025_008:0405a14_4": "願諸天等，各自安善，我當還歸阿修羅宮殿。』",
    "T01n0025_008:0405a15_5": "起此念時，其身五繫即還自縛，五欲功德忽然散滅。",
    "T01n0025_008:0405a17_0": "「諸比丘！",
    "T01n0025_008:0405a17_1": "彼毘摩質多羅阿修羅王，有於如是微細結縛；其諸魔縛，復細於此。",
    "T01n0025_008:0405a18_2": "所以者何？",
    "T01n0025_008:0405a19_0": "諸比丘！",
    "T01n0025_008:0405a19_1": "邪思惟時，即被結縛；正憶念時，即便解脫。",
    "T01n0025_008:0405a20_2": "何以故？",
    "T01n0025_008:0405a20_3": "諸比丘！",
    "T01n0025_008:0405a20_4": "思惟有我，是邪思惟；思惟無我，亦是邪思；乃至思惟，我當有常，我當無常，有色無色，有想無想，及非有想非無想等，並是邪思。",
    "T01n0025_008:0405a23_5": "諸比丘！",
    "T01n0025_008:0405a23_6": "此邪思惟，是癰是瘡，猶如毒箭。",
    "T01n0025_008:0405a24_7": "於其中有多聞聖者智慧之人，知是邪思，如病如瘡，如癰如箭，如是念已，繫心正憶不隨心行，令心不動，多所利益。",
    "T01n0025_008:0405a27_8": "諸比丘！",
    "T01n0025_008:0405a27_9": "若念有我，則是邪念，則是有為，則是戲論。",
    "T01n0025_008:0405a28_10": "若念無我，亦是戲論，乃至有色無色，有想無想，非有想非無想，悉是戲論。",
    "T01n0025_008:0405b01_11": "諸比丘！",
    "T01n0025_008:0405b01_12": "所有戲論，皆悉是病如癰如瘡，猶如毒箭。",
    "T01n0025_008:0405b02_13": "於其中有多聞聖者智慧之人，知此戲論諸過患已，樂無戲論。",
    "T01n0025_008:0405b03_14": "守心寂靜，多所修行。",
    "T01n0025_008:0405b05_0": "「諸比丘！",
    "T01n0025_008:0405b05_1": "我念往昔，有諸天王，共阿修羅，欲戰鬪時，帝釋天王告其四面三十二天，作如是言：『諸仁者輩，宜善嚴備身諸器仗，今諸阿修羅，欲來戰鬪。",
    "T01n0025_008:0405b08_2": "若諸天勝，可生捉取毗摩質多羅阿修羅王，以五繫縛，將向諸天集會之處善法堂前，持見於我。』",
    "T01n0025_008:0405b10_3": "三十二天受帝釋命，依而奉行。",
    "T01n0025_008:0405b11_4": "其阿修羅，亦如是教。",
    "T01n0025_008:0405b12_0": "諸比丘！",
    "T01n0025_008:0405b12_1": "當爾戰時，諸天得勝，即以五繫縛阿修羅，將來詣向善法堂前。",
    "T01n0025_008:0405b13_2": "爾時，毗摩質多羅阿修羅王，既被五繫，在天眾前，見帝釋王來入善法堂中而坐，即便惡言，諸種罵詈毀辱天主。",
    "T01n0025_008:0405b16_3": "其天帝釋，有調御者，名摩多離，見阿修羅毘摩質多羅對眾惡言毀罵天主，即便以偈白帝釋言：「『帝釋天王為羞畏，　　為當無勢故懷忍？",
    "T01n0025_008:0405b20_0": "　　聞於如是麁惡罵，　　含受容耐都不言。』",
    "T01n0025_008:0405b21_0": "「爾時，帝釋還以偈答摩多離言：「『我非羞畏故懷忍，　　亦非無力於修羅，　　誰能如我神策謀，　　豈得同於彼無智？』",
    "T01n0025_008:0405b24_0": "「時，摩多離復更以偈白天主言：「『若不嚴加重訶責，　　愚癡熾盛轉更增，　　若當折伏無智人，　　猶如畏杖牛奔走。",
    "T01n0025_008:0405b27_0": "　　今以縱之為彼樂，　　至其處所更憍高，　　是故明智示以威，　　顯現勇猛斷愚騃。』",
    "T01n0025_008:0405b29_0": "「爾時，帝釋復以偈答摩多離言：「『如斯之事我久知，　　為伏諸人愚癡故，　　彼以瞋嫌而罵詈，　　我聞堪能自制心。』",
    "T01n0025_008:0405c03_0": "「時，摩多離更復以偈白帝釋言：「『帝釋天王願善思，　　如是之忍有一患，　　彼愚癡者如是罵，　　謂言怯畏耻不言。』",
    "T01n0025_008:0405c06_0": "「爾時，帝釋重復偈答摩多離言：「『愚癡種類隨心意，　　謂言畏彼我默然，　　若欲益身求利安，　　於彼等邊須有忍。",
    "T01n0025_008:0405c09_0": "　　如我意見彼惡罵，　　不應於瞋復起瞋，　　於瞋者邊報以瞋，　　如是戰鬪難得勝。",
    "T01n0025_008:0405c11_0": "　　若當為他所嬈惱，　　有力能忍者為難，　　應知此忍最為強，　　如此忍時須讚美。",
    "T01n0025_008:0405c13_0": "　　若自若他所興心，　　皆求救拔大畏處，　　既被他人瞋罵已，　　不應於彼起怨憎。",
    "T01n0025_008:0405c15_0": "　　若於自己及他邊，　　如是二處應作益，　　既知他瞋嫌罵已，　　能使自瞋轉得消。",
    "T01n0025_008:0405c17_0": "　　如是二處利益心，　　若自若他皆悉為，　　若他意念是癡者，　　斯由不知法所因。",
    "T01n0025_008:0405c19_0": "　　若有大力諸丈夫，　　能為無力故含忍，　　如是忍人他讚歎，　　無力人邊忍不瞋。",
    "T01n0025_008:0405c21_0": "　　為彼無有智慧力，　　唯以愚癡力為力，　　以愚癡故棄捨法，　　如此人輩無正行。",
    "T01n0025_008:0405c23_0": "　　愚癡心生念我勝，　　瞋恚罵詈出麁言，　　能忍彼惡有常勝，　　是忍增上難具說。",
    "T01n0025_008:0405c25_0": "　　勝者語言畏不論，　　於等恐生冤故忍，　　聞下論說能忍者，　　此忍為諸智稱揚。』",
    "T01n0025_008:0405c27_0": "「諸比丘！",
    "T01n0025_008:0405c27_1": "汝等當知，彼時帝釋則我身是。",
    "T01n0025_008:0405c27_2": "我於爾時，身作三十三天王，自在治化，受勝福報，縱任快樂。",
    "T01n0025_008:0405c29_3": "恒常懷忍，亦讚歎忍，樂行調順，無有瞋恚，恒常讚歎無瞋恚者。",
    "T01n0025_008:0406a01_4": "諸比丘！",
    "T01n0025_008:0406a02_0": "然今汝等自說行中，有信解心，捨俗出家，精勤不懈。",
    "T01n0025_008:0406a03_1": "汝等若於餘眾生邊，能行忍辱，讚歎忍者，調順慈悲，常行安樂，滅除瞋恚，讚無瞋者。",
    "T01n0025_008:0406a05_2": "諸比丘！",
    "T01n0025_008:0406a05_3": "汝等亦應作如是學。",
    "T01n0025_008:0406a05_4": "諸比丘！",
    "T01n0025_008:0406a06_5": "我念往昔，諸天眾等，共阿修羅，各嚴器仗，欲鬪戰時。",
    "T01n0025_008:0406a07_6": "爾時，帝釋告天眾言：『諸仁者輩！",
    "T01n0025_008:0406a08_7": "若阿修羅共諸天鬪，天得勝時，汝等可以五繫縛之。』",
    "T01n0025_008:0406a09_8": "如前所說，諸天奉教。",
    "T01n0025_008:0406a09_9": "阿修羅王，亦勅軍眾。",
    "T01n0025_008:0406a10_10": "諸比丘！",
    "T01n0025_008:0406a10_11": "爾時鬪戰，阿修羅勝，帝釋天王恐怖不如背走而還。",
    "T01n0025_008:0406a11_12": "是時，馭者迴於千輻賢調御車，欲向天宮。",
    "T01n0025_008:0406a12_13": "爾時，有一居吒奢摩梨樹，其上有金翅鳥王，巢內有諸卵。",
    "T01n0025_008:0406a14_14": "帝釋見已，告摩多離調馭者言：「『摩多離知樹上卵，　　為我迴此車轅軸，　　為阿修羅寧捨命，　　勿令毀破諸鳥巢。』",
    "T01n0025_008:0406a17_0": "「時，摩多離善調馭者，聞釋天王如是勅已，即便右迴彼天千輻賢調御車，路還指向阿修羅宮。",
    "T01n0025_008:0406a19_1": "諸比丘！",
    "T01n0025_008:0406a19_2": "時，諸阿修羅見帝釋車，忽然迴還，謂言：『帝釋別有戰策，更來欲鬪。』",
    "T01n0025_008:0406a20_3": "阿修羅退，各趣本宮。",
    "T01n0025_008:0406a21_4": "諸比丘！",
    "T01n0025_008:0406a21_5": "爾時，帝釋以慈因緣，諸天還勝，阿修羅不如。",
    "T01n0025_008:0406a22_6": "諸比丘！",
    "T01n0025_008:0406a22_7": "欲知爾時天帝釋者，今我身是。",
    "T01n0025_008:0406a23_8": "諸比丘！",
    "T01n0025_008:0406a23_9": "我於爾時作天主，領三十三天，自在治化，受勝福報，猶能憐愍一切眾生，為其壽命，而作利益，起慈悲心。",
    "T01n0025_008:0406a26_10": "汝等比丘，以信捨家，應當利益一切眾生。",
    "T01n0025_008:0406a28_0": "「諸比丘！",
    "T01n0025_008:0406a28_1": "我憶往昔，天阿修羅欲戰鬪時，爾時帝釋告毘摩質多羅阿修羅王言：『仁者！",
    "T01n0025_008:0406a29_2": "我等且停種種器仗。",
    "T01n0025_008:0406b01_3": "天及阿修羅，其中並各有智慧者，彼等悉能知於我等，若善若惡，說諸法義。",
    "T01n0025_008:0406b03_4": "但以善言長者取勝。』",
    "T01n0025_008:0406b03_5": "天共阿修羅，相推前說。",
    "T01n0025_008:0406b04_6": "爾時，毘摩質多羅阿修羅王，即便在先，向天帝釋而說偈言：「『愚癡猛盛者，　　必須重訶責，　　折伏於無智，　　猶牛畏鞭走。",
    "T01n0025_008:0406b08_0": "　　愚癡無有樂，　　在處難調制，　　是故用嚴杖，　　速疾斷其癡。』",
    "T01n0025_008:0406b10_0": "「爾時，毘摩質多羅阿修羅王，向天帝釋說此偈已，其阿修羅諸眷屬等，皆大歡喜，稱歎踊躍。",
    "T01n0025_008:0406b12_1": "帝釋諸天及眷屬等，皆默然住。",
    "T01n0025_008:0406b12_2": "爾時，毘摩質多羅王告帝釋言：『汝大天王！",
    "T01n0025_008:0406b13_3": "便可說偈。』",
    "T01n0025_008:0406b14_4": "爾時，天主向阿修羅，而說偈言：「『我明見此事，　　不欲共癡同，　　愚者自起瞋，　　智者誰與諍。』",
    "T01n0025_008:0406b17_0": "「爾時，帝釋天王說此偈已，三十三天及眷屬等，皆大稱歎，踊躍歡喜。",
    "T01n0025_008:0406b18_1": "諸阿修羅及其眷屬，默然而住。",
    "T01n0025_008:0406b19_2": "爾時，帝釋告毘摩質多羅阿修羅王言：『仁者！",
    "T01n0025_008:0406b20_3": "可更辯說善言。』",
    "T01n0025_008:0406b20_4": "時，阿修羅即向天王，說偈報言：「『寂然忍辱意，　　帝釋我亦知，　　愚癡者勝時，　　言我畏故忍。』",
    "T01n0025_008:0406b24_0": "「爾時，毘摩質多羅阿修羅王說此偈已，諸阿修羅及眷屬等，皆悉踊躍，稱歎歡喜。",
    "T01n0025_008:0406b25_1": "帝釋諸天并其眷屬，默然而住。",
    "T01n0025_008:0406b26_2": "時，阿修羅告帝釋言：『仁者天主！",
    "T01n0025_008:0406b27_3": "可更辯說如法善言。』",
    "T01n0025_008:0406b27_4": "爾時，天主帝釋大王向阿修羅眾，說偈報言：「『愚癡者自隨，　　稱忍為畏彼，　　以此求自益，　　彼邊則無利。",
    "T01n0025_008:0406c02_0": "　　我意彼作惡，　　不應瞋彼瞋，　　於瞋能默然，　　彼鬪則常勝。",
    "T01n0025_008:0406c04_0": "　　若為他所惱，　　有力能忍者，　　當知如此忍，　　忍中最為上。",
    "T01n0025_008:0406c06_0": "　　無問自及他，　　皆求離畏處，　　若知他瞋已，　　不於彼起憎。",
    "T01n0025_008:0406c08_0": "　　二處作利益，　　若自若於他，　　他瞋嫌罵者，　　自瞋能消滅。",
    "T01n0025_008:0406c10_0": "　　二處作利益，　　若自若於他，　　他意念愚癡，　　斯由不知法。",
    "T01n0025_008:0406c12_0": "　　若有強力人，　　為彼無力忍，　　此忍為最勝，　　餘忍更無過。",
    "T01n0025_008:0406c14_0": "　　彼無智慧筋，　　唯有愚癡力，　　愚癡捨法故，　　自然失正行。",
    "T01n0025_008:0406c16_0": "　　愚癡自矜勝，　　瞋恚出惡言，　　若忍此罵時，　　彼則常有勝。",
    "T01n0025_008:0406c18_0": "　　聞高勝言忍以畏，　　於齊等忍恐生怨。",
    "T01n0025_008:0406c19_0": "　　為下惡罵能忍者，　　斯忍智人所稱讚。』",
    "T01n0025_008:0406c20_0": "「爾時，帝釋天王說此偈已，三十三天并及眷屬，稱歎歡喜，踊躍無量。",
    "T01n0025_008:0406c21_1": "其阿修羅眾，皆各默然。",
    "T01n0025_008:0406c22_2": "時，諸天中有智慧天，阿修羅中有智慧者，各集一處，皆共量議此等諸偈，詳審思念，觀察諦忍，同稱讚已，作如是言：『諸仁者輩！",
    "T01n0025_008:0406c25_3": "今天帝釋，善說言辭。",
    "T01n0025_008:0406c25_4": "彼等治化，一切無有刀杖鞭撻，亦無諍鬪毀辱怨讎，亦無言訟及求報。",
    "T01n0025_008:0406c27_5": "復於生死中，有可患厭，求遠離欲，為寂滅故、為寂靜故、得神通故、得沙門故、成就正覺得涅槃故。",
    "T01n0025_008:0406c29_6": "諸仁者輩！",
    "T01n0025_008:0406c29_7": "若彼毘摩質多羅阿修羅王所說之偈，無有如是善妙語言；彼等一切，唯有刀杖鞭打楚撻、諍鬪毀辱言訟怨讎，有求報復，長養生死無可患厭，貪著諸欲，無求寂靜寂滅之行，不希神通及沙門果，無望正覺及以涅槃。",
    "T01n0025_008:0407a05_8": "諸仁者輩！",
    "T01n0025_008:0407a06_0": "帝釋天王所說之偈，名為善說；毘摩質多羅阿修羅王所說之偈，非是善說。",
    "T01n0025_008:0407a07_1": "諸仁者輩！",
    "T01n0025_008:0407a08_2": "帝釋天王所說之偈，善說善說；毘摩質多羅阿修羅王所說之偈，非是善說，非是善說。』",
    "T01n0025_008:0407a10_3": "諸比丘！",
    "T01n0025_008:0407a10_4": "汝等應知，彼時帝釋，即我身是。",
    "T01n0025_008:0407a11_5": "諸比丘！",
    "T01n0025_008:0407a11_6": "我時作彼忉利天王，自在治化，受於福樂，猶說善言以為戰鬪，由善言故，鬪戰常勝。",
    "T01n0025_008:0407a13_7": "而今汝等諸比丘輩，於我善說法教之中，淨心離俗，捨家出家，有精進行。",
    "T01n0025_008:0407a14_8": "汝等若求善說惡說教法之中，欲取義者，應如是知。",
    "T01n0025_008:0407a16_9": "「諸比丘！",
    "T01n0025_008:0407a16_10": "我念往昔，諸天王等，共阿修羅，合戰鬪時。",
    "T01n0025_008:0407a17_11": "帝釋天王，摧阿修羅。",
    "T01n0025_008:0407a17_12": "鬪戰勝已，造立勝殿，東西縱廣五百由旬，南北縱廣二百五十由旬。",
    "T01n0025_008:0407a19_13": "諸比丘！",
    "T01n0025_008:0407a19_14": "彼勝殿外，別有一百尼梨由河，而彼由河一一間內，復各有七鳩吒伽羅，皆七寶成。",
    "T01n0025_008:0407a21_15": "而其一一鳩吒伽羅內，各置七房，一一房中，安施七[木*翕]。",
    "T01n0025_008:0407a22_16": "一一[木*翕]上，有七玉女，一一玉女，復各別有七女而侍。",
    "T01n0025_008:0407a24_17": "其釋天王，并及彼等諸玉女侍，更無餘為食飲資須，香花服玩一切樂具，皆隨往業果報而受。",
    "T01n0025_008:0407a26_18": "諸比丘！",
    "T01n0025_008:0407a26_19": "三千大千世界之內，所有天宮，更無如是帝釋天王勝殿比類。",
    "T01n0025_008:0407a28_0": "「爾時，鞞摩質多羅阿修羅王，作如是念：『我有如是神德威力，日之與月，及三十三天，彼等雖於我上轉行，我力能取，作耳環璫，處處遊行。』",
    "T01n0025_008:0407b02_1": "曾於一時，其羅睺羅阿修羅王，內心瞋恚熾盛煩毒，意不歡喜，則念鞞摩質多羅阿修羅王。",
    "T01n0025_008:0407b04_2": "爾時，鞞摩質多羅阿修羅王，作如是念：『其羅睺羅阿修羅王，今念於我。』",
    "T01n0025_008:0407b05_3": "彼復自念其所統領小阿修羅王及諸眷屬小阿修羅輩。",
    "T01n0025_008:0407b07_4": "時，彼小王及諸阿修羅，知其鞞摩質多羅阿修羅王念已，即各嚴備種種器仗，詣向彼邊，到已在前，各各而住。",
    "T01n0025_008:0407b09_5": "爾時，鞞摩質多羅阿修羅王，自服鎧甲，持仗嚴駕，與其小王并諸軍眾圍遶，往詣羅睺羅阿修羅邊，到已而住。",
    "T01n0025_008:0407b12_0": "爾時，羅睺羅阿修羅王，復念踊躍并及幻化二阿修羅王。",
    "T01n0025_008:0407b13_1": "爾時二王知彼念已，還如鞞摩質多羅王所念。",
    "T01n0025_008:0407b14_2": "小王并其所部知已，各各嚴備器仗，向其王邊。",
    "T01n0025_008:0407b15_3": "到已皆來詣於羅睺羅阿修羅王邊。",
    "T01n0025_008:0407b16_4": "爾時，羅睺羅阿修羅王，自服種種嚴身器仗，共鞞摩質多羅、踊躍、幻化三阿修羅王，并諸三王小王眷屬，前後圍繞。",
    "T01n0025_008:0407b18_5": "從阿修羅城，導從而出，欲共忉利諸天戰鬪。",
    "T01n0025_008:0407b20_0": "「爾時，難陀、優波難陀二大龍王，從其宮出，各以身遶須彌留山七匝動之，動已復動，大動遍動，震已復震，大震遍震，湧已復湧，大湧遍湧，以尾打海。",
    "T01n0025_008:0407b23_1": "其一渧水，上至須彌留山頂上。",
    "T01n0025_008:0407b24_2": "諸比丘！",
    "T01n0025_008:0407b24_3": "於彼時天主帝釋作是念已，告天眾言：『汝等仁輩，見此大地如是動不？",
    "T01n0025_008:0407b26_4": "空中靉靆，猶如雲雨，又似輕霧，決知阿修羅欲共天鬪。』",
    "T01n0025_008:0407b27_5": "是時，海內所住諸龍，各從自宮，種種嚴備，持仗而出，向阿修羅前，共其戰鬪。",
    "T01n0025_008:0407b29_6": "勝者逐退，逕至其宮。",
    "T01n0025_008:0407b29_7": "其不如者，恐怖背走，往到地居夜叉等邊，到已告言：『汝等當知，諸阿修羅欲共天鬪，汝等今可共我向彼相助打破。』",
    "T01n0025_008:0407c03_8": "夜叉聞已，嚴持甲仗，共龍往戰。",
    "T01n0025_008:0407c04_9": "其勝者逐，不如者退，恐怖而走。",
    "T01n0025_008:0407c04_10": "詣向鉢足夜叉之所，到已告言：『鉢足夜叉，仁輩知不？",
    "T01n0025_008:0407c06_11": "諸阿修羅欲共天鬪，汝等可來共我相助往彼打之。』",
    "T01n0025_008:0407c07_12": "鉢足聞已，嚴身持仗，相隨而去，乃至退走。",
    "T01n0025_008:0407c08_13": "往告持鬘諸夜叉等如前，不如退走，往告常醉夜叉，常醉聞已，又復嚴仗，共持鬘等，并力合鬪。",
    "T01n0025_008:0407c10_14": "其有勝者，逐入到宮。",
    "T01n0025_008:0407c11_15": "其不如者，恐怖退走，詣向四大天王等邊，到已諮白四天王言：『四天大王，仁輩當知，諸阿修羅，今者欲來共諸天鬪，汝等應可共我相助打彼令破。』",
    "T01n0025_008:0407c14_16": "其四天王聞常醉言，即各嚴持種種器仗，駕馭而往，乃至退走，不能降伏。",
    "T01n0025_008:0407c16_17": "是時，四王即便上詣彼善法堂諸天集會議論處所，啟白帝釋，說如是言：『天王當知，諸阿修羅，今者聚集，欲共天鬪，宜應向彼與其共戰。』",
    "T01n0025_008:0407c19_18": "時，天帝釋從四天王聞是語已，意中印可，即喚一天摩那婆告言：『汝天子來，汝今可往須夜摩天、珊兜率陀，并化自樂，及他化自在諸天王等，至彼處已，為我白言：「仁輩諸天！",
    "T01n0025_008:0407c23_19": "若其知者，諸阿修羅欲共天鬪。",
    "T01n0025_008:0407c24_20": "汝等仁輩，應可助我，來共向彼與其戰鬪。」』",
    "T01n0025_008:0407c25_21": "時，摩那婆聞帝釋語已，即便向彼須夜摩天，具白其事。",
    "T01n0025_008:0407c27_0": "「爾時，須夜摩天王，從釋天使摩那婆邊，聞是語已，心中即念彼須夜摩諸天眾輩。",
    "T01n0025_008:0407c28_1": "時，彼天眾知其天王心念我彼已，即著種種鎧甲器仗，乘天種種所有諸騎，各來詣向其天王邊，到已在前，各各而立。",
    "T01n0025_008:0408a02_2": "時，須夜摩天王自身即著種種天諸鎧甲，持寶器仗，與其無量百千萬數諸天子，俱圍遶來下，向須彌留山王頂上，在於東面，竪純青色難降旗幡，依峯而立。",
    "T01n0025_008:0408a06_3": "爾時，彼使天摩那婆，復上詣向珊兜率陀天子之邊，到已還白珊兜率陀如是之言：『仁者當知，帝釋天王有是啟白：「阿修羅輩欲共天鬪，仁者願來，助我往彼，并力鬪戰。」』",
    "T01n0025_008:0408a10_4": "彼兜率陀聞是語已，即自念彼諸天子眾，知已悉來，集兜率陀大天王邊。",
    "T01n0025_008:0408a11_5": "到已即各嚴持器仗，乘種種騎，相率圍遶，下來到於須彌留山，於南面住，無量百千萬眾雲集，竪於黃色難降旗幡，依峯而立。",
    "T01n0025_008:0408a15_0": "「爾時，彼天摩那婆使，又復更上向化樂天白言：『仁者化樂天王！",
    "T01n0025_008:0408a16_1": "當知帝釋有如是語：「其阿修羅，欲共天鬪。」』",
    "T01n0025_008:0408a17_2": "如前啟請，乃至彼天與其無量百千萬數諸天子來，各嚴鎧甲，種種騎乘，下來到於須彌留山西面，竪於赤色難降旗幡，依峯而立。",
    "T01n0025_008:0408a20_3": "如是上白他化自在諸天子等，一一如前。",
    "T01n0025_008:0408a21_4": "時，彼天眾嚴持器仗，復倍化樂，與其無量百天子、無量千天子、無量百千天子圍遶，來下向須彌留山王北面，竪於白色難降旗幡，依峯而立。",
    "T01n0025_008:0408a25_0": "「爾時，帝釋見上諸天並皆雲集，心念空中諸夜叉輩。",
    "T01n0025_008:0408a26_1": "時，虛空中諸夜叉眾，各作是言：『帝釋天王，意念我等。』",
    "T01n0025_008:0408a27_2": "如是知已，即相誡勅，著甲持仗，嚴備身具，皆各服之，乘種種乘，詣天帝釋前，一面而住。",
    "T01n0025_008:0408a29_3": "時，天帝釋又復念其諸小天王并及三十三天眷屬。",
    "T01n0025_008:0408b01_4": "如是念時，並各著鎧嚴持器仗，乘種種乘，詣天主前。",
    "T01n0025_008:0408b02_5": "是時，帝釋自著種種鎧甲器仗，乘種種乘，共空夜叉及諸小王三十三天，前後圍遶，從天宮出，共阿修羅欲戰鬪故。",
    "T01n0025_008:0408b06_0": "「諸比丘！",
    "T01n0025_008:0408b06_1": "諸天爾時共阿修羅戰鬪之時，有如是等諸色器仗，所謂刀、箭、[矛*贊]、棒、搥、杵金剛、鈹箭、面箭、鑿箭、鏃箭、犢齒箭、迦陵伽葉鏃箭、微細鏃箭、弩箭如是等器，雜色可愛，七寶所成，金銀琉璃、頗梨赤真珠、車璩馬瑙等。",
    "T01n0025_008:0408b10_2": "以彼諸仗，遙擲向彼阿修羅身，不著不害，而懸徹過於彼等身，亦復不見瘡瘢痕處，唯觸緣故，受於害痛。",
    "T01n0025_008:0408b13_3": "諸比丘！",
    "T01n0025_008:0408b13_4": "其阿修羅，所有器仗共天鬪時，色類相似，一種七寶之所成就，著時徹過亦無瘢痕，唯觸因緣，受於害痛。",
    "T01n0025_008:0408b16_0": "諸比丘！",
    "T01n0025_008:0408b16_1": "欲界諸天共阿修羅戰鬪之時，有如是色種種器仗，況復世間諸人輩也。",
    "T01n0025_008:0408b18_0": "起世因本經卷第八"
}