{
    "T16n0663_001:0335a03_0": "金光明經序",
    "T16n0663_001:0335a05_0": "真定府十方洪濟禪院住持",
    "T16n0663_001:0335a06_0": "傳法慈覺大師宗頤述",
    "T16n0663_001:0335a07_0": "夫靈心絕待，泯萬物而獨存。",
    "T16n0663_001:0335a07_1": "妙行難思，諸緣普現，則實際理地雖不受於一毫，而事相門中不捨於一法。",
    "T16n0663_001:0335a09_2": "故如來出世，說《金光明經》，依清淨心，建解脫行，顯出塵之經卷，永廓迷情；示伏藏之寶王，頓圓大用。",
    "T16n0663_001:0335a11_3": "夫以信相為起教之人，則菩薩無滯空之行；於堅牢有贊空之頌，則法身非有相之求。",
    "T16n0663_001:0335a13_4": "性相該通，有無互建，則一經之要義在於斯。",
    "T16n0663_001:0335a14_5": "至於明諸佛法性之源，探如來壽量之本，金光普照，發揚一切智門；金鼓騰聲，顯示無邊妙用，則菩薩發行之源也。",
    "T16n0663_001:0335a17_6": "懺除罪障，本如夢之法門；讚歎如來，舉修行之妙果。",
    "T16n0663_001:0335a18_7": "摩訶薩埵之飼虎，能捨能行；長者流水之濟魚，有始有卒，則菩薩依真之行也。",
    "T16n0663_001:0335a20_8": "譬之明月當天，影沈眾水，真金作器，體應萬形，主伴圓融，一多自在，能於一法，受一切法，則信如來之祕藏，實為三界之寶乘，莊嚴性海之門，趣向覺王之本。",
    "T16n0663_001:0335a23_9": "是以十千天子，聞而頓證於菩提；一切眾生，入者皆同於甘露，則見聞隨喜，讀誦受持，於一念具了無上法門者，豈小緣哉。",
    "T16n0663_001:0335a26_10": "凡我同儔，勉思佛意。",
    "T16n0663_001:0335a26_11": "元豐四年三月十五日序。",
    "T16n0663_001:0335b02_0": "金光明經卷第一",
    "T16n0663_001:0335b04_0": "北涼三藏法師曇無讖譯",
    "T16n0663_001:0335b05_0": "金光明經序品第一",
    "T16n0663_001:0335b06_0": "如是我聞：一時佛住王舍大城耆闍崛山。",
    "T16n0663_001:0335b07_0": "是時如來遊於無量甚深法性諸佛行處，過諸菩薩所行清淨。",
    "T16n0663_001:0335b09_0": "　是金光明，　　諸經之王！",
    "T16n0663_001:0335b09_1": "　　若有聞者，　則能思惟，　　無上微妙，　　甚深之義。",
    "T16n0663_001:0335b11_0": "　如是經典，　　常為四方，　　四佛世尊，　之所護持：　　東方阿閦、　　南方寶相、　西無量壽、　　北微妙聲。",
    "T16n0663_001:0335b13_1": "　　我今當說，　懺悔等法，　　所生功德，　　為無有上；　能壞諸苦，　　盡不善業，　　一切種智，　而為根本；　　無量功德，　　之所莊嚴；　滅除諸苦，　　與無量樂。",
    "T16n0663_001:0335b17_2": "　　諸根不具、　壽命損減、　　貧窮困苦、　　諸天捨離、　親厚鬪訟、　　王法所加、　　各各忿諍、　財物損耗、　　愁憂恐怖、　　惡星災異、　眾邪蠱道、　　變怪相續、　　臥見惡夢、　晝則愁惱，　　當淨洗浴，　　聽是經典。",
    "T16n0663_001:0335b23_0": "　至心清淨，　　著淨絜衣，　　專聽諸佛，　甚深行處。",
    "T16n0663_001:0335b24_1": "　　是經威德，　　能悉消除，　如是諸惡，　　令其寂滅。",
    "T16n0663_001:0335b25_2": "　　護世四王、　將諸官屬、　　并及無量，　　夜叉之眾，　悉來擁護，　　持是經者。",
    "T16n0663_001:0335b27_3": "　　大辯天神、　尼連河神、　　鬼子母神、　　地神堅牢、　大梵尊天、　　三十三天、　　大神龍王、　緊那羅王、　　迦樓羅王、　　阿修羅王、　與其眷屬，　　悉共至彼，　　擁護是人，　晝夜不離。",
    "T16n0663_001:0335c03_4": "　　我今所說，　　諸佛世尊，　甚深祕密，　　微妙行處，　　億百千劫，　甚難得值。",
    "T16n0663_001:0335c05_5": "　　若得聞經、　　若為他說、　若心隨喜、　　若設供養，　　如是之人，　於無量劫，　　常為諸天、　　八部所敬。",
    "T16n0663_001:0335c08_0": "　如是修行，　　生功德者，　　得不思議，　無量福聚；　　亦為十方，　　諸佛世尊、　深行菩薩，　　之所護持。",
    "T16n0663_001:0335c10_1": "　　著淨衣服、　以上妙香，　　慈心供養，　　常不遠離；　身意清淨，　　無諸垢穢，　　歡喜悅豫，　深樂是典。",
    "T16n0663_001:0335c13_2": "　　若得聽聞，　　當知善得，　人身人道，　　及以正命；　　若聞懺悔，　執持在心，　　是上善根，　　諸佛所讚。",
    "T16n0663_001:0335c16_0": "金光明經壽量品第二",
    "T16n0663_001:0335c17_0": "爾時王舍城中，有菩薩摩訶薩名曰信相，已曾供養過去無量億那由他百千諸佛，種諸善根。",
    "T16n0663_001:0335c19_1": "是信相菩薩作是思惟：「何因何緣，釋迦如來壽命短促方八十年？」",
    "T16n0663_001:0335c20_2": "復更念言：「如佛所說，有二因緣壽命得長。",
    "T16n0663_001:0335c21_3": "何等為二？",
    "T16n0663_001:0335c21_4": "一者不殺、二者施食。",
    "T16n0663_001:0335c22_5": "而我世尊，於無量百千億那由他阿僧祇劫，修不殺戒、具足十善，飲食惠施不可限量，乃至己身骨髓肉血，充足飽滿飢餓眾生，況餘飲食。」",
    "T16n0663_001:0335c25_6": "大士如是至心念佛，思是義時，其室自然廣博嚴事，天紺琉璃種種眾寶，雜廁間錯以成其地，猶如如來所居淨土，有妙香氣過諸天香，煙雲垂布遍滿其室。",
    "T16n0663_001:0335c29_7": "其室四面，各有四寶上妙高座自然而出，純以天衣而為敷具，是妙座上各有諸佛所受用華，眾寶合成。",
    "T16n0663_001:0336a02_8": "於蓮華上有四如來：東方名阿閦、南方名寶相、西方名無量壽、北方名微妙聲，是四如來自然而坐師子座上，放大光明照王舍城，及此三千大千世界，乃至十方恒河沙等諸佛世界，雨諸天華作天妓樂。",
    "T16n0663_001:0336a07_9": "爾時三千大千世界所有眾生，以佛神力受天快樂，諸根不具即得具足。",
    "T16n0663_001:0336a09_10": "舉要言之，一切世間所有利益，未曾有事悉具出現。",
    "T16n0663_001:0336a10_11": "爾時信相菩薩，見是諸佛及希有事，歡喜踊躍恭敬合掌，向諸世尊至心念佛，作是思惟：「釋迦如來無量功德，唯壽命中心生疑惑。",
    "T16n0663_001:0336a13_12": "云何如來壽命如是方八十年？」",
    "T16n0663_001:0336a14_13": "爾時四佛，以正遍知告信相菩薩：「善男子！",
    "T16n0663_001:0336a15_14": "汝今不應思量如來壽命短促。",
    "T16n0663_001:0336a15_15": "何以故？",
    "T16n0663_001:0336a16_0": "善男子！",
    "T16n0663_001:0336a16_1": "我等不見諸天、世人、魔眾、梵眾、沙門、婆羅門、人及非人，有能思算如來壽量知其齊限，唯除如來。」",
    "T16n0663_001:0336a18_2": "時四如來，將欲宣暢釋迦文佛所得壽命，欲色界天、諸龍鬼神、乾闥婆、阿脩羅、迦樓羅、緊那羅、摩睺羅伽，及無量百千億那由他菩薩摩訶薩，以佛神力悉來聚集信相菩薩摩訶薩室。",
    "T16n0663_001:0336a22_3": "爾時四佛，於大眾中略以偈喻說釋迦如來所得壽量，而作頌曰：「一切諸水，　　可知幾滴，　　無有能數，　釋尊壽命。",
    "T16n0663_001:0336a25_4": "　　諸須彌山，　　可知斤兩，　無有能量，　　釋尊壽命。",
    "T16n0663_001:0336a26_5": "　　一切大地，　可知塵數，　　無有能算，　　釋尊壽命。",
    "T16n0663_001:0336a28_0": "　虛空分界，　　尚可盡邊，　　無有能計，　釋尊壽命。",
    "T16n0663_001:0336a29_1": "　　不可計劫，　　億百千萬，　佛壽如是，　　無量無邊。",
    "T16n0663_001:0336b01_2": "　　以是因緣，　故說二緣，　　不害物命、　　施食無量。",
    "T16n0663_001:0336b03_0": "　是故大士，　　壽不可計，　　無量無邊，　亦無齊限。",
    "T16n0663_001:0336b04_1": "　　是故汝今，　　不應於佛，　無量壽命，　　而生疑惑。」",
    "T16n0663_001:0336b06_0": "爾時信相菩薩摩訶薩，聞是四佛宣說如來壽命無量，深心信解歡喜踊躍。",
    "T16n0663_001:0336b07_1": "說是如來壽量品時，無量無邊阿僧祇眾生，發阿耨多羅三藐三菩提心。",
    "T16n0663_001:0336b09_2": "時四如來忽然不現。",
    "T16n0663_001:0336b10_0": "金光明經懺悔品第三",
    "T16n0663_001:0336b11_0": "爾時信相菩薩，即於其夜夢見金鼓，其狀姝大，其明普照喻如日光；復於光中得見十方無量無邊諸佛世尊，眾寶樹下坐琉璃座，與無量百千眷屬圍繞而為說法。",
    "T16n0663_001:0336b14_1": "見有一人似婆羅門，以枹擊鼓出大音聲，其聲演說懺悔偈頌。",
    "T16n0663_001:0336b16_2": "時信相菩薩，從夢寤已，至心憶念夢中所聞懺悔偈頌，過夜至旦出王舍城。",
    "T16n0663_001:0336b18_3": "爾時亦有無量無邊百千眾生，與菩薩俱往耆闍崛山至於佛所。",
    "T16n0663_001:0336b19_4": "至佛所已，頂禮佛足右繞三匝，却坐一面敬心合掌，瞻仰尊顏目不暫捨，以其夢中所見金鼓及懺悔偈，向如來說：「昨夜所夢，　　至心憶持。",
    "T16n0663_001:0336b23_5": "　　夢見金鼓，　妙色晃耀，　　其光大盛，　　明踰於日，　遍照十方，　　恒沙世界。",
    "T16n0663_001:0336b25_6": "　　又因此光，　得見諸佛，　　眾寶樹下，　　坐琉璃座，　無量大眾，　　圍繞說法。",
    "T16n0663_001:0336b27_7": "　　見婆羅門，　擊是金鼓，　　其鼓音中，　　說如是偈：『是大金鼓，　　所出妙音，　　悉能滅除，　三世諸苦，　　地獄餓鬼、　　畜生等苦，　貧窮困苦、　　及諸有苦。",
    "T16n0663_001:0336c02_8": "　　是鼓所出，　微妙之音，　　能除眾生，　　諸惱所逼，　斷眾怖畏，　　令得無懼，　　猶如諸佛，　得無所畏。",
    "T16n0663_001:0336c05_9": "　　諸佛聖人，　　所成功德，　離於生死，　　到大智岸；　　如是眾生，　所得功德，　　定及助道，　　猶如大海。",
    "T16n0663_001:0336c08_0": "　是鼓所出，　　如是妙音，　　令眾生得，　梵音深遠；　　證佛無上，　　菩提勝果；　轉無上輪，　　微妙清淨；　　住壽無量，　不思議劫；　　演說正法，　　利益眾生；　能害煩惱，　　消除諸苦；　　貪瞋癡等，　悉令寂滅。",
    "T16n0663_001:0336c13_1": "　　若有眾生，　　處在地獄，　大火熾然，　　燒炙其身。",
    "T16n0663_001:0336c14_2": "　　若聞金鼓，　微妙音聲，　　所出言教，　　即尋禮佛。",
    "T16n0663_001:0336c16_0": "　亦令眾生，　　得知宿命，　　百生千生、　千萬億生；　　令心正念，　　諸佛世尊；　亦聞無上，　　微妙之言。",
    "T16n0663_001:0336c18_1": "　　是金鼓中，　所出妙音，　　復令眾生，　　值遇諸佛；　遠離一切，　　諸惡業等；　　善修無量，　白淨之業。",
    "T16n0663_001:0336c21_2": "　　諸天世人、　　及餘眾生，　隨其所思，　　諸所願求，　　如是金鼓，　所出之音，　　皆悉能令，　　成就具足。",
    "T16n0663_001:0336c24_0": "　若有眾生，　　墮大地獄，　　猛火炎熾，　焚燒其身，　　無有救護，　　流轉諸難，　當令是等，　　悉滅諸苦。",
    "T16n0663_001:0336c26_1": "　　若有眾生，　諸苦所切，　　三惡道報，　　及以人中，　如是金鼓，　　所出之音，　　悉能滅除，　一切諸苦。",
    "T16n0663_001:0336c29_2": "　　無依無歸，　　無有救護，　我為是等，　　作歸依處。",
    "T16n0663_001:0337a01_3": "　　是諸世尊，　今當證知，　　久已於我，　　生大悲心，　在在處處，　　十方諸佛，　　現在世雄，　兩足之尊，　　我本所作，　　惡不善業，　今者懺悔：　　諸十力前，　　不識諸佛、　及父母恩；　　不解善法、　　造作眾惡；　自恃種姓、　　及諸財寶；　　盛年放逸、　作諸惡行；　　心念不善，　　口作惡業；　隨心所作，　　不見其過；　　凡夫愚行，　無知闇覆，　　親近惡友，　　煩惱亂心；　五欲因緣，　　心生忿恚，　　不知厭足，　故作眾惡；　　親近非聖，　　因生慳嫉，　貧窮因緣，　　姦諂作惡；　　繫屬於他，　常有怖畏，　　不得自在，　　而造諸惡。",
    "T16n0663_001:0337a15_0": "　貪欲恚癡，　　擾動其心，　　渴愛所逼，　造作眾惡；　　依因衣食，　　及以女色，　諸結惱熱，　　造作眾惡；　　身口意惡，　所集三業，　　如是眾罪，　　今悉懺悔。",
    "T16n0663_001:0337a19_0": "　或不恭敬，　　佛法聖眾，　　如是眾罪，　今悉懺悔。",
    "T16n0663_001:0337a20_1": "　　或不恭敬，　　緣覺菩薩，　如是眾罪，　　今悉懺悔。",
    "T16n0663_001:0337a21_2": "　　以無智故，　誹謗正法；　　不知恭敬，　　父母尊長；　如是眾罪，　　今悉懺悔。",
    "T16n0663_001:0337a23_3": "　　愚惑所覆，　驕慢放逸，　　因貪恚癡，　　造作諸惡；　如是眾罪，　　今悉懺悔。",
    "T16n0663_001:0337a25_4": "　　我今供養，　無量無邊，　　三千大千，　　世界諸佛；　我當拔濟，　　十方一切，　　無量眾生，　所有諸苦；　　我當安止，　　不可思議，　阿僧祇眾，　　令住十地；　　已得安止，　住十地者，　　悉令具足，　　如來正覺。",
    "T16n0663_001:0337b02_0": "　為一眾生，　　億劫修行，　　使無量眾，　令度苦海；　　我當為是，　　諸眾生等，　演說微妙，　　甚深悔法。",
    "T16n0663_001:0337b04_1": "　　所謂金光，　滅除諸惡，　　千劫所作，　　極重惡業，　若能至心，　　一懺悔者，　　如是眾罪，　悉皆滅盡。",
    "T16n0663_001:0337b07_2": "　　我今已說，　　懺悔之法，　是金光明，　　清淨微妙，　　速能滅除，　一切業障；　　我當安止，　　住於十地，　十種珍寶，　　以為脚足，　　成佛無上，　功德光明，　　令諸眾生，　　度三有海。",
    "T16n0663_001:0337b12_0": "　諸佛所有，　　甚深法藏，　　不可思議，　無量功德，　　一切種智，　　願悉具足；　百千禪定、　　根力覺道，　　不可思議，　諸陀羅尼，　　十力世尊，　　我當成就。",
    "T16n0663_001:0337b16_0": "　諸佛世尊，　　有大慈悲，　　當證微誠，　哀受我悔。",
    "T16n0663_001:0337b17_1": "　　若我百劫，　　所作眾惡，　以是因緣，　　生大憂苦，　　貧窮困乏、　愁熱驚懼、　　怖畏惡業、　　心常怯劣，　在在處處，　　暫無歡樂；　　十方現在，　大悲世尊，　　能除眾生，　　一切怖畏，　願當受我，　　誠心懺悔，　　令我恐懼，　悉得消除；　　我之所有，　　煩惱業垢，　惟願現在，　　諸佛世尊，　　以大悲水，　洗除令淨。",
    "T16n0663_001:0337b25_2": "　　過去諸惡，　　今悉懺悔；　現所作罪，　　誠心發露；　　所未作者，　更不敢作；　　已作之業；　　不敢覆藏。",
    "T16n0663_001:0337b28_0": "　身業三種，　　口業有四，　　意三業行，　今悉懺悔；　　身口所作，　　及以意思，　十種惡業，　　一切懺悔。",
    "T16n0663_001:0337c01_1": "　　遠離十惡，　修行十善，　　安止十住，　　逮十力尊，　所造惡業，　　應受惡報，　　今於佛前，　誠心懺悔。",
    "T16n0663_001:0337c04_2": "　　若此國土、　　及餘世界，　所有善法，　　悉以迴向，　　我所修行，　身口意業，　　願於來世，　　證無上道。",
    "T16n0663_001:0337c07_0": "　若在諸有，　　六趣險難，　　愚癡無智，　造作眾惡，　　今於佛前，　　皆悉懺悔。",
    "T16n0663_001:0337c09_0": "　世間所有，　　生死險難，　　種種婬欲，　愚煩惱難，　　如是諸難，　　我今懺悔。",
    "T16n0663_001:0337c11_0": "　心輕躁難、　　近惡友難、　　三有險難，　及三毒難、　　遇無難難、　　值好時難、　修功德難、　　值佛亦難，　　如是諸難，　今悉懺悔。",
    "T16n0663_001:0337c14_1": "　　諸佛世尊，　　我所依止，　是故我今，　　敬禮佛海；　　金色晃耀，　猶如須彌，　　是故我今，　　頂禮最勝，　其色無上，　　如天真金；　　眼目清淨，　如紺琉璃；　　功德威神，　　名稱顯著；　佛日大悲，　　滅一切闇；　　善淨無垢，　離諸塵翳，　　無上佛日，　　大光普照；　煩惱火熾，　　令心焦熱，　　唯佛能除，　如月清涼；　　三十二相，　　八十種好，　莊嚴其身，　　視之無厭；　　功德巍巍，　明網顯耀，　　安住三界，　　如日照世；　猶如琉璃，　　淨無瑕穢，　　妙色廣大，　種種各異；　　其色紅赤，　　如日初出，　頗梨白銀，　　校飾光網，　　如是種種，　莊嚴佛日。",
    "T16n0663_001:0337c28_2": "　　三有之中，　　生死大海，　潦水波蕩，　　惱亂我心，　　其味苦毒，　最為麁澁；　　如來網明，　　能令枯涸。",
    "T16n0663_001:0338a02_0": "　妙身莊嚴，　　相好殊特，　　金色光明，　遍照一切，　　智慧大海，　　彌滿三界，　是故我今，　　稽首敬禮。",
    "T16n0663_001:0338a04_1": "　　如大海水，　其量難知，　　大地微塵，　　不可稱計；　諸須彌山，　　難可度量，　　虛空邊際，　亦不可得；　　諸佛亦爾，　　功德無量。",
    "T16n0663_001:0338a08_0": "　一切有心，　　無能知者。",
    "T16n0663_001:0338a08_1": "　　於無量劫，　極心思惟，　　不能得知，　　佛功德邊。",
    "T16n0663_001:0338a10_0": "　大地諸山，　　尚可知量；　　毛滴海水，　亦可知數；　　諸佛功德，　　無能知者。",
    "T16n0663_001:0338a12_0": "　相好莊嚴，　　名稱讚歎，　　如是功德，　令眾皆得。",
    "T16n0663_001:0338a13_1": "　　我以善業，　　諸因緣故，　來世不久，　　成於佛道，　　講宣妙法，　利益眾生，　　度脫一切，　　無量諸苦；　摧伏諸魔、　　及其眷屬，　　轉於無上，　清淨法輪；　　住壽無量，　　不思議劫；　充足眾生，　　甘露法味；　　我當具足，　六波羅蜜，　　猶如過佛，　　之所成就；　斷諸煩惱，　　除一切苦，　　悉滅貪欲，　及恚癡等；　　我當憶念，　　宿命之事，　百生千生、　　千萬億生，　　常當至心，　正念諸佛，　　所說微妙，　　無上正法。",
    "T16n0663_001:0338a24_0": "　我因善業，　　常值諸佛，　　遠離諸惡，　修諸善業；　　一切世界，　　所有眾生，　無量苦惱，　　我當悉滅。",
    "T16n0663_001:0338a26_1": "　　若有眾生，　諸根毀壞，　　不具足者，　　悉令具足；　十方世界，　　所有病苦，　　羸瘦頓乏、　無救護者，　　悉令解脫，　　如是諸苦，　還得勢力，　　平復如本。",
    "T16n0663_001:0338b01_2": "　　若犯王法，　臨當刑戮，　　無量怖畏，　　愁憂苦惱，　如是之人，　　悉令解脫。",
    "T16n0663_001:0338b03_3": "　　若受鞭撻，　繫縛枷鎖，　　種種苦事，　　逼切其身，　無量百千，　　愁憂驚畏，　　種種恐懼，　擾亂其心；　　如是無邊，　　諸苦惱等，　願使一切，　　悉得解脫。",
    "T16n0663_001:0338b07_4": "　　若有眾生，　飢渴所惱，　　令得種種，　　甘美飲食。",
    "T16n0663_001:0338b09_0": "　盲者得視；　　聾者得聽；　　瘂者得言；　裸者得衣；　　貧窮之者，　　即得寶藏，　倉庫盈溢，　　無所乏少；　　一切皆受，　安隱快樂，　　乃至無有，　　一人受苦。",
    "T16n0663_001:0338b13_0": "　眾生相視，　　和顏悅色，　　形貌端嚴，　人所喜見。",
    "T16n0663_001:0338b14_1": "　　心常思念，　　他人善事；　飲食飽滿，　　功德具足。",
    "T16n0663_001:0338b15_2": "　　隨諸眾生，　之所思念，　　皆願令得，　　種種妓樂：　箜篌箏笛、　　琴瑟鼓吹，　　如是種種，　微妙音聲。",
    "T16n0663_001:0338b18_3": "　　江河池沼、　　流泉諸水，　金華遍布，　　及優鉢羅。",
    "T16n0663_001:0338b19_4": "　　隨諸眾生，　之所思念，　　即得種種，　　衣服飲食、　錢財珍寶、　　金銀琉璃、　　真珠璧玉、　雜廁瓔珞。",
    "T16n0663_001:0338b22_5": "　　願諸眾生，　　不聞惡聲，　乃至無有，　　可惡見者。",
    "T16n0663_001:0338b23_6": "　　願諸眾生，　色貌微妙，　　各各相於，　　共相愛念；　世間所有，　　資生之具，　　隨其所念，　悉令具足。",
    "T16n0663_001:0338b26_7": "　　願諸眾生，　　諸所求索，　如其所須，　　應念即得；　　香華諸樹，　常於三時，　　雨細末香，　　及塗身香；　眾生受者，　　歡喜快樂。",
    "T16n0663_001:0338b29_8": "　　願諸眾生，　常得供養，　　不可思議，　　十方諸佛，　無上妙法，　　清淨無垢，　　及諸菩薩、　聲聞大眾。",
    "T16n0663_001:0338c03_9": "　　願諸眾生，　　常得遠離，　三惡八難，　　值無難處，　　覲覩諸佛，　無上之王。",
    "T16n0663_001:0338c05_10": "　　願諸眾生，　　常生尊貴，　多饒財寶，　　安隱豐樂；　　上妙色像，　莊嚴其身，　　功德成就，　　有大名稱。",
    "T16n0663_001:0338c08_0": "　願諸女人，　　皆成男子，　　具足智慧，　精勤不懈；　　一切皆行，　　菩薩之道，　勤心修習，　　六波羅蜜；　　常見十方，　無量諸佛；　　坐寶樹下，　　琉璃座上，　安住禪定，　　自在快樂，　　演說正法，　眾所樂聞。",
    "T16n0663_001:0338c13_1": "　　若我現在，　　及過去世，　所作惡業，　　諸有險難，　　應得惡果，　不適意者，　　願悉滅盡，　　令無有餘。",
    "T16n0663_001:0338c16_0": "　若諸眾生，　　三有繫縛，　　生死羅網，　彌密堅固，　　願以智刀，　　割斷破裂，　除諸苦惱，　　早成菩提。",
    "T16n0663_001:0338c18_1": "　　若此閻浮，　及餘他方，　　無量世界，　　所有眾生，　所作種種，　　善妙功德，　　我今深心，　隨其歡喜。",
    "T16n0663_001:0338c21_2": "　　我今以此，　　隨喜功德，　及身口意，　　所作善業，　　願於來世，　成無上道，　　得淨無垢，　　吉祥果報。",
    "T16n0663_001:0338c24_0": "　若有敬禮，　　讚歎十力，　　信心清淨，　無諸疑網，　　能作如是，　　所說懺悔，　便得超越，　　六十劫罪。",
    "T16n0663_001:0338c26_1": "　　諸善男子，　及善女人，　　諸王剎利、　　婆羅門等，　若有恭敬，　　合掌向佛，　　稱歎如來，　并讚此偈，　　在在生處，　　常識宿命，　諸根具足，　　清淨端嚴，　　種種功德，　悉皆成就；　　在在處處，　　常為國王、　輔相大臣，　　之所恭敬；　　非於一佛、　五佛十佛，　　種諸功德。",
    "T16n0663_001:0339a04_2": "　　聞是懺悔，　若於無量，　　百千萬億，　　諸佛如來，　種諸善根，　　然後乃得，　　聞是懺悔。』」",
    "T16n0663_001:0339a07_0": "金光明經讚歎品第四",
    "T16n0663_001:0339a08_0": "爾時佛告地神堅牢：「善女天！",
    "T16n0663_001:0339a08_1": "過去有王名金龍尊，常以讚歎，讚歎去來現在諸佛：「『我今尊重，　　敬禮讚歎，　　去來現在，　　十方諸佛。",
    "T16n0663_001:0339a11_2": "　　諸佛清淨，　　微妙寂滅，　　色中上色，　　金光照耀；　　於諸聲中，　　佛聲最上，　　猶如大梵，　　深遠雷音；　　其髮紺黑，　　光螺焰起，　　蜂翠孔雀，　　色不得喻；　　其齒鮮白，　　猶如珂雪，　　顯發金顏，　　分齊分明；　　其目脩廣，　　清淨無垢，　　如青蓮華，　　映水開敷；　　舌相廣長，　　形色紅輝，　　光明照耀，　　如華初生；　　眉間毫相，　　白如珂月，　　右旋潤澤，　　如淨琉璃；　　眉細脩揚，　　形如月初，　　其色黑耀，　　過於蜂王；　　鼻高圓直，　　如鑄金鋌，　　微妙柔軟，　　當于面門；　　如來勝相，　　次第最上，　　得味真正，　　無與等者；　　一一毛孔，　　一毛旋生，　　軟細紺青，　　猶孔雀項。",
    "T16n0663_001:0339a26_0": "　　即於生時，　　身放大光，　　普照十方，　　無量國土，　　滅盡三界，　　一切諸苦，　　令諸眾生，　　悉受快樂，　　地獄畜生，　　及以餓鬼，　　諸人天等，　　安隱無患，　　悉滅一切，　　無量惡趣。",
    "T16n0663_001:0339b01_1": "　　身色微妙，　　如融金聚；　　面貌清淨，　　如月盛滿；　　佛身明耀，　　如日初出；　　進止威儀，　　猶如師子；　　脩臂下垂，　　立過于膝，　　猶如風動，　　娑羅樹枝；　　圓光一尋，　　能照無量，　　猶如聚集，　　百千日月；　　佛身淨妙，　　無諸垢穢，　　其明普照，　　一切佛剎；　　佛光巍巍，　　明焰熾盛，　　悉能隱蔽，　　無量日月；　　佛日燈炬，　　照無量界，　　皆令眾生，　　尋光見佛。",
    "T16n0663_001:0339b11_0": "　　本所修習，　　百千行業，　　聚集功德，　　莊嚴佛身，　　臂傭纖圓，　　如象王鼻；　　手足淨軟，　　敬愛無厭；　　去來諸佛，　　數如微塵，　　現在諸佛，　　亦復如是；　　如是如來，　　我今悉禮。",
    "T16n0663_001:0339b15_1": "　　身口清淨，　　意亦如是，　　以妙香華，　　供養奉獻，　　百千功德，　　讚詠歌歎，　　設以百舌，　　於千劫中，　　歎佛功德，　　不能得盡；　　如來所有，　　現世功德，　　種種深固，　　微妙第一，　　設復千舌，　　欲讚一佛，　　尚不能盡，　　功德少分，　　況欲歎美，　　諸佛功德？",
    "T16n0663_001:0339b22_2": "　　大地及天，　　以為大海，　　乃至有頂，　　滿其中水，　　尚以一毛，　　知其滴數，　　無有能知，　　佛一功德。",
    "T16n0663_001:0339b25_0": "　　我今以禮，　　讚歎諸佛，　　身口意業，　　悉皆清淨，　　一切所修，　　無量善業，　　與諸眾生，　　證無上道。』",
    "T16n0663_001:0339b27_1": "　　如是人王，　　讚歎佛已，　　復作如是，　　無量誓願：　『若我來世，　　無量無邊，　　阿僧祇劫，　　在在生處，　　常於夢中，　　見妙金鼓，　　得聞懺悔，　　深奧之聲。",
    "T16n0663_001:0339c02_2": "　　今所讚歎，　　面貌清淨，　　願我來世，　　亦得如是。",
    "T16n0663_001:0339c04_0": "　　諸佛功德，　　不可思議，　　於百千劫，　　甚難得值，　　願於當來，　　無量之世，　　夜則夢見，　　晝如實說。",
    "T16n0663_001:0339c06_1": "　　我當具足，　　修行六度，　　濟拔眾生，　　越於苦海，　　然後我身，　　成無上道；　　令我世界，　　無與等者，　　奉貢金鼓，　　讚佛因緣，　　以此果報，　　當來之世，　　值釋迦佛，　　得受記莂，　　并令二子：　　金龍金光，　　常生我家，　　同共受記。",
    "T16n0663_001:0339c12_2": "　　若有眾生，　　無救護者，　　眾苦逼切，　　無所依止，　　我於當來，　　為是等輩，　　作大救護，　　及依止處，　　能除眾苦，　　悉令滅盡，　　施與眾生，　　諸善安樂。",
    "T16n0663_001:0339c16_3": "　　我未來世，　　行菩薩道，　　不計劫數，　　如盡本際，　　以此金光，　　懺悔因緣，　　使我惡海，　　及以業海、　　煩惱大海，　　悉竭無餘。",
    "T16n0663_001:0339c20_0": "　　我功德海，　　願悉成就；　　智慧大海，　　清淨具足；　　無量功德，　　助菩提道，　　猶如大海，　　珍寶具足。",
    "T16n0663_001:0339c22_1": "　　以此金光，　　懺悔力故，　　菩提功德，　　光明無礙，　　慧光無垢，　　照徹清淨。",
    "T16n0663_001:0339c24_2": "　　我當來世，　　身光普照，　　功德威神，　　光明焰盛，　　於三界中，　　最勝殊特，　　諸功德力，　　無所減少，　　當度眾生，　　越於苦海，　　并復安置，　　功德大海。",
    "T16n0663_001:0339c28_3": "　　來世多劫，　　行菩提道，　　如昔諸佛，　　行菩提者。",
    "T16n0663_001:0340a01_0": "　　三世諸佛，　　淨妙國土；　　諸佛至尊，　　無量功德；　　令我來世，　　得此殊異，　　功德淨土，　　如佛世尊。』",
    "T16n0663_001:0340a03_1": "　　信相當知，　　爾時國王，　　金龍尊者，　　則汝身是；　　爾時二子，　　金龍金光，　　今汝二子，　　銀相等是。」",
    "T16n0663_001:0340a07_0": "金光明經空品第五",
    "T16n0663_001:0340a08_0": "「無量餘經，　　已廣說空，　　是故此中，　略而解說。",
    "T16n0663_001:0340a09_1": "　　眾生根鈍，　　尠於智慧，　不能廣知，　　無量空義，　　故此尊經，　略而說之；　　異妙方便，　　種種因緣，　為鈍根故，　　起大悲心，　　今我演說，　此妙經典。",
    "T16n0663_001:0340a13_2": "　　如我所解，　　知眾生意，　是身虛偽，　　猶如空聚；　　六入村落，　結賊所止，　　一切自住，　　各不相知。",
    "T16n0663_001:0340a16_0": "　眼根受色；　　耳分別聲；　　鼻嗅諸香；　舌嗜於味；　　所有身根，　　貪受諸觸；　意根分別，　　一切諸法；　　六情諸根，　各各自緣，　　諸塵境界，　　不行他緣。",
    "T16n0663_001:0340a20_0": "　心如幻化，　　馳騁六情，　　而常妄想，　分別諸法；　　猶如世人，　　馳走空聚，　六賊所害，　　愚不知避。",
    "T16n0663_001:0340a22_1": "　　心常依止，　六根境界，　　各各自知，　　所伺之處，　隨行色聲、　　香味觸法。",
    "T16n0663_001:0340a24_2": "　　心處六情，　如鳥投網，　　其心在在，　　常處諸根，　隨逐諸塵，　　無有暫捨。",
    "T16n0663_001:0340a26_3": "　　身空虛偽，　不可長養，　　無有諍訟，　　亦無正主，　從諸因緣，　　和合而有，　　無有堅實，　妄想故起。",
    "T16n0663_001:0340a29_4": "　　業力機關，　　假為空聚，　地水火風，　　合集成立，　　隨時增減，　共相殘害；　　猶如四蛇，　　同處一篋，　四大蚖蛇，　　其性各異，　　二上二下，　諸方亦二，　　如是蛇大，　　悉滅無餘。",
    "T16n0663_001:0340b05_0": "　地水二蛇，　　其性沈下；　　風火二蛇，　性輕上升；　　心識二性，　　躁動不停，　隨業受報，　　人天諸趣，　　隨所作業，　而墮諸有。",
    "T16n0663_001:0340b08_1": "　　水火風種，　　散滅壞時，　大小不淨，　　盈流於外；　　體生諸蟲，　無可愛樂；　　捐棄塚間，　　如朽敗木。",
    "T16n0663_001:0340b11_0": "　善女當觀，　　諸法如是，　　何處有人，　及以眾生？",
    "T16n0663_001:0340b12_1": "　　本性空寂，　　無明故有，　如是諸大，　　一一不實，　　本自不生，　性無和合。",
    "T16n0663_001:0340b14_2": "　　以是因緣，　　我說諸大，　從本不實，　　和合而有；　　無明體相，　本自不有，　　妄想因緣，　　和合而有；　無所有故，　　假名無明，　　是故我說，　名曰無明、　　行識名色、　　六入觸受、　愛取有生、　　老死愁惱，　　眾苦行業，　不可思議，　　生死無際，　　輪轉不息。",
    "T16n0663_001:0340b21_0": "　本無有生，　　亦無和合，　　不善思惟，　心行所造。",
    "T16n0663_001:0340b22_1": "　　我斷一切，　　諸見纏等，　以智慧刀，　　裂煩惱網；　　五陰舍宅，　觀悉空寂，　　證無上道，　　微妙功德；　開甘露門、　　示甘露器、　　入甘露城、　處甘露室，　　令諸眾生，　　食甘露味。",
    "T16n0663_001:0340b27_0": "　吹大法螺、　　擊大法鼓、　　然大法炬、　雨勝法雨。",
    "T16n0663_001:0340b28_1": "　　我今摧伏，　　一切怨結，　竪立第一，　　微妙法幢；　　度諸眾生，　於生死海，　　永斷三惡，　　無量苦惱。",
    "T16n0663_001:0340c02_0": "　煩惱熾然，　　燒諸眾生，　　無有救護，　無所依止；　　我以甘露，　　清涼美味，　充足是輩，　　令離焦熱，　　於無量劫，　遵修諸行，　　供養恭敬，　　諸佛世尊；　堅固修習，　　菩提之道；　　求於如來，　真實法身；　　捨諸所重，　　肢節手足、　頭目髓腦、　　所愛妻子、　　錢財珍寶、　真珠瓔珞、　　金銀琉璃，　　種種異物。」",
    "T16n0663_001:0340c10_0": "金光明經卷第一"
}