{
    "T03n0190_030:0791b21_0": "佛本行集經卷第三十",
    "T03n0190_030:0791b23_0": "隋天竺三藏闍那崛多譯",
    "T03n0190_030:0791b24_0": "菩薩降魔品下",
    "T03n0190_030:0791b25_0": "「爾時，彼處別有地神，將於一瓶涼冷之水，灑魔王上，而告之言：『汝魔波旬！",
    "T03n0190_030:0791b26_1": "速疾急起！",
    "T03n0190_030:0791b26_2": "走向自宮，今為汝故，當有種種器仗，欲來害於汝身，節節解汝。』",
    "T03n0190_030:0791b28_3": "而彼魔眾，本時所作，雜類形容，殊異身體，變現而來，執持種種兵戈器械，如是怖已，不能復形。",
    "T03n0190_030:0791c01_4": "還如是歸，至本來處，各相迷失，經由七日，於後或有得相見者，或不相見，其相見者，各相借問。",
    "T03n0190_030:0791c03_5": "或復哭母，或復哭父，或兄或弟，或姊或妹，互相謂言：『我等今者值此大厄，是我等殃，我等今得本命而還，深是我等不可思議。』",
    "T03n0190_030:0791c06_6": "而有偈說：「『菩薩右手百福嚴，　　諸指網羅赤紅甲，　　掌內千輻輪相炳，　　閻浮金光妙色充。",
    "T03n0190_030:0791c09_0": "　　以手安庠摩頭趺，　　如是掌下似雲電，　　口言：「大地汝明我，　　往昔無數劫修行，　　所有來乞曾不違，　　水火風神皆驗實，　　梵天帝釋并日月，　　十方諸佛悉鑒知，　　如我苦行求菩提，　　布施持戒精進忍，　　禪定智慧等六度，　　及四無量諸神通，　　如是次第助道因，　　一切熏修盡皆證，　　十方我作諸功德，　　般遮于瑟及檀那，　　汝魔萬分無一毫。」",
    "T03n0190_030:0791c17_1": "　　是時以手指此地，　　其地震聲若鍾響，　　六種湧沒海波濤，　　魔覩倒地悶不穌，　　或有空音唱縛撮，　　雖降面失於光色，　　自知不及菩薩威，　　椎胸大哭唱叫聲，　　身體疲乏無歸處，　　東西南北縱橫走，　　心迷悶絕無有情，　　象馬車兵力悉摧，　　鳩槃毘舍遮羅剎，　　自然驚怖悉星散，　　退走求道各迴遑。",
    "T03n0190_030:0791c25_0": "　　如鳥在澤被火飛，　　父母兄弟姊妹女，　　兩兩相求不知道，　　各問汝今何處停。",
    "T03n0190_030:0791c27_0": "　　設得相見迭相嫌，　　俱云厄至恐失命，　　彼諸魔眾無億數，　　忽然消滅似散雲。",
    "T03n0190_030:0791c29_0": "　　如是苦經七日中，　　後遇相逢唱言活，　　我等心今大歡喜。",
    "T03n0190_030:0792a01_1": "　　時彼菩提樹大神，　　慈心將冷水一瓶，　　灑於魔上作是說：　「速起莫住隨心去，　　汝今若不取我言，　　後值厄難當分甘。」",
    "T03n0190_030:0792a04_2": "　　夜叉羅剎鳩槃等，　　摩睺羅伽及毘舍，　　世間所有可畏形，　　魔王率將樹下來，　　欲望恐怖於菩薩。",
    "T03n0190_030:0792a07_0": "　　端正容顏諸相滿，　　功德具如千日光，　　心不驚動猶須彌，　　觀彼魔眾如幻化，　　諸法無異無分別，　　如星如露如浮雲，　　法相如是正思惟，　　安心善住結加坐，　　若有我心彼聞見，　　如是邪念則生貪，　　癡人作是著我時，　　以心念故見恐怖。",
    "T03n0190_030:0792a13_0": "　　釋迦牟尼大尊者，　　觀於諸法平等如，　　十二因緣相續生，　　心意境界空無實。",
    "T03n0190_030:0792a15_0": "　　見諂曲魔不驚動，　　乏頓無利身體疲，　　木石刀杖悉棄捐，　　眷屬馳走無依怙。』",
    "T03n0190_030:0792a17_0": "「爾時，魔王波旬長子名曰商主，即以頭頂禮菩薩足，乞求懺悔，口唱是言：『大善聖子！",
    "T03n0190_030:0792a18_1": "願聽我父發露辭謝，凡愚淺短，猶如小兒，無有智慧。",
    "T03n0190_030:0792a20_2": "我今忽來惱亂聖子，將諸魔眾，現種種相恐怖聖子。",
    "T03n0190_030:0792a21_3": "我於已前，曾諮父言，以忠正心：「雖有智人善解諸術，猶尚不能降伏於彼悉達太子，況復我等？」",
    "T03n0190_030:0792a23_4": "但願聖子！",
    "T03n0190_030:0792a23_5": "恕亮我父。",
    "T03n0190_030:0792a23_6": "我父無智，不識道理，如是恐怖大聖王子，當何取生？",
    "T03n0190_030:0792a25_7": "大聖王子！",
    "T03n0190_030:0792a25_8": "願仁所誓，早獲成就速證阿耨多羅三藐三菩提。』",
    "T03n0190_030:0792a27_0": "「爾時，所有一切諸天，向於菩薩生信行者，若虛空中及在地上，或復諸方，彼等悉大歡喜踊躍遍滿其體，不能自勝，以歡喜心，口唱是言：『唎唎[口*祁][口*祁]梨梨。』",
    "T03n0190_030:0792b01_1": "其聲遍滿四方虛空，震叫響徹弄諸衣服，『嗚呼希有菩薩！",
    "T03n0190_030:0792b02_2": "今已降伏諸魔及魔軍眾。』",
    "T03n0190_030:0792b03_3": "以作天樂，以作天歌，讚歎菩薩。",
    "T03n0190_030:0792b04_4": "復將天花、曼陀羅花、摩訶曼陀羅花、曼殊沙花、摩訶曼殊沙花、優鉢羅花、拘勿頭花、鉢頭摩花、分陀利花，以天栴檀細末之香，散菩薩上。",
    "T03n0190_030:0792b07_5": "散已復散，雨而更雨。",
    "T03n0190_030:0792b07_6": "有偈說言：「『菩薩既降伏魔王，　　此之大地六種動，　　眾生沒在無明暗，　　大聖神光普照明。",
    "T03n0190_030:0792b11_0": "　　天地開朗日月輝，　　猶如婦女莊嚴面，　　虛空下種種花雨，　　曼陀羅等及餘花。』",
    "T03n0190_030:0792b13_0": "「爾時，復有無量無邊諸餘天等，千萬億數，娑婆世主、大梵天王及帝釋等，皆大歡喜，乃至遍體，不能自勝，合十指掌頂禮菩薩，口作是言：『今此聖者！",
    "T03n0190_030:0792b16_1": "必證阿耨多羅三藐三菩提。』",
    "T03n0190_030:0792b17_0": "是時其處菩提樹下相去不遠，有一龍王名曰迦羅，即便以偈歎菩薩言：「『如我昔覩佛日興，　　還如此處菩提樹，　　作大神通希有事，　　善巧方便降魔王。",
    "T03n0190_030:0792b21_0": "　　世尊今者亦復然，　　鋪草結加安隱坐，　　心不攀緣正意住，　　曾無一念暫時驚，　　如是勇猛大精進，　　決定最勝牟尼佛。",
    "T03n0190_030:0792b24_0": "　　而此大地六種動，　　其響震吼如鍾聲，　　東西南北湧復潛，　　不久必成大勝覺。",
    "T03n0190_030:0792b26_0": "　　虛空閦塞諸天眾，　　百千萬億那由他，　　唱聲微妙心喜歡，　　仁今必作大妙聖。",
    "T03n0190_030:0792b28_0": "　　諸天萬億不可數，　　各弄衣服滿虛空，　　如是預相無有邊，　　仁今作佛成大聖。",
    "T03n0190_030:0792c01_0": "　　千萬那由他天眾，　　在空頂禮合掌恭，　　此之先應難具言，　　仁今作佛大尊覺。",
    "T03n0190_030:0792c03_0": "　　天諸童子億千萬，　　喜歡手執妙天花，　　於仁者上雨花雲，　　仁今作佛世尊勝。",
    "T03n0190_030:0792c05_0": "　　周匝菩提樹林木，　　枝頭皆向尊屈低，　　此諸瑞相非一條，　　仁今作佛大尊極。",
    "T03n0190_030:0792c07_0": "　　仁既降伏天魔眾，　　可畏音響及殊形，　　悉以慈力攝化周，　　仁今作佛大尊稱。』",
    "T03n0190_030:0792c09_0": "　　迦羅龍王歎佛已，　　心生快樂大喜歡。",
    "T03n0190_030:0792c10_0": "佛本行集經成無上道品第三十三",
    "T03n0190_030:0792c11_0": "「爾時，菩薩既已降伏一切魔怨，拔諸毒刺建立勝幢，坐金剛座已，滅一切諸世間內諍鬪之心。",
    "T03n0190_030:0792c13_1": "滅諍鬪已，內外調伏，心清淨行，為令一切世間眾生作利益故，為令一切世間眾生得安樂故，為令一切諸惡眾生發慈心故，為斷一切諸惡眾生結垢行故。",
    "T03n0190_030:0792c16_2": "自已滅除睡眠纏蓋，心得清淨，光明現前，正念圓滿，亦教眾生，令斷一切睡眠覆障。",
    "T03n0190_030:0792c18_3": "自已斷除一切調戲，得清淨心，無有濁亂，亦教眾生，令滅一切調戲之心，使得清淨。",
    "T03n0190_030:0792c20_4": "自斷一切疑悔之心，離暗弊行，於諸善惡一切法中，無有疑滯，得清淨心。",
    "T03n0190_030:0792c23_0": "「爾時，菩薩得斷如是五種心已，煩惱漸薄。",
    "T03n0190_030:0792c23_1": "所以者何？",
    "T03n0190_030:0792c24_2": "此等五法，能為智慧作覆障故，能為智慧作不佐助，遮於涅槃微妙善路。",
    "T03n0190_030:0792c25_3": "如是一切悉皆棄捨，離諸欲心及不善法，分別內外，思惟觀察，一心寂定，欲證憙樂入於初禪法中而行。",
    "T03n0190_030:0792c29_0": "「爾時，菩薩如是思惟：『我今已證初增上心，現得安樂微妙之法，心不放逸，應當正念捨離聚落，依阿蘭若所行法者，盡令得之。』",
    "T03n0190_030:0793a02_1": "是時菩薩，欲捨一切諸分別觀，清淨內心，一無分別，從三昧生歡喜樂已，證第二禪法中而行。",
    "T03n0190_030:0793a05_0": "「爾時，菩薩復如是念：『我今已生此二增心，乃至捨離一切諸惡，成眾行已入二禪。』",
    "T03n0190_030:0793a06_1": "時菩薩厭離歡喜，捨行清淨，正念正慧，身受安樂，如聖所歎，捨於諸惡。",
    "T03n0190_030:0793a08_2": "已得安樂，如是增上，證第三禪法中而行。",
    "T03n0190_030:0793a10_0": "「爾時，菩薩復如是念：『此我第三增益之心，乃至在於蘭若行者。』",
    "T03n0190_030:0793a11_1": "是時菩薩，欲捨樂欲捨苦，如前所捨分別苦樂，無苦無樂，悉捨正念清淨，證第四禪法中而行。",
    "T03n0190_030:0793a14_0": "「爾時，菩薩復更思惟：『此我增心，第四現見法安樂行，已得證知，心不放逸。",
    "T03n0190_030:0793a15_1": "善男子！",
    "T03n0190_030:0793a15_2": "應正念一心，在阿蘭若寂靜而行。』",
    "T03n0190_030:0793a17_0": "「爾時，菩薩如是一心，清淨無垢，無障無翳，一切苦患悉皆除滅，調和柔軟可作諸業，已住決定。",
    "T03n0190_030:0793a19_1": "其夜初更欲成身通，受於種種神通境界，所謂一身能作多身，復合多身還作一身，作一身已，於虛空中，上沒下出，下沒上出，隱顯自在，橫遍亦然。",
    "T03n0190_030:0793a22_2": "穿過山崖石壁無礙，應念而行，入壁便出，出已還入。",
    "T03n0190_030:0793a23_3": "譬如霧中，沒已即現，現已還沒。",
    "T03n0190_030:0793a24_4": "入地如水，履水如地，出沒虛空，猶如飛鳥。",
    "T03n0190_030:0793a25_5": "或放烟熏，或出光焰，如大火聚。",
    "T03n0190_030:0793a26_6": "日月威德最大巍巍，能以手掌而捫摸之，現長大身乃至梵天。",
    "T03n0190_030:0793a27_7": "譬如工巧，巧師弟子，取清淨金，作諸器皿，隨意即成。",
    "T03n0190_030:0793a28_8": "亦分別知彼價貴賤。",
    "T03n0190_030:0793a29_9": "如工瓦師，瓦師弟子，成就泥團，置於輪上，欲作何器，即便得成，亦知其價，如善木師，木師弟子，伐取樹木，不腐不枯，欲作何器，即能得成，亦知其價。",
    "T03n0190_030:0793b03_10": "如象牙師，牙師弟子，得好象牙，欲作何器即能作成，亦知其價。",
    "T03n0190_030:0793b05_11": "如是如是，菩薩亦然，如是成就清淨之心，無濁穢心，無隔礙心，無患累心，柔和軟心，成就業心，真寂定心。",
    "T03n0190_030:0793b07_12": "於夜初更，修習造作種種神通，成就智心，出現種種神通境界，所謂一身作於多身，略說乃至身至梵天。",
    "T03n0190_030:0793b09_13": "菩薩心得如是寂定，如是清淨，如是無垢，如是無翳，除滅一切煩惱患累。",
    "T03n0190_030:0793b11_14": "造諸業已，心得寂滅。",
    "T03n0190_030:0793b12_0": "「爾時，菩薩還於是夜初更之中，更欲證知宿命神通，成就心行，欲於自心知他人心種種念數。",
    "T03n0190_030:0793b14_1": "所謂受身一生之處，二生之處，三四五六七八九十、二十三十四十五十、一百二百、一千一萬，無量億萬，半劫小劫，中劫大劫，無量小劫，中劫大劫。",
    "T03n0190_030:0793b17_2": "我昔某處，我名字某，如是姓族，如是種類，如是飲食，如是受樂，如是壽命，如是死已生於彼處，彼生復死。",
    "T03n0190_030:0793b20_0": "「爾時，菩薩以如是相如是行知種種宿世，自身既爾，他身亦然。",
    "T03n0190_030:0793b21_1": "又復自知種種宿命，譬如有人，從自聚落出已，至於他聚落，行於其道路，知何處坐，知何處行，知何處眠，知何處言，知何處默。",
    "T03n0190_030:0793b24_2": "至此聚落，知彼聚落其間近遠行路之時，何處而行，何處而坐，乃至何處眠臥言默，至彼聚落，還已聚落。",
    "T03n0190_030:0793b26_3": "復如是念，思惟悉知，從此聚落，經若干時，至彼聚落。",
    "T03n0190_030:0793b27_4": "復於某處若干時住，若干時行，若干時坐，若干時語，若干時默，過若干時，復至某邑。",
    "T03n0190_030:0793b29_5": "復知彼處，若干時行坐起眠臥語默停泊，乃至到於已聚落已，悉如是知。",
    "T03n0190_030:0793c02_6": "菩薩亦然。",
    "T03n0190_030:0793c02_7": "如是定心清淨之心，無垢穢心，如是軟心，無患惱心，可作業心，於彼初夜初更之中，得宿命智，正念證知，心成就行。",
    "T03n0190_030:0793c06_0": "「爾時，菩薩既思惟知自身生處及他生處，所謂一生國土之處，乃至無量無邊億劫所生之處。",
    "T03n0190_030:0793c08_1": "是時菩薩，如相如教，次第聞說如知自身所生之處，及以他身種種生處亦復憶念。",
    "T03n0190_030:0793c10_0": "「菩薩憶念如是生已，能於處處諸眾生類，受諸生中，得慈念心，此我親舊，此我外人，捨此親已，復生某處，此世彼世，流轉不息。",
    "T03n0190_030:0793c12_1": "猶如風車，猶如芭蕉，決定無實，煩惱無常，此義決定，心如是知。",
    "T03n0190_030:0793c15_0": "「爾時，菩薩如是定心，如是清淨，如是無垢，如是無惱，如是柔軟，可作靜業，於彼夜半，欲得成就證知天耳，而發是心：『彼以天耳善清淨故，過於人耳。』",
    "T03n0190_030:0793c18_1": "聞種種聲，所謂或聞地獄之聲，或畜生聲，天聲人聲，遠聲近聲。",
    "T03n0190_030:0793c19_2": "譬如聚落城邑國土，或復市中，其間有人，昇上高堂，或復樓上，於彼中住。",
    "T03n0190_030:0793c21_3": "復有一人，以清淨耳，聞種種聲，所謂或聞吹蠡貝聲，或大鼓聲，或小鼓聲，細腰鼓聲，或箜篌聲，或琵琶聲，簫笛笙瑟種種音聲。",
    "T03n0190_030:0793c24_4": "或聞歌聲，或聞舞聲，或聞笑聲，或聞哭聲，或婦女聲，或丈夫聲，或童子聲，或童女聲。",
    "T03n0190_030:0793c26_5": "如是如是，菩薩如是寂定其心，清淨無垢，無惱無濁，柔軟作業，於彼夜半，聞種種聲，乃至一切地獄等聲。",
    "T03n0190_030:0793c29_0": "「爾時，菩薩寂定清淨，無垢無惱，於彼夜半，成就欲證彼天眼時過於人眼，遍見一切，或復命終墮落眾生，或生眾生，上界眾生，下界眾生，端正眾生，醜陋眾生，或墮惡道一切眾生，或生善道一切眾生。",
    "T03n0190_030:0794a04_1": "行者住者，或造業者，如所造業，悉皆以眼，通能達見。",
    "T03n0190_030:0794a05_2": "復知如是眾生所作身業不淨，意業不淨，毀謗師僧，或著邪見，以邪見故，造是惡業，以是因緣，捨此身命，生於惡道地獄之中，受諸苦惱。",
    "T03n0190_030:0794a08_3": "如是眾生，以口業故，受於種種諸惡道苦。",
    "T03n0190_030:0794a09_4": "是等眾生，口業不淨造惡口業，一切具足，以是因緣，生於畜生，受諸苦惱。",
    "T03n0190_030:0794a11_5": "是等眾生，行身惡業，具身惡業，以是因緣，造意惡業，具意惡業，乃至毀謗一切諸聖，若干邪見，以邪見故，邪見因緣，命終捨身，墮於餓鬼，受餓鬼苦。",
    "T03n0190_030:0794a14_6": "如是眾生，行身淨業，口清淨業，不毀諸聖，以行正見造正見業，以是因緣，命終捨身，生於天上。",
    "T03n0190_030:0794a16_7": "若干眾生，以造清淨身行口行，一切具足，不犯不缺，不謗諸聖，以有正見，如是正見業因緣故，命終捨身，生於人間。",
    "T03n0190_030:0794a19_8": "如是菩薩，以天眼淨過於諸人，見諸眾生，或墮落時，或受生時，上界眾生，中下眾生，端正醜陋，或身有香，或身患臭，或至惡道，或至善道，如所造業，真實皆知。",
    "T03n0190_030:0794a23_9": "譬如有人，於國城邑聚落市間喧閙之處，昇上大臺高樓中坐，以淨天眼見於諸人，或東方來，或西方來，或西向東，或東向西，或南向北，或北向南，或從南來，或從北來，或來或去，或住或坐，展轉其間，或有逆行，或有順行。",
    "T03n0190_030:0794a28_10": "如是如是，菩薩如是寂定清淨，無垢無惱，柔軟作業，於彼夜半，乃至見於諸眾生等隨業受報，若善若惡。",
    "T03n0190_030:0794b01_11": "而有偈說：「『地獄受業苦極殃，　　畜生各各相噉食，　　餓鬼恒常患飢渴，　　人間困厄求資財，　　天上報盡愛別離，　　此苦最重無方喻，　　展轉一切眾生類，　　處處無有歡樂時。",
    "T03n0190_030:0794b06_0": "　　此名死命鬼深淵，　　亦是煩惱海根底，　　眾生沒溺無出處，　　輪轉此彼來去行。",
    "T03n0190_030:0794b08_0": "　　如是觀察五道中，　　以於天眼遍能見，　　煩惱始終無有實，　　猶如葉葉破芭蕉。』",
    "T03n0190_030:0794b10_0": "「爾時，菩薩如是寂心，如是淨心，無垢之心，如是遠離一切諸惡，心調柔軟，可作於業，已得寂定。",
    "T03n0190_030:0794b12_1": "還於彼時，後夜將盡，心欲證知如意通故，而自發起，既發知已，復知他意，從何處生，思惟何事，一切遍至，如實通知。",
    "T03n0190_030:0794b14_2": "若有眾生，發於欲心，欲行欲事，如是真知。",
    "T03n0190_030:0794b15_3": "若離欲心，遠離於欲，如實證知。",
    "T03n0190_030:0794b16_4": "若瞋恚心，瞋恚發起，真實通知。",
    "T03n0190_030:0794b17_5": "厭離瞋心，遠離瞋恚，如實通知。",
    "T03n0190_030:0794b18_0": "若有癡心，癡心發起，真實通知。",
    "T03n0190_030:0794b18_1": "厭離癡心，遠離癡已，如實通知。",
    "T03n0190_030:0794b19_2": "如是略說，愛心離愛，乃至有為無為，下等上流，靜亂廣狹大小，有邊無邊，有上無上，得定無定，解脫無脫，如實通知。",
    "T03n0190_030:0794b22_3": "譬如丈夫，或復女婦，正少年時，常喜嚴身，莊嚴身已，或時淨鏡，或淨水中，觀於自面相皆見盡。",
    "T03n0190_030:0794b24_4": "如是如是，菩薩如是寂定其心，如是清淨，如是無垢，如是無惱，柔軟調和，可作於業，已得寂定，還彼後夜，以清淨心，欲得證取宿命智通，如是自心他心亦然。",
    "T03n0190_030:0794b27_5": "從何發心，何處起心，心心遍盡，如實通知。",
    "T03n0190_030:0794b28_6": "若有欲心。",
    "T03n0190_030:0794b29_0": "若離欲心，如實通知。",
    "T03n0190_030:0794b29_1": "乃至解脫，不解脫心，如是通知。",
    "T03n0190_030:0794c01_2": "「而菩薩得如是定心清淨之心，無垢穢心，離一切惡，柔軟之心可作於業，已得寂靜。",
    "T03n0190_030:0794c03_3": "還彼後夜，欲得證知漏盡神通，內發智心，彼如是念：『此諸眾生，沒煩惱海，所謂數數生老病死，從此命終，至於彼處，受後生時，還得如是一切眾苦，不能知離此等眾苦，所謂生老病死等苦。』",
    "T03n0190_030:0794c07_4": "如是思惟：『我今當作何等方便，云何得離此等諸苦？",
    "T03n0190_030:0794c08_5": "作何業行，云何捨離生老病死，度至彼岸？』",
    "T03n0190_030:0794c09_6": "而說偈言：「『世間生死沒溺海，　　數數死已復受生，　　為此老病眾苦纏，　　愚迷不能得出離。』",
    "T03n0190_030:0794c12_0": "「爾時，菩薩說此偈已，復更思惟：『此老病死，從何而來？",
    "T03n0190_030:0794c13_1": "何因緣有此老病死？』",
    "T03n0190_030:0794c13_2": "菩薩如是思惟念時，知老病死因生故有，此老病死，以有生故，老病死隨。",
    "T03n0190_030:0794c16_0": "「菩薩復更思惟：『此生從何而有？",
    "T03n0190_030:0794c16_1": "何因緣故？",
    "T03n0190_030:0794c16_2": "得有是生？』",
    "T03n0190_030:0794c17_3": "菩薩如是思惟念已，知因有故故有是生。",
    "T03n0190_030:0794c19_0": "「菩薩復更思惟：『此有從何而有？",
    "T03n0190_030:0794c19_1": "何因緣故得有此有？』",
    "T03n0190_030:0794c20_2": "菩薩如是思惟念已，知因取故故有是有。",
    "T03n0190_030:0794c22_0": "「菩薩復更思惟：『是取從何而有？",
    "T03n0190_030:0794c22_1": "何因緣故得有是取？』",
    "T03n0190_030:0794c23_2": "菩薩如是思惟念已，知因愛故故有是取。",
    "T03n0190_030:0794c25_0": "「菩薩復更思惟：『是愛從何而有？",
    "T03n0190_030:0794c25_1": "何因緣故得有是愛？』",
    "T03n0190_030:0794c26_2": "菩薩如是思惟念已，知因受故故有是愛。",
    "T03n0190_030:0794c28_0": "「菩薩復更思惟：『此受從何而有？",
    "T03n0190_030:0794c28_1": "何因緣故得有此受？』",
    "T03n0190_030:0794c29_2": "菩薩如是思惟念已，知因觸故故有此受。",
    "T03n0190_030:0795a02_0": "「菩薩復更思惟：『是觸從何而有？",
    "T03n0190_030:0795a02_1": "何因緣故得有是觸？』",
    "T03n0190_030:0795a03_2": "菩薩如是思惟念已，知因六入故有此觸。",
    "T03n0190_030:0795a05_0": "「菩薩復更如是思惟：『此之六入從何而有？",
    "T03n0190_030:0795a05_1": "何因緣故有此六入？』",
    "T03n0190_030:0795a06_2": "菩薩如是思惟念已，知因名色故有六入。",
    "T03n0190_030:0795a08_0": "「菩薩復更如是思惟：『此之名色何因緣有？",
    "T03n0190_030:0795a08_1": "從何而生？』",
    "T03n0190_030:0795a09_2": "菩薩如是思惟念已，知因於識故有名色。",
    "T03n0190_030:0795a11_0": "「菩薩復更如是思惟：『此之識者何因緣有？",
    "T03n0190_030:0795a11_1": "從何而生？』",
    "T03n0190_030:0795a12_2": "菩薩如是思惟念已，知因諸行故有此識。",
    "T03n0190_030:0795a14_0": "「菩薩復更如是思惟：『此之諸行何因緣有？",
    "T03n0190_030:0795a14_1": "從何而生？』",
    "T03n0190_030:0795a15_2": "菩薩如是思惟念已，知因無明故有諸行。",
    "T03n0190_030:0795a17_0": "「菩薩復更如是思惟：『緣無明故故有諸行，緣諸行故故有於識，緣於識故故有名色，緣名色故故有六入，緣六入故故有於觸，緣於觸故故有於受，緣於受故故有於愛，緣於愛故故有於取，緣於取故故有於有，緣於有故故有於生，緣於生故故有於老，緣於老故故有病死及以憂悲諸苦惱等。』",
    "T03n0190_030:0795a23_1": "如是諸苦，各相因生。",
    "T03n0190_030:0795a24_2": "菩薩未曾從他人聞，未曾自見，從法生眼、生智、生意、生慧、生明。",
    "T03n0190_030:0795a26_0": "「菩薩復更如是思惟：『有何無故無病老死？",
    "T03n0190_030:0795a26_1": "有何滅故滅老病死？』",
    "T03n0190_030:0795a27_2": "菩薩如是思惟念知，以無生故無老病死，以滅生故滅老病死。",
    "T03n0190_030:0795a29_0": "「菩薩復更如是思惟：『以何無故而無此生？",
    "T03n0190_030:0795a29_1": "以何滅故而滅此生？』",
    "T03n0190_030:0795b01_2": "菩薩如是思惟念知，以無有無則無此生，以滅有滅則滅此生。",
    "T03n0190_030:0795b03_0": "「菩薩復更如是思惟：『以何無故乃至一切諸行悉無？",
    "T03n0190_030:0795b04_1": "以何滅故乃至一切諸行悉滅？』",
    "T03n0190_030:0795b04_2": "菩薩如是思惟念知，以無無明故諸行無，以滅無明故諸行滅。",
    "T03n0190_030:0795b07_0": "「菩薩復更如是思惟：『以滅無明故諸行滅，諸行滅故識亦隨滅，略說乃至生死憂悲苦惱皆滅。",
    "T03n0190_030:0795b09_1": "如是一切諸苦及集並皆悉滅。』",
    "T03n0190_030:0795b10_0": "「菩薩如是昔未曾聞，如是法中，生眼、生智、生意、生明、生光、生慧。",
    "T03n0190_030:0795b11_1": "時菩薩得如是定心，如是清淨，如是無垢，如是得離一切諸惱柔軟之心，可作業心。",
    "T03n0190_030:0795b13_2": "既得靜心，此是無明，真實而知，亦知無明因如是生，亦知無明緣如是滅，真實諦了，此是無明盡滅之相。",
    "T03n0190_030:0795b15_3": "已得正道，真實而知，乃至略說，是識、名色、六入、觸、受、愛、取、有、生、老病死等，如實而知。",
    "T03n0190_030:0795b17_4": "此是一切老病死集，此是一切老病死滅，此是一切老病死滅，滅已得道，如是悉知。",
    "T03n0190_030:0795b19_5": "此苦諦集，如實而知；此苦諦滅，如實而知；此是苦諦，滅已得道，如實而知。",
    "T03n0190_030:0795b21_6": "如是等漏，真實而知；如是漏集，如是漏滅，如是等漏，滅已得道，如實而知。",
    "T03n0190_030:0795b22_7": "此是欲漏，如實而知；此是有漏，此無明漏，如實而知。",
    "T03n0190_030:0795b24_8": "此處諸漏，悉滅無餘，斷絕諸有。",
    "T03n0190_030:0795b25_0": "「譬如郭邑，或復城傍，或復聚落，相去不遠有一水池，其水涼冷，甘美清淨，間無穢濁，水常彌滿，共岸齊平。",
    "T03n0190_030:0795b27_1": "又岸四邊，多有諸樹，圍遶莊嚴。",
    "T03n0190_030:0795b28_2": "池內復有種種諸蟲或蚌或螺，黿鼉龜鼈，多諸水性，或石或砂，或諸魚鱓，鱒魴鯷鱧，及摩竭魚，在於水內，東西南北，交橫馳走，求覓飲食，或有住者，或相趁逐。",
    "T03n0190_030:0795c02_3": "而有一人，以清淨眼，在於岸上，洞徹分明，見於彼等一切諸蟲，知此是蚌是螺是龜是鼉是鼈、是砂是石是魚是蟲摩竭魚等，若干求食，若干蟄眠，若干東西南北馳走，若干相趁。",
    "T03n0190_030:0795c06_4": "如是如是，菩薩如是寂定於心，如是清淨，如是無垢，如是無惱，如是柔軟，可作諸業，已得寂靜。",
    "T03n0190_030:0795c09_5": "此是無明，如實而知；此無明集，此無明滅，此是無明滅已得道，如實而知。",
    "T03n0190_030:0795c10_6": "乃至略說，此處諸漏，悉皆滅盡，無有遺餘。",
    "T03n0190_030:0795c12_0": "「爾時，菩薩如是知時，如是見時，心從欲漏而得解脫，心從有漏而得解脫，從無明漏而得解脫。",
    "T03n0190_030:0795c14_1": "既解脫已，生慧解脫，生已即知，我生已盡，梵行成立，所作已辦，畢竟更不受後世生。",
    "T03n0190_030:0795c16_2": "其夜三分已過，第四於夜後分，明星將欲初出現時，夜尚寂靜，一切眾生行與不行，皆未覺寤。",
    "T03n0190_030:0795c18_3": "是時婆伽婆即生智見，成阿耨多羅三藐三菩提。",
    "T03n0190_030:0795c19_4": "而有偈說：「『是夜四分三已過，　　餘後一分明將現，　　眾類行不皆未動，　　是時大聖無上尊，　　眾苦滅已得菩提，　　即名世間一切智。』",
    "T03n0190_030:0795c23_0": "「爾時，婆伽婆得智見時，於此世間，梵宮魔宮，天人沙門，及婆羅門，世皆大明。",
    "T03n0190_030:0795c24_1": "小鐵圍山，并大鐵圍，其間從來恒常黑暗，未曾見光；此之日月，如是大德，如是光明，如是威力，遂不能令彼處光明照曜顯赫。",
    "T03n0190_030:0795c27_2": "今者自然皆大開朗，悉覩光明，其間所有一切眾生，各各相見，各各相知，各各相語：『此處亦復有眾生乎？",
    "T03n0190_030:0795c29_3": "此處亦復有眾生乎？』",
    "T03n0190_030:0796a01_4": "一切樹木，即生花果，隨熟墮地。",
    "T03n0190_030:0796a02_5": "世尊力故，虛空清淨，無有塵霧，無有煙霞，忽自起雲，降微細雨，以用灑地，復起涼風，冷煖調適，諸方澄淨，顯現分明。",
    "T03n0190_030:0796a04_6": "又虛空中，一切諸天，作天音樂，作天歌讚，而雨種種無量花雨，所謂曼陀羅花、摩訶曼陀羅花。",
    "T03n0190_030:0796a07_7": "復雨天衣憍奢耶等，復雨金銀瑠璃等寶，復雨優鉢羅、拘物頭、分陀利，復雨種種末香塗香，散於佛上，散已復散，彼地周匝滿一由旬，種種花雨，末香塗香，積至于膝。",
    "T03n0190_030:0796a10_8": "時此大地，六種震動，一切眾生，一向皆受極妙快樂，諸苦不惱。",
    "T03n0190_030:0796a12_9": "當於彼時，無一眾生有欲惱者，有瞋恚者，有貪癡者，亦復不生貢高之心，我慢之心，無有恐怖，不作眾罪，無有疾病，眾患皆差，更不發動。",
    "T03n0190_030:0796a15_10": "飢渴眾生，悉得飽滿，酒醉眾生，皆得醒悟，更不飲酒。",
    "T03n0190_030:0796a16_11": "顛狂眾生，皆得本心，盲瞑眾生，皆得見色，聾者聞聲，身體諸根，不完具者，悉得具足。",
    "T03n0190_030:0796a18_12": "貧窮眾生，皆得地藏，羸瘦眾生，皆得肥滿，牢獄繫禁，悉皆得脫枷鏁自然解散。",
    "T03n0190_030:0796a20_13": "地獄眾生，悉免苦惱，畜生眾生，恐怖皆滅，餓鬼眾生，滅飢渴苦，悉得飽滿。",
    "T03n0190_030:0796a22_14": "而有偈說：「『爾時眾生瞋等無，　　滅眾苦受大快樂，　　酒醉狂顛得本性，　　一切怖者皆獲安。』",
    "T03n0190_030:0796a25_0": "「爾時，世尊既成阿耨多羅三藐三菩提已，即作如是師子音吼，而說偈言：「『往昔造作功德利，　　心所念事皆得成，　　速疾證彼禪定心，　　又復到於涅槃岸。",
    "T03n0190_030:0796a29_0": "　　所有一切諸怨敵，　　欲界自在魔波旬，　　不能惱我悉歸依。",
    "T03n0190_030:0796b01_1": "　　以有福德智慧力，　　若能勇猛作精進，　　求聖智者得不難，　　既得即盡諸苦邊，　　一切眾罪皆除滅。』",
    "T03n0190_030:0796b04_0": "「爾時，如來初成佛已，最先說此口業之偈。",
    "T03n0190_030:0796b05_0": "佛本行集經卷第三十"
}