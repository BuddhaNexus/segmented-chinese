{
    "T33n1716_006:0746c09_0": "妙法蓮華經玄義卷第六上",
    "T33n1716_006:0746c11_0": "天台智者大師說",
    "T33n1716_006:0746c12_0": "○第六明感應妙者，上來四妙名為圓因，三法祕藏名為圓果：境妙究竟顯，名毘盧遮那；智妙究竟滿，名盧舍那；行妙究竟滿，名釋迦牟尼。",
    "T33n1716_006:0746c15_1": "三佛不一異、不縱橫，故名妙果。",
    "T33n1716_006:0746c15_2": "《釋論》云：「稽首智度無子佛」者，果地圓極非復因位，故稱無子。",
    "T33n1716_006:0746c17_3": "果智寂照，有感必彰，故明感應妙也。",
    "T33n1716_006:0746c18_4": "即為六：一、釋感應名。",
    "T33n1716_006:0746c18_5": "二、明相。",
    "T33n1716_006:0746c18_6": "三、明同異。",
    "T33n1716_006:0746c19_7": "四、明相對。",
    "T33n1716_006:0746c19_8": "五、明麁妙。",
    "T33n1716_006:0746c19_9": "六、明觀心。",
    "T33n1716_006:0746c19_10": "釋名又三：一、釋名。",
    "T33n1716_006:0746c20_11": "二、四悉檀帖解。",
    "T33n1716_006:0746c20_12": "三、料簡。",
    "T33n1716_006:0746c20_13": "釋名者，《正法華》云：「無數世界廣說經法」，世尊所為感應如是，今故用為名。",
    "T33n1716_006:0746c22_14": "而經中機語、緣語，並是感之異目，悉語眾生，且從機釋義則易見，緣感例可解。",
    "T33n1716_006:0746c24_15": "機有三義：一者、機是微義。",
    "T33n1716_006:0746c25_16": "故《易》云：「機者，動之微，吉之先現。」",
    "T33n1716_006:0746c25_17": "又《阿含》云：「眾生有善法之機，聖人來應也。」",
    "T33n1716_006:0746c26_18": "眾生有將生之善，此善微微將動，而得為機。",
    "T33n1716_006:0746c27_19": "若將生善為機，此結為促；今明可生之善，此語則寬。",
    "T33n1716_006:0746c29_20": "如弩有可發之機，故射者發之，發之則箭動，不發則不前；眾生有可生之善，故聖應則善生，不應則不生。",
    "T33n1716_006:0747a02_21": "故言機者微也。",
    "T33n1716_006:0747a03_22": "二者、《古注楞伽經》云：「機是關義。」",
    "T33n1716_006:0747a03_23": "何者？",
    "T33n1716_006:0747a03_24": "眾生有善有惡，關聖慈悲，故機是關義也。",
    "T33n1716_006:0747a04_25": "三者、機是宜義。",
    "T33n1716_006:0747a05_26": "如欲拔無明之苦，正宜於悲；欲與法性之樂，正宜於慈，故機是宜義也。",
    "T33n1716_006:0747a06_27": "次明應者，亦為三義：一者、應是赴義。",
    "T33n1716_006:0747a07_28": "既言機有可生之理，機微將動，聖人赴之，其善得生，故用赴而釋應。",
    "T33n1716_006:0747a09_29": "二者、應是對義。",
    "T33n1716_006:0747a09_30": "如人交關，更相主對，若一欲賣，一不欲買，則不相主對；若賣買兩和，則貿易交決，貴賤無悔。",
    "T33n1716_006:0747a11_31": "今以眾生譬買，如來譬賣，就機以論關，就應以論對，故以對釋應也。",
    "T33n1716_006:0747a13_32": "三者、應是應義。",
    "T33n1716_006:0747a14_0": "既言機是於宜，宜何等法？",
    "T33n1716_006:0747a14_1": "應以慈悲之法，是善惡所宜。",
    "T33n1716_006:0747a15_2": "悲則宜救苦，慈則宜與樂。",
    "T33n1716_006:0747a15_3": "隨以何法，應其所宜，故以應釋應也。",
    "T33n1716_006:0747a16_4": "二、明四悉檀帖釋者，機應各有三義，即四悉檀意也。",
    "T33n1716_006:0747a18_5": "若微以釋機，赴以釋應者，是赴樂欲之心也。",
    "T33n1716_006:0747a19_6": "何但心善可生名之為欲，如草木無心，亦稱可生、欲生、將生，故知赴此善生，是隨樂欲，即世界悉檀明機應也。",
    "T33n1716_006:0747a21_7": "若關以釋機，對以釋應，更相對當。",
    "T33n1716_006:0747a22_8": "以悲對其苦機、以慈對其善機者，即是隨對治悉檀以明機應也。",
    "T33n1716_006:0747a24_9": "次以宜釋機，以應釋應者，即是為人、第一義也。",
    "T33n1716_006:0747a25_10": "宜以如此等法，與其機感相宜，宜生事善，即為人悉檀；宜生理善，即是第一義悉檀也。",
    "T33n1716_006:0747a27_11": "三、料簡者。",
    "T33n1716_006:0747a27_12": "問：何意於理善稱第一義悉檀耶？",
    "T33n1716_006:0747a28_13": "答：理善明生，理闇必滅，終不理惡滅，方始理善生，故於理善稱第一義悉檀也。",
    "T33n1716_006:0747b01_14": "若事善生，事惡未必去；事惡去，事善未必生。",
    "T33n1716_006:0747b02_15": "事是隔別，對治悉檀正是藥病相對，故不於中開第一義悉檀，其意在此。",
    "T33n1716_006:0747b03_16": "問：眾生機，聖人應，為一為異？",
    "T33n1716_006:0747b04_17": "若一則非機應，若異，何相交關而論機應？",
    "T33n1716_006:0747b05_18": "答：不一不異。",
    "T33n1716_006:0747b05_19": "理論則同如，是故不異；事論有機應，是故不一。",
    "T33n1716_006:0747b07_0": "譬如父子天性相關，骨肉遺體，異則不可；若同者，父即子，子即父，同又不可；秖不一不異而論父子也。",
    "T33n1716_006:0747b09_1": "眾生理性與佛不殊，是故不異；而眾生隱如來顯，是故不一，不一不異而論機應也。",
    "T33n1716_006:0747b11_2": "又同是非事非理故不異，眾生得事，聖人得理；又聖人得事，凡夫有理。",
    "T33n1716_006:0747b13_0": "故論異(云云)。",
    "T33n1716_006:0747b13_1": "問：為用法身應？",
    "T33n1716_006:0747b13_2": "為用應身應？",
    "T33n1716_006:0747b14_0": "若應身應，應身無本何能應？",
    "T33n1716_006:0747b14_1": "若用法身應，應則非法。",
    "T33n1716_006:0747b15_2": "答：至論諸法非去來今，非應非不應而能有應；亦可言法應，亦可言應應。",
    "T33n1716_006:0747b17_3": "法應則冥益，應應則顯益。",
    "T33n1716_006:0747b17_4": "分別冥顯有四義。",
    "T33n1716_006:0747b18_5": "如後說(云云)。",
    "T33n1716_006:0747b18_6": "第二明機應相者，約善惡明機相，約慈悲論應相。",
    "T33n1716_006:0747b19_7": "若善惡為機，為單？",
    "T33n1716_006:0747b20_8": "為共？",
    "T33n1716_006:0747b20_9": "解者不同。",
    "T33n1716_006:0747b20_10": "或言單惡為機，引經云：「我為斷一切眾生瘡疣重病。」",
    "T33n1716_006:0747b21_11": "又云：「如有七子，然於病者心則偏重，如來亦爾，於諸眾生非不平等，然於罪者心則偏重。」",
    "T33n1716_006:0747b24_12": "又云：「如來不為無為眾生而住於世。」",
    "T33n1716_006:0747b25_0": "又無記是無明，終屬惡攝，此即單以惡為機。",
    "T33n1716_006:0747b26_1": "或單以善為機，引《大經》云：「我觀眾生，不觀老少中年貧富貴賤，有善心者即便慈念。」",
    "T33n1716_006:0747b28_2": "此則單善為機。",
    "T33n1716_006:0747b28_3": "或云，善惡不得獨為機。",
    "T33n1716_006:0747b29_4": "何者？",
    "T33n1716_006:0747b29_5": "如金剛後心即是佛，眾善普會善無過此，此何得為機耶？",
    "T33n1716_006:0747b30_6": "雖云佛佛相念，此是通語，而無拔無與，故知單善不得為機。",
    "T33n1716_006:0747c02_7": "單惡不得為機者，如闡提極惡不能感佛，《大經》云：「唯有一髮不能升身」，即是性德理善。",
    "T33n1716_006:0747c04_8": "此是通機終不成感也。",
    "T33n1716_006:0747c05_0": "或取善惡相帶為機者，從闡提起改悔心，上至等覺，皆有善惡相帶，故得為機。",
    "T33n1716_006:0747c06_1": "是故約此善惡明其相也(云云)。",
    "T33n1716_006:0747c07_2": "次約慈悲以明應相者，或單以慈為應，經云：「慈善根力象見師子，廣說如涅槃(云云)。」",
    "T33n1716_006:0747c09_3": "或單以悲為應，如《請觀音》，或遊戲地獄大悲代受苦；或合用慈悲為應。",
    "T33n1716_006:0747c11_4": "何者？",
    "T33n1716_006:0747c11_5": "良以悲心熏於智慧能拔他苦，慈心熏於禪定能與他樂。",
    "T33n1716_006:0747c12_6": "下文云：「定慧力莊嚴，以此度眾生。」",
    "T33n1716_006:0747c13_7": "論云：「水銀和真金，能塗諸色像。」",
    "T33n1716_006:0747c14_8": "功德和法身，處處應現往，豈是水銀真金單能塗色像耶？",
    "T33n1716_006:0747c15_9": "當知慈悲合論應也。",
    "T33n1716_006:0747c16_10": "問：眾生善惡有三世，何世為機？",
    "T33n1716_006:0747c16_11": "聖法亦有三世，何世為應？",
    "T33n1716_006:0747c17_12": "過去已謝，現在不住，未來未至，悉不得為機，亦不得為應，云何論機應耶？",
    "T33n1716_006:0747c19_13": "答：若就至理窮覈三世，皆不可得，故無機亦無應。",
    "T33n1716_006:0747c20_14": "故經言：「非謂菩提有去、來、今，但以世俗文字數故。」",
    "T33n1716_006:0747c21_15": "說有三世，以四悉檀力隨順眾生說。",
    "T33n1716_006:0747c22_16": "或用過去善為機，故言：「我等宿福慶，今得值世尊。」",
    "T33n1716_006:0747c23_17": "又如五方便人，過去習方便者，發真則易，不習則難，是故以過去善為機。",
    "T33n1716_006:0747c25_18": "或可以現在善為機，故言：「即生此念時，佛於空中現。」",
    "T33n1716_006:0747c26_19": "或可以未來善為機，未生善法為令生故，又如無漏無習因而能感佛也，故《大論》云：「譬如蓮華在水，有已生始生未生者，若不得日光，翳死不疑；眾生三世善，若不值佛，無由得成(云云)。」",
    "T33n1716_006:0748a02_20": "惡亦如是，或以過去之罪，今悉懺悔；現造眾惡，今亦懺悔。",
    "T33n1716_006:0748a03_21": "未來之罪，斷相續心，遮未來故，名之為救。",
    "T33n1716_006:0748a04_22": "何者？",
    "T33n1716_006:0748a04_23": "過去造惡，障現善不得起，為除此惡，是故請佛。",
    "T33n1716_006:0748a05_24": "又現在果苦報逼迫，眾生而求救護。",
    "T33n1716_006:0748a06_25": "又未來之惡，與時相值，遮令不起，故通用三世惡為機。",
    "T33n1716_006:0748a08_26": "應亦如是，或用過去慈悲為應，故云：「我本立誓願，欲令得此法。」",
    "T33n1716_006:0748a09_27": "或用現在慈悲為應者，一切天人脩羅，皆應至此，為聽法故，未度令度也；又用未來為應者，即是〈壽量〉中，未來世益物也。",
    "T33n1716_006:0748a12_28": "亦如〈安樂行品〉中云：「我得三菩提時，引之令得，住是法中。」",
    "T33n1716_006:0748a13_29": "若通論，三世善惡皆為機；別論，但取未來善惡為正機也。",
    "T33n1716_006:0748a15_30": "何者？",
    "T33n1716_006:0748a15_31": "過去已謝，現在已定，秖為拔未來惡，生未來善耳。",
    "T33n1716_006:0748a16_32": "問：若未來為正機者，四正勤意云何？",
    "T33n1716_006:0748a17_33": "答：此已屬通意！",
    "T33n1716_006:0748a17_34": "今更別答者，秖為過去惡遮未來善，故勤斷過去惡；秖為過去善不增長，增長者即是未來善也。",
    "T33n1716_006:0748a19_35": "是故四正勤中，言雖過去，意實未來(云云)。",
    "T33n1716_006:0748a20_36": "問：未來未有，佛云何照？",
    "T33n1716_006:0748a21_37": "答：如來智鑒，能如是知，非下地所知。",
    "T33n1716_006:0748a22_38": "仰信而已，何可分別！",
    "T33n1716_006:0748a22_39": "問：為是眾生自能感？",
    "T33n1716_006:0748a23_40": "由佛故感？",
    "T33n1716_006:0748a23_41": "如來自能應？",
    "T33n1716_006:0748a23_42": "由眾生故應？",
    "T33n1716_006:0748a24_43": "答：此應作四句：自、他、共、無因，破是性義悉不可。",
    "T33n1716_006:0748a25_44": "無此四句故，則無性。",
    "T33n1716_006:0748a25_45": "無性故，但以世間名字，四悉檀中而論感應能所等。",
    "T33n1716_006:0748a27_0": "而能應屬佛，所應屬眾生；能感屬眾生，所感屬佛。",
    "T33n1716_006:0748a28_1": "若更翻疊作諸語言，世諦名字則亂，不可分別。",
    "T33n1716_006:0748a29_2": "雖作如此名字，是字不住，是字無所有故，如夢如幻(云云)。",
    "T33n1716_006:0748b01_3": "問：既善惡俱為機者，誰無善惡？",
    "T33n1716_006:0748b02_4": "此皆應得益耶？",
    "T33n1716_006:0748b02_5": "答：如世病者延醫，而有差不差。",
    "T33n1716_006:0748b03_6": "機亦如是，有熟不熟，則應有遠有近。",
    "T33n1716_006:0748b04_7": "三、明機感不同者，即為三意：一、就四句論不同。",
    "T33n1716_006:0748b05_8": "二、就三十六句論不同。",
    "T33n1716_006:0748b06_9": "三、就十法界論不同。",
    "T33n1716_006:0748b06_10": "但眾生根性百千，諸佛巧應無量，隨其種種得度不同，故文云：「名色各異，種類若干，如上中下根莖葉等，隨其種性，各得生長。」",
    "T33n1716_006:0748b09_11": "即是機、應不同意也。",
    "T33n1716_006:0748b09_12": "今略言為四：一者、冥機冥應。",
    "T33n1716_006:0748b10_13": "二者、冥機顯應。",
    "T33n1716_006:0748b10_14": "三者、顯機顯應。",
    "T33n1716_006:0748b11_15": "四者、顯機冥應。",
    "T33n1716_006:0748b11_16": "其相云何？",
    "T33n1716_006:0748b11_17": "若過去善修三業，現在未運身口，藉往善力名此為冥機也。",
    "T33n1716_006:0748b13_18": "雖不現見靈應，而密為法身所益。",
    "T33n1716_006:0748b14_19": "不見不聞而覺而知，是名為冥益也。",
    "T33n1716_006:0748b14_20": "二冥機顯益者，過去殖善而冥機已成，便得值佛聞法，現前獲利是為顯益。",
    "T33n1716_006:0748b16_21": "如佛初出世，最初得度之人，現在何甞修行？",
    "T33n1716_006:0748b17_22": "諸佛照其宿機，自往度之，即其義也。",
    "T33n1716_006:0748b18_23": "三、顯機顯應者，現在身口，精勤不懈，而能感降。",
    "T33n1716_006:0748b19_24": "如須達長跪，佛往祇洹，月蓋曲躬，聖居門閫。",
    "T33n1716_006:0748b20_25": "如即行人，道場禮懺，能感靈瑞，即是顯機顯應也。",
    "T33n1716_006:0748b21_26": "四者、顯機冥應者，如人雖一世勤苦，現善濃積而不顯感，冥有其利，此是顯機冥益。",
    "T33n1716_006:0748b23_27": "若解四意，一切低頭舉手，福不虛棄，終日無感，終日無悔。",
    "T33n1716_006:0748b25_28": "若見喜殺壽長，好施貧乏，不生邪見；若不解此者，謂其徒功喪計，憂悔失理。",
    "T33n1716_006:0748b27_29": "《釋論》云：「今我疾苦，皆由過去；今生修福，報在將來，正念無僻。」",
    "T33n1716_006:0748b28_30": "得此四意也。",
    "T33n1716_006:0748b28_31": "二、就三十六句論機應不同者，前冥顯互論略舉四句。",
    "T33n1716_006:0748c01_32": "若具足辨者，用四機為根本，所謂冥機、顯機、亦冥亦顯機、非冥非顯機。",
    "T33n1716_006:0748c02_33": "冥是過去，顯是現在，冥顯是過現，非冥非顯是未來。",
    "T33n1716_006:0748c03_34": "如佛為闡提說法(云云)。",
    "T33n1716_006:0748c04_35": "於一句中，復為四句：所謂冥機冥應、冥機顯應、冥機亦冥亦顯應、冥機非冥非顯應；餘三機亦如是，四四即成十六句。",
    "T33n1716_006:0748c07_36": "機既召應，應亦有十六句。",
    "T33n1716_006:0748c07_37": "一機而感四應，一應而赴四機，機應各為十六，合成三十二句。",
    "T33n1716_006:0748c09_38": "就前根本四句，便是三十六句機應也。",
    "T33n1716_006:0748c10_39": "三、就十法界論機應不同者，秖約一人身業機具三十六，約三業即有一百八機。",
    "T33n1716_006:0748c12_40": "約三世、三業，則有三百二十四。",
    "T33n1716_006:0748c12_41": "一界既爾，十法界即有三千二百四十機應不同。",
    "T33n1716_006:0748c14_0": "就自行既爾，化他亦然，合則六千四百八十機應，此就歷別十法界。",
    "T33n1716_006:0748c15_1": "如此，若就十法界交互則增九倍，都六萬四千八百機應也。",
    "T33n1716_006:0748c16_2": "四、明機應相對者，即有四意：一、明諸有苦樂與三昧慈悲相對。",
    "T33n1716_006:0748c18_3": "二者、機關等相對。",
    "T33n1716_006:0748c18_4": "三者、三十六句相對。",
    "T33n1716_006:0748c19_5": "四者、別圓相對。",
    "T33n1716_006:0748c19_6": "諸三昧相對者，諸機乃多不出二十五有；諸應乃多不出二十五三昧。",
    "T33n1716_006:0748c21_7": "地獄有，有善惡之機，關無垢三昧慈悲之應。",
    "T33n1716_006:0748c22_8": "論其惡者，即有黑業、惡見、思惡、塵沙惡、無明惡；論善，則有白業善，即空善、即假善、即中善，是名地獄機也。",
    "T33n1716_006:0748c24_9": "無垢三昧慈悲為應者，初修無垢三昧，觀地獄界。",
    "T33n1716_006:0748c25_10": "因緣觀慈悲，即空觀慈悲，即假觀慈悲，即中觀慈悲。",
    "T33n1716_006:0748c27_0": "以因緣觀時，悲拔地獄黑業苦。",
    "T33n1716_006:0748c27_1": "以因緣觀時，慈與白業樂。",
    "T33n1716_006:0748c28_2": "以即空觀時，悲拔見思苦；以即空觀時，慈與無漏樂。",
    "T33n1716_006:0748c29_3": "以即假觀時，悲拔塵沙苦；以即假觀時，慈與道種智樂。",
    "T33n1716_006:0749a01_4": "以即中觀時，悲拔無明苦；以即中觀時，慈與法性樂。",
    "T33n1716_006:0749a03_5": "是為地獄有善、惡之機，以關無垢三昧慈悲之應。",
    "T33n1716_006:0749a04_6": "拔苦與樂，相對義也。",
    "T33n1716_006:0749a04_7": "二者、機關相對者，地獄界中黑業之惡，有微義、有關義、有宜義。",
    "T33n1716_006:0749a06_8": "如此三機，即關無垢三昧時，慈悲有赴義、有對義、有應義。",
    "T33n1716_006:0749a07_9": "地獄白業，亦有六義相對，即空、見思、塵沙、無明等。",
    "T33n1716_006:0749a09_10": "善惡皆具六義相對(云云)。",
    "T33n1716_006:0749a09_11": "三者、三十六句相對者，地獄黑白業具有冥機冥應、冥機顯應、顯機顯應、顯機冥應，即關無垢三昧慈悲，冥顯四應，赴於地獄。",
    "T33n1716_006:0749a12_12": "見思、即空，塵沙、種智，無明、中道等，皆具四機、四應相對(云云)。",
    "T33n1716_006:0749a13_13": "又地獄有冥顯三十六機，即對無垢三昧三十六應(云云)。",
    "T33n1716_006:0749a15_14": "四者、別圓相對者，若地獄有歷別之機，三昧應即歷別。",
    "T33n1716_006:0749a16_15": "若有圓普之機，三昧應亦圓普。",
    "T33n1716_006:0749a17_16": "若歷別機起，三昧別應，一有業謝，餘有業未必謝；三惡思盡，餘有思未必盡；地獄道種智明，餘有未必明；地獄佛性了了，餘有未必了了。",
    "T33n1716_006:0749a20_17": "若作圓機、圓應者。",
    "T33n1716_006:0749a20_18": "地獄自在業未究竟，餘有亦未究竟；一有見思未盡，餘有亦未盡；一有道種未明，餘有亦未明；一有佛性未了了，餘有亦未了了。",
    "T33n1716_006:0749a23_19": "一有了了，餘有亦了了；乃至一有業自在，餘有業亦自在。",
    "T33n1716_006:0749a25_20": "分別地獄機、應相對如上說。",
    "T33n1716_006:0749a25_21": "餘二十四有機、應相對，例亦如是。",
    "T33n1716_006:0749a26_22": "問：頗有善機惡應、惡機善應，偏機圓應、圓機偏應不？",
    "T33n1716_006:0749a27_23": "答：無方適時，亦有此義。",
    "T33n1716_006:0749a28_24": "《淨名》云：「或時現風火，照令知無常。」",
    "T33n1716_006:0749a29_25": "即惡應於善也。",
    "T33n1716_006:0749a29_26": "妙莊嚴信受邪惡，三菩薩應為妻子，即善應於惡。",
    "T33n1716_006:0749b01_27": "圓機偏應者，一切智願猶在不失，不失即圓機；教聲聞法，即偏應也。",
    "T33n1716_006:0749b03_28": "偏機圓應者，先引三車，後與一大。",
    "T33n1716_006:0749b04_29": "領解云：「無上寶聚，不求自得。」",
    "T33n1716_006:0749b04_30": "即其義也。",
    "T33n1716_006:0749b05_31": "拔樂與苦，例此可知(云云)。",
    "T33n1716_006:0749b05_32": "第五明麁妙者，即為三意：一、明機之麁妙。",
    "T33n1716_006:0749b06_33": "二、明應之麁妙。",
    "T33n1716_006:0749b07_34": "三、明開麁顯妙。",
    "T33n1716_006:0749b07_35": "一、機麁妙者，如樂間地獄，此樂因微善故。",
    "T33n1716_006:0749b08_36": "《立世毘曇》云：「人養六畜，飲飴溫清者，在熱地獄得冷間，寒地獄得溫間。」",
    "T33n1716_006:0749b10_37": "若從此義，樂間得論十法界機。",
    "T33n1716_006:0749b10_38": "阿鼻無樂間則無事善，云何具十？",
    "T33n1716_006:0749b11_39": "然阿鼻有性善不斷故。",
    "T33n1716_006:0749b12_40": "又近世雖無事善，遠劫或有，惡強善弱，冥伏未發，若遇因緣，發亦何定。",
    "T33n1716_006:0749b13_41": "是故阿鼻得具十機。",
    "T33n1716_006:0749b14_42": "即判麁妙，九界機為麁，佛界機為妙。",
    "T33n1716_006:0749b15_43": "麁機召方便應，此機有熟、未熟；方便應有淺、有深。",
    "T33n1716_006:0749b16_44": "機熟者，被應；未熟者，未應。",
    "T33n1716_006:0749b17_45": "應淺深者，如從無間得之於間，出地獄至畜生，出畜生至鬼，出三惡至人天，出人天至二乘等，悉是機之生、熟，應之淺、深，悉屬麁機攝。",
    "T33n1716_006:0749b20_46": "妙機召究竟妙應，妙機亦有生、熟；妙應亦有淺、深。",
    "T33n1716_006:0749b21_47": "如慈童女在於地獄，代人受罪即得生天，此乃妙機淺、熟，近在乎天耳。",
    "T33n1716_006:0749b23_48": "其餘例可知。",
    "T33n1716_006:0749b23_49": "二明應有麁妙者，聖人慈悲誓願，願持於行，如物有膠，任運與機相著。",
    "T33n1716_006:0749b25_50": "故慈善根力，手出師子。",
    "T33n1716_006:0749b25_51": "若無誓願，雖觀苦、樂，不能拔、與。",
    "T33n1716_006:0749b26_52": "以慈力故，隨機麁、妙，先熟先應，後熟後應。",
    "T33n1716_006:0749b27_53": "三藏、通教等聖，亦得有應，但是作意神通，譬如圖寫，經紀乃成，覈論無本。",
    "T33n1716_006:0749b29_54": "何者？",
    "T33n1716_006:0749b29_55": "灰身滅智，無常住本，約何起應？",
    "T33n1716_006:0749c01_56": "若別接通，別惑未斷，亦不得應，縱令赴物，皆名麁應也。",
    "T33n1716_006:0749c02_57": "若別、圓兩教，初心伏惑，未能有應。",
    "T33n1716_006:0749c03_58": "初地、初住三觀現前，證二十五三昧。",
    "T33n1716_006:0749c04_59": "法身清淨，無染如虛空，湛然應一切，無思無念隨機即對。",
    "T33n1716_006:0749c05_60": "如一月不降，百水不升，而隨河短長，任器規矩，無前無後一時普現，此是不思議妙應也。",
    "T33n1716_006:0749c07_61": "又如明鏡，表裏清澈，一像千像，無所簡擇，不須功力，任運像似，是名妙應。",
    "T33n1716_006:0749c09_62": "此是相待論感應妙也。",
    "T33n1716_006:0749c10_0": "三開麁顯妙者：若九界機麁，一界機妙；未得法身應麁，得法身應妙者，諸大乘經《華嚴》等，明麁妙相隔，二乘不聞不解，如瘂如聾。",
    "T33n1716_006:0749c13_1": "《無量義經》明麁妙，從一理出生無量麁妙機應；一理為妙，生出無量為麁。",
    "T33n1716_006:0749c14_2": "此則從妙出麁，隔而未合。",
    "T33n1716_006:0749c15_3": "今經無量還為一，此則開權顯實，秖麁是妙。",
    "T33n1716_006:0749c16_4": "何者？",
    "T33n1716_006:0749c16_5": "本顯一理，作諸方便；方便即是真實。",
    "T33n1716_006:0749c17_6": "故云：凡有所作，唯為一事，未曾暫廢。",
    "T33n1716_006:0749c18_7": "譬如三草、二木，秖是一地所生，即是同源機一。",
    "T33n1716_006:0749c19_8": "一雨所潤，即是同受應一。",
    "T33n1716_006:0749c20_9": "愚者未解，謂草木四微，永非是地；智者了達四微生秖是地變，四微滅秖是地還，豈有草木而非於地耶！",
    "T33n1716_006:0749c22_10": "此即開權而顯實，決了聲聞法，是諸經之王。",
    "T33n1716_006:0749c23_11": "九法界機，皆佛界機；四聖之應，無非妙應也。",
    "T33n1716_006:0749c24_12": "第六明觀心(云云)。",
    "T33n1716_006:0749c26_0": "○第七明神通妙者，此為四意：一、明次第。",
    "T33n1716_006:0749c27_0": "二、名數。",
    "T33n1716_006:0749c27_1": "三、同異。",
    "T33n1716_006:0749c27_2": "四、麁妙。",
    "T33n1716_006:0749c27_3": "來意者，前論機應，止是辨其可生、可赴之相；若正論化用益他，即是三輪不思議化：謂身輪、口輪、他心輪。",
    "T33n1716_006:0750a01_0": "〈普門品〉但有二文，而兼得三意。",
    "T33n1716_006:0750a01_1": "「遊於娑婆世界」即是身輪；「而為說法」即是口輪。",
    "T33n1716_006:0750a02_2": "如見蓮華大，知池水深；若見說法大，則知智慧大。",
    "T33n1716_006:0750a03_3": "故兩輪兼示他心輪也。",
    "T33n1716_006:0750a04_4": "又化他多示兩輪，示心輪少。",
    "T33n1716_006:0750a05_5": "從多但二，故無心輪。",
    "T33n1716_006:0750a05_6": "經言：「其見聞者，悉皆得度」也。",
    "T33n1716_006:0750a06_7": "示身輪者，即是示藥樹王身、如意珠王身。",
    "T33n1716_006:0750a07_8": "示口輪者：即是示毒鼓、天鼓。",
    "T33n1716_006:0750a08_9": "此是慈悲熏於身、口，則有二身示現，二鼓宣揚。",
    "T33n1716_006:0750a09_10": "若示心輪，即是示隨自意、隨他意等也，亦是同於病行、嬰兒行。",
    "T33n1716_006:0750a10_11": "上辨機感相關，而妙理難顯，應須神通發動，現於瑞相，密表乎理。",
    "T33n1716_006:0750a12_12": "世人以蜘蛛挂則喜事來，[鴰口+(幻ㄠ)]鵲鳴則行人至。",
    "T33n1716_006:0750a13_13": "小尚有徵，大焉無瑞？",
    "T33n1716_006:0750a13_14": "以近表遠亦應如是。",
    "T33n1716_006:0750a14_15": "二、名數者，諸經所出，名數不同。",
    "T33n1716_006:0750a15_0": "今且依六種：謂天眼、天耳、他心、宿命、如意身通、無漏等也。",
    "T33n1716_006:0750a16_1": "此六皆稱神通者，如《瓔珞》云：「神名天心，通名慧性。」",
    "T33n1716_006:0750a17_2": "天心者，天然之心也。",
    "T33n1716_006:0750a18_0": "慧性者，通達無礙也。",
    "T33n1716_006:0750a18_1": "《毘曇》亦云障通，無知若去即發慧性也。",
    "T33n1716_006:0750a19_2": "當知天然慧性與六法相應，即能轉變自在，故名神通。",
    "T33n1716_006:0750a20_3": "《地持．力品》云：「神謂難測知；通謂無壅礙。」",
    "T33n1716_006:0750a21_4": "此解與《瓔珞》同。",
    "T33n1716_006:0750a22_0": "天心即是難測知義；慧性即是無壅礙義。",
    "T33n1716_006:0750a23_0": "然此六法修無前後、證無次第，用亦任時，故眾經列次不同也。",
    "T33n1716_006:0750a24_1": "《釋論》云：「幻術事是虛誑法，法於草木，誑惑人眼，物實不變。」",
    "T33n1716_006:0750a25_2": "神通不爾，實得變法，使物實變：如地有成水之理，水有成地之義。",
    "T33n1716_006:0750a27_3": "若金、銀得火則融，水遇寒則結；火、寒是融、結法。",
    "T33n1716_006:0750a28_4": "結則實結，融則實融；若得天然慧性，則實能如此變用自在。",
    "T33n1716_006:0750a29_5": "所變水、火，令他實得受用，而非其果報，但是神通一時所作耳。",
    "T33n1716_006:0750b02_6": "三、明神通不同者，鬼道報得通；人能服藥亦得通；外道因根本禪亦發通；諸天報得通；二乘依背捨勝處一切處，修十四變化發得神通；六度菩薩因禪得五通，坐道場時能得六通；通教菩薩因禪得五通，依體法慧得無漏通；別教地前依禪發五通，登地發正無漏通，任運常照，不以二相見諸佛土。",
    "T33n1716_006:0750b09_7": "圓教通者，依今經及《普賢觀》，以鼻、舌兩根，以為六數。",
    "T33n1716_006:0750b10_8": "《菩薩處胎經》同：他心、宿命入意根攝。",
    "T33n1716_006:0750b11_9": "然經文明「鼻通」最委悉，取其互用無壅。",
    "T33n1716_006:0750b12_10": "舌根，取四辯無礙，能以一妙音遍滿三千界，而不取知味，知味是報法。",
    "T33n1716_006:0750b14_11": "經云：「諸根通利，智慧明了」也。",
    "T33n1716_006:0750b14_12": "六根皆智慧，即互用意也。",
    "T33n1716_006:0750b15_13": "今云六根之通，不因事禪而發，此乃中道之真。",
    "T33n1716_006:0750b16_14": "真自有通，任運成就，不須作意，故名無記化化禪。",
    "T33n1716_006:0750b17_15": "不別作意故名無記，任運常明如阿脩羅琴；化復能化，故言化化。",
    "T33n1716_006:0750b19_16": "中道真通，任運如此，與餘通異。",
    "T33n1716_006:0750b20_0": "論其修習，皆緣實相常住之理。",
    "T33n1716_006:0750b20_1": "文云：「得是常眼根清淨。」",
    "T33n1716_006:0750b21_2": "既言是常，即本性清淨；常性無垢染。",
    "T33n1716_006:0750b22_3": "《毘曇婆沙》云：「六入殊勝，本自爾故。」",
    "T33n1716_006:0750b22_4": "《鴦掘》云：「所謂彼眼根，於諸如來常，具足無減修，了了分明見。」",
    "T33n1716_006:0750b24_5": "乃至耳、鼻、舌、身、意，皆於諸如來常，具足無減修，了了分明，聞、知等也。",
    "T33n1716_006:0750b25_6": "彼者於佛為自，於眾生為彼；眾生謂為無常，於如來是常也。",
    "T33n1716_006:0750b27_7": "減修者，依禪而修，名為減脩；依實相修，名無減修。",
    "T33n1716_006:0750b28_8": "不見佛性，名不了了見；若見佛性，名了了見。",
    "T33n1716_006:0750b29_9": "又見實相理，名了了。",
    "T33n1716_006:0750c01_10": "識法界事，名分明也。",
    "T33n1716_006:0750c01_11": "見有二種：一、相似見。",
    "T33n1716_006:0750c02_12": "二、分真見。",
    "T33n1716_006:0750c02_13": "相似者，如六根清淨中辨。",
    "T33n1716_006:0750c02_14": "論其真見，如《華嚴》所明，佛眼、耳、鼻、舌、身、意也。",
    "T33n1716_006:0750c04_0": "此經中亦明真身通相：所謂普現色身，示一切眾生所喜見身，即是外身通也；現身如琉璃，十方諸佛悉於身中現，即是內現身通也。",
    "T33n1716_006:0750c07_1": "眼、耳、鼻、舌等，內、外示現，亦例如此。",
    "T33n1716_006:0750c07_2": "是則圓教神通，異於前辨(云云)。",
    "T33n1716_006:0750c08_3": "問：若以六根為六通者，云何功德有增減？",
    "T33n1716_006:0750c09_4": "答：《大論》四十云：「鼻、舌、身，同稱覺；眼稱見；耳稱聞；意稱知。」",
    "T33n1716_006:0750c10_5": "三識所知為一；三識所知為別。",
    "T33n1716_006:0750c11_6": "而三識助道法多，故別說；三識不爾，故合說。",
    "T33n1716_006:0750c12_7": "又三識但知世間事，故合說；三識亦知世間亦知出世間，故別說。",
    "T33n1716_006:0750c14_8": "又三識但無記法，三識或緣善、惡、無記等；又三識能生三業因緣，故別說也。",
    "T33n1716_006:0750c16_0": "若例此義，三根種種義強，故有千二百功德。",
    "T33n1716_006:0750c17_1": "三根力弱故但八百功德者，蓋一途別說，非經圓意。",
    "T33n1716_006:0750c18_2": "《正法華》「功德正等等千」。",
    "T33n1716_006:0750c18_3": "今經顯六根互用，將三根足二百，向三根而互用耳。",
    "T33n1716_006:0750c20_0": "自在無礙能等，如《正法華》說。",
    "T33n1716_006:0750c20_1": "能縮，如身眼鼻之八百；能盈，如耳舌意千二百。",
    "T33n1716_006:0750c21_2": "經云：「若能持是經，功德則無量，如虛空無邊，其福不可限。」",
    "T33n1716_006:0750c23_3": "互用之意彰矣！",
    "T33n1716_006:0750c23_4": "四、明麁妙者，若言神通度物，非但變己身同其正報，亦變己國土同其依報。",
    "T33n1716_006:0750c25_5": "如《纓珞》云：「起一切國土應，起一切眾生應」也。",
    "T33n1716_006:0750c26_6": "若應同正報者，即是示為十法界像也；若應同依報者，即是同十界所依處也。",
    "T33n1716_006:0750c28_7": "若應同四惡趣者，用觀惡業慈悲熏無記化化禪，應作地獄等形質：黑髮纏身、猴猨鹿馬、大鷲鵽鳥、脩羅等像，各各皆見，同其事業。",
    "T33n1716_006:0751a02_8": "若應人天身者，是用觀善業中慈悲熏無記化化禪，作善道身：如後身菩薩，正慧託胎，墮地七步，盥洗手足，楊枝自淨，納妃生子，厭世出家，乃至天像亦復如是，各各皆見，同其事業。",
    "T33n1716_006:0751a06_9": "若應作三藏二乘者，是用析空慈悲熏無記化化禪：起老比丘像，共僧布薩律儀規矩，各各皆見同其事業。",
    "T33n1716_006:0751a09_10": "若應通教者，是用即空慈悲熏無記化化禪，作體法應：觀無生習、應苦空等，悉不可得，各各皆見，同其事業。",
    "T33n1716_006:0751a11_11": "若應別教者，是用即假即中慈悲熏無記化化禪，起漸頓應：示修恒沙佛法，各各皆見，同其事業。",
    "T33n1716_006:0751a14_12": "若應圓教者，是用即中慈悲熏無記化化禪，起圓頓應：示修一中無量、無量中一，皆各各見，同其事業。",
    "T33n1716_006:0751a16_13": "如是應同正報，不可稱計，可以意知，不可以言盡(云云)。",
    "T33n1716_006:0751a17_14": "若得此意，往望漸、頓。",
    "T33n1716_006:0751a18_15": "五味教中用神通者，乳教所用神力，若多若少，但表兩意：一麁、一妙。",
    "T33n1716_006:0751a20_16": "三藏用神力，若多若少，但為一麁。",
    "T33n1716_006:0751a20_17": "方等用神力，若多若少，三麁一妙。",
    "T33n1716_006:0751a21_18": "般若用神力，若多若少，二麁一妙。",
    "T33n1716_006:0751a22_19": "此經神力，若多若少，唯為一妙。",
    "T33n1716_006:0751a23_20": "所以〈序品〉中瑞相有十，咸皆表妙也：「地皆嚴淨」表理妙。",
    "T33n1716_006:0751a24_21": "「放眉間光」表智妙。",
    "T33n1716_006:0751a24_22": "「入于三昧」表行妙。",
    "T33n1716_006:0751a25_23": "「天雨四華」表位妙。",
    "T33n1716_006:0751a25_24": "「栴檀香風」表乘妙。",
    "T33n1716_006:0751a26_25": "「四眾咸有疑」表機，「見萬八千土」表應，此二明感應妙也。",
    "T33n1716_006:0751a27_26": "「地六種動」表神通妙。",
    "T33n1716_006:0751a27_27": "「天鼓自鳴」及「而為說法」，表說法妙。",
    "T33n1716_006:0751a28_28": "「天龍大眾歡喜」，表眷屬妙。",
    "T33n1716_006:0751a29_29": "「又見佛子修種種行」，表利益妙。",
    "T33n1716_006:0751a29_30": "此用神變，若少若多，俱表妙也。",
    "T33n1716_006:0751b01_31": "文云：「今佛入于三昧，是不可思議！",
    "T33n1716_006:0751b02_32": "現希有事！」",
    "T33n1716_006:0751b02_33": "現希有事，是妙神通也。",
    "T33n1716_006:0751b03_34": "若應同依報者，有兩意：若國土苦樂，由於眾生，非佛所作，佛但應同而已。",
    "T33n1716_006:0751b05_0": "若作折伏攝受者，佛鑒機緣，或作苦國、或作樂國，苦樂由佛，不關眾生。",
    "T33n1716_006:0751b06_1": "今且釋初意：《大論》云：「有國土純聲聞僧，或國土純菩薩僧，或菩薩聲聞共為僧。」",
    "T33n1716_006:0751b08_2": "或淨、或穢，何故差別？",
    "T33n1716_006:0751b09_3": "皆由乘、戒緩急。",
    "T33n1716_006:0751b09_4": "若戒緩乘亦急亦緩者，即是穢土，以聲聞菩薩共為僧。",
    "T33n1716_006:0751b10_5": "以戒緩故，五濁土穢；乘亦緩故，是開三乘；乘亦急故，是顯一乘，娑婆是也。",
    "T33n1716_006:0751b12_6": "戒急乘亦緩亦急者，淨土也。",
    "T33n1716_006:0751b13_0": "戒急故，土無五濁；乘亦緩故，開三乘；亦急故，顯一，安養是也。",
    "T33n1716_006:0751b14_1": "乘緩戒急者，即是淨土，純聲聞為僧，此可知也。",
    "T33n1716_006:0751b15_2": "戒緩乘急，即是穢國，純菩薩為僧，此亦可知。",
    "T33n1716_006:0751b16_3": "淨穢差別，悉由眾生，高下苦樂，不關佛也。",
    "T33n1716_006:0751b17_4": "若作伏攝義者，國由於佛，不關眾生。",
    "T33n1716_006:0751b18_5": "佛以觀惡慈悲，與無記化化禪合，起於穢國，折伏攝受四趣眾生也。",
    "T33n1716_006:0751b20_0": "以善業慈悲，與無記化化禪合，折伏攝受兩趣眾生也。",
    "T33n1716_006:0751b21_1": "佛以折空六度等慈悲，與無記化化禪合，或起於穢國、或起淨國，折伏攝受聲聞、菩薩兩界眾生也。",
    "T33n1716_006:0751b23_2": "佛以體空慈悲，與無記化化禪合，或起淨國、或起穢國，折伏攝受通教聲聞、菩薩兩界眾生也。",
    "T33n1716_006:0751b25_3": "佛以歷別慈悲，與無記化化禪合，或起穢國、淨國，折伏攝受別界菩薩眾生也。",
    "T33n1716_006:0751b27_4": "佛以即中慈悲，與無記化化禪合，或起淨國、或起穢國，折伏攝受圓界菩薩眾生也。",
    "T33n1716_006:0751b29_5": "如是種種為國不同，皆由如來神力轉變。",
    "T33n1716_006:0751c01_6": "今將此依正轉變，待三教作意神通，悉名為麁。",
    "T33n1716_006:0751c02_7": "譬如圖畫，盡思竭力，終不似真，名之為麁。",
    "T33n1716_006:0751c03_8": "若明鏡寫容，任運相似，名之為妙。",
    "T33n1716_006:0751c04_9": "方便神通，譬如麁畫；中道任運，即對即應，譬於淨鏡，故為妙也。",
    "T33n1716_006:0751c06_10": "就無記化化禪所作神變，自論麁妙。",
    "T33n1716_006:0751c06_11": "若為九界眾生，用方便神力，作淨作穢，若廣若狹，悉名為麁。",
    "T33n1716_006:0751c08_12": "若為佛法界眾生，用真實神力，作淨作穢，若廣若狹，悉名為妙。",
    "T33n1716_006:0751c09_13": "如經：放眉間光照萬八千土，及三變土田。",
    "T33n1716_006:0751c10_14": "比餘經神力，何足為多？",
    "T33n1716_006:0751c11_15": "但為開發大事，故言妙也。",
    "T33n1716_006:0751c12_16": "又約五味論麁妙者，乳教一麁一妙，酪教一麁，生蘇三麁一妙，熟蘇二麁一妙，法華一妙。",
    "T33n1716_006:0751c14_17": "又諸經妙同麁異，麁有二種：一、難轉麁；二、易轉麁。",
    "T33n1716_006:0751c15_18": "易轉者，於諸經中已得為妙。",
    "T33n1716_006:0751c16_0": "難轉者，今於《法華》，無復兩麁，但有一妙。",
    "T33n1716_006:0751c16_1": "唯一大佛事因緣，曾無他事，假同九界神通。",
    "T33n1716_006:0751c18_0": "眾生，自謂他事；於佛，常是佛事。",
    "T33n1716_006:0751c18_1": "客作自謂賤人；長者審知是子。",
    "T33n1716_006:0751c19_2": "此即相待神通妙也。",
    "T33n1716_006:0751c19_3": "又諸經諸麁神通、隔妙神通者，今經皆開權顯實，同妙神通，是名絕待明妙神通。",
    "T33n1716_006:0751c21_4": "此略記，不周悉也。",
    "T33n1716_006:0751c23_0": "○第八說法妙者，諸法不可示，言辭相寂滅；有因緣故，亦可說示。",
    "T33n1716_006:0751c24_1": "前藥、珠二身，先以定動，今毒天二鼓，後以慧拔，演說一乘，無三差別，皆悉到於一切智地。",
    "T33n1716_006:0751c26_2": "其所說法，皆實不虛，是故次說法妙。",
    "T33n1716_006:0751c27_3": "即為六意：一、釋法名。",
    "T33n1716_006:0751c27_4": "二、分大小。",
    "T33n1716_006:0751c28_5": "三、對緣同異。",
    "T33n1716_006:0751c28_6": "四、判所詮。",
    "T33n1716_006:0751c28_7": "五、明麁妙。",
    "T33n1716_006:0751c29_8": "六、明觀心。",
    "T33n1716_006:0751c29_9": "釋法名者，三世佛法雖多無量，十二部經收罄無不盡。",
    "T33n1716_006:0752a01_10": "先出達摩欝多羅，有七種分別：體一、相二、制名三、定名四、差別五、相攝六、料簡七。",
    "T33n1716_006:0752a03_11": "體一者，經以名味章句為體，經無不然，故體一也。",
    "T33n1716_006:0752a04_12": "相二者，長行直說，有作偈讚頌，兩種相別。",
    "T33n1716_006:0752a05_13": "何者？",
    "T33n1716_006:0752a05_14": "以人情喜樂不同，有好質言、有好美語，故相別有二也。",
    "T33n1716_006:0752a07_15": "制名三者，脩多羅、祇夜、伽陀，三部就字句為名，不就所表。",
    "T33n1716_006:0752a08_16": "授記等八部，不就所表，又不就字句，從事立稱。",
    "T33n1716_006:0752a09_17": "方廣一部，名從所表。",
    "T33n1716_006:0752a10_18": "何者？",
    "T33n1716_006:0752a10_19": "脩多羅等三部，直說法相，可即名以顯所表。",
    "T33n1716_006:0752a11_20": "如苦集滅道，依名即顯所表，故就名以為名也。",
    "T33n1716_006:0752a12_21": "授記等經，所表之法，不可但以言說，要寄事方乃得顯。",
    "T33n1716_006:0752a13_22": "如授記經，從事為名，止明行因得果道理，理託事彰，事以言辨。",
    "T33n1716_006:0752a15_23": "如《法華》中，與聲聞授記，彰一切皆當得成佛。",
    "T33n1716_006:0752a16_24": "寄授記以彰所顯，故名授記經。",
    "T33n1716_006:0752a17_25": "無問自說經者，聖人說法皆待請問，然亦為眾生作不請之師，故無問自說。",
    "T33n1716_006:0752a18_26": "又佛法難知，人無能問，若不自說，眾則不知。",
    "T33n1716_006:0752a20_0": "為說不說，又復不知為說何法，故無問自說，乃所以彰所說。",
    "T33n1716_006:0752a21_1": "甚深唯證，是以寄無問自說，以彰所顯也。",
    "T33n1716_006:0752a22_2": "因緣經者，欲明戒法，必因犯彰過，過相彰現方得立制，此亦託因緣以明所顯也。",
    "T33n1716_006:0752a24_3": "譬喻經者，法相微隱，要假近以喻遠，故以言借況，寄況以彰理也。",
    "T33n1716_006:0752a25_4": "本事、本生經者，本事說他事，本生說自生，因現事以說往事，託本生以彰所表，名本事經。",
    "T33n1716_006:0752a28_5": "託本生以彰所行，名本生經也。",
    "T33n1716_006:0752a28_6": "未曾有經者，說希奇事，由來未有者，未曾有也。",
    "T33n1716_006:0752a29_7": "示法有大力，有大利益，託未曾有事，以彰所表也。",
    "T33n1716_006:0752b02_8": "論義經者，諸部中言義隱覆，往復分別得明所顯，寄論義以明理也。",
    "T33n1716_006:0752b03_9": "故授記等八經，從事立稱。",
    "T33n1716_006:0752b04_10": "方廣一部從所表為名者，方廣之理，雖以名說，而妙出名言。",
    "T33n1716_006:0752b05_11": "雖寄事以彰，然不可如事而取，故不就名不就事，就所表以為名也。",
    "T33n1716_006:0752b07_12": "定名有四，脩多羅名線經。",
    "T33n1716_006:0752b08_13": "經體是名字，而名從況喻。",
    "T33n1716_006:0752b08_14": "祇夜、偈陀，當體為名。",
    "T33n1716_006:0752b09_15": "授記、無問自說、論義等三經，體事合目。",
    "T33n1716_006:0752b10_0": "自餘從事也。",
    "T33n1716_006:0752b10_1": "差別者，脩多羅有九種。",
    "T33n1716_006:0752b10_2": "經云：從如是至奉行，一切名脩多羅。",
    "T33n1716_006:0752b11_3": "是則脩多羅名通而體總，皆名為經，故名通。",
    "T33n1716_006:0752b12_4": "就文字經體分為十二部，故體總也。",
    "T33n1716_006:0752b13_5": "第二、就總脩多羅中，隨事分出十一部，即對十一部，餘直說法相者，是別相脩多羅。",
    "T33n1716_006:0752b15_6": "三者、論義經，解釋十一部經，是則十一部為經本。",
    "T33n1716_006:0752b16_7": "當知論所解釋，前十一部皆是脩多羅。",
    "T33n1716_006:0752b17_8": "又《雜心》中〈脩多羅品〉，亦對論以經為脩多羅。",
    "T33n1716_006:0752b18_9": "又如婆脩槃馱解提婆〈百論〉，論為經本，亦名論為脩多羅。",
    "T33n1716_006:0752b20_10": "又經云：除脩多羅，餘四句偈以為偈經。",
    "T33n1716_006:0752b21_11": "即對四句偈經，餘長行說者是脩多羅。",
    "T33n1716_006:0752b22_0": "又云：祇夜名偈頌脩多羅。",
    "T33n1716_006:0752b22_1": "即對祇夜頌偈，所頌即是脩多羅也。",
    "T33n1716_006:0752b23_2": "又如分別三藏，以敷置理教為脩多羅，對別毘尼、阿毘曇也。",
    "T33n1716_006:0752b24_3": "又如經說，從佛出十二部經，從十二部經出脩多羅。",
    "T33n1716_006:0752b26_4": "對十二別教，以通教為脩多羅，是九中、初二偈亦是也。",
    "T33n1716_006:0752b27_5": "偈陀者，有四種。",
    "T33n1716_006:0752b27_6": "如言《法華》有阿閦婆等偈，《涅槃》二萬五千偈。",
    "T33n1716_006:0752b28_7": "是則偈經，復是通總。",
    "T33n1716_006:0752b29_8": "若四句為偈，一字一句，得名為經。",
    "T33n1716_006:0752c01_9": "非一字一句，皆名為偈。",
    "T33n1716_006:0752c01_10": "但以聖言巧妙，章句成就，數句為偈，故通得名偈。",
    "T33n1716_006:0752c03_0": "二、除脩多羅餘四句為偈。",
    "T33n1716_006:0752c03_1": "三、偈中重頌者，名祇夜，當知不重頌偈，名為偈經。",
    "T33n1716_006:0752c04_2": "四、如脩多羅通總，隨事剋分，別為異部，以直說為脩多羅。",
    "T33n1716_006:0752c06_3": "當知偈中亦隨事剋分，若授記因緣等，別為異部，以不隨事，直爾偈說，名為偈經。",
    "T33n1716_006:0752c08_4": "祇夜者，名為重頌。",
    "T33n1716_006:0752c08_5": "頌有三種：一、頌意。",
    "T33n1716_006:0752c08_6": "二、頌事。",
    "T33n1716_006:0752c09_7": "三、頌言。",
    "T33n1716_006:0752c09_8": "頌意者，頌聖意所念法相及事。",
    "T33n1716_006:0752c10_9": "若頌心所念法相，則名偈陀經。",
    "T33n1716_006:0752c10_10": "若頌心所念授記等事，則隨事別為異經。",
    "T33n1716_006:0752c11_11": "頌事，謂授記等事，亦隨所頌事，別為異經。",
    "T33n1716_006:0752c12_12": "頌言者，若頌隨事之言，隨事別為異經。",
    "T33n1716_006:0752c13_13": "若頌直說脩多羅者，名為重頌祇夜經也。",
    "T33n1716_006:0752c14_14": "授記者，果為心期名記，聖言說與名授。",
    "T33n1716_006:0752c15_15": "授記有二種：若與諸菩薩授佛記莂，是大乘中授記。",
    "T33n1716_006:0752c16_16": "若記近因、近果，是小乘中記也。",
    "T33n1716_006:0752c17_17": "無問自說有二種：一、理深意遠，人無能問。",
    "T33n1716_006:0752c18_18": "二、非不可問，但聽者宜聞，佛為不請之師，不請之師不待問自說也。",
    "T33n1716_006:0752c20_19": "方廣有二種：一、語廣。",
    "T33n1716_006:0752c20_20": "二、理廣。",
    "T33n1716_006:0752c20_21": "相攝者，就脩多羅中出十一部。",
    "T33n1716_006:0752c21_22": "若偈與直說，相對言之，脩多羅中得出九部，但無二偈。",
    "T33n1716_006:0752c22_23": "偈陀中得出十部，但無直說脩多羅也。",
    "T33n1716_006:0752c23_24": "祇夜中得出九部，無脩多羅，亦無偈經也。",
    "T33n1716_006:0752c24_25": "料簡有無(云云)。",
    "T33n1716_006:0752c25_26": "釋法名者，上起教中已說。",
    "T33n1716_006:0752c25_27": "今標名互有不同，翻譯多異。",
    "T33n1716_006:0752c26_28": "今依《大智論》標名者：一、脩多羅，此云法本，亦云契經，亦線經。",
    "T33n1716_006:0752c27_29": "二、祇夜，此云重頌，以偈頌脩多羅也。",
    "T33n1716_006:0752c28_30": "三、和伽羅那，此云授記。",
    "T33n1716_006:0752c29_31": "四、伽陀，此云不重頌，亦略言偈耳。",
    "T33n1716_006:0753a01_32": "四句為頌，如此間詩頌也。",
    "T33n1716_006:0753a01_33": "五、優陀那，此云無問自說。",
    "T33n1716_006:0753a02_34": "六、尼陀那，此云因緣。",
    "T33n1716_006:0753a02_35": "七、阿波陀那，此云譬喻。",
    "T33n1716_006:0753a03_36": "八、伊帝目多伽，此云如是語，亦云本事。",
    "T33n1716_006:0753a04_37": "九、闍陀伽，此云本生。",
    "T33n1716_006:0753a04_38": "十、毘佛略，此云方廣。",
    "T33n1716_006:0753a05_39": "十一、阿浮陀達摩，此云未曾有。",
    "T33n1716_006:0753a06_40": "十二、優波提舍，此云論議。",
    "T33n1716_006:0753a06_41": "部者，部別各有類從也。",
    "T33n1716_006:0753a07_42": "經者，外國云脩多羅，此云線經。",
    "T33n1716_006:0753a08_43": "線能貫穿，經能經緯，言能持法，如線如經。",
    "T33n1716_006:0753a09_44": "然《阿毘曇雜心》中，說脩多羅五義者，乃是彼論師解義，非翻名也。",
    "T33n1716_006:0753a10_45": "世俗亦對緯名經，而訓經為常。",
    "T33n1716_006:0753a11_46": "如物經亘始終，始終時別，而物無改異，不改異故，名之為常。",
    "T33n1716_006:0753a12_47": "脩多羅者，諸經中直說者，謂四《阿含》，及二百五十戒，出三藏外諸摩訶衍經直說者，皆名脩多羅也。",
    "T33n1716_006:0753a15_48": "祇夜者，諸經中偈，四、五、七、九言句，少多不定，重頌上者，皆名祇夜也。",
    "T33n1716_006:0753a16_49": "和伽羅那者，說三乘、六趣、九道劫數，當得作佛。",
    "T33n1716_006:0753a17_50": "若後爾所歲，當得聲聞、支佛。",
    "T33n1716_006:0753a18_51": "後爾所歲，當受六趣報，皆名授記。",
    "T33n1716_006:0753a19_52": "夫授記法，面門放五色光，從上二牙出，照三惡道。",
    "T33n1716_006:0753a20_53": "下二牙出，照人天。",
    "T33n1716_006:0753a21_0": "光中演說，無常無我，安隱涅槃。",
    "T33n1716_006:0753a21_1": "遇光聞法者，三途中身心安樂，人中癃殘者差，六欲天厭患欲樂，色天厭禪樂。",
    "T33n1716_006:0753a23_2": "光照十方，遍作佛事，還遶七匝，從佛足下入，是記地獄道。",
    "T33n1716_006:0753a24_3": "[跳兆+專]入、髀入、臍入、胸入、口入、肩間入、頂入者，是記佛道。",
    "T33n1716_006:0753a26_4": "《論》不見記脩羅光，當是開鬼道出脩羅，從容在於髀臍之間耳。",
    "T33n1716_006:0753a27_5": "伽陀者，一切四言、五言、七、九等偈，不重頌者，皆名伽陀也。",
    "T33n1716_006:0753a29_6": "優陀那者，有法佛必應說，而無有問者，佛略開問端。",
    "T33n1716_006:0753b01_7": "如佛在舍婆提毘舍佉堂上，陰地經行，自說優陀那。",
    "T33n1716_006:0753b02_8": "所謂無我、無我所，是事善哉！",
    "T33n1716_006:0753b03_9": "是名優陀那。",
    "T33n1716_006:0753b03_10": "又如般若中，諸天子讚須菩提所說，善哉！",
    "T33n1716_006:0753b04_11": "善哉！",
    "T33n1716_006:0753b04_12": "希有世尊，難有世尊，是名優陀那。",
    "T33n1716_006:0753b05_13": "乃至佛滅後，諸弟子抄集要偈，諸無常偈作〈無常品〉，乃至〈婆羅門品〉，皆名優陀那也。",
    "T33n1716_006:0753b07_14": "尼陀那者，說諸佛本起因緣，佛何因緣說此事？",
    "T33n1716_006:0753b08_15": "脩多羅中，有人問故為說是事；毘尼中，有人犯是事故結是戒。",
    "T33n1716_006:0753b10_0": "一切佛語緣起事，皆名尼陀那。",
    "T33n1716_006:0753b10_1": "阿波陀那者，與世間相似，柔軟淺語。",
    "T33n1716_006:0753b11_2": "如《中阿含》長譬喻，《長阿含》大譬喻，億耳、二十億耳譬喻等，無量譬喻皆名阿波陀那。",
    "T33n1716_006:0753b13_3": "伊帝目多伽有二種：一者、結句。",
    "T33n1716_006:0753b14_4": "言我先許說者，今已說竟。",
    "T33n1716_006:0753b14_5": "二者、更有經，名一目多伽。",
    "T33n1716_006:0753b15_6": "有人言：因多伽目多伽，名出三藏及摩訶衍，何等是？",
    "T33n1716_006:0753b16_7": "如淨飯王強逼千釋令出家，佛選堪得道者五百人，將往舍婆提，令離親屬。",
    "T33n1716_006:0753b18_8": "身子、目連教化，初中後夜，專精不睡，以夜為長。",
    "T33n1716_006:0753b19_9": "後得道還本國，從迦毘羅婆林五十里入城乞食，覺道路為長。",
    "T33n1716_006:0753b21_10": "時有師子，來禮佛足，為三因緣說偈(云云)，說此三事本因緣，故名一目多伽也。",
    "T33n1716_006:0753b23_11": "闍陀伽者，說菩薩本曾為師子，受獼猴寄，攫脇肉貿猴子。",
    "T33n1716_006:0753b24_12": "於病世作赤目魚，施諸病者。",
    "T33n1716_006:0753b25_13": "或作飛鳥，救於泫溺，如是等無量本生，多有所濟，皆名闍陀伽也。",
    "T33n1716_006:0753b26_14": "毘佛略者，所謂《摩訶衍般若經》、《六波羅蜜經》、《華首》、《法華》、《佛本起》、《因緣雲》、《法雲》、《大雲》，如是等無量諸經，為得阿耨三菩提故，說此毘佛略也。",
    "T33n1716_006:0753b29_15": "阿浮陀達摩者，如佛現種種神力，眾生怪未曾有。",
    "T33n1716_006:0753c02_0": "放光動地，種種異相，皆名阿浮陀達摩也。",
    "T33n1716_006:0753c02_1": "優波提舍者，答諸問者，釋其所以，廣說諸義，如是等問答解義，皆名優波提舍也。",
    "T33n1716_006:0753c04_2": "佛自說論義經、迦栴延所解，乃至像法凡夫人如法說者，亦名優波提舍經也。",
    "T33n1716_006:0753c06_3": "二、明分法大小者，此經指九部為入大之本，則九部是小，三部是大，蓋別語耳。",
    "T33n1716_006:0753c08_4": "通而為言，小亦有記莂六道因果。",
    "T33n1716_006:0753c09_5": "又《阿含》中亦授彌勒當作佛記，豈非授記經？",
    "T33n1716_006:0753c10_6": "亦有自唱善哉！",
    "T33n1716_006:0753c10_7": "無問而說。",
    "T33n1716_006:0753c11_8": "聲聞經中，以法空為大空，故《成論》中云：「正欲明三藏中實義。」",
    "T33n1716_006:0753c12_9": "實義者空，是《阿毘曇》所不申，而《成論》申於空。",
    "T33n1716_006:0753c13_10": "空即廣經。",
    "T33n1716_006:0753c13_11": "當知小乘，通具十二部也。",
    "T33n1716_006:0753c14_12": "故《涅槃》云：「先雖得聞十二部經，但聞名字，不聞其義。",
    "T33n1716_006:0753c15_13": "今因《涅槃》得聞其義。」",
    "T33n1716_006:0753c16_14": "又云：「先雖得聞十二部經，我意猶謂故不如是《大涅槃經》。」",
    "T33n1716_006:0753c17_15": "《大品》亦云：「魔作比丘，為菩薩說聲聞十二部經。」",
    "T33n1716_006:0753c18_16": "有經言：「大小乘各具十二部。",
    "T33n1716_006:0753c19_17": "若信六部通大小乘，不信六部互不相通。」",
    "T33n1716_006:0753c20_18": "按此者，即是大小俱有十二部也。",
    "T33n1716_006:0753c21_19": "但是小乘中說，非大乘之義。",
    "T33n1716_006:0753c21_20": "故別讓三存九。",
    "T33n1716_006:0753c22_21": "何者？",
    "T33n1716_006:0753c22_22": "小乘灰斷，無如意珠身，故無廣經。",
    "T33n1716_006:0753c23_23": "假令以法空為廣說之文，小乘根鈍說必假緣，無天鼓任鳴，少無問自說，雖有授記，記作佛少。",
    "T33n1716_006:0753c25_24": "又《涅槃》第七云：「九部中，不明佛性，是人無罪。」",
    "T33n1716_006:0753c26_25": "例此而言，十二部中不明佛性，是人有罪。",
    "T33n1716_006:0753c27_26": "有人言：大乘九部，除因緣、譬喻、論義，大乘人根利，不假此三。",
    "T33n1716_006:0753c28_27": "斯亦別論。",
    "T33n1716_006:0753c29_28": "通語大乘，何得無此三經耶？",
    "T33n1716_006:0753c29_29": "有經言：「小乘但讓廣經一部，有十一部。」",
    "T33n1716_006:0754a01_30": "無方廣者，大乘說如來是常，一切眾生皆有佛性。",
    "T33n1716_006:0754a02_31": "正理為方，包富為廣。",
    "T33n1716_006:0754a03_32": "又理融無二，亦名為等。",
    "T33n1716_006:0754a03_33": "聲聞中所無，但十一部耳。",
    "T33n1716_006:0754a04_34": "若言小乘定有九，不應復有十一部；既取十一，亦通有十二。",
    "T33n1716_006:0754a05_35": "為緣別說，或讓三、或讓一，以判大小乘(云云)。",
    "T33n1716_006:0754a07_0": "妙法蓮華經玄義卷第六上(終)"
}