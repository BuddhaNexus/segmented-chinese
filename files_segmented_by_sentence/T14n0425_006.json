{
    "T14n0425_006:0042c02_0": "賢劫經卷第六",
    "T14n0425_006:0042c04_0": "西晉月氏三藏竺法護譯",
    "T14n0425_006:0042c05_0": "◎八等品第十九",
    "T14n0425_006:0042c06_0": "佛告喜王菩薩：「何謂八等度無極有六事？",
    "T14n0425_006:0042c06_1": "若信八等篤樂執御不墮八邪，是曰布施；於八等行執持道法不為俗榮，是曰持戒；既在等行存平等業，而得自在無侵欺者，是曰忍辱；一坐不興逮成羅漢，行度三界無復生死，是曰精進；因從八等致於道迹，往來不還無著真人，是曰一心；以越眾流分別若干，懷來斯義無上正真，是曰智慧；是為六。",
    "T14n0425_006:0042c13_2": "「何謂懷道迹法度無極有六事？",
    "T14n0425_006:0042c14_3": "因其道迹以次致明，消盡陰蓋淫怒癡冥睡眠調戲，是曰布施；以盡愛欲無復眾穢不淨之行，是曰持戒；七反往來天上世間乃盡眾漏，是曰忍辱；家家行乞以福一切世世得安，是曰精進；其以一行守身口心；捨一切業無益之元，是曰一心；其無所著解一切空三界本元，是曰智慧；是為六。",
    "T14n0425_006:0042c21_4": "「何謂往來微塵度無極有六事？",
    "T14n0425_006:0042c22_0": "雖在三界覩其色欲稍稍向滅，是曰布施；其見塵勞愛欲之難，心未曾犯，是曰持戒；察其罪釁轉欲薄少究竟令無，是曰忍辱；以明通利觀察罪業從其行成，是曰精進；以見燒盡一切愛欲令無有餘，是曰一心；解暢一生生死之元，以去愛著無復眾患。",
    "T14n0425_006:0042c27_1": "是曰智慧；是為六。",
    "T14n0425_006:0042c28_2": "「何謂不還度無極有六事？",
    "T14n0425_006:0042c29_0": "以能遠離欲界之著，行四恩法四等無厭，是曰布施；其心無餘勞穢之難，極盡其元不復還世，是曰持戒；生二十二善施諸天，在上修行不捨道業，是曰忍辱；夙夜勤修存心在法，若生二十三善施性天，是曰精進；若生二十四無愛結天，在上坦然心無求天，是曰一心；若以親近六通正行正士之路致於慧藏，是曰智慧；是為六。",
    "T14n0425_006:0043a07_1": "「何謂無著度無極有六事？",
    "T14n0425_006:0043a08_2": "以盡忘失忽誤之法至阿羅漢，是曰布施；不復須持無忘失法自然盡矣，是曰持戒；若以篤信而得解脫心不懷疑，是曰忍辱；其以慧解而至滅盡生老病死，是曰精進；消盡眾厄三塗之難身自證明，是曰一心；俱得解免周旋生死永盡無餘，是曰智慧；是為六。",
    "T14n0425_006:0043a14_3": "「何謂緣覺度無極有六事？",
    "T14n0425_006:0043a14_4": "觀於少事處山寂靜，不貪身命不為眾閙，是曰布施；興正士業以選擇法，正真宜同能將時宜，是曰持戒；獨處守志不為放逸，是曰忍辱；以逮解脫度三界去無復結縛，是曰精進；若修寂然至于惔怕心無所著，是曰一心；致一品業正真之本，亘然如法無有二業，是曰智慧；是為六。",
    "T14n0425_006:0043a21_5": "「何謂菩薩度無極有六事？",
    "T14n0425_006:0043a22_6": "所行救濟常以等心無有諛諂，是曰布施；得致和性常行安隱用療治心；如其所生而開化之，是曰持戒；若以等心加於眾生不為傷害，是曰忍辱；若以奉行深要空法無上大道至真之義，致一切智，是曰精進；不猗他音而作復還墮於小節正受平等，是曰一心；不厭生死以慧開導一切眾生，是曰智慧；是為六。",
    "T14n0425_006:0043a29_7": "「何謂盡慧度無極有六事？",
    "T14n0425_006:0043b01_0": "其以盡慧修治所應不墮短乏，是曰布施；若用善諦療治眾行身口意淨，是曰持戒；所行除穢清淨光明而無有想，是曰忍辱；以斷諸迷樂在正真，宣所當宜順佛法教，是曰精進；無所悋惜一切所有皆能濟厄勤修正真，是曰一心；以能棄捐不可之業一切無明，逮致巍巍聖達六通至一切智，是曰智慧；是為六。",
    "T14n0425_006:0043b08_1": "「何謂無所生慧度無極有六事？",
    "T14n0425_006:0043b08_2": "其愛欲本報欲起者，曉了悉空慧無所生，是曰布施；使無往形亦無還返解無所生，是曰持戒；不與世法而有緣雜唯純修法，是曰忍辱；專修脫門空無相願無所忘失，是曰精進；所以能見無所生慧；用見一切悉無所有。",
    "T14n0425_006:0043b14_0": "是曰一心；以斷眾念一切塵垢不懷妄想，是曰智慧；是為六。",
    "T14n0425_006:0043b15_1": "「何謂建立度無極有六事？",
    "T14n0425_006:0043b16_0": "若正法住設正法沒，心不捨道致衣食養及與名聞，是曰布施；在于法訓無所猗求心等如空，是曰持戒；其能歡悅四種性人，不猗於四，是曰忍辱；若以勤修方便果實，求於正真無上道果，是曰精進；在阿須倫時常學經典不捨三寶，是曰一心；一切世間悉聞其法，輒受奉行無有邪心，是曰智慧；是為六。",
    "T14n0425_006:0043b23_1": "「何謂致天眼度無極有六事？",
    "T14n0425_006:0043b23_2": "若以天眼見一切色，心無所著了虛無矣，是曰布施；設能明了覩于無色，用行善權不墮欲界，是曰持戒；假使解達無像之色，達之心等無有憎愛，是曰忍辱；以察生死往來周旋眾難之患不以拘畏，是曰精進；其覩無念等一切思，內外無礙無有所歸，是曰一心；若視寂然其心惔怕，猶如虛空不可限量，是曰智慧；是為六。",
    "T14n0425_006:0043c02_3": "「何謂天耳度無極有六事？",
    "T14n0425_006:0043c02_4": "若能得聞一切眾生言語、音聲，天上伎樂、歌舞之聲，地獄餓鬼畜生啼哭之音，慈心向之，是曰布施；使人得聽細微之響，了一切言悉空無辭，是曰持戒；一切所行悉隨道業，不隨外學六十二見，是曰忍辱；若以口宣心念是行，隨時之宜善權方便化以智慧，是曰精進；聞一切空悉無萬物，諮受經道而執誦持，是曰一心；總一切音知之盡滅，歸於寂然無上正真，是曰智慧；是為六。",
    "T14n0425_006:0043c11_5": "「何謂心智自在他人心念度無極有六事？",
    "T14n0425_006:0043c12_6": "若心由己見諸處所，三界之患欲救濟之，是曰布施；其心普見善不善義，斯心平等不存有為，是曰持戒；觀諸因緣報應之業本無緣對，是曰忍辱；若覩過去當來世事，悉豫了了見其本末，是曰精進；以平等視現在之事，皆如幻化，是曰一心；普見一切眾行本末無有本末何所有要，是曰智慧；是為六。",
    "T14n0425_006:0043c19_7": "「何謂識念往古過去度無極有六事？",
    "T14n0425_006:0043c20_8": "見識過去所生更歷所行是非，是曰布施；所作成就以用勸助無上正真，是曰持戒；不用頻來而皆滅盡令無所生，是曰忍辱；以是名號無所有，有所覩見見一切本，是曰一心；以若干品頒宣經道，開化三界道利危厄，是曰智慧；是為六。",
    "T14n0425_006:0043c25_9": "「何謂神足飛行度無極有六事？",
    "T14n0425_006:0043c26_10": "以得神足在所飛騰到於十方，是曰布施；所行方便常順法義，解五陰空無所破壞，是曰持戒；興造大哀愍傷眾生欲度脫之，是曰忍辱；所行具足，猶如月滿眾星中明而無漏失，是曰精進；若能自制五陰六衰十二緣起抑伏其志，是曰一心；其不精進化令勤修入無極聖，是曰智慧；是為六。",
    "T14n0425_006:0044a04_0": "「何謂漏盡度無極有六事？",
    "T14n0425_006:0044a04_1": "己見彼已不計彼我無有眾漏，是曰布施；以觀諸漏知習所生使無所起，是曰持戒；視一切漏本悉無根皆以滅盡，是曰忍辱；而身逮得察諸漏盡盡無所盡，不見生死之所歸趣，是曰精進；其使眾漏根本自然永無有餘，是曰一心；以精進力拔斯眾漏，而無處所見無所趣，是曰智慧；是為六。",
    "T14n0425_006:0044a11_2": "「何謂威儀度無極有六事？",
    "T14n0425_006:0044a11_3": "以用威儀使無數人咸用禮節和心歡喜，是曰布施；普多所悅一切眾生，無不歡喜諮受法訓，是曰持戒；所觀專精而不放逸唯存大道，是曰忍辱；行來安徐而不卒暴，是曰精進；威儀不缺禮節備具，是曰一心；見深遠業明曜無本德行具足，是曰智慧；是為六。",
    "T14n0425_006:0044a18_0": "「何謂愍傷度無極有六事？",
    "T14n0425_006:0044a18_1": "若有惡人心懷邪毒，以衣食養而救濟之，是曰布施；見兇害人若遭厄難而救護之因示經道，是曰持戒；若外異學有所志願，而自貢高悉能忍之，是曰忍辱；若為眾人有所敷演，宣其義理猶池蓮華，是曰精進；以賢善業而講其義令自調伏，是曰一心；若有祠祀因其所興往為說法，言如審諦化裸形子，是曰智慧；是為六。",
    "T14n0425_006:0044a26_2": "「何謂行空度無極有六事？",
    "T14n0425_006:0044a26_3": "所施無厭不以為惓，化令入道不為俗事，是曰布施；所作自在而得由己不從他教，是曰持戒；所行專精而不迴還墮于小節，是曰忍辱；以究竟行不中取證畢眾祐德，是曰精進；所應奉行常無所猗奉修純熟，是曰一心；隨其所好而造立行導利一切，是曰智慧；是為六。",
    "T14n0425_006:0044b04_0": "「何謂捐捨度無極有六事？",
    "T14n0425_006:0044b04_1": "其以棄捐壽命之行不以貪身，所行自由無所罣礙，是曰布施；若棄現在在身口心，五趣生死心無所著，是曰持戒；以結境界安法奉行，四等六度而無所越，是曰忍辱；所可放捨捨婬怒癡，皆棄一切餘苦諸見六十二事，是曰精進；以令眾生所行純熟，不以貢高以捨所行，是曰一心；以離眾生愁憂之慼，心存至法而順律教，是曰智慧；是為六。",
    "T14n0425_006:0044b12_2": "「何謂滅度度無極有六事？",
    "T14n0425_006:0044b13_3": "因曉了空不以妄想，其至滅度致無所生，是曰布施；心所建立立於大道存無處所，是曰持戒；捨身之安不猗身命開化眾生，是曰忍辱；以神足力動三千界，一切天人無驚怖者，是曰精進；其心禪思定意正受，而無所著不為放逸，是曰一心；滅度之後散其身骨，遍布十方一切蒙恩，是曰智慧；是為六。",
    "T14n0425_006:0044b20_0": "「何謂變化度無極有六事？",
    "T14n0425_006:0044b20_1": "分布舍利處處得之流布天下，是曰布施；舍利現瑞威神光明見莫不悅，是曰持戒；眾生見變心抱喜歡因發道心，是曰忍辱；諸天見威功德巍巍勸之代喜，是曰精進；若見仙足舍利放光，其衣毛起淚即出者，是曰一心；若覩舍利立至誠願，現光威德五色晃曜，是曰智慧；是為六。",
    "T14n0425_006:0044b27_2": "「何謂流布法教度無極有六事？",
    "T14n0425_006:0044b27_3": "若得眾人自歸供養給眾所乏，是曰布施；常守己心令無所生，其無所生則無所滅，是曰持戒；若無所有見其三界，佛法人物一切自然，是曰忍辱；能令經典道法訓教，流在天上周遍天下，是曰精進；諸魔官屬見之驚縮無當威顏，是曰一心；假使法教明顯流布，十方愛敬各懷悅豫，稍稍漸得至滅度法，是曰智慧；是為六。",
    "T14n0425_006:0044c06_4": "「何謂分舍利度無極有六事？",
    "T14n0425_006:0044c06_5": "為舍利求眾供養具夙夜敬事，是曰布施；無數之眾悉共歡喜歸命作禮，是曰持戒；若復示現光明威神，遠近來觀轉相化心，是曰忍辱；諸天人民咸共踊躍，知其至尊緣發道意，是曰精進；若見舍利無有餘樂，思念佛道莫能喻者，是曰一心；嗟歎舍利得妙辯才，而無罣礙致入智慧；是為六。」",
    "T14n0425_006:0044c13_6": "爾時，世尊重散告語喜王菩薩：「是二千一百諸度無極，其餘復有九十諸度無極消世九惱，化九十六諸外邪學使入正真。」",
    "T14n0425_006:0044c17_0": "佛告喜王菩薩：「是二千一百諸度無極，說法教化諸貪婬種；二千一百諸度無極，說法開化諸瞋恚種；二千一百諸度無極，說法開覺諸愚癡種；二千一百諸度無極，說法訓誨化等分種。",
    "T14n0425_006:0044c21_1": "是合八千四百諸度無極，一變為十，合八萬四千諸度無極。",
    "T14n0425_006:0044c22_2": "佛則醫王法為眾生，一切三界無上良藥，療治三毒陰蓋得消，等分返逆無返復人，因見化導靡不解脫，不奉行斯八萬四千諸度無極，欲為百千種人除八萬四千眾垢塵勞，逮八萬四千諸三昧門，終不能成，由是修立八萬四千空行法義，以是化導百千種人，消除八萬四千眾垢塵勞，逮八萬四千諸三昧門，是謂佛道，深入無極致一切智。」",
    "T14n0425_006:0045a01_3": "佛言喜王：「吾以是法坐佛樹下，降魔官屬成最正覺，因是解法建立平等，在於地上結跏趺坐，便致巍巍神妙。」",
    "T14n0425_006:0045a04_4": "梵王恭敬忽下稽首，歸命求哀：「往古誓願為一切眾生，今悉集會咸欲聞經。」",
    "T14n0425_006:0045a06_0": "梵王垂淚而勤勸助：「唯濟一切未度迷惑，佛成如斯微妙大聖，逮最正覺寂然安坐，而自靜默心惟此意，五濁惡世九十六徑六十二見，迷惑卒暴多無返復不受道教，不如默然取般泥洹。",
    "T14n0425_006:0045a10_1": "佛坐樹下，光明巍巍普照十方，淨居身天遙見威光，顏貌功勳靡不晃昱，道德灼灼吉祥之業，應當流布。",
    "T14n0425_006:0045a12_2": "諸天眾會皆共悅豫，建立大光寂寞正真聖達無際，曜明煒煒威德普顯，無上清淨三世最尊，周遍一切十方佛界，其心解徹動三千國，道慧廣遠難得見聞，超絕無底名稱通暢。",
    "T14n0425_006:0045a17_0": "覩此威神妙光無量顏容盛德，智如虛空殊特無喻。」",
    "T14n0425_006:0045a18_1": "於時梵王復重啟佛：「悚息一心，恭恪自歸。」",
    "T14n0425_006:0045a19_2": "說此頌曰：「道場演大光，　　降魔消塵勞，　震動三千國，　　滅眾惡趣患，　正身安隱坐，　　不傾猶須彌，　振曜照佛土，　　處樹莫不蒙。",
    "T14n0425_006:0045a24_0": "　平坐諸根寂，　　師子據無畏，　自覩欲寂滅，　　勝床護演暉，　在樹王顯威，　　廣布大道安，　消世無益法，　　滅化三塗厄。",
    "T14n0425_006:0045a28_0": "　觀光顏無厭，　　心念諦愍傷，　審思說尊議，　　等演法平坦，　道選三世業，　　曜三品諸法，　以時宣意行，　　現道猶月滿。",
    "T14n0425_006:0045b03_0": "　色英三十二，　　世上大聖父，　不捨世無樂，　　神無比梵來。",
    "T14n0425_006:0045b05_0": "　觀世在三火，　　覺俗以法水，　常護滅燒然，　　是時雨甘露。",
    "T14n0425_006:0045b07_0": "　察精進無斷，　　迷惑得正路，　明眼教無二，　　唯愍哀時誨。",
    "T14n0425_006:0045b09_0": "　德猶海大山，　　眾故放覺船，　斯度諸沈流，　　化外險邪學。",
    "T14n0425_006:0045b11_0": "　人縛貪計身，　　邪見害愛僕，　不得解久獄，　　導眾可化脫。",
    "T14n0425_006:0045b13_0": "　生邪長睡眠，　　隨塵不樂道，　得定戒願強，　　何不擊法鼓？",
    "T14n0425_006:0045b15_0": "　人乏匱墮獄，　　五趣世乞求，　常不逮無盡，　　何故不宣祠？",
    "T14n0425_006:0045b17_0": "　無數眾懷信，　　在寂捨甘露，　炎哀解法雨，　　執覺可降澤。",
    "T14n0425_006:0045b19_0": "　知三世瘡病，　　不覺心塵勞，　得了淨醫藥，　　何不濟救療？",
    "T14n0425_006:0045b21_0": "　消眾生闇昧，　　成大德馬藏，　慧光照大千，　　何不曜佛國？",
    "T14n0425_006:0045b23_0": "　唯愍天世人，　　墮在四駛瀆，　何不濟此厄，　　護諸墮大壙？",
    "T14n0425_006:0045b25_0": "　佛見諸雜想，　　天人住叉手，　無諂棄非安，　　何不現道寶？",
    "T14n0425_006:0045b27_0": "　佛眼觀三界，　　梵天勸人尊，　唯哀眾邪見，　　轉法輪消熱。",
    "T14n0425_006:0045b29_0": "　尊在師子座，　　諸天人集斯，　立是求潤澤，　　唯為轉法輪。」",
    "T14n0425_006:0045c01_1": "◎◎千佛名號品第二十喜王菩薩復白佛言：「唯然世尊！",
    "T14n0425_006:0045c03_2": "今此會中寧有大士得此定意者乎？",
    "T14n0425_006:0045c04_3": "入斯八千四百諸度無極耶？",
    "T14n0425_006:0045c05_4": "及八萬四千度無極法，入八萬四千諸三昧門乎？」",
    "T14n0425_006:0045c07_0": "佛告喜王菩薩：「今此會中有菩薩大士，得此定意諸度無極，復得入斯八萬四千諸三昧門。",
    "T14n0425_006:0045c09_1": "不但此諸開士，及當來學斯賢劫中成最正覺一千如來是也。",
    "T14n0425_006:0045c10_2": "除四如來也，前逮無上正真為最正覺者也，亦逮是三昧。」",
    "T14n0425_006:0045c11_3": "喜王菩薩復白佛言：「善哉！",
    "T14n0425_006:0045c12_4": "世尊！",
    "T14n0425_006:0045c12_5": "唯以加哀，當宣此諸菩薩名字姓號，多所哀念多所安隱，愍傷諸天及十方人，護於正典當令道法而得久存，為將來學諸菩薩施，顯示光明行無上正真之道而因成就。」",
    "T14n0425_006:0045c16_6": "佛告喜王菩薩：「諦聽！",
    "T14n0425_006:0045c16_7": "諦聽！",
    "T14n0425_006:0045c17_0": "善思念之！",
    "T14n0425_006:0045c17_1": "當為汝說千佛名號。」",
    "T14n0425_006:0045c17_2": "喜王菩薩與諸大眾受教而聽。",
    "T14n0425_006:0045c18_3": "爾時，世尊便歎詠說諸佛名字：「善思議、　　諸佛音、　　唯念安、　離垢稱、　　大名聞、　　明珠髻、　堅師子、　　獨遊步、　　捨所念、　及智積、　　意善住、　　無極像、　無量覺、　　言妙顏、　　慧光曜、　消強意、　　能擁護、　　至誠英、　蓮華界、　　眾諸安、　　聖慧業、　將功勳、　　無思議、　　淨梵施、　寶事業、　　處天華、　　善思惟、　無限法、　　名聞音、　　以辦積、　自在門、　　十種力、　　有十力、　大聖德、　　無所越、　　遊寂然、　在於彼、　　無數天、　　須彌光、　極重藏、　　因越度、　　而獨步、　威神勝、　　大部界、　　以止護、　將三界、　　有功勳、　　宣名稱、　日光明、　　師子英、　　時節王、　師子藏、　　示現有、　　光遠照、　止師子、　　有所施、　　莫能勝、　為最幢、　　喜悅稱、　　堅精進、　無損、減　　有名稱、　　無恐怖、　無著天、　　大燈明、　　世光曜、　微妙音、　　執功勳、　　除闇冥、　無等倫。」",
    "T14n0425_006:0046a16_0": "佛告喜王菩薩：「當歎頌斯諸菩薩等於賢劫中當成佛者，所有名號：「拘留孫、　　含牟尼、　　其迦葉、　釋迦文、　　慈氏佛、　　師子焰、　柔仁佛、　　及妙華、　　善星宿、　及導師、　　大豐多、　　大力佛、　星宿王、　　其藥氏、　　寂然英、　大光明、　　牟尼佛、　　等過品、　具足品、　　等二事、　　而照明、　日藏佛、　　月光曜、　　善明佛、　無憂佛、　　摠含曜、　　照執華、　功勳光、　　因現義、　　定光施、　興盛佛、　　好導師、　　頂光明、　威神首、　　難勝氏、　　德幢佛、　靜閑居、　　梵音響、　　順次堅、　無本氏、　　造光佛、　　大山氏、　智金剛、　　億無畏、　　寶蓮華、　力人將、　　華光氏、　　以棄愛、　大威佛、　　梵氏佛、　　無量佛、　龍施佛、　　龍施進、　　堅固步、　無虛見、　　施精佛、　　解縛佛、　不退沒、　　師子幢、　　迦法勝、　喜王佛、　　號妙御、　　受名稱、　德豐多、　　眾香手、　　離垢光、　師子頰、　　號寶稱、　　滅除穢、　無量佛、　　號總持、　　雄人月、　善見佛、　　逮嚴佛、　　明珠光、　山頂英、　　號法事、　　了義理、　情性調、　　寶品佛、　　念勝根、　樂欲度、　　住立覺、　　了別黨、　超越尊、　　首最佛、　　雨音聲、　善思惟、　　有善意、　　離垢稱、　大名聞、　　明珠淨、　　堅師子、　住長樹、　　捨思惟、　　智慧頂、　善住立、　　有志意、　　無量意、　妙顏色、　　聖慧光、　　誓堅固、　吉祥善、　　有妙英、　　人蓮華、　所在安、　　慧造佛、　　功勳布、　光暉佛、　　梵天施、　　寶事佛、　妙好華、　　天神錠、　　善思義、　治自在、　　名聞意、　　積辯才、　金剛幢、　　光曜炎、　　第十佛、　諸佛號、　　各如是、　　無越樂、　遊寂靜、　　有勢王、　　閑天佛、　山幢佛、　　炎重聖、　　光亦然、　寶藏佛、　　不樂越、　　勝大界、　三世護、　　號德稱、　　月炎光、　晃明照、　　臨以時、　　行首藏、　所奉行、　　而示現、　　焰照佛、　光明尊、　　紫金山、　　師子施、　莫能幢、　　人中王、　　光炎稱、　堅精進、　　無損稱、　　離於畏、　無著天、　　大燈明、　　饒益世、　微美香、　　特德尊、　　損於冥、　第等倫、　　得自在、　　師子誓、　名寶稱、　　消滅穢、　　執甘露、　意中月、　　日無畏、　　以莊嚴、　意珠光、　　首英頂、　　造法本、　第一義、　　決眾理、　　施所願、　寶品身、　　重根劫、　　欲濟度、　樂意住、　　分別部、　　師子音、　號戲樂、　　柔男子、　　清和佛、　龍光佛、　　華山氏、　　龍忻豫、　香甚豪、　　名稱佛、　　勢大天、　功勳鬘、　　饒益龍、　　嚴飾目、　善行道、　　至成佛、　　愍傷氏、　了慧佛、　　無量氏、　　顯明佛、　號至誠、　　日光曜、　　以決意、　無限佛、　　顏貌像、　　照明佛、　寶英氏、　　決狐疑、　　師子顧、　至安隱、　　號柔[歹*(蕮-臼+曰)]、　　善脅佛、　不虛覺、　　妙華英、　　帝石根、　號大威、　　造作現、　　無量佛、　名稱寶、　　天隨氏、　　解義矣、　具足意、　　稱高藏、　　無憂佛、　離垢氏、　　梵天佛、　　總持豪、　目華佛、　　離行體、　　號法光、　無毀現、　　德喜悅、　　三界奉、　名開葉、　　寶光氏、　　寶英佛、　上名聞、　　造光佛、　　無量威、　以隨時、　　師子身、　　明意佛、　難勝氏、　　功德體、　　名稱英、　得力勢、　　遊無限、　　離垢月、　普現義、　　勇猛佛、　　功福富、　月燈光、　　至德曜、　　意離垢、　善寂然、　　號善天、　　永捨垢、　以無勝、　　執殊供、　　無量氏、　最好曜、　　無卑藏、　　無所住、　以復覺、　　日尊重、　　俗之光、　日善佛、　　福豐饒、　　興威氏、　號無量、　　意吉祥、　　行帝王、　消罷勞、　　施無熱、　　施名聞、　施興華、　　施齊士、　　金剛佛、　將大施、　　號意寂、　　順香手、　鉤鏁氏、　　號善施、　　無所卑、　廉恪佛、　　月晃昱、　　炎英佛、　大吉祥、　　寂然慧、　　號吉義、　甚山頂、　　甚調良、　　蓮華氏、　無著稱、　　遊聖慧、　　離于冥、　充滿佛、　　所在安、　　郡無損、　名稱天、　　勤現行、　　月氏佛、　多功勳、　　寶月佛、　　師子幢、　樂於慧、　　無所損、　　號不戲、　樂功德、　　無著佛、　　名聞氏、　蓮華葉、　　辦大藏、　　稱明珠、　號金剛、　　無量壽、　　淨明珠、　大根本、　　超眾惡、　　名稱月、　忻喜光、　　無所犯、　　寶意月、　號寂然、　　明王施、　　妙道御、　猶自在、　　寶結佛、　　以離畏、　寶藏佛、　　若干月、　　離垢稱、　號寂滅、　　天恭敬、　　閑淨天、　善威佛、　　寶愛敬、　　寶品佛、　寶遊步、　　師子黨、　　勝不淨、　善意佛、　　光照世、　　寶威神、　離樂氏、　　號憶智、　　好清淨、　化外業、　　以香手、　　意炎佛、　山幢幡、　　善妙意、　　堅固燈、　威神強、　　號珠鎧、　　人堅佛、　安住月、　　號梵音、　　師子月、　威神首、　　號善生、　　莫能勝、　月氏佛、　　慈眾諸、　　日大趣、　山光暉、　　至德頂、　　大名聞、　號法稱、　　施光佛、　　炎曜施、　作至誠、　　修命業、　　以善時、　善甚重、　　決了意、　　志念行、　明珠香、　　勝忻喜、　　師子光、　號照明、　　上名聞、　　善山氏、　晃昱珠、　　號光勢、　　勢無卑、　勤修焰、　　明珠月、　　在世尊、　吉祥手、　　寶忻樂、　　閑靜明、　好寂道、　　光嚴哀、　　所到寂、　世善樂、　　號無憂、　　順十所、　忻樂力、　　勢力首、　　勢威王、　大勢至、　　功勳藏、　　言至誠、　上安隱、　　炎明佛、　　大光氏、　德光明、　　號寶首、　　光演香、　造燈明、　　吉像手、　　善華葉、　珍寶佛、　　江海氏、　　執持地、　意義理、　　意清徹、　　功德輪、　寶舍宅、　　行至義、　　於世月、　音柔和、　　梵英心、　　面威重、　意吉利、　　堅固施、　　號福光、　大威曜、　　寶氏佛、　　號名聞、　至重願、　　無量稱、　　光不虛、　消天嫉、　　勝根元、　　眾金剛、　英善品、　　妙華群、　　意證明、　無清行、　　善思稱、　　以照曜、　神祇品、　　寂功勳、　　超越義、　住無畏、　　建立慈、　　至要藏、　明珠行、　　威解脫、　　善光明、　至味佛、　　善度脫、　　等威神、　聖慧勝、　　梵以生、　　至誠音、　善覺佛、　　勢力施、　　師子步、　號華英、　　慧事業、　　慧與華、　功德藏、　　布名聞、　　除卑賤、　無恐怖、　　意光明、　　於斯梵、　自望天、　　愛事業、　　真誠天、　明珠藏、　　功德室、　　積聖慧、　莫能喻、　　喜悅喜、　　堅固願、　所施天、　　梵柔仁、　　意所趣、　得消惡、　　火赫焰、　　大威神、　思夷華、　　鳴吼佛、　　善計數、　根無憶、　　大愛敬、　　善安意、　光重曜、　　弘微妙、　　主所生、　精所至、　　善決義、　　有境界、　善多佛、　　迦陀願、　　救於世、　福光氏、　　寶音佛、　　金剛將、　號富有、　　師子力、　　離垢目、　身解脫、　　覺清徹、　　聖慧步、　威堅固、　　大光明、　　日晃曜、　體離垢、　　分別威、　　無損耗、　柔軟業、　　月光氏、　　雷施佛、　行寂然、　　號無怒、　　多有鐙、　晃曜田、　　清淨國、　　超出上、　蓮華上、　　光首佛、　　寶清淨、　號極賢、　　寶上氏、　　善安明、　江海施、　　梵天英、　　善寶蓋、　好妙焰、　　隨時義、　　明達想、　功德暉、　　宣音佛、　　盛滿月、　蓮華光、　　善專精、　　錠明王、　電焰英、　　光明王、　　號晃昱、　稱無捐、　　蓮華藏、　　供養至、　四禪業、　　無所得、　　強勢兵、　功德藏、　　獨遊步、　　無礙佛、　覺意靜、　　慧光明、　　號天聖、　御光明、　　應所趣、　　華英佛、　羅云氏、　　大篤信、　　星宿王、　醫王佛、　　功福平、　　所覆蓋、　宣暢王、　　日光明、　　法藏氏、　善意佛、　　德根念、　　損兵刃、　號智積、　　善住立、　　善了行、　梵天音、　　龍雷電、　　和音佛、　神通英、　　聖智品、　　吉安祥、　梵平等、　　妙目療、　　號布龍、　至誠英、　　明了佛、　　無怯弱、　寶音聲、　　柔軟響、　　號師子、　號琦薩、　　若干辯、　　勇慧氏、　蓮華積、　　號華開、　　行步至、　積功德、　　顏貌貴、　　主威曜、　月鐙明、　　威神王、　　覺王佛、　無盡氏、　　覺達月、　　號悅豫、　智郡上、　　號最上、　　逮威施、　智慧氏、　　音柔音、　　導師元、　聲無礙、　　施尊藏、　　豪慧佛、　獨遊步、　　大晃曜、　　應根香、　善光明、　　布威稱、　　好顏王、　號吉利、　　師子兵、　　所止宿、　名聞伏、　　和妙藏、　　福光明、　住良性、　　鐙明王、　　積聖慧、　尊天佛、　　大主元、　　解了行、　號金結、　　閑靜教、　　號難勝、　悅喜人、　　安明氏、　　紫金光、　號妙好、　　功勳根、　　法饒益、　功德多、　　豐多氏、　　號虛空、　微妙慧、　　覺解微、　　一切威、　如藥佛、　　解脫英、　　智藏佛、　積聖慧、　　可敬畏、　　降伏流、　解無礙、　　集至誠、　　善音響、　威重帝、　　應如念、　　號稱法、　解威神、　　尊化身、　　言柔軟、　師子髮、　　捐重擔、　　拔眾根、　敬師子、　　法伴侶、　　遊安隱、　無怒覺、　　顏色盛、　　威神王、　號諸覺、　　善明佛、　　住立義、　覺光明、　　神妙音、　　威悅眾、　行不虛、　　消壞瞋、　　顏貌尊、　善紫金、　　調和佛、　　解脫結、　住於法、　　號往歸、　　棄自大、　聖慧藏、　　梵天遊、　　號栴檀、　無愁慼、　　清淨身、　　號佛英、　蓮華佛、　　威無量、　　天光曜、　聖智華、　　號作斯、　　功德慧、　梵天居、　　寶牽佛、　　帝王氏、　無損佛、　　至尊教、　　水帝王、　星明氏、　　無所害、　　琉璃藏、　號天華、　　揚名稱、　　弓身光、　極善明、　　一切勳、　　甚貴光、　珍寶佛、　　元首氏、　　妙丈夫、　號月所、　　無量光、　　快意念、　炎明佛、　　視無厭、　　師子佛、　好樂慧、　　山根本、　　寂然德、　積勢力、　　宜義帝、　　暢善聲、　號快華、　　住於義、　　威德王、　慧無等、　　號無限、　　音響佛、　名殊勝、　　善光明、　　安隱斯、　解說佛、　　心思義、　　號極貴、　宣暢音、　　晃昱業、　　等虛空、　身名聞、　　利寂然、　　無瑕穢、　號清淨、　　意習行、　　蓮華佛、　順品第、　　善光曜、　　妙辯才、　號盡極、　　善周遍、　　重根元、　離怖畏、　　慧清白、　　安住佛、　宣辯才、　　最明目、　　覺名聞、　常空佛、　　月寂然、　　無恐懼、　大顯現、　　梵天氏、　　好音響、　大聖慧、　　度邊際、　　普無際、　覺了意、　　樹根元、　　行極順、　清除音、　　寂功德、　　有力勢、　號強首、　　敬聖佛、　　以逮德、　號明味、　　雷震吼、　　雨音聲、　眼愛敬、　　仁賢氏、　　明極快、　極富有、　　合集德、　　而寂然、　號悅豫、　　法幢幡、　　至聖響、　心虛空、　　法祠音、　　功德佛、　分別音、　　德光明、　　有威神、　達根元、　　有意念、　　有捷辯、　寂然輪、　　仁善王、　　若干月、　曰遠聞、　　無垢塵、　　德至誠、　殊妙華、　　德幢幡、　　群辯才、　好珍寶、　　懷悅豫、　　敬愛月、　無卒暴、　　師子力、　　自在王、　悅無量、　　平等業、　　無瞋恚、　滅垢穢、　　頒宣宜、　　慧無愚、　玄妙佛、　　善仁賢、　　而應住、　十慧寂、　　言談帝、　　號丈夫、　有深意、　　行無量、　　有法力、　至供養、　　華光明、　　在三世、　間靜供、　　日曜藏、　　天奉事、　幢幡佛、　　有解脫、　　至真髮、　演甘露、　　極殊異、　　堅雄心、　真珍寶、　　光明品、　　遊玄妙、　言辭淨、　　震光明、　　積功德、　演光曜、　　無損首、　　師子步、　超出難、　　布施華、　　顏悅豫、　紅蓮華、　　好愛慧、　　淨玄珠、　清無虛、　　慧聖明、　　謙卑行、　除幢幡、　　善思惟、　　好脫門、　曉了明、　　聞如海、　　總持寶、　成智識、　　可悅意、　　暢音聲、　見無業、　　好所樂、　　斷垢塵、　行極邊、　　多化異、　　天布響、　寶游步、　　紅蓮華、　　象香首、　伏怨敵、　　富多聞、　　恨善郡、　妙華光、　　師子響、　　月遊住、　定壞冥、　　無所動、　　忍細步、　福燈度、　　囑累音、　　而最上、　精進力、　　住術意、　　發寂然、　妙善月、　　覺意華、　　吉祥善、　所言快、　　慧勢力、　　威方便、　鐙火光、　　行步強、　　天音聲、　順寂然、　　若干日、　　以隨時、　安樂佛、　　戒光明、　　修建立、　無塵埃、　　安住和、　　有聖慧、　轉增益、　　香光明、　　因順時、　音暉曜、　　柔軟業、　　無罣礙、　寂幢幡、　　趣最道、　　行玄妙、　愛敬寶、　　法所遊、　　而言天、　無極慈、　　善知友、　　步寂然、　無量土、　　明曜山、　　賢所歎、　興發道、　　斯威神、　　所現光、　報善行、　　逮極善、　　離憂慼、　寶光明、　　所行道、　　功福行、　德如海、　　若干品、　　降伏魔、　除害非、　　所宿止、　　入外學、　無壞意、　　能思遠、　　因所誠、　取重解、　　斯愛敬、　　道幢幡、　聖慧響、　　號須深、　　斯梵天、　樂隱佛、　　神足英、　　勝根地、　所執持、　　日恭恪、　　月宮生、　迦益華、　　賢所施、　　持精明、　福所哀、　　好樂力、　　善音說、　法貴佛、　　梵天響、　　其快善、　無缺漏、　　覺舉號、　　大弘廣、　名聞稱、　　英妙意、　　暢神音、　師音樹、　　棄愚癡、　　降甘露、　仁賢月、　　辯無量、　　宣名稱、　應性行、　　供養度、　　而懷憂、　愛樂安、　　虛俗志、　　樂所趣、　歸所行、　　破眾業、　　青蓮華、　調華佛、　　永無底、　　宣辯才、　號光曜、　　斯逮致、　　有功勳、　御精進、　　天竟域、　　最上行、　習好樂、　　功福意、　　亘明曜、　德無量、　　集威神、　　師子步、　妙無動、　　行晃曜、　　龍音響、　執持輪、　　尊勢象、　　樂哀世、　法音佛、　　樂無底、　　號名稱、　雨幢佛、　　雨德行、　　美好香、　號虛空、　　音響辭、　　天帝王、　弘明珠、　　善財業、　　燈火焰、　斷根王、　　閑寂靜、　　主安隱、　師子音、　　流寶名、　　建立義、　建示現、　　所有華、　　眉間光、　無邊際、　　辯才王、　　邦伴慧、　由自在、　　師子髮、　　遊晃煜、　德燈焰、　　月暉曜、　　無所愁、　郡土地、　　心覺解、　　殊勝法、　安光教、　　應美香、　　其有力、　智慧華、　　其音強、　　順安隱、　義理氏、　　好愛喜、　　得致勝、　執衣鉢、　　行寂然、　　人師子、　有名稱、　　號樓由。",
    "T14n0425_006:0050a21_0": "「是賢劫中有斯千佛興現出世，度脫十方一切眾生。",
    "T14n0425_006:0050a22_1": "是千佛等各有名號，皆如是像。",
    "T14n0425_006:0050a22_2": "若有人聞受持諷誦，執學心懷專精了識，行無放逸和同供養，棄眾惡趣勤苦之患，長得安隱住于禁戒，諸所將信順喜經道，應行清淨值具足果，此深妙忍根元法忍，護一切世若干億劫。",
    "T14n0425_006:0050a27_3": "犯諸惡行不知罪福果之報應，聞諸佛名除一切罪無復眾患。",
    "T14n0425_006:0050a28_4": "假使有持是諸佛名一切尊號，致得神足一心定意。",
    "T14n0425_006:0050a29_5": "若有凡庶，逮得見聞自在值此，斯眾導師御行經典，懷來億載無量功祚，所解說義暢達音慧，因得值見斯三昧定，性行清淨心無猶豫，所興發慧不著三界，以逮總持存在心懷，是等當行此三昧定。」",
    "T14n0425_006:0050b05_6": "◎賢劫經卷第六"
}