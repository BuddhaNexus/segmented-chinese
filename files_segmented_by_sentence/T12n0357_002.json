{
    "T12n0357_002:0244a24_0": "如來莊嚴智慧光明入一切佛境",
    "T12n0357_002:0244a25_0": "界經卷下",
    "T12n0357_002:0244a27_0": "元魏天竺三藏曇摩流支譯",
    "T12n0357_002:0244a28_0": "「文殊師利！",
    "T12n0357_002:0244a28_1": "如來者，名為法身。",
    "T12n0357_002:0244a28_2": "文殊師利！",
    "T12n0357_002:0244a28_3": "如來不生、無生。",
    "T12n0357_002:0244a29_4": "文殊師利！",
    "T12n0357_002:0244a29_5": "如來無名、無色、無言說、無心意、意識。",
    "T12n0357_002:0244b01_6": "文殊師利！",
    "T12n0357_002:0244b01_7": "如來無分別、離分別。",
    "T12n0357_002:0244b02_0": "「文殊師利！",
    "T12n0357_002:0244b02_1": "言如來者，名為空不可盡相，盡際、實際、空平等一切法際、不二際、常不可知處際。",
    "T12n0357_002:0244b04_2": "「文殊師利！",
    "T12n0357_002:0244b04_3": "如來、應、正遍知一切處，無分別、離異分別，非下、非中、非上。",
    "T12n0357_002:0244b05_4": "如是，文殊師利！",
    "T12n0357_002:0244b05_5": "一切法無分別、離分別，非下、非中、非上。",
    "T12n0357_002:0244b06_6": "何以故？",
    "T12n0357_002:0244b07_0": "一切法不可得故。",
    "T12n0357_002:0244b07_1": "文殊師利！",
    "T12n0357_002:0244b07_2": "言一切法不可得者，是一切法平等；言一切法平等者，是平等住；言平等住者，即是不動；言不動者，是一切法無依止；言一切法無依止者，彼無心定住；言無心定住者，即是無生；言無生者，即是不生。",
    "T12n0357_002:0244b12_3": "若如是見，彼心心數法畢竟不顛倒；若畢竟心不顛倒者，彼行者能得如實；若能如實得者，彼不起戲論；若不起戲論者，彼不行一切法。",
    "T12n0357_002:0244b15_4": "若不戲、不行者，彼不在生、死；若不在生、死者，彼不能動；若不能動者，彼法不能相違；若法不能相違者，彼隨順一切法；彼隨順一切法者，彼法性中不能動；若法性中不能動者，彼得自性法；若得自性法者，彼無所得。",
    "T12n0357_002:0244b20_5": "何以故？",
    "T12n0357_002:0244b20_6": "依因緣生一切法故。",
    "T12n0357_002:0244b20_7": "若依因緣生一切法者，彼常不生；若常不生者，彼常不可得；若常不可得者，彼得實際法；若得實際法者，彼不共一切法住；若不共一切法住者，彼不共住；若不共住者，彼非有、非無；若非有、非無者，彼得法中住；若得法中住者，彼得修行正念法；若得修行正念法者，彼無一法非是佛法。",
    "T12n0357_002:0244b27_8": "何以故？",
    "T12n0357_002:0244b27_9": "以覺一切法空故。",
    "T12n0357_002:0244b27_10": "「文殊師利！",
    "T12n0357_002:0244b28_11": "覺一切法空者名為菩提。",
    "T12n0357_002:0244b28_12": "菩提者，名覺一切法空，空者即是菩提。",
    "T12n0357_002:0244b29_13": "如是，空、無相、無願，無作、無行，無依、無生，無取、無處，覺如是法者名為菩提。",
    "T12n0357_002:0244c02_14": "「菩提者，名為修行正念。",
    "T12n0357_002:0244c02_15": "文殊師利！",
    "T12n0357_002:0244c02_16": "言修行正念者，不取、不捨即名正念。",
    "T12n0357_002:0244c03_17": "不觀、不異，名為行；不著、不縛、不脫，名為行；不去、不來，名為行。",
    "T12n0357_002:0244c05_18": "「文殊師利！",
    "T12n0357_002:0244c05_19": "正念行者，彼處無行、無利、無果、無證。",
    "T12n0357_002:0244c06_20": "何以故？",
    "T12n0357_002:0244c06_21": "文殊師利！",
    "T12n0357_002:0244c06_22": "心自性清淨故，彼心客塵煩惱染，而自性清淨心不染。",
    "T12n0357_002:0244c07_23": "而彼自性清淨心即體，無染、不染者。",
    "T12n0357_002:0244c08_24": "彼處無對治法故，以何法對治能滅此煩惱。",
    "T12n0357_002:0244c09_25": "何以故？",
    "T12n0357_002:0244c09_26": "彼清淨非淨，即是本淨。",
    "T12n0357_002:0244c10_27": "若本淨者，即是不生；若不生者，彼即不染；若不染者，彼不離染法；若離染法者，彼滅一切染。",
    "T12n0357_002:0244c12_28": "以何等法滅一切染？",
    "T12n0357_002:0244c12_29": "彼不生。",
    "T12n0357_002:0244c13_30": "若不生者，是菩提。",
    "T12n0357_002:0244c13_31": "菩提者，名為平等；平等者，名為真如；真如者，名為不異；不異者，名為如實住一切有為、無為法。",
    "T12n0357_002:0244c15_32": "「文殊師利！",
    "T12n0357_002:0244c15_33": "真如者，彼處非有為、非無為，無二法。",
    "T12n0357_002:0244c16_34": "若非有為、非無，為無二法者，是真如。",
    "T12n0357_002:0244c17_35": "文殊師利！",
    "T12n0357_002:0244c17_36": "言真如者，彼實際；言實際者，彼不異；不異者，彼未來真如。",
    "T12n0357_002:0244c19_37": "言未來真如者即是不異；言不異者，彼即真如；言即真如者，彼非常不真如。",
    "T12n0357_002:0244c20_38": "言非常不真如者，彼不染、不淨；言不染、不淨者，彼不生、不滅；言不生、不滅者，彼涅槃平等。",
    "T12n0357_002:0244c22_39": "言涅槃平等者，彼不在世間、不在涅槃；言不在世間、不在涅槃者，彼非過去、非未來、非現在；言非過去、非未來、非現在者，彼非下、非中、非上；言非下、非中、非上者即是如來。",
    "T12n0357_002:0244c26_40": "「言如來者，名為實語；言實語者，名為真如；言真如者，名為如實；言如實者，名為我；言我者即是不二；不二義者即是菩提；菩提者，名為覺。",
    "T12n0357_002:0244c29_41": "覺者，入三解脫門智；智者，入三世平等一切法智。",
    "T12n0357_002:0245a01_42": "言義者，於一切法無差別義。",
    "T12n0357_002:0245a02_43": "義者，無名、無言、不可說。",
    "T12n0357_002:0245a03_44": "言智者，覺了一切法名為智、識知一切法名為智。",
    "T12n0357_002:0245a04_45": "言義者，知眾生及識智，了義即是法、法者即是義。",
    "T12n0357_002:0245a05_46": "義智、識智，了義智、法智，法住智、法體智，彼依法轉所轉義，自轉平等不二義，平等不二義即是平等，平等者即是義。",
    "T12n0357_002:0245a07_47": "所言義、識智平等者，即是入不二法門智，名為了義，非不了義。",
    "T12n0357_002:0245a09_48": "言平等者，即是平等、即是空；言空者，即是幻我平等；言我平等者，即是法平等；言法平等者，即是離平等；離平等者，即是覺平等；覺平等者，即是菩提。",
    "T12n0357_002:0245a12_49": "「文殊師利！",
    "T12n0357_002:0245a12_50": "著色者即是著眼；著眼者即是著自性；著見者即是著自我；著自身者即是著自性空智。",
    "T12n0357_002:0245a14_51": "著不正念觀者即著法光明，觀法不著；著懈怠垢者著證智，堅固精進。",
    "T12n0357_002:0245a16_52": "如實知法，名為著；著五蓋菩提分，名為著。",
    "T12n0357_002:0245a17_53": "不著無障解脫智，一切法自性清淨，因緣而有。",
    "T12n0357_002:0245a18_54": "「又，菩薩摩訶薩，如實知染、淨因而不住染、淨因中者，起我、起見是名染因，入一切法無我是名淨因；見我、我所是名染因，內寂靜、外不行是名淨因；欲瞋恨害覺觀是名染因，不淨、慈悲喜捨、入十二因緣、忍名為淨因；四顛倒是染因，四念處是淨因；五蓋是染因，五根是淨因；六入是染因，六念是淨因；七非淨法是染因，七覺分是淨因；八邪法是染因，八正法是淨因；九惱事是染因，九次第定是淨因；十不善業道是染因，十善業道是淨因；略說一切不善念是染因，一切善念是淨因。",
    "T12n0357_002:0245a29_55": "「所言染因、淨因，彼一切法自性空，無我、無人、無命、無壽者，無我所、無使者。",
    "T12n0357_002:0245b02_56": "如幻無相，內寂靜；內寂靜者即是寂滅；寂滅者即是自性清淨；自性清淨者即是不可得；不可得者即是無處；無處者即是實；實者即是虛空。",
    "T12n0357_002:0245b05_57": "何以故？",
    "T12n0357_002:0245b05_58": "文殊師利！",
    "T12n0357_002:0245b05_59": "無有一法若生、若滅。」",
    "T12n0357_002:0245b06_60": "文殊師利白佛言：「世尊！",
    "T12n0357_002:0245b06_61": "若法如是，云何如來得菩提？」",
    "T12n0357_002:0245b07_62": "佛告文殊師利言：「文殊師利！",
    "T12n0357_002:0245b07_63": "無根、無住，如來如是得菩提。」",
    "T12n0357_002:0245b08_64": "文殊師利言：「世尊！",
    "T12n0357_002:0245b09_0": "何者是根？",
    "T12n0357_002:0245b09_1": "何者是住？」",
    "T12n0357_002:0245b09_2": "佛告文殊師利：「身見，名為根；不實分別，名為住。",
    "T12n0357_002:0245b10_3": "彼菩提平等，如來知一切法平等，是故，說如來無根、無住得菩提。",
    "T12n0357_002:0245b12_0": "「文殊師利！",
    "T12n0357_002:0245b12_1": "言菩提者，名為淨、亦名寂靜。",
    "T12n0357_002:0245b12_2": "何者為淨？",
    "T12n0357_002:0245b13_3": "何者寂靜？",
    "T12n0357_002:0245b13_4": "文殊師利！",
    "T12n0357_002:0245b13_5": "我我所眼空。",
    "T12n0357_002:0245b13_6": "何以故？",
    "T12n0357_002:0245b14_7": "自性空故。",
    "T12n0357_002:0245b14_8": "如是，耳、鼻、舌、身、意我我所空。",
    "T12n0357_002:0245b14_9": "何以故？",
    "T12n0357_002:0245b15_10": "自性空故。",
    "T12n0357_002:0245b15_11": "是故，知眼空，不著色，是故說淨。",
    "T12n0357_002:0245b16_12": "如是，知耳空，不著聲，是寂靜；知鼻空，不著香，是寂靜；知舌空，不著味，是寂靜；知身空，不著觸，是寂靜；知意空，不著法，是寂靜。",
    "T12n0357_002:0245b18_13": "文殊師利！",
    "T12n0357_002:0245b19_14": "菩提自性清淨，以自性清淨故。",
    "T12n0357_002:0245b19_15": "自性清淨者，所言自性清淨，彼不染如虛空、平等如虛空、自性同虛空——譬如虛空，本來自性清淨。",
    "T12n0357_002:0245b22_0": "「文殊師利！",
    "T12n0357_002:0245b22_1": "言菩提者，不取、不捨。",
    "T12n0357_002:0245b22_2": "云何不取？",
    "T12n0357_002:0245b22_3": "云何不捨？",
    "T12n0357_002:0245b23_4": "言不取者，不取一切法，是故言不取；言不捨者，不捨一切法，是故言不捨。",
    "T12n0357_002:0245b24_5": "文殊師利！",
    "T12n0357_002:0245b25_6": "如來度大漂流，是故不取、不捨，而彼真如不見彼、此岸。",
    "T12n0357_002:0245b26_7": "如來知一切法離彼、此岸，故言如來。",
    "T12n0357_002:0245b27_8": "「文殊師利！",
    "T12n0357_002:0245b27_9": "菩提無相、無觀。",
    "T12n0357_002:0245b27_10": "何者無相、無觀？",
    "T12n0357_002:0245b28_11": "文殊師利！",
    "T12n0357_002:0245b28_12": "不見眼識名為無相，不見色名為無觀；不見耳識名為無相，不聞聲名為無觀；不見鼻識名為無相，不聞香名為無觀；不見舌識名為無相，不知味名為無觀；不見身識名為無相，不知觸名為無觀；不見意識名為無相，不知法名為無觀。",
    "T12n0357_002:0245c04_13": "文殊師利！",
    "T12n0357_002:0245c05_0": "是諸聖人境界，所謂三界境界。",
    "T12n0357_002:0245c05_1": "「文殊師利！",
    "T12n0357_002:0245c05_2": "言菩提者，非過去、非未來、非現在，三世平等、三世清淨。",
    "T12n0357_002:0245c07_3": "文殊師利！",
    "T12n0357_002:0245c07_4": "何者是三世智？",
    "T12n0357_002:0245c07_5": "所謂過去法心不行、未來法識不去、現在法念不住。",
    "T12n0357_002:0245c09_0": "是故，如來不住心、意、意識；以不住，不分別、無分別；以不分別、無分別故，不見未來法、現在法，不戲論。",
    "T12n0357_002:0245c11_1": "「文殊師利！",
    "T12n0357_002:0245c11_2": "菩提無身、無為。",
    "T12n0357_002:0245c11_3": "何者是無身？",
    "T12n0357_002:0245c12_4": "何者是無為？",
    "T12n0357_002:0245c12_5": "文殊師利！",
    "T12n0357_002:0245c12_6": "無身者，所謂非眼識知，非耳、鼻、舌、身、意識知。",
    "T12n0357_002:0245c13_7": "文殊師利！",
    "T12n0357_002:0245c13_8": "若非心、意、意識知，彼無為。",
    "T12n0357_002:0245c14_9": "言無為者，不生、不住、不滅，是故言三世清淨無為。",
    "T12n0357_002:0245c15_10": "如無為知，有為亦如是。",
    "T12n0357_002:0245c16_11": "何以故？",
    "T12n0357_002:0245c16_12": "所言一切法體者即是無體。",
    "T12n0357_002:0245c17_0": "無體者，彼處無二言。",
    "T12n0357_002:0245c17_1": "「文殊師利！",
    "T12n0357_002:0245c17_2": "言菩提者，名為無差別足迹。",
    "T12n0357_002:0245c18_3": "何者無差別？",
    "T12n0357_002:0245c18_4": "何者足迹？",
    "T12n0357_002:0245c18_5": "文殊師利！",
    "T12n0357_002:0245c19_6": "無相名無差別，真如名足迹；無住名無差別，法名足迹；無異名無差別，實際名足迹；不可得名無差別，不動名足迹；空名無差別，無相名足迹；無覺名無差別，無願名足迹；不求名無差別，無眾生名足迹；眾生體名無差別，虛空名足迹；不見名無差別，不生名足迹；不滅名無差別，無為名足迹；無行名無差別，菩提名足迹；寂靜名無差別，涅槃名足迹；不起名無差別，覺名足迹。",
    "T12n0357_002:0245c27_7": "「文殊師利！",
    "T12n0357_002:0245c27_8": "菩提者，不可以身得、不可以心得。",
    "T12n0357_002:0245c28_9": "何以故？",
    "T12n0357_002:0245c28_10": "文殊師利！",
    "T12n0357_002:0245c29_11": "身者頑礙，無覺、無心，譬如草木、牆壁、土塊影像；心者如幻，空無所有，不實、不作。",
    "T12n0357_002:0246a01_12": "「文殊師利！",
    "T12n0357_002:0246a02_13": "身、心如實覺名為菩提，依世間名字非第一義。",
    "T12n0357_002:0246a03_14": "何以故？",
    "T12n0357_002:0246a03_15": "文殊師利！",
    "T12n0357_002:0246a03_16": "菩提非身、非心、非法，非實、非不實，非諦、非不諦，不可如是說。",
    "T12n0357_002:0246a04_17": "文殊師利！",
    "T12n0357_002:0246a05_18": "不可以一切法說菩提。",
    "T12n0357_002:0246a05_19": "何以故？",
    "T12n0357_002:0246a05_20": "文殊師利！",
    "T12n0357_002:0246a06_21": "菩提無住處可說。",
    "T12n0357_002:0246a06_22": "文殊師利！",
    "T12n0357_002:0246a06_23": "譬如虛空，無住處可說、無為，無生、無滅；菩提亦如是，無住、無為，無生、無滅可說。",
    "T12n0357_002:0246a08_24": "文殊師利！",
    "T12n0357_002:0246a08_25": "譬如一切世間之法，若求其實不可得說。",
    "T12n0357_002:0246a09_26": "文殊師利！",
    "T12n0357_002:0246a09_27": "菩提亦如是，以一切法說菩提實亦不可得。",
    "T12n0357_002:0246a10_28": "何以故？",
    "T12n0357_002:0246a11_29": "文殊師利！",
    "T12n0357_002:0246a11_30": "實法中無名字、章句可得。",
    "T12n0357_002:0246a11_31": "何以故？",
    "T12n0357_002:0246a12_32": "不生、不滅故。",
    "T12n0357_002:0246a12_33": "「文殊師利！",
    "T12n0357_002:0246a12_34": "言菩提者，名不可取、不可依。",
    "T12n0357_002:0246a13_35": "文殊師利！",
    "T12n0357_002:0246a13_36": "何者不可取？",
    "T12n0357_002:0246a13_37": "何者不可依？",
    "T12n0357_002:0246a14_38": "文殊師利！",
    "T12n0357_002:0246a14_39": "如實知眼不可取，不見色名為不可依；如實知耳不可取，不聞聲名為不可依；如實知鼻不可取，不聞香名為不可依；如實知舌不可取，不知味名為不可依；如實知身不可取，不覺觸名為不可依；如實知意不可取，不見諸法名為不可依。",
    "T12n0357_002:0246a19_40": "文殊師利！",
    "T12n0357_002:0246a19_41": "如是，如來不取、不依，名證菩提。",
    "T12n0357_002:0246a20_42": "如是，證菩提不取眼、不見色，是故不住眼識；不取耳、不聞聲，是故不住耳識；不取鼻、不聞香，是故不住鼻識；不取舌、不知味，是故不住舌識；不取身、不覺觸，是故不住身識；不取意、不知法，是故不住意識。",
    "T12n0357_002:0246a25_43": "文殊師利！",
    "T12n0357_002:0246a25_44": "如來不住心、意、意識，是故得名如來、應、正遍知。",
    "T12n0357_002:0246a27_0": "「文殊師利！",
    "T12n0357_002:0246a27_1": "眾生有四種心住法，依彼四種心住法。",
    "T12n0357_002:0246a28_2": "何等為四？",
    "T12n0357_002:0246a28_3": "所謂眾生依色心住，如是，受、想、行等，是為眾生依四種心住。",
    "T12n0357_002:0246a29_4": "文殊師利！",
    "T12n0357_002:0246a29_5": "此四種心住法，如來如實知不生、不滅，是故名為佛。",
    "T12n0357_002:0246b02_6": "「文殊師利！",
    "T12n0357_002:0246b02_7": "言菩提者，名為空。",
    "T12n0357_002:0246b02_8": "文殊師利！",
    "T12n0357_002:0246b03_0": "如彼一切法空不異菩提空，菩提空即一切法空。",
    "T12n0357_002:0246b04_1": "如彼一切法空，如來如實知名為覺者。",
    "T12n0357_002:0246b05_0": "「文殊師利！",
    "T12n0357_002:0246b05_1": "非空空知。",
    "T12n0357_002:0246b05_2": "文殊師利！",
    "T12n0357_002:0246b05_3": "空者即菩提，菩提即是空。",
    "T12n0357_002:0246b06_4": "文殊師利！",
    "T12n0357_002:0246b06_5": "空中無空、亦無菩提、亦無二。",
    "T12n0357_002:0246b07_6": "以何等法為空？",
    "T12n0357_002:0246b07_7": "何等法為菩提？",
    "T12n0357_002:0246b07_8": "而說二名。",
    "T12n0357_002:0246b08_9": "何以故？",
    "T12n0357_002:0246b08_10": "文殊師利！",
    "T12n0357_002:0246b08_11": "一切無二、無相、無差別，無名、無相，離心、意、意識，不生、不滅，不行、無行、不集，無字、無聲。",
    "T12n0357_002:0246b10_12": "文殊師利！",
    "T12n0357_002:0246b10_13": "言空者，名取戲論。",
    "T12n0357_002:0246b11_14": "文殊師利！",
    "T12n0357_002:0246b11_15": "而第一法中無法可得，名為空。",
    "T12n0357_002:0246b12_16": "文殊師利！",
    "T12n0357_002:0246b12_17": "如說虛空虛空，而無虛空可名，名為虛空。",
    "T12n0357_002:0246b13_18": "文殊師利！",
    "T12n0357_002:0246b13_19": "空亦如是，說名空空，而無法可說，名之為空。",
    "T12n0357_002:0246b14_20": "如是入一切法，是名入一切法門。",
    "T12n0357_002:0246b15_21": "「文殊師利！",
    "T12n0357_002:0246b15_22": "一切法無名而依名說。",
    "T12n0357_002:0246b16_23": "文殊師利！",
    "T12n0357_002:0246b16_24": "如名非此處、不離此處，如是依名說。",
    "T12n0357_002:0246b17_25": "何等法？",
    "T12n0357_002:0246b17_26": "彼法非此處、不離此處。",
    "T12n0357_002:0246b17_27": "如是，文殊師利！",
    "T12n0357_002:0246b18_28": "如來如實知一切法本來不生、不起、不滅，無相，離心、意、意識，無字、無聲。",
    "T12n0357_002:0246b19_29": "「文殊師利！",
    "T12n0357_002:0246b20_30": "言菩提者，如虛空平等。",
    "T12n0357_002:0246b20_31": "虛空非平、非下、非高，菩提亦非平、非下、非高。",
    "T12n0357_002:0246b21_32": "何以故？",
    "T12n0357_002:0246b21_33": "文殊師利！",
    "T12n0357_002:0246b22_34": "法無實有。",
    "T12n0357_002:0246b22_35": "文殊師利！",
    "T12n0357_002:0246b22_36": "若法無實有，云何說平等，非下、非高？",
    "T12n0357_002:0246b23_37": "文殊師利！",
    "T12n0357_002:0246b23_38": "如來如是覺一切法平等，非高、非下。",
    "T12n0357_002:0246b24_39": "如是覺已，無有少法不平等，不高、不下。",
    "T12n0357_002:0246b25_40": "如彼法住，如是，如如實智知。",
    "T12n0357_002:0246b25_41": "「文殊師利！",
    "T12n0357_002:0246b26_42": "何者是如實智？",
    "T12n0357_002:0246b26_43": "文殊師利！",
    "T12n0357_002:0246b26_44": "如實知一切法者，一切法無，本來不生、不滅。",
    "T12n0357_002:0246b27_45": "法本不生，生已還滅。",
    "T12n0357_002:0246b28_46": "彼諸法，無作者、無取者而生，無作者、無取者而滅。",
    "T12n0357_002:0246b29_47": "文殊師利！",
    "T12n0357_002:0246b29_48": "諸法依因緣生、無因緣滅，無實道者。",
    "T12n0357_002:0246c01_49": "是故，如來為斷道者說法。",
    "T12n0357_002:0246c02_0": "「文殊師利！",
    "T12n0357_002:0246c02_1": "言菩提者，名為如實足迹。",
    "T12n0357_002:0246c02_2": "文殊師利！",
    "T12n0357_002:0246c03_3": "何者是如實足迹？",
    "T12n0357_002:0246c03_4": "文殊師利！",
    "T12n0357_002:0246c03_5": "言如實足迹者即是菩提。",
    "T12n0357_002:0246c04_6": "如菩提，色亦如是不離如；如是，不離如受、想、行、識。",
    "T12n0357_002:0246c05_7": "如菩提，地界如不離如；水、火、風亦不離如。",
    "T12n0357_002:0246c06_8": "如菩提，如是，眼界、色界、眼識界不離如。",
    "T12n0357_002:0246c07_9": "文殊師利！",
    "T12n0357_002:0246c07_10": "如菩提，耳界、聲界、耳識界不離如。",
    "T12n0357_002:0246c08_11": "文殊師利！",
    "T12n0357_002:0246c08_12": "鼻界、香界、鼻識界不離如；舌界、味界、舌識界不離如；身界、觸界、身識界不離如；意界、法界、意識界不離如。",
    "T12n0357_002:0246c10_13": "文殊師利！",
    "T12n0357_002:0246c11_14": "一切法假名法者，謂五陰、十二入、十八界。",
    "T12n0357_002:0246c12_15": "彼法如來如實覺，非顛倒覺。",
    "T12n0357_002:0246c12_16": "如彼法住本際、中際、後際，如來如實知本際、中際、後際。",
    "T12n0357_002:0246c13_17": "如彼法本際不生、未來際不去、現在際不住，如實知如。",
    "T12n0357_002:0246c15_18": "彼法足迹，如一法，一切法亦如是；如一切法，一法亦如是。",
    "T12n0357_002:0246c16_19": "文殊師利！",
    "T12n0357_002:0246c16_20": "而一、多不可得。",
    "T12n0357_002:0246c17_21": "「文殊師利！",
    "T12n0357_002:0246c17_22": "入一切法，阿門、無阿門。",
    "T12n0357_002:0246c17_23": "文殊師利！",
    "T12n0357_002:0246c18_24": "何者阿門？",
    "T12n0357_002:0246c18_25": "何者無阿門？",
    "T12n0357_002:0246c18_26": "文殊師利！",
    "T12n0357_002:0246c18_27": "言阿者，初發一切善根法；無阿者，不見一切法。",
    "T12n0357_002:0246c19_28": "言阿者，心不住能令住；言無阿者，無相三昧解脫門。",
    "T12n0357_002:0246c21_29": "言阿者，稱數觀諸法相；言無阿者，名為過量。",
    "T12n0357_002:0246c22_30": "何者是過量？",
    "T12n0357_002:0246c22_31": "謂無識業。",
    "T12n0357_002:0246c22_32": "言阿者，觀有為法；言無阿者，觀無為法。",
    "T12n0357_002:0246c23_33": "「文殊師利！",
    "T12n0357_002:0246c23_34": "言菩提者是無漏、無取法。",
    "T12n0357_002:0246c24_35": "文殊師利！",
    "T12n0357_002:0246c24_36": "何者是無漏？",
    "T12n0357_002:0246c25_0": "是無取？",
    "T12n0357_002:0246c25_1": "文殊師利！",
    "T12n0357_002:0246c25_2": "言無漏者，謂離四漏。",
    "T12n0357_002:0246c25_3": "何者為四？",
    "T12n0357_002:0246c26_4": "謂：欲漏、有漏、無明漏、見漏。",
    "T12n0357_002:0246c26_5": "以不取彼四種漏故，是故名為遠離諸漏。",
    "T12n0357_002:0246c27_6": "文殊師利！",
    "T12n0357_002:0246c27_7": "何者無取？",
    "T12n0357_002:0246c28_8": "謂離四取。",
    "T12n0357_002:0246c28_9": "何等為四？",
    "T12n0357_002:0246c28_10": "謂：欲取、見取、我取、戒取。",
    "T12n0357_002:0246c29_11": "以此諸漏，眾生為無明所闇、愛水所潤，迭共相因，虛妄取著。",
    "T12n0357_002:0247a01_12": "「文殊師利！",
    "T12n0357_002:0247a01_13": "如來如實知我根本，以我清淨如實知一切眾生清淨。",
    "T12n0357_002:0247a03_14": "所言我清淨、一切眾生清淨，此二無二、無差別義，即是無生、無滅。",
    "T12n0357_002:0247a04_15": "文殊師利！",
    "T12n0357_002:0247a04_16": "無生、無滅，何等法處心、意、意識所不能知？",
    "T12n0357_002:0247a05_17": "文殊師利！",
    "T12n0357_002:0247a05_18": "何等法上無心、意、意識？",
    "T12n0357_002:0247a06_19": "彼法中無分別，分別何等法而生不正念。",
    "T12n0357_002:0247a07_20": "是故，菩薩生於正念。",
    "T12n0357_002:0247a07_21": "生正念者，不起無明；不起無明者，不起十二有支；不起十二有支者，彼是不生；不生者即是位；位者即是了義；了義者即是第一義；第一義者即是無我義；無我義者即是不可說義；不可說義者即是因緣義；因緣義者即是法義；法義者即是如義。",
    "T12n0357_002:0247a13_22": "是故，言見因緣者即是見法，見法者即是見如來。",
    "T12n0357_002:0247a14_23": "所言見者，雖見諸法而無所見。",
    "T12n0357_002:0247a15_24": "文殊師利！",
    "T12n0357_002:0247a15_25": "言有所見者，謂見心、見觀。",
    "T12n0357_002:0247a16_26": "如來不見心。",
    "T12n0357_002:0247a16_27": "若不見心、不見觀，彼是見實。",
    "T12n0357_002:0247a17_28": "文殊師利！",
    "T12n0357_002:0247a17_29": "彼諸法如是平等，如來如彼法平等而知。",
    "T12n0357_002:0247a18_30": "「文殊師利！",
    "T12n0357_002:0247a18_31": "言菩提者，名為淨、無垢、無點。",
    "T12n0357_002:0247a19_32": "文殊師利！",
    "T12n0357_002:0247a19_33": "何者為淨？",
    "T12n0357_002:0247a19_34": "何者無垢？",
    "T12n0357_002:0247a19_35": "何者無點？",
    "T12n0357_002:0247a20_36": "文殊師利！",
    "T12n0357_002:0247a20_37": "空名為淨，無相名無垢，無願名無點。",
    "T12n0357_002:0247a21_38": "文殊師利！",
    "T12n0357_002:0247a21_39": "無生名為淨，無行名無垢，無起名無點。",
    "T12n0357_002:0247a22_40": "文殊師利！",
    "T12n0357_002:0247a22_41": "自性名為淨，善根淨名無垢，光明圓滿名無點；無戲論名為淨，離戲論名無垢，寂滅一切戲論名無點；如名為淨，法界名無垢，實際名無點；虛空名為淨，無礙名無垢，不見名無點；內清淨名為淨，外不行名無垢，內、外不見名無點；陰聚名為淨，法界自體名無垢，十二入無去名無點；過去盡智名為淨，未來無生智名無垢，現在住法界智名無點。",
    "T12n0357_002:0247b01_42": "文殊師利！",
    "T12n0357_002:0247b01_43": "略言淨、無垢、無點，入一平等法足迹中，所謂寂靜足迹；言寂靜足迹者即是寂滅；寂滅者即曰淨；淨者即是聖。",
    "T12n0357_002:0247b04_44": "「文殊師利！",
    "T12n0357_002:0247b04_45": "如虛空，菩提亦如是；如菩提，法亦如是；如法，法體亦如是；如法體，眾生亦如是；如眾生，國土亦如是；如國土，涅槃亦如是。",
    "T12n0357_002:0247b07_0": "文殊師利！",
    "T12n0357_002:0247b07_1": "如來說：『一切法平等如涅槃』，以畢竟究竟無所治法、離諸所治法，以本來清淨、本來無垢、本來無點。",
    "T12n0357_002:0247b09_2": "文殊師利！",
    "T12n0357_002:0247b09_3": "如來如是如實覺一切法、觀察一切眾生性，即生清淨、無垢、無點，奮迅大慈悲心。",
    "T12n0357_002:0247b11_4": "「文殊師利！",
    "T12n0357_002:0247b11_5": "云何菩薩行菩薩行？",
    "T12n0357_002:0247b12_6": "文殊師利！",
    "T12n0357_002:0247b12_7": "若菩薩不生心，不為諸法盡、不為諸法生、非不為諸法不生。",
    "T12n0357_002:0247b13_8": "見諸法本來盡、見諸法不盡而不生慢心，言：『我如是知。』",
    "T12n0357_002:0247b15_9": "而不壞諸法本來不生。",
    "T12n0357_002:0247b15_10": "文殊師利！",
    "T12n0357_002:0247b15_11": "菩薩如是行菩薩行。",
    "T12n0357_002:0247b16_12": "「復次，文殊師利！",
    "T12n0357_002:0247b16_13": "菩薩不見過去心盡行菩薩行、不見未來心未到行菩薩行、不見現在心有行菩薩行，而不著過去、未來、現在，心中如是行菩薩行。",
    "T12n0357_002:0247b19_14": "「文殊師利！",
    "T12n0357_002:0247b19_15": "布施菩薩、如來，無二、無差別，如是行名行菩薩行；持戒菩薩、如來，無二、無差別，如是行名為行菩薩行；忍辱菩薩、如來，無二、無差別，如是行名行菩薩行；精進菩薩、如來，無二、無差別，如是行名行菩薩行；禪定菩薩、如來，無二、無差別，如是行名行菩薩行；般若菩薩、如來，無二、無差別，如是行名行菩薩行。",
    "T12n0357_002:0247b26_16": "「文殊師利！",
    "T12n0357_002:0247b26_17": "菩薩不見色空、不見色不空，如是行名行菩薩行。",
    "T12n0357_002:0247b28_0": "何以故？",
    "T12n0357_002:0247b28_1": "色空色性。",
    "T12n0357_002:0247b28_2": "如是，文殊師利！",
    "T12n0357_002:0247b28_3": "菩薩如是不行受、想、行、識，不離受、想、行、識，如是行名為行菩薩行。",
    "T12n0357_002:0247c01_4": "何以故？",
    "T12n0357_002:0247c01_5": "以不見心、意、識。",
    "T12n0357_002:0247c01_6": "「文殊師利！",
    "T12n0357_002:0247c02_7": "無有一法，若知、若離，若修、若證。",
    "T12n0357_002:0247c02_8": "文殊師利！",
    "T12n0357_002:0247c03_9": "言盡者，彼法常盡，非不盡，本來盡。",
    "T12n0357_002:0247c03_10": "若法本盡，彼法不可盡；以不可盡，是故說盡。",
    "T12n0357_002:0247c04_11": "何以故？",
    "T12n0357_002:0247c05_0": "以如實盡故。",
    "T12n0357_002:0247c05_1": "若如實盡，彼法不盡一法；若不盡一法，彼法無為；若法無為，彼無為法不生、不滅，是名如來。",
    "T12n0357_002:0247c07_2": "若如來出世及不出世，法性、法體、法住、法位、法界如實。",
    "T12n0357_002:0247c08_3": "法界如實住，法智不生、不滅，依彼智故知無為法。",
    "T12n0357_002:0247c09_4": "文殊師利！",
    "T12n0357_002:0247c10_0": "若入如是等諸法位者，知諸漏法不生、不滅。",
    "T12n0357_002:0247c11_0": "文殊師利！",
    "T12n0357_002:0247c11_1": "言諸漏盡者，此依世間名字假言而說，而彼真如法身無有法生、亦無法滅。」",
    "T12n0357_002:0247c12_2": "爾時，文殊師利法王子菩薩摩訶薩即從坐起，偏袒右肩，右膝著地，合掌向佛，即以妙偈讚歎如來，而說頌曰：「無色、無形相，　　無根、無住處，　不生、不滅故，　　敬禮無所觀。",
    "T12n0357_002:0247c18_0": "　不住亦不去，　　不取亦不捨，　遠離六入故，　　敬禮無所觀。",
    "T12n0357_002:0247c20_0": "　出過於三界，　　等同於虛空，　諸欲不染故，　　敬禮無所觀。",
    "T12n0357_002:0247c22_0": "　於諸威儀中，　　去、來及睡寤，　常在寂靜故，　　敬禮無所觀。",
    "T12n0357_002:0247c24_0": "　去、來悉平等，　　以住於平等，　不壞平等故，　　敬禮無所觀。",
    "T12n0357_002:0247c26_0": "　入諸無相定，　　見諸法寂靜，　常入平等故，　　敬禮無所觀。",
    "T12n0357_002:0247c28_0": "　諸佛虛空相，　　虛空亦無相，　離諸因果故，　　敬禮無所觀。",
    "T12n0357_002:0248a01_0": "　虛空無中邊，　　諸佛身亦然，　心同虛空故，　　敬禮無所觀。",
    "T12n0357_002:0248a03_0": "　佛常在世間，　　而不染世法、　不分別世間，　　敬禮無所觀。",
    "T12n0357_002:0248a05_0": "　諸法猶如幻，　　而幻不可得，　離諸幻法故，　　敬禮無所觀。」",
    "T12n0357_002:0248a07_0": "爾時，世尊告文殊師利言：「善哉善哉。",
    "T12n0357_002:0248a07_1": "文殊師利！",
    "T12n0357_002:0248a08_2": "快說此法。",
    "T12n0357_002:0248a08_3": "文殊師利！",
    "T12n0357_002:0248a08_4": "如是如是。",
    "T12n0357_002:0248a08_5": "諸佛如來不應以色見、不應以法見、不應以相見、不應以好見、不應以法性見。",
    "T12n0357_002:0248a10_6": "文殊師利！",
    "T12n0357_002:0248a10_7": "諸佛如來非可獨見、非可眾見。",
    "T12n0357_002:0248a11_8": "文殊師利！",
    "T12n0357_002:0248a11_9": "諸佛如來無有人見、無有人聞，無有人現在供養、無有人未來供養。",
    "T12n0357_002:0248a13_10": "文殊師利！",
    "T12n0357_002:0248a13_11": "諸佛如來不說諸法一、不說諸法多。",
    "T12n0357_002:0248a14_12": "文殊師利！",
    "T12n0357_002:0248a14_13": "諸佛如來不證菩提。",
    "T12n0357_002:0248a15_0": "諸佛如來不依一法得名、亦非多法得名。",
    "T12n0357_002:0248a15_1": "文殊師利！",
    "T12n0357_002:0248a16_2": "諸佛如來不見諸法、不聞諸法、不念諸法、不知諸法、不覺諸法。",
    "T12n0357_002:0248a17_3": "文殊師利！",
    "T12n0357_002:0248a17_4": "諸佛如來不說一法、不示諸法。",
    "T12n0357_002:0248a18_5": "文殊師利！",
    "T12n0357_002:0248a18_6": "諸佛如來現在不說諸法、不示諸法。",
    "T12n0357_002:0248a19_7": "文殊師利！",
    "T12n0357_002:0248a19_8": "諸佛如來不飲、不食。",
    "T12n0357_002:0248a20_9": "文殊師利！",
    "T12n0357_002:0248a20_10": "諸佛如來無有法證。",
    "T12n0357_002:0248a21_11": "文殊師利！",
    "T12n0357_002:0248a21_12": "諸佛如來不斷染法、不證淨法。",
    "T12n0357_002:0248a22_0": "文殊師利！",
    "T12n0357_002:0248a22_1": "諸佛、如來不見諸法、不聞諸法、不嗅諸法、不知諸法。",
    "T12n0357_002:0248a23_2": "何以故？",
    "T12n0357_002:0248a23_3": "以一切法本清淨故。",
    "T12n0357_002:0248a24_4": "「文殊師利！",
    "T12n0357_002:0248a24_5": "若有人以三千大千世界微塵數等眾生令置辟支佛地，於此法門不生信心，若復有菩薩信此法門，此菩薩功德尚多於前，何況有人於此法門若自書寫、令他書寫？",
    "T12n0357_002:0248a28_6": "福多於彼，無量無邊。",
    "T12n0357_002:0248a29_0": "「文殊師利！",
    "T12n0357_002:0248a29_1": "若三千大千世界所有眾生——若卵生、若胎生，若濕生、若化生，若有色、若無色，若有想、若無想，若一足、若二足、若三足、若四足、若多足、若無足——彼諸眾生假使一時皆得人身，發菩提心悉為菩薩，一一菩薩各以飲食、衣服、床榻、臥具、病瘦湯藥、種種資生、一切樂具奉施供養恒河沙阿僧祇佛國土微塵數等諸佛如來及諸菩薩、諸聲聞僧，如是乃至恒河沙阿僧祇劫。",
    "T12n0357_002:0248b08_2": "彼諸如來、菩薩、聲聞入涅槃後，造七寶塔高一由旬，眾寶欄楯周匝圍遶，摩尼寶鬘以為間錯，竪寶幢、幡蓋，自在摩尼寶王羅網彌覆其上，所得功德不可稱計。",
    "T12n0357_002:0248b12_3": "若復有菩薩以畢竟清淨心，信此如來莊嚴智慧光明入一切佛境界經，信此法門、入此法門、不疑此法門、於此法門生清淨心，乃至為他演說一偈，此菩薩所得功德甚多無量阿僧祇。",
    "T12n0357_002:0248b16_4": "以此功德比，前功德百分不及一、歌羅千分不及一、百千分不及一、百千萬分不及一、百千萬億分不及一、數分不及一，乃至算數譬喻所不能及。",
    "T12n0357_002:0248b19_5": "何以故？",
    "T12n0357_002:0248b19_6": "以能成就證佛智故。",
    "T12n0357_002:0248b21_0": "「文殊師利！",
    "T12n0357_002:0248b21_1": "若有在家菩薩，以飲食、衣服、床榻、臥具、病瘦湯藥、種種資生、一切樂具，奉施供養恒河沙等阿僧祇諸佛如來及諸菩薩、諸聲聞僧，如是乃至恒河沙等阿僧祇劫，所得功德不可稱計。",
    "T12n0357_002:0248b25_2": "若復有出家菩薩，持戒心清淨，乃至施與一畜生眾生乃至一口飲食，所得功德甚多無量阿僧祇。",
    "T12n0357_002:0248b27_3": "以此功德比，前功德百分不及一、歌羅千分不及一、百千萬分不及一、百千萬億分不及一、歌羅少分不及一，乃至算數譬喻所不能及。",
    "T12n0357_002:0248c02_0": "「文殊師利！",
    "T12n0357_002:0248c02_1": "假使三千大千世界微塵數等出家菩薩持戒心清淨，一一菩薩各以飲食、衣服、床榻、臥具、病瘦湯藥、種種資生、一切樂具，奉施供養十方世界恒河沙等阿僧祇諸佛如來及諸菩薩、諸聲聞僧，如是乃至恒河沙等阿僧祇劫，所得功德不可稱計。",
    "T12n0357_002:0248c07_2": "若復有菩薩持戒心清淨——若在家、若出家——聞此法門生信不疑，若自書寫、教他書寫，所得功德甚多無量阿僧祇。",
    "T12n0357_002:0248c10_3": "以此功德比，前菩薩檀施功德百分不及一、歌羅千分不及一、百千萬分不及一、數分不及一，乃至算數譬喻所不能及。",
    "T12n0357_002:0248c14_0": "「文殊師利！",
    "T12n0357_002:0248c14_1": "若有菩薩摩訶薩以滿三千大千世界七寶奉施供養諸佛如來，如是乃至三千大千世界微塵數劫，所得功德不可稱計。",
    "T12n0357_002:0248c17_0": "若復有菩薩為餘菩薩於此法門中乃至說一四句偈，所得功德甚多無量阿僧祇。",
    "T12n0357_002:0248c18_1": "以此功德比，前功德百分不及一、歌羅千分不及一、百千萬分不及一、百千萬億分不及一、數分不及一、歌羅少分不及一、算數分不及一，乃至算數譬喻所不能及。",
    "T12n0357_002:0248c23_0": "「文殊師利！",
    "T12n0357_002:0248c23_1": "置滿三千大千世界七寶，於三千大千世界微塵數劫以用布施所得功德。",
    "T12n0357_002:0248c24_2": "文殊師利！",
    "T12n0357_002:0248c25_3": "若復有恒河沙等諸菩薩，一一菩薩恒河沙等阿僧祇佛國土閻浮檀金以為世界，一切諸樹天衣纏裹，集一切光明王摩尼寶羅網以覆其上，自在王摩尼寶以為樓閣，電光明摩尼寶以為欄楯，如意寶珠滿彼世界，竪立一切諸寶幢、幡蓋，於日日中奉施供養恒河沙等阿僧祇諸佛如來，如是布施乃至恒河沙等阿僧祇劫，所得功德不可稱計。",
    "T12n0357_002:0249a04_0": "若復有菩薩信此法門，為餘菩薩於此法門中乃至說一四句偈，所得功德甚多無量阿僧祇。",
    "T12n0357_002:0249a06_1": "以此功德比，前功德百分不及一、歌羅千分不及一、百千萬分不及一、百千萬億分不及一、數分不及一、歌羅少分不及一、僧企耶分不及一、數分不及一、憂波尼沙陀分不及一，乃至算數譬喻所不能及。",
    "T12n0357_002:0249a11_0": "「文殊師利！",
    "T12n0357_002:0249a11_1": "假使三界中所有眾生，彼諸眾生於地獄、畜生、餓鬼中，若有在家菩薩拔出爾許地獄、畜生、餓鬼眾生置辟支佛地，所得功德不可稱計。",
    "T12n0357_002:0249a14_2": "若復有出家菩薩乃至施與畜生一口飲食，所得功德勝前功德無量無邊阿僧祇。",
    "T12n0357_002:0249a17_0": "「文殊師利！",
    "T12n0357_002:0249a17_1": "若復有十千國土不可數億那由他、百千萬億那由他微塵數等出家菩薩，一一菩薩十方世界於一一方見十億不可說、百千萬億那由他微塵數等諸佛如來，一一如來及諸菩薩、諸聲聞僧，以飲食、衣服、臥具、床榻、病瘦湯藥、種種資生、一切樂具滿千億那由他、百千萬億那由他不可說微塵世界自在王摩尼珠，於一一日中施一一如來并諸菩薩及聲聞僧，如是乃至千億那由他、百千萬億那由他佛國土微塵數不可說劫，所得功德不可稱計。",
    "T12n0357_002:0249a27_2": "若復有菩薩信此法門，乃至施與一畜生眾生乃至一口飲食，所得功德甚多無量阿僧祇。",
    "T12n0357_002:0249a29_3": "以此功德比，前功德百分不及一、歌羅千分不及一、百千分不及一、百千萬分不及一、百千萬億分不及一、僧企耶分不及一、歌羅少分不及一、數分不及一，乃至算數譬喻所不能及。",
    "T12n0357_002:0249b04_4": "何以故？",
    "T12n0357_002:0249b04_5": "以能信此法門不退轉菩薩印故。",
    "T12n0357_002:0249b06_0": "「文殊師利！",
    "T12n0357_002:0249b06_1": "若有菩薩教化十方一切世界所有眾生置信行中，若復有菩薩化一眾生置義行中，所得功德勝前功德無量無邊。",
    "T12n0357_002:0249b08_2": "若復有菩薩教化十方一切世界所有眾生置義行中，若復有菩薩化一眾生置法行中，所得功德勝前功德無量無邊。",
    "T12n0357_002:0249b12_0": "「文殊師利！",
    "T12n0357_002:0249b12_1": "若復有菩薩教化十方一切世界所有眾生置法行中，若復有餘菩薩化一眾生置八人中，所得功德勝前功德無量阿僧祇。",
    "T12n0357_002:0249b16_0": "「文殊師利！",
    "T12n0357_002:0249b16_1": "若復有菩薩教化十方一切世界所有眾生置八人中，若復有菩薩化一眾生令得須陀洹果，所得功德勝前功德無量阿僧祇。",
    "T12n0357_002:0249b20_0": "「文殊師利！",
    "T12n0357_002:0249b20_1": "若復有菩薩教化十方一切世界所有眾生令得須陀洹果，若復有菩薩化一眾生令得斯陀含果，所得功德勝前功德無量阿僧祇。",
    "T12n0357_002:0249b24_0": "「文殊師利！",
    "T12n0357_002:0249b24_1": "若復有菩薩教化十方一切世界所有眾生令得斯陀含果，若復有菩薩化一眾生令得阿那含果，所得功德勝前功德無量阿僧祇。",
    "T12n0357_002:0249b28_0": "「文殊師利！",
    "T12n0357_002:0249b28_1": "若復有菩薩教化十方一切世界所有眾生令得阿那含果，若復有菩薩化一眾生令得阿羅漢果，所得功德勝前功德乃至無量阿僧祇。",
    "T12n0357_002:0249c03_0": "「文殊師利！",
    "T12n0357_002:0249c03_1": "若復有菩薩教化十方一切世界所有眾生令得阿羅漢果，若復有菩薩化一眾生令得辟支佛道，所得功德勝前功德乃至無量阿僧祇。",
    "T12n0357_002:0249c07_0": "「文殊師利！",
    "T12n0357_002:0249c07_1": "若復有菩薩教化十方一切世界所有眾生令得辟支佛道，若復有菩薩化一眾生令發菩提心，所得功德乃至無量無邊阿僧祇。",
    "T12n0357_002:0249c11_0": "「文殊師利！",
    "T12n0357_002:0249c11_1": "若復有菩薩教化十方一切世界所有眾生令發菩提心，若復有菩薩化一眾生令得不退地，所得功德勝前功德乃至無量阿僧祇。",
    "T12n0357_002:0249c15_0": "「文殊師利！",
    "T12n0357_002:0249c15_1": "若復有菩薩教化十方一切世界所有眾生令得不退轉地，若復有菩薩信此法門，若自書寫、教他書寫、廣為人說，所得功德勝前功德乃至無量阿僧祇，如是，乃至百千萬億那由他分不及其一。」",
    "T12n0357_002:0249c19_2": "爾時，世尊而說偈言：「菩薩能住持，　　十億佛妙法，　若人聞此經，　　功德勝於彼。",
    "T12n0357_002:0249c23_0": "　為禮諸佛足，　　神通遊十方，　以華香、塗香，　　供養十億佛，　若有聞此經，　　為人須臾說，　功德勝於彼，　　其數無有量。",
    "T12n0357_002:0249c27_0": "　若聞佛法身，　　為第二人說，　鈍聞生利智，　　速證無上道。",
    "T12n0357_002:0249c29_0": "　為佛天人中，　　造立諸妙塔，　滿足無量億，　　上至於有頂，　周匝遍十方，　　塔中竪幢幡、　金鈴七寶蓋，　　如是供養佛。",
    "T12n0357_002:0250a04_0": "　菩薩聞是經，　　若能自書寫、　若教他書寫，　　其福勝於彼。",
    "T12n0357_002:0250a06_0": "　若人持此經，　　遠離於慳妬，　彼功德無量，　　速成大菩提。",
    "T12n0357_002:0250a08_0": "　此經顯法身，　　如空現眾像，　無量諸佛說，　　是故應護持。」",
    "T12n0357_002:0250a10_0": "佛說此經已，文殊師利法王子，及無量阿僧祇不可說不可說諸菩薩摩訶薩，及諸聲聞眾，一切世間天、人、阿修羅等，聞佛所說，歡喜奉行。",
    "T12n0357_002:0250a14_0": "如來莊嚴智慧光明入一切佛境界經卷下"
}