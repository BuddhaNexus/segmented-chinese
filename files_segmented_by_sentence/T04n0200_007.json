{
    "T04n0200_007:0234b12_0": "撰集百緣經卷第七",
    "T04n0200_007:0234b14_0": "吳月支優婆塞支謙譯",
    "T04n0200_007:0234b15_0": "現化品第七",
    "T04n0200_007:0234b16_0": "（六一）◎身作金色緣",
    "T04n0200_007:0234b17_0": "佛在迦毘羅衛國尼拘陀樹下。",
    "T04n0200_007:0234b17_1": "時彼城中，有一長者，財寶無量，不可稱計，選擇族望，娉以為婦，作諸音樂，以娛樂之。",
    "T04n0200_007:0234b19_2": "其婦懷妊，足滿十月，生一男兒，身作金色，端政殊妙，世所希有，身有光明，照彼城內，皆作金色。",
    "T04n0200_007:0234b22_3": "時兒父母，見其如是，心懷歡喜，歎未曾有，召諸相師，占相此兒。",
    "T04n0200_007:0234b23_4": "相師覩已，問其父母：「此兒產時，有何瑞相？」",
    "T04n0200_007:0234b24_5": "父母答曰：「此兒生時，身作金色，兼有光明。」",
    "T04n0200_007:0234b25_6": "因與立字，名曰金色。",
    "T04n0200_007:0234b26_7": "年漸長大，體性賢柔，慈仁孝順。",
    "T04n0200_007:0234b27_0": "聞世有佛在尼拘陀樹下，將諸親友，往詣佛所。",
    "T04n0200_007:0234b28_1": "見佛世尊，三十二相、八十種好，光明普曜，如百千日，心懷憘悅，前禮佛足，却坐一面，佛即為其說四諦法，心開意解，得須陀洹果。",
    "T04n0200_007:0234c02_2": "歸白父母：「我於今日，往到尼拘陀樹下，見佛世尊，神容炳耀，如百千日；又見比丘，諸根寂定，威儀可觀，我所願樂。",
    "T04n0200_007:0234c04_3": "唯願慈愍，聽我出家。」",
    "T04n0200_007:0234c05_4": "時兒父母，聞是語已，愛念子故，不能違逆，尋將佛所，求索出家。",
    "T04n0200_007:0234c07_0": "佛即告言：「善來比丘！」",
    "T04n0200_007:0234c07_1": "鬚髮自落，法服著身，便成沙門。",
    "T04n0200_007:0234c08_2": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0234c09_3": "時諸比丘，見是事已，白佛言：「世尊！",
    "T04n0200_007:0234c10_4": "此金色比丘，宿殖何福，生於豪族，身作金色，得值世尊，出家獲道？」",
    "T04n0200_007:0234c12_5": "爾時世尊告諸比丘：「汝等善聽！",
    "T04n0200_007:0234c13_6": "吾當為汝分別解說。",
    "T04n0200_007:0234c13_7": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0234c15_8": "爾時有王，名槃頭末帝，收其舍利，起四寶塔，高一由旬，而供養之。",
    "T04n0200_007:0234c17_0": "時有一人，值行見塔，有少破落，和埿補治，及買金薄，安鉆其上，發願出去。",
    "T04n0200_007:0234c18_1": "緣是功德，九十一劫，不墮惡道，天上人中，身常金色，受天快樂。",
    "T04n0200_007:0234c20_2": "乃至今者，遭值於我，身故金色，出家得道。」",
    "T04n0200_007:0235a01_3": "佛告諸比丘：「欲知彼時鉆金薄人者，今現在金色比丘是。」",
    "T04n0200_007:0235a02_4": "爾時諸比丘，聞佛所說歡喜奉行。",
    "T04n0200_007:0235a04_0": "（六二）◎身有栴檀香緣",
    "T04n0200_007:0235a05_0": "佛在迦毘羅衛國尼拘陀樹下。",
    "T04n0200_007:0235a05_1": "時彼國中，有一長者，財寶無量，不可稱計，選擇高門，娉以為婦，作諸伎樂，以娛樂之。",
    "T04n0200_007:0235a07_2": "其婦懷妊，足滿十月，產一男兒，容貌端政，世所無比，身諸毛孔有牛頭栴檀香，從其面門出優鉢羅花香。",
    "T04n0200_007:0235a10_3": "父母親屬，莫不歡喜，召諸相師，占相此兒。",
    "T04n0200_007:0235a11_4": "相師見已，問其父母：「此兒生時，有何瑞相？」",
    "T04n0200_007:0235a12_5": "父母答曰：「此兒生時，身諸毛孔有牛頭栴檀香，從其面門出優鉢羅華香。」",
    "T04n0200_007:0235a14_6": "因為立字，名栴檀香。",
    "T04n0200_007:0235a14_7": "年漸長大，體性仁和，見者愛敬。",
    "T04n0200_007:0235a15_8": "將諸親友而行遊戲，漸次往到尼拘陀樹下，見佛世尊，三十二相、八十種好，光明普曜，如百千日，心懷歡喜，前禮佛足，却坐一面，佛即為其說四諦法，心開意解，得須陀洹果。",
    "T04n0200_007:0235a19_9": "歸辭父母，求索入道。",
    "T04n0200_007:0235a20_10": "父母愛念，不能違逆，將詣佛所，求索出家。",
    "T04n0200_007:0235a21_11": "佛即告曰：「善來比丘！」",
    "T04n0200_007:0235a21_12": "鬚髮自落，法服著身，便成沙門。",
    "T04n0200_007:0235a22_13": "精懃修習，得羅漢果，三明六通，具八解脫，諸天世人，所見敬仰。",
    "T04n0200_007:0235a23_14": "時諸比丘，見是事已，白佛言：「世尊！",
    "T04n0200_007:0235a24_15": "今此栴檀香身比丘，宿殖何福，生便有香？",
    "T04n0200_007:0235a25_16": "又值世尊，出家得道？」",
    "T04n0200_007:0235a26_17": "爾時世尊，告諸比丘：「汝等諦聽！",
    "T04n0200_007:0235a27_18": "吾當為汝分別解說。",
    "T04n0200_007:0235a27_19": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0235a29_20": "時彼國王，名槃頭末帝，收取舍利，造四寶塔，將諸群臣后妃婇女，齎持香花，入彼塔中，而共供養，踐蹋塔地，有破落處。",
    "T04n0200_007:0235b03_21": "時有長者，見此塔地有破落處，尋和好埿，用塗治之，以栴檀香，坌散其上，發願而去。",
    "T04n0200_007:0235b05_22": "緣是功德，九十一劫，不墮惡趣，天上人中，身口常香，受天快樂，乃至今者遭值於我，身口故香，出家得道。」",
    "T04n0200_007:0235b07_23": "佛告諸比丘：「欲知彼時以栴檀香坌散地者，今香身比丘是。」",
    "T04n0200_007:0235b09_24": "爾時諸比丘，聞佛所說，歡喜奉行。",
    "T04n0200_007:0235b11_0": "（六三）◎有大威德緣",
    "T04n0200_007:0235b12_0": "佛在迦毘羅衛國尼拘陀樹下。",
    "T04n0200_007:0235b12_1": "時彼城中，有一長者，財寶無量，不可稱計，選擇高門，娉以為婦，種種音樂，以娛樂之。",
    "T04n0200_007:0235b14_2": "其婦懷妊，足滿十月，生一男兒，身體柔濡，顏色鮮澤，端政殊妙，世所希有。",
    "T04n0200_007:0235b16_3": "父母親屬，見之歡喜，因為立字，名曰威德。",
    "T04n0200_007:0235b17_4": "年漸長大，柔和調順，見者愛敬，遠近信伏。",
    "T04n0200_007:0235b18_5": "將諸親友遊行觀看，到尼拘陀樹下，見佛世尊，三十二相、八十種好，光明照曜，如百千日，心懷歡喜，前禮佛足，却坐一面，佛即為其說四諦法，心開意解，得須陀洹果。",
    "T04n0200_007:0235b22_6": "歸辭父母，求索入道。",
    "T04n0200_007:0235b23_7": "父母愛念，不能違逆，將詣佛所，求索出家。",
    "T04n0200_007:0235b24_8": "佛即告言：「善來比丘！」",
    "T04n0200_007:0235b24_9": "鬚髮自落，法服著身，便成沙門。",
    "T04n0200_007:0235b25_10": "精懃修習，得阿羅漢果，三明六通，具八解脫，諸天世人，皆共敬仰。",
    "T04n0200_007:0235b27_11": "時諸比丘見是事已，白佛言：「世尊！",
    "T04n0200_007:0235b27_12": "今此威德比丘，宿殖何福，身極柔濡，顏色鮮明，又為眾人所見敬仰，遭值世尊，出家得道？」",
    "T04n0200_007:0235c01_13": "爾時世尊，告諸比丘：「汝等善聽！",
    "T04n0200_007:0235c01_14": "吾當為汝分別解說。",
    "T04n0200_007:0235c02_15": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0235c04_16": "彼時有王，名槃頭末帝，收其舍利造四寶塔，高一由旬，而供養之。",
    "T04n0200_007:0235c05_17": "時有一人值行往到，見彼塔上，有諸萎花塵土坌上，即取萎花，拂拭使淨，還用供養，發願出去。",
    "T04n0200_007:0235c08_0": "緣是功德，九十一劫，不墮地獄、畜生、餓鬼，天上人中，顏色奕奕，有大威德，受天快樂，乃至今者，遭值於我，故有威德，出家得道。」",
    "T04n0200_007:0235c11_0": "佛告諸比丘：「欲知彼時拂拭花人，今威德比丘是。」",
    "T04n0200_007:0235c12_1": "爾時諸比丘，聞佛所說，歡喜奉行。",
    "T04n0200_007:0235c13_0": "（六四）◎有大力緣",
    "T04n0200_007:0235c14_0": "佛在迦毘羅衛國尼拘陀樹下。",
    "T04n0200_007:0235c14_1": "時彼國中，有一長者，財寶無量，不可稱計，選擇族望，娉以為婦，作倡伎樂，而娛樂之。",
    "T04n0200_007:0235c16_2": "其婦懷妊足滿十月，生一男兒，骨節麤大，肥壯大力，父母見之，因為立字，名曰大力。",
    "T04n0200_007:0235c18_3": "年漸長大，勇健多力，無有及者。",
    "T04n0200_007:0235c19_4": "將諸親友遊行觀看，到尼拘陀樹下，見佛世尊，三十二相、八十種好，光明普曜，如百千日，心懷歡喜，前禮佛足，却坐一面，佛即為其說四諦法，心開意解，得須陀洹果。",
    "T04n0200_007:0235c23_5": "歸白父母，求索入道。",
    "T04n0200_007:0235c24_6": "父母愛念，不能違逆，將詣佛所，求索出家。",
    "T04n0200_007:0236a01_7": "佛即告言：「善來比丘！」",
    "T04n0200_007:0236a01_8": "鬚髮自落，法服著身，便成沙門。",
    "T04n0200_007:0236a02_9": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0236a03_10": "時諸比丘，見是事已，白佛言：「世尊！",
    "T04n0200_007:0236a04_11": "此大力比丘，宿殖何福，生則大力，勇健無敵，又值世尊，出家得道？」",
    "T04n0200_007:0236a06_12": "爾時世尊告諸比丘：「汝等諦聽！",
    "T04n0200_007:0236a07_13": "吾當為汝分別解說。",
    "T04n0200_007:0236a07_14": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0236a09_15": "時彼國王，名槃頭末帝，收取舍利，造四寶塔。",
    "T04n0200_007:0236a10_16": "時有一人，在此塔邊，高聲唱言，集喚眾人，建立塔棖。",
    "T04n0200_007:0236a12_17": "發願而去。",
    "T04n0200_007:0236a12_18": "緣是功德，九十一劫，不墮地獄、畜生、餓鬼，天上人中，常有大力，受天快樂，乃至今者，遭值於我，故有大力，出家得道。」",
    "T04n0200_007:0236a15_19": "佛告諸比丘：「欲知彼時唱喚眾人竪立棖者，今此大力比丘是。」",
    "T04n0200_007:0236a16_20": "爾時諸比丘，聞佛所說，歡喜奉行。",
    "T04n0200_007:0236a17_21": "◎（六五）◎為人所恭敬緣佛在迦毘羅衛國尼拘陀樹下。",
    "T04n0200_007:0236a19_22": "時彼國中，有一長者，財寶無量，不可稱計，選擇高門，娉以為婦，種種音樂，以娛樂之。",
    "T04n0200_007:0236a21_23": "其婦懷妊，足滿十月，生一男兒，端政殊妙與眾超絕，有見之者，無不敬仰。",
    "T04n0200_007:0236a23_24": "年漸長大，與諸親友遊行觀看，到尼拘陀樹下，見佛世尊，三十二相，八十種好，光明普曜，如百千日，心懷歡喜，前禮佛足，却坐一面，佛即為其說四諦法，心開意解，得須陀洹果。",
    "T04n0200_007:0236a28_25": "歸辭父母，求索入道。",
    "T04n0200_007:0236a28_26": "父母愛念，不敢違逆，將詣佛所，求索出家。",
    "T04n0200_007:0236a29_27": "佛即告曰：「善來比丘！」",
    "T04n0200_007:0236b01_28": "鬚髮自落，法服著身，便成沙門。",
    "T04n0200_007:0236b01_29": "精懃修道，得阿羅漢果，三明六通，具八解脫，諸天世人，所見敬仰。",
    "T04n0200_007:0236b03_30": "時諸比丘，見是事已，白佛言：「世尊！",
    "T04n0200_007:0236b04_31": "今此為人所敬仰比丘，宿殖何福，生便端政，有見之者，無不敬仰，又值世尊，出家得道？」",
    "T04n0200_007:0236b06_32": "爾時世尊，告諸比丘：「汝等善聽！",
    "T04n0200_007:0236b07_33": "吾當為汝分別解說。",
    "T04n0200_007:0236b07_34": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0236b09_35": "彼時有王名槃頭末帝，收其舍利，造四寶塔，而供養之，於其後時，有少毀破。",
    "T04n0200_007:0236b11_36": "時有童子，入其塔中，見此破處，和顏悅色，集喚眾人，各共塗治，發願出去。",
    "T04n0200_007:0236b13_37": "緣是功德，九十一劫，不墮地獄、畜生、餓鬼，天上人中受樂無極，常為人天所見敬仰，乃至今者，遭值於我，故為諸人所見敬仰，出家得道。」",
    "T04n0200_007:0236b16_38": "佛告諸比丘：「欲知彼時集喚眾人塗塔地者，今此為人所敬比丘是。」",
    "T04n0200_007:0236b18_39": "爾時諸比丘，聞佛所說，歡喜奉行。",
    "T04n0200_007:0236b20_0": "（六六）◎頂上有寶蓋緣",
    "T04n0200_007:0236b21_0": "佛在迦毘羅衛國尼拘陀樹下。",
    "T04n0200_007:0236b21_1": "時彼城中，有一長者，財寶無量，不可稱計，選擇族望，娉以為婦，作諸音樂，常娛樂之。",
    "T04n0200_007:0236b23_2": "其婦懷妊，足滿十月，生一男兒，容貌端政，世所希有。",
    "T04n0200_007:0236b25_3": "然其生時，頂上自然有摩尼寶蓋，遍覆城上，父母歡喜，因為立字，名曰寶蓋。",
    "T04n0200_007:0236b27_0": "年漸長大，與諸親友出城遊戲，漸次往到尼拘陀樹下，見佛世尊，三十二相、八十種好，光明暉曜，如百千日，心懷歡喜，前禮佛足，求索出家。",
    "T04n0200_007:0236c01_1": "佛即告言：「善來比丘！」",
    "T04n0200_007:0236c01_2": "鬚髮自落，法服著身，便成沙門。",
    "T04n0200_007:0236c02_3": "精懃修習，得阿羅漢果。",
    "T04n0200_007:0236c03_4": "時諸比丘，見是事已怪未曾有，而白佛言：「今此寶蓋比丘，宿殖何福，初生之時，頂上自然，有摩尼寶蓋，遍覆城上，又值世尊，出家未久得獲道果？」",
    "T04n0200_007:0236c06_5": "爾時世尊，告諸比丘：「汝等諦聽！",
    "T04n0200_007:0236c07_6": "吾當為汝分別解說。",
    "T04n0200_007:0236c07_7": "乃往過去九十一劫，波羅[木*奈]國，有佛出世，號毘婆尸，遊行諸國，化緣周訖，遷神涅槃。",
    "T04n0200_007:0236c09_8": "時有國王，名槃頭末帝，收取舍利，造四寶塔，高一由旬，而供養之。",
    "T04n0200_007:0236c11_9": "時有商主，入海採寶，安隱來歸，即以摩尼寶珠，蓋其塔頭，發願而去。",
    "T04n0200_007:0236c13_10": "緣是功德，九十一劫，不墮惡趣，天上人中，常有寶蓋，隨共而生，乃至今者，得值於我，出家獲道。」",
    "T04n0200_007:0236c15_11": "佛告諸比丘：「欲知彼時商主奉上摩尼寶珠者，今此寶蓋比丘是。」",
    "T04n0200_007:0236c17_0": "爾時諸比丘，聞佛所說，歡喜奉行。",
    "T04n0200_007:0236c18_0": "（六七）◎妙聲緣",
    "T04n0200_007:0236c19_0": "佛在迦毘羅衛國尼拘陀樹下。",
    "T04n0200_007:0236c19_1": "時彼國中，有一長者，財富無量，不可稱計，選擇族望，娉以為婦，作諸音樂，以娛樂之。",
    "T04n0200_007:0236c21_2": "其婦懷妊，足滿十月，生一男兒，端政殊妙，世所希有。",
    "T04n0200_007:0236c23_3": "年漸長大，有好音聲，令眾樂聞。",
    "T04n0200_007:0236c24_0": "與諸親友出城遊戲，至尼拘陀樹下，見佛世尊，三十二相、八十種好，光明暉曜，如百千日，心懷歡喜，前禮佛足，却住一面，佛即為其說四諦法，心開意解，得須陀洹果。",
    "T04n0200_007:0237a03_1": "歸辭父母，求索入道。",
    "T04n0200_007:0237a03_2": "愛念子故，不能違逆，將詣佛所，求索出家。",
    "T04n0200_007:0237a04_3": "佛即告言：「善來比丘！」",
    "T04n0200_007:0237a05_4": "鬚髮自落，法服著身，便成沙門。",
    "T04n0200_007:0237a05_5": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0237a07_6": "時諸比丘，見是事已，而白佛言：「世尊！",
    "T04n0200_007:0237a08_7": "今此妙聲比丘，宿殖何福，有是妙聲，復值世尊，出家得道？」",
    "T04n0200_007:0237a09_8": "爾時世尊，告諸比丘：「汝等諦聽！",
    "T04n0200_007:0237a10_9": "吾當為汝分別解說。",
    "T04n0200_007:0237a11_10": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0237a12_11": "時有國王，名槃頭末帝，收取舍利，造四寶塔，高一由旬，而供養之。",
    "T04n0200_007:0237a14_12": "時有一人，見此塔故，心懷歡喜，便作音樂，以遶供養，發願而去。",
    "T04n0200_007:0237a16_0": "緣是功德，九十一劫，不墮地獄、畜生、餓鬼，天上人中，常有好聲，令眾樂聞，乃至今者，遭值於我，出家得道，故有好聲。」",
    "T04n0200_007:0237a18_1": "爾時諸比丘，聞佛所說，歡喜奉行。",
    "T04n0200_007:0237a20_0": "（六八）◎百子同產緣",
    "T04n0200_007:0237a21_0": "佛在迦毘羅衛國尼拘陀樹下。",
    "T04n0200_007:0237a21_1": "時彼城中，有一長者財寶無量，不可稱計，選擇族望，娉以為婦，作倡伎樂，以娛樂之。",
    "T04n0200_007:0237a23_2": "其婦懷妊，足滿十月，生一肉團。",
    "T04n0200_007:0237a24_3": "時彼長者，見其如是，心懷愁惱，謂為非祥。",
    "T04n0200_007:0237a25_4": "往詣佛所，前禮佛足，長跪白佛：「我婦懷妊，生一肉團。",
    "T04n0200_007:0237a27_0": "不審，世尊！",
    "T04n0200_007:0237a27_1": "為是吉凶？",
    "T04n0200_007:0237a27_2": "唯願世尊！",
    "T04n0200_007:0237a27_3": "幸見告語。」",
    "T04n0200_007:0237a28_4": "佛告長者：「汝莫疑怪！",
    "T04n0200_007:0237a28_5": "但好養育，滿七日已，汝當自見。」",
    "T04n0200_007:0237a29_6": "時彼長者，聞是語已，喜不自勝，還詣家中，勅令瞻養。",
    "T04n0200_007:0237b01_7": "七日頭到，肉團開敷，有百男兒，端政殊特，世所希有。",
    "T04n0200_007:0237b02_8": "年漸長大，便共相將出城觀看，漸次往到尼拘陀樹下，見佛世尊，三十二相、八十種好，光明普曜，如百千日，心懷憘悅，前禮佛足，却坐一面，佛即為其說四諦法，心開意解，各得須陀洹果。",
    "T04n0200_007:0237b07_9": "即於佛前，求索入道。",
    "T04n0200_007:0237b08_10": "佛告童子：「父母不聽，不得出家。」",
    "T04n0200_007:0237b08_11": "時彼童子，聞是語已，歸辭父母，求索出家。",
    "T04n0200_007:0237b09_12": "父母愛念，不能違逆，將詣佛所，求索出家。",
    "T04n0200_007:0237b10_13": "佛即告言：「善來比丘！」",
    "T04n0200_007:0237b11_14": "鬚髮自落，法服著身，便成沙門。",
    "T04n0200_007:0237b12_15": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0237b13_16": "時諸比丘，見是事已，前白佛言：「今此同生一百比丘，宿殖何福，兄弟百人一時俱生，端政殊妙人所愛敬，遭值世尊，出家得道？」",
    "T04n0200_007:0237b16_17": "爾時世尊，告諸比丘：「汝等諦聽！",
    "T04n0200_007:0237b17_18": "吾當為汝分別解說。",
    "T04n0200_007:0237b18_19": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0237b19_20": "時彼國王，名槃頭末帝，收取舍利，造四寶塔，而供養之。",
    "T04n0200_007:0237b21_21": "時有同邑一百餘人，作倡伎樂，齎持香花，供養彼塔，各發誓願：『以此供養善根功德，使我來世在所生處，共為兄弟。』",
    "T04n0200_007:0237b24_22": "發是願已，各自歸去。」",
    "T04n0200_007:0237b24_23": "佛告諸比丘：「欲知彼時同邑人者，今此一百比丘是。",
    "T04n0200_007:0237b25_24": "由於彼時誓願力故，九十一劫，不墮地獄、畜生、餓鬼，天上人中，常共同生，受天快樂，乃至今者，遭值於我，故復同生，出家得道。」",
    "T04n0200_007:0237b28_25": "爾時諸比丘，聞佛所說，歡喜奉行。",
    "T04n0200_007:0237c01_0": "（六九）◎頂上有寶珠緣",
    "T04n0200_007:0237c02_0": "佛在迦毘羅衛國尼拘陀樹下。",
    "T04n0200_007:0237c02_1": "時彼城中，有一長者，財寶無量，不可稱計，選擇族望，娉以為婦，作諸音樂，而娛樂之。",
    "T04n0200_007:0237c04_2": "其婦懷妊，足滿十月，生一男兒，端政殊妙，世所希有，頭上自然，有摩尼珠。",
    "T04n0200_007:0237c06_3": "時兒父母，見其如是，因為立字，名曰寶珠。",
    "T04n0200_007:0237c07_4": "年漸長大，將諸親友出城遊戲，至尼拘陀樹下，見佛世尊，三十二相、八十種好，光明普曜，如百千日，心懷歡喜，前禮佛足，却坐一面，聽佛說法，心開意解，得須陀洹果。",
    "T04n0200_007:0237c12_0": "歸辭父母，求索入道。",
    "T04n0200_007:0237c12_1": "父母愛念，不能違逆，將詣佛所，求索出家。",
    "T04n0200_007:0237c13_2": "佛即告言：「善來比丘！」",
    "T04n0200_007:0237c14_0": "鬚髮自落，法服著身，便成沙門。",
    "T04n0200_007:0237c14_1": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0237c16_2": "著衣持鉢，入城乞食，時彼寶珠故在頭上，城中人民，怪其所以，云何比丘頭上戴珠，而行乞食？",
    "T04n0200_007:0237c18_3": "競來看之。",
    "T04n0200_007:0237c18_4": "時寶珠比丘，深自慚恥，還歸所止，白言：「世尊！",
    "T04n0200_007:0237c20_0": "我此頭上，有此寶珠，不能使去。",
    "T04n0200_007:0237c20_1": "今者乞食，為人蚩笑。",
    "T04n0200_007:0237c21_2": "願佛世尊！",
    "T04n0200_007:0237c21_3": "見却此珠。」",
    "T04n0200_007:0237c21_4": "佛告比丘：「汝但語珠：『我今生分已盡，更不須汝。』",
    "T04n0200_007:0237c23_0": "如是三說，珠自當去。」",
    "T04n0200_007:0237c23_1": "時寶珠比丘，受佛教勅，三遍向說，於是寶珠忽然不現。",
    "T04n0200_007:0237c24_2": "時諸比丘，見是事已，前白佛言：「今此寶珠比丘，宿殖何福，於其生時，頭戴寶珠，光踰日月，又值世尊，出家得道？」",
    "T04n0200_007:0238a02_3": "爾時世尊，告諸比丘：「汝等諦聽！",
    "T04n0200_007:0238a03_4": "吾當為汝分別解說。",
    "T04n0200_007:0238a03_5": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0238a05_6": "時彼國王名槃頭末帝，收取舍利，造四寶塔，高一由旬，而供養之。",
    "T04n0200_007:0238a07_7": "時彼王子，入其塔中，禮拜供養，持一摩尼寶珠繫著棖頭，發願而去。",
    "T04n0200_007:0238a08_8": "緣是功德，九十一劫，不墮地獄、畜生、餓鬼，天上人中，常有寶珠，在其頂上，受天快樂，乃至今者，遭值於我，出家得道，故有寶珠，在其頂上。」",
    "T04n0200_007:0238a12_9": "佛告諸比丘：「欲知彼時王子者，今此寶珠比丘是。」",
    "T04n0200_007:0238a13_10": "爾時諸比丘聞佛所說，歡喜奉行。",
    "T04n0200_007:0238a15_0": "（七〇）布施佛幡緣",
    "T04n0200_007:0238a16_0": "佛在迦毘羅衛國尼拘陀樹下。",
    "T04n0200_007:0238a16_1": "時彼城中，有一長者，財寶無量，不可稱計，選擇族望，娉以為婦，作諸音樂，以娛樂之。",
    "T04n0200_007:0238a18_2": "其婦懷妊足滿十月，生一男兒，端政殊妙，與眾超絕。",
    "T04n0200_007:0238a20_3": "初生之日，虛空中有大幡蓋，遍覆城上。",
    "T04n0200_007:0238a21_0": "時諸人眾，因為立字，名波多迦。",
    "T04n0200_007:0238a21_1": "年漸長大，將諸親友出城遊戲，到尼拘陀樹下，見佛世尊，三十二相、八十種好，光明普曜，如百千日，心懷歡喜，前禮佛足，却住一面，佛即為其說四諦法，心開意解，得須陀洹果。",
    "T04n0200_007:0238a26_2": "歸辭父母，求索入道。",
    "T04n0200_007:0238a26_3": "父母愛念，不能違逆，將詣佛所，求索出家。",
    "T04n0200_007:0238a27_4": "佛即告言：「善來比丘！」",
    "T04n0200_007:0238a28_5": "鬚髮自落，法服著身，便成沙門。",
    "T04n0200_007:0238a29_6": "精懃修習，得阿羅漢果，三明六通，具八解脫，諸天世人，所見敬仰。",
    "T04n0200_007:0238b01_7": "時諸比丘，見是事已，而白佛言：「世尊！",
    "T04n0200_007:0238b02_8": "今此波多迦比丘，宿殖何福，生便端政，與眾超絕；又於空中，有大幡蓋，遍覆城上；復值世尊，出家得道？」",
    "T04n0200_007:0238b05_9": "爾時世尊告諸比丘：「汝等諦聽！",
    "T04n0200_007:0238b05_10": "吾當為汝分別解說。",
    "T04n0200_007:0238b06_11": "乃往過去九十一劫，波羅[木*奈]國，有佛出世，號毘婆尸，教化周訖，遷神涅槃。",
    "T04n0200_007:0238b08_12": "爾時有王，名槃頭末帝，收取舍利，造四寶塔，高一由旬，而供養之。",
    "T04n0200_007:0238b09_13": "時有一人，施設大會，供養訖竟，作一長幡，懸著塔上，發願而去。",
    "T04n0200_007:0238b11_14": "緣是功德，九十一劫，不墮地獄、畜生、餓鬼，天上人中，常有幡蓋，覆蔭其上，受天快樂，乃至今者，遭值於我，出家得道。」",
    "T04n0200_007:0238b14_15": "佛告諸比丘：「欲知彼時作幡者，今此波多迦比丘是。」",
    "T04n0200_007:0238b15_16": "爾時諸比丘，聞佛所說，歡喜奉行。",
    "T04n0200_007:0238b17_0": "撰集百緣經卷第七"
}