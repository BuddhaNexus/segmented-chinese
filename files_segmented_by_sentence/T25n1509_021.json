{
    "T25n1509_021:0215a02_0": "大智度論釋初品中八背捨義",
    "T25n1509_021:0215a03_0": "第三十四(卷二十一)",
    "T25n1509_021:0215a05_0": "聖者龍樹造",
    "T25n1509_021:0215a06_0": "後秦龜茲國三藏鳩摩羅什譯",
    "T25n1509_021:0215a07_0": "八背捨者，內有色，外亦觀色，是初背捨。",
    "T25n1509_021:0215a07_1": "內無色，外觀色，是第二背捨。",
    "T25n1509_021:0215a08_2": "淨背捨，身作證，第三背捨。",
    "T25n1509_021:0215a09_3": "四無色定及滅受想定，是五。",
    "T25n1509_021:0215a09_4": "合為八背捨。",
    "T25n1509_021:0215a10_5": "背是淨潔五欲，離是著心，故名「背捨」。",
    "T25n1509_021:0215a11_6": "不壞內、外色，不內外滅色相，以是不淨心觀色，是名初背捨。",
    "T25n1509_021:0215a12_7": "壞內色，滅內色相；不壞外色，不滅外色相，以是不淨心觀外色，是第二背捨。",
    "T25n1509_021:0215a14_8": "是二皆觀不淨：一者觀內、觀外，二者不見內，但見外。",
    "T25n1509_021:0215a15_9": "何以故？",
    "T25n1509_021:0215a15_10": "眾生有二分行：愛行、見行。",
    "T25n1509_021:0215a16_11": "愛多者著樂，多縛在外諸結使行。",
    "T25n1509_021:0215a17_12": "見多者，多著身見等行，為內結使縛。",
    "T25n1509_021:0215a18_13": "以是故，愛多者觀外色不淨，見多者觀自身不淨壞敗故。",
    "T25n1509_021:0215a19_14": "復次，行者初心未細攝，繫心一處難，故內外觀；漸習調柔，能內壞色相，但觀外。",
    "T25n1509_021:0215a21_15": "問曰：若無內色相，誰當觀外？",
    "T25n1509_021:0215a22_16": "答曰：是為得解道，非實道。",
    "T25n1509_021:0215a22_17": "行者念未來死及火燒、虫噉，埋著土中，皆磨滅。",
    "T25n1509_021:0215a23_18": "若現在觀，亦分別是身乃至微塵皆無，是名「內無色相外觀色」。",
    "T25n1509_021:0215a25_19": "問曰：二勝處見內外色，六勝處但見外色；一背捨見內外色，二背捨但見外色，何以故但內有壞色相，外色不能壞？",
    "T25n1509_021:0215a27_20": "答曰：行者眼見是身有死相，取是未來死相以況今身；外四大不見滅相故，難可觀無，故不說外色壞。",
    "T25n1509_021:0215b01_21": "復次，離色界時，是時亦不見外色。",
    "T25n1509_021:0215b02_22": "「淨背捨身作證」者，不淨中淨觀，如八勝處說。",
    "T25n1509_021:0215b03_23": "前八一切處觀清淨：地、水、火、風及青、黃、赤、白。",
    "T25n1509_021:0215b04_24": "觀青色如青蓮華，如金精山，如優摩伽華，如真青婆羅捺衣。",
    "T25n1509_021:0215b05_25": "觀黃、赤、白，各隨色亦復如是，總名「淨背捨」。",
    "T25n1509_021:0215b06_26": "問曰：若總是淨背捨，不應說一切處！",
    "T25n1509_021:0215b07_27": "答曰：背捨是初行者，勝處是中行，一切處是久行。",
    "T25n1509_021:0215b08_28": "不淨觀有二種：一者不淨，二者淨。",
    "T25n1509_021:0215b09_29": "不淨觀中：二背捨、四勝處。",
    "T25n1509_021:0215b10_30": "淨觀中：一背捨、四勝處、八一切處。",
    "T25n1509_021:0215b10_31": "問曰：行者以不淨為淨，名為顛倒；淨背捨觀云何不顛倒？",
    "T25n1509_021:0215b12_32": "答曰：女色不淨，妄見為淨，是名顛倒。",
    "T25n1509_021:0215b13_33": "淨背捨觀一切實青色廣大，故不顛倒。",
    "T25n1509_021:0215b14_34": "復次，為調心故淨觀，以久習不淨觀，心厭，以是故習淨觀，非顛倒，亦是中不著故。",
    "T25n1509_021:0215b16_35": "復次，行者先觀身不淨，隨身法所有內外不淨，繫心觀中，是時生厭，婬、恚、癡薄，即自驚悟：「我為無目，此身如是，云何生著？」",
    "T25n1509_021:0215b18_36": "攝心實觀，無令復錯。",
    "T25n1509_021:0215b19_37": "心既調柔，想身皮、肉、血、髓不淨，除却，唯有白骨；繫心骨人，若外馳散，攝之令還。",
    "T25n1509_021:0215b21_38": "深攝心故，見白骨流光，如珂、如貝，能照內外諸物，是為淨背捨初門。",
    "T25n1509_021:0215b22_39": "然後觀骨人散滅，但見骨光，取外淨潔色相。",
    "T25n1509_021:0215b23_40": "復次，若金剛、真珠、金銀寶物，若清淨地，若淨水，如無煙、無薪淨潔火，若清風無塵；諸青色，如金精山；諸黃色，如瞻蔔花；諸赤色，如赤蓮華；諸白色，如白雪等。",
    "T25n1509_021:0215b27_41": "取是相，繫心淨觀，隨是諸色，各有清淨光曜。",
    "T25n1509_021:0215b28_42": "是時行者得受喜樂，遍滿身中，是名淨背捨。",
    "T25n1509_021:0215b29_43": "緣淨故，名為「淨背捨」。",
    "T25n1509_021:0215c01_0": "遍身受樂，故名為「身證」。",
    "T25n1509_021:0215c01_1": "得是心樂，背捨五欲，不復喜樂，是名「背捨」。",
    "T25n1509_021:0215c02_2": "未漏盡故，中間或結使心生，隨著淨色。",
    "T25n1509_021:0215c03_3": "復懃精進，斷此著故，如是淨觀從心想生。",
    "T25n1509_021:0215c04_4": "譬如幻主觀所幻物，知從己出，心不生著，能不隨所緣。",
    "T25n1509_021:0215c05_5": "是時「背捨」變名「勝處」。",
    "T25n1509_021:0215c06_6": "於淨觀雖勝，未能廣大，是時行者還取淨相；用背捨力及勝處力故，取是淨地相，漸漸遍滿十方虛空；水、火、風亦爾。",
    "T25n1509_021:0215c09_0": "取青相，漸令廣大，亦遍十方虛空；黃、赤、白亦如是。",
    "T25n1509_021:0215c10_1": "是時「勝處」復變為「一切處」。",
    "T25n1509_021:0215c10_2": "是三事一義，轉變有三名。",
    "T25n1509_021:0215c11_3": "問曰：是三背捨、八勝處、十一切處是實觀？",
    "T25n1509_021:0215c12_4": "是得解觀？",
    "T25n1509_021:0215c12_5": "若實觀，身有皮肉，何以但見白骨？",
    "T25n1509_021:0215c13_6": "又三十六物合為身法，何以分別散觀？",
    "T25n1509_021:0215c14_7": "四大各自有相，何以滅三大、但觀一地大？",
    "T25n1509_021:0215c15_8": "四色非盡是青，何以都作青觀？",
    "T25n1509_021:0215c16_9": "答曰：有實觀，亦有得解觀。",
    "T25n1509_021:0215c16_10": "身相實是不淨，是為實觀。",
    "T25n1509_021:0215c17_11": "外法中有淨相，種種色相，是為實淨。",
    "T25n1509_021:0215c18_12": "觀淨、不淨，是為實觀。",
    "T25n1509_021:0215c18_13": "以此少許淨，廣觀一切皆是淨；取是一水，遍觀一切皆是水；取是少許青相，遍一切皆是青。",
    "T25n1509_021:0215c20_14": "如是等，是為得解觀，非實。",
    "T25n1509_021:0215c21_15": "四無色背捨，如四無色定中觀。",
    "T25n1509_021:0215c22_16": "欲得背捨，先入無色定，無色定是背捨之初門。",
    "T25n1509_021:0215c23_17": "背捨色，緣無量虛空處。",
    "T25n1509_021:0215c23_18": "問曰：無色定亦爾，有何等異？",
    "T25n1509_021:0215c24_19": "答曰：凡夫人得是無色定，是為無色；聖人深心得無色定，一向不迴，是名背捨。",
    "T25n1509_021:0215c26_20": "餘殘識處、無所有處、非有想非無想處，亦如是。",
    "T25n1509_021:0215c27_21": "背滅受想諸心心數法，是名滅受想背捨。",
    "T25n1509_021:0215c28_22": "問曰：無想定何以不名背捨？",
    "T25n1509_021:0215c29_23": "答曰：邪見者，不審諸法過失，直入定中，謂是涅槃；從定起時，還生悔心，墮在邪見，是故非背捨。",
    "T25n1509_021:0216a02_24": "滅受想患厭散亂心故，入定休息，似涅槃法著身中得，故名「身證」。",
    "T25n1509_021:0216a03_25": "「八勝處」者，內有色相，外觀色少，若好、若醜，是色勝知勝觀，是名初勝處。",
    "T25n1509_021:0216a05_26": "內有色相，外觀色多，若好、若醜，是色勝知勝觀，是名第二勝處。",
    "T25n1509_021:0216a07_0": "第三、第四亦如是，但以「內無色相，外觀色」為異。",
    "T25n1509_021:0216a08_1": "內亦無色相，外觀諸色青、黃、赤、白。",
    "T25n1509_021:0216a08_2": "是為八勝處。",
    "T25n1509_021:0216a09_3": "「內有色相，外觀色」者，內身不壞，見外緣。",
    "T25n1509_021:0216a10_4": "「少」者，緣少故名「少」。",
    "T25n1509_021:0216a10_5": "觀道未增長故觀少因緣，觀多畏難攝故；譬如鹿遊未調，不中遠放。",
    "T25n1509_021:0216a12_6": "「若好、若醜」者，初學繫心緣中，若眉間、若額上、若鼻端，內身不淨相；內身中不淨相觀外諸色，善業報故名「好」，不善業報故名「醜」。",
    "T25n1509_021:0216a16_0": "復次，行者如從師所受，觀外緣種種不淨，是名「醜色」。",
    "T25n1509_021:0216a17_1": "行者或時憶念忘故，生淨相，觀淨色，是名「好色」。",
    "T25n1509_021:0216a18_2": "復次，行者自身中繫心一處，觀欲界中色二種：一者、能生婬欲，二者、能生瞋恚。",
    "T25n1509_021:0216a20_3": "能生婬欲者是淨色，名為「好」；能生瞋恚者是不淨色，名為「醜」。",
    "T25n1509_021:0216a21_4": "於緣中自在勝知、勝見，行者於能生婬欲端正色中，不生婬欲；於能生瞋恚惡色中，不生瞋恚。",
    "T25n1509_021:0216a23_5": "但觀色四大因緣和合生，如水沫不堅固——是名「若好、若醜」。",
    "T25n1509_021:0216a25_6": "「勝處」者，行者住是不淨門中，婬欲、瞋恚等諸結使來能不隨，是名「勝處」——勝是不淨中淨顛倒等諸煩惱賊故。",
    "T25n1509_021:0216a27_7": "問曰：行者云何內色相外觀色？",
    "T25n1509_021:0216a28_8": "答曰：是八勝處，深入定心調柔者可得。",
    "T25n1509_021:0216a29_9": "行者或時見內身不淨，亦見外色不淨。",
    "T25n1509_021:0216b01_10": "不淨觀有二種：一者、三十六物等種種不淨；二者、除內外皮肉五藏，但觀白骨如珂如雪。",
    "T25n1509_021:0216b03_11": "三十六物等觀是名「醜」，如珂如雪觀是名「好」。",
    "T25n1509_021:0216b04_12": "行者內、外觀時，心散亂，難入禪；除自身相，但觀外色，如《阿毘曇》中說。",
    "T25n1509_021:0216b06_13": "行者以得解脫觀，見是身死；死已，舉出塚間，若火燒、若虫噉，皆已滅盡，是時但見虫、火，不見身，是名「內無色相外觀色」。",
    "T25n1509_021:0216b09_14": "行者如教受觀身是骨人，若心外散，還攝骨人緣中。",
    "T25n1509_021:0216b10_15": "何以故？",
    "T25n1509_021:0216b10_16": "是人初習行，未能觀細緣故，是名「少色」；行者觀道轉深增長，以此一骨人，遍觀閻浮提皆是骨人，是名為「多」；還復攝念觀一骨人，以是故名「勝知勝見」。",
    "T25n1509_021:0216b14_17": "復次，隨意五欲中男女相、淨潔相能勝故，名為「勝處」。",
    "T25n1509_021:0216b15_18": "譬如健人乘馬擊賊能破，是名為「勝」；又能制御其馬，是亦名「勝」。",
    "T25n1509_021:0216b16_19": "行者亦如是，能自於不淨觀中，少能多、多能少，是為「勝處」；亦能破五欲賊，亦名「勝處」。",
    "T25n1509_021:0216b18_20": "內未能壞身，外觀色若多、若少、若好、若醜，是初、第二勝處。",
    "T25n1509_021:0216b20_21": "內壞身無色相，觀外色若多、若少、若好、若醜，是第三、第四勝處。",
    "T25n1509_021:0216b21_22": "攝心深入定中，壞內身，觀外淨，緣青，青色；黃、赤、白，白色，是為後四勝處。",
    "T25n1509_021:0216b23_23": "問曰：是後四勝處、十一切處中青等四處，有何等異？",
    "T25n1509_021:0216b24_24": "答曰：青一切處，能普緣一切令青；是勝處若多、若少隨意觀，不令異心奪，「觀」勝是緣，名為勝處。",
    "T25n1509_021:0216b26_25": "譬如轉輪聖王遍勝四天下，閻浮提王勝一天下而已。",
    "T25n1509_021:0216b28_26": "一切處普遍勝一切緣；勝處但觀少色能勝，不能遍一切緣。",
    "T25n1509_021:0216b29_27": "如是等，略說八勝處。",
    "T25n1509_021:0216c01_0": "「十一切處」者，背捨、勝處已說，此以遍滿緣故，名一切處。",
    "T25n1509_021:0216c02_1": "問曰：何以無所有處、非有想非無想處不名一切處？",
    "T25n1509_021:0216c03_2": "答曰：是得解之心。",
    "T25n1509_021:0216c03_3": "「安隱快樂、廣大、無量、無邊虛空處」，是佛所說；一切處中皆有識，能疾緣一切法故，一切法中皆見有識。",
    "T25n1509_021:0216c06_4": "以是故，二處立一切處。",
    "T25n1509_021:0216c06_5": "「無所有」中，無物可廣，亦不得快樂，佛亦不說是「無所有」無邊無量。",
    "T25n1509_021:0216c08_6": "「非有想非無想處」心鈍，難得取相令廣大。",
    "T25n1509_021:0216c09_7": "復次，虛空處近色界，亦能緣色。",
    "T25n1509_021:0216c10_8": "識處能緣緣色，又識處起能超入第四禪，第四禪起超入識處。",
    "T25n1509_021:0216c11_9": "無所有處、非有想非無想處遠，無色因緣故，非一切處。",
    "T25n1509_021:0216c12_10": "是三種法皆行得。",
    "T25n1509_021:0216c13_11": "勝處、一切處是有漏。",
    "T25n1509_021:0216c13_12": "初三背捨、第七、第八背捨是有漏；餘殘，或有漏、或無漏。",
    "T25n1509_021:0216c15_0": "初二背捨、初四勝處，初禪、二禪中攝。",
    "T25n1509_021:0216c15_1": "淨背捨、後四勝處、八一切處，第四禪中攝。",
    "T25n1509_021:0216c16_2": "二一切處，即名說空處空處攝，識處識處攝。",
    "T25n1509_021:0216c17_3": "前三背捨、八勝處、八一切處，皆緣欲界。",
    "T25n1509_021:0216c18_4": "後四背捨，緣無色界及無漏法諸妙功德，在根本中，若無色根本不緣下地故。",
    "T25n1509_021:0216c20_5": "滅受想定，非心心數法故無緣。",
    "T25n1509_021:0216c21_6": "非有想非無想處背捨，但緣無色四陰及無漏法。",
    "T25n1509_021:0216c22_7": "「九次第定」者，從初禪心起，次第入第二禪，不令餘心得入，若善若垢；如是乃至滅受想定。",
    "T25n1509_021:0216c24_8": "問曰：餘者亦有次第，何以但稱「九次第定」？",
    "T25n1509_021:0216c25_9": "答曰：餘功德皆有異心間生，故非次第。",
    "T25n1509_021:0216c26_10": "此中深心智慧利，行者自試其心，從一禪心起，次入二禪，不令異念得入；於此功德心柔軟，善斷法愛故，能心心相次。",
    "T25n1509_021:0216c29_11": "是次第，二是有漏；七，或有漏或無漏。",
    "T25n1509_021:0217a01_12": "禪中間、未到地不牢固，又是聖人所得，又此大功德不在邊地，是故無次第。",
    "T25n1509_021:0217a02_13": "八背捨、八勝處、十一切處、九次第定，聲聞法中略說。",
    "T25n1509_021:0217a05_0": "大智度論釋初品中九相義第三十五",
    "T25n1509_021:0217a06_0": "【經】「九相：脹相、壞相、血塗相、膿爛相、青相、噉相、散相、骨相、燒相。」",
    "T25n1509_021:0217a07_1": "【論】問曰：應當先習九相離欲，然後得諸禪；何以故諸禪定後，方說九相？",
    "T25n1509_021:0217a09_2": "答曰：先說果報，令行者心樂。",
    "T25n1509_021:0217a09_3": "九相雖是不淨，人貪其果報，故必習行。",
    "T25n1509_021:0217a10_4": "問曰：行者云何觀是脹相等九事？",
    "T25n1509_021:0217a11_5": "答曰：行者先持戒清淨，令心不悔故，易受觀法，能破婬欲諸煩惱賊。",
    "T25n1509_021:0217a13_6": "觀人初死之日：辭訣言語，息出不反，奄忽已死；室家驚慟，號哭呼天，言說方爾，奄便那去！",
    "T25n1509_021:0217a15_7": "氣滅身冷，無所覺識。",
    "T25n1509_021:0217a15_8": "此為大畏，無可免處。",
    "T25n1509_021:0217a16_9": "譬如劫盡火燒，無有遺脫。",
    "T25n1509_021:0217a16_10": "如說：　「死至無貧富，　　無懃修善惡，　　無貴亦無賤，　　老少無免者。",
    "T25n1509_021:0217a19_0": "　　無祈請可救，　　亦無欺誑離，　　無捍挌得脫，　　一切無免處！」",
    "T25n1509_021:0217a21_0": "死法名為永離恩愛之處，一切有生之所惡者；雖甚惡之，無得脫者。",
    "T25n1509_021:0217a22_1": "我身不久，必當如是，同於木石，無所別知。",
    "T25n1509_021:0217a23_2": "我今不應貪著五欲，不覺死至，同於牛羊；牛羊禽獸，雖見死者，跳騰哮吼，不自覺悟。",
    "T25n1509_021:0217a25_3": "我既得人身，識別好醜，當求甘露不死之法。",
    "T25n1509_021:0217a26_4": "如說：　「六情身完具，　　智鑒亦明利；　　而不求道法，　　唐受身智慧。",
    "T25n1509_021:0217a29_0": "　　禽獸亦皆知，　　欲樂以自恣；　　而不知方便，　　為道修善事。",
    "T25n1509_021:0217b02_0": "　　既已得人身，　　而但自放恣；　　不知修善行，　　與彼亦何異！",
    "T25n1509_021:0217b04_0": "　　三惡道眾生，　　不得修道業；　　已得此人身，　　當勉自益利！」",
    "T25n1509_021:0217b06_0": "行者到死屍邊，見死屍膖脹，如韋囊盛風，異於本相，心生厭畏，我身亦當如是，未脫此法。",
    "T25n1509_021:0217b08_1": "身中主識役御此身，視聽、言語，作罪、作福，以此自貴，為何所趣？",
    "T25n1509_021:0217b09_2": "而今但見空舍在此！",
    "T25n1509_021:0217b10_3": "是身好相，細腰、姝媚、長眼、直鼻、平額、高眉，如是等好，令人心惑；今但見膖脹，好在何處？",
    "T25n1509_021:0217b12_4": "男女之相亦不可識。",
    "T25n1509_021:0217b12_5": "作此觀已，呵著欲心，此臭屎囊膖脹可惡，何足貪著！",
    "T25n1509_021:0217b14_6": "死屍風熱轉大，裂壞在地，五藏、屎尿、膿血流出，惡露已現。",
    "T25n1509_021:0217b15_7": "行者取是壞相，以況己身：「我亦如是，皆有是物，與此何異？",
    "T25n1509_021:0217b16_8": "我為甚惑，為此屎囊、薄皮所誑；如燈蛾投火，但貪明色，不知燒身。",
    "T25n1509_021:0217b18_9": "已見裂壞，男女相滅，我所著者，亦皆如是。」",
    "T25n1509_021:0217b19_10": "死屍已壞，肉血塗漫。",
    "T25n1509_021:0217b19_11": "或見杖楚死者，青瘀、黃、赤，或日曝瘀黑；具取是相，觀所著者，若赤白之色，淨潔端正，與此何異？",
    "T25n1509_021:0217b22_12": "既見青瘀黃赤，鳥獸不食，不埋不藏，不久膿爛，種種虫生。",
    "T25n1509_021:0217b23_13": "行者見已，念此死屍本有好色，好香塗身，衣以上服，飾以華綵；今但臭壞，膿爛塗染，此是其實分；先所飾綵，皆是假借。",
    "T25n1509_021:0217b26_14": "若不燒不埋，棄之曠野，為鳥獸所食。",
    "T25n1509_021:0217b27_15": "烏挑其眼，狗分手腳，虎狼刳腹，分掣爴裂。",
    "T25n1509_021:0217b28_16": "殘藉在地，有盡不盡。",
    "T25n1509_021:0217b28_17": "行者見已，心生厭想，思惟：「此屍未壞之時，人所著處；而今壞敗，無復本相，但見殘藉，鳥獸食處，甚可惡畏。」",
    "T25n1509_021:0217c02_18": "鳥獸已去，風日飄曝，筋斷骨離，各各異處。",
    "T25n1509_021:0217c03_0": "行者思惟：「本見身法，和合而有身相，男女皆可分別；今已離散，各在異處，和合法滅，身相亦無，皆異於本，所可愛著，今在何處？」",
    "T25n1509_021:0217c05_1": "身既離散，處處白骨，鳥獸食已，唯有骨在；觀是骨人，是為骨相。",
    "T25n1509_021:0217c07_2": "骨相有二種：一者骨人筋骨相連，二者骨節分離。",
    "T25n1509_021:0217c08_3": "筋骨相連破男女、長短、好色、細滑之相；骨節分離，破眾生根本實相。",
    "T25n1509_021:0217c10_4": "復有二種：一者淨，二者不淨。",
    "T25n1509_021:0217c10_5": "淨者，久骨白淨，無血無膩，色如白雪；不淨者，餘血塗染，膩膏未盡。",
    "T25n1509_021:0217c12_6": "行者到屍林中，或見積多草木，焚燒死屍，腹破眼出，皮色燋黑，甚可惡畏。",
    "T25n1509_021:0217c14_7": "須臾之間，變為灰燼。",
    "T25n1509_021:0217c14_8": "行者取是燒相，思惟：「此身未死之前，沐浴香華，五欲自恣；今為火燒，甚於兵刃！",
    "T25n1509_021:0217c16_9": "此屍初死，形猶似人；火燒須臾，本相都失。",
    "T25n1509_021:0217c17_10": "一切有身皆歸無常，我亦如是。」",
    "T25n1509_021:0217c18_11": "是九相，斷諸煩惱，於滅婬欲最勝；為滅婬欲故，說是九相。",
    "T25n1509_021:0217c19_12": "問曰：無常等十想，為滅何事故說？",
    "T25n1509_021:0217c20_13": "答曰：亦為滅婬欲等三毒。",
    "T25n1509_021:0217c21_0": "問曰：若爾者，二相有何等異？",
    "T25n1509_021:0217c21_1": "答曰：九相為遮未得禪定，為婬欲所覆故；十想能除滅婬欲等三毒。",
    "T25n1509_021:0217c23_2": "九相如縛賊，十想如斬殺。",
    "T25n1509_021:0217c24_0": "九相為初學，十想為成就。",
    "T25n1509_021:0217c24_1": "復次，是十想中，不淨想攝九相。",
    "T25n1509_021:0217c25_2": "有人言：十想中，不淨想、食不淨想、世間不可樂想攝九相。",
    "T25n1509_021:0217c26_3": "復有人言：十想、九相同為離欲，俱為涅槃。",
    "T25n1509_021:0217c27_4": "所以者何？",
    "T25n1509_021:0217c27_5": "初死相，動轉、言語須臾之間，忽然已死；身體膖脹，爛壞分散，各各變異，是則無常。",
    "T25n1509_021:0217c29_6": "若著此法，無常壞時，是即為苦。",
    "T25n1509_021:0218a01_7": "若無常苦、無得自在者，是則無我。",
    "T25n1509_021:0218a02_8": "不淨、無常、苦、無我，則不可樂，觀身如是。",
    "T25n1509_021:0218a03_9": "食雖在口，腦涎流下，與唾和合成味，而咽與吐無異，下入腹中，即是食不淨想。",
    "T25n1509_021:0218a05_10": "以此九相觀身無常，變異，念念皆滅，即是死想。",
    "T25n1509_021:0218a06_11": "以是九相厭世間樂，知煩惱斷，則安隱寂滅，即是斷相。",
    "T25n1509_021:0218a07_12": "以是九相遮諸煩惱，即是離想。",
    "T25n1509_021:0218a08_13": "以是九相厭世間故，知此五眾滅，更不復生，是處安隱，即是盡想。",
    "T25n1509_021:0218a09_14": "復次，九相為因，十想為果。",
    "T25n1509_021:0218a10_15": "是故先九相，後十想。",
    "T25n1509_021:0218a11_16": "復次，九相為外門，十想為內門，是故經言：「二為甘露門：一者不淨門，二者安那般那門。」",
    "T25n1509_021:0218a13_17": "是九相，除人七種染著：或有人染著色：若赤、若白、若赤白、若黃、若黑。",
    "T25n1509_021:0218a14_18": "或有人不著色，但染著形容：細膚、纖指、修目、高眉。",
    "T25n1509_021:0218a16_19": "或有人不著容、色，但染著威儀：進、止、坐、起、行、住、禮拜、俯仰、揚眉、頓睫、親近、按摩。",
    "T25n1509_021:0218a17_20": "或有人不著容、色、威儀，但染著言語、軟聲、美辭、隨時而說、應意承旨，能動人心。",
    "T25n1509_021:0218a19_21": "或有人不著容、色、威儀、軟聲，但染著細滑、柔膚軟肌，熱時身涼，寒時體溫。",
    "T25n1509_021:0218a21_22": "或有人皆著五事。",
    "T25n1509_021:0218a21_23": "或有人都不著五事，但染著人相，若男、若女。",
    "T25n1509_021:0218a23_0": "雖得上六種欲，不得所著之人，猶無所解，捨世所重五種欲樂而隨其死。",
    "T25n1509_021:0218a24_1": "死相多除威儀、語言愛。",
    "T25n1509_021:0218a25_2": "膖脹相、壞相、噉相、散相多除形容愛。",
    "T25n1509_021:0218a26_3": "血塗相、青瘀相、膿爛相多除色愛。",
    "T25n1509_021:0218a26_4": "骨相、燒相多除細滑愛。",
    "T25n1509_021:0218a27_5": "九相除雜愛及所著人愛。",
    "T25n1509_021:0218a28_0": "噉相、散相、骨相偏除人愛；噉殘、離散、白骨中，不見有人可著。",
    "T25n1509_021:0218a29_1": "以是九相觀離愛心，瞋癡亦微薄。",
    "T25n1509_021:0218b01_2": "不淨中淨顛倒，癡故著是身。",
    "T25n1509_021:0218b01_3": "今以是九相披析身內，見是身相，癡心薄；癡心薄則貪欲薄；貪欲薄則瞋亦薄。",
    "T25n1509_021:0218b03_4": "所以者何？",
    "T25n1509_021:0218b04_0": "人以貪身故生瞋，今觀身不淨，心厭故不復貪身；不貪身故，不復生瞋。",
    "T25n1509_021:0218b05_1": "三毒薄故，一切九十八使山皆動，漸漸增進其道，以金剛三昧，摧碎結山。",
    "T25n1509_021:0218b07_2": "九相雖是不淨觀，依是能成大事；譬如大海中臭屍，溺人依以得渡。",
    "T25n1509_021:0218b09_0": "問曰：是九相有何性？",
    "T25n1509_021:0218b09_1": "何所緣？",
    "T25n1509_021:0218b09_2": "何處攝？",
    "T25n1509_021:0218b09_3": "答曰：取相性，緣欲界身，色相陰攝，亦身念處少分；或欲界攝，或初禪、二禪、四禪攝。",
    "T25n1509_021:0218b11_4": "未離欲、散心人得，欲界繫；離欲人心得，色界繫。",
    "T25n1509_021:0218b12_5": "膖脹等八相，欲界、初禪、二禪中攝；淨骨相，欲界、初禪、二禪、四禪中攝。",
    "T25n1509_021:0218b14_6": "三禪中多樂故，無是相。",
    "T25n1509_021:0218b14_7": "是九相是開身念處門，身念處開三念處門，是四念處開三十七品門，三十七品開涅槃城門，入涅槃，離一切憂惱諸苦，滅五陰因緣生故，受涅槃常樂。",
    "T25n1509_021:0218b18_8": "問曰：聲聞人如是觀，心厭離，欲疾入涅槃；菩薩憐愍一切眾生、集一切佛法、度一切眾生、不求疾入涅槃故，觀是九相，云何不墮二乘證？",
    "T25n1509_021:0218b21_9": "答曰：菩薩於眾生心生憐愍，知眾生以三毒因緣故，受今世、後世身、心苦痛。",
    "T25n1509_021:0218b23_10": "是三毒終不自滅，亦不可以餘理得滅；但觀所著內外身相，然後可除。",
    "T25n1509_021:0218b25_11": "以是故，菩薩欲滅是婬欲毒故，觀是九相。",
    "T25n1509_021:0218b26_12": "如人憐愍病者，合和諸藥以療之；菩薩亦如是，為著色眾生，說是青瘀相等，隨其所著，分別諸相，如先說。",
    "T25n1509_021:0218b28_13": "是為菩薩行九相觀。",
    "T25n1509_021:0218c01_0": "復次，菩薩以大慈悲心，行是九相，作如是念：「我未具足一切佛法，不入涅槃，是為一法門，我不應住此一門，我當學一切法門。」",
    "T25n1509_021:0218c04_1": "以是故，菩薩行九相無所妨。",
    "T25n1509_021:0218c04_2": "菩薩行是九相，或時厭患心起，如是不淨身可惡可患，欲疾取涅槃。",
    "T25n1509_021:0218c06_3": "爾時，菩薩作是念：「十方諸佛說：一切法相空，空中無無常，何況有不淨！",
    "T25n1509_021:0218c08_4": "但為破淨顛倒故習此不淨，是不淨皆從因緣和合生，無有自性，皆歸空相；我今不應取是因緣和合生無自性不淨法，欲疾入涅槃。」",
    "T25n1509_021:0218c11_5": "經中亦有是說：「若色中無味相，眾生不應著色；以色中有味故，眾生起著。",
    "T25n1509_021:0218c13_6": "若色無過罪，眾生亦無厭色者；以色實有過惡，故觀色則厭。",
    "T25n1509_021:0218c14_7": "若色中無出相，眾生亦不能於色得脫；以色有出相故，眾生於色得解脫。」",
    "T25n1509_021:0218c16_8": "味是淨相因緣故，以是故，菩薩不於不淨中沒、早取涅槃。",
    "T25n1509_021:0218c17_9": "九相義，分別竟。",
    "T25n1509_021:0218c19_0": "大智度論釋初品中八念義第三十",
    "T25n1509_021:0218c20_0": "六之一",
    "T25n1509_021:0218c21_0": "【經】「念佛、念法、念僧、念戒、念捨、念天、念入出息、念死。」",
    "T25n1509_021:0218c22_1": "【論】問曰：何以故九相次第有八念？",
    "T25n1509_021:0218c22_2": "答曰：佛弟子於阿蘭若處，空舍、塚間，山林、曠野，善修九相，內、外不淨觀，厭患其身，而作是念：「我云何擔是底下不淨屎尿囊？」",
    "T25n1509_021:0218c25_3": "自隨懎然驚怖；及為惡魔作種種惡事來恐怖之，欲令其退。",
    "T25n1509_021:0218c27_4": "以是故，佛次第為說八念。",
    "T25n1509_021:0218c27_5": "如經中說：「佛告諸比丘：『若於阿蘭若處，空舍、塚間，山林、曠野，在中思惟，若有怖畏，衣毛為竪，爾時當念佛：佛是多陀阿伽度、阿羅呵、三藐三佛陀，乃至婆伽婆。",
    "T25n1509_021:0219a02_6": "恐怖則滅。",
    "T25n1509_021:0219a02_7": "若不念佛，當疾念法：佛法清淨，巧出善說，得今世報，指示開發，有智之人心力能解。",
    "T25n1509_021:0219a04_8": "如是念法，怖畏則除。",
    "T25n1509_021:0219a05_9": "若不念法，則當念僧：佛弟子眾修正道，隨法行。",
    "T25n1509_021:0219a06_10": "僧中有阿羅漢、向阿羅漢，乃至須陀洹、向須陀洹，四雙八輩。",
    "T25n1509_021:0219a07_11": "是佛弟子眾應供養，合手恭敬，禮拜、迎送，世間無上福田。",
    "T25n1509_021:0219a08_12": "作如是念僧，恐怖即滅。』",
    "T25n1509_021:0219a10_0": "「佛告諸比丘：『釋提桓因與阿修羅鬪，在大陣中時，告諸天眾：汝與阿修羅鬪時，設有恐怖，當念我七寶幢，恐怖即滅；若不念我幢，當念伊舍那天子(帝釋左面天王也)寶幢，恐怖即除；若不念伊舍那寶幢，當念婆樓那天子(右面天子)寶幢，恐怖即除。』」",
    "T25n1509_021:0219a15_1": "以是故，知為除恐怖因緣故，次第說八念。",
    "T25n1509_021:0219a16_2": "問曰：經中說三念因緣除恐怖，五念復云何能除恐怖？",
    "T25n1509_021:0219a17_3": "答曰：是比丘自念布施、持戒功德，怖畏亦除。",
    "T25n1509_021:0219a18_4": "所以者何？",
    "T25n1509_021:0219a19_5": "若破戒心，畏墮地獄；若慳貪心，畏墮餓鬼及貧窮中。",
    "T25n1509_021:0219a20_6": "自念我有是淨戒、布施，若念淨戒、若念布施，心則歡喜，作是言：「若我命未盡，當更增進功德；若當命終，不畏墮惡道！」",
    "T25n1509_021:0219a23_0": "以是故，念戒施亦能令怖畏不生。",
    "T25n1509_021:0219a23_1": "念上諸天皆是布施、持戒果報，此諸天以福德因緣故生彼，我亦有是福德。",
    "T25n1509_021:0219a25_2": "以是故，念天亦能令怖畏不生。",
    "T25n1509_021:0219a26_3": "十六行念安那般那時，細覺尚滅，何況恐怖麁覺！",
    "T25n1509_021:0219a27_4": "念死者，念五眾身念念生滅，從生已來，常與死俱，今何以畏死？",
    "T25n1509_021:0219a28_5": "是五念，佛雖不說，亦當除恐怖。",
    "T25n1509_021:0219a29_6": "所以者何？",
    "T25n1509_021:0219a29_7": "念他功德以除恐怖則難，自念己事以除恐怖則易，以是故佛不說。",
    "T25n1509_021:0219b02_8": "問曰：云何是念佛？",
    "T25n1509_021:0219b03_0": "答曰：行者一心念佛：得如實智慧，大慈大悲成就，是故言無錯謬，麁細、多少、深淺，皆無不實。",
    "T25n1509_021:0219b05_1": "皆是實故，名為「多陀阿伽度」。",
    "T25n1509_021:0219b05_2": "亦如過去、未來、現在十方諸佛於眾生中起大悲心，行六波羅蜜，得諸法相，來至阿耨多羅三藐三菩提中；此佛亦如是。",
    "T25n1509_021:0219b08_3": "是名「多陀阿伽度」。",
    "T25n1509_021:0219b09_4": "如三世十方諸佛身放大光明，遍照十方，破諸黑闇；心出智慧光明，破眾生無明闇冥；功德、名聞亦遍滿十方，去至涅槃中。",
    "T25n1509_021:0219b12_0": "此佛亦如是去，以是故亦名「多陀阿伽度」。",
    "T25n1509_021:0219b13_0": "有如是功德故，應受一切諸天、世人最上供養，是故名「阿羅呵」。",
    "T25n1509_021:0219b14_1": "若有人言：何以故但佛如實說，如來如去故，應受最上供養？",
    "T25n1509_021:0219b15_2": "以佛得「正遍智慧」故。",
    "T25n1509_021:0219b16_3": "「正」名諸法不動不壞相，「遍」名不為一法、二法故，以悉知一切法無餘不盡，是名「三藐三佛陀」。",
    "T25n1509_021:0219b18_4": "是正遍智慧，不從無因而得，亦不從無緣得；是中依智慧、持戒具足故，得正遍智慧。",
    "T25n1509_021:0219b20_5": "智慧名菩薩從初發意乃至金剛三昧相應智慧，持戒名菩薩從初發意乃至金剛三昧身業、口業清淨隨意行已，是故名「鞞闍遮羅那三般那」。",
    "T25n1509_021:0219b24_0": "若行是二行得善去，如車有兩輪。",
    "T25n1509_021:0219b24_1": "善去者，如先佛所去處，佛亦如是去，故名「修伽陀」。",
    "T25n1509_021:0219b26_2": "若有言：「佛自修其法，不知我等事。」",
    "T25n1509_021:0219b26_3": "以是故知世間，知世間因，知世間盡，知世間盡道故，名為「路迦憊」。",
    "T25n1509_021:0219b28_4": "知世間已，調御眾生，於種種師中最為無上，以是故名「阿耨多羅富樓沙曇藐婆羅提」。",
    "T25n1509_021:0219c01_5": "能以三種道滅三毒，令眾生行三乘道，以是故名「貰多提婆魔[少/兔]舍」。",
    "T25n1509_021:0219c03_6": "若有言：「以何事故能自利益無量？",
    "T25n1509_021:0219c03_7": "復能利益他人無量？」",
    "T25n1509_021:0219c04_8": "佛一切智慧成就故，過去、未來、現在，盡不盡，動不動，一切世間了了悉知故，名為「佛陀」。",
    "T25n1509_021:0219c06_9": "得是九種名號，有大名稱，遍滿十方，以是故名為「婆伽婆」。",
    "T25n1509_021:0219c07_10": "經中佛自說如是名號，應當作是念佛。",
    "T25n1509_021:0219c08_11": "復次，一切種種功德，盡在於佛。",
    "T25n1509_021:0219c09_12": "佛是劫初轉輪聖王摩訶三磨陀等種，閻浮提中智慧威德，諸釋子中生，貴性憍曇氏。",
    "T25n1509_021:0219c11_13": "生時光明遍照三千大千世界，梵天王持寶蓋、釋提桓因以天寶衣承接，阿那婆蹋多龍王、婆伽多龍王以妙香湯澡浴。",
    "T25n1509_021:0219c14_14": "生時地六種動，行至七步，安詳如象王，觀視四方，作師子吼：「我是末後身，當度一切眾生！」",
    "T25n1509_021:0219c16_15": "阿私陀仙人相之，告淨飯王：「是人足下千輻輪相，指合縵網，當自於法中安平立，無能動、無能壞者。",
    "T25n1509_021:0219c18_16": "手中德字，縵網莊嚴，當以此手安慰眾生，令無所畏。",
    "T25n1509_021:0219c20_0": "如是乃至肉骨髻相，如青珠山頂，青色光明從四邊出。",
    "T25n1509_021:0219c21_1": "頭中頂相無能見上，若天、若人無有勝者。",
    "T25n1509_021:0219c22_2": "白毫眉間跱，白光踰頗梨。",
    "T25n1509_021:0219c22_3": "淨眼長廣，其色紺青。",
    "T25n1509_021:0219c23_4": "鼻高直好，甚可愛樂。",
    "T25n1509_021:0219c23_5": "口四十齒，白淨利好。",
    "T25n1509_021:0219c24_6": "四牙上白，其光最勝。",
    "T25n1509_021:0219c24_7": "脣上下等，不大不小，不長不短。",
    "T25n1509_021:0219c25_8": "舌薄而大，軟赤紅色，如天蓮華。",
    "T25n1509_021:0219c26_9": "梵聲深遠，聞者悅樂，聽無厭足。",
    "T25n1509_021:0219c26_10": "身色好妙，勝閻浮檀金。",
    "T25n1509_021:0219c27_11": "大光周身，種種雜色，妙好無比。",
    "T25n1509_021:0219c28_12": "如是等三十二相具足，是人不久出家，得一切智成佛。」",
    "T25n1509_021:0219c29_13": "佛身功德如是，應當念佛。",
    "T25n1509_021:0220a01_14": "復次，佛身功德，身力勝於十萬白香象寶，是為父母遺體力；若神通功德力，無量無限。",
    "T25n1509_021:0220a03_15": "佛身以三十二相、八十隨形好莊嚴，內有無量佛法功德故，視之無厭。",
    "T25n1509_021:0220a04_16": "見佛身者，忘世五欲，萬事不憶；若見佛身一處，愛樂無厭，不能移觀。",
    "T25n1509_021:0220a06_17": "佛身功德如是，應當念佛。",
    "T25n1509_021:0220a08_0": "復次，佛持戒具足清淨，從初發心修戒，增積無量，與憐愍心俱，不求果報，不向聲聞、辟支佛道，不雜諸結使，但為自心清淨、不惱眾生故，世世持戒。",
    "T25n1509_021:0220a11_1": "以是故，得佛道時，戒得具足。",
    "T25n1509_021:0220a12_2": "應如是念佛戒眾。",
    "T25n1509_021:0220a12_3": "復次，佛定眾具足。",
    "T25n1509_021:0220a13_4": "問曰：持戒，以身、口業清淨故可知；智慧，以分別說法能除眾生疑故可知；定者，餘人修定尚不可知，何況於佛，云何得知？",
    "T25n1509_021:0220a15_5": "答曰：大智慧具足故，當知禪定必具足。",
    "T25n1509_021:0220a16_6": "譬如見蓮華大，必知池亦深大；又如燈明大者，必知蘇油亦多。",
    "T25n1509_021:0220a18_7": "亦以佛神通變化力無量無比故，知禪定力亦具足；亦如見果大故，知因亦必大。",
    "T25n1509_021:0220a20_8": "復次，有時佛自為人說：「我禪定相甚深。」",
    "T25n1509_021:0220a21_9": "如經中說：「佛在阿頭摩國林樹下坐，入禪定。",
    "T25n1509_021:0220a22_10": "是時大雨雷電霹靂，有四特牛、耕者二人，聞聲怖死。",
    "T25n1509_021:0220a23_11": "須臾便晴，佛起經行。",
    "T25n1509_021:0220a23_12": "有一居士禮佛足已，隨從佛後，白佛言：『世尊！",
    "T25n1509_021:0220a25_13": "向者雷電霹靂，有四特牛、耕者二人，聞聲怖死，世尊聞不？』",
    "T25n1509_021:0220a26_14": "佛言：『不聞！』",
    "T25n1509_021:0220a26_15": "居士言：『佛時睡耶？』",
    "T25n1509_021:0220a27_16": "佛言：『不睡！』",
    "T25n1509_021:0220a27_17": "問曰：『入無心想定耶？』",
    "T25n1509_021:0220a27_18": "佛言：『不也！",
    "T25n1509_021:0220a28_19": "我有心想，但入定耳。』",
    "T25n1509_021:0220a28_20": "居士言：『未曾有也！",
    "T25n1509_021:0220a29_21": "諸佛禪定大為甚深，有心想在禪定，如是大聲覺而不聞。』」",
    "T25n1509_021:0220b01_22": "如餘經中，佛告諸比丘：「佛入出諸定，舍利弗、目揵連尚不聞其名，何況能知！」",
    "T25n1509_021:0220b03_23": "何者是？",
    "T25n1509_021:0220b03_24": "如三昧王三昧、師子遊戲三昧等，佛入其中，能令十方世界六種震動，放大光明，化為無量諸佛，遍滿十方。",
    "T25n1509_021:0220b05_25": "如阿難一時心生念：「過去然燈佛時，時世好，人壽長，易化度；今釋迦牟尼佛時世惡，人壽短，難教化；佛事未訖而入涅槃耶？」",
    "T25n1509_021:0220b08_26": "清旦以是事白佛已，日出。",
    "T25n1509_021:0220b09_27": "佛時入日出三昧，如日出光明照閻浮提；佛身如是，毛孔普出光明，遍照十方恒河沙等世界。",
    "T25n1509_021:0220b11_28": "一一光中出七寶千葉蓮華，一一華上皆有坐佛，一一諸佛皆放無量光明。",
    "T25n1509_021:0220b13_29": "一一光中皆出七寶千葉蓮華，一一華上皆有坐佛，是諸佛等遍滿十方恒河沙等世界，教化眾生：或有說法；或有默然；或以經行；或神通變化，身出水、火。",
    "T25n1509_021:0220b16_30": "如是等種種方便，度脫十方五道眾生。",
    "T25n1509_021:0220b17_31": "阿難承佛威神，悉見是事。",
    "T25n1509_021:0220b18_32": "佛攝神足，從三昧起，告阿難：「見是事不？",
    "T25n1509_021:0220b19_33": "聞是事不？」",
    "T25n1509_021:0220b19_34": "阿難言：「蒙佛威神，已見、已聞！」",
    "T25n1509_021:0220b20_35": "佛言：「佛有如是力，能究竟佛事不？」",
    "T25n1509_021:0220b21_36": "阿難言：「世尊！",
    "T25n1509_021:0220b21_37": "若眾生滿十方恒河沙等世界中，佛壽一日，用如是力，必能究竟施作佛事。」",
    "T25n1509_021:0220b23_38": "阿難歎言：「未曾有也！",
    "T25n1509_021:0220b23_39": "世尊！",
    "T25n1509_021:0220b24_40": "諸佛法無量不可思議！」",
    "T25n1509_021:0220b24_41": "以是故知佛禪定具足。",
    "T25n1509_021:0220b25_42": "復次，佛慧眾具足。",
    "T25n1509_021:0220b25_43": "從初發心，於阿僧祇劫中，無法不行，世世集諸功德，一心專精，不惜身命以求智慧，如薩陀波崙菩薩。",
    "T25n1509_021:0220b28_0": "復次，以善修大悲智慧故，具足慧眾；餘人無是大悲，雖有智慧，不得具足。",
    "T25n1509_021:0220b29_1": "大悲欲度眾生，求種種智慧故，及斷法愛，滅六十二邪見，不墮二邊：若受五欲樂，若修身苦道；若斷滅，若計常；若有、若無等，如是諸法邊。",
    "T25n1509_021:0220c04_0": "復次，佛慧無上，徹鑒無比，從甚深禪定中生故；諸麁細煩惱所不能動故；善修三十七品、四禪、四無量心、四無色定、八背捨、九次第定等諸功德故；有十力、四無所畏、四無礙智、十八不共法，得無礙不可思議解脫故——佛慧眾具足。",
    "T25n1509_021:0220c09_1": "復次，能降伏外道大論議師，所謂憂樓頻蠡迦葉、摩訶迦葉、舍利弗、目揵連、薩遮尼揵子、婆蹉首羅、長爪等大論議師輩皆降伏，是故知佛慧眾具足。",
    "T25n1509_021:0220c12_2": "復次，佛三藏、十二部經、八萬四千法聚，見是語言多故，知智慧亦大。",
    "T25n1509_021:0220c14_3": "譬如一居士清朝見大雨處，語眾人言：「昨夜雨龍，其力甚大！」",
    "T25n1509_021:0220c15_4": "眾人言：「汝何以知之？」",
    "T25n1509_021:0220c16_5": "答言：「我見地濕、泥多，山崩、樹折，殺諸鳥獸，以此故知龍力為大。」",
    "T25n1509_021:0220c17_6": "佛亦如是，甚深智慧，雖非眼見，雨大法雨，諸大論議師及釋梵天王皆以降伏，以是可知佛智慧多。",
    "T25n1509_021:0220c19_7": "復次，諸佛得無礙解脫故，於一切法中智慧無礙。",
    "T25n1509_021:0220c21_8": "復次，佛此智慧皆清淨，出諸觀上；不觀諸法常相、無常相，有邊相、無邊相，有去相、無去相，有相、無相，有漏相、無漏相，有為相、無為相，生滅相、不生滅相，空相、不空相；常清淨無量如虛空，以是故無礙。",
    "T25n1509_021:0220c25_9": "若觀生滅者，不得觀不生滅；觀不生滅者，不得觀生滅。",
    "T25n1509_021:0220c26_10": "若不生滅實，生滅不實；若生滅實，不生滅不實。",
    "T25n1509_021:0220c27_11": "如是等諸觀皆爾，得無礙智故，知佛慧眾具足。",
    "T25n1509_021:0220c29_0": "復次，念佛解脫眾具足。",
    "T25n1509_021:0220c29_1": "佛解脫諸煩惱及習，根本拔故，解脫真不可壞，一切智慧成就故，名為無礙解脫。",
    "T25n1509_021:0221a02_2": "成就八解脫，甚深遍得故，名為具足解脫。",
    "T25n1509_021:0221a03_3": "復次，離「時解脫」及「慧解脫」故，便具足成就「共解脫」。",
    "T25n1509_021:0221a04_4": "成就如是等解脫故，名具足解脫眾。",
    "T25n1509_021:0221a05_5": "復次，破魔軍故得解脫，離煩惱故得解脫，離遮諸禪法故得解脫，於諸禪定入出自在無礙故。",
    "T25n1509_021:0221a07_6": "復次，菩薩於見諦道中，得深十六解脫：一、苦法智相應有為解脫；二、苦諦斷十結盡，得無為解脫。",
    "T25n1509_021:0221a10_0": "如是乃至道比智。",
    "T25n1509_021:0221a10_1": "思惟道中，得十八解脫：一、或比智或法智相應有為解脫，二、斷無色界三思惟結故，得無為解脫。",
    "T25n1509_021:0221a12_2": "如是乃至第十八盡智相應有為解脫；及一切結使盡，得無為解脫。",
    "T25n1509_021:0221a14_3": "如是諸解脫和合，名為解脫眾具足。",
    "T25n1509_021:0221a15_4": "復次，念佛解脫知見眾具足。",
    "T25n1509_021:0221a15_5": "解脫知見眾有二種：一者、佛於解脫諸煩惱中，用盡智自證知：知苦已，斷集已，盡證已，修道已，是為盡智解脫知見眾。",
    "T25n1509_021:0221a18_6": "知苦已不復更知，乃至修道已不復更修，是為無生智解脫知見眾。",
    "T25n1509_021:0221a20_7": "二者、佛知是人入空門得解脫，是人無相門得解脫，是人無作門得解脫；是人無方便可令解脫。",
    "T25n1509_021:0221a22_8": "是人久久可得解脫，是人不久可得解脫，是人即時得解脫。",
    "T25n1509_021:0221a23_9": "是人軟語得解脫，是人苦教得解脫，是人雜語得解脫。",
    "T25n1509_021:0221a25_10": "是人見神通力得解脫，是人說法得解脫。",
    "T25n1509_021:0221a26_11": "是人婬欲多，為增婬欲得解脫；是人瞋恚多，為增瞋恚得解脫——如難陀、漚樓頻螺龍是。",
    "T25n1509_021:0221a28_12": "如是等種種因緣得解脫，如法眼中說。",
    "T25n1509_021:0221a29_13": "於是諸解脫中了了知見，是名解脫知見眾具足。",
    "T25n1509_021:0221b01_14": "復次，念佛一切智、一切知見，大慈、大悲，十力、四無所畏，四無礙智、十八不共法等；念如佛所知無量不可思議諸功德，是名念佛。",
    "T25n1509_021:0221b04_15": "是念在七地中。",
    "T25n1509_021:0221b04_16": "或有漏，或無漏。",
    "T25n1509_021:0221b05_0": "有漏者有報，無漏者無報。",
    "T25n1509_021:0221b05_1": "三根相應：樂、喜、捨根。",
    "T25n1509_021:0221b06_2": "行得，亦果報得：行得者，如此間國中學念佛三昧；果報得者，如無量壽佛國人，生便自然能念佛。",
    "T25n1509_021:0221b08_3": "如是等，如《阿毘曇》中廣分別。",
    "T25n1509_021:0221b09_0": "大智度論卷第二十一"
}