[
    {
        "source_sentence": "觀所緣緣論",
        "from": "T31n1624_001:0888b03_0",
        "context_with_next_sentence": true
    },
    {
        "source_sentence": "陳那菩薩造",
        "from": "T31n1624_001:0888b05_0",
        "context_with_next_sentence": true
    },
    {
        "source_sentence": "三藏法師玄奘奉　詔譯",
        "from": "T31n1624_001:0888b06_0",
        "context_with_next_sentence": true
    },
    {
        "source_sentence": "諸有欲令眼等五識以外色作所緣緣者，或執極微許有實體，能生識故；",
        "from": "T31n1624_001:0888b08_12",
        "context_with_next_sentence": true
    },
    {
        "source_sentence": "或執和合，以識生時帶彼相故。",
        "from": "T31n1624_001:0888b09_6",
        "context_with_next_sentence": true
    },
    {
        "source_sentence": "二俱非理。",
        "from": "T31n1624_001:0888b09_11",
        "context_with_next_sentence": true
    },
    {
        "source_sentence": "所以者何？",
        "from": "T31n1624_001:0888b09_16",
        "context_with_next_sentence": true
    },
    {
        "source_sentence": "極微於五識，　　設緣非所緣，",
        "from": "T31n1624_001:0888b10_0",
        "context_with_next_sentence": true
    },
    {
        "source_sentence": "彼相識無故，　　猶如眼根等。",
        "from": "T31n1624_001:0888b11_13",
        "context_with_next_sentence": true
    },
    {
        "source_sentence": "所緣緣者，謂能緣識帶彼相起，及有實體令能緣識託彼而生。",
        "from": "T31n1624_001:0888b13_7",
        "context_with_next_sentence": true
    },
    {
        "source_sentence": "色等極微，設有實體能生五識，容有緣義，然非所緣，如眼根等於眼等識無彼相故。",
        "from": "T31n1624_001:0888b15_5",
        "context_with_next_sentence": true
    },
    {
        "source_sentence": "如是極微於眼等識無所緣義。",
        "from": "T31n1624_001:0888b15_18",
        "context_with_next_sentence": true
    },
    {
        "source_sentence": "和合於五識，　　設所緣非緣，",
        "from": "T31n1624_001:0888b16_0",
        "context_with_next_sentence": true
    },
    {
        "source_sentence": "彼體實無故，　　猶如第二月。",
        "from": "T31n1624_001:0888b17_13",
        "context_with_next_sentence": true
    },
    {
        "source_sentence": "色等和合於眼識等有彼相故，設作所緣，然無緣義。",
        "from": "T31n1624_001:0888b19_2",
        "context_with_next_sentence": true
    },
    {
        "source_sentence": "如眼錯亂見第二月，彼無實體不能生故，如是和合於眼等識無有緣義。",
        "from": "T31n1624_001:0888b20_14",
        "context_with_next_sentence": true
    },
    {
        "source_sentence": "故外二事於所緣緣互闕一支，俱不應理。",
        "from": "T31n1624_001:0888b21_13",
        "context_with_next_sentence": true
    },
    {
        "source_sentence": "有執色等各有多相，於中一分是現量境，故諸極微相資各有一和集相。",
        "from": "T31n1624_001:0888b23_6",
        "context_with_next_sentence": true
    },
    {
        "source_sentence": "此相實有，各能發生似己相識，故與五識作所緣緣。",
        "from": "T31n1624_001:0888b24_10",
        "context_with_next_sentence": true
    },
    {
        "source_sentence": "此亦非理。",
        "from": "T31n1624_001:0888b24_15",
        "context_with_next_sentence": true
    },
    {
        "source_sentence": "所以者何？",
        "from": "T31n1624_001:0888b24_20",
        "context_with_next_sentence": true
    },
    {
        "source_sentence": "和集如堅等，　　設於眼等識，",
        "from": "T31n1624_001:0888b25_0",
        "context_with_next_sentence": true
    },
    {
        "source_sentence": "是緣非所緣，　　許極微相故。",
        "from": "T31n1624_001:0888b26_13",
        "context_with_next_sentence": true
    },
    {
        "source_sentence": "如堅等相雖是實有，於眼等識容有緣義，而非所緣，眼等識上無彼相故。",
        "from": "T31n1624_001:0888b28_12",
        "context_with_next_sentence": true
    },
    {
        "source_sentence": "色等極微諸和集相理亦應爾，彼俱執為極微相故。",
        "from": "T31n1624_001:0888b29_15",
        "context_with_next_sentence": true
    },
    {
        "source_sentence": "執眼等識能緣極微諸和集相，復有別失。",
        "from": "T31n1624_001:0888c01_14",
        "context_with_next_sentence": true
    },
    {
        "source_sentence": "瓶甌等覺相，　　彼執應無別，",
        "from": "T31n1624_001:0888c02_0",
        "context_with_next_sentence": true
    },
    {
        "source_sentence": "非形別故別，　　形別非實故。",
        "from": "T31n1624_001:0888c03_13",
        "context_with_next_sentence": true
    },
    {
        "source_sentence": "瓶甌等物大小等者，能成極微多少同故，緣彼覺相應無差別。",
        "from": "T31n1624_001:0888c05_7",
        "context_with_next_sentence": true
    },
    {
        "source_sentence": "若謂彼物形相別故覺相別者，理亦不然。",
        "from": "T31n1624_001:0888c06_7",
        "context_with_next_sentence": true
    },
    {
        "source_sentence": "頂等別形唯在瓶等假法上有，非極微故。",
        "from": "T31n1624_001:0888c07_7",
        "context_with_next_sentence": true
    },
    {
        "source_sentence": "彼不應執極微亦有差別形相。",
        "from": "T31n1624_001:0888c08_1",
        "context_with_next_sentence": true
    },
    {
        "source_sentence": "所以者何？",
        "from": "T31n1624_001:0888c08_6",
        "context_with_next_sentence": true
    },
    {
        "source_sentence": "極微量等故，　　形別惟在假，",
        "from": "T31n1624_001:0888c09_0",
        "context_with_next_sentence": true
    },
    {
        "source_sentence": "析彼至極微，　　彼覺定捨故。",
        "from": "T31n1624_001:0888c10_13",
        "context_with_next_sentence": true
    },
    {
        "source_sentence": "非瓶甌等能成極微有形量別捨微圓相，故知別形在假非實。",
        "from": "T31n1624_001:0888c12_7",
        "context_with_next_sentence": true
    },
    {
        "source_sentence": "又形別物析至極微，彼覺定捨。",
        "from": "T31n1624_001:0888c13_2",
        "context_with_next_sentence": true
    },
    {
        "source_sentence": "非青等物析至極微，彼覺可捨。",
        "from": "T31n1624_001:0888c13_16",
        "context_with_next_sentence": true
    },
    {
        "source_sentence": "由此形別唯世俗有，非如青等亦在實物，是故五識所緣緣體非外色等，其理極成。",
        "from": "T31n1624_001:0888c15_13",
        "context_with_next_sentence": true
    },
    {
        "source_sentence": "彼所緣緣豈全不有？",
        "from": "T31n1624_001:0888c16_3",
        "context_with_next_sentence": true
    },
    {
        "source_sentence": "非全不有。",
        "from": "T31n1624_001:0888c16_8",
        "context_with_next_sentence": true
    },
    {
        "source_sentence": "若爾，云何？",
        "from": "T31n1624_001:0888c16_14",
        "context_with_next_sentence": true
    },
    {
        "source_sentence": "內色如外現，　　為識所緣緣，",
        "from": "T31n1624_001:0888c17_0",
        "context_with_next_sentence": true
    },
    {
        "source_sentence": "許彼相在識，　　及能生識故。",
        "from": "T31n1624_001:0888c18_13",
        "context_with_next_sentence": true
    },
    {
        "source_sentence": "外境雖無，而有內色似外境現為所緣緣。",
        "from": "T31n1624_001:0888c19_17",
        "context_with_next_sentence": true
    },
    {
        "source_sentence": "許眼等識帶彼相起及從彼生，具二義故。",
        "from": "T31n1624_001:0888c20_16",
        "context_with_next_sentence": true
    },
    {
        "source_sentence": "此內境相既不離識，如何俱起能作識緣？",
        "from": "T31n1624_001:0888c21_15",
        "context_with_next_sentence": true
    },
    {
        "source_sentence": "決定相隨故，　　俱時亦作緣；",
        "from": "T31n1624_001:0888c22_13",
        "context_with_next_sentence": true
    },
    {
        "source_sentence": "或前為後緣，　　引彼功能故。",
        "from": "T31n1624_001:0888c23_13",
        "context_with_next_sentence": true
    },
    {
        "source_sentence": "境相與識定相隨故，雖俱時起亦作識緣。",
        "from": "T31n1624_001:0888c24_17",
        "context_with_next_sentence": true
    },
    {
        "source_sentence": "因明者說：",
        "from": "T31n1624_001:0888c25_3",
        "context_with_next_sentence": true
    },
    {
        "source_sentence": "若此與彼有無相隨，雖俱時生，而亦得有因果相故。",
        "from": "T31n1624_001:0888c26_6",
        "context_with_next_sentence": true
    },
    {
        "source_sentence": "或前識相為後識緣，引本識中生似自果功能令起，不違理故。",
        "from": "T31n1624_001:0888c27_14",
        "context_with_next_sentence": true
    },
    {
        "source_sentence": "若五識生唯緣內色，如何亦說眼等為緣？",
        "from": "T31n1624_001:0888c28_13",
        "context_with_next_sentence": true
    },
    {
        "source_sentence": "識上色功能，　　名五根應理，",
        "from": "T31n1624_001:0888c29_0",
        "context_with_next_sentence": true
    },
    {
        "source_sentence": "功能與境色，　　無始互為因。",
        "from": "T31n1624_001:0889a01_13",
        "context_with_next_sentence": true
    },
    {
        "source_sentence": "以能發識比知有根，此但功能，非外所造，故本識上五色功能名眼等根亦不違理，功能發識理無別故。",
        "from": "T31n1624_001:0889a04_6",
        "context_with_next_sentence": true
    },
    {
        "source_sentence": "在識在餘雖不可說，而外諸法理非有故，定應許此在識非餘。",
        "from": "T31n1624_001:0889a05_14",
        "context_with_next_sentence": true
    },
    {
        "source_sentence": "此根功能與前境色，從無始際展轉為因。",
        "from": "T31n1624_001:0889a06_13",
        "context_with_next_sentence": true
    },
    {
        "source_sentence": "謂此功能至成熟位，生現識上五內境色，此內境色復能引起異熟識上五根功能。",
        "from": "T31n1624_001:0889a08_10",
        "context_with_next_sentence": true
    },
    {
        "source_sentence": "根境二色與識一異、或非一異？",
        "from": "T31n1624_001:0889a09_6",
        "context_with_next_sentence": true
    },
    {
        "source_sentence": "隨樂應說如是諸識惟內境相為所緣緣，理善成立。",
        "from": "T31n1624_001:0889a10_10",
        "context_with_next_sentence": true
    },
    {
        "source_sentence": "觀所緣緣論",
        "from": "T31n1624_001:0889a11_100",
        "context_with_next_sentence": false
    }
]