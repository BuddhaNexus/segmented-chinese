{
    "T25n1510a_002:0761c02_0": "金剛般若論卷下",
    "T25n1510a_002:0761c04_0": "無著菩薩造",
    "T25n1510a_002:0761c05_0": "隋南印度三藏達磨笈多譯",
    "T25n1510a_002:0761c06_0": "已說欲住處竟。",
    "T25n1510a_002:0761c06_1": "今說離障礙住處。",
    "T25n1510a_002:0761c06_2": "有十二種障礙對治應知。",
    "T25n1510a_002:0761c07_3": "何者十二障礙？",
    "T25n1510a_002:0761c07_4": "一慢，二無慢而少聞，三多聞而小攀緣作念修道，四不小攀緣作念修道而捨眾生，五不捨眾生而樂隨外論散動，六雖不散動而破影像相中無巧便，七雖有巧便而福資糧不具，八雖具福資糧而樂味懈怠及利養等，九雖離懈怠利養而不能忍苦，十雖能忍苦而智資糧不具，十一雖具智資糧而不自攝，十二雖自攝而無教授。",
    "T25n1510a_002:0761c15_5": "初中，為離慢故，經言「須陀洹頗作是念：『我得須陀洹果』」等，此為依義，顯示對治我得慢故。",
    "T25n1510a_002:0761c17_6": "又復，「須陀洹頗作是念」者，即為說相，顯示無慢故，亦即是欲願攝持。",
    "T25n1510a_002:0761c18_7": "經言「世尊！",
    "T25n1510a_002:0761c19_8": "無有所入，不入色、聲、香、味、觸」者，此為安立第一義。",
    "T25n1510a_002:0761c20_9": "若須陀洹如是念：「我得須陀洹果。」",
    "T25n1510a_002:0761c20_10": "即為有我想。",
    "T25n1510a_002:0761c21_11": "若有我想，則為有慢應知，如是乃至阿羅漢亦爾。",
    "T25n1510a_002:0761c22_12": "上座須菩提自顯無諍行第一及阿羅漢共有功德者，以己所證為令信故，以無有法得阿羅漢及無所行故，說無諍行，無諍行此中即為安立第一義。",
    "T25n1510a_002:0761c25_13": "為離少聞故，經言「如來於然燈如來應供正遍知所有法可取耶」等，謂：「彼佛出世，承事供養時有法可取。」",
    "T25n1510a_002:0761c28_14": "離此分別故，依義等及對治等隨義相應應知。",
    "T25n1510a_002:0761c29_15": "為離小攀緣作念修道故，經言「須菩提！",
    "T25n1510a_002:0762a01_16": "若有菩薩如是言：『我當成就嚴淨佛土』」等。",
    "T25n1510a_002:0762a02_17": "若念嚴淨土者，則於色等事分別、生味著，為離此故，經言「是故，須菩提！",
    "T25n1510a_002:0762a03_18": "菩薩應生如是不住心，無所住，不住色、聲、香、味、觸、法」等。",
    "T25n1510a_002:0762a04_19": "為離捨眾生故，經言「須菩提！",
    "T25n1510a_002:0762a05_20": "譬如有人，身如須彌山王」如是等。",
    "T25n1510a_002:0762a06_21": "此何所顯示？",
    "T25n1510a_002:0762a06_22": "為成熟欲界眾生故。",
    "T25n1510a_002:0762a07_23": "彼羅睺阿修羅王等一切大身，量如須彌，尚不應見其自體，何況餘者。",
    "T25n1510a_002:0762a08_24": "經言「如來說為非體」者，顯示法無我故；「彼體非體」者，顯示法體無生、無作故。",
    "T25n1510a_002:0762a10_25": "此即顯示自性與相及差別故。",
    "T25n1510a_002:0762a11_26": "為離樂外論散亂故，經說四種因緣，顯示此法勝異也：一攝取福德，二天等供養，三難作，四起如來等念。",
    "T25n1510a_002:0762a13_27": "經言「以此因緣，得福多彼」者，是攝取福德。",
    "T25n1510a_002:0762a14_28": "經言「為他若說、若授、若解釋，彼地分即是支提相」者，是天等供養。",
    "T25n1510a_002:0762a15_29": "經言「當得具足最上希有」者，是難作。",
    "T25n1510a_002:0762a16_30": "經言「此地分即為教師住處」，及餘「可尊重」者，是起如來等念。",
    "T25n1510a_002:0762a18_31": "於中，說者，為他直說故；授者，教授他故，顯示此樂外論散亂對治法勝異已。",
    "T25n1510a_002:0762a19_32": "於如是法中，或起如言執義。",
    "T25n1510a_002:0762a20_33": "為對治彼未來罪故，經言「如來所說般若波羅蜜，即非般若波羅蜜」故。",
    "T25n1510a_002:0762a22_0": "如般若波羅蜜非波羅蜜，如是亦無有餘法如來說者。",
    "T25n1510a_002:0762a23_1": "為顯此義故，經言：「頗有法如來可說不」，此顯示自相及平等相法門第一義也。",
    "T25n1510a_002:0762a25_0": "為離於影像相自在中無巧便故，經言「須菩提！",
    "T25n1510a_002:0762a26_1": "所有三千大千世界地塵」如是等。",
    "T25n1510a_002:0762a26_2": "彼不限量，攀緣作意菩薩恒於世界攀緣作意修習，故說三千大千世界。",
    "T25n1510a_002:0762a28_3": "於中，為破色身影像相故，顯示二種方便：一細作方便，如經「三千大千世界所有地塵寧為多不」等；二不念方便，如經「所有地塵，如來說非塵，是名地塵」故。",
    "T25n1510a_002:0762b03_0": "為破眾生名身影像相故，經言「所有世界，如來說非世界，是名世界」故。",
    "T25n1510a_002:0762b04_1": "於中，世界者，顯眾生世也，但以名身，名為眾生世。",
    "T25n1510a_002:0762b05_2": "不念名身方便，即是顯示破彼名身影像相，不復說細作方便也。",
    "T25n1510a_002:0762b07_3": "為離不具福資糧故，經言「須菩提！",
    "T25n1510a_002:0762b07_4": "於意云何？",
    "T25n1510a_002:0762b08_5": "以三十二大丈夫相見如來耶」者，顯示為福資糧故，親近、供養如來時，不應以相成就見如來。",
    "T25n1510a_002:0762b10_6": "云何見？",
    "T25n1510a_002:0762b10_7": "應見第一義法身故。",
    "T25n1510a_002:0762b11_0": "為離懈怠利養等樂味故，經言「須菩提！",
    "T25n1510a_002:0762b11_1": "若復婦女、丈夫，捨恒河沙等自身」如是等。",
    "T25n1510a_002:0762b12_2": "此何所顯示，如此捨爾許自身，所有福不及此福？",
    "T25n1510a_002:0762b13_3": "云何以一身著懈怠等故而為障礙？",
    "T25n1510a_002:0762b14_4": "何故此中上座須菩提流淚而言「我未曾聞如是等法門」也？",
    "T25n1510a_002:0762b16_5": "以聞此勝福甚多，過於捨無量身，更不說餘勝福故。",
    "T25n1510a_002:0762b17_6": "若聞如是勝福故，發起精進已，若於此法中生如義想，為離此過故，經言「於說此修多羅中生實想者，當成第一希有」等。",
    "T25n1510a_002:0762b20_0": "即於如是實想中，為離實想分別故，經言「彼所有實想，即非實想」如是等。",
    "T25n1510a_002:0762b21_1": "經言「世尊！",
    "T25n1510a_002:0762b21_2": "我於此法門，若分別，若信解，不為希有。",
    "T25n1510a_002:0762b22_3": "若當來世，其有眾生於此法門，受持、讀攝，為他解釋，則為第一希有」如是等，此何義？",
    "T25n1510a_002:0762b24_4": "為令味著利養、過懈怠諸菩薩生慚愧故。",
    "T25n1510a_002:0762b25_5": "於未來正法滅時，尚有菩薩於此法門受持故，無人等取及法取；云何汝等於正法興時，遠離修行，不生慚愧也？",
    "T25n1510a_002:0762b28_6": "經言「是諸菩薩，無復我等想轉」者，顯示無人取也；「所有我想，即非我想」者，顯示無法取也。",
    "T25n1510a_002:0762c01_7": "經言「何以故？",
    "T25n1510a_002:0762c01_8": "諸佛世尊離一切想」者，顯示諸菩薩順學相。",
    "T25n1510a_002:0762c02_9": "「諸佛世尊離一切想，是故我等亦應如是學。」",
    "T25n1510a_002:0762c03_10": "此等經文，為離退精進故說。",
    "T25n1510a_002:0762c04_11": "於中，言若分別、若信解者，後句釋前句也。",
    "T25n1510a_002:0762c05_12": "受者，受文字也。",
    "T25n1510a_002:0762c05_13": "攝者，攝義也。",
    "T25n1510a_002:0762c05_14": "為離不發起精進故，經言「須菩提！",
    "T25n1510a_002:0762c06_15": "若聞說此修多羅章句時，不驚」等者，以驚等故不發起精進也。",
    "T25n1510a_002:0762c07_16": "於聲聞乘中，世尊說有法及有空，於聽聞此經時，聞法無有故驚；聞空無有故怖；於思量時，於二不有理中不能相應故畏。",
    "T25n1510a_002:0762c10_17": "更有別釋，為三種無自性故應知。",
    "T25n1510a_002:0762c11_18": "謂相生第一義等無自性故，經言「何以故？",
    "T25n1510a_002:0762c12_19": "須菩提！",
    "T25n1510a_002:0762c12_20": "如來說第一波羅蜜」者。",
    "T25n1510a_002:0762c13_21": "此有何義？",
    "T25n1510a_002:0762c13_22": "復說第二生慚愧處故，言：「此法如是勝上，汝等不應放逸。」",
    "T25n1510a_002:0762c14_23": "於中，以於餘波羅蜜中勝故，名第一波羅蜜。",
    "T25n1510a_002:0762c15_24": "經言「如來說第一波羅蜜者，彼無量諸佛亦說波羅蜜」者，此言顯示一切諸佛同說第一，是故名第一。",
    "T25n1510a_002:0762c17_25": "為離不能忍苦故，經言「復次，須菩提！",
    "T25n1510a_002:0762c18_26": "如來說羼提波羅蜜」等。",
    "T25n1510a_002:0762c19_27": "於中，如所能忍，以何相生忍處？",
    "T25n1510a_002:0762c19_28": "如忍差別顯示，對治彼因緣故。",
    "T25n1510a_002:0762c20_29": "何者能忍？",
    "T25n1510a_002:0762c20_30": "謂達法無我故。",
    "T25n1510a_002:0762c21_31": "云何得顯示？",
    "T25n1510a_002:0762c21_32": "如經言「如來說羼提波羅蜜」故。",
    "T25n1510a_002:0762c22_33": "云何應知忍相？",
    "T25n1510a_002:0762c22_34": "若他於己起惡等時，由無有我等想故，不生瞋想，亦不於羼提波羅蜜中生有想、於非波羅蜜中生無想。",
    "T25n1510a_002:0762c24_35": "此云何顯示？",
    "T25n1510a_002:0762c25_36": "如經「如我昔為迦利王割截身分，我於爾時，無有我想」等，及「無想亦非無想」等。",
    "T25n1510a_002:0762c27_0": "何者種類忍？",
    "T25n1510a_002:0762c27_1": "謂：極苦忍，相續苦忍。",
    "T25n1510a_002:0762c27_2": "此云何顯示？",
    "T25n1510a_002:0762c28_3": "如經「如我昔為迦利王割截身分」，及言「我憶過去五百生中作忍辱仙人」等。",
    "T25n1510a_002:0762c29_4": "不忍因緣者，有三種苦，謂：流轉苦，眾生相違苦，乏受用苦。",
    "T25n1510a_002:0763a02_5": "於中，如經「是故，須菩提！",
    "T25n1510a_002:0763a02_6": "菩薩摩訶薩應離一切想，發阿耨多羅三藐三菩提心」等，此為顯示流轉苦忍因緣對治。",
    "T25n1510a_002:0763a04_7": "發菩提心者，以三種苦想故，則不欲發心，故說應離一切想等。",
    "T25n1510a_002:0763a06_0": "此中，一切想者，為顯如是等三苦想也。",
    "T25n1510a_002:0763a06_1": "若著色等，則於流轉苦中疲乏故，菩提心不生故。",
    "T25n1510a_002:0763a08_0": "經言「不應住色生心」等如前說。",
    "T25n1510a_002:0763a08_1": "不住非法者，謂非法無我也，於非法及法無我中皆不住故。",
    "T25n1510a_002:0763a10_2": "為成就彼諸不往故，說遮餘事，如經「應生無所住心」。",
    "T25n1510a_002:0763a11_3": "何以故？",
    "T25n1510a_002:0763a11_4": "若心有住，即為非住等。",
    "T25n1510a_002:0763a12_0": "經言「如是菩薩為利益一切眾生，應如是布施」，乃至言「諸所有想，即為非想」等，此顯示對治眾生相違苦忍，即為一切眾生而行於捨。",
    "T25n1510a_002:0763a15_0": "云何於彼「應生瞋」也？",
    "T25n1510a_002:0763a15_1": "由不能無眾生想，以此因緣故，眾生相違時，即生疲乏。",
    "T25n1510a_002:0763a16_2": "故顯示人無我、法無我等。",
    "T25n1510a_002:0763a17_3": "「須菩提！",
    "T25n1510a_002:0763a17_4": "如來是真語者」等，此何所顯示？",
    "T25n1510a_002:0763a18_5": "欲令信如來故能忍。",
    "T25n1510a_002:0763a18_6": "於中，真語者，為顯世諦相故。",
    "T25n1510a_002:0763a19_7": "實語者，為顯世諦修行有煩惱及清淨相故。",
    "T25n1510a_002:0763a20_8": "於中，實者，此行煩惱、此行清淨故。",
    "T25n1510a_002:0763a21_9": "如語者，為第一義諦相故。",
    "T25n1510a_002:0763a21_10": "不異語者，為第一義諦修行有煩惱及清淨相故。",
    "T25n1510a_002:0763a22_11": "說此真語等，已於此中如言說性起執著，為遣此故，經言：「須菩提！",
    "T25n1510a_002:0763a24_12": "如來正覺法及說，於中無實無妄。」",
    "T25n1510a_002:0763a25_0": "無實者，如言說性非有故。",
    "T25n1510a_002:0763a25_1": "無妄者，不如言說自性有故。",
    "T25n1510a_002:0763a26_2": "「須菩提！",
    "T25n1510a_002:0763a26_3": "譬如丈夫入闇」如是等，顯示乏受用苦忍因緣對治。",
    "T25n1510a_002:0763a27_4": "若為果報布施，便著於事而行捨施。",
    "T25n1510a_002:0763a28_5": "彼於異施欲樂、苦受中不解出離，猶如入闇，不知「我何所趣」。",
    "T25n1510a_002:0763a29_6": "彼憙、欲樂亦爾。",
    "T25n1510a_002:0763b01_7": "若不著於事而行布施，如有眼丈夫，夜過日出，見種種色，隨意所趣，應如是見。",
    "T25n1510a_002:0763b02_8": "彼無明夜過，惠日出已，種種爾焰，如實見之。",
    "T25n1510a_002:0763b03_9": "彼不知解出離欲樂、苦受故憙樂、欲樂。",
    "T25n1510a_002:0763b04_10": "為離闕少智資糧故，經言「須菩提！",
    "T25n1510a_002:0763b05_11": "若復善家子、善家女，於此法門若受」等。",
    "T25n1510a_002:0763b06_12": "此中，為離三摩提攀緣，顯示與法相應有五種勝功德：一如來憶念親近，二攝福德，三讚歎法及修行，四天等供養，五滅罪。",
    "T25n1510a_002:0763b09_13": "何者如來憶念親近？",
    "T25n1510a_002:0763b09_14": "如經「受持讀誦者，如來以佛智知彼、如來以佛眼見彼」等。",
    "T25n1510a_002:0763b11_0": "於中，受者，習誦故。",
    "T25n1510a_002:0763b11_1": "持者，不忘故。",
    "T25n1510a_002:0763b11_2": "若讀若攝者，此說受持因故，為欲受故讀，為欲持故攝。",
    "T25n1510a_002:0763b12_3": "又復，讀者，習誦故。",
    "T25n1510a_002:0763b13_4": "攝者，總覽義故。",
    "T25n1510a_002:0763b13_5": "何者攝福德？",
    "T25n1510a_002:0763b14_0": "如經「是諸眾生，生如是無量福德聚」等。",
    "T25n1510a_002:0763b14_1": "何者讚歎法及修行？",
    "T25n1510a_002:0763b15_2": "如經「復次，須菩提！",
    "T25n1510a_002:0763b15_3": "此法門不可思、不可稱」等，此為讚歎法。",
    "T25n1510a_002:0763b16_4": "於中，不可思者，唯自覺故。",
    "T25n1510a_002:0763b17_5": "不可稱者，無有等及勝故。",
    "T25n1510a_002:0763b17_6": "經言「又此法門，如來為發最上乘者說，為發最勝乘者說」者，此成就不可稱義。",
    "T25n1510a_002:0763b19_7": "於中，餘乘不及故最上，煩惱障、智障淨故最勝應知。",
    "T25n1510a_002:0763b20_8": "經言「若於此法門受持」乃至「如來悉知見」等者，此為讚歎修行。",
    "T25n1510a_002:0763b22_9": "於中，是諸眾生成就無量者，是總說。",
    "T25n1510a_002:0763b23_0": "不可思、不可稱、不可量者，解釋故。",
    "T25n1510a_002:0763b23_1": "「是等即為荷擔我菩提」者，謂肩負菩提重擔故。",
    "T25n1510a_002:0763b24_2": "經言「須菩提！",
    "T25n1510a_002:0763b25_3": "下信解者，不能聞此法」者，謂聲聞、獨覺乘者故。",
    "T25n1510a_002:0763b26_4": "經言「若有我等見」者，謂有人我見眾生，而自謂菩薩者。",
    "T25n1510a_002:0763b27_5": "何者天等供養？",
    "T25n1510a_002:0763b27_6": "如經「復次，須菩提！",
    "T25n1510a_002:0763b28_7": "隨所地分解說此修多羅處，常應供養彼地分，即為支提」等。",
    "T25n1510a_002:0763b29_8": "於中，以華、鬘、燒香、熏香、塗香、末香、衣、蓋、幢幡等供養，恭敬禮拜、右遶故，名支提。",
    "T25n1510a_002:0763c02_9": "何者滅罪？",
    "T25n1510a_002:0763c02_10": "如經「彼若為人輕賤，甚輕賤」乃至「當得菩提」等故。",
    "T25n1510a_002:0763c03_11": "此毀辱事，有無量門，為顯示此，故復言甚輕賤。",
    "T25n1510a_002:0763c04_12": "經言「當得佛菩提」者，顯示罪滅故。",
    "T25n1510a_002:0763c05_13": "前所說以此因緣出生無量阿僧祇多福者，今當解釋彼無量阿僧祇義應知。",
    "T25n1510a_002:0763c07_14": "威力者，成熟熾然故。",
    "T25n1510a_002:0763c07_15": "多者，具足勝大故。",
    "T25n1510a_002:0763c08_16": "於中，如經「須菩提！",
    "T25n1510a_002:0763c08_17": "我憶阿僧祇、過阿僧祇劫前」如是等，此顯示威力故，即是福聚威力，以彼所有福聚遠絕高勝故。",
    "T25n1510a_002:0763c10_18": "此中，阿僧祇劫者，乃至燃燈佛故應知。",
    "T25n1510a_002:0763c11_19": "過阿僧祇者，更過前故。",
    "T25n1510a_002:0763c12_20": "親近者，供養故。",
    "T25n1510a_002:0763c12_21": "不空過者，常不離供養故。",
    "T25n1510a_002:0763c13_0": "若復經言「須菩提！",
    "T25n1510a_002:0763c13_1": "若善男子、善女人，所得福聚，若我說者，若有人聞，心則狂亂」如是等，此顯示多故，或為狂因，或得亂心果應知。",
    "T25n1510a_002:0763c15_2": "此之彼威力及彼多等，何人能說？",
    "T25n1510a_002:0763c16_3": "是故經言：「復次，須菩提！",
    "T25n1510a_002:0763c17_4": "此法門不可思議，果報亦不可思議。」",
    "T25n1510a_002:0763c18_0": "此顯示彼福體及果不可測量故。",
    "T25n1510a_002:0763c18_1": "為遠離自取故，經言「須菩提言：『云何菩薩大乘中發心應住』」等。",
    "T25n1510a_002:0763c20_2": "何故復發起此初時問也？",
    "T25n1510a_002:0763c20_3": "將入證道菩薩，自見得勝處，作是念：「我如是住，如是修行，如是降伏心，我滅度眾生。」",
    "T25n1510a_002:0763c22_4": "為對治此故，須菩提問當於彼時如所應住、如所應修行、如所應降伏其心，世尊答「應生如是心」等。",
    "T25n1510a_002:0763c24_5": "又，經言「須菩提！",
    "T25n1510a_002:0763c25_6": "若菩薩眾生等想轉」者，為顯我執取或隨眠故。",
    "T25n1510a_002:0763c26_7": "若言「我正行菩薩乘」，此為我取。",
    "T25n1510a_002:0763c27_0": "對治彼故，經言「須菩提！",
    "T25n1510a_002:0763c27_1": "無有法發行菩薩乘」者。",
    "T25n1510a_002:0763c28_2": "為離無教授故，經言「須菩提！",
    "T25n1510a_002:0763c28_3": "有法如來於燃燈如來所」等。",
    "T25n1510a_002:0763c29_4": "又，經言「須菩提！",
    "T25n1510a_002:0763c29_5": "若有法如來得正覺者，燃燈如來則不授記：『汝當得』」等，此有何意？",
    "T25n1510a_002:0764a02_6": "「若正覺法可說，如彼燃燈如來所說者，我於彼時便得正覺，燃燈如來則不授記言『汝當得』等；以彼法不可說故，我於彼時不得正覺，是故與我授記。」",
    "T25n1510a_002:0764a05_7": "此是其義應知。",
    "T25n1510a_002:0764a05_8": "又，何故彼法不可說？",
    "T25n1510a_002:0764a06_9": "如經「須菩提！",
    "T25n1510a_002:0764a06_10": "如來者，即是真如」故。",
    "T25n1510a_002:0764a07_11": "如清淨故，名為如來，以如不可說故，作此說。",
    "T25n1510a_002:0764a08_12": "清淨如名為真如，猶如真金。",
    "T25n1510a_002:0764a08_13": "或言：「燃燈如來所，於法不得正覺，世尊後時，自得正覺。」",
    "T25n1510a_002:0764a10_0": "為離此取故，經言「須菩提！",
    "T25n1510a_002:0764a10_1": "若人如是言：『如來正覺阿耨多羅三藐三菩提』者」等。",
    "T25n1510a_002:0764a11_2": "又，經言「須菩提！",
    "T25n1510a_002:0764a12_3": "如來所正覺法，於是中不實不妄」者，顯示真如無二故。",
    "T25n1510a_002:0764a13_4": "云何不實？",
    "T25n1510a_002:0764a13_5": "謂言說故。",
    "T25n1510a_002:0764a13_6": "不妄者，謂彼正覺不無世間言說故。",
    "T25n1510a_002:0764a14_7": "經言「是故如來說一切法即是佛法」者，此何義？",
    "T25n1510a_002:0764a15_8": "顯一切法、法如清淨故。",
    "T25n1510a_002:0764a16_9": "如者，遍一切法故，此是其義。",
    "T25n1510a_002:0764a16_10": "又，彼一切法，法體不成就，為安立第一義故，經言「須菩提！",
    "T25n1510a_002:0764a18_11": "一切法者，悉是非法，是名一切法」故。",
    "T25n1510a_002:0764a19_0": "為入證道故，經言「須菩提！",
    "T25n1510a_002:0764a19_1": "譬如有人，妙身大身」如是等，顯示入證道時，得智慧故離慢。",
    "T25n1510a_002:0764a20_2": "云何得智？",
    "T25n1510a_002:0764a21_3": "有二種智故，謂攝種性智及平等智。",
    "T25n1510a_002:0764a22_0": "若得智已，得生如來家，得決定紹佛種，此為攝種性智。",
    "T25n1510a_002:0764a23_1": "得此智已，能得妙身。",
    "T25n1510a_002:0764a23_2": "若於此家，長夜願生，既得生已，便得彼身，是名妙身平等智。",
    "T25n1510a_002:0764a25_3": "復有五種平等因緣，謂：麁惡平等，法無我平等，斷相應平等，無悕望心相應平等，一切菩薩證道平等。",
    "T25n1510a_002:0764a27_4": "得此等故，得為大身，攝一切眾生大身故。",
    "T25n1510a_002:0764a28_5": "於彼身中，安立非自、非他故，經言「如來所說有人妙身大身，即非身，是故如來說名妙身大身」等，此於妙身等中安立第一義。",
    "T25n1510a_002:0764b02_6": "如是等，是為得智慧。",
    "T25n1510a_002:0764b02_7": "云何離慢？",
    "T25n1510a_002:0764b02_8": "如經「若菩薩作是言」等。",
    "T25n1510a_002:0764b03_9": "此云何可知？",
    "T25n1510a_002:0764b03_10": "若作是念：「我滅度眾生，我是菩薩。」",
    "T25n1510a_002:0764b04_11": "應知此是慢者，非實義菩薩。",
    "T25n1510a_002:0764b05_0": "為顯示此故，經言「是故如來說一切法無眾生」，若菩薩有眾生念，則不得妙身、大身故。",
    "T25n1510a_002:0764b06_1": "彼上求佛地中，為淨國土三摩鉢帝故，經言：「須菩提！",
    "T25n1510a_002:0764b08_2": "若菩薩作是言：『我當成就莊嚴國土。』",
    "T25n1510a_002:0764b08_3": "則非菩薩。」",
    "T25n1510a_002:0764b09_4": "此義為於共見正行中轉故，為斷彼故，安立第一義，經言「即非莊嚴如來，說名莊嚴國土」等。",
    "T25n1510a_002:0764b11_5": "又，經言「須菩提！",
    "T25n1510a_002:0764b11_6": "若菩薩信解無我法、無我法」者，此言為二種無我故，謂人無我、法無我。",
    "T25n1510a_002:0764b13_7": "又，經言「如來說名菩薩、菩薩」者，為於彼二種無我中二種正覺故。",
    "T25n1510a_002:0764b14_8": "此等云何顯示？",
    "T25n1510a_002:0764b15_0": "若言「我成就」，即為人我取；「莊嚴國土」者，是法我取。",
    "T25n1510a_002:0764b16_1": "此非菩薩。",
    "T25n1510a_002:0764b16_2": "為見智淨具足故，經言「須菩提！",
    "T25n1510a_002:0764b17_3": "於意云何？",
    "T25n1510a_002:0764b17_4": "如來有肉眼不」如是等。",
    "T25n1510a_002:0764b17_5": "如來不唯有慧眼，為令知見淨勝故，顯示有五種眼，若異此則唯求慧眼見淨故。",
    "T25n1510a_002:0764b19_6": "於中，略說有四種眼，謂：色攝，第一義諦攝，世諦攝，一切種一切應知攝。",
    "T25n1510a_002:0764b21_7": "色攝復有二種，謂法果、修果，此為五眼麁境界故。",
    "T25n1510a_002:0764b22_8": "是初色攝第一義智力故，世智不顛倒轉，是故第一義諦攝在先。",
    "T25n1510a_002:0764b23_9": "於中，為人說法，若彼法為彼人施設，此智說名法眼。",
    "T25n1510a_002:0764b25_10": "一切應知中一切種無功用智，說名佛眼。",
    "T25n1510a_002:0764b26_11": "此等名為見淨。",
    "T25n1510a_002:0764b26_12": "如經說恒河等譬喻「所有若干種心住，我悉知」等，此為智淨。",
    "T25n1510a_002:0764b27_13": "於中，心住者，謂三世心。",
    "T25n1510a_002:0764b28_14": "若干種者，應知有二種，謂染及淨，即是共欲心、離欲心等。",
    "T25n1510a_002:0764b29_15": "世者，謂過去等分。",
    "T25n1510a_002:0764c01_0": "於此二中安立第一義故，經言「心住者，即為非住」，乃至「過去心不可得」等。",
    "T25n1510a_002:0764c02_1": "於中，過去心不可得者，已滅故；未來者，未有故；現在者，第一義故。",
    "T25n1510a_002:0764c04_2": "為應知中證故，安立見；為教彼彼眾生寂靜心故，安立智。",
    "T25n1510a_002:0764c05_3": "於此智淨中，說心住即非心住。",
    "T25n1510a_002:0764c06_4": "如是見淨中，何故不說眼即非也？",
    "T25n1510a_002:0764c06_5": "以一住處故，見、智淨後安立第一義故，初亦得成就。",
    "T25n1510a_002:0764c08_6": "為福自在具足故，經言「此三千大千世界」等。",
    "T25n1510a_002:0764c09_7": "於中，亦安立第一義故，經言「須菩提！",
    "T25n1510a_002:0764c09_8": "若福聚有實」等。",
    "T25n1510a_002:0764c10_9": "於身具足中，為好具足故，經言「須菩提！",
    "T25n1510a_002:0764c11_10": "於意云何？",
    "T25n1510a_002:0764c11_11": "以色身成就見如來不」如是等。",
    "T25n1510a_002:0764c12_12": "於中，亦以安立第一義故，經言「如來說非成就」等。",
    "T25n1510a_002:0764c13_13": "為相身具足故，經言「須菩提！",
    "T25n1510a_002:0764c13_14": "於意云何？",
    "T25n1510a_002:0764c14_15": "可以相具足見如來不」如是等。",
    "T25n1510a_002:0764c14_16": "為語具足故，經言「須菩提！",
    "T25n1510a_002:0764c15_17": "於意云何？",
    "T25n1510a_002:0764c15_18": "汝謂如來作是念『我說法』也」如是等。",
    "T25n1510a_002:0764c16_19": "於中，安立第一義故，經言「如來說法、說法者」等。",
    "T25n1510a_002:0764c17_20": "於心具足中，為念處故，經言「世尊！",
    "T25n1510a_002:0764c18_21": "頗有眾生於未來世聞說是法」等，此處於諸眾生中顯示如世尊念處故。",
    "T25n1510a_002:0764c20_0": "彼非眾生者，第一義故。",
    "T25n1510a_002:0764c20_1": "非不眾生者，世諦故。",
    "T25n1510a_002:0764c21_0": "是人即為希有第一者，顯示說第一義是不共及相應故。",
    "T25n1510a_002:0764c22_1": "此文如前說。",
    "T25n1510a_002:0764c22_2": "於彼心具足中，為正覺故，經言「頗有法如來於阿耨多羅三藐三菩提得正覺也」如是等。",
    "T25n1510a_002:0764c24_3": "於中，無有法者，為離有見過已，顯示菩提及菩提道故。",
    "T25n1510a_002:0764c25_4": "彼復顯示菩提有二種因緣，謂：阿耨多羅語故，三藐三佛陀語故。",
    "T25n1510a_002:0764c27_5": "於中，經言「微塵許法不可得、不可有」者，此為阿耨多羅語故，此顯示菩提自相故、菩提解脫相故。",
    "T25n1510a_002:0764c29_6": "彼中，無微塵許法有體，是故亦無可得、亦無所有應知。",
    "T25n1510a_002:0765a01_7": "經言「復次，須菩提！",
    "T25n1510a_002:0765a02_8": "是法平等」者，為三藐三佛陀語故，顯示菩提者人平等相。",
    "T25n1510a_002:0765a03_9": "於中，平等者，以菩提法故，得知是佛。",
    "T25n1510a_002:0765a04_10": "此中，經言「無有高下」者，顯示一切諸佛第一義中壽命等無高下故。",
    "T25n1510a_002:0765a05_11": "經言「無壽者、無眾生得彼平等阿耨多羅三藐三菩提」者，顯示菩提於生死法平等相故。",
    "T25n1510a_002:0765a07_12": "經言「一切善法，得正覺」者，顯示菩提道故。",
    "T25n1510a_002:0765a08_13": "經言「所言善法、善法者，如來說非善法」等，此安立第一義相故。",
    "T25n1510a_002:0765a10_14": "於彼心具足中，為施設大利法故，經言「三千大千世界中，所有須彌」如是等。",
    "T25n1510a_002:0765a11_15": "於中，為安立第一義教授故，經言「如來頗作是念『我度眾生』耶」如是等。",
    "T25n1510a_002:0765a13_16": "如來則有我等取者，此有何義？",
    "T25n1510a_002:0765a14_17": "如來如爾焰而知，是故，若有眾生想，如來則為有我取。",
    "T25n1510a_002:0765a15_18": "若實無我，而言有我取，為離此著故，經言「須菩提！",
    "T25n1510a_002:0765a16_19": "我取者，即為非取」如是等。",
    "T25n1510a_002:0765a17_20": "是故，但小兒凡夫有如是取故，經言「須菩提！",
    "T25n1510a_002:0765a18_21": "凡夫、凡夫者，如來說非凡夫，是名凡夫」故。",
    "T25n1510a_002:0765a19_22": "於彼心具足中，為攝法身故，經言「須菩提！",
    "T25n1510a_002:0765a20_23": "於意云何？",
    "T25n1510a_002:0765a20_24": "應以相成就見如來不」如是等。",
    "T25n1510a_002:0765a21_0": "於中，初偈顯示如所不應見、不可見故。",
    "T25n1510a_002:0765a21_1": "云何不可見？",
    "T25n1510a_002:0765a22_2": "諸見世諦故。",
    "T25n1510a_002:0765a22_3": "是人行邪靜者，定名為靜，以得禪者說名寂靜者故。",
    "T25n1510a_002:0765a23_4": "又復禪名思惟修故，於中，思者，意所攝；修者，識所攝。",
    "T25n1510a_002:0765a24_5": "言寂靜者，即說意及識，此世諦所攝應知。",
    "T25n1510a_002:0765a25_6": "彼不應見佛者，謂彼世諦行者。",
    "T25n1510a_002:0765a26_7": "第二偈顯示如彼不應見及不應見因緣，謂初分、次分。",
    "T25n1510a_002:0765a27_8": "於中，偈言以法應見佛者，法者謂真如義也。",
    "T25n1510a_002:0765a28_9": "此何因緣？",
    "T25n1510a_002:0765a28_10": "偈言導師法為身故。",
    "T25n1510a_002:0765a29_11": "以如為緣故，出生諸佛淨身，此不可見，但應見法，故彼不應見。",
    "T25n1510a_002:0765b01_12": "復何因緣故不可見？",
    "T25n1510a_002:0765b02_13": "以彼法真如相故，非如言說而知，唯自證知故。",
    "T25n1510a_002:0765b03_14": "不如言說者，非見，實不能知故。",
    "T25n1510a_002:0765b04_15": "為顯示此義故，偈言「法體不可知」，故彼不能知。",
    "T25n1510a_002:0765b05_16": "於此住處中，得顯示以法身應見如來，非以相具足故。",
    "T25n1510a_002:0765b06_17": "「若爾，如來雖不應以相具足見，應以相具足為因，得阿耨多羅三藐三菩提。」",
    "T25n1510a_002:0765b08_18": "為離此著故，經言「須菩提！",
    "T25n1510a_002:0765b08_19": "於意云何？",
    "T25n1510a_002:0765b08_20": "如來可以相具足於阿耨多羅三藐三菩提正覺也」如是等。",
    "T25n1510a_002:0765b10_21": "於彼心具足中，為不住生死、涅槃故，經言「須菩提！",
    "T25n1510a_002:0765b11_22": "汝作是念：『發行菩薩乘者』」如是等。",
    "T25n1510a_002:0765b12_23": "於中，經言「於法不說斷滅」者，謂如所住法而通達，不斷一切生死影像法，於涅槃自在行利益眾生事。",
    "T25n1510a_002:0765b14_24": "此中，為遮一向寂靜故，顯示不住涅槃。",
    "T25n1510a_002:0765b15_25": "「若不住涅槃，應受生死苦惱。」",
    "T25n1510a_002:0765b15_26": "為離此著故，經言「須菩提！",
    "T25n1510a_002:0765b16_27": "若善男子、善女人」乃至「是故菩薩取福德」等。",
    "T25n1510a_002:0765b17_28": "於中，經言「無我」、「無生法忍」者何義？",
    "T25n1510a_002:0765b18_29": "如來於有為法得自在故，無彼生、死，法、我；又非業、煩惱力生故無生，故名無我者、無生者。",
    "T25n1510a_002:0765b20_30": "此中云何得顯示？",
    "T25n1510a_002:0765b20_31": "如說攝取餘福，尚於生死中不受苦惱，何況菩薩於無我、無生法中得忍已，所生福德，勝多於彼。",
    "T25n1510a_002:0765b22_32": "經言「須菩提！",
    "T25n1510a_002:0765b23_33": "菩薩不應受福聚」者，此顯示不住生死故。",
    "T25n1510a_002:0765b24_34": "若住生死，即受福聚。",
    "T25n1510a_002:0765b24_35": "經言「須菩提言：『不應受福聚耶』」者，此有何義？",
    "T25n1510a_002:0765b25_36": "以世尊於餘處說應受福聚故。",
    "T25n1510a_002:0765b26_37": "經言「世尊言：『受福聚，不取福聚，是名受福而不取』」者，此顯示以方便應受，而不應取，如前已說。",
    "T25n1510a_002:0765b28_38": "於行住心具足中，為威儀行住故，經言「須菩提！",
    "T25n1510a_002:0765b29_39": "若有人言：『如來若去若來』」等。",
    "T25n1510a_002:0765c01_40": "於中，行者，謂去來；住者，謂餘威儀。",
    "T25n1510a_002:0765c01_41": "為破名色身自在行住故，經言「須菩提！",
    "T25n1510a_002:0765c02_42": "若善男子、善女人，以三千大千世界所有微塵」等。",
    "T25n1510a_002:0765c03_43": "於中，細末方便及無所見方便等，此破如前說應知。",
    "T25n1510a_002:0765c05_44": "經言「彼微塵聚甚多」者，是細末方便。",
    "T25n1510a_002:0765c05_45": "經言「世尊！",
    "T25n1510a_002:0765c06_46": "若微塵聚有者，世尊則不說微塵聚」等，是為無所見方便。",
    "T25n1510a_002:0765c07_47": "此說有何義？",
    "T25n1510a_002:0765c07_48": "若微塵聚第一義中是有者，世尊則不說非聚。",
    "T25n1510a_002:0765c08_49": "「世尊說微塵聚，非聚，是名微塵聚」者，以此聚體不成就故。",
    "T25n1510a_002:0765c10_50": "若異此者，雖不說，亦自知是聚，何義須說？",
    "T25n1510a_002:0765c11_0": "經言「如來說即非世界」者，此是無所見方便，此破名身，亦如前說應知。",
    "T25n1510a_002:0765c12_1": "於中，世界者，為明眾生世故，彼唯名身得名，經言「世尊！",
    "T25n1510a_002:0765c13_2": "若世界是有者，即為有摶取」者。",
    "T25n1510a_002:0765c14_3": "於中，為並說若世界、若微塵界故，有二種摶取，謂一摶取及差別摶取。",
    "T25n1510a_002:0765c16_4": "眾生類、眾生世界有者，此為一摶取。",
    "T25n1510a_002:0765c16_5": "微塵有者，此為差別摶取，以取微塵聚集故。",
    "T25n1510a_002:0765c17_6": "經言「如來說摶取，即非摶取」者，此上座須菩提安立第一義故；世尊為成就如是義故。",
    "T25n1510a_002:0765c19_7": "說「摶取者，即是不可以言說說」等，此何所顯示？",
    "T25n1510a_002:0765c20_8": "世諦言說故，有彼摶取；第一義故，彼法不可說。",
    "T25n1510a_002:0765c22_0": "彼小兒凡夫如言說取，非第一義。",
    "T25n1510a_002:0765c22_1": "已說無所見方便，破義未說。",
    "T25n1510a_002:0765c23_2": "無所見中，入相應三昧時不分別，謂：如所不分別，及何人、何法、何方便、云何不分別？",
    "T25n1510a_002:0765c25_3": "此後具說。",
    "T25n1510a_002:0765c25_4": "經言「須菩提！",
    "T25n1510a_002:0765c25_5": "若有人如是言：『如來說我見』」等，此等顯示如所不分別。",
    "T25n1510a_002:0765c27_6": "云何得顯？",
    "T25n1510a_002:0765c27_7": "如外道說我，如來說為我見故，安置人無我；又為說有此我見故，安置法無我。",
    "T25n1510a_002:0765c29_8": "若有彼我見，是見所攝。",
    "T25n1510a_002:0765c29_9": "如是觀察，菩薩入相應三昧時，不復分別，即此觀察為入方便。",
    "T25n1510a_002:0766a02_0": "經言「須菩提！",
    "T25n1510a_002:0766a02_1": "菩薩乘發行」者，此顯示何人無分別。",
    "T25n1510a_002:0766a03_2": "經言「於一切法」者，此顯示於何法不分別。",
    "T25n1510a_002:0766a04_3": "經言「應如是知，應如是見，應如是勝解」者，此顯示增上心、增上智故，於無分別中知、見、勝解。",
    "T25n1510a_002:0766a06_4": "於中，若智依止奢摩他故知，依止毘鉢舍那故見，此二依止三摩提故勝解。",
    "T25n1510a_002:0766a07_5": "以三摩提自在故，解內攀緣影像，彼名勝解。",
    "T25n1510a_002:0766a08_6": "經言「如是知解已，而不住法想」者，此正顯示無分別。",
    "T25n1510a_002:0766a10_7": "經言「法想、法想者，即非法想，是名法想」者，此顯示法想中不共義及相應義，如前已說。",
    "T25n1510a_002:0766a12_0": "如是一切住處中，相應三摩提方便亦爾應知。",
    "T25n1510a_002:0766a13_1": "欲願及攝散二種，如前所說，更無別義，是故不復說其方便。",
    "T25n1510a_002:0766a14_2": "於彼心具足中，為說法無染故，經言「須菩提！",
    "T25n1510a_002:0766a15_3": "若有菩薩，以滿無量阿僧祇世界七寶」等。",
    "T25n1510a_002:0766a16_4": "此何所顯示？",
    "T25n1510a_002:0766a16_5": "以有如是大利益故，決定實演說；如是演說，而無所染。",
    "T25n1510a_002:0766a17_6": "經言「云何演說，而不演說，是名演說」者，此有何義？",
    "T25n1510a_002:0766a19_0": "顯示不可言說故。",
    "T25n1510a_002:0766a19_1": "不演說彼法有可說體，應如是演說；若異此者，則為染說，以顛倒義故。",
    "T25n1510a_002:0766a21_0": "又，如是說時，不求信敬等，亦為無染說法。",
    "T25n1510a_002:0766a22_0": "於彼心具足中，為生死不染故，說星、翳、燈等偈，此義如前說。",
    "T25n1510a_002:0766a24_0": "　若聞如是義，　　於大乘無覺，　我念過有石，　　究竟無因故。",
    "T25n1510a_002:0766a26_0": "　下人於此深大法，　　不能覺知及信向，　世間眾人多如此，　　是以此法成荒廢。",
    "T25n1510a_002:0766a28_0": "《金剛斷割般若波羅蜜論》竟。",
    "T25n1510a_002:0766a28_1": "阿僧伽作。",
    "T25n1510a_002:0766a29_0": "金剛般若論卷下"
}