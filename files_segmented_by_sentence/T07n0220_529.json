{
    "T07n0220_529:0713b10_0": "大般若波羅蜜多經卷第五百二",
    "T07n0220_529:0713b11_0": "十九",
    "T07n0220_529:0713b13_0": "三藏法師玄奘奉　詔譯",
    "T07n0220_529:0713b14_0": "第三分妙相品第二十八之二",
    "T07n0220_529:0713b15_0": "爾時，善現復白佛言：「若菩薩摩訶薩行深般若波羅蜜多時，知一切法無相、無得亦無所作，云何能圓滿六波羅蜜多？",
    "T07n0220_529:0713b17_1": "云何能圓滿內空乃至無性自性空？",
    "T07n0220_529:0713b18_2": "云何能圓滿真如乃至不思議界？",
    "T07n0220_529:0713b19_3": "云何能圓滿苦、集、滅、道聖諦？",
    "T07n0220_529:0713b19_4": "云何能圓滿四念住乃至八聖道支？",
    "T07n0220_529:0713b20_5": "云何能圓滿四靜慮、四無量、四無色定？",
    "T07n0220_529:0713b21_6": "云何能圓滿空、無相、無願解脫門？",
    "T07n0220_529:0713b22_7": "云何能圓滿八解脫乃至十遍處？",
    "T07n0220_529:0713b23_8": "云何能圓滿極喜地乃至法雲地？",
    "T07n0220_529:0713b23_9": "云何能圓滿陀羅尼門、三摩地門？",
    "T07n0220_529:0713b24_10": "云何能圓滿五眼、六神通？",
    "T07n0220_529:0713b25_11": "云何能圓滿如來十力乃至十八佛不共法？",
    "T07n0220_529:0713b26_12": "云何能圓滿大慈、大悲、大喜、大捨？",
    "T07n0220_529:0713b27_0": "云何能圓滿無忘失法、恒住捨性？",
    "T07n0220_529:0713b27_1": "云何能圓滿一切智、道相智、一切相智？",
    "T07n0220_529:0713b28_2": "云何能圓滿一切菩薩摩訶薩行？",
    "T07n0220_529:0713b29_3": "云何能圓滿諸佛無上正等菩提？",
    "T07n0220_529:0713c01_4": "云何能圓滿三十二大士夫相、八十隨好？」",
    "T07n0220_529:0713c02_5": "佛告善現：「諸菩薩摩訶薩行深般若波羅蜜多時，能以離相無漏之心，而修布施波羅蜜多。",
    "T07n0220_529:0713c04_6": "若諸有情須食與食、須飲與飲、須餘資具與餘資具，若諸有情須內所有頭目、髓腦、皮肉、肢節、筋骨、身命亦皆施與，若諸有情須外所有國城、妻子、所愛親屬、種種莊嚴歡喜施與。",
    "T07n0220_529:0713c08_7": "菩薩如是行布施時，設有人來現前呵責：『何用行此無益施為？",
    "T07n0220_529:0713c09_8": "如是施者，今世、後世身心勞倦多諸苦惱！』",
    "T07n0220_529:0713c10_9": "是菩薩摩訶薩行深般若波羅蜜多，雖聞其言而不退屈，但作是念：『彼人雖來訶責於我，而我不應心生憂悔，我當勇猛施諸有情所須之物身心無倦。』",
    "T07n0220_529:0713c13_10": "「是菩薩摩訶薩持此施福，與諸有情平等迴向一切智智。",
    "T07n0220_529:0713c15_11": "如是布施及迴向時不見其相，所謂不見誰施？",
    "T07n0220_529:0713c16_12": "誰受？",
    "T07n0220_529:0713c16_13": "所施何物？",
    "T07n0220_529:0713c16_14": "於何而施？",
    "T07n0220_529:0713c16_15": "由何為何？",
    "T07n0220_529:0713c17_16": "云何行施？",
    "T07n0220_529:0713c17_17": "亦復不見誰能迴向？",
    "T07n0220_529:0713c17_18": "何所迴向？",
    "T07n0220_529:0713c18_19": "於何迴向？",
    "T07n0220_529:0713c18_20": "由何為何？",
    "T07n0220_529:0713c18_21": "云何迴向？",
    "T07n0220_529:0713c18_22": "於如是等一切事物悉皆不見。",
    "T07n0220_529:0713c19_23": "所以者何？",
    "T07n0220_529:0713c19_24": "如是諸法無不皆由內空故空，如是乃至相空故空。",
    "T07n0220_529:0713c20_25": "「是菩薩摩訶薩觀一切法無不空已，復作是念：『誰能迴向？",
    "T07n0220_529:0713c22_26": "何所迴向？",
    "T07n0220_529:0713c22_27": "於何迴向？",
    "T07n0220_529:0713c22_28": "由何為何？",
    "T07n0220_529:0713c22_29": "云何迴向？",
    "T07n0220_529:0713c23_30": "如是等法皆不可得。』",
    "T07n0220_529:0713c23_31": "是菩薩摩訶薩由如是觀及如是念，所起迴向名善迴向。",
    "T07n0220_529:0713c24_32": "由此復能成熟有情、嚴淨佛土，亦能圓滿所行布施乃至般若波羅蜜多，廣說乃至亦能圓滿八十隨好。",
    "T07n0220_529:0713c27_33": "「是菩薩摩訶薩雖能如是圓滿布施波羅蜜多，而不攝受施異熟果。",
    "T07n0220_529:0713c28_34": "雖不攝受施異熟果，而由布施波羅蜜多善清淨故，隨意能辦一切資具。",
    "T07n0220_529:0714a01_35": "猶如他化自在諸天，一切所須隨心皆現，此菩薩摩訶薩亦復如是，諸有所須隨意能辦，由此布施增上勢力，能以種種上妙樂具恭敬供養諸佛世尊，亦能充足天、人等眾。",
    "T07n0220_529:0714a05_36": "是菩薩摩訶薩由此布施波羅蜜多，攝諸有情方便善巧，以三乘法而安立之，令隨所宜各得饒益。",
    "T07n0220_529:0714a07_37": "「如是，善現！",
    "T07n0220_529:0714a07_38": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿布施波羅蜜多，亦能圓滿諸餘善法。",
    "T07n0220_529:0714a11_0": "「復次，善現！",
    "T07n0220_529:0714a11_1": "諸菩薩摩訶薩行深般若波羅蜜多時，能以離相無漏之心，而修淨戒波羅蜜多，謂聖無漏道支所攝法，爾所得善清淨戒，如是淨戒無缺無隙，無瑕無穢，無所取著，應受供養，智者所讚。",
    "T07n0220_529:0714a15_2": "由此淨戒於一切法都無所取，謂不取色、受、想、行、識，乃至不取三十二大士夫相、八十隨好，亦復不取剎帝利大族乃至居士大族，亦復不取四大王眾天乃至非想非非想處天，亦復不取預流果乃至獨覺菩提，亦復不取轉輪王位及餘小王宰官等位，但以如是所受持戒，與諸有情平等迴向一切智智，於迴向時以無相、無所得、無二為方便，非有相、有所得、有二為方便，但依世俗不依勝義，由此因緣，一切佛法皆得圓滿。",
    "T07n0220_529:0714a25_0": "「是菩薩摩訶薩由此淨戒波羅蜜多方便善巧，起四靜慮勝進分，無染著為方便故引發神通。",
    "T07n0220_529:0714a27_1": "是菩薩摩訶薩用異熟生清淨天眼，能見十方現在諸佛乃至證得一切智智，於所見事能不忘失。",
    "T07n0220_529:0714a29_2": "用超過人清淨天耳，能聞十方諸佛說法，乃至證得一切智智，於所聞事能不忘失，隨所聞法能作自他諸饒益事無空過者。",
    "T07n0220_529:0714b03_3": "用他心智，能知十方佛及有情心及心所知已，能起一切有情隨其所宜諸饒益事。",
    "T07n0220_529:0714b05_4": "用宿住智，知諸有情先所造業，由所造業不失壞故，生彼彼處受諸苦樂，知已為說本業因緣，令其憶知作饒益事。",
    "T07n0220_529:0714b07_5": "用漏盡智，安立有情，或令住預流果，或令住一來果，廣說乃至或令安住無上菩提。",
    "T07n0220_529:0714b09_6": "以要言之，是菩薩摩訶薩在所生處，隨諸有情堪能差別方便，令住諸善品中。",
    "T07n0220_529:0714b11_7": "「如是，善現！",
    "T07n0220_529:0714b11_8": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿淨戒波羅蜜多，亦能圓滿諸餘善法。",
    "T07n0220_529:0714b15_0": "「復次，善現！",
    "T07n0220_529:0714b15_1": "諸菩薩摩訶薩行深般若波羅蜜多時，能以離相無漏之心而修安忍波羅蜜多。",
    "T07n0220_529:0714b17_2": "「是菩薩摩訶薩從初發心乃至安坐妙菩提座，其中假使一切有情各持種種苦具加害，是菩薩摩訶薩不起一念忿恚俱心。",
    "T07n0220_529:0714b19_3": "爾時，菩薩應修二忍：一者、應受一切有情罵辱加害，不生忿恚伏瞋恨忍。",
    "T07n0220_529:0714b21_4": "二者、應起無生法忍。",
    "T07n0220_529:0714b22_5": "「是菩薩摩訶薩若遭種種苦言罵辱，或遭種種刀杖加害，應審思察誰能罵辱？",
    "T07n0220_529:0714b23_6": "誰受罵辱？",
    "T07n0220_529:0714b24_7": "誰能加害？",
    "T07n0220_529:0714b24_8": "誰受加害？",
    "T07n0220_529:0714b24_9": "誰起忿恚？",
    "T07n0220_529:0714b24_10": "誰應忍受？",
    "T07n0220_529:0714b25_11": "復應審察一切法性皆畢竟空，法尚不可得，況當有法性！",
    "T07n0220_529:0714b26_12": "尚無法性，況有有情！",
    "T07n0220_529:0714b26_13": "如是觀時，若能罵辱，若所罵辱，若能加害，若所加害皆見非有，乃至分分割截身肢，其心安忍都無異念，於諸法性如實觀察，復能證得無生法忍。",
    "T07n0220_529:0714c01_14": "云何名為無生法忍？",
    "T07n0220_529:0714c01_15": "謂令一切煩惱不生，微妙智慧常無間斷，觀一切法畢竟不生，是故名為無生法忍。",
    "T07n0220_529:0714c03_16": "「是菩薩摩訶薩安住如是二種忍中，速能圓滿布施等六波羅蜜多，廣說乃至速能圓滿八十隨好。",
    "T07n0220_529:0714c05_17": "「是菩薩摩訶薩安住如是諸佛法已，於聖無漏、出世、不共一切聲聞、獨覺神通皆得圓滿。",
    "T07n0220_529:0714c07_18": "安住如是勝神通已，用淨天眼常見十方現在諸佛，乃至證得一切智智，起佛隨念恒無間斷；用淨天耳常聞十方諸佛說法，受持不忘，為諸有情如實宣說；用他心智能正測量諸佛世尊心及心所，亦能正知餘有情類心及心所，隨其所應為說正法令生勝解；用宿住智知諸有情宿種善根種種差別，知已方便示現勸導讚勵慶喜令得饒益；用漏盡智隨其所宜，安立有情於三乘法。",
    "T07n0220_529:0714c16_19": "「是菩薩摩訶薩行深般若波羅蜜多，方便善巧嚴淨佛土、成熟有情，疾能具足一切相智，證得無上正等菩提，轉妙法輪饒益一切。",
    "T07n0220_529:0714c19_20": "「如是，善現！",
    "T07n0220_529:0714c19_21": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿安忍波羅蜜多，亦能圓滿諸餘善法。",
    "T07n0220_529:0714c23_0": "「復次，善現！",
    "T07n0220_529:0714c23_1": "諸菩薩摩訶薩行深般若波羅蜜多時，能以離相無漏之心而修精進波羅蜜多。",
    "T07n0220_529:0714c25_2": "是菩薩摩訶薩成就勇猛身心精進，入初靜慮乃至能入第四靜慮，依四靜慮發起種種神通變現，乃至以手捫摸日月自在迴轉不以為難。",
    "T07n0220_529:0714c28_3": "成就勇猛身精進故，以神通力經須臾頃，能至十方殑伽沙等諸佛世界，復以種種上妙樂具供養恭敬諸佛世尊，由此善根果報無盡，漸次證得一切智智。",
    "T07n0220_529:0715a02_4": "由此善根增上勢力得成佛已，復為無量世間天、人、阿素洛等以無量種上妙樂具供養恭敬。",
    "T07n0220_529:0715a04_5": "由此善根，般涅槃後自設利羅及諸弟子猶為無量世間天、人、阿素洛等供養恭敬。",
    "T07n0220_529:0715a06_6": "「是菩薩摩訶薩復以神力，能至十方殑伽沙等諸佛世界，於諸佛所聽聞正法，聞已受持乃至無上正等菩提能不忘失。",
    "T07n0220_529:0715a09_7": "是菩薩摩訶薩復以神力，能至十方殑伽沙等諸佛世界成熟有情、嚴淨佛土，精勤修學一切相智，得圓滿已證得無上正等菩提，轉妙法輪度有情眾。",
    "T07n0220_529:0715a12_8": "「如是，善現！",
    "T07n0220_529:0715a13_9": "諸菩薩摩訶薩成就勇猛身精進故，能令精進波羅蜜多速得圓滿。",
    "T07n0220_529:0715a14_10": "「復次，善現！",
    "T07n0220_529:0715a14_11": "諸菩薩摩訶薩成就勇猛心精進故，速能圓滿諸聖無漏道及道支所攝精進波羅蜜多，由此能令一切不善身、語、意業無容得起。",
    "T07n0220_529:0715a17_12": "「是菩薩摩訶薩於諸法中終不取著若常若無常，若樂若苦，若我若無我，若淨若不淨，若有為界若無為界，若欲界若色界若無色界，若四靜慮、四無量、四無色定，若四念住乃至八聖道支，若三解脫門，若餘無量無邊佛法皆不取著常無常等，亦不取著若預流果乃至無上正等菩提。",
    "T07n0220_529:0715a24_13": "是菩薩摩訶薩亦不取著是預流者、是一來者乃至是佛，亦不取著如是有情見具足故名預流者，如是有情下結薄故名一來者，如是有情下結盡故名不還者，如是有情上結盡故名阿羅漢，如是有情得獨覺道故名為獨覺，如是有情得道相智故名為菩薩，如是有情得一切相智故名為如來、應、正等覺。",
    "T07n0220_529:0715b02_14": "是菩薩摩訶薩於如是等法及有情皆不取著。",
    "T07n0220_529:0715b03_15": "所以者何？",
    "T07n0220_529:0715b03_16": "以一切法及諸有情皆無自性不可取著。",
    "T07n0220_529:0715b04_17": "「是菩薩摩訶薩成就勇猛心精進故，雖作饒益諸有情事不顧身命，而於有情都無所得；雖能圓滿所修精進波羅蜜多，而於精進波羅蜜多都無所得；雖能圓滿一切佛法，而於佛法都無所得；雖能嚴淨一切佛土，而於佛土都無所得。",
    "T07n0220_529:0715b09_18": "「是菩薩摩訶薩成就如是身心精進，雖能遠離一切惡法，亦能攝受一切善法而無取著。",
    "T07n0220_529:0715b11_19": "無取著故，從一佛土至一佛土，從一世界至一世界，為欲饒益諸有情故，所欲示現諸神通事，皆能自在示現無礙。",
    "T07n0220_529:0715b14_20": "謂或示現雨眾妙花，散眾名香，作眾伎樂，現雲雷音振動大地。",
    "T07n0220_529:0715b15_21": "或復示現眾妙七寶莊嚴世界，身放光明盲冥眾生悉蒙開曉。",
    "T07n0220_529:0715b17_22": "或復示現身出妙香，諸臭穢者皆令香潔。",
    "T07n0220_529:0715b18_23": "或復示現設大祠祀，於中不惱諸有情類，因斯化導無量有情，令入正道離斷生命乃至邪見。",
    "T07n0220_529:0715b20_24": "或以布施乃至般若攝諸有情，為欲饒益諸有情故或捨財寶、或捨妻子、或捨王位、或捨肢節、或捨身命，隨諸有情應以如是如是方便而得利樂，即以如是如是方便而利樂之。",
    "T07n0220_529:0715b24_25": "「如是，善現！",
    "T07n0220_529:0715b24_26": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿精進波羅蜜多，亦能圓滿諸餘善法。",
    "T07n0220_529:0715b28_0": "「復次，善現！",
    "T07n0220_529:0715b28_1": "諸菩薩摩訶薩行深般若波羅蜜多時，能以離相無漏之心，而修靜慮波羅蜜多。",
    "T07n0220_529:0715c01_2": "「是菩薩摩訶薩除如來定，於餘諸定皆能圓滿。",
    "T07n0220_529:0715c02_3": "是菩薩摩訶薩離欲惡不善法，有尋有伺，離生喜樂，入初靜慮，乃至能入第四靜慮具足而住。",
    "T07n0220_529:0715c04_4": "「是菩薩摩訶薩以慈俱心，廣說乃至以捨俱心，普緣十方具足而住。",
    "T07n0220_529:0715c05_5": "「是菩薩摩訶薩超諸色想，滅有對想，不思惟種種想，入無邊空空無邊處，乃至非想非非想處具足而住。",
    "T07n0220_529:0715c08_6": "「是菩薩摩訶薩安住靜慮波羅蜜多，於八解脫、九次第定，皆能順逆具足而住。",
    "T07n0220_529:0715c09_7": "「是菩薩摩訶薩於空、無相、無願等持具足而住，於無間定如電光定、金剛喻定、聖正定等具足而住。",
    "T07n0220_529:0715c12_8": "「是菩薩摩訶薩安住靜慮波羅蜜多，修三十七菩提分法及道相智皆令圓滿。",
    "T07n0220_529:0715c13_9": "以道相智攝受一切三摩地已，漸次修超淨止觀地，乃至修超獨覺地已，證入菩薩正性離生，既入菩薩正性離生，修諸地行圓滿佛地。",
    "T07n0220_529:0715c16_10": "是菩薩摩訶薩雖於諸地漸次修超，乃至未得一切智智，而於中間不取果證。",
    "T07n0220_529:0715c18_11": "「是菩薩摩訶薩安住靜慮波羅蜜多，從一佛土至一佛土，親近供養諸佛世尊，於諸佛所殖眾善本，成熟有情、嚴淨佛土，從一世界至一世界，利樂有情身心無懈。",
    "T07n0220_529:0715c22_12": "或以布施乃至般若攝諸有情，或以戒蘊乃至解脫智見蘊攝諸有情，或教有情住預流果，廣說乃至或教有情安住無上正等菩提，隨諸有情善根勢力善法增長，種種方便令其安住。",
    "T07n0220_529:0715c26_13": "「是菩薩摩訶薩安住靜慮波羅蜜多，能引一切陀羅尼門、三摩地門，能得殊勝四無礙解，能得殊勝異熟神通。",
    "T07n0220_529:0715c28_14": "「是菩薩摩訶薩成就殊勝異熟神通，決定不復入於母胎，決定不復受婬欲樂，決定不復攝受生乘，決定不為生過所染。",
    "T07n0220_529:0716a02_15": "所以者何？",
    "T07n0220_529:0716a02_16": "是菩薩摩訶薩善見善知一切法性皆如幻化，雖知諸行皆如幻化，而乘悲願利樂有情。",
    "T07n0220_529:0716a04_17": "雖乘悲願利樂有情，而達有情及彼施設皆不可得。",
    "T07n0220_529:0716a06_18": "雖達有情及彼施設皆不可得，而能安立一切有情，令其安住不可得法，此依世俗不依勝義。",
    "T07n0220_529:0716a08_19": "「是菩薩摩訶薩安住靜慮波羅蜜多，修行一切靜慮、解脫、等持、等至，乃至圓滿無上菩提，恒不捨離所修靜慮波羅蜜多。",
    "T07n0220_529:0716a10_20": "「是菩薩摩訶薩行道相智，方便引發一切相智，安住其中永斷煩惱習氣相續，能正自利亦正利他，能與一切世間天、人、阿素洛等作淨福田，堪受世間供養恭敬。",
    "T07n0220_529:0716a14_21": "「如是，善現！",
    "T07n0220_529:0716a14_22": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿靜慮波羅蜜多，亦能圓滿諸餘善法。",
    "T07n0220_529:0716a17_23": "「復次，善現！",
    "T07n0220_529:0716a18_24": "諸菩薩摩訶薩行深般若波羅蜜多時，能以離相無漏之心，而修般若波羅蜜多。",
    "T07n0220_529:0716a19_25": "「是菩薩摩訶薩不見少法實有成就，謂不見色、受、想、行、識廣說乃至諸有漏法及無漏法實有成就，亦復不見如是諸法若生若滅，若增益門若損減門，若有積集若有離散。",
    "T07n0220_529:0716a23_26": "如實觀色、受、想、行、識廣說乃至諸有漏法及無漏法皆是虛妄，皆非堅實，皆無自性。",
    "T07n0220_529:0716a25_27": "「是菩薩摩訶薩如是觀時，不得色自性，不得受、想、行、識自性，廣說乃至不得有漏法自性，不得無漏法自性。",
    "T07n0220_529:0716a28_28": "「是菩薩摩訶薩行深般若波羅蜜多如是觀時，於一切法深生信解，皆以無性而為自性於如是事生信解已，能行內空，乃至能行無性自性空。",
    "T07n0220_529:0716b02_29": "如是行時，於一切法無所取著，謂不取著色，亦不取著受、想、行、識，廣說乃至不取著一切菩薩摩訶薩行，亦不取著諸佛無上正等菩提。",
    "T07n0220_529:0716b05_30": "「是菩薩摩訶薩行無所有甚深般若波羅蜜多時，能圓滿菩提道，謂能圓滿布施、淨戒、安忍、精進、靜慮、般若波羅蜜多廣說乃至八十隨好。",
    "T07n0220_529:0716b08_31": "「是菩薩摩訶薩安住如是菩提道已，復能圓滿異熟佛道，謂能圓滿布施、淨戒、安忍、精進、靜慮、般若波羅蜜多及餘無量菩提分法。",
    "T07n0220_529:0716b11_32": "「是菩薩摩訶薩安住如是異熟佛道，由異熟生勝神通力，方便饒益諸有情類，隨諸有情應以布施乃至般若波羅蜜多而攝受者，即以布施乃至般若波羅蜜多而攝受之；應以戒蘊乃至解脫智見蘊而攝受者，即以戒蘊乃至解脫智見蘊而攝受之；應令安住預流果或一來果乃至無上正等菩提者，即以方便令其安住預流果或一來果乃至無上正等菩提。",
    "T07n0220_529:0716b19_33": "「是菩薩摩訶薩能作種種神通變現，欲往殑伽沙等世界，隨意能往；欲現所往諸世界中種種珍寶，隨意能現；欲令所往諸世界中有情受用諸妙珍寶，隨其所樂皆令滿足。",
    "T07n0220_529:0716b23_34": "「是菩薩摩訶薩從一世界趣一世界，利益安樂無量有情，見諸世界嚴淨之相，能自攝受隨意所樂莊嚴佛土。",
    "T07n0220_529:0716b25_35": "猶如他化自在諸天諸有所須種種樂具隨心而現，如是菩薩隨意攝受種種莊嚴無量佛土，此所攝受諸佛土中，微妙清淨離雜染法，隨意所欲悉皆能現。",
    "T07n0220_529:0716b29_36": "「是菩薩摩訶薩由異熟生布施、淨戒、安忍、精進、靜慮、般若波羅蜜多，及異熟生諸妙神通，并異熟生菩提道故行道相智，由道相智得成熟故，復能證得一切相智。",
    "T07n0220_529:0716c04_37": "由得此智，於一切法無所攝受，謂不攝受色，亦不攝受受、想、行、識，廣說乃至亦不攝受若善法非善法，若世間法出世間法，若有漏法無漏法，若有為法無為法。",
    "T07n0220_529:0716c07_38": "亦不攝受所證無上正等菩提，亦不攝受一切佛土所受用物，其中有情於一切法亦無攝受。",
    "T07n0220_529:0716c09_39": "所以者何？",
    "T07n0220_529:0716c10_0": "是菩薩摩訶薩先不攝受一切法故，於一切法無所得故，為諸有情無倒宣說一切法性無攝受故。",
    "T07n0220_529:0716c12_1": "「如是，善現！",
    "T07n0220_529:0716c12_2": "諸菩薩摩訶薩行深般若波羅蜜多，由離諸相無漏心力，能於一切無相、無得、無作法中，圓滿般若波羅蜜多，亦能圓滿諸餘善法。」",
    "T07n0220_529:0716c16_0": "爾時，善現復白佛言：「諸菩薩摩訶薩云何能於無雜、無相、自相空法，圓滿布施乃至般若波羅蜜多？",
    "T07n0220_529:0716c18_1": "云何能於一切無漏、無差別法施設差別？",
    "T07n0220_529:0716c19_2": "云何了知如是諸法差別之相？",
    "T07n0220_529:0716c19_3": "云何於般若波羅蜜多中，攝受六種波羅蜜多及餘一切世、出世法？",
    "T07n0220_529:0716c21_4": "云何能於異相諸法施設一相所謂無相，及於一相、無相法中施設種種差別法相？」",
    "T07n0220_529:0716c23_5": "佛告善現：「諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化、如尋香城五取蘊中，為諸有情修行布施乃至般若波羅蜜多，如實了知如夢乃至如尋香城五取蘊皆無相。",
    "T07n0220_529:0716c27_6": "所以者何？",
    "T07n0220_529:0716c28_7": "夢乃至尋香城皆無自性，若法無自性是法則無相，若法無相是法一相，所謂無相。",
    "T07n0220_529:0717a01_8": "由此因緣，當知一切施者、受者、施物、施性、施果、施緣皆同無相。",
    "T07n0220_529:0717a02_9": "「若如是知而行布施，則能圓滿所行布施波羅蜜多，若能圓滿所行布施波羅蜜多，則於淨戒、安忍、精進、靜慮、般若波羅蜜多常不捨離。",
    "T07n0220_529:0717a05_10": "安住此六波羅蜜多，則能圓滿四靜慮、四無量、四無色定，亦能圓滿四念住乃至八聖道支，廣說乃至亦能圓滿一切智、道相智、一切相智。",
    "T07n0220_529:0717a08_11": "「是菩薩摩訶薩安住如是諸異熟生聖無漏法，以神通力能往十方殑伽沙等諸佛世界，以無量種上妙樂具供養恭敬諸佛世尊，與諸有情作饒益事，應以布施乃至般若波羅蜜多而攝益者，即以布施乃至般若波羅蜜多而攝益之；應以諸餘種種善法而攝益者，即以諸餘種種善法而攝益之。",
    "T07n0220_529:0717a15_12": "「是菩薩摩訶薩成就如是殊勝善根，於一切法皆得自在，雖受生死不為生死過失所染。",
    "T07n0220_529:0717a17_13": "為欲饒益諸有情故，攝受人天富貴自在，由此富貴自在勢力，能作有情諸饒益事，以四攝事而攝受之。",
    "T07n0220_529:0717a19_14": "「是菩薩摩訶薩知一切法皆無相故，雖知預流果而不住預流果，乃至雖知獨覺菩提而不住獨覺菩提。",
    "T07n0220_529:0717a22_15": "所以者何？",
    "T07n0220_529:0717a22_16": "是菩薩摩訶薩如實了知一切法已，為欲證得不共一切聲聞、獨覺一切相智。",
    "T07n0220_529:0717a24_17": "「如是，善現！",
    "T07n0220_529:0717a24_18": "諸菩薩摩訶薩知一切法皆無相故，如實了知布施等六波羅蜜多及餘無量無邊佛法皆同無相。",
    "T07n0220_529:0717a26_19": "由是因緣，普能圓滿一切佛法，便能證得一切智智，窮未來際利樂有情。",
    "T07n0220_529:0717a28_20": "「復次，善現！",
    "T07n0220_529:0717a28_21": "諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化、如尋香城五取蘊中，圓滿淨戒波羅蜜多。",
    "T07n0220_529:0717b02_22": "是菩薩摩訶薩如實了知是五取蘊如夢乃至如尋香城，便能圓滿無相淨戒波羅蜜多。",
    "T07n0220_529:0717b04_23": "如是淨戒，無缺無隙，無瑕無穢，無所取著，應受供養，智者所讚，妙善受持，妙善究竟，是聖無漏，是出世間道支所攝。",
    "T07n0220_529:0717b06_24": "安住此戒，能善受持受施設戒、法爾得戒、律儀戒、有表戒、無表戒、現行戒、不現行戒、威儀戒、非威儀戒。",
    "T07n0220_529:0717b09_25": "「是菩薩摩訶薩雖具成就如是諸戒，而於諸法無所執著，不作是念：『我因此戒當生剎帝利大族乃至居士大族富貴自在。』",
    "T07n0220_529:0717b12_26": "不作是念：『我因此戒當作小王、或作大王、或作輪王、或作輔相富貴自在。』",
    "T07n0220_529:0717b13_27": "不作是念：『我因此戒當生四大王眾天乃至非想非非想處天富貴自在。』",
    "T07n0220_529:0717b15_28": "不作是念：『我因此戒當得預流果乃至無上正等菩提。』",
    "T07n0220_529:0717b16_29": "所以者何？",
    "T07n0220_529:0717b16_30": "如是諸法皆同一相，所謂無相、無住、無得，無相之法不得無相，有相之法不得有相，無相之法不得有相，有相之法不得無相，由此因緣都無所得。",
    "T07n0220_529:0717b20_31": "「如是，善現！",
    "T07n0220_529:0717b20_32": "諸菩薩摩訶薩行深般若波羅蜜多，疾能圓滿無相淨戒波羅蜜多；既能圓滿無相淨戒波羅蜜多，疾入菩薩正性離生；既入菩薩正性離生，復得菩薩無生法忍；既得菩薩無生法忍，修行道相智趣一切相智得異熟生五勝神通。",
    "T07n0220_529:0717b25_33": "復得五百陀羅尼門，亦得五百三摩地門，住此復得四無礙解，從一佛土至一佛土，親近供養諸佛世尊，成熟有情、嚴淨佛土。",
    "T07n0220_529:0717b28_34": "「是菩薩摩訶薩為化有情，雖現流轉諸趣生死，而不為彼過失所染。",
    "T07n0220_529:0717c01_0": "如幻化人雖現行住坐臥等事，而無真實往來等業；雖現種種利樂有情，而於有情及彼施設都無所得。",
    "T07n0220_529:0717c03_1": "如有如來、應、正等覺，名蘇扇多，得菩提已轉妙法輪，度無量眾令出生死證得涅槃。",
    "T07n0220_529:0717c05_2": "時，無有情堪受佛記，遂作化佛令久住世，自捨壽行潛入涅槃。",
    "T07n0220_529:0717c06_3": "彼化佛身住一劫已，授一菩薩大菩提記，然後示入無餘涅槃。",
    "T07n0220_529:0717c08_4": "彼化佛身，雖作種種益有情事而無所得，謂不得色、受、想、行、識，乃至不得一切有漏、無漏等法及諸有情。",
    "T07n0220_529:0717c10_5": "諸菩薩摩訶薩亦復如是，雖有所作而無所得。",
    "T07n0220_529:0717c11_6": "「如是，善現！",
    "T07n0220_529:0717c11_7": "諸菩薩摩訶薩行深般若波羅蜜多，圓滿淨戒波羅蜜多，由此淨戒波羅蜜多得圓滿故，便能攝受一切佛法，因斯證得一切智智，窮未來際利樂有情。",
    "T07n0220_529:0717c16_0": "「復次，善現！",
    "T07n0220_529:0717c16_1": "諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化、如尋香城五取蘊中，圓滿安忍波羅蜜多。",
    "T07n0220_529:0717c19_2": "是菩薩摩訶薩如實了知五種取蘊如夢乃至如尋香城，便能圓滿無相安忍波羅蜜多。",
    "T07n0220_529:0717c21_3": "「善現！",
    "T07n0220_529:0717c21_4": "云何菩薩摩訶薩行深般若波羅蜜多時，如實了知五種取蘊如夢乃至如尋香城，便能圓滿無相安忍波羅蜜多？",
    "T07n0220_529:0717c23_5": "善現！",
    "T07n0220_529:0717c23_6": "是菩薩摩訶薩如實了知五種取蘊無實相故，修二種忍便能圓滿無相安忍波羅蜜多。",
    "T07n0220_529:0717c25_7": "何等為二？",
    "T07n0220_529:0717c26_8": "一、安受忍。",
    "T07n0220_529:0717c26_9": "二、觀察忍。",
    "T07n0220_529:0717c26_10": "「安受忍者，謂諸菩薩從初發心乃至安坐妙菩提座，於其中間，假使一切有情之類皆來呵責，刀杖加害，是時，菩薩為滿安忍波羅蜜多，乃至不生一念瞋恨，亦復不起加報之心，但作是念：『彼諸有情深可憐愍，增上煩惱撞擊其心不得自在，於我發起如是惡業，我今不應瞋恨於彼。』",
    "T07n0220_529:0718a04_0": "復作是念：『由我攝受怨家諸蘊，令彼有情於我發起如是惡業，但應自責不應瞋。』",
    "T07n0220_529:0718a05_1": "彼菩薩如是審觀察時，於彼有情深生慈愍，如是等類名安受忍。",
    "T07n0220_529:0718a07_2": "「觀察忍者，謂諸菩薩作是思惟：『諸行如幻、虛妄不實、不得自在，亦如虛空無我，乃至知者、見者唯是虛妄分別所起，一切皆是自心所變，誰呵責我？",
    "T07n0220_529:0718a10_3": "誰加害我？",
    "T07n0220_529:0718a10_4": "誰復受彼呵責、加害？",
    "T07n0220_529:0718a11_5": "皆是自心虛妄分別，我今不應橫起執著，如是諸法由自性空、勝義空故都無所有。』",
    "T07n0220_529:0718a13_6": "菩薩如是審觀察時，如實了知諸行空寂，於一切法不生異想，如是等類名觀察忍。",
    "T07n0220_529:0718a15_7": "「是菩薩摩訶薩修學如是二種忍故，便能圓滿無相安忍波羅蜜多，由此便得無生法忍。」",
    "T07n0220_529:0718a17_8": "具壽善現即白佛言：「云何名為無生法忍？",
    "T07n0220_529:0718a18_9": "此何所斷？",
    "T07n0220_529:0718a18_10": "復是何智？」",
    "T07n0220_529:0718a18_11": "佛告善現：「由斯勢力乃至少分惡不善法亦不得生，是故名為無生法忍。",
    "T07n0220_529:0718a20_12": "此令一切我及我所慢等煩惱畢竟寂滅，如實忍受諸行如夢，廣說乃至如尋香城，此忍名智，得此智故名為獲得無生法忍。」",
    "T07n0220_529:0718a23_13": "具壽善現復白佛言：「聲聞、獨覺無生法忍，與諸菩薩無生法忍，有何差別？」",
    "T07n0220_529:0718a24_14": "佛告善現：「諸預流者乃至獨覺若智若斷，亦名菩薩摩訶薩忍。",
    "T07n0220_529:0718a26_15": "復有菩薩摩訶薩忍，謂忍諸法畢竟不生，是為差別。",
    "T07n0220_529:0718a27_16": "「善現當知！",
    "T07n0220_529:0718a27_17": "諸菩薩摩訶薩成就如是殊勝忍故，超過一切聲聞、獨覺。",
    "T07n0220_529:0718a28_18": "諸菩薩摩訶薩安住如是異熟忍中行菩薩道能圓滿道相智，成就如是道相智故，常不遠離四念住乃至八聖道支，亦不遠離空、無相、無願解脫門，亦不遠離異熟神通。",
    "T07n0220_529:0718b03_19": "由不遠離異熟神通，從一佛土至一佛土，親近供養諸佛世尊，成熟有情、嚴淨佛土。",
    "T07n0220_529:0718b05_20": "作是事已，便能證得一切智智。",
    "T07n0220_529:0718b06_21": "「如是，善現！",
    "T07n0220_529:0718b06_22": "諸菩薩摩訶薩行深般若波羅蜜多，速能圓滿無相安忍波羅蜜多。",
    "T07n0220_529:0718b08_0": "由此安忍波羅蜜多得圓滿故，便能圓滿一切佛法，因斯證得一切智智，窮未來際利樂有情。",
    "T07n0220_529:0718b10_1": "「復次，善現！",
    "T07n0220_529:0718b10_2": "諸菩薩摩訶薩行深般若波羅蜜多時，安住如夢、如響、如像、如光影、如陽焰、如幻、如化、如尋香城五取蘊中，如實了知五種取蘊如夢乃至如尋香城無實相已，發起勇猛身心精進。",
    "T07n0220_529:0718b14_3": "「是菩薩摩訶薩發起勇猛身精進故，引發殊勝迅速神通，能往十方諸佛世界，親近供養諸佛世尊，於諸佛所種諸善根，利益安樂諸有情類，亦能嚴淨種種佛土。",
    "T07n0220_529:0718b18_4": "是菩薩摩訶薩由身精進，成熟有情以三乘法方便令住。",
    "T07n0220_529:0718b19_5": "「如是，善現！",
    "T07n0220_529:0718b19_6": "諸菩薩摩訶薩行深般若波羅蜜多，由身精進速能圓滿無相精進波羅蜜多。",
    "T07n0220_529:0718b21_7": "是菩薩摩訶薩發起勇猛心精進故，引發諸聖無漏道支所攝聖道，圓滿精進波羅蜜多，於中具能攝諸善法，謂四念住廣說乃至一切相智。",
    "T07n0220_529:0718b24_8": "是菩薩摩訶薩由心精進，諸相隨好皆得圓滿，放大光明照無邊界，由心精進極圓滿故，永斷煩惱習氣相續，證得無上正等菩提，轉妙法輪具三十二相，令大千界六種變動。",
    "T07n0220_529:0718b28_9": "其中有情蒙光照觸、覩斯變動、聞正法音，隨其所應，於三乘道得不退轉乃至究竟。",
    "T07n0220_529:0718c01_10": "「如是，善現！",
    "T07n0220_529:0718c01_11": "諸菩薩摩訶薩行深般若波羅蜜多，圓滿精進波羅蜜多，由此精進波羅蜜多，能辦自他多饒益事，速能圓滿一切佛法，因斯證得一切智智，窮未來際利樂有情。",
    "T07n0220_529:0718c06_0": "大般若波羅蜜多經卷第五百二十九"
}