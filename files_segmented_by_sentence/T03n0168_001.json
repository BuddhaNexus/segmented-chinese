{
    "T03n0168_001:0410a08_0": "佛說太子墓魄經(開元錄云：沐魄或慕魄)西晉月氏三藏竺法護譯聞如是：一時，佛在舍衛國祇樹給孤獨園，告諸比丘：「昔者有王名波羅[木*奈]。",
    "T03n0168_001:0410a12_1": "王有一太子，字名墓魄，生有無窮之明，端正妙潔，無有雙比。",
    "T03n0168_001:0410a14_2": "父母奇之，供養瞻視，須其長大，當為立字。",
    "T03n0168_001:0410a15_3": "然太子結舌不語十有三歲，恬惔質朴，志若死灰，意如枯木；目不視色，耳不聽音，狀類瘖瘂聾盲之人。",
    "T03n0168_001:0410a17_4": "於是父母患而厭之。",
    "T03n0168_001:0410a17_5": "「王語夫人：『當奈之何？",
    "T03n0168_001:0410a18_6": "此子將為他國所笑。』",
    "T03n0168_001:0410a18_7": "夫人語王：『當召相師相之，知當語不？』",
    "T03n0168_001:0410a19_8": "王即召婆羅門師，使相太子。",
    "T03n0168_001:0410a20_9": "婆羅門言：『此子非是世間人，為是熒惑耳。",
    "T03n0168_001:0410a21_10": "外為端正，內懷不祥；危國滅宗，將至不久。",
    "T03n0168_001:0410a22_11": "不可畜養，宜當生埋，誅而殺之。",
    "T03n0168_001:0410a23_12": "不除此子，則絕國嗣。』",
    "T03n0168_001:0410a23_13": "王語夫人：『當如之何？",
    "T03n0168_001:0410a24_14": "今若不除此子，恐後無復立太子。』",
    "T03n0168_001:0410a25_0": "於是夫人隨王所為。",
    "T03n0168_001:0410a25_1": "「王即召國中大臣共議之。",
    "T03n0168_001:0410a26_2": "一臣言：『當遠徙深山無人之處。』",
    "T03n0168_001:0410a26_3": "一臣言：『當沒深水中。』",
    "T03n0168_001:0410a27_4": "一臣言：『但當隨師所語，掘作深坑而生埋之。』",
    "T03n0168_001:0410a28_5": "王即隨是一臣所語，即召外陣兵三千餘人，使掘地作藏。",
    "T03n0168_001:0410a29_6": "給世資糧，侍以五僕，太子衣服、瓔珞、珠寶盡還太子。",
    "T03n0168_001:0410b01_7": "於是夫人心欲傷絕：『我獨無相，生子薄命，乃值此殃，事不得止。』",
    "T03n0168_001:0410b03_8": "涕淚哽咽，不能自勝。",
    "T03n0168_001:0410b03_9": "「於是復送太子著正殿上，五百夫人見太子端正姝好，無有雙比，皆言：『太子何以不語，而當生埋？』",
    "T03n0168_001:0410b06_0": "五百婇女見太子端正姝好，皆為太子作禮而言：『何以不語，而當生埋？』",
    "T03n0168_001:0410b07_1": "各為太子作其伎樂。",
    "T03n0168_001:0410b08_2": "太子默然，不觀不聽。",
    "T03n0168_001:0410b08_3": "「復送太子著外殿上，五百大臣見太子端正姝好，無有雙比，前白大王：『太子非是不語之人，且復宿留，語在不久。",
    "T03n0168_001:0410b11_4": "婆羅門言，不可審信。』",
    "T03n0168_001:0410b11_5": "王語大臣：『此是國事，非卿所知。』",
    "T03n0168_001:0410b12_6": "「作藏已訖，來迎太子。",
    "T03n0168_001:0410b13_0": "王語其僕：『使太子載我四望象車，令國中人民就觀，太子當語。",
    "T03n0168_001:0410b14_1": "若語者，便載來還。』",
    "T03n0168_001:0410b14_2": "於是太子乘車尋路。",
    "T03n0168_001:0410b15_3": "國中耆舊大臣皆宛轉車前而言：『太子！",
    "T03n0168_001:0410b16_4": "要當一語。",
    "T03n0168_001:0410b16_5": "若不語者，便以車輾我上過去。』",
    "T03n0168_001:0410b17_6": "遮蠡虎賁扶避使過。",
    "T03n0168_001:0410b17_7": "遂侍太子遂到藏所。",
    "T03n0168_001:0410b18_8": "時有數千萬人，皆隨太子往到藏所，皆塞藏戶，太子復不得前。",
    "T03n0168_001:0410b19_9": "遮蠡虎賁麾人便却。",
    "T03n0168_001:0410b20_10": "太子適前，飛鳥走獸復驚來前，遶藏三匝，復塞藏戶，太子復不得前。",
    "T03n0168_001:0410b21_11": "於是太子舉右手，住而言：『我正不語，而當生埋。",
    "T03n0168_001:0410b22_12": "我適欲語，恐入地獄。",
    "T03n0168_001:0410b23_13": "我所以不語者，欲安身避害，濟神離苦，是以不語。",
    "T03n0168_001:0410b24_14": "而信誑詐之言，謂我聾盲為實瘖瘂。』",
    "T03n0168_001:0410b25_15": "「是時人民聞太子語有絕妙之音，世所希聞，行者為止，坐者為之起，皆言：『太子神聖乃爾。』",
    "T03n0168_001:0410b27_16": "皆前叩頭，求恩悔過，原赦我罪。",
    "T03n0168_001:0410b28_17": "其僕聞之，歡喜踊躍，馳白大王：『太子已語，上徹蒼天，下徹黃泉。",
    "T03n0168_001:0410b29_18": "飛鳥走獸皆來伏聽於太子前。』",
    "T03n0168_001:0410c01_19": "「王聞太子語，歡欣踊躍，即與夫人駕四望象車，往迎太子。",
    "T03n0168_001:0410c02_20": "太子顧視父王，下車避道，四拜而起而言：『勞屈父王遠來見迎。",
    "T03n0168_001:0410c04_21": "今日父子已生相棄捐，恩愛已乖，骨肉以離，其義甚愆，不可聽觀。』",
    "T03n0168_001:0410c05_22": "王語太子：『不可！",
    "T03n0168_001:0410c06_0": "不可！",
    "T03n0168_001:0410c06_1": "汝為智者，當原不及。",
    "T03n0168_001:0410c06_2": "共還入國，舉位與汝，我自避退。』",
    "T03n0168_001:0410c07_3": "太子答言：『我曾為國王，用行有缺漏故，下入地獄六萬餘歲，蒸煑剝裂，其痛難忍。",
    "T03n0168_001:0410c09_4": "當此之時，父母寧能知我地獄苦痛劇不？",
    "T03n0168_001:0410c10_5": "寧能分取我身上痛不？",
    "T03n0168_001:0410c10_6": "我厭畏地獄苦，是以結舌不語十有三歲，冀得免瑕，除去垢穢，出於塵埃之外，不與罪會。",
    "T03n0168_001:0410c12_7": "除憂去累，念生若寄。",
    "T03n0168_001:0410c13_8": "不可選軟，去道日遠。",
    "T03n0168_001:0410c13_9": "高翔遠逝，自濟於世。",
    "T03n0168_001:0410c14_10": "世間無常，恍惚如夢；室家歡娛，須臾間耳；歡樂暫有，憂苦延長。』",
    "T03n0168_001:0410c15_11": "「王知太子意堅志固，遂聽學道。",
    "T03n0168_001:0410c16_12": "於是太子棄國捐王，入山求道，思惟禪定。",
    "T03n0168_001:0410c17_13": "壽終即生兜術天上，畢天之壽，下生世間，為迦維羅衛王作太子，自致得佛。」",
    "T03n0168_001:0410c19_14": "佛告阿難：「爾時太子墓魄者，我身是也；是時父王者，今閱頭檀是也；是時母者，今摩耶是也；是時侍我五僕者，阿若拘隣等是也；是時婆羅門欲生埋我者，今調達是也，我與調達，世世有怨。」",
    "T03n0168_001:0411a01_15": "佛說經訖，諸弟子、諸天龍、鬼神、帝王、人民皆大歡喜，為佛作禮。",
    "T03n0168_001:0411a04_0": "佛說太子墓魄經"
}