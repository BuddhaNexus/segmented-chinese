{
    "T25n1509_017:0180b11_0": "大智度論釋初品中禪波羅蜜",
    "T25n1509_017:0180b12_0": "第二十八(卷第十七)",
    "T25n1509_017:0180b14_0": "龍樹菩薩造",
    "T25n1509_017:0180b15_0": "後秦龜茲國三藏鳩摩羅什",
    "T25n1509_017:0180b16_0": "奉　詔譯",
    "T25n1509_017:0180b17_0": "【經】「不亂不味故，應具足禪波羅蜜。」",
    "T25n1509_017:0180b17_1": "【論】問曰：菩薩法以度一切眾生為事，何以故閑坐林澤，靜默山間，獨善其身，棄捨眾生？",
    "T25n1509_017:0180b19_2": "答曰：菩薩身雖遠離眾生，心常不捨，靜處求定，得實智慧以度一切。",
    "T25n1509_017:0180b21_3": "譬如服藥將身，權息家務，氣力平健，則修業如故；菩薩宴寂亦復如是，以禪定力故，服智慧藥，得神通力，還在眾生——或作父母妻子、或作師徒宗長，或天、或人，下至畜生，種種語言，方便開導。",
    "T25n1509_017:0180b26_4": "復次，菩薩行布施、持戒、忍辱，是三事名為福德門。",
    "T25n1509_017:0180b27_5": "於無量世中作天王、釋提桓因、轉輪聖王、閻浮提王，常施眾生七寶衣服，五情所欲，今世後世皆令具足。",
    "T25n1509_017:0180b29_6": "如《經》中說：「轉輪聖王以十善教民，後世皆生天上；世世利益眾生，令得快樂。",
    "T25n1509_017:0180c02_7": "此樂無常，還復受苦。」",
    "T25n1509_017:0180c03_0": "菩薩因此發大悲心，欲以常樂涅槃利益眾生。",
    "T25n1509_017:0180c04_1": "此常樂涅槃從實智慧生，實智慧從一心禪定生。",
    "T25n1509_017:0180c05_2": "譬如然燈，燈雖能照，在大風中不能為用；若置之密宇，其用乃全。",
    "T25n1509_017:0180c06_3": "散心中智慧亦如是，若無禪定靜室，雖有智慧，其用不全；得禪定則實智慧生。",
    "T25n1509_017:0180c08_4": "以是故，菩薩雖離眾生，遠在靜處，求得禪定。",
    "T25n1509_017:0180c09_5": "以禪定清淨故，智慧亦淨；譬如油炷淨故，其明亦淨。",
    "T25n1509_017:0180c11_6": "以是故，欲得淨智慧者，行此禪定。",
    "T25n1509_017:0180c12_0": "復次，若求世間近事，不能專心，則事業不成，何況甚深佛道而不用禪定！",
    "T25n1509_017:0180c13_1": "禪定名攝諸亂心。",
    "T25n1509_017:0180c14_2": "亂心輕飄，甚於鴻毛；馳散不停，駛過疾風；不可制止，劇於獼猴；暫現轉滅，甚於掣電。",
    "T25n1509_017:0180c16_3": "心相如是不可禁止，若欲制之，非禪不定。",
    "T25n1509_017:0180c17_4": "如偈說：　「禪為守智藏，　　功德之福田；　　禪為清淨水，　　能洗諸欲塵；　　禪為金剛鎧，　　能遮煩惱箭；　　雖未得無餘，　　涅槃分已得。",
    "T25n1509_017:0180c22_0": "　　得金剛三昧，　　摧碎結使山；　　得六神通力，　　能度無量人。",
    "T25n1509_017:0180c24_0": "　　囂塵蔽天日，　　大雨能淹之；　　覺觀風散心，　　禪定能滅之。」",
    "T25n1509_017:0180c26_0": "復次，禪定難得，行者一心專求不廢，乃當得之；諸天及神仙猶尚不能得，何況凡夫懈怠心者！",
    "T25n1509_017:0180c28_1": "如佛在尼拘盧樹下坐禪，魔王三女說偈問言：　「獨坐林樹間，　　六根常寂默，　　有若失重寶，　　無援愁苦毒。",
    "T25n1509_017:0181a03_0": "　　容顏世無比，　　而常閉目坐；　　我等心有疑，　　何求而在此？」",
    "T25n1509_017:0181a05_0": "爾時，世尊以偈答曰：　「我得涅槃味，　　不樂處染愛；　　內外賊已除，　　汝父亦滅退。",
    "T25n1509_017:0181a08_0": "　　我得甘露味，　　安樂坐林間；　　恩愛之眾生，　　為之起慈心。」",
    "T25n1509_017:0181a10_0": "是時三女心生慚愧而自說言：「此人離欲，不可動也。」",
    "T25n1509_017:0181a11_1": "即滅去不現。",
    "T25n1509_017:0181a11_2": "問曰：行何方便，得禪波羅蜜？",
    "T25n1509_017:0181a12_3": "答曰：却五事(五塵)，除五法(五蓋)，行五行。",
    "T25n1509_017:0181a13_4": "云何却五事？",
    "T25n1509_017:0181a13_5": "當呵責五欲。",
    "T25n1509_017:0181a13_6": "哀哉眾生！",
    "T25n1509_017:0181a14_7": "常為五欲所惱，而猶求之不已！",
    "T25n1509_017:0181a14_8": "此五欲者，得之轉劇，如火炙疥。",
    "T25n1509_017:0181a15_9": "五欲無益，如狗齩骨。",
    "T25n1509_017:0181a16_10": "五欲增諍，如鳥競肉。",
    "T25n1509_017:0181a16_11": "五欲燒人，如逆風執炬。",
    "T25n1509_017:0181a17_12": "五欲害人，如踐惡蛇。",
    "T25n1509_017:0181a17_13": "五欲無實，如夢所得。",
    "T25n1509_017:0181a18_14": "五欲不久，如假借須臾。",
    "T25n1509_017:0181a18_15": "世人愚惑，貪著五欲，至死不捨，為之後世受無量苦。",
    "T25n1509_017:0181a20_16": "譬如愚人貪著好果，上樹食之，不肯時下；人伐其樹，樹傾乃墮，身首毀壞，痛惱而死。",
    "T25n1509_017:0181a22_17": "又此五欲，得時須臾樂，失時為大苦；如蜜塗刀，舐者貪甜，不知傷舌。",
    "T25n1509_017:0181a23_18": "五欲法者與畜生共，有智者識之，能自遠離。",
    "T25n1509_017:0181a24_19": "如說：有一優婆塞，與眾估客遠出治生。",
    "T25n1509_017:0181a25_20": "是時寒雪，夜行失伴，在一石窟中住。",
    "T25n1509_017:0181a26_21": "時山神變為一女來欲試之，說此偈言：　「白雪覆山地，　　鳥獸皆隱藏；　　我獨無所恃，　　惟願見愍傷！」",
    "T25n1509_017:0181b01_0": "優婆塞兩手掩耳而答偈言：　「無羞弊惡人，　　說此不淨言，　　水漂火燒去，　　不欲聞汝聲！",
    "T25n1509_017:0181b04_0": "　　有婦心不欲，　　何況造邪婬？",
    "T25n1509_017:0181b05_0": "　　諸欲樂甚淺，　　大苦患甚深。",
    "T25n1509_017:0181b06_0": "　　諸欲得無厭，　　失之為大苦；　　未得願欲得，　　得之為所惱。",
    "T25n1509_017:0181b08_0": "　　諸欲樂甚少，　　憂苦毒甚多，　　為之失身命，　　如蛾赴燈火！」",
    "T25n1509_017:0181b10_0": "山神聞此偈已，即擎此人送至伴中。",
    "T25n1509_017:0181b10_1": "是為智者呵欲不可著。",
    "T25n1509_017:0181b11_2": "五欲者，名為妙色、聲、香、味、觸；欲求禪定，皆應棄之。",
    "T25n1509_017:0181b12_3": "云何棄色？",
    "T25n1509_017:0181b13_0": "觀色之患，若人著色，諸結使火盡皆熾然，燒害人身。",
    "T25n1509_017:0181b14_1": "如火燒金銀，煮沸熱蜜，雖有色味，燒身爛口，急應捨之。",
    "T25n1509_017:0181b15_2": "若人染著妙色、美味，亦復如是。",
    "T25n1509_017:0181b16_3": "復次，好惡在人，色無定也。",
    "T25n1509_017:0181b16_4": "何以知之？",
    "T25n1509_017:0181b17_5": "如遙見所愛之人，即生喜愛心；若遙見怨家惡人，即生怒害心；若見中人，則無怒無喜。",
    "T25n1509_017:0181b19_6": "若欲棄此喜怒，當除邪念及色，一時俱捨；譬如洋金燒身，若欲除之，不得但欲棄火而留金，要當金、火俱棄。",
    "T25n1509_017:0181b21_7": "如頻婆娑羅王，以色故身入敵國，獨在婬女阿梵婆羅房中。",
    "T25n1509_017:0181b23_8": "憂填王以色染故，截五百仙人手足。",
    "T25n1509_017:0181b24_9": "如是等種種因緣，是名呵色欲。",
    "T25n1509_017:0181b24_10": "云何呵聲？",
    "T25n1509_017:0181b25_11": "聲相不停，暫聞即滅。",
    "T25n1509_017:0181b25_12": "愚癡之人，不解聲相無常變失故，於音聲中妄生好樂；於已過之聲念而生著。",
    "T25n1509_017:0181b27_13": "如五百仙人在山中住，甄陀羅女於雪山池中浴；聞其歌聲，即失禪定，心醉狂逸，不能自持。",
    "T25n1509_017:0181b29_14": "譬如大風吹諸林樹，聞此細妙歌聲，柔軟清淨，生邪念想，是故不覺心狂；今世失諸功德，後世當墮惡道！",
    "T25n1509_017:0181c03_15": "有智之人，觀聲念念生滅，前後不俱，無相及者；作如是知，則不生染著。",
    "T25n1509_017:0181c04_16": "若斯人者，諸天音樂尚不能亂，何況人聲？",
    "T25n1509_017:0181c05_17": "如是等種種因緣，是名呵聲欲。",
    "T25n1509_017:0181c06_18": "云何呵香？",
    "T25n1509_017:0181c06_19": "人謂著香少罪，染愛於香，開結使門；雖復百歲持戒，能一時壞之。",
    "T25n1509_017:0181c08_20": "如一阿羅漢常入龍宮，食已，以鉢授與沙彌令洗；鉢中有殘飯數粒，沙彌嗅之大香，食之甚美。",
    "T25n1509_017:0181c10_21": "便作方便，入師繩床下，兩手捉繩床腳；其師至時，與繩床俱入龍宮。",
    "T25n1509_017:0181c12_22": "龍言：「此未得道，何以將來？」",
    "T25n1509_017:0181c13_0": "師言：「不覺。」",
    "T25n1509_017:0181c13_1": "沙彌得飯食之，又見龍女身體端正，香妙無比，心大染著，即作要願：「我當作福，奪此龍處，居其宮殿！」",
    "T25n1509_017:0181c15_2": "龍言：「後莫將此沙彌來！」",
    "T25n1509_017:0181c16_3": "沙彌還已，一心布施、持戒，專求所願，願早作龍。",
    "T25n1509_017:0181c17_4": "是時遶寺，足下水出，自知必得作龍。",
    "T25n1509_017:0181c18_5": "徑至師本入處大池邊，以袈裟覆頭而入，即死，變為大龍；福德大故，即殺彼龍，舉池盡赤。",
    "T25n1509_017:0181c20_6": "未爾之前，諸師及僧呵之。",
    "T25n1509_017:0181c20_7": "沙彌言：「我心已定，心相已出。」",
    "T25n1509_017:0181c21_8": "時，師將諸眾僧，就池觀之。",
    "T25n1509_017:0181c22_9": "如是因緣，由著香故。",
    "T25n1509_017:0181c22_10": "復次，有一比丘在林中蓮華池邊經行，聞蓮華香，其心悅樂，過而心愛。",
    "T25n1509_017:0181c24_11": "池神語之言：「汝何以故捨彼林下禪淨坐處而偷我香？",
    "T25n1509_017:0181c25_12": "以著香故，諸結使臥者皆起。」",
    "T25n1509_017:0181c26_13": "時，更有一人，來入池中，多取其花，掘挽根莖，狼籍而去；池神默無所言。",
    "T25n1509_017:0181c28_14": "比丘言：「此人破汝池，取汝花，汝都無言；我但池岸邊行，便見呵罵，言偷我香！」",
    "T25n1509_017:0181c29_15": "池神言：「世間惡人常在罪垢糞中，不淨沒頭，我不共語也。",
    "T25n1509_017:0182a02_16": "汝是禪行好人而著此香，破汝好事，是故呵汝！",
    "T25n1509_017:0182a03_17": "譬如白疊鮮淨而有黑物點污，眾人皆見；彼惡人者，譬如黑衣點墨，人所不見，誰問之者！」",
    "T25n1509_017:0182a05_18": "如是等種種因緣，是名呵香欲。",
    "T25n1509_017:0182a06_19": "云何呵味？",
    "T25n1509_017:0182a06_20": "當自覺悟：「我但以貪著美味故，當受眾苦，洋銅灌口，噉燒鐵丸；若不觀食法，嗜心堅著，墮不淨虫中。」",
    "T25n1509_017:0182a08_21": "如一沙彌心常愛酪，諸檀越餉僧酪時，沙彌每得殘分，心中愛著，樂喜不離；命終之後，生此殘酪瓶中。",
    "T25n1509_017:0182a11_22": "沙彌師得阿羅漢道，僧分酪時，語言：「徐徐！",
    "T25n1509_017:0182a12_23": "莫傷此愛酪沙彌！」",
    "T25n1509_017:0182a12_24": "諸人言：「此是虫，何以言愛酪沙彌？」",
    "T25n1509_017:0182a13_25": "答言：「此虫本是我沙彌，但坐貪愛殘酪故，生此瓶中。」",
    "T25n1509_017:0182a14_26": "師得酪分，虫在中來。",
    "T25n1509_017:0182a15_27": "師言：「愛酪人！",
    "T25n1509_017:0182a15_28": "汝何以來？」",
    "T25n1509_017:0182a15_29": "即以酪與之。",
    "T25n1509_017:0182a16_30": "復次，如一國，王名月分。",
    "T25n1509_017:0182a16_31": "王有太子，愛著美味，王守園者日送好菓。",
    "T25n1509_017:0182a17_32": "園中有一大樹，樹上有鳥養子，常飛至香山中，取好香果以養其子；眾子爭之，一果墮地，守園人晨朝見之，奇其非常，即送與王。",
    "T25n1509_017:0182a20_33": "王珍此果香色殊異，太子見之便索，王愛其子，即以與之。",
    "T25n1509_017:0182a22_34": "太子食果，得其氣味，染心深著，日日欲得；王即召園人，問其所由。",
    "T25n1509_017:0182a23_35": "守園人言：「此果無種，從地得之，不知所由來也。」",
    "T25n1509_017:0182a25_36": "太子啼哭不食，王催責園人，仰汝得之。",
    "T25n1509_017:0182a26_37": "園人至得果處，見有鳥巢，知鳥銜來，翳身樹上，伺欲取之；鳥母來時，即奪得果送，日日如是。",
    "T25n1509_017:0182a28_38": "鳥母怒之，於香山中取毒果，其香、味、色全似前者。",
    "T25n1509_017:0182a29_39": "園人奪得輸王，王與太子食之，未久身肉爛壞而死。",
    "T25n1509_017:0182b01_40": "着味如是，有失身之苦。",
    "T25n1509_017:0182b02_41": "如是等種種因緣，是名呵著味欲。",
    "T25n1509_017:0182b03_42": "云何呵觸？",
    "T25n1509_017:0182b03_43": "此觸是生諸結使之大因，繫縛心之根本。",
    "T25n1509_017:0182b04_44": "何以故？",
    "T25n1509_017:0182b04_45": "餘四情則各當其分，此則遍滿身識；生處廣故，多生染著，此著難離。",
    "T25n1509_017:0182b06_46": "何以知之？",
    "T25n1509_017:0182b06_47": "如人著色，觀身不淨三十六種則生厭心；若於觸中生著，雖知不淨，貪其細軟，觀不淨無所益，是故難離。",
    "T25n1509_017:0182b09_0": "復次，以其難捨，故為之常作重罪。",
    "T25n1509_017:0182b09_1": "若墮地獄，地獄有二部：一名寒氷，二名焰火。",
    "T25n1509_017:0182b10_2": "此二獄中，皆以身觸受罪，苦毒萬端。",
    "T25n1509_017:0182b11_3": "此觸名為大黑闇處，危難之險道也。",
    "T25n1509_017:0182b12_4": "復次，如《羅睺羅母本生經》中說：釋迦文菩薩有二夫人，一名劬毘耶，二名耶輸陀羅。",
    "T25n1509_017:0182b14_5": "耶輸陀羅，羅睺羅母也。",
    "T25n1509_017:0182b15_0": "劬毘耶是寶女，故不孕子。",
    "T25n1509_017:0182b15_1": "耶輸陀羅以菩薩出家夜，自覺妊身。",
    "T25n1509_017:0182b16_2": "菩薩出家六年苦行，耶輸陀羅亦六年懷妊不產。",
    "T25n1509_017:0182b17_3": "諸釋詰之：「菩薩出家，何由有此？」",
    "T25n1509_017:0182b18_4": "耶輸陀羅言：「我無他罪，我所懷子，實是太子體胤。」",
    "T25n1509_017:0182b19_5": "諸釋言：「何以久而不產？」",
    "T25n1509_017:0182b20_6": "答言：「非我所知！」",
    "T25n1509_017:0182b20_7": "諸釋集議聞王欲如法治罪。",
    "T25n1509_017:0182b21_8": "劬毘耶白王：「願寬恕之！",
    "T25n1509_017:0182b21_9": "我常與耶輸陀羅共住，我為其證，知其無罪。",
    "T25n1509_017:0182b22_10": "待其子生，知似父不，治之無晚！」",
    "T25n1509_017:0182b23_11": "王即寬置。",
    "T25n1509_017:0182b23_12": "佛六年苦行既滿，初成佛時，其夜生羅睺羅。",
    "T25n1509_017:0182b24_13": "王見其似父，愛樂忘憂。",
    "T25n1509_017:0182b25_14": "語群臣言：「我兒雖去，今得其子，與兒在無異！」",
    "T25n1509_017:0182b26_15": "耶輸陀羅雖免罪黜，惡聲滿國。",
    "T25n1509_017:0182b27_16": "耶輸陀羅欲除惡名，佛成道已，還迦毘羅婆度諸釋子。",
    "T25n1509_017:0182b28_17": "時，淨飯王及耶輸陀羅，常請佛入宮食。",
    "T25n1509_017:0182b29_18": "是時耶輸陀羅，持一鉢百味歡喜丸，與羅睺羅，令持上佛。",
    "T25n1509_017:0182c01_19": "是時佛以神力變五百阿羅漢，皆如佛身，無有別異。",
    "T25n1509_017:0182c03_20": "羅睺羅以七歲身，持歡喜丸徑至佛前，奉進世尊。",
    "T25n1509_017:0182c04_21": "是時佛攝神力，諸比丘身復如故，皆空鉢而坐，唯佛鉢中盛滿歡喜丸。",
    "T25n1509_017:0182c06_22": "耶輸陀羅即白王言：「以此證驗，我無罪也！」",
    "T25n1509_017:0182c07_23": "耶輸陀羅即問佛言：「我有何因緣，懷妊六年？」",
    "T25n1509_017:0182c08_24": "佛言：「汝子羅睺羅，過去久遠世時，曾作國王。",
    "T25n1509_017:0182c09_25": "時有一五通仙人來入王國，語王言：『王法治賊，請治我罪！』",
    "T25n1509_017:0182c10_26": "王言：『汝有何罪？』",
    "T25n1509_017:0182c10_27": "答言：『我入王國，犯不與取，輒飲王水，用王楊枝！』",
    "T25n1509_017:0182c12_0": "王言：『我以相與，何罪之有？",
    "T25n1509_017:0182c12_1": "我初登王位，皆以水及楊枝施於一切！』",
    "T25n1509_017:0182c13_2": "仙人言：『王雖已施，我心疑悔，罪不除也！",
    "T25n1509_017:0182c14_3": "願今見治，無令後罪。』",
    "T25n1509_017:0182c15_0": "王言：『若必欲爾，小停，待我入還！』",
    "T25n1509_017:0182c15_1": "王入宮中，六日不出。",
    "T25n1509_017:0182c16_2": "此仙人在王園中，六日飢渴。",
    "T25n1509_017:0182c16_3": "仙人思惟：『此王正以此治我。』",
    "T25n1509_017:0182c17_4": "王過六日而出，辭謝仙人：『我便相忘，莫見咎也！』",
    "T25n1509_017:0182c18_5": "以是因緣故，受五百世三惡道罪，五百世常六年在母胎中。」",
    "T25n1509_017:0182c20_6": "以是證故，耶輸陀羅無有罪也。",
    "T25n1509_017:0182c20_7": "是時，世尊食已出去，耶輸陀羅心生悔恨：「如此好人，世所希有，我得遭遇，而今永失！」",
    "T25n1509_017:0182c22_8": "世尊坐時，諦視不眴；世尊出時，尋後觀之，遠沒乃止。",
    "T25n1509_017:0182c24_9": "心大懊恨，每一思至，躄地氣絕；傍人以水灑之，乃得蘇息。",
    "T25n1509_017:0182c25_10": "常獨思惟：「天下誰能善為呪術，能轉其心令復本意，歡樂如初？」",
    "T25n1509_017:0182c27_0": "即以七寶名珠，著金槃上，以持募人。",
    "T25n1509_017:0182c27_1": "有一梵志應之，言：「我能呪之，令其意轉；當作百味歡喜丸，以藥草和之，以呪語禁之，其心便轉，必來無疑！」",
    "T25n1509_017:0183a01_2": "耶輸陀羅受其教法，遣人請佛：「願與聖眾，俱屈威神！」",
    "T25n1509_017:0183a02_3": "佛入王宮，耶輸陀羅即遣百味歡喜丸，著佛鉢中。",
    "T25n1509_017:0183a03_4": "佛既食之，耶輸陀羅冀想如願，歡娛如初。",
    "T25n1509_017:0183a04_5": "佛食無異，心目澄靜。",
    "T25n1509_017:0183a05_6": "耶輸陀羅言：「今不動者，藥力未行故耳；藥勢發時，必如我願！」",
    "T25n1509_017:0183a06_7": "佛飯食訖，而呪願已，從座起去。",
    "T25n1509_017:0183a07_8": "耶輸陀羅冀藥力晡時日入當發，必還宮中。",
    "T25n1509_017:0183a08_9": "佛食如常，身心無異。",
    "T25n1509_017:0183a09_10": "諸比丘明日食時，著衣持鉢，入城乞食，具聞此事，增益恭敬。",
    "T25n1509_017:0183a10_11": "佛力無量，神心難測，不可思議！",
    "T25n1509_017:0183a11_12": "耶輸陀羅藥歡喜丸，其力甚大，而世尊食之，身心無異。",
    "T25n1509_017:0183a12_13": "諸比丘食已出城，以是事具白世尊。",
    "T25n1509_017:0183a13_14": "佛告諸比丘：「此耶輸陀羅，非但今世以歡喜丸惑我，乃往過去世時，亦以歡喜丸惑我！」",
    "T25n1509_017:0183a15_15": "爾時，世尊為諸比丘說本生因緣：過去久遠世時，婆羅[木*奈]國山中有仙人。",
    "T25n1509_017:0183a17_16": "以仲春之月，於澡槃中小便，見鹿麚麀合會，婬心即動，精流槃中。",
    "T25n1509_017:0183a18_17": "麀鹿飲之，即時有娠。",
    "T25n1509_017:0183a19_18": "滿月生子，形類如人，唯頭有一角，其足似鹿。",
    "T25n1509_017:0183a20_19": "鹿當產時，至仙人菴邊而產。",
    "T25n1509_017:0183a21_0": "見子是人，以付仙人而去。",
    "T25n1509_017:0183a21_1": "仙人出時，見此鹿子，自念本緣，知是己兒，取已養育。",
    "T25n1509_017:0183a22_2": "及其年大，懃教學問，通十八種大經。",
    "T25n1509_017:0183a23_3": "又學坐禪，行四無量心，即得五神通。",
    "T25n1509_017:0183a24_4": "一時上山，值大雨泥滑，其足不便躄地，破其鍕持，又傷其足；便大瞋恚，以鍕持盛水，呪令不雨。",
    "T25n1509_017:0183a27_0": "仙人福德，諸龍鬼神皆為不雨。",
    "T25n1509_017:0183a27_1": "不雨故，五穀、五果盡皆不生，人民窮乏，無復生路。",
    "T25n1509_017:0183a28_2": "婆羅[木*奈]國王憂愁懊惱，命諸大官集議雨事。",
    "T25n1509_017:0183b01_0": "明者議言：「我曾傳聞仙人山中，有一角仙人，以足不便故，上山躄地傷足，瞋呪此雨令十二年不墮」。",
    "T25n1509_017:0183b03_1": "王思惟言：「若十二年不雨，我國了矣，無復人民！」",
    "T25n1509_017:0183b04_2": "王即開募，「其有能令仙人失五通，屬我為民者，當與分國半治。」",
    "T25n1509_017:0183b06_3": "是婆羅[木*奈]國有婬女，名曰扇陀，端正無雙，來應王募，問諸人言：「此是人？",
    "T25n1509_017:0183b07_4": "非人？」",
    "T25n1509_017:0183b08_5": "眾人言：「是人耳！",
    "T25n1509_017:0183b08_6": "仙人所生。」",
    "T25n1509_017:0183b08_7": "婬女言：「若是人者，我能壞之。」",
    "T25n1509_017:0183b09_8": "作是語已，取金槃盛好寶物，語國王言：「我當騎此仙人項來！」",
    "T25n1509_017:0183b10_9": "婬女即時求五百乘車，載五百美女。",
    "T25n1509_017:0183b11_10": "五百鹿車，載種種歡喜丸，皆以眾藥和之，以眾彩畫之令似雜果；及持種種大力美酒，色味如水。",
    "T25n1509_017:0183b14_11": "服樹皮，衣草衣，行林樹間，以像仙人；於仙人菴邊，作草庵而住。",
    "T25n1509_017:0183b15_12": "一角仙人遊行見之，諸女皆出迎逆，好華好香供養仙人，仙人大喜。",
    "T25n1509_017:0183b17_13": "諸女皆以美言敬辭問訊仙人，將入房中，坐好床蓐，與好淨酒以為淨水，與歡喜丸以為果蓏。",
    "T25n1509_017:0183b19_14": "食飲飽已，語諸女言：「我從生已來，初未得如此好果、好水！」",
    "T25n1509_017:0183b21_15": "諸女言：「我以一心行善故，天與我願，得此好果、好水。」",
    "T25n1509_017:0183b22_16": "仙人問諸女：「汝何以故膚色肥盛？」",
    "T25n1509_017:0183b23_17": "答言：「我曹食此好果，飲此美水，故肥盛如此！」",
    "T25n1509_017:0183b24_18": "女白仙人言：「汝何以不在此間住？」",
    "T25n1509_017:0183b25_19": "答曰：「亦可住耳！」",
    "T25n1509_017:0183b25_20": "女言：「可共澡洗！」",
    "T25n1509_017:0183b25_21": "即亦可之。",
    "T25n1509_017:0183b26_22": "女手柔軟，觸之心動；便復與諸美女更互相洗，欲心轉生，遂成婬事，即失神通，天為大雨。",
    "T25n1509_017:0183b28_23": "七日七夜令得歡喜飲食。",
    "T25n1509_017:0183b28_24": "七日已後酒果皆盡，繼以山水木果，其味不美，更索前者。",
    "T25n1509_017:0183c01_25": "答言：「已盡！",
    "T25n1509_017:0183c01_26": "今當共行，去此不遠，有可得處。」",
    "T25n1509_017:0183c02_27": "仙人言：「隨意！」",
    "T25n1509_017:0183c02_28": "即便共出。",
    "T25n1509_017:0183c02_29": "媱女知去城不遠，女便在道中臥，言：「我極，不能復行！」",
    "T25n1509_017:0183c04_30": "仙人言：「汝不能行者，騎我項上，當項汝去！」",
    "T25n1509_017:0183c05_31": "女先遣信白王：「王可觀我智能。」",
    "T25n1509_017:0183c06_32": "王勅嚴駕，出而觀之。",
    "T25n1509_017:0183c06_33": "問言：「何由得爾？」",
    "T25n1509_017:0183c06_34": "女白王言：「我以方便力故，今已如此，無所復能。」",
    "T25n1509_017:0183c08_35": "令住城中，好供養恭敬之，足五所欲，拜為大臣。",
    "T25n1509_017:0183c09_36": "住城少日，身轉羸瘦；念禪定心樂，厭此世欲。",
    "T25n1509_017:0183c10_37": "王問仙人：「汝何不樂？",
    "T25n1509_017:0183c10_38": "身轉羸瘦？」",
    "T25n1509_017:0183c11_39": "仙人答王：「我雖得五欲，常自憶念林間閑靜，諸仙遊處，不能去心。」",
    "T25n1509_017:0183c12_40": "王自思惟：「若我強違其志，違志為苦，苦極則死。",
    "T25n1509_017:0183c13_41": "本以求除旱患，今已得之，當復何緣強奪其志？」",
    "T25n1509_017:0183c14_42": "即發遣之。",
    "T25n1509_017:0183c15_43": "既還山中，精進不久，還得五通。",
    "T25n1509_017:0183c15_44": "佛告諸比丘：「一角仙人，我身是也；婬女者，耶輸陀羅是。",
    "T25n1509_017:0183c17_45": "爾時以歡喜丸惑我，我未斷結，為之所惑；今復欲以藥歡喜丸惑我，不可得也！」",
    "T25n1509_017:0183c19_46": "以是事故，知細軟觸法，能動仙人，何況愚夫？",
    "T25n1509_017:0183c20_47": "如是種種因緣，是名呵細滑欲。",
    "T25n1509_017:0183c20_48": "如是呵五欲。",
    "T25n1509_017:0183c21_49": "除五蓋者。",
    "T25n1509_017:0183c21_50": "復次，貪欲之人，去道甚遠。",
    "T25n1509_017:0183c22_51": "所以者何？",
    "T25n1509_017:0183c22_52": "欲為種種惱亂住處，若心著貪欲，無由近道。",
    "T25n1509_017:0183c23_53": "如除欲蓋偈所說：　「入道慚愧人，　　持鉢福眾生；　　云何縱塵欲？",
    "T25n1509_017:0183c25_54": "　　沈沒於五情！",
    "T25n1509_017:0183c26_0": "　　著鎧持刀杖，　　見敵而退走；　　如是怯弱人，　　舉世所輕笑。",
    "T25n1509_017:0183c28_0": "　　比丘為乞士，　　除髮著袈裟；　　五情馬所制，　　取笑亦如是。",
    "T25n1509_017:0184a01_0": "　　又如豪貴人，　　盛服以嚴身；　　而行乞衣食，　　取笑於眾人。",
    "T25n1509_017:0184a03_0": "　　比丘除飾好，　　毀形以攝心；　　而更求欲樂，　　取笑亦如是！",
    "T25n1509_017:0184a05_0": "　　已捨五欲樂，　　棄之而不顧；　　如何還欲得？",
    "T25n1509_017:0184a06_1": "　　如愚自食吐！",
    "T25n1509_017:0184a07_0": "　　如是貪欲人，　　不知觀本願，　　亦不識好醜，　　狂醉於渴愛。",
    "T25n1509_017:0184a09_0": "　　慚愧尊重法，　　一切皆已棄，　　賢智所不親，　　愚騃所愛近。",
    "T25n1509_017:0184a11_0": "　　諸欲求時苦，　　得之多怖畏，　　失時懷熱惱，　　一切無樂時。",
    "T25n1509_017:0184a13_0": "　　諸欲患如是，　　以何當捨之？",
    "T25n1509_017:0184a14_0": "　　得諸禪定樂，　　則不為所欺。",
    "T25n1509_017:0184a15_0": "　　欲樂著無厭，　　以何能滅除？",
    "T25n1509_017:0184a16_0": "　　若得不淨觀，　　此心自然無。",
    "T25n1509_017:0184a17_0": "　　著欲不自覺，　　以何悟其心？",
    "T25n1509_017:0184a18_0": "　　當觀老病死，　　爾乃出四淵。",
    "T25n1509_017:0184a19_0": "　　諸欲難放捨，　　何以能遠之？",
    "T25n1509_017:0184a20_0": "　　若能樂善法，　　此欲自然息。",
    "T25n1509_017:0184a21_0": "　　諸欲難可解，　　何以能釋之？",
    "T25n1509_017:0184a22_0": "　　觀身得實相，　　則不為所縛。",
    "T25n1509_017:0184a23_0": "　　如是諸觀法，　　能滅諸欲火；　　譬如大澍雨，　　野火無在者！」",
    "T25n1509_017:0184a25_0": "如是等種種因緣，滅除欲蓋。",
    "T25n1509_017:0184a25_1": "瞋恚蓋者，失諸善法之本，墮諸惡道之因，諸樂之怨家，善心之大賊，種種惡口之府藏。",
    "T25n1509_017:0184a27_2": "如佛教瞋弟子偈言：　「汝當知思惟，　　受身及處胎，　　穢惡之幽苦，　　既生之艱難！",
    "T25n1509_017:0184b02_0": "　　既思得此意，　　而復不滅瞋，　　則當知此輩，　　則是無心人！",
    "T25n1509_017:0184b04_0": "　　若無罪報果，　　亦無諸呵責，　　猶當應慈忍，　　何況苦果劇！",
    "T25n1509_017:0184b06_0": "　　當觀老病死，　　一切無免者；　　當起慈悲心，　　云何惡加物？",
    "T25n1509_017:0184b08_0": "　　眾生相怨賊，　　斫刺受苦毒；　　云何修善人，　　而復加惱害？",
    "T25n1509_017:0184b10_0": "　　常當行慈悲，　　定心修諸善；　　不當懷惡意，　　侵害於一切！",
    "T25n1509_017:0184b12_0": "　　若勤修道法，　　惱害則不行，　　善惡勢不竝，　　如水火相背。",
    "T25n1509_017:0184b14_0": "　　瞋恚來覆心，　　不知別好醜，　　亦不識利害，　　不知畏惡道。",
    "T25n1509_017:0184b16_0": "　　不計他苦惱，　　不覺身心疲，　　先自受苦因，　　然後及他人。",
    "T25n1509_017:0184b18_0": "　　若欲滅瞋恚，　　當思惟慈心，　　獨處自清閑，　　息事滅因緣。",
    "T25n1509_017:0184b20_0": "　　當畏老病死，　　九種瞋惱除，　　如是思惟慈，　　則得滅瞋毒！」",
    "T25n1509_017:0184b22_0": "如是等種種因緣，除瞋恚蓋。",
    "T25n1509_017:0184b22_1": "睡眠蓋者，能破今世三事：欲樂、利樂、福德。",
    "T25n1509_017:0184b23_2": "能破今世、後世、究竟樂，與死無異，唯有氣息。",
    "T25n1509_017:0184b24_3": "如一菩薩以偈呵眠睡弟子言：　「汝起勿抱臭身臥，　　種種不淨假名人！",
    "T25n1509_017:0184b27_0": "　　如得重病箭入體，　　諸苦痛集安可眠！",
    "T25n1509_017:0184b28_0": "　　一切世間死火燒，　　汝當求出安可眠！",
    "T25n1509_017:0184b29_0": "　　如人被縛將去殺，　　災害垂至安可眠！",
    "T25n1509_017:0184c01_0": "　　結賊不滅害未除，　　如共毒蛇同室宿，　　亦如臨陣白刃間，　　爾時安可而睡眠！",
    "T25n1509_017:0184c03_0": "　　眠為大闇無所見，　　日日侵誑奪人明，　　以眠覆心無所識，　　如是大失安可眠！」",
    "T25n1509_017:0184c05_0": "如是等種種因緣，呵睡眠蓋。",
    "T25n1509_017:0184c05_1": "掉、悔蓋者，掉之為法，破出家心。",
    "T25n1509_017:0184c06_2": "如人攝心，猶不能住，何況掉散？",
    "T25n1509_017:0184c07_3": "掉散之人，如無鉤醉象，決鼻駱駝，不可禁制。",
    "T25n1509_017:0184c08_4": "如偈說：　「汝已剃頭著染衣，　　執持瓦鉢行乞食，　　云何樂著戲掉法？",
    "T25n1509_017:0184c10_5": "　　既無法利失世樂！」",
    "T25n1509_017:0184c11_0": "悔法者，如犯大罪人，常懷畏怖，悔箭入心，堅不可拔。",
    "T25n1509_017:0184c12_1": "如偈說：　「不應作而作，　　應作而不作；　　悔惱火所燒，　　後世墮惡道。",
    "T25n1509_017:0184c15_0": "　　若人罪能悔，　　已悔則放捨，　　如是心安樂，　　不應常念著！",
    "T25n1509_017:0184c17_0": "　　若有二種悔，　　不作若已作，　　以是悔著心，　　是則愚人相！",
    "T25n1509_017:0184c19_0": "　　不以心悔故，　　不作而能作；　　諸惡事已作，　　不能令不作。」",
    "T25n1509_017:0184c21_0": "如是等種種因緣，呵掉、悔蓋。",
    "T25n1509_017:0184c21_1": "疑蓋者，以疑覆心故，於諸法中不得定心；定心無故，於佛法中空無所得。",
    "T25n1509_017:0184c23_2": "譬如人入寶山，若無手者，無所能取。",
    "T25n1509_017:0184c24_3": "如說疑義偈言：　「如人在岐道，　　疑惑無所趣；　　諸法實相中，　　疑亦復如是。",
    "T25n1509_017:0184c27_0": "　　疑故不懃求，　　諸法之實相，　　是疑從癡生，　　惡中之弊惡！",
    "T25n1509_017:0184c29_0": "　　善不善法中，　　生死及涅槃，　　定實真有法，　　於中莫生疑！",
    "T25n1509_017:0185a02_0": "　　汝若生疑心，　　死王獄吏縛；　　如師子搏鹿，　　不能得解脫！",
    "T25n1509_017:0185a04_0": "　　在世雖有疑，　　當隨妙善法，　　譬如觀岐道，　　利好者應逐！」",
    "T25n1509_017:0185a06_0": "如是等種種因緣故，應捨疑蓋。",
    "T25n1509_017:0185a06_1": "棄是五蓋，譬如負債得脫，重病得差，飢餓之地得至豐國，如從獄得出，如於惡賊中得自免濟，安隱無患；行者亦如是，除却五蓋，其心安隱，清淨快樂。",
    "T25n1509_017:0185a10_2": "譬如日月，以五事覆曀：煙、雲、塵、霧、羅睺阿修羅手障，則不能明照；人心亦如是，為五蓋所覆，自不能利，亦不能益人。",
    "T25n1509_017:0185a13_3": "若能呵五欲，除五蓋，行五法：欲、精進、念、巧慧、一心。",
    "T25n1509_017:0185a14_4": "行此五法，得五支，成就初禪。",
    "T25n1509_017:0185a15_5": "「欲」名欲於欲界中出，欲得初禪。",
    "T25n1509_017:0185a16_0": "「精進」名離家持戒，初夜後夜，專精不懈，節食，攝心，不令馳散。",
    "T25n1509_017:0185a17_1": "「念」名念初禪樂，知欲界不淨，狂惑可賤，初禪為尊重可貴。",
    "T25n1509_017:0185a18_2": "「巧慧」名觀察籌量欲界樂、初禪樂輕重得失。",
    "T25n1509_017:0185a19_3": "「一心」名常繫心緣中，不令分散。",
    "T25n1509_017:0185a20_4": "復次，專求初禪，放捨欲樂；譬如患怨，常欲滅除，則不為怨之所害也。",
    "T25n1509_017:0185a22_5": "如佛為著欲婆羅門說：「我本觀欲：欲為怖畏、憂苦因緣，欲為少樂，其苦甚多。」",
    "T25n1509_017:0185a24_6": "欲為魔網，纏綿難出；欲為燒熱，乾竭諸樂，譬如樹林四邊火起；欲為如臨火坑，甚可怖畏；如逼毒蛇；如怨賊拔刀；如惡羅剎；如惡毒入口；如吞銷銅；如三流狂象；如臨大深坑；如師子斷道；如摩竭魚開口。",
    "T25n1509_017:0185a29_7": "諸欲亦如是，甚可怖畏！",
    "T25n1509_017:0185a29_8": "若著諸欲，令人惱苦。",
    "T25n1509_017:0185b01_9": "著欲之人，亦如獄囚，如鹿在圍，如鳥入網，如魚吞鉤，如豺搏狗，如烏在鵄群，如蛇值野猪，如鼠在猫中，如群盲人臨坑，如蠅著熱油，如[病丙+寧]人在陣，如躄人遭火，如入沸醎河，如舐蜜塗刀，如四衢臠肉，如薄覆刀林，如華覆不淨，如蜜塗毒甕，如毒蛇篋，如夢虛誑，如假借當歸，如幻誑小兒，如焰無實，如沒大水，如船入摩竭魚口，如雹害穀，如礔礰臨人。",
    "T25n1509_017:0185b09_10": "諸欲亦如是，虛誑無實，無牢無強，樂少苦多。",
    "T25n1509_017:0185b10_11": "欲為魔軍，破諸善功德，常為劫害眾生故出。",
    "T25n1509_017:0185b12_12": "如是等種種諸喻，呵五欲，除五蓋，行五法，得至初禪。",
    "T25n1509_017:0185b13_13": "問曰：八背捨、八勝處、十一切入、四無量心、諸定三昧，如是等種種定，不名波羅蜜，何以但言禪波羅蜜？",
    "T25n1509_017:0185b15_14": "答曰：此諸定功德，都是思惟修。",
    "T25n1509_017:0185b16_15": "禪，秦言思惟修。",
    "T25n1509_017:0185b16_16": "言禪波羅蜜，一切皆攝。",
    "T25n1509_017:0185b17_17": "復次，禪最大如王，說禪則攝一切，說餘定則不攝。",
    "T25n1509_017:0185b18_18": "何以故？",
    "T25n1509_017:0185b18_19": "是四禪中智、定等而樂；未到地、中間地，智多而定少；無色界定多而智少，是處非樂。",
    "T25n1509_017:0185b20_20": "譬如車，一輪強，一輪弱，則不安隱；智、定不等，亦如是。",
    "T25n1509_017:0185b21_21": "復次，是四禪處有四等心、五神通、背捨、勝處、一切處、無諍三昧、願智、頂禪、自在定、練禪、十四變化心、般舟般、諸菩薩三昧：首楞嚴等——略說則百二十，諸佛三昧：不動等——略說則百八，及佛得道、捨壽。",
    "T25n1509_017:0185b26_22": "如是等種種功德、妙定，皆在禪中。",
    "T25n1509_017:0185b26_23": "以是故，禪名波羅蜜，餘定不名波羅蜜。",
    "T25n1509_017:0185b27_24": "問曰：汝先言呵五欲，除五蓋，行五法，得初禪。",
    "T25n1509_017:0185b28_25": "修何事、依何道，能得初禪？",
    "T25n1509_017:0185b29_26": "答曰：依不淨觀、安那般那念等諸定門。",
    "T25n1509_017:0185c01_27": "如《禪經》禪義偈中說：　「離欲及惡法，　　有覺并有觀，　　離生得喜樂，　　是人入初禪。",
    "T25n1509_017:0185c04_0": "　　已得離婬火，　　則獲清涼定；　　如人大熱悶，　　入冷池則樂。",
    "T25n1509_017:0185c06_0": "　　如貧得寶藏，　　大喜覺動心；　　分別則為觀，　　入初禪亦然。",
    "T25n1509_017:0185c08_0": "　　知二法亂心，　　雖善而應離，　　如大水澄靜，　　波蕩亦無見。",
    "T25n1509_017:0185c10_0": "　　譬如人大極，　　安隱睡臥時，　　若有喚呼聲，　　其心大惱亂。",
    "T25n1509_017:0185c12_0": "　　攝心入禪時，　　以覺觀為惱；　　是故除覺觀，　　得入一識處。",
    "T25n1509_017:0185c14_0": "　　內心清淨故，　　定生得喜樂，　　得入此二禪，　　喜勇心大悅！",
    "T25n1509_017:0185c16_0": "　　攝心第一定，　　寂然無所念，　　患喜欲棄之，　　亦如捨覺觀。",
    "T25n1509_017:0185c18_0": "　　由受故有喜，　　失喜則生憂，　　離喜，樂身受，　　捨念及方便。",
    "T25n1509_017:0185c20_0": "　　聖人得能捨，　　餘人捨為難。",
    "T25n1509_017:0185c21_0": "　　若能知樂患，　　見不動大安，　　憂喜先已除，　　苦樂今亦斷。",
    "T25n1509_017:0185c23_0": "　　捨念清淨心，　　入第四禪中。",
    "T25n1509_017:0185c24_0": "　　第三禪中樂，　　無常動故苦，　　欲界中斷憂，　　初二禪除喜，　　是故佛世尊，　　第四禪中說，　　先已斷憂喜，　　今則除苦樂。」",
    "T25n1509_017:0185c28_0": "復次，持戒清淨，閑居獨處，守攝諸根，初夜後夜，專精思惟，棄捨外樂，以禪自娛。",
    "T25n1509_017:0185c29_1": "離諸欲不善法，依未到地，得初禪。",
    "T25n1509_017:0186a01_2": "初禪，如《阿毘曇》說：「禪有四種：一、味相應，二、淨，三、無漏，四、初禪所攝報得五眾。」",
    "T25n1509_017:0186a03_3": "是中行者入淨、無漏。",
    "T25n1509_017:0186a03_4": "二禪、三禪、四禪亦如是。",
    "T25n1509_017:0186a04_5": "如佛所說：「若有比丘離諸欲及惡不善法，有覺、有觀，離生喜樂，入初禪。」",
    "T25n1509_017:0186a06_6": "「諸欲」者，所愛著色等五欲，思惟分別；呵欲，如先說。",
    "T25n1509_017:0186a07_7": "「惡不善法」者，貪欲等五蓋。",
    "T25n1509_017:0186a07_8": "離此內外二事故，得初禪。",
    "T25n1509_017:0186a08_9": "初禪相：有覺、有觀、喜、樂、一心。",
    "T25n1509_017:0186a09_10": "「有覺、有觀」者，得初禪中未曾所得善法功德故，心大驚悟。",
    "T25n1509_017:0186a10_11": "常為欲火所燒，得初禪時如入清涼池；又如貧人卒得寶藏。",
    "T25n1509_017:0186a11_12": "行者思惟，分別欲界過罪，知初禪利益功德甚多，心大歡喜，是名「有覺、有觀」。",
    "T25n1509_017:0186a13_13": "問曰：有覺、有觀，為一法？",
    "T25n1509_017:0186a14_14": "是二法耶？",
    "T25n1509_017:0186a14_15": "答曰：二法。",
    "T25n1509_017:0186a14_16": "麁心初念，是名為覺；細心分別，是名為觀。",
    "T25n1509_017:0186a15_17": "譬如撞鐘，初聲大時名為覺，後聲微細名為觀。",
    "T25n1509_017:0186a16_18": "問曰：如《阿毘曇》說「欲界乃至初禪，一心中覺、觀相應」，今云何言「麁心初念名為覺，細心分別名為觀」？",
    "T25n1509_017:0186a19_0": "答曰：二法雖在一心，二相不俱；覺時，觀不明了；觀時，覺不明了。",
    "T25n1509_017:0186a20_1": "譬如日出，眾星不現；一切心心數法，隨時受名，亦復如是。",
    "T25n1509_017:0186a21_2": "如佛說：「若斷一法，我證汝得阿那含。",
    "T25n1509_017:0186a22_3": "一法者，所謂慳貪。」",
    "T25n1509_017:0186a23_4": "實應說五下分結盡得阿那含，云何言「但斷一法」？",
    "T25n1509_017:0186a24_5": "以是人慳貪偏多，諸餘結使皆從而生；是故慳盡，餘結亦斷。",
    "T25n1509_017:0186a25_6": "覺、觀隨時受名，亦復如是。",
    "T25n1509_017:0186a26_7": "行者知是覺觀雖是善法，而嬈亂定心。",
    "T25n1509_017:0186a27_8": "心欲離故，呵是覺觀，作是念：「覺觀嬈動禪心，譬如清水，波盪則無所見；又如疲極之人，得息欲睡，傍人喚呼，種種惱亂。",
    "T25n1509_017:0186b01_9": "攝心內定，覺觀嬈動，亦復如是。」",
    "T25n1509_017:0186b01_10": "如是等種種因緣呵覺觀。",
    "T25n1509_017:0186b02_11": "「覺觀滅，內清淨，繫心一處，無覺無觀，定生喜樂，入二禪。」",
    "T25n1509_017:0186b03_12": "既得二禪，得二禪中未曾所得無比喜樂。",
    "T25n1509_017:0186b04_13": "「覺觀滅」者，知覺觀過罪故滅。",
    "T25n1509_017:0186b05_14": "「內清淨」者，入深禪定，信捨初禪覺觀所得利重，所失甚少，所獲大多，繫心一緣，故名內清淨。",
    "T25n1509_017:0186b07_15": "行者觀喜之過，亦如覺觀；隨所喜處，多喜多憂。",
    "T25n1509_017:0186b08_16": "所以者何？",
    "T25n1509_017:0186b08_17": "如貧人得寶，歡喜無量；一旦失之，其憂亦深，喜即轉而成憂，是故當捨。",
    "T25n1509_017:0186b10_18": "「離此喜故，行捨、念、智，受身樂。",
    "T25n1509_017:0186b11_19": "是樂聖人能得能捨，一心在樂，入第三禪。」",
    "T25n1509_017:0186b12_20": "「捨」者，捨喜心，不復悔。",
    "T25n1509_017:0186b12_21": "「念、智」者，既得三禪中樂，不令於樂生患。",
    "T25n1509_017:0186b13_22": "「受身樂」者，是三禪樂，遍身皆受。",
    "T25n1509_017:0186b14_23": "「聖人能得能捨」者，此樂世間第一，能生心著，凡夫少能捨者。",
    "T25n1509_017:0186b15_24": "以是故，佛說行慈果報，遍淨地中第一。",
    "T25n1509_017:0186b16_25": "行者觀樂之失，亦如觀喜，知心不動處，最為第一。",
    "T25n1509_017:0186b17_26": "若有動處，是則有苦；行者以第三禪樂動故，求不動處。",
    "T25n1509_017:0186b19_27": "「以斷苦樂，先滅憂喜故，不苦不樂，捨念清淨，入第四禪。」",
    "T25n1509_017:0186b20_28": "是四禪中無苦無樂，但有不動智慧。",
    "T25n1509_017:0186b21_29": "以是故，說第四禪「捨念清淨」。",
    "T25n1509_017:0186b22_0": "第三禪樂動故說苦，是故第四禪中說「斷苦樂」。",
    "T25n1509_017:0186b23_1": "如佛說：「過一切色相，不念別相，滅有對相，得入無邊虛空處。」",
    "T25n1509_017:0186b24_2": "行者作是念：「若無色，則無飢、渴、寒、熱之苦。",
    "T25n1509_017:0186b25_3": "是身色麁重弊惡，虛誑非實，先世因緣和合，報得此身，種種苦惱之所住處，云何當得免此身患？",
    "T25n1509_017:0186b27_4": "當觀此身中虛空。」",
    "T25n1509_017:0186b28_5": "常觀身空，如籠、如甑，常念不捨，則得度色，不復見身。",
    "T25n1509_017:0186b29_6": "如內身空，外色亦爾，是時能觀無量無邊空；得此觀已，無苦無樂，其心轉增。",
    "T25n1509_017:0186c02_7": "如鳥閉著瓶中，瓶破得出，是名空處定。",
    "T25n1509_017:0186c03_8": "是空無量無邊，以識緣之，緣多則散，能破於定。",
    "T25n1509_017:0186c04_9": "行者觀虛空緣受、想、行、識，如病、如癰、如瘡、如刺，無常、苦、空、無我，欺誑和合則有，非是實也。",
    "T25n1509_017:0186c06_10": "如是念已，捨虛空緣，但緣識。",
    "T25n1509_017:0186c07_11": "云何而緣？",
    "T25n1509_017:0186c07_12": "現前識，緣過去、未來無量無邊識。",
    "T25n1509_017:0186c08_13": "是識無量無邊，如虛空無量無邊，是名識處定。",
    "T25n1509_017:0186c09_14": "是識無量無邊，以識緣之，識多則散，能破於定。",
    "T25n1509_017:0186c10_15": "行者觀是緣識受、想、行、識，如病、如癰、如瘡、如刺，無常、苦、空、無我，欺誑和合而有，非實有也。",
    "T25n1509_017:0186c12_16": "如是觀已，則破識相。",
    "T25n1509_017:0186c13_17": "是呵識處，讚無所有處，破諸識相，繫心在無所有中，是名無所有處定。",
    "T25n1509_017:0186c14_18": "無所有處緣受、想、行、識，如病、如癰、如瘡、如刺，無常、苦、空、無我，欺誑和合而有，非實有也。",
    "T25n1509_017:0186c16_19": "如是思惟，無想處如癰，有想處如病、如癰、如瘡、如刺；第一妙處，是非有想非無想處。",
    "T25n1509_017:0186c18_20": "問曰：非有想非無想處，有受、想、行、識，云何言非有想非無想？",
    "T25n1509_017:0186c20_21": "答曰：是中有想微細難覺故，謂為「非有想」；有想故「非無想」。",
    "T25n1509_017:0186c21_22": "凡夫心謂得諸法實相，是為涅槃；佛法中雖知有想，因其本名，名為「非有想非無想處」。",
    "T25n1509_017:0186c23_23": "問曰：云何是無想？",
    "T25n1509_017:0186c24_24": "答曰：無想有三種：一、無想定，二、滅受定，三、無想天。",
    "T25n1509_017:0186c25_25": "凡夫人欲滅心，入無想定；佛弟子欲滅心，入滅受定。",
    "T25n1509_017:0186c26_26": "是諸禪定有二種：若有漏，若無漏。",
    "T25n1509_017:0186c27_27": "有漏，即是凡夫所行，如上說；無漏，是十六聖行。",
    "T25n1509_017:0186c28_28": "若有漏道，依上地邊離下地欲；若無漏道，離自地欲及上地。",
    "T25n1509_017:0186c29_29": "以是故，凡夫於有頂處不得離欲，更無上地邊故。",
    "T25n1509_017:0187a02_0": "若佛弟子欲離欲界欲，欲界煩惱思惟斷九種：上、中、下——上上、上中、上下，中上、中中、中下，下上、下中、下下。",
    "T25n1509_017:0187a04_1": "斷此九種故，佛弟子若依有漏道欲得初禪，是時於未到地九無礙道、八解脫道中，現在修有漏道，未來修有漏、無漏道。",
    "T25n1509_017:0187a07_2": "第九解脫道中，於未到地現在修有漏道，未來修未到地有漏、無漏道，及初禪邊地有漏。",
    "T25n1509_017:0187a09_3": "若無漏道欲得初禪，亦如是。",
    "T25n1509_017:0187a09_4": "若依有漏道離初禪欲，於第二禪邊地九無礙道、八解脫道中，現在修二禪邊地有漏，未來修二禪邊地有漏道，亦修無漏初禪及眷屬。",
    "T25n1509_017:0187a13_5": "第九解脫道中，於第二禪邊地，現在修二禪邊地有漏道，未來修二禪邊地，初禪無漏及眷屬，二禪淨、無漏。",
    "T25n1509_017:0187a15_6": "若無漏道離初禪欲，九無礙道、八解脫道中，現在修自地無漏道，未來修初禪及眷屬有漏、無漏道。",
    "T25n1509_017:0187a17_7": "第九解脫道中，現在修自地無漏道，未來修初禪及眷屬有漏、無漏道，及修二禪淨、無漏。",
    "T25n1509_017:0187a19_8": "乃至無所有處離欲時，亦如是。",
    "T25n1509_017:0187a20_9": "非有想非無想處離欲時，九無礙道、八解脫道中，但修一切無漏道。",
    "T25n1509_017:0187a22_10": "第九解脫道中，修三界善根及無漏道；除無心定。",
    "T25n1509_017:0187a23_11": "修有二種：一、得修，二、行修。",
    "T25n1509_017:0187a24_0": "得修，名本所不得而今得；未來世修自事，亦修餘事。",
    "T25n1509_017:0187a25_1": "行修，名曾得，於現前修；未來亦爾，不修餘。",
    "T25n1509_017:0187a26_2": "如是等種種諸禪定中修。",
    "T25n1509_017:0187a26_3": "復次，禪定相，略說有二十三種：八味、八淨、七無漏。",
    "T25n1509_017:0187a28_0": "復有六因：相應因、共因、相似因、遍因、報因、名因。",
    "T25n1509_017:0187a29_1": "一一無漏，七無漏因是相似因；自地中增相應因、共有因。",
    "T25n1509_017:0187b01_2": "初味定初味定因，乃至後味定後味定因。",
    "T25n1509_017:0187b02_3": "淨亦如是。",
    "T25n1509_017:0187b02_4": "四緣：因緣、次第緣、緣緣、增上緣。",
    "T25n1509_017:0187b03_5": "因緣者，如上說。",
    "T25n1509_017:0187b03_6": "初禪無漏定，次第生六種定：一、初禪淨，二、無漏；二禪、三禪亦如是。",
    "T25n1509_017:0187b05_7": "二禪無漏定，次第生八種定：自地淨、無漏；初禪淨、無漏；三禪、四禪亦如是。",
    "T25n1509_017:0187b06_8": "三禪無漏定，次第生十種：自地二，下地四，上地四。",
    "T25n1509_017:0187b08_0": "第四禪、空處亦如是。",
    "T25n1509_017:0187b08_1": "識處無漏定，次第生九種：自地二，下地四，上地三。",
    "T25n1509_017:0187b09_2": "無所有處無漏定，次第生七種：自地二，下地四，上地一。",
    "T25n1509_017:0187b10_3": "非有想非無想處淨次第生六心：自地二，下地四。",
    "T25n1509_017:0187b12_0": "諸淨地亦如是，又皆益自地味。",
    "T25n1509_017:0187b12_1": "初禪味，次第二種：味、淨。",
    "T25n1509_017:0187b13_2": "乃至非想非非想處味，亦如是。",
    "T25n1509_017:0187b13_3": "淨、無漏禪，一切處緣。",
    "T25n1509_017:0187b14_4": "味禪緣自地中味，亦緣淨；愛無無漏緣故，不緣無漏。",
    "T25n1509_017:0187b15_5": "淨、無漏根本無色定，不緣下地有漏。",
    "T25n1509_017:0187b16_6": "名因、增上緣，通一切。",
    "T25n1509_017:0187b17_7": "四無量心、三背捨、八勝處、八一切處，皆緣欲界。",
    "T25n1509_017:0187b18_8": "五神通緣欲、色界；餘各隨所緣。",
    "T25n1509_017:0187b18_9": "滅受想定無所緣。",
    "T25n1509_017:0187b19_10": "一切四禪中有練法，以無漏練有漏故，得四禪心自在。",
    "T25n1509_017:0187b20_11": "能以無漏第四禪練有漏第四禪，然後第三、第二、第一禪，皆以自地無漏練自地有漏。",
    "T25n1509_017:0187b22_12": "問曰：何以名「練禪」？",
    "T25n1509_017:0187b23_13": "答曰：諸聖人樂無漏定，不樂有漏；離欲時，淨有漏不樂而自得；今欲除其滓穢故，以無漏練之。",
    "T25n1509_017:0187b25_14": "譬如煉金去其穢，無漏練有漏亦復如是，從無漏禪起入淨禪，如是數數，是名為「煉」。",
    "T25n1509_017:0187b27_15": "復次，諸禪中有頂禪，何以故名「頂」？",
    "T25n1509_017:0187b28_16": "有二種阿羅漢：壞法、不壞法。",
    "T25n1509_017:0187b28_17": "不壞法阿羅漢，於一切深禪定得自在，能起頂禪。",
    "T25n1509_017:0187c01_18": "得是頂禪，能轉壽為富，轉富為壽。",
    "T25n1509_017:0187c01_19": "復有願智、四辯、無諍三昧。",
    "T25n1509_017:0187c02_20": "願智者，願欲知三世事，隨所願則知。",
    "T25n1509_017:0187c03_21": "此願智二處攝：欲界、第四禪。",
    "T25n1509_017:0187c04_22": "四辯者，法辯、辭辯，二處攝：欲界、初禪；餘二辯，九地攝：欲界、四禪、四無色定。",
    "T25n1509_017:0187c05_23": "無諍三昧者，令他心不起諍，五處攝：欲界及四禪。",
    "T25n1509_017:0187c07_0": "問曰：得諸禪更有餘法耶？",
    "T25n1509_017:0187c07_1": "答曰：味定生亦得，退亦得。",
    "T25n1509_017:0187c08_2": "淨禪生時得，離欲時得。",
    "T25n1509_017:0187c08_3": "無漏離欲時得，退時得。",
    "T25n1509_017:0187c09_4": "九地無漏定：四禪、三無色定、未到地、禪中間，能斷結使。",
    "T25n1509_017:0187c10_5": "未到地、禪中間，捨根相應。",
    "T25n1509_017:0187c11_6": "若人成就禪，下地變化心亦成就。",
    "T25n1509_017:0187c11_7": "如初禪成就，有二種變化心：一者、初禪，二者、欲界。",
    "T25n1509_017:0187c13_8": "二禪：三種。",
    "T25n1509_017:0187c13_9": "三禪：四種。",
    "T25n1509_017:0187c13_10": "四禪：五種。",
    "T25n1509_017:0187c13_11": "若二禪、三禪、四禪中欲聞、見、觸時，皆用梵世識，識滅時則止。",
    "T25n1509_017:0187c15_12": "四無量意、五神通、八背捨、八勝處、十一切入，九次第定、九相、十想、三三昧、三解脫門、三無漏根、三十七品，如是等諸功德，皆禪波羅蜜中生，是中應廣說。",
    "T25n1509_017:0187c18_13": "問曰：應說禪波羅蜜，何以但說禪？",
    "T25n1509_017:0187c19_14": "答曰：禪是波羅蜜之本。",
    "T25n1509_017:0187c20_15": "得是禪已，憐愍眾生，內心中有種種禪定妙樂而不知求，乃在外法不淨苦中求樂。",
    "T25n1509_017:0187c22_16": "如是觀已，生大悲心，立弘誓願：「我當令眾生皆得禪定內樂，離不淨樂；依此禪樂已，次令得佛道樂。」",
    "T25n1509_017:0187c24_17": "是時禪定得名波羅蜜。",
    "T25n1509_017:0187c25_18": "復次，於此禪中不受味，不求報，不隨報生，為調心故入禪；以智慧方便，還生欲界，度脫一切眾生，是時禪名為波羅蜜。",
    "T25n1509_017:0187c28_19": "復次，菩薩入深禪定，一切天人不能知其心所依、所緣，見、聞、覺、知法中心不動。",
    "T25n1509_017:0187c29_20": "如《毘摩羅鞊經》中，為舍利弗說宴坐法：「不依身，不依心，不依三界，於三界中不得身、心，是為宴坐。」",
    "T25n1509_017:0188a03_21": "復次，若人聞禪定樂勝於人天樂，便捨欲樂求禪定，是為自求樂利，不足奇也。",
    "T25n1509_017:0188a05_22": "菩薩則不然，但為眾生，欲令慈悲心淨，不捨眾生。",
    "T25n1509_017:0188a06_23": "菩薩禪，禪中皆發大悲心。",
    "T25n1509_017:0188a07_24": "禪有極妙內樂，而眾生捨之而求外樂。",
    "T25n1509_017:0188a08_25": "譬如大富盲人，多有伏藏，不知不見而行乞求。",
    "T25n1509_017:0188a09_26": "智者愍其自有妙物，不能知見而從他乞。",
    "T25n1509_017:0188a10_27": "眾生亦如是，心中自有種種禪定樂而不知發，反求外樂。",
    "T25n1509_017:0188a11_28": "復次，菩薩知諸法實相故，入禪中心安隱，不著味；諸餘外道，雖入禪定，心不安隱，不知諸法實故，著禪味。",
    "T25n1509_017:0188a14_29": "問曰：阿羅漢、辟支佛俱不著味，何以不得禪波羅蜜？",
    "T25n1509_017:0188a15_30": "答曰：阿羅漢、辟支佛雖不著味，無大悲心故，不名禪波羅蜜，又復不能盡行諸禪。",
    "T25n1509_017:0188a17_31": "菩薩盡行諸禪，麁細、大小、深淺、內緣、外緣，一切盡行。",
    "T25n1509_017:0188a18_32": "以是故，菩薩心中名禪波羅蜜，餘人但名禪。",
    "T25n1509_017:0188a19_33": "復次，外道、聲聞、菩薩皆得禪定。",
    "T25n1509_017:0188a20_34": "而外道禪中有三種患：或味著，或邪見，或憍慢；聲聞禪中慈悲薄，於諸法中，不以利智貫達諸法實相，獨善其身，斷諸佛種；菩薩禪中無此事，欲集一切諸佛法故，於諸禪中不忘眾生，乃至昆虫常加慈念。",
    "T25n1509_017:0188a25_35": "如釋迦文尼佛，本為螺髻仙人，名尚闍利。",
    "T25n1509_017:0188a26_36": "常行第四禪，出入息斷，在一樹下坐，兀然不動。",
    "T25n1509_017:0188a27_37": "鳥見如此，謂之為木，即於髻中生卵。",
    "T25n1509_017:0188a28_38": "是菩薩從禪覺，知頭上有鳥卵，即自思惟：「若我起動，鳥母必不復來；鳥母不來，鳥卵必壞。」",
    "T25n1509_017:0188b01_39": "即還入禪，至鳥子飛去，爾乃起。",
    "T25n1509_017:0188b02_40": "復次，除菩薩，餘人欲界心不得次第入禪。",
    "T25n1509_017:0188b03_41": "菩薩行禪波羅蜜，於欲界心次第入禪。",
    "T25n1509_017:0188b04_42": "何以故？",
    "T25n1509_017:0188b04_43": "菩薩世世修諸功德，結使心薄，心柔軟故。",
    "T25n1509_017:0188b05_44": "復次，餘人得總相智慧能離欲，如無常觀、苦觀、不淨觀；菩薩於一切法中，能別相分別離欲。",
    "T25n1509_017:0188b07_45": "如五百仙人飛行時，聞甄陀羅女歌聲，心著狂醉，皆失神足，一時墮地。",
    "T25n1509_017:0188b09_0": "如聲聞聞緊陀羅王屯崙摩彈琴歌聲，以諸法實相讚佛。",
    "T25n1509_017:0188b10_1": "是時，須彌山及諸樹木皆動；大迦葉等諸大弟子，皆於座上不能自安。",
    "T25n1509_017:0188b12_0": "天須菩薩問大迦葉：「汝最耆年，行頭陀第一，今何故不能制心自安？」",
    "T25n1509_017:0188b13_1": "大迦葉答曰：「我於人天諸欲，心不傾動，是菩薩無量功德報聲，又復以智慧變化作聲，所不能忍。",
    "T25n1509_017:0188b15_2": "若八方風起，不能令須彌山動；劫盡時毘藍風至，吹須彌山令如腐草。」",
    "T25n1509_017:0188b17_3": "以是故，知菩薩於一切法中，別相觀得離諸欲。",
    "T25n1509_017:0188b18_4": "諸餘人等但得禪之名字，不得波羅蜜。",
    "T25n1509_017:0188b19_5": "復次，餘人知菩薩入出禪心，不能知住禪心所緣所到、知諸法深淺。",
    "T25n1509_017:0188b21_6": "阿羅漢、辟支佛尚不能知，何況餘人？",
    "T25n1509_017:0188b22_7": "譬如象王渡水，入時出時，足跡可見；在水中時，不可得知。",
    "T25n1509_017:0188b23_8": "若得初禪，同得初禪人能知，而不能知菩薩入初禪。",
    "T25n1509_017:0188b24_9": "有人得二禪，觀知得初禪心，了了知，不能知菩薩入初禪心；乃至非有想非無想處亦如是。",
    "T25n1509_017:0188b27_10": "復次，超越三昧中，從初禪起入第三禪，第三禪中起入虛空處，虛空處起入無所有處。",
    "T25n1509_017:0188b29_11": "二乘唯能超一，不能超二；菩薩自在超，從初禪起，或入三禪如常法，或時入第四禪，或入空處、識處、無所有處，或非有想非無想處，或入滅受想定；滅受想定起，或入無所有處，或識處、空處，四禪乃至初禪；或時超一，或時超二，乃至超九。",
    "T25n1509_017:0188c05_12": "聲聞不能超二，何以故？",
    "T25n1509_017:0188c06_13": "智慧、功德、禪定力薄故。",
    "T25n1509_017:0188c06_14": "譬如二種師子：一、黃師子，二、白髮師子。",
    "T25n1509_017:0188c07_15": "黃師子雖亦能超，不如白髮師子王。",
    "T25n1509_017:0188c08_16": "如是等種種因緣，分別禪波羅蜜。",
    "T25n1509_017:0188c09_17": "復次，爾時菩薩常入禪定，攝心不動，不生覺觀，亦能為十方一切眾生，以無量音聲說法而度脫之，是名禪波羅蜜。",
    "T25n1509_017:0188c12_18": "問曰：如《經》中說：「先有覺觀思惟，然後能說法。」",
    "T25n1509_017:0188c13_19": "入禪定中，無語、覺觀，不應得說法；汝今云何言「常在禪定中，不生覺觀而為眾生說法」？",
    "T25n1509_017:0188c15_20": "答曰：生死人法，入禪定，先以語、覺觀，然後說法。",
    "T25n1509_017:0188c16_21": "法身菩薩離生死身，知一切諸法常住，如禪定相，不見有亂；法身菩薩變化無量身為眾生說法，而菩薩心無所分別。",
    "T25n1509_017:0188c19_22": "如阿修羅琴，常自出聲，隨意而作，無人彈者；此亦無散心、亦無攝心，是福德報生故，隨人意出聲。",
    "T25n1509_017:0188c21_23": "法身菩薩亦如是，無所分別，亦無散心，亦無說法相。",
    "T25n1509_017:0188c23_0": "是無量福德、禪定、智慧因緣故，是法身菩薩，種種法音隨應而出。",
    "T25n1509_017:0188c24_1": "慳貪心多，聞說布施之聲；破戒、瞋恚、懈怠、亂心、愚癡之人，各各聞說持戒、忍辱、禪定、智慧之聲。",
    "T25n1509_017:0188c26_2": "聞是法已，各各思惟，漸以三乘而得度脫。",
    "T25n1509_017:0188c27_3": "復次，菩薩觀一切法，若亂、若定，皆是不二相。",
    "T25n1509_017:0188c28_4": "餘人除亂求定。",
    "T25n1509_017:0188c29_0": "何以故？",
    "T25n1509_017:0188c29_1": "以亂法中起瞋想，於定法中生著想。",
    "T25n1509_017:0189a01_2": "如欝陀羅伽仙人得五通，日日飛到國王宮中食。",
    "T25n1509_017:0189a02_3": "王大夫人如其國法，捉足而禮。",
    "T25n1509_017:0189a03_0": "夫人手觸，即失神通。",
    "T25n1509_017:0189a03_1": "從王求車，乘駕而出，還其本處。",
    "T25n1509_017:0189a04_2": "入林樹間，更求五通，一心專至；垂當得時，有鳥在樹上急鳴，以亂其意。",
    "T25n1509_017:0189a05_3": "捨樹至水邊求定，復聞魚鬪動水之聲。",
    "T25n1509_017:0189a06_4": "此人求禪不得，即生瞋恚：「我當盡殺魚、鳥！」",
    "T25n1509_017:0189a07_5": "此人久後思惟得定，生非有想非無想處；於彼壽盡，下生作飛狸，殺諸魚、鳥，作無量罪，墮三惡道。",
    "T25n1509_017:0189a10_6": "是為禪定中著心因緣。",
    "T25n1509_017:0189a10_7": "外道如此，佛弟子中亦有。",
    "T25n1509_017:0189a11_8": "一比丘得四禪，生增上慢謂得四道。",
    "T25n1509_017:0189a12_9": "得初禪時，謂是須陀洹；第二禪時，謂是斯陀含；第三禪時，謂是阿那含；第四禪時，謂得阿羅漢。",
    "T25n1509_017:0189a14_10": "恃是而止，不復求進。",
    "T25n1509_017:0189a14_11": "命欲盡時，見有四禪中陰相來，便生邪見，謂：「無涅槃，佛為欺我。」",
    "T25n1509_017:0189a16_12": "惡邪生故，失四禪中陰，便見阿鼻泥犁中陰相，命終即生阿鼻地獄。",
    "T25n1509_017:0189a18_13": "諸比丘問佛：「某甲比丘阿蘭若，命終生何處？」",
    "T25n1509_017:0189a19_14": "佛言：「是人生阿鼻泥犁中！」",
    "T25n1509_017:0189a19_15": "諸比丘皆大驚怪：「此人坐禪、持戒，所由爾耶？」",
    "T25n1509_017:0189a20_16": "佛言：「此人增上慢，得四禪時，謂得四道故。",
    "T25n1509_017:0189a21_17": "臨命終時，見四禪中陰相，便生邪見，謂無涅槃；我是阿羅漢，今還復生，佛為虛誑。",
    "T25n1509_017:0189a23_18": "是時即見阿鼻泥犁中陰相，命終即生阿鼻地獄中。」",
    "T25n1509_017:0189a24_19": "是時，佛說偈言：　「多聞持戒禪，　　未得無漏法；　　雖有此功德，　　此事不可信！」",
    "T25n1509_017:0189a28_0": "是比丘受是惡道苦。",
    "T25n1509_017:0189a28_1": "是故知取亂相，能生瞋等煩惱；取定相，能生著。",
    "T25n1509_017:0189a29_2": "菩薩不取亂相，亦不取禪定相，亂、定相一故，是名禪波羅蜜。",
    "T25n1509_017:0189b02_3": "如初禪相，離欲除蓋，攝心一處。",
    "T25n1509_017:0189b02_4": "是菩薩利根智慧觀故，於五蓋無所捨，於禪定相無所取，諸法相空故。",
    "T25n1509_017:0189b04_5": "云何於五蓋無所捨？",
    "T25n1509_017:0189b05_6": "貪欲蓋非內非外，亦不兩中間。",
    "T25n1509_017:0189b05_7": "何以故？",
    "T25n1509_017:0189b06_0": "若內法有，不應待外生。",
    "T25n1509_017:0189b06_1": "若外法有，於我亦無患。",
    "T25n1509_017:0189b07_2": "若兩中間有，兩間則無處。",
    "T25n1509_017:0189b07_3": "亦不從先世來，何以故？",
    "T25n1509_017:0189b08_4": "一切法無來故。",
    "T25n1509_017:0189b08_5": "如童子無有欲，若先世有者，小亦應有。",
    "T25n1509_017:0189b09_6": "以是故，知先世不來，亦不至後世；不從諸方來，亦不常自有；不一分中，非遍身中；亦不從五塵來，亦不從五情出。",
    "T25n1509_017:0189b12_7": "無所從生，無所從滅。",
    "T25n1509_017:0189b13_0": "是貪欲，若先生，若後生，若一時生，是事不然。",
    "T25n1509_017:0189b14_0": "何以故？",
    "T25n1509_017:0189b14_1": "若先有生，後有貪欲，是中不應貪欲生，未有貪欲故。",
    "T25n1509_017:0189b15_2": "若後有生，先有貪欲，則生無所生。",
    "T25n1509_017:0189b16_3": "若一時生，則無生者、無生處，生者、生處無分別故。",
    "T25n1509_017:0189b17_4": "復次，是貪欲、貪欲者，不一不異。",
    "T25n1509_017:0189b18_5": "何以故？",
    "T25n1509_017:0189b18_6": "離貪欲，貪欲者不可得；離貪欲者，貪欲不可得，是但從和合因緣生。",
    "T25n1509_017:0189b19_7": "和合因緣生法，即是自性空。",
    "T25n1509_017:0189b20_8": "如是貪欲、貪欲者異不可得。",
    "T25n1509_017:0189b21_9": "若一，貪欲、貪欲者，則無分別。",
    "T25n1509_017:0189b21_10": "如是等種種因緣，貪欲生不可得。",
    "T25n1509_017:0189b22_11": "若法無生，是法亦無滅；不生、不滅故，則無定、無亂。",
    "T25n1509_017:0189b23_12": "如是觀貪欲蓋，則與禪為一；餘蓋亦如是。",
    "T25n1509_017:0189b24_13": "若得諸法實相，觀五蓋則無所有，是時便知五蓋實相即是禪實相，禪實相即是五蓋。",
    "T25n1509_017:0189b26_14": "菩薩如是能知五欲及五蓋，禪定及支一相，無所依入禪定，是為禪波羅蜜。",
    "T25n1509_017:0189b28_15": "復次，若菩薩行禪波羅蜜時，五波羅蜜和合助成，是名禪波羅蜜。",
    "T25n1509_017:0189c01_16": "復次，菩薩以禪波羅蜜力得神通，一念之頃，不起於定，能供養十方諸佛華香、珍寶種種供養。",
    "T25n1509_017:0189c03_17": "復次，菩薩以禪波羅蜜力，變身無數，遍入五道，以三乘法教化眾生。",
    "T25n1509_017:0189c04_18": "復次，菩薩入禪波羅蜜中，除諸惡不善法入初禪，乃至非有想非無想定。",
    "T25n1509_017:0189c06_19": "其心調柔，一一禪中行大慈大悲；以慈悲因緣，拔無量劫中罪；得諸法實相智故，為十方諸佛及大菩薩所念。",
    "T25n1509_017:0189c09_20": "復次，菩薩入禪波羅蜜中，以天眼觀十方五道中眾生：見生色界中者，受禪定樂味，還墮禽獸中受種種苦。",
    "T25n1509_017:0189c11_21": "復見欲界諸天，七寶池中華香自娛，後墮醎沸屎地獄中。",
    "T25n1509_017:0189c13_0": "見人中多聞、世智辯聰，不得道故，還墮猪羊畜獸中，無所別知。",
    "T25n1509_017:0189c14_1": "如是等種種失大樂、得大苦，失大利、得大衰，失尊貴、得卑賤。",
    "T25n1509_017:0189c16_2": "於此眾生生悲心，漸漸增廣，得成大悲；不惜身命，為眾生故，懃行精進，以求佛道。",
    "T25n1509_017:0189c18_3": "復次，不亂、不味故，名禪波羅蜜。",
    "T25n1509_017:0189c18_4": "如佛告舍利弗：「菩薩般若波羅蜜中住，具足禪波羅蜜，不亂、不味故。」",
    "T25n1509_017:0189c20_5": "問曰：云何名亂？",
    "T25n1509_017:0189c20_6": "答曰：亂有二種：一者、微，二者、麁。",
    "T25n1509_017:0189c21_7": "微者，有三種：一、愛多，二、慢多，三、見多。",
    "T25n1509_017:0189c22_8": "云何愛多？",
    "T25n1509_017:0189c22_9": "得禪定樂，其心樂著愛味。",
    "T25n1509_017:0189c23_10": "云何慢多？",
    "T25n1509_017:0189c23_11": "得禪定時，自謂難事已得，而以自高。",
    "T25n1509_017:0189c24_12": "云何見多？",
    "T25n1509_017:0189c24_13": "以我見等入禪定，分別取相，是實餘妄語。",
    "T25n1509_017:0189c25_14": "是三，名為微細亂。",
    "T25n1509_017:0189c26_0": "從是因緣，於禪定退，起三毒，是為麁亂。",
    "T25n1509_017:0189c26_1": "味者，初得禪定，一心愛著，是為味。",
    "T25n1509_017:0189c27_2": "問曰：一切煩惱皆能染著，何以故但名愛為味？",
    "T25n1509_017:0189c28_3": "答曰：愛與禪相似。",
    "T25n1509_017:0189c29_4": "何以故？",
    "T25n1509_017:0189c29_5": "禪則攝心堅住，愛亦專著難捨。",
    "T25n1509_017:0190a01_6": "又初求禪時，心專欲得，愛之為性，欲樂專求，欲與禪定不相違故。",
    "T25n1509_017:0190a02_7": "既得禪定，深著不捨，則壞禪定。",
    "T25n1509_017:0190a03_8": "譬如施人物，必望現報，則無福德；於禪受味，愛著於禪，亦復如是。",
    "T25n1509_017:0190a05_9": "是故但以愛名味，不以餘結為味。",
    "T25n1509_017:0190a07_0": "大智度論卷第十七"
}