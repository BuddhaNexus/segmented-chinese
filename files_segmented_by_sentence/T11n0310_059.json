{
    "T11n0310_059:0341a25_0": "大寶積經卷第五十九",
    "T11n0310_059:0341a27_0": "大唐于闐三藏實叉難陀譯",
    "T11n0310_059:0341a28_0": "文殊師利授記會第十五之二",
    "T11n0310_059:0341a29_0": "爾時世尊告彌勒菩薩摩訶薩言：「汝今為佛嚴辦法座，我當昇已說往昔志樂所修諸行，善巧出生諸佛剎土功德莊嚴趣向真實法門。」",
    "T11n0310_059:0341b03_1": "爾時彌勒菩薩即作是念：「今者世尊以何義故令我嚴座，不使阿難大目連等？",
    "T11n0310_059:0341b04_2": "如何棄捨彼諸聲聞，將非唯為諸菩薩說？",
    "T11n0310_059:0341b05_3": "或彼聲聞及辟支佛，於此法門而非器故，以是世尊令我敷座？」",
    "T11n0310_059:0341b07_4": "爾時彌勒菩薩即為如來以神通力化作眾寶師子之座，高四萬由旬，周匝嚴麗，柔軟天衣以敷其上。",
    "T11n0310_059:0341b09_5": "從其座出種種光明，照此三千大千世界。",
    "T11n0310_059:0341b10_6": "爾時如來昇其座已，令此世界六種震動。",
    "T11n0310_059:0341b12_0": "爾時世尊告長老舍利弗：「菩薩成就四法，能令所願皆得滿足。",
    "T11n0310_059:0341b13_1": "何等為四？",
    "T11n0310_059:0341b13_2": "一者發勝志樂，二者於諸眾生起悲愍心，三者發起精進，四者承事善知識。",
    "T11n0310_059:0341b15_3": "復次舍利弗！",
    "T11n0310_059:0341b15_4": "菩薩成就一法，令願不退嚴淨佛剎。",
    "T11n0310_059:0341b16_5": "何謂一法？",
    "T11n0310_059:0341b16_6": "是菩薩應當樂學不動如來為菩薩時本所修行立弘誓願：『我當所在生處初生之時，若不出家則為欺誑十方諸佛。』",
    "T11n0310_059:0341b19_7": "如是舍利弗！",
    "T11n0310_059:0341b19_8": "是諸菩薩應隨順學，若佛出世若不出世，一切生處皆悉決定捨家出家。",
    "T11n0310_059:0341b21_9": "何以故？",
    "T11n0310_059:0341b21_10": "而諸菩薩最勝利益所謂出家。",
    "T11n0310_059:0341b22_11": "舍利弗！",
    "T11n0310_059:0341b22_12": "樂出家者則能攝取十種功德。",
    "T11n0310_059:0341b23_13": "何等為十？",
    "T11n0310_059:0341b23_14": "一者不著諸欲，二者樂阿蘭若，三者行佛所行，四者離凡夫行，五者不著妻子及以財產，六者離惡道因，七者修善趣法，八者宿世善根皆不損減，九者恒為諸天之所歎羨，十者一切鬼神恭敬守護。",
    "T11n0310_059:0341b27_15": "若菩薩常樂出家，獲得如是十種功德。",
    "T11n0310_059:0341b28_16": "是故舍利弗！",
    "T11n0310_059:0341b28_17": "菩薩志求菩提、欲度眾生，常當出家。",
    "T11n0310_059:0341b29_18": "是名菩薩成就一法。",
    "T11n0310_059:0341c02_0": "「復次舍利弗！",
    "T11n0310_059:0341c02_1": "菩薩成就二法，令願不退嚴淨佛剎。",
    "T11n0310_059:0341c03_2": "何等為二？",
    "T11n0310_059:0341c03_3": "所謂菩薩不樂聲聞地、不求聲聞乘、不愛樂說聲聞乘處、不親近聲聞乘者、不學聲聞戒、不樂宣說共聲聞乘相應之法、亦不勸他行聲聞乘，於緣覺乘亦復如是，唯為佛法勸發眾生成就最上阿耨多羅三藐三菩提。",
    "T11n0310_059:0341c08_4": "是名為二。",
    "T11n0310_059:0341c08_5": "舍利弗！",
    "T11n0310_059:0341c08_6": "若有勸他趣入佛乘，此菩薩則能攝取十種功德。",
    "T11n0310_059:0341c09_7": "何等為十？",
    "T11n0310_059:0341c09_8": "一者得清淨剎無有聲聞及辟支佛，二者得純一清淨諸菩薩眾，三者諸佛世尊之所護念，四者常為諸佛稱名讚歎而為說法，五者所發之心皆悉廣大，六者若生天上當作帝釋或梵天王，七者若生人中作轉輪王，八者常見諸佛，九者為諸天人之所愛樂，十者攝取無量無邊阿僧祇功德。",
    "T11n0310_059:0341c16_9": "何以故？",
    "T11n0310_059:0341c16_10": "舍利弗！",
    "T11n0310_059:0341c16_11": "若有能令三千大千世界所有眾生一切皆得阿羅漢果、或復置於緣覺之地，若復有能置一眾生於佛菩提，此之功德甚多於彼。",
    "T11n0310_059:0341c19_12": "何以故？",
    "T11n0310_059:0341c20_0": "舍利弗！",
    "T11n0310_059:0341c20_1": "不由聲聞緣覺出現，佛種不斷；世若無佛，則無聲聞及辟支佛。",
    "T11n0310_059:0341c21_2": "舍利弗！",
    "T11n0310_059:0341c21_3": "以佛出現令佛種不斷，亦復出生聲聞緣覺。",
    "T11n0310_059:0341c22_4": "是故舍利弗！",
    "T11n0310_059:0341c23_5": "菩薩令他住佛乘中，得如是等十種功德、得清淨剎。",
    "T11n0310_059:0341c24_6": "「復次舍利弗！",
    "T11n0310_059:0341c24_7": "菩薩成就三法，令願不退攝受佛剎功德莊嚴。",
    "T11n0310_059:0341c25_8": "何等為三？",
    "T11n0310_059:0341c25_9": "一者尊重愛樂住阿蘭若，二者無所染著而行法施，三者堅固安住淨戒律儀。",
    "T11n0310_059:0341c27_10": "舍利弗！",
    "T11n0310_059:0341c27_11": "菩薩堅住戒律得十無畏。",
    "T11n0310_059:0341c28_12": "何等為十？",
    "T11n0310_059:0341c28_13": "一者入聚落無畏，二者眾中說法無畏，三者飲食無畏，四者出聚落無畏，五者入寺無畏，六者大眾中食無畏，七者教授無畏，八者親近和上阿闍梨無畏，九者於自眷屬慈心教誨無畏，十者受用衣服飲食臥具醫藥無畏、住戒律者所有言說令他信受。",
    "T11n0310_059:0342a05_14": "舍利弗！",
    "T11n0310_059:0342a05_15": "是為菩薩十種無畏。",
    "T11n0310_059:0342a06_16": "舍利弗！",
    "T11n0310_059:0342a06_17": "菩薩說法心無所著，則能攝受十種功德。",
    "T11n0310_059:0342a07_18": "何等為十？",
    "T11n0310_059:0342a07_19": "一者不生惡欲，二者不求他人識知，三者不起名聞心，四者於檀越家心不繫著，五者不占護他家，六者於極下劣四事供養而生喜足，七者說法令他信受，八者善神守護，九者不生邪覺，十者起念佛心。",
    "T11n0310_059:0342a12_0": "是名為十。",
    "T11n0310_059:0342a12_1": "舍利弗！",
    "T11n0310_059:0342a12_2": "菩薩尊敬愛樂住阿蘭若，成就十種功德利益。",
    "T11n0310_059:0342a13_3": "何等為十？",
    "T11n0310_059:0342a13_4": "一者遠離世俗言論，二者專習閑靜，三者心緣定境，四者捨諸營務，五者愛樂諸佛，六者恒受禪定喜樂，七者修梵行時無有障礙，八者少用功力而得三昧，九者所受教法未甞忘失，十者所聞法義皆悉了知。",
    "T11n0310_059:0342a18_5": "是名為十。",
    "T11n0310_059:0342a19_0": "「復次舍利弗！",
    "T11n0310_059:0342a19_1": "菩薩成就四法，令願不退嚴淨佛剎。",
    "T11n0310_059:0342a20_2": "何等為四？",
    "T11n0310_059:0342a20_3": "一者如說能行如行能說，二者常自謙下，三者遠離慳嫉，四者見他得利心生歡喜。",
    "T11n0310_059:0342a22_4": "是名為四。",
    "T11n0310_059:0342a22_5": "舍利弗！",
    "T11n0310_059:0342a22_6": "是菩薩如行能說，有四種利益。",
    "T11n0310_059:0342a23_7": "何等為四？",
    "T11n0310_059:0342a23_8": "一者口中常出青蓮花香，二者語業清淨言無錯謬，三者一切世間所共信受，四者攝受諸佛圓滿音聲。",
    "T11n0310_059:0342a25_9": "是名為四。",
    "T11n0310_059:0342a26_10": "舍利弗！",
    "T11n0310_059:0342a26_11": "菩薩謙下有四種利益。",
    "T11n0310_059:0342a26_12": "何等為四？",
    "T11n0310_059:0342a27_13": "一者遠離惡趣畜生等身，二者受妙快樂，三者潛謀暴賊俱不能害，四者堪受人天恭敬禮拜。",
    "T11n0310_059:0342a29_14": "是名為四。",
    "T11n0310_059:0342a29_15": "舍利弗！",
    "T11n0310_059:0342a29_16": "菩薩遠離慳嫉有四種利益。",
    "T11n0310_059:0342b01_17": "何等為四？",
    "T11n0310_059:0342b01_18": "一者不忘施心，二者於飢饉時作大施主，三者見持戒者來承迎引納，四者若受他施及施於他無有一人而生嫉妬。",
    "T11n0310_059:0342b04_19": "是名為四。",
    "T11n0310_059:0342b04_20": "舍利弗！",
    "T11n0310_059:0342b04_21": "菩薩見他得利生歡喜心，有四種利益。",
    "T11n0310_059:0342b05_22": "何等為四？",
    "T11n0310_059:0342b05_23": "一者常生是心，我攝眾生應與利樂，彼既自得故生歡喜；二者所有財物王難水火劫賊怨親無能侵奪；三者隨所生處財寶諸子皆悉具足，王不嫉忌何況餘人；四者稸用資財俱無窮盡。",
    "T11n0310_059:0342b10_0": "是名為四。",
    "T11n0310_059:0342b10_1": "舍利弗！",
    "T11n0310_059:0342b10_2": "是菩薩成就四法。",
    "T11n0310_059:0342b11_0": "「復次舍利弗！",
    "T11n0310_059:0342b11_1": "菩薩成就五法，令願不退嚴淨佛剎。",
    "T11n0310_059:0342b12_2": "何等為五？",
    "T11n0310_059:0342b12_3": "一者彼菩薩詣說法者而問之言：『修何等行能得佛剎清淨莊嚴？』",
    "T11n0310_059:0342b13_4": "若得聞已如說修行。",
    "T11n0310_059:0342b14_5": "二者菩薩清淨持戒及願力故生佛國中，生彼國已，觀察彼土種種莊嚴眾寶資具，及諸聲聞菩薩大眾諸相微妙，於如來所恭敬尊重。",
    "T11n0310_059:0342b17_6": "白言：『世尊！",
    "T11n0310_059:0342b17_7": "菩薩修何等行得廣大佛剎清淨莊嚴？』",
    "T11n0310_059:0342b18_8": "而彼如來知此菩薩志樂殊勝，即為宣說如是功德成就佛剎。",
    "T11n0310_059:0342b19_9": "彼得聞已如法修行。",
    "T11n0310_059:0342b20_10": "三者菩薩有智有行，應淨其智應進其行。",
    "T11n0310_059:0342b21_11": "云何淨智？",
    "T11n0310_059:0342b21_12": "謂於能緣及所緣法遠離聲聞緣覺智故。",
    "T11n0310_059:0342b22_13": "云何進行？",
    "T11n0310_059:0342b22_14": "謂如所聞必定修行，離不行故。",
    "T11n0310_059:0342b23_15": "四者菩薩善知有因及知出離言。",
    "T11n0310_059:0342b24_16": "有因者謂不正思惟，是四顛倒之所依止，為生死因故。",
    "T11n0310_059:0342b25_17": "言出離者謂正修行，於一切法不起分別，為出離故。",
    "T11n0310_059:0342b26_18": "五者菩薩了知諸佛體性及剎土性俱但有名，名亦寂滅，如是了知不起知想。",
    "T11n0310_059:0342b28_19": "是名為五。",
    "T11n0310_059:0342b29_0": "「復次舍利弗！",
    "T11n0310_059:0342b29_1": "菩薩成就六法，速得阿耨多羅三藐三菩提，亦能攝取一切世界最上佛剎。",
    "T11n0310_059:0342c02_0": "何等為六？",
    "T11n0310_059:0342c02_1": "一者此菩薩為大施主，所有珍玩可愛樂物歡喜布施無所悋著。",
    "T11n0310_059:0342c03_2": "又作是念：『我行大施圓滿大乘，所謂求阿耨多羅三藐三菩提時，一切悉捨心無所著，具足成就菩提資糧。",
    "T11n0310_059:0342c06_3": "捨自身命尚不生悔，何況財產及妻子等。』",
    "T11n0310_059:0342c07_4": "舍利弗！",
    "T11n0310_059:0342c07_5": "何故如來名一切智？",
    "T11n0310_059:0342c07_6": "謂行菩薩行時於自所有一切皆捨，以是義故得菩提已名一切智。",
    "T11n0310_059:0342c09_7": "二者若菩薩在家出家，寧捨身命終不破戒，以此持戒共諸眾生迴向阿耨多羅三藐三菩提。",
    "T11n0310_059:0342c11_8": "如是持戒自覺歡喜，樂修梵行晝夜安樂，益加求法住正修行，厭怖三界希求出離。",
    "T11n0310_059:0342c13_9": "雖見出要顧念眾生：『如我所苦彼亦皆然，我當荷茲重擔攝取眾生置於涅槃安樂之處。』",
    "T11n0310_059:0342c15_10": "如是持戒，自覺喜時獲大悲心，乃至未得一切種智不捨精進如救頭然。",
    "T11n0310_059:0342c16_11": "三者菩薩被忍辱鎧，離於高慢得大忍力。",
    "T11n0310_059:0342c17_12": "若遇罵辱及捶打時，忍心成就不生瞋恨。",
    "T11n0310_059:0342c18_13": "假使有棒如須彌山，有人執持於億劫中常見打罵，而亦不生怨恨之心。",
    "T11n0310_059:0342c20_14": "何以故？",
    "T11n0310_059:0342c20_15": "『彼諸眾生未隨佛學，而我方將隨佛修學。』",
    "T11n0310_059:0342c21_16": "是故於彼所得打罵，便能增長爾所大悲。",
    "T11n0310_059:0342c22_17": "『我當為諸眾生被弘誓鎧攝取眾生，令得解脫入於涅槃。",
    "T11n0310_059:0342c23_18": "是故我今不應瞋恨。』",
    "T11n0310_059:0342c24_19": "菩薩正住如是忍時，則得成就十種具足。",
    "T11n0310_059:0342c25_20": "何等為十？",
    "T11n0310_059:0342c25_21": "一者種姓，二者財產，三者眷屬，四者色相，五者善捨，六者善友，七者得聞正法，八者如說修行，九者臨命終時得見諸佛，十者既見佛已生淨信心。",
    "T11n0310_059:0342c28_22": "是為十種功德具足。",
    "T11n0310_059:0342c29_23": "四者菩薩為欲成就善法，堅固自課發起精進。",
    "T11n0310_059:0343a01_24": "又為一一眾生，盡未來際於生死中，次第修行諸精進行而不疲倦，以自課業及此大悲為一切眾生，於爾所時流轉生死不捨眾生。",
    "T11n0310_059:0343a04_25": "舍利弗！",
    "T11n0310_059:0343a04_26": "若有菩薩，十方各如恒沙世界滿中七寶，於念念中奉上如來，如是相續盡未來際；若有菩薩，發大悲心被精進鎧，而此功德復多於彼。",
    "T11n0310_059:0343a07_27": "舍利弗！",
    "T11n0310_059:0343a07_28": "菩薩具此精進，得十種勝志樂法。",
    "T11n0310_059:0343a08_29": "何等為十？",
    "T11n0310_059:0343a08_30": "一者離凡愚行，二者攝受佛行，三者見生死過，四者住大悲心，五者不退本願，六者少諸疾病，七者順諸佛教，八者薄婬怒癡，九者隨文了義，十者修行成就。",
    "T11n0310_059:0343a12_31": "是名為十。",
    "T11n0310_059:0343a12_32": "五者菩薩作是思惟：『諸佛如來心常在定未曾失念，我應隨佛所行。",
    "T11n0310_059:0343a14_33": "若心散亂，終不能證佛所行處，是故應當捨離一切心所取著，亦捨一切利養恭敬聚落城邑飲食資生及諸親友，為欲利益諸眾生故不捨眾生，樂阿蘭若住寂靜處，獨行無侶如犀一角。",
    "T11n0310_059:0343a18_34": "住靜處已起大慈心，初遍一方漸至十方普遍眾生，慈心遍已得入禪定。』",
    "T11n0310_059:0343a19_35": "舍利弗！",
    "T11n0310_059:0343a20_36": "若有在家菩薩，以一切樂具，於恒沙劫供養一切恒沙諸佛及比丘眾；若有出家菩薩，行於七步向阿蘭若寂靜之處，而此福德甚多於彼，以能速得大菩提故。",
    "T11n0310_059:0343a23_37": "舍利弗！",
    "T11n0310_059:0343a23_38": "菩薩樂住寂靜入禪定者，獲十種功德利益。",
    "T11n0310_059:0343a24_39": "何等為十？",
    "T11n0310_059:0343a25_40": "一者得念，二者得慧，三者修行，四者迅辯，五者得陀羅尼，六者善知法生，七者善知法滅，八者戒聚無犯，九者諸天供養，十者不貪他好。",
    "T11n0310_059:0343a28_41": "是名為十。",
    "T11n0310_059:0343a28_42": "六者菩薩善知智慧等流，謂作是念：『智慧以戒為首，白法增長以慧為首，是故菩薩應學智慧。",
    "T11n0310_059:0343b01_43": "世間所有難作難成，一切工巧、一切醫藥，皆悉遍學，而此智慧不能證入離欲寂滅，亦復不能趣向菩提，非向沙門、非婆羅門、非向涅槃。",
    "T11n0310_059:0343b04_44": "是故我今應更遍求法藥工巧，以如是智令我得彼究竟寂滅。』",
    "T11n0310_059:0343b06_45": "彼菩薩求諸法本，不見少法能起於法。",
    "T11n0310_059:0343b06_46": "以不見故住於寂滅，住寂滅故則無熱惱，無熱惱故了知生死，為眾生故而受彼生，令諸眾生除滅苦故。",
    "T11n0310_059:0343b09_47": "是名為六。",
    "T11n0310_059:0343b10_0": "「復次舍利弗！",
    "T11n0310_059:0343b10_1": "菩薩成就七法，令願不退嚴淨佛剎。",
    "T11n0310_059:0343b11_2": "何等為七？",
    "T11n0310_059:0343b11_3": "一者自捨一切而施，不可得故。",
    "T11n0310_059:0343b12_4": "二者戒不缺犯，不計著戒故。",
    "T11n0310_059:0343b12_5": "三者忍辱柔和，而眾生不可得故。",
    "T11n0310_059:0343b13_6": "四者發起精進，身心不可得故。",
    "T11n0310_059:0343b14_7": "五者成就禪定，不住禪故。",
    "T11n0310_059:0343b14_8": "六者智慧圓滿，無分別故。",
    "T11n0310_059:0343b15_9": "七者隨念諸佛，遠離相故。",
    "T11n0310_059:0343b15_10": "是名為七。",
    "T11n0310_059:0343b17_0": "「復次舍利弗！",
    "T11n0310_059:0343b17_1": "菩薩成就八法，令願不退嚴淨佛剎。",
    "T11n0310_059:0343b18_2": "何等為八？",
    "T11n0310_059:0343b18_3": "一者不樂涅槃，二者施莊嚴具，三者其心廣大，四者尊敬法師，五者不行邪命，六者平等惠施，七者不自矜高，八者不凌蔑他。",
    "T11n0310_059:0343b21_4": "是名為八。",
    "T11n0310_059:0343b22_0": "「復次舍利弗！",
    "T11n0310_059:0343b22_1": "菩薩成就九法，令願不退嚴淨佛剎。",
    "T11n0310_059:0343b23_2": "何等為九？",
    "T11n0310_059:0343b23_3": "一者具身律儀，二者具語律儀，三者具意律儀，四者滅諸貪欲，五者滅諸瞋恚，六者滅諸愚癡，七者不行欺誑，八者為堅固友，九者不輕慢善知識。",
    "T11n0310_059:0343b26_4": "是名為九。",
    "T11n0310_059:0343b27_0": "「復次舍利弗！",
    "T11n0310_059:0343b27_1": "菩薩成就十法，令願不退嚴淨佛剎。",
    "T11n0310_059:0343b28_2": "何等為十？",
    "T11n0310_059:0343b28_3": "一者聞地獄苦，但起大悲不生怖畏。",
    "T11n0310_059:0343b29_4": "二者聞畜生苦，但起大悲不生怖畏。",
    "T11n0310_059:0343c01_0": "三者聞餓鬼苦，但起大悲不生怖畏。",
    "T11n0310_059:0343c01_1": "四者聞諸天衰惱，但起大悲不生怖畏。",
    "T11n0310_059:0343c02_2": "五者聞人中飢饉賊盜怨敵殺害，但起大悲不生怖畏。",
    "T11n0310_059:0343c03_3": "六者菩薩作如是念：『我於此時當起精進，乃至未得清淨佛剎終不懈慢。』",
    "T11n0310_059:0343c05_4": "七者『令我剎中飲食衣服隨念即得。』",
    "T11n0310_059:0343c06_5": "八者『我佛剎中諸眾生等壽命無量。』",
    "T11n0310_059:0343c07_6": "九者『我佛剎中諸眾生等無彼我心。』",
    "T11n0310_059:0343c08_7": "十者『我佛剎中所有眾生決定趣向無上菩提。』",
    "T11n0310_059:0343c09_8": "是名為十。",
    "T11n0310_059:0343c10_0": "「復次舍利弗！",
    "T11n0310_059:0343c10_1": "若菩薩執持妙花詣如來所、或佛塔所興供養時，作是願言：『如此妙花色香殊勝，見者欣悅。",
    "T11n0310_059:0343c12_2": "我成佛時，令我剎中如是種種妙花遍布，及眾寶樹周匝莊嚴。』",
    "T11n0310_059:0343c13_3": "乃至末香塗香、衣服飲食、寶蓋幢幡、金銀琉璃真珠等寶用供養時，亦應如是迴向佛剎功德莊嚴。",
    "T11n0310_059:0343c16_0": "以彼菩薩住戒律故，隨心所願皆得成就。",
    "T11n0310_059:0343c17_0": "「復次舍利弗！",
    "T11n0310_059:0343c17_1": "菩薩不求自樂喜他得樂，是故菩薩得菩提時，彼佛剎中所有眾生悉皆具足一向快樂。",
    "T11n0310_059:0343c20_0": "「復次舍利弗！",
    "T11n0310_059:0343c20_1": "菩薩常應普皆攝取十善業道，悉以迴向一切種智。",
    "T11n0310_059:0343c21_2": "是故菩薩得菩提時，彼佛剎中所有眾生，初生即具十善業道及出離智。",
    "T11n0310_059:0343c24_0": "「復次舍利弗！",
    "T11n0310_059:0343c24_1": "菩薩隨所至方勸諸眾生，悉皆令趣無上菩提，唯讚佛乘不說二乘及所共法。",
    "T11n0310_059:0343c26_2": "是故菩薩得菩提時，彼佛剎中所有眾生，決定當得無上菩提，永離聲聞及辟支佛，無量菩薩充滿其國。",
    "T11n0310_059:0343c29_0": "「復次舍利弗！",
    "T11n0310_059:0343c29_1": "菩薩於他利養終不遮斷，見他得利常生歡喜。",
    "T11n0310_059:0344a01_2": "是故菩薩得菩提時，彼佛剎中所有眾生，受用資具恒無斷絕，具足獲得大法光明。",
    "T11n0310_059:0344a04_0": "「復次舍利弗！",
    "T11n0310_059:0344a04_1": "菩薩若見比丘、比丘尼有過犯者終不發揚，但自安住正法之中。",
    "T11n0310_059:0344a05_2": "是故菩薩得菩提時，彼佛剎中一切無有過失之名。",
    "T11n0310_059:0344a06_3": "何以故？",
    "T11n0310_059:0344a07_4": "以彼大眾皆得清淨無過失法。",
    "T11n0310_059:0344a08_0": "「復次舍利弗！",
    "T11n0310_059:0344a08_1": "菩薩樂法求法不生熱惱，如所聞法正住修行。",
    "T11n0310_059:0344a09_2": "是故菩薩得菩提時，彼佛剎中眾生生者，求法樂法皆無熱惱，如所聞法隨順修行。",
    "T11n0310_059:0344a12_0": "「復次舍利弗！",
    "T11n0310_059:0344a12_1": "菩薩絃歌鼓吹種種音樂供養佛塔，以此善根迴向佛剎功德莊嚴。",
    "T11n0310_059:0344a13_2": "是故菩薩得菩提時，彼佛剎中百千音樂不鼓自鳴。",
    "T11n0310_059:0344a15_0": "「復次舍利弗！",
    "T11n0310_059:0344a15_1": "菩薩若見失念眾生，令得正念。",
    "T11n0310_059:0344a16_0": "是故菩薩得菩提時，令諸弟子得禪悅食。",
    "T11n0310_059:0344a16_1": "「舍利弗！",
    "T11n0310_059:0344a17_2": "如是佛剎功德，具足如來辯才，或一劫或過一劫說不能盡。",
    "T11n0310_059:0344a18_3": "舍利弗！",
    "T11n0310_059:0344a18_4": "然我今者隨諸菩薩之所樂欲如是略說，勝志樂者聞已趣向，當得圓滿佛剎功德。",
    "T11n0310_059:0344a20_5": "「舍利弗！",
    "T11n0310_059:0344a20_6": "菩薩成就三法，速得阿耨多羅三藐三菩提，所求佛剎皆得成就。",
    "T11n0310_059:0344a22_7": "何等為三？",
    "T11n0310_059:0344a22_8": "一者大願殊勝，二者住不放逸，三者如所聞法起正修行。",
    "T11n0310_059:0344a23_9": "是名為三。」",
    "T11n0310_059:0344a23_10": "爾時舍利弗白佛言：「世尊！",
    "T11n0310_059:0344a24_11": "如來希有善說此法。",
    "T11n0310_059:0344a25_0": "世尊住不放逸故得菩提分法，住修行故得大菩提，住勝願故成就佛剎功德莊嚴。」",
    "T11n0310_059:0344a27_0": "佛告舍利弗：「如是如是，如汝所說。",
    "T11n0310_059:0344a27_1": "如我往昔以大願力成就佛剎，不放逸故得成菩提。",
    "T11n0310_059:0344a28_2": "舍利弗！",
    "T11n0310_059:0344a29_3": "若但言說住於放逸而不修行，彼尚不能至聲聞地，何況能得阿耨多羅三藐三菩提？",
    "T11n0310_059:0344b02_4": "是故菩薩若欲自知是真菩薩，如菩薩所學應如是學。」",
    "T11n0310_059:0344b03_5": "爾時會中四萬菩薩從座而起，合掌向佛同聲白言：「如佛所說菩薩學處，我當隨學，住不放逸修行成就，滿足大願嚴淨佛剎。」",
    "T11n0310_059:0344b07_0": "爾時世尊熙怡微笑。",
    "T11n0310_059:0344b07_1": "時舍利弗白佛言：「世尊！",
    "T11n0310_059:0344b08_0": "以何因緣現此微笑？」",
    "T11n0310_059:0344b08_1": "佛告舍利弗：「汝見此諸善男子師子吼不？」",
    "T11n0310_059:0344b09_2": "舍利弗言：「唯然已見。」",
    "T11n0310_059:0344b09_3": "佛言：「舍利弗！",
    "T11n0310_059:0344b10_4": "此諸善男子過百千劫，各於異剎得阿耨多羅三藐三菩提，同號願莊嚴，亦如當來師子佛等，其土清淨如無量壽國，唯除壽量。」",
    "T11n0310_059:0344b13_5": "舍利弗言：「彼諸如來壽量幾何？」",
    "T11n0310_059:0344b13_6": "佛言：「彼一一佛皆壽十劫。」",
    "T11n0310_059:0344b14_7": "爾時師子勇猛雷音菩薩即從座起，偏袒右肩，右膝著地，合掌向佛白言：「是文殊師利童真菩薩，諸佛世尊常所稱歎，久如當得阿耨多羅三藐三菩提？",
    "T11n0310_059:0344b17_8": "所得佛剎當復云何？」",
    "T11n0310_059:0344b18_9": "佛言：「善男子！",
    "T11n0310_059:0344b18_10": "汝當自問文殊師利。」",
    "T11n0310_059:0344b19_0": "時師子勇猛問文殊師利言：「仁者何時當得阿耨多羅三藐三菩提？」",
    "T11n0310_059:0344b20_1": "答言：「善男子！",
    "T11n0310_059:0344b20_2": "何不問我趣菩提不，而乃問我成菩提耶？",
    "T11n0310_059:0344b21_3": "何以故？",
    "T11n0310_059:0344b21_4": "我於菩提尚不趣向，何況當得。」",
    "T11n0310_059:0344b22_5": "問言：「文殊師利！",
    "T11n0310_059:0344b23_0": "仁者豈不為利眾生故趣菩提耶？」",
    "T11n0310_059:0344b23_1": "答言：「不也。",
    "T11n0310_059:0344b24_0": "何以故？",
    "T11n0310_059:0344b24_1": "眾生不可得故。",
    "T11n0310_059:0344b24_2": "若眾生是有，可為利益趣向菩提；而眾生壽命及福伽羅皆無所有，是故我今不趣菩提亦不退轉。」",
    "T11n0310_059:0344b26_3": "師子勇猛言：「文殊師利！",
    "T11n0310_059:0344b27_4": "仁者趣向諸佛法不？」",
    "T11n0310_059:0344b27_5": "答言：「不也。",
    "T11n0310_059:0344b28_0": "善男子！",
    "T11n0310_059:0344b28_1": "一切諸法皆趣向佛法。",
    "T11n0310_059:0344b28_2": "何以故？",
    "T11n0310_059:0344b28_3": "諸法無漏無繫、無形無相，為趣向佛、如趣向佛，諸法亦然。",
    "T11n0310_059:0344c01_4": "善男子！",
    "T11n0310_059:0344c01_5": "而汝所問趣向佛法，我今問汝隨汝意答。",
    "T11n0310_059:0344c02_6": "於意云何？",
    "T11n0310_059:0344c02_7": "為色求菩提耶？",
    "T11n0310_059:0344c02_8": "為色本性求、為色如求、為色自體求、為色空求、為色離求、為色法性求菩提耶？",
    "T11n0310_059:0344c04_9": "善男子！",
    "T11n0310_059:0344c04_10": "於意云何？",
    "T11n0310_059:0344c05_11": "為色得菩提耶，乃至為色法性得菩提耶？」",
    "T11n0310_059:0344c06_0": "答言：「不也。",
    "T11n0310_059:0344c06_1": "文殊師利！",
    "T11n0310_059:0344c06_2": "色不求菩提，乃至色法性不求菩提。",
    "T11n0310_059:0344c07_3": "色不得菩提，乃至色法性亦不得菩提。」",
    "T11n0310_059:0344c08_4": "文殊師利言：「於意云何？",
    "T11n0310_059:0344c08_5": "受想行識求菩提，乃至識法性求菩提耶？",
    "T11n0310_059:0344c09_6": "識得菩提，乃至識法性得菩提耶？」",
    "T11n0310_059:0344c10_7": "答言：「不也。",
    "T11n0310_059:0344c10_8": "文殊師利！",
    "T11n0310_059:0344c10_9": "受想行識不求菩提，乃至識法性不求菩提。",
    "T11n0310_059:0344c11_10": "識不得菩提，乃至識法性不得菩提。」",
    "T11n0310_059:0344c12_11": "文殊師利言：「於意云何？",
    "T11n0310_059:0344c13_12": "離於五蘊有我我所耶？」",
    "T11n0310_059:0344c13_13": "答言：「不也。」",
    "T11n0310_059:0344c14_0": "文殊師利言：「如是如是。",
    "T11n0310_059:0344c14_1": "善男子！",
    "T11n0310_059:0344c14_2": "更以何法而求菩提及得菩提？」",
    "T11n0310_059:0344c15_3": "師子勇猛言：「文殊師利！",
    "T11n0310_059:0344c15_4": "仁者所言眾皆誠信，而今乃說不求菩提、不得菩提，新發意菩薩聞此所說必生驚怖。」",
    "T11n0310_059:0344c17_5": "文殊師利言：「善男子！",
    "T11n0310_059:0344c18_6": "一切諸法無有驚怖，於實際中亦無驚怖。",
    "T11n0310_059:0344c19_7": "如來為於無驚怖者而演說法，若驚怖者彼即生厭，若生厭者彼則離欲，若離欲者彼則解脫，若解脫者則無菩提，若無菩提是則無住，彼若無住是則無去，若無有去是則無來則無願求，若無願求則不退轉，若不退轉則為退轉。",
    "T11n0310_059:0344c24_8": "退轉何法？",
    "T11n0310_059:0344c24_9": "所謂執我眾生命者及福伽羅、若斷若常取相分別悉皆退轉。",
    "T11n0310_059:0344c26_10": "彼若退轉則不退轉。",
    "T11n0310_059:0344c26_11": "不退何法？",
    "T11n0310_059:0344c26_12": "謂空無相無願實際及諸佛法皆不退轉。",
    "T11n0310_059:0344c27_13": "何謂佛法？",
    "T11n0310_059:0344c28_0": "謂不離不著及無所緣，無入無出無有所行，亦無表示但有其名，空無有生，無去無來、無染無淨、無塵離塵、無我無分別、無和合無執取，平等無違是為佛法。",
    "T11n0310_059:0345a02_1": "善男子！",
    "T11n0310_059:0345a02_2": "此諸佛法，非法非非法。",
    "T11n0310_059:0345a03_3": "何以故？",
    "T11n0310_059:0345a03_4": "以諸佛法無生處故。",
    "T11n0310_059:0345a04_0": "故彼新發意菩薩聞此說已若生驚怖，速得菩提。",
    "T11n0310_059:0345a05_1": "若起分別作如是念：『而今我等所成菩提，隨有發心住於現證乃得菩提；若不發心終不能得。』",
    "T11n0310_059:0345a07_2": "如是分別皆不生故，菩提及心俱不可得，不可得故則無分別，若無分別則無現證。",
    "T11n0310_059:0345a09_3": "何以故？",
    "T11n0310_059:0345a09_4": "現證所因不可得故。",
    "T11n0310_059:0345a09_5": "善男子！",
    "T11n0310_059:0345a09_6": "於意云何？",
    "T11n0310_059:0345a10_7": "虛空可得菩提耶？」",
    "T11n0310_059:0345a10_8": "答言：「不也。」",
    "T11n0310_059:0345a10_9": "又言：「善男子！",
    "T11n0310_059:0345a11_10": "如來豈不證一切法同虛空耶？」",
    "T11n0310_059:0345a11_11": "答言：「如是如是。」",
    "T11n0310_059:0345a12_12": "又言：「善男子！",
    "T11n0310_059:0345a12_13": "如虛空，菩提亦爾。",
    "T11n0310_059:0345a12_14": "如菩提，虛空亦然。",
    "T11n0310_059:0345a13_15": "虛空菩提無二無別。",
    "T11n0310_059:0345a13_16": "若菩薩知此平等，則無有知亦無不知亦無不見。」",
    "T11n0310_059:0345a14_17": "說此法時，一萬四千比丘盡諸有漏心得解脫，十二那由他比丘遠塵離垢於諸法中得法眼淨，九萬六千眾生發菩提心，五萬二千菩薩得無生忍。",
    "T11n0310_059:0345a18_18": "爾時師子勇猛雷音菩薩白文殊師利言：「仁者發菩提心來為幾時耶？」",
    "T11n0310_059:0345a19_19": "文殊師利言：「止。",
    "T11n0310_059:0345a20_20": "善男子！",
    "T11n0310_059:0345a20_21": "莫生妄念。",
    "T11n0310_059:0345a20_22": "若有於無生法中說如是言：『我發菩提心。",
    "T11n0310_059:0345a21_23": "我行菩提行。』",
    "T11n0310_059:0345a21_24": "為大邪見。",
    "T11n0310_059:0345a22_0": "善男子！",
    "T11n0310_059:0345a22_1": "我都不見有心發向菩提。",
    "T11n0310_059:0345a22_2": "以不見心及菩提故，是故無發。」",
    "T11n0310_059:0345a23_3": "師子勇猛言：「文殊師利！",
    "T11n0310_059:0345a24_0": "都不見心，是何句義？」",
    "T11n0310_059:0345a24_1": "文殊師利言：「善男子！",
    "T11n0310_059:0345a24_2": "是都不見，說名平等。」",
    "T11n0310_059:0345a25_3": "又問：「云何說為平等？」",
    "T11n0310_059:0345a25_4": "答言：「善男子！",
    "T11n0310_059:0345a26_5": "如是平等以種種性皆無所有，彼彼諸法一味故說。",
    "T11n0310_059:0345a27_6": "一味說者，所謂離故，無染無淨、不斷不常、不生不滅、無我無受、不取不捨。",
    "T11n0310_059:0345a29_7": "如是說法，不念我說亦無分別。",
    "T11n0310_059:0345a29_8": "善男子！",
    "T11n0310_059:0345a29_9": "於此平等法中了知修行，是名平等。",
    "T11n0310_059:0345b01_10": "復次善男子！",
    "T11n0310_059:0345b02_11": "若菩薩入此平等，都不見有種種界若一若多，於平等中不見平等，於相違中不見相違，以彼本來性清淨故。」",
    "T11n0310_059:0345b05_0": "爾時師子勇猛雷音菩薩白佛言：「世尊！",
    "T11n0310_059:0345b05_1": "此文殊師利不肯自說發心久近。",
    "T11n0310_059:0345b06_2": "此諸大眾皆樂欲聞。」",
    "T11n0310_059:0345b07_3": "佛言：「善男子！",
    "T11n0310_059:0345b07_4": "文殊師利是甚深忍者，於甚深忍中菩提及心皆不可得，以不可得是故不說。",
    "T11n0310_059:0345b09_5": "然善男子！",
    "T11n0310_059:0345b09_6": "我今當說文殊師利發心久近。",
    "T11n0310_059:0345b10_7": "善男子！",
    "T11n0310_059:0345b10_8": "過去久遠過七十萬阿僧祇恒河沙劫，有佛名雷音如來、應、正等覺出現于世。",
    "T11n0310_059:0345b12_9": "在於東方去此過七十二那由他佛剎，有世界名無生，彼雷音如來於中說法。",
    "T11n0310_059:0345b13_10": "諸聲聞眾有八十四億那由他，諸菩薩眾二倍過前。",
    "T11n0310_059:0345b15_0": "善男子！",
    "T11n0310_059:0345b15_1": "彼時有王名曰普覆，七寶具足王四天下，正法理化為法輪王。",
    "T11n0310_059:0345b16_2": "而於八萬四千歲中，以衣服飲食宮殿臺觀僮僕給侍一一殊妙，恭敬供養雷音如來及諸菩薩、聲聞大眾。",
    "T11n0310_059:0345b19_0": "其王親族中宮婇女王子大臣，唯務供養餘無所作，雖經多歲初無疲倦。",
    "T11n0310_059:0345b20_1": "過是已後，其王獨在靜處思惟：『我今已集廣大善根，而猶未定所迴向處，為求帝釋、大梵天王、轉輪王耶？",
    "T11n0310_059:0345b23_2": "為求聲聞、辟支佛耶？』",
    "T11n0310_059:0345b23_3": "作是念已，空中諸天告言：『大王！",
    "T11n0310_059:0345b24_4": "勿起如是狹劣之心。",
    "T11n0310_059:0345b24_5": "何以故？",
    "T11n0310_059:0345b24_6": "王之所集福德甚多，當發阿耨多羅三藐三菩提心。』",
    "T11n0310_059:0345b26_7": "善男子！",
    "T11n0310_059:0345b26_8": "時普覆王聞是語已，歡喜念言：『我今於此決定不退。",
    "T11n0310_059:0345b27_9": "何以故？",
    "T11n0310_059:0345b27_10": "天知我心而來告我。』",
    "T11n0310_059:0345b28_11": "善男子！",
    "T11n0310_059:0345b28_12": "爾時彼王與諸大眾八十億那由他百千眾生，往詣雷音佛所，頂禮雙足，右遶七匝，曲躬恭敬合掌向佛，而說頌曰：「『我今問最勝，　　願當為我說。",
    "T11n0310_059:0345c03_0": "　　云何得成就，　　最上人中尊？",
    "T11n0310_059:0345c04_0": "　　世間所依止，　　我已廣供養，　　以不決定心，　　未知迴向處。",
    "T11n0310_059:0345c06_0": "　　已修廣大福，　　當何所迴向？",
    "T11n0310_059:0345c07_0": "　　為求梵天位、　　帝釋轉輪王、　　為求於聲聞、　　及以辟支佛？",
    "T11n0310_059:0345c09_0": "　　我發此念時，　　空中天告我：　「大王汝勿起，　　狹劣迴向心，　　為一切眾生，　　當興廣大願，　　利益世間故，　　應發菩提心。」",
    "T11n0310_059:0345c13_0": "　　我今請世尊，　　於法自在者，　　願說菩提心，　　發起之方便。",
    "T11n0310_059:0345c15_0": "　　發菩提心已，　　當得如牟尼。",
    "T11n0310_059:0345c16_0": "　　唯願兩足尊，　　為我具宣說。』",
    "T11n0310_059:0345c17_0": "「爾時雷音如來為普覆王而說頌曰：「『大王汝諦聽，　　我當次第說。",
    "T11n0310_059:0345c19_0": "　　一切因緣法，　　隨根欲所行，　　如其所有願，　　得如是果報。",
    "T11n0310_059:0345c21_0": "　　我亦於往昔，　　發起菩提心，　　為諸眾生故，　　願當作利益。",
    "T11n0310_059:0345c23_0": "　　如我所作願，　　如昔所發心，　　得不退菩提，　　意願速圓滿。",
    "T11n0310_059:0345c25_0": "　　大王應堅固，　　修習於諸行，　　汝當得廣大，　　無上佛菩提。』",
    "T11n0310_059:0345c27_0": "「時普覆王聞佛所說，歡喜踊躍得未曾有，於眾會前大師子吼，而說頌曰：「『今對一切眾，　　發大菩提心。",
    "T11n0310_059:0346a01_0": "　　為一一眾生，　　誓盡未來際，　　受無量生死，　　而作大饒益，　　備修菩薩行，　　救諸眾生苦。",
    "T11n0310_059:0346a04_0": "　　從今若違誓，　　起於貪欲心，　　及慳嫉怨恨，　　則誑十方佛。",
    "T11n0310_059:0346a06_0": "　　又我從今日，　　乃至成菩提，　　常當學諸佛，　　修行於梵行，　　隨順淨戒律，　　遠離諸過咎。",
    "T11n0310_059:0346a09_0": "　　又我於菩提，　　亦不願速證，　　當盡未來際，　　廣利諸群生，　　嚴淨諸佛剎，　　無量不思議，　　當令我名號，　　普聞十方界。",
    "T11n0310_059:0346a13_0": "　　我今自授記，　　決定當成佛，　　志樂勝清淨，　　於此固無疑。",
    "T11n0310_059:0346a15_0": "　　我當淨三業，　　不令起諸惡，　　我以此真實，　　成佛人中尊。",
    "T11n0310_059:0346a17_0": "　　若此心真實，　　地當六種動，　　若我語誠諦，　　無有虛妄者，　　當使虛空中，　　音樂自然奏。",
    "T11n0310_059:0346a20_0": "　　若我無諂曲，　　及以怨恨心，　　由此真實故，　　當雨曼陀花。』",
    "T11n0310_059:0346a22_0": "「時普覆王說此頌已，心誠實故，十方億剎六種震動，於虛空中奏諸音樂、雨曼陀羅花。",
    "T11n0310_059:0346a23_1": "時二十億眾生隨從王者，皆大歡喜而自慶言：『我等當得最上菩提。』",
    "T11n0310_059:0346a25_2": "即學彼王發菩提心。」",
    "T11n0310_059:0346a25_3": "佛告大眾：「爾時普覆王者，豈異人乎？",
    "T11n0310_059:0346a26_4": "今文殊師利菩薩是也。",
    "T11n0310_059:0346a27_5": "彼於往昔過七十萬阿僧祇恒河沙劫初發菩提之心，次過六十四恒河沙劫得無生法忍，能具足菩薩十地、如來十力，佛地諸法悉皆圓滿，而未曾起一念之心：『我當得佛。』",
    "T11n0310_059:0346b02_6": "善男子！",
    "T11n0310_059:0346b02_7": "爾時二十億眾生，隨逐彼王於雷音佛所發菩提心者，皆由文殊師利勸發，令入布施持戒忍辱精進禪定智慧，今並證得阿耨多羅三藐三菩提，轉大法輪作佛事已而般涅槃。",
    "T11n0310_059:0346b06_8": "文殊師利皆悉供養彼諸如來，亦皆護持彼諸佛法。",
    "T11n0310_059:0346b07_9": "唯有一佛號地持山，在此下方過四十恒河沙剎土，其佛世界名曰地持。",
    "T11n0310_059:0346b09_10": "亦有無數諸聲聞眾，佛壽無量于今現在。」",
    "T11n0310_059:0346b10_11": "說此文殊師利宿緣之時，眾中七千眾生發阿耨多羅三藐三菩提心。",
    "T11n0310_059:0346b12_0": "大寶積經卷第五十九"
}