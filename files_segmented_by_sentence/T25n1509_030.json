{
    "T25n1509_030:0276b23_0": "大智度論釋初品中善根供養義",
    "T25n1509_030:0276b24_0": "第四十六(卷第三十)",
    "T25n1509_030:0276b26_0": "聖者龍樹造",
    "T25n1509_030:0276b27_0": "後秦龜茲國三藏鳩摩羅什譯",
    "T25n1509_030:0276b28_0": "【經】「欲以諸善根供養諸佛，恭敬、尊重、讚歎，隨意成就者，當學般若波羅蜜！」",
    "T25n1509_030:0276b29_1": "【論】菩薩既得不離諸佛，當應供養。",
    "T25n1509_030:0276c01_2": "若得值佛而無供具，甚為不悅！",
    "T25n1509_030:0276c02_3": "如須摩提菩薩，秦言妙意，見然燈佛，無供養具，周旋求索；見賣華女，以五百金錢買得五莖青蓮華以供養佛。",
    "T25n1509_030:0276c05_4": "又薩陀波崙菩薩，為供養師故，賣身血肉。",
    "T25n1509_030:0276c06_5": "如是等菩薩既得見佛，心欲供養，若無供具，其心有礙；譬如庶民遇見君長，不持禮貺，則為不敬。",
    "T25n1509_030:0276c08_6": "是故諸菩薩求供養具，供養諸佛；佛雖不須，菩薩心得具足。",
    "T25n1509_030:0276c10_0": "譬如農夫遇好良田而無種子，雖欲加功，無以肆力，心大愁憂；菩薩亦如是，得遇諸佛而無供具，設有餘物，不稱其意，心便有礙。",
    "T25n1509_030:0276c13_1": "「諸善根」者，所謂善根果報，華香、瓔珞、衣服、幡蓋種種珍寶等。",
    "T25n1509_030:0276c14_2": "所以者何？",
    "T25n1509_030:0276c14_3": "或時以因說果，如言「一月食千兩金」，金不可食，因金得食，故言「食金」。",
    "T25n1509_030:0276c16_4": "或時以果說因，如見好畫，言是好手；手非是畫，見畫妙故，說言手好。",
    "T25n1509_030:0276c18_5": "善根果報亦如是，以善根業因緣故，得供養之具，名為善根。",
    "T25n1509_030:0276c19_6": "問曰：若爾者，何不即說華香等而說其因？",
    "T25n1509_030:0276c20_7": "答曰：供養具有二種：一者、財供養，二者、法供養。",
    "T25n1509_030:0276c22_8": "若但說華香等供養，則不攝法供養；今說善根供養，當知則財、法俱攝。",
    "T25n1509_030:0276c23_9": "「供養」者，若見、若聞諸佛功德，心敬尊重；迎逆、侍送，旋繞、禮拜，曲躬合手而住，避坐安處，勸進飲食、華香、珍寶等；種種稱讚持戒、禪定、智慧諸功德；有所說法，信受教誨。",
    "T25n1509_030:0277a02_10": "如是善身、口、意業，是為供養。",
    "T25n1509_030:0277a03_11": "「尊重」者，知一切眾生中，德無過上，故言「尊」；敬畏之心過於父母、師長、君王，利益重故，故言「重」。",
    "T25n1509_030:0277a05_12": "「恭敬」者，謙遜畏難故言「恭」，推其智德故言「敬」。",
    "T25n1509_030:0277a06_13": "「讚歎」者，美其功德為「讚」；讚之不足，又稱揚之，故言「歎」。",
    "T25n1509_030:0277a07_14": "「隨意成就」者，若須華供養，如意即至，或求得，或不求而得；有自然出者，或變化生；乃至伎樂供養之具，悉皆如是。",
    "T25n1509_030:0277a10_15": "問曰：菩薩遇得便以供養，何以隨意求索？",
    "T25n1509_030:0277a11_16": "答曰：福德從心，於所愛重，持用供養，得福增多。",
    "T25n1509_030:0277a12_17": "如阿育王小兒時，以所重土，持用奉佛；得閻浮提王，一日之中起八萬塔。",
    "T25n1509_030:0277a14_18": "若大人雖以多土投鉢而無所得，非所重故。",
    "T25n1509_030:0277a15_19": "有人偏貴重華，以其所貴，持供養佛，得福增多；乃至寶物亦如是。",
    "T25n1509_030:0277a17_0": "復次，隨時所宜，若寒時，應以薪火、上衣、溫室、被褥，及以飲食；熱時，應以氷水、扇蓋、涼室、生薄之服，上妙之食；風雨之時，就送供具；如是等隨時供養。",
    "T25n1509_030:0277a20_1": "又隨土地所宜、隨受者所須，皆持供養。",
    "T25n1509_030:0277a21_2": "復次，隨意供養者，有菩薩知佛無所須，又知諸物虛誑如幻，一相所謂無相；為教化眾生故，隨眾生國土所重，引導故供養。",
    "T25n1509_030:0277a24_3": "復有菩薩得甚深禪定，生菩薩神通，以神通力故，飛到十方佛前，或於佛國，若須遍雨天華，即滿三千世界持供養佛；或雨天栴檀；或雨真珠，光明鮮發；或雨七寶；或雨如意珠，大如須彌；或雨妓樂，音聲清妙；或以身如須彌以為燈炷，供養諸佛。",
    "T25n1509_030:0277b01_4": "如是等名為財供養。",
    "T25n1509_030:0277b01_5": "又菩薩行六波羅蜜，以法供養諸佛。",
    "T25n1509_030:0277b02_6": "或有菩薩行一地法供養諸佛，乃至十地行法供養。",
    "T25n1509_030:0277b03_7": "或時菩薩得無生法忍，自除煩惱及眾生煩惱，是法供養。",
    "T25n1509_030:0277b05_8": "或時菩薩住於十地，以神力故，令地獄火滅；於餓鬼道，皆得飽滿；令畜生得離恐怖，令生人、天；漸住阿惟越致地。",
    "T25n1509_030:0277b07_9": "如是等大功德力故，名為法供養。",
    "T25n1509_030:0277b08_10": "以是故說：「欲得善根成就，當學般若波羅蜜。」",
    "T25n1509_030:0277b10_0": "【經】「欲滿一切眾生所願：衣服、飲食、臥具、塗香、車乘、房舍、床榻、燈燭等，當學般若波羅蜜！」",
    "T25n1509_030:0277b12_0": "【論】問曰：有何次第，欲滿一切眾生願？",
    "T25n1509_030:0277b12_1": "答曰：菩薩業有二種：一為供養諸佛，二為度脫眾生。",
    "T25n1509_030:0277b14_2": "以供養諸佛，得無量福德；持是福德，利益眾生，所謂滿眾生願。",
    "T25n1509_030:0277b15_3": "如賈客主入海採寶，安隱得出，利益所親及知識等；菩薩如是入諸佛法海，得無量功德之寶，利益眾生。",
    "T25n1509_030:0277b18_4": "如小王供養大王，能令歡喜，與其所願，職位財帛，還其本國，利益人物，除却怨賊。",
    "T25n1509_030:0277b20_5": "菩薩供養諸佛法王故，得受記別，以無量善根珍寶，得無盡智力，來入眾生；善人供養，貧者隨其所須而給與之，魔民、邪見外道之屬悉皆破壞。",
    "T25n1509_030:0277b23_6": "是為供養諸佛，次滿眾生所願。",
    "T25n1509_030:0277b24_7": "問曰：菩薩實能滿一切眾生願不？",
    "T25n1509_030:0277b25_8": "若悉滿眾生願，餘佛菩薩何所利益？",
    "T25n1509_030:0277b26_9": "若不悉滿，是中何故說「欲滿一切眾生願，當學般若波羅蜜」？",
    "T25n1509_030:0277b27_10": "答曰：有二種願：一者、可得願，二者、不可得願。",
    "T25n1509_030:0277b28_11": "不可得願者，有人欲籌量虛空，盡其邊際，及求時、方邊際，如小兒求水中月、鏡中像；如是等願皆不可得。",
    "T25n1509_030:0277c02_12": "可得願者，鑽木求火，穿地得水，修福得人天中生，及得阿羅漢、辟支佛果，乃至得諸佛法王；如是等名皆可得願。",
    "T25n1509_030:0277c04_13": "可得願有二種：一謂世間，二謂出世間。",
    "T25n1509_030:0277c05_14": "是中世間願故，滿眾生願。",
    "T25n1509_030:0277c06_15": "云何得知？",
    "T25n1509_030:0277c06_16": "以飲食、床、臥具乃至燈燭所須之物皆給與之。",
    "T25n1509_030:0277c07_17": "問曰：菩薩何以故與眾生易得願，不與難者？",
    "T25n1509_030:0277c08_18": "答曰：願有下、中、上。",
    "T25n1509_030:0277c09_19": "下願令致今世樂因緣，中願與後世樂因緣，上願與涅槃因緣。",
    "T25n1509_030:0277c10_20": "是故先與下願，次及中願，然後上願。",
    "T25n1509_030:0277c11_21": "復次，眾生多著今樂，少求後樂，涅槃樂者轉復少也。",
    "T25n1509_030:0277c13_0": "若說多者，少亦攝之。",
    "T25n1509_030:0277c13_1": "復次，此經前後多說後世、涅槃道，少說今世利事。",
    "T25n1509_030:0277c14_2": "菩薩法者，常與眾生種種利益，不應有捨。",
    "T25n1509_030:0277c15_3": "所以者何？",
    "T25n1509_030:0277c16_0": "初心但欲令諸眾生行大乘法；以不堪受化，次與聲聞、辟支佛道；若復不能，當與十善、四梵行等，令修福德。",
    "T25n1509_030:0277c18_1": "若眾生都不樂者，如是眾生不應遺捨，當與今世利益，所謂飲食等也。",
    "T25n1509_030:0277c20_2": "復次，凡夫雖能與人飲食等，滿彼願者，皆有因緣，若今世事、若後世事。",
    "T25n1509_030:0277c21_3": "聲聞、辟支佛雖無因緣滿眾生願，而所益甚少。",
    "T25n1509_030:0277c23_0": "菩薩摩訶薩行檀波羅蜜業因緣故，得為國王，或為大長者，財富無量，四方眾生若來求者，盡滿足之。",
    "T25n1509_030:0277c25_1": "如頻頭居士為大檀越，坐七寶大床，金剛為腳，敷以天褥，以赤真珠上為帳幔，左右立侍，各八萬四千，皆莊嚴琦妙；開四大門，恣所求者，晝夜六時鳴鼓，又放光明，十方無量眾生有聞鼓聲、光明觸身者，無不悉來。",
    "T25n1509_030:0278a01_2": "欲得種種飲食者，長者見其大集，即時默然，仰視虛空，於時空中雨種種百味之食，隨意皆得；若眾生不自取者，左右給使分布與之，足滿乃止。",
    "T25n1509_030:0278a04_3": "須飲食、衣被、臥具、寶物等，皆亦如是。",
    "T25n1509_030:0278a05_4": "恣眾生所欲已，然後說法，令離四食，皆住阿鞞跋致地。",
    "T25n1509_030:0278a07_5": "如是等，菩薩神通力故，能滿眾生願。",
    "T25n1509_030:0278a08_6": "問曰：佛在時，眾生尚有飢餓，天不降雨，眾生困弊；佛猶不能滿一切眾生之願，云何菩薩能滿其願？",
    "T25n1509_030:0278a10_7": "答曰：菩薩住於十地，入首楞嚴三昧，於三千大千世界，或時現初發意，行六波羅蜜；或現阿鞞跋致；或現一生補處，於兜率天上，為諸天說法；或從兜率天上來下生淨飯王宮；或現出家成佛；或現大眾中轉法輪，度無量眾生；或現入涅槃，起七寶塔，遍諸國土，令眾生供養舍利；或時法都滅盡。",
    "T25n1509_030:0278a17_8": "菩薩利益如是，何況於佛！",
    "T25n1509_030:0278a18_9": "而佛身有二種：一者、真身，二者、化身。",
    "T25n1509_030:0278a19_10": "眾生見佛真身，無願不滿。",
    "T25n1509_030:0278a19_11": "佛真身者，遍於虛空，光明遍炤十方，說法音聲亦遍十方；無量恒河沙等世界滿中大眾皆共聽法，說法不息，一時之頃，各隨所聞而得解悟。",
    "T25n1509_030:0278a23_12": "如劫盡已，眾生行業因緣故，大雨澍下，間無斷絕，三大所不能制；惟有劫盡，十方風起，更互相對，能持此水。",
    "T25n1509_030:0278a26_0": "如是法性身佛有所說法，除十住菩薩，三乘之人皆不能持；惟有十住菩薩不可思議方便智力，悉能聽受。",
    "T25n1509_030:0278a28_1": "眾生其有見法身佛，無有三毒及眾煩惱，寒熱諸苦一切皆滅，無願不滿。",
    "T25n1509_030:0278b02_2": "如如意珠，尚令眾生隨願皆得，豈況於佛！",
    "T25n1509_030:0278b03_3": "珠與一切世間之願，佛與一切出世間願。",
    "T25n1509_030:0278b04_4": "若言「佛不能悉滿眾生所願」，是語不然！",
    "T25n1509_030:0278b05_5": "復次，釋迦文尼佛，王宮受身，現受人法，有寒熱、飢渴、睡眠，受諸誹謗，老、病、死等；內心智慧神德，真佛正覺，無有異也。",
    "T25n1509_030:0278b08_6": "欲滿眾生所願，悉皆能滿；而不滿者，以無數世來，常滿眾生衣食之願，而不免苦；今但以涅槃無為常樂益之。",
    "T25n1509_030:0278b10_7": "如人憐愍所親，不與雜毒美食。",
    "T25n1509_030:0278b11_8": "如是世間願者，生諸結使，又復離時心生大苦，是故不以為要。",
    "T25n1509_030:0278b13_0": "復次，有人言：釋迦牟尼佛已滿眾生所願，而眾生自不能得。",
    "T25n1509_030:0278b14_1": "如《毘摩羅詰經》說：「佛以足指案地，即時國土七寶莊嚴，我佛國如是。",
    "T25n1509_030:0278b16_2": "為多怒害者，現佛國異。」",
    "T25n1509_030:0278b16_3": "又如龍王等心降雨，在人為水，餓鬼身上皆為炭火。",
    "T25n1509_030:0278b17_4": "問曰：若能滿一切眾生願者，則眾生有邊，無有受諸飢寒苦者。",
    "T25n1509_030:0278b19_5": "何以故？",
    "T25n1509_030:0278b19_6": "一切眾生皆滿所願，願離苦得樂故。",
    "T25n1509_030:0278b20_7": "答曰：「滿一切」者，名字一切，非實一切。",
    "T25n1509_030:0278b21_8": "如《法句》偈說：　「一切皆懼死，　　莫不畏杖痛。",
    "T25n1509_030:0278b23_0": "　　恕己可為譬，　　勿殺勿行杖！」",
    "T25n1509_030:0278b24_0": "雖言「一切畏杖痛」，如無色眾生無身故，則無杖痛；色界眾生雖可有身，亦無杖痛；欲界眾生亦有不受杖痛。",
    "T25n1509_030:0278b26_1": "而言「一切」，謂應得杖者說言「一切」，非實一切。",
    "T25n1509_030:0278b27_2": "以是故，菩薩滿一切眾生所願，謂應可得者。",
    "T25n1509_030:0278b28_3": "然菩薩心無齊限，福德果報亦無有量；但眾生無量阿僧祇劫罪厚障故，而不能得。",
    "T25n1509_030:0278c02_4": "如舍利弗弟子羅頻周比丘，持戒精進，乞食六日而不能得，乃至七日，命在不久；有同道者乞食持與，鳥即持去。",
    "T25n1509_030:0278c05_5": "時舍利弗語目揵連：「汝大神力，守護此食，令彼得之！」",
    "T25n1509_030:0278c06_6": "即時目連持食往與，始欲向口，變成為泥；又舍利弗乞食持與，而口自合；最後佛來，持食與之，以佛福德無量因緣故，令彼得食。",
    "T25n1509_030:0278c09_7": "是比丘食已，心生歡喜，倍加信敬。",
    "T25n1509_030:0278c10_8": "佛告比丘：「有為之法皆是苦相。」",
    "T25n1509_030:0278c11_9": "為說四諦，即時比丘漏盡意解，得阿羅漢道。",
    "T25n1509_030:0278c12_10": "有薄福眾生，罪甚此者，佛不能救。",
    "T25n1509_030:0278c13_11": "又知眾生不可得故、深達法性故，諸佛無有憶想分別：是可度、是不可度，心常寂滅，意無增減。",
    "T25n1509_030:0278c15_12": "以是故，菩薩欲滿一切眾生願，彼以罪故而不能得，菩薩無咎！",
    "T25n1509_030:0278c16_13": "「飲、食」者，略說麁、細二種餅飯等百味之食。",
    "T25n1509_030:0278c17_14": "經雖說四食，眾生久住，而此但說揣食，餘者無色，不可相與。",
    "T25n1509_030:0278c19_15": "若施揣食，則與三食。",
    "T25n1509_030:0278c19_16": "何以故？",
    "T25n1509_030:0278c20_0": "因揣食故，增益三食。",
    "T25n1509_030:0278c20_1": "如《經》所說：「檀越施食，則與受者五事利益。」",
    "T25n1509_030:0278c21_2": "「飲」，總說二種：一者、草木酒，所謂蒲桃、甘蔗等及諸穀酒；二者、草木漿，甘蔗漿、蒲桃漿、石蜜漿、安石榴漿、梨[木*奈]漿、波盧沙果漿等，及諸穀漿。",
    "T25n1509_030:0278c24_3": "如是和合，人中飲食及天飲食，所謂修陀甘露味、天果食等，摩頭摩陀婆漿等。",
    "T25n1509_030:0278c26_4": "眾生各各所食，或食穀者，或食肉者，或食淨者、不淨者，來皆飽滿。",
    "T25n1509_030:0278c27_5": "「衣服」者，衣有二種：或從眾生生，所謂綿絹、毛毳、皮韋等；或從草木生，所謂布[疊*毛]、樹皮等。",
    "T25n1509_030:0279a01_0": "有諸天衣，無有經緯，自然樹出，光色輕軟。",
    "T25n1509_030:0279a02_0": "「臥具」者，床榻、被褥、幃帳、枕等。",
    "T25n1509_030:0279a02_1": "「塗香」者，有二種：一者、栴檀木等，摩以塗身；二者、種種雜香，擣以為末，以塗其身，及熏衣服，并塗地壁。",
    "T25n1509_030:0279a05_2": "「乘」者，所謂象、馬、車輿等。",
    "T25n1509_030:0279a05_3": "「房舍」者，所謂土木寶物所成樓閣、殿堂、宮觀等，以障寒熱、風雨、賊盜之屬。",
    "T25n1509_030:0279a07_4": "「燈燭」者，所謂脂膏、蘇油、漆蠟、明珠等。",
    "T25n1509_030:0279a08_5": "「諸物」者，是一切眾生所須之物，不可具說故，略言「諸物」。",
    "T25n1509_030:0279a09_6": "問曰：此中何以不說燒香、妙華等？",
    "T25n1509_030:0279a10_7": "答曰：說「諸物」者，皆已攝之。",
    "T25n1509_030:0279a11_8": "問曰：若爾者，但應略說三種：飲食、衣服、莊嚴之具？",
    "T25n1509_030:0279a12_9": "答曰：此諸物是所須要者。",
    "T25n1509_030:0279a12_10": "若慈念眾生，以飲食為先，次以衣服；以身垢臭，須以塗香，次以臥具；寒雨須房舍，黑闇須燈燭。",
    "T25n1509_030:0279a15_11": "問曰：華香亦能除臭，何故不說？",
    "T25n1509_030:0279a15_12": "答曰：華非常有，亦速萎爛，利益少故，是故不說。",
    "T25n1509_030:0279a17_13": "燒香者，寒則所須，熱時為患。",
    "T25n1509_030:0279a17_14": "塗香，寒、熱通用，寒時雜以沈水，熱時雜以栴檀以塗其身，是故但說塗香。",
    "T25n1509_030:0279a19_15": "問曰：若行檀波羅蜜，得無量果報，能滿一切眾生所願，何故言「欲滿眾生願，當學般若波羅蜜」？",
    "T25n1509_030:0279a21_16": "答曰：先已說，以般若波羅蜜和合故，得名檀波羅蜜。",
    "T25n1509_030:0279a22_17": "今當更說：所可滿眾生願者，非謂一國土、一閻浮提，都欲滿十方世界六趣眾生所願，非但布施所能辦故。",
    "T25n1509_030:0279a25_18": "以般若波羅蜜破近遠相，破一切眾生相、非一切眾生相，除諸礙故，彈指之頃，化無量身，遍至十方，能滿一切眾生所願。",
    "T25n1509_030:0279a28_19": "如是神通利益，要從般若出生。",
    "T25n1509_030:0279a29_20": "以是故，菩薩欲滿一切眾生願，當學般若波羅蜜。",
    "T25n1509_030:0279b02_0": "【經】「復次，舍利弗！",
    "T25n1509_030:0279b02_1": "菩薩摩訶薩欲使如恒河沙等世界眾生，立於檀波羅蜜，立於尸羅、羼提、毘梨耶、禪、般若波羅蜜，當學般若波羅蜜！」",
    "T25n1509_030:0279b05_0": "【論】問曰：是義次第有何因緣？",
    "T25n1509_030:0279b05_1": "答曰：利有三種：今世利、後世利、畢竟利。",
    "T25n1509_030:0279b06_2": "復有三種樂：今世、後世、出世樂。",
    "T25n1509_030:0279b07_3": "前說今世利樂，此說後世、出世利樂。",
    "T25n1509_030:0279b08_4": "以是故，令眾生住六波羅蜜。",
    "T25n1509_030:0279b09_0": "菩薩愍念眾生，過於父母念子，慈悲之心，徹於骨髓。",
    "T25n1509_030:0279b10_1": "先以飲食充足其身，除飢渴苦；次以衣服莊嚴其身，令得受樂。",
    "T25n1509_030:0279b11_2": "菩薩心不滿足，復作是念：眾生已得今世樂，復更思惟令得後世樂。",
    "T25n1509_030:0279b13_3": "若以世間六波羅蜜教之，則得人、天中樂，久後還來輪轉生死；當復以出世間六波羅蜜，令得無為常樂。",
    "T25n1509_030:0279b16_0": "復次，先以衣服、華香等莊嚴其身，今以功德莊嚴其心。",
    "T25n1509_030:0279b17_1": "若有三種莊嚴，則為具足，無有過者：一者、衣服七寶等，二者、福德，三者、道法。",
    "T25n1509_030:0279b19_2": "菩薩欲具足三種莊嚴眾生故，先說功德果報，今說功德因緣。",
    "T25n1509_030:0279b20_3": "復次，前說雖有大施，而眾生罪故，不能悉得。",
    "T25n1509_030:0279b21_4": "如《餓鬼經》說：「雖與其食而不得噉，變成炭火不淨之物！」",
    "T25n1509_030:0279b23_5": "又菩薩不捨一切，當作方便，令眾生得衣食利益，是故教修福業，自行自得。",
    "T25n1509_030:0279b24_6": "菩薩善知因緣不可強得，教令得之。",
    "T25n1509_030:0279b25_7": "以是故，次第教眾生住六波羅蜜。",
    "T25n1509_030:0279b26_8": "問曰：菩薩志願令十方一切眾生住六波羅蜜，何故但說「如恒河沙世界眾生」？",
    "T25n1509_030:0279b28_9": "答曰：為聽法者聞恒河沙故。",
    "T25n1509_030:0279b29_10": "又於新發意菩薩以無邊無量為多，多則致亂；若大菩薩，不以恒河沙為數。",
    "T25n1509_030:0279c02_11": "復次，說如恒河沙者，是無邊無量數，如後品中說。",
    "T25n1509_030:0279c03_12": "復次，如恒河沙者，已說十方諸世界；此中亦不言一恒河沙，不應為難！",
    "T25n1509_030:0279c05_13": "以是故說「如恒河沙世界」無咎。",
    "T25n1509_030:0279c05_14": "恒河沙世界義，如先說。",
    "T25n1509_030:0279c06_15": "眾生者，於五眾、十八界、十二入、六種、十二因緣等眾多法中，假名眾生是天、是人、是牛、是馬。",
    "T25n1509_030:0279c08_16": "眾生有二種：動者、靜者。",
    "T25n1509_030:0279c09_17": "動者生身、口業，靜者不能。",
    "T25n1509_030:0279c09_18": "有色眾生、無色眾生，無足、二足、四足、多足眾生，世間、出世間眾生，大者、小者，賢聖、凡夫，邪定、正定、不定眾生，苦、樂、不苦不樂眾生，上、中、下眾生，學、無學、非學非無學眾生，有想、無想、非有想非無想眾生，欲界、色界、無色界眾生。",
    "T25n1509_030:0279c14_19": "欲界眾生者，有三種：以善根有上、中、下故。",
    "T25n1509_030:0279c15_20": "上者六欲天，中者人中富貴，下者人中卑賤。",
    "T25n1509_030:0279c16_21": "以面類不同故，四天下別異。",
    "T25n1509_030:0279c17_22": "不善亦有三品：上者地獄，中者畜生，下者餓鬼。",
    "T25n1509_030:0279c18_23": "復次，欲界眾生有十種：三惡道、人及六天。",
    "T25n1509_030:0279c19_24": "地獄有三種：熱地獄、寒地獄、黑闇地獄。",
    "T25n1509_030:0279c20_25": "畜生有三種：空行、陸行、水行；晝行、夜行、晝夜行；如是等差別。",
    "T25n1509_030:0279c21_26": "鬼有二種：弊鬼、餓鬼。",
    "T25n1509_030:0279c22_27": "弊鬼，如天受樂，但與餓鬼同住，即為其主；餓鬼，腹如山谷，咽如針，身惟有三事：黑皮、筋、骨，無數百歲不聞飲食之名，何況得見！",
    "T25n1509_030:0279c25_28": "復有鬼，火從口出，飛蛾投火以為飲食，有食糞、涕唾、膿血、洗器遺餘，或得祭祀，或食產生不淨。",
    "T25n1509_030:0279c27_29": "如是等種種餓鬼。",
    "T25n1509_030:0279c28_30": "六欲天者，四王天等。",
    "T25n1509_030:0279c28_31": "於六天中間別復有天，所謂持瓔珞天，戲忘天，心恚天，鳥足天，樂見天。",
    "T25n1509_030:0280a01_32": "此諸天等，皆六天所攝。",
    "T25n1509_030:0280a01_33": "有人言：欲界眾生，應有十一種；先說五道，今益阿修羅道。",
    "T25n1509_030:0280a03_34": "問曰：阿修羅即為五道所攝。",
    "T25n1509_030:0280a03_35": "是阿修羅非天、非人，地獄苦多，畜生形異；如是應鬼道所攝。",
    "T25n1509_030:0280a05_36": "答曰：不然！",
    "T25n1509_030:0280a05_37": "阿修羅力與三十三天等。",
    "T25n1509_030:0280a06_38": "何以故？",
    "T25n1509_030:0280a06_39": "或為諸天所破，或時能破諸天。",
    "T25n1509_030:0280a07_0": "如經中說：「釋提桓因為阿修羅所破，四種兵眾入藕根孔以自藏翳。」",
    "T25n1509_030:0280a08_1": "受五欲樂，與天相似，為佛弟子。",
    "T25n1509_030:0280a09_2": "如是威力，何得餓鬼所攝！",
    "T25n1509_030:0280a10_0": "以是故應有六道。",
    "T25n1509_030:0280a10_1": "復次，如阿修羅、甄陀羅、乾沓婆、鳩槃茶、夜叉、羅剎、浮陀等大神是天；阿修羅民眾，受樂小減諸天，威德變化，隨意所作，是故人疑言：「是修羅？",
    "T25n1509_030:0280a13_2": "非修羅？」",
    "T25n1509_030:0280a13_3": "「修羅」，秦言大也。",
    "T25n1509_030:0280a14_4": "說者言：「是阿修羅，非修羅。」",
    "T25n1509_030:0280a14_5": "阿修羅道初得名，餘者皆同一道。",
    "T25n1509_030:0280a15_6": "問曰：經說有五道，云何言六道？",
    "T25n1509_030:0280a16_7": "答曰：佛去久遠，經法流傳五百年後，多有別異，部部不同：或言五道，或言六道。",
    "T25n1509_030:0280a18_8": "若說五者，於佛經迴文說五；若說六者，於佛經迴文說六。",
    "T25n1509_030:0280a20_9": "又摩訶衍中，《法華經》說有六趣眾生。",
    "T25n1509_030:0280a20_10": "觀諸義旨，應有六道。",
    "T25n1509_030:0280a21_11": "復次，分別善惡故有六道：善有上、中、下故，有三善道：天、人、阿修羅；惡有上、中、下故，地獄、畜生、餓鬼道。",
    "T25n1509_030:0280a23_12": "若不爾者，惡有三果報，而善有二果，是事相違；若有六道，於義無違。",
    "T25n1509_030:0280a25_13": "問曰：善法亦有三果：下者為人，中者為天，上者涅槃。",
    "T25n1509_030:0280a26_14": "答曰：是中不應說涅槃，但應分別眾生果報住處，涅槃非報故。",
    "T25n1509_030:0280a28_15": "善法有二種：一者、三十七品能至涅槃，二者、能生後世樂。",
    "T25n1509_030:0280a29_16": "今但說受身善法，不說至涅槃善法。",
    "T25n1509_030:0280b01_17": "世間善有三品：上分因緣故，天道果報；中分因緣故，人道果報；下分因緣故，阿修羅道果報。",
    "T25n1509_030:0280b03_18": "問曰：汝自說阿修羅與天等力，受樂與天不異，云何今說善下分為阿修羅果報？",
    "T25n1509_030:0280b05_19": "答曰：人中可得出家受戒，以至於道。",
    "T25n1509_030:0280b06_20": "阿修羅道結使覆心，得道甚難。",
    "T25n1509_030:0280b07_21": "諸天雖隨結使，心直信道；阿修羅眾，心多邪曲，不時近道。",
    "T25n1509_030:0280b08_22": "以是故，阿修羅雖與天相似，以其近道難故，故在人下。",
    "T25n1509_030:0280b09_23": "如龍王、金翅鳥，力勢雖大，亦能變化故，在畜生道中；阿修羅道亦如是。",
    "T25n1509_030:0280b11_24": "問曰：若龍王、金翅鳥，力勢雖大，猶為畜生道攝，阿修羅亦應餓鬼道攝，何以更作六道？",
    "T25n1509_030:0280b13_25": "答曰：是龍王、金翅鳥，雖復受樂，傍行形同畜生故，畜生道攝。",
    "T25n1509_030:0280b15_0": "地獄、餓鬼形雖似人，以其大苦故，不入人道。",
    "T25n1509_030:0280b16_1": "阿修羅力勢既大，形似人、天故，別立六道。",
    "T25n1509_030:0280b17_2": "是為略說欲界眾生。",
    "T25n1509_030:0280b17_3": "色界、無色界眾生，如後品中說。",
    "T25n1509_030:0280b18_4": "立檀波羅蜜者，菩薩語諸眾生：「當行布施！",
    "T25n1509_030:0280b19_5": "貧為大苦，無以貧故作諸惡行，墮三惡道；作諸惡行墮三惡道，則不可救。」",
    "T25n1509_030:0280b21_6": "眾生聞已，捨慳貪心，行檀波羅蜜。",
    "T25n1509_030:0280b21_7": "如後品中廣說。",
    "T25n1509_030:0280b22_8": "復次，菩薩於眾生前，種種因緣、種種譬喻而為說法，毀呰慳貪。",
    "T25n1509_030:0280b23_9": "夫慳貪者，自身所須，惜不能用；見告求者，心濁色變，即於現身聲色醜惡；種後世惡業故，受形醜陋。",
    "T25n1509_030:0280b26_10": "先不種布施因緣故，今身貧賤；慳著財物，多求不息，開諸罪門；專造惡事故，墮惡道中！",
    "T25n1509_030:0280b28_11": "復次，生死輪轉利益之業，無過布施，今世、後世隨意便身之事，悉從施得；施為善導，能開三樂：天上、人中、涅槃之樂。",
    "T25n1509_030:0280c01_12": "所以者何？",
    "T25n1509_030:0280c02_13": "好施之人，聲譽流布，八方信樂，無不愛敬；處大眾中無所畏難，死時無悔。",
    "T25n1509_030:0280c03_14": "其人自念：我以財物殖良福田，人天中樂，涅槃之門，我必得之！",
    "T25n1509_030:0280c05_15": "所以者何？",
    "T25n1509_030:0280c05_16": "施破慳結，慈念受者，滅除瞋惱，嫉妬心息；恭敬受者，則除憍慢；決定心施，疑網自裂；知施果報，則除邪見及滅無明。",
    "T25n1509_030:0280c08_17": "如是等諸煩惱破，則涅槃門開。",
    "T25n1509_030:0280c09_18": "復次，非但開三樂而已，乃能開無量佛道、世尊之處。",
    "T25n1509_030:0280c10_19": "所以者何？",
    "T25n1509_030:0280c10_20": "六波羅蜜是佛道，檀為初門，餘行皆悉隨從。",
    "T25n1509_030:0280c11_21": "如是等，布施有無量功德；以是因緣故，令眾生立檀波羅蜜。",
    "T25n1509_030:0280c13_22": "檀波羅蜜義，如先「檀」中說。",
    "T25n1509_030:0280c13_23": "立尸羅者，菩薩於眾生前，讚說戒行：「汝諸眾生，當學持戒！",
    "T25n1509_030:0280c15_24": "持戒之德，拔三惡趣及人中下賤，令得天、人尊貴，乃至佛道。",
    "T25n1509_030:0280c16_25": "戒為一切眾生眾樂根本，譬如大藏出諸珍寶。",
    "T25n1509_030:0280c17_26": "戒為大護，能滅眾怖，譬如大軍破賊。",
    "T25n1509_030:0280c18_27": "戒為莊嚴，如著瓔珞。",
    "T25n1509_030:0280c19_28": "戒為大船，能度生死巨海。",
    "T25n1509_030:0280c19_29": "戒為大乘，能致重寶，至涅槃城。",
    "T25n1509_030:0280c20_30": "戒為良藥，能破結病。",
    "T25n1509_030:0280c21_0": "戒為善知識，世世隨逐，不相遠離，令心安隱；譬如穿井，已見濕泥，喜慶自歡，無復憂患。",
    "T25n1509_030:0280c23_1": "戒能成就利益諸行，譬如父母長育眾子。",
    "T25n1509_030:0280c24_2": "戒為智梯，能入無漏。",
    "T25n1509_030:0280c24_3": "戒能驚怖諸結，譬如師子能令群獸攝伏。",
    "T25n1509_030:0280c25_4": "戒為一切諸德之根、出家之要。",
    "T25n1509_030:0280c26_5": "修淨戒者，所願隨意，譬如如意珠應念時得。」",
    "T25n1509_030:0280c27_6": "如是等種種讚戒之德，令眾生歡喜，發心住尸羅波羅蜜。",
    "T25n1509_030:0280c28_7": "住羼提者，於眾生前，讚歎忍辱：「忍為一切出家之力，能伏諸惡，能於眾中現奇特事；忍能守護，令施、戒不毀。",
    "T25n1509_030:0281a02_8": "忍為大鎧，眾兵不加。",
    "T25n1509_030:0281a02_9": "忍為良藥，能除惡毒。",
    "T25n1509_030:0281a03_10": "忍為善勝，於生死險道安隱無患。",
    "T25n1509_030:0281a04_11": "忍為大藏，施貧苦人無極大寶。",
    "T25n1509_030:0281a05_0": "忍為大舟，能渡生死此岸到涅槃彼岸。",
    "T25n1509_030:0281a06_0": "忍為磫[石*瞿]，能瑩明諸德，若人加惡，如猪揩金山，益發其明。",
    "T25n1509_030:0281a07_1": "求佛道、度眾生之利器，忍為最妙！」",
    "T25n1509_030:0281a08_2": "行者當作是念：「我若以瞋報彼，則為自害！",
    "T25n1509_030:0281a09_3": "又我先世自有是罪，不得如意，要必當償；若於此人不受，餘亦害我，俱不得免，云何起瞋？」",
    "T25n1509_030:0281a12_0": "復次，眾生為煩惱所牽，起諸惡事，不得自在。",
    "T25n1509_030:0281a13_1": "譬如人為非人所持，而罵辱良醫，良醫是時但為除鬼，不嫌其罵；行者亦如是，眾生加惡向己，不嫌其瞋，但為除結。",
    "T25n1509_030:0281a16_2": "復次，行忍之人，視前罵辱者，如父母視嬰孩，見其瞋罵，益加慈念，愛之踰深。",
    "T25n1509_030:0281a17_3": "又復自念：彼人加惡於我，是業因緣，前世自造，今當受之；若以瞋報，更造後苦，何時解已！",
    "T25n1509_030:0281a19_4": "若今忍之，永得離苦，是故不應起瞋。",
    "T25n1509_030:0281a20_5": "如是種種因緣，訶瞋恚，生慈悲，入眾生忍中。",
    "T25n1509_030:0281a21_6": "入眾生忍中已，作是念：「十方諸佛所說法，皆無有我，亦無我所，但諸法和合，假名眾生；如機關木人，雖能動作，內無有主。",
    "T25n1509_030:0281a24_7": "身亦如是，但皮骨相持，隨心風轉，念念生滅，無常空寂，無有作者，無罵者，亦無受者，本末畢竟空故；但顛倒虛誑故，凡夫心著。」",
    "T25n1509_030:0281a27_8": "如是思惟已，則無眾生；無眾生已，法無所屬，但因緣和合，無有自性。",
    "T25n1509_030:0281a29_9": "如眾生和合，強名眾生；法亦如是，即得法忍。",
    "T25n1509_030:0281b01_10": "得是眾生忍、法忍故，能得阿耨多羅三藐三菩提，何況諸餘利益！",
    "T25n1509_030:0281b02_11": "眾生聞是已，住羼提波羅蜜。",
    "T25n1509_030:0281b03_12": "立毘梨耶者，教眾生言：「汝莫懈怠！",
    "T25n1509_030:0281b04_13": "若能精進，諸善功德悉皆易得；若懈怠者，見木有火而不能得，何況餘事！」",
    "T25n1509_030:0281b06_14": "是故勸令精進，若人隨方便精進，無願不得。",
    "T25n1509_030:0281b07_15": "凡得勝法，非無因緣，皆從精進生。",
    "T25n1509_030:0281b08_16": "精進有二相：一、能進生諸善法，二、能除諸惡法。",
    "T25n1509_030:0281b09_17": "復有三相：一、欲造事，二、精進作，三、不休息。",
    "T25n1509_030:0281b10_18": "復有四相：已生惡法斷之令滅，未生惡法能令不生，未生善法能令發生，已生善法能令增長。",
    "T25n1509_030:0281b12_19": "如是等名精進相。",
    "T25n1509_030:0281b12_20": "精進故能助成一切善法。",
    "T25n1509_030:0281b13_21": "譬如火得風助，其然乃熾；又如世間勇健之人，能越山渡海。",
    "T25n1509_030:0281b14_22": "道法精進，乃至能得佛道，何況餘事！",
    "T25n1509_030:0281b15_23": "眾生聞已，皆立精進波羅蜜。",
    "T25n1509_030:0281b16_24": "復次，菩薩見有未發阿耨多羅三藐三菩提者，為讚歎阿耨多羅三藐三菩提法，於一切諸法中最為第一，極為尊貴，能饒益一切，令得諸法實相不誑之法。",
    "T25n1509_030:0281b20_25": "有大慈悲，具一切智，金色身相，第一微妙；三十二相，八十隨形好，無量光明；無量戒、定、智慧、解脫、解脫知見；三達、無礙，於一切法無礙解脫。",
    "T25n1509_030:0281b23_26": "得如是者，一切眾生中最為上尊，應受一切世間供養。",
    "T25n1509_030:0281b24_27": "若人但心念佛，尚得無量無盡福德，何況精進布施、持戒、供養、承事、禮拜者！",
    "T25n1509_030:0281b26_28": "語眾生言：「佛事如是，汝等當發無上道心，懃修精進；行如法者，得之不難！」",
    "T25n1509_030:0281b27_29": "眾生聞是已，便發無上道心。",
    "T25n1509_030:0281b28_30": "若發心者，不可但空爾而得，當行檀波羅蜜；行檀波羅蜜，次行尸羅波羅蜜、羼提波羅蜜、禪波羅蜜、般若波羅蜜；行五波羅蜜，則是毘梨耶波羅蜜。",
    "T25n1509_030:0281c03_31": "若不發大乘心者，當教辟支佛道；若無辟支佛道者，教行聲聞道；若無聲聞道者，教令離色，受無色定，寂滅安樂；若無無色定者，教令離欲，受色界種種禪定樂；若無禪者，教令修十善道，人、天中受種種樂。",
    "T25n1509_030:0281c08_0": "「莫自懈怠，空無所得，貧窮下賤，種種懃苦，甚為可患！",
    "T25n1509_030:0281c09_1": "懈怠法者最為弊惡，破壞今世、後世利益善道。」",
    "T25n1509_030:0281c10_2": "眾生聞已，集諸善法，懃行精進。",
    "T25n1509_030:0281c11_0": "立禪者，菩薩於眾生前，讚歎禪定清淨樂，內樂，自在樂，離罪樂，今世、後世樂，聖所受樂，梵天王樂，遍身受樂，深厚妙樂。",
    "T25n1509_030:0281c13_1": "汝諸眾生，何以著五欲不淨樂，與畜生同受諸罪垢樂，而捨是妙樂？",
    "T25n1509_030:0281c15_2": "若汝能捨小樂，則得大樂。",
    "T25n1509_030:0281c15_3": "汝不見田夫棄少種子，後獲大果；如人獻王少物而得大報；如少鉤餌而得大魚，所捨甚少而所獲大多。",
    "T25n1509_030:0281c18_4": "智者亦如是，能棄世間之樂，得甚深禪定快樂。",
    "T25n1509_030:0281c19_5": "既得此樂，反觀欲樂甚為不淨，如從獄出；如病疹得差，更不求藥。",
    "T25n1509_030:0281c21_6": "復次，禪定名實智初門，令智慧澄靜，能照諸法；如燈在密室，其明得用。",
    "T25n1509_030:0281c22_7": "若依禪定得四無量、背捨、勝處、神通、辯才等，諸甚深功德，悉皆具得，能令瓦石變成如意寶珠，何況餘事！",
    "T25n1509_030:0281c25_8": "隨意所為，無不能作：入地如水，履水如地，手捉日、月，身不焦、冷；化為種種禽獸之身而不受其法，或時變身充滿虛空、或時身若微塵，或輕如鴻毛、或重若太山，或時以足指按地天地大動如動草葉。",
    "T25n1509_030:0282a01_9": "如是等神通變化力，皆從禪得。",
    "T25n1509_030:0282a02_0": "眾生聞是已，立於禪波羅蜜。",
    "T25n1509_030:0282a02_1": "立般若波羅蜜者，菩薩教諸眾生：「當學智慧！",
    "T25n1509_030:0282a03_2": "智慧者，其明第一，名為慧眼。",
    "T25n1509_030:0282a04_3": "若無慧眼，雖有肉眼，猶故是盲；雖云有眼，與畜生無異。",
    "T25n1509_030:0282a05_4": "若有智慧，自別好醜，不隨他教；若無智慧，隨人東西，如牛駱駝穿鼻隨人。",
    "T25n1509_030:0282a07_5": "一切有為法中，智慧為上！",
    "T25n1509_030:0282a08_6": "聖所親愛，能破有為法故。",
    "T25n1509_030:0282a09_0": "如《經》中說：『於諸寶中，智慧寶為最；一切利器中，慧刀利為最；住智慧山頂，無有憂患。",
    "T25n1509_030:0282a11_0": "觀諸苦惱眾生，無不悉見。』",
    "T25n1509_030:0282a11_1": "智慧刀能斷無始煩惱生死連鎖；智慧力故，能具六波羅蜜，得不可思議無量佛道，成一切智，何況聲聞、辟支佛及世間勝事！",
    "T25n1509_030:0282a14_2": "是智慧增長清淨，不可沮壞，名為波羅蜜。」",
    "T25n1509_030:0282a15_3": "眾生聞已，住般若波羅蜜。",
    "T25n1509_030:0282a16_4": "復次，菩薩或時不以口教，或現神足光明，令眾生住六波羅蜜；或現種種餘緣，乃至夢中為作因緣，使其覺悟，令眾生住六波羅蜜。",
    "T25n1509_030:0282a19_5": "是故經言：「欲令眾生住六波羅蜜，當學般若波羅蜜！」",
    "T25n1509_030:0282a21_0": "【經】「欲殖一善根於佛福田中，至得阿耨多羅三藐三菩提不盡者，當學般若波羅蜜！」",
    "T25n1509_030:0282a22_1": "【論】「善根」者，三善根：無貪善根，無瞋善根，無癡善根。",
    "T25n1509_030:0282a24_2": "一切諸善法皆從三善根生增長。",
    "T25n1509_030:0282a24_3": "如藥樹、草木，因有根故，得生成增長；以是故，名為諸善根。",
    "T25n1509_030:0282a26_4": "今言「善根」者，善根因緣供養之具，所謂花香、燈明，及法供養，持戒、誦經等，因中說果。",
    "T25n1509_030:0282a28_5": "何以故？",
    "T25n1509_030:0282a28_6": "香華不定，以善心供養故，名為善根。",
    "T25n1509_030:0282a29_7": "布施非即是福，但能破慳貪，開善法門；善根名為福。",
    "T25n1509_030:0282b01_8": "如針導綖縫衣，縫非針也。",
    "T25n1509_030:0282b02_9": "「一」者，若華、若香、若燈明，若禮敬，若誦經、持戒，若禪定，若智慧等，一一供養及法供養，殖於諸佛田中。",
    "T25n1509_030:0282b04_10": "「佛田」者，十方三世諸佛；若佛在世，若形像，若舍利，若但念佛。",
    "T25n1509_030:0282b06_0": "「殖」者，專心堅著。",
    "T25n1509_030:0282b06_1": "問曰：經言種種福田，今何以獨言「殖於佛田」？",
    "T25n1509_030:0282b07_2": "答曰：雖有種種福田，佛為第一福田，以十力、四無所畏、十八不共法如是等無量佛法具足，是故獨說「殖於佛田」。",
    "T25n1509_030:0282b10_3": "法寶雖為佛師，若佛不說，法為無用；如雖有好藥，若無良醫，藥則無用。",
    "T25n1509_030:0282b11_4": "以是故，法寶雖上而前說佛寶，何況僧寶！",
    "T25n1509_030:0282b12_5": "復次，佛田能獲無量果報，餘者雖言無量而有差降；以是故，佛田第一。",
    "T25n1509_030:0282b14_6": "「不盡」者，諸佛成就無量功德故，於中殖福，福亦無盡。",
    "T25n1509_030:0282b15_7": "復次，佛功德無量、無邊、無數、無等故，殖福者福亦不盡。",
    "T25n1509_030:0282b17_8": "復次，佛為菩薩時，緣一切眾生，如眾生無量、無邊故，福亦無盡。",
    "T25n1509_030:0282b18_9": "復次，佛田清淨：拔愛等諸煩惱穢草，淨戒為平地，大慈悲為良美，除諸惡邪醎土；三十七品為溝港，十力、四無所畏、四無礙智等為垣牆，能出生三乘涅槃果報——殖種於此無上無比田者，其福無盡！",
    "T25n1509_030:0282b23_10": "問曰：一切有為法無常相故，皆歸於盡；福從因緣生，何得不盡？",
    "T25n1509_030:0282b24_11": "答曰：亦不言「常不盡」，自言「乃至得佛中間不盡」。",
    "T25n1509_030:0282b26_12": "復次，一切有為法雖念念生滅，相續不斷、果報不失故，名為不盡。",
    "T25n1509_030:0282b27_13": "如燈雖焰焰生滅不名滅，脂盡炷滅，乃可稱滅；福亦如是，深心種於良田故，乃至法盡而亦不盡。",
    "T25n1509_030:0282c01_0": "復次，菩薩知諸法實相，如涅槃不盡，福德入諸法實相故而亦不盡。",
    "T25n1509_030:0282c02_1": "問曰：若爾者，涅槃不盡，福德亦應常不盡，云何言「乃至佛中間不盡」？",
    "T25n1509_030:0282c04_2": "答曰：是福德者以智慧力故，令是功德如涅槃畢竟空、不生不滅；以是故，喻如涅槃，非即涅槃。",
    "T25n1509_030:0282c06_3": "若是涅槃，不應為喻。",
    "T25n1509_030:0282c07_0": "若是涅槃，云何果報成佛而不盡？",
    "T25n1509_030:0282c07_1": "譬如三解脫門：空、無相、無作。",
    "T25n1509_030:0282c08_2": "如解脫畢竟空相，是空解脫門觀世間亦畢竟空；如解脫無相相，是無相解脫門觀世間亦無相相；如解脫無作相，是無作解脫門觀世間亦無作相。",
    "T25n1509_030:0282c11_3": "以是故說：「欲殖一善根於佛福田，乃至阿耨多羅三藐三菩提而不盡者，當學般若波羅蜜。」",
    "T25n1509_030:0282c14_4": "◎大智度論初品中諸佛稱讚其名釋論第四十七【經】「復次，舍利弗！",
    "T25n1509_030:0282c17_5": "菩薩摩訶薩欲令十方諸佛稱讚其名，當學般若波羅蜜！」",
    "T25n1509_030:0282c18_6": "【論】問曰：菩薩若觀諸法畢竟空，內無吾我，已破憍慢，云何欲令諸佛稱讚其名？",
    "T25n1509_030:0282c20_7": "又菩薩法應供養諸佛，云何反求諸佛供養？",
    "T25n1509_030:0282c21_8": "答曰：佛法有二門：一、為第一義門，二、為世俗法門。",
    "T25n1509_030:0282c22_9": "以世俗門故，欲令諸佛讚歎；雖為諸佛所讚歎，而不見我，不取眾生相，世間假名故說。",
    "T25n1509_030:0282c24_10": "汝言「云何反求佛供養」者，如後品中，佛所讚歎菩薩畢竟阿鞞跋致阿耨多羅三藐三菩提；今是菩薩欲得決定知是阿鞞跋致以不，以是故求佛讚歎，非求供養！",
    "T25n1509_030:0282c28_11": "復次，餘人餘眾生，貪欲、瞋恚、愚癡覆心故，不能如實讚歎。",
    "T25n1509_030:0283a01_12": "何以故？",
    "T25n1509_030:0283a01_13": "若偏有所愛，不見實過，但見功德；若偏有所瞋，但見其過，不見其德；若愚癡多，不能如實見其好醜。",
    "T25n1509_030:0283a03_14": "諸天、世人雖有智慧，三毒薄者，亦不能得如實讚，猶有謬失，無一切智故、結使不盡故。",
    "T25n1509_030:0283a05_15": "聲聞、辟支佛三毒雖盡，亦不能如實讚，猶有餘氣未盡，又智慧不具足故。",
    "T25n1509_030:0283a07_16": "唯佛一人，三毒及氣永盡、成就一切智故，能如實讚，不增不減。",
    "T25n1509_030:0283a09_17": "以是故，行者欲得諸佛所讚，知其實德，不求餘人稱讚。",
    "T25n1509_030:0283a10_18": "問曰：若諸佛出於三界，不著世間，無有我及我所，視於外道、惡人、大菩薩、阿羅漢一等無異，云何讚歎菩薩？",
    "T25n1509_030:0283a13_19": "答曰：佛雖無吾我、無有憎愛，於一切法心無所著；憐愍眾生，以大慈悲心引導一切故，分別善人而有所讚，亦欲破壞惡魔所願；以佛讚歎故，無量眾生愛樂菩薩，恭敬供養，後皆成就佛道。",
    "T25n1509_030:0283a17_20": "以是故，諸佛讚歎菩薩。",
    "T25n1509_030:0283a18_21": "問曰：云何讚歎？",
    "T25n1509_030:0283a18_22": "答曰：如佛於大眾中說法，欲令眾生入甚深法，讚是菩薩，如薩陀波崙等。",
    "T25n1509_030:0283a20_23": "復次，佛讚歎菩薩言：「是菩薩能觀諸法畢竟空，亦能於眾生有大慈悲。",
    "T25n1509_030:0283a22_24": "能行生忍，亦不見眾生；雖行法忍，於一切法而不生著。",
    "T25n1509_030:0283a23_25": "雖觀宿命事，不墮始見；雖觀眾生入無餘涅槃，而不墮邊見。",
    "T25n1509_030:0283a25_26": "雖知涅槃是無上實法，亦能起身、口、意善業；雖行生死中，而深心愛樂涅槃。",
    "T25n1509_030:0283a26_27": "雖住三解脫門觀於涅槃，亦不斷本願及善行。",
    "T25n1509_030:0283a28_28": "如是等種種奇特功德，甚為難有！」",
    "T25n1509_030:0283a28_29": "復次，若菩薩未得無生忍、未得五神通，生死肉身，有大慈悲心，能為眾生故，內外所有所貴惜者，悉能施與——外謂所著妻子、上妙五欲，如意珠、最上寶，安樂國土等；內謂身體、肌肉、皮膚、骨、血、頭、目、髓、腦、耳、鼻、手、足。",
    "T25n1509_030:0283b04_30": "如是等施，甚為難有！",
    "T25n1509_030:0283b05_31": "是故諸佛讚歎其德。",
    "T25n1509_030:0283b05_32": "若菩薩入法位、得神通，行苦行不足為難；以是菩薩生身肉眼，志願弘曠，有大悲心，愛樂佛道，行如是事，甚為希有！",
    "T25n1509_030:0283b08_33": "復次，若菩薩持戒清淨具足，無所分別持戒、破戒。",
    "T25n1509_030:0283b09_34": "於一切諸法畢竟不生，常空法忍。",
    "T25n1509_030:0283b10_35": "精進不休、不息，不著、不厭；精進、懈怠，一相不異；無量無邊無數劫，懃修精進。",
    "T25n1509_030:0283b12_36": "都欲受行甚深禪定，無所依止，定、亂不異；不起於定而能變身無量，遍至十方說法度人。",
    "T25n1509_030:0283b14_37": "行深智慧，觀一切法不生不滅，非不生非不滅，亦非不生亦非不滅，非非不生非非不滅，過諸語言、心行處滅，不可壞不可破，不可受不可著，諸聖行處，淨如涅槃；亦不著是觀，意亦不沒，能以智慧而自饒益。",
    "T25n1509_030:0283b19_38": "如是菩薩，諸佛讚歎。",
    "T25n1509_030:0283b19_39": "復次，菩薩未得受記，未得無生法忍，生不值佛，不見賢聖；以正思惟故，能觀諸法實相；雖觀實相，心亦不著。",
    "T25n1509_030:0283b22_40": "如是菩薩，十方諸佛皆共讚歎。",
    "T25n1509_030:0283b23_41": "復次，菩薩聞甚深無量無邊不可思議佛法，雖自未得，智慧未及，而能定心信樂，不生疑悔；若魔作佛來詭說其意，意無增減。",
    "T25n1509_030:0283b26_42": "如是菩薩，諸佛所讚。",
    "T25n1509_030:0283b26_43": "復次，有諸菩薩一時發心，中有疾成佛者，佛則讚歎，有大精進力故。",
    "T25n1509_030:0283b28_44": "如釋迦文尼佛與彌勒等諸菩薩同時發心，釋迦文尼佛精進力故，超越九劫。",
    "T25n1509_030:0283c01_0": "復次，若有菩薩具足菩薩事，所謂十地、六波羅蜜、十力、四無所畏、四無礙智、十八不共法等無量清淨佛法，為眾生故，久住生死，不取阿耨多羅三藐三菩提，而廣度眾生。",
    "T25n1509_030:0283c04_1": "如是菩薩，諸佛讚歎。",
    "T25n1509_030:0283c05_2": "何者是？",
    "T25n1509_030:0283c05_3": "如文殊師利、毘摩羅詰、觀世音、大勢至、遍吉等，諸菩薩之上首，出於三界，變化無央數身，入於生死，教化眾生故。",
    "T25n1509_030:0283c08_4": "如是希有事，皆從甚深般若波羅蜜生。",
    "T25n1509_030:0283c09_5": "以是故說：「欲得諸佛稱歎其名，當學般若波羅蜜」。",
    "T25n1509_030:0283c10_6": "◎◎【經】「復次，舍利弗！",
    "T25n1509_030:0283c11_7": "菩薩摩訶薩欲一發意至十方如恒河沙等世界，當學般若波羅蜜！」",
    "T25n1509_030:0283c13_0": "【論】菩薩得身通變化力，作十方恒河沙等身，於十方恒河沙等世界一時能到。",
    "T25n1509_030:0283c14_1": "問曰：如經說「一彈指頃有六十念」，若一念中能至一方恒河沙等世界，尚不可信，何況十方恒河沙等世界，時少而所到處多？",
    "T25n1509_030:0283c17_2": "答曰：經說：「五事不可思議，所謂眾生多少，業果報，坐禪人力，諸龍力，諸佛力。",
    "T25n1509_030:0283c19_3": "於五不可思議中，佛力最不可思議！」",
    "T25n1509_030:0283c20_4": "菩薩入深禪定，生不可思議神通故，一念中悉到十方諸佛世界。",
    "T25n1509_030:0283c21_5": "如說四種神通中，唯佛、菩薩有如意疾遍神通。",
    "T25n1509_030:0283c22_6": "若金翅鳥子，始從[穀-禾+卵]出，從一須彌至一須彌；諸菩薩亦如是，以無生忍力故，破諸煩惱無明[穀-禾+卵]，即時一念中作無量身，遍至十方。",
    "T25n1509_030:0283c26_0": "復次，菩薩一切無量世罪悉已消滅，以智慧力故，能轉一切諸法，所謂小能作大，大能作小；能以千萬無量劫為一日，又能以一日為千萬劫。",
    "T25n1509_030:0283c29_1": "是菩薩世間之主，所欲自在，何願不滿！",
    "T25n1509_030:0284a01_2": "如《毘摩羅詰經》所說：「以七夜為劫壽。」",
    "T25n1509_030:0284a02_3": "以是因緣故，菩薩乘神通力，能速疾超越十方世界。",
    "T25n1509_030:0284a03_4": "問曰：前五不可思議中無有菩薩，今何以說菩薩不可思議？",
    "T25n1509_030:0284a04_5": "答曰：或時因中說果，如日食百斤金，金不可食，因金得食，故言食金，是為因中說果。",
    "T25n1509_030:0284a06_6": "或時果中說因，如見好畫，言是好手，是為果中說因。",
    "T25n1509_030:0284a08_7": "諸菩薩亦如是，菩薩為因，諸佛為果，若說佛力不可思議，當知已說菩薩。",
    "T25n1509_030:0284a09_8": "以是故言：「欲一發意到十方恒河沙世界者，當學般若波羅蜜。」",
    "T25n1509_030:0284a12_0": "【經】「復次，舍利弗！",
    "T25n1509_030:0284a12_1": "菩薩摩訶薩欲發一音使十方如恒河沙等世界聞聲，當學般若波羅蜜！」",
    "T25n1509_030:0284a14_0": "【論】菩薩得六神通，增長梵聲相，過三千大千世界，至十方恒河沙等諸世界。",
    "T25n1509_030:0284a15_1": "問曰：若爾者，與佛音聲何異？",
    "T25n1509_030:0284a16_2": "答曰：菩薩音聲有恒河沙等之數，佛音聲所到無有限數。",
    "T25n1509_030:0284a17_3": "如《密跡經》中所說：目連試佛音聲，極至西方，猶聞佛音，若如對面。",
    "T25n1509_030:0284a19_4": "問曰：若爾者，佛常在國土聚落說法教化，而閻浮提內人不至佛邊，則不得聞。",
    "T25n1509_030:0284a21_5": "何以知之？",
    "T25n1509_030:0284a21_6": "多有從遠方來欲聽法者故。",
    "T25n1509_030:0284a22_7": "答曰：佛音聲有二種：一為密中音聲，二為不密音聲。",
    "T25n1509_030:0284a23_8": "密音聲先已說，不密音聲，至佛邊乃聞。",
    "T25n1509_030:0284a24_9": "是亦有二種弟子：一為出世聖人，二為世間凡夫。",
    "T25n1509_030:0284a25_10": "出世聖人如目揵連等，能聞微密音聲；凡夫人隨其所近乃聞。",
    "T25n1509_030:0284a27_11": "復次，諸菩薩得入正位，離生死身，得法性真形，能見十方無量佛身，及遍炤光明，亦能得聞諸佛六十種極遠無量音聲。",
    "T25n1509_030:0284a29_12": "諸大菩薩雖未具足如佛音聲，於佛音聲中普得其分。",
    "T25n1509_030:0284b02_13": "是佛菩薩音聲有三種：一者、先世種善音聲因緣故，咽喉中得微妙四大，能出種種妙好遠近音聲，所謂一里、二里、三里、十里、百里、千里，乃至三千大千世界，音聲遍滿。",
    "T25n1509_030:0284b06_14": "二者、神通力故，咽喉四大出聲，遍滿三千大千世界，及十方恒河沙世界。",
    "T25n1509_030:0284b07_15": "三者、佛音聲常能遍滿十方虛空。",
    "T25n1509_030:0284b08_16": "問曰：若佛音聲常能遍滿，今眾生何以不得常聞？",
    "T25n1509_030:0284b09_17": "答曰：眾生無量劫以來，所作惡業覆，是故不聞。",
    "T25n1509_030:0284b10_18": "譬如雷電霹靂，聾者不聞，雷聲無減；佛亦如是，常為眾生說法，如龍震大雷聲，眾生罪故，自不得聞。",
    "T25n1509_030:0284b13_19": "如今世人精進持戒者，於念佛三昧心得定時，罪垢不障，即得見佛，聞佛說法，音聲清了。",
    "T25n1509_030:0284b15_20": "菩薩於三種音聲中欲得二種，是二種音聲甚難希有故；如業果音聲，自然可得故。",
    "T25n1509_030:0284b17_21": "以是故說：「菩薩摩訶薩欲以一音使十方恒河沙等世界聞聲者，當學般若波羅蜜。」",
    "T25n1509_030:0284b20_0": "【經】「復次，舍利弗！",
    "T25n1509_030:0284b20_1": "菩薩摩訶薩欲使諸佛世界不斷者，當學般若波羅蜜！」",
    "T25n1509_030:0284b21_2": "【論】「佛世界不斷」者，菩薩欲令國國相次，皆使眾生發心作佛。",
    "T25n1509_030:0284b23_0": "問曰：言「次第」者，為一國前後相次？",
    "T25n1509_030:0284b23_1": "為十方世界次第？",
    "T25n1509_030:0284b24_2": "若一國相次者，大悲普覆一切眾生，何以不及餘國？",
    "T25n1509_030:0284b25_3": "若十方一切世界次第者，餘佛、菩薩何所利益？",
    "T25n1509_030:0284b26_4": "答曰：菩薩心願，欲令一切世界皆悉作佛，大心曠遠，無有齊限。",
    "T25n1509_030:0284b27_5": "以是心集諸智慧，無量福德神通力故；又隨眾生種作佛因緣者，是菩薩皆悉令作。",
    "T25n1509_030:0284b29_6": "若一切世界皆種作佛因緣者，餘佛菩薩不應有益，但是事不然！",
    "T25n1509_030:0284c02_7": "復次，十方世界無量無邊，不應一菩薩盡得遍諸世界，令佛種不斷，諸餘菩薩各隨因緣，皆有其分。",
    "T25n1509_030:0284c04_8": "以慈悲大故，願亦無量，利益之心無有齊限。",
    "T25n1509_030:0284c05_9": "眾生種無量故，非一佛一菩薩所可盡度。",
    "T25n1509_030:0284c06_10": "問曰：若事不稱心，何故作願耶？",
    "T25n1509_030:0284c07_11": "答曰：欲令心願曠大清淨故；如行慈三昧，雖不能令眾生離苦，但自欲令心曠大清淨，成利益願故。",
    "T25n1509_030:0284c10_12": "如諸佛大菩薩力皆能度一切眾生，而眾生福緣未集、未有智慧，因緣不會故而不得度。",
    "T25n1509_030:0284c12_13": "如大海水，一切眾生取用，水不窮竭，但眾生不能得用。",
    "T25n1509_030:0284c13_14": "如餓鬼眾生自罪因緣，不得見水；設得見之，即時乾竭，或為洋銅、或成膿血。",
    "T25n1509_030:0284c15_15": "佛亦如是，有大慈悲、智慧無量無邊，悉能滿足眾生，而眾生罪業因緣故而不值佛；設得值佛，如餘人無異，或生瞋恚，或起誹謗；以是因緣故，不見佛威相神力，雖得值佛而無利益。",
    "T25n1509_030:0284c19_16": "復次，二因二緣發於正見，所謂內因、外緣。",
    "T25n1509_030:0284c20_17": "佛外因緣具足，有三十二相、八十隨形好，無量光明莊嚴其身，種種神力，種種音聲，隨意說法，斷一切疑。",
    "T25n1509_030:0284c23_18": "但眾生內因緣不具足，先不種見佛善根而不信敬，不精進持戒，鈍根深厚，著於世樂。",
    "T25n1509_030:0284c25_19": "以是故，無有利益，非為佛咎。",
    "T25n1509_030:0284c26_20": "佛化度眾生，神器利用，悉皆備足。",
    "T25n1509_030:0284c26_21": "譬如日出，有目則覩，盲者不見；設使有目而無日者，則無所覩，是故日無咎也。",
    "T25n1509_030:0284c28_22": "佛明亦如是。",
    "T25n1509_030:0284c29_0": "問曰：云何佛世界因緣不斷？",
    "T25n1509_030:0284c29_1": "答曰：菩薩於眾生中，種種因緣讚歎佛道，令眾生發阿耨多羅三藐三菩提心，漸漸行六波羅蜜，然後於諸世界各各作佛：若於一國次第作佛，或於異國各自作佛，是名「不斷佛國」。",
    "T25n1509_030:0285a04_2": "復次，菩薩疾集智慧具足，作佛度無量眾生；欲入涅槃時，為菩薩受記：「我滅度後，汝次作佛。」",
    "T25n1509_030:0285a07_3": "展轉皆悉如是，令不斷絕。",
    "T25n1509_030:0285a07_4": "若佛不記菩薩者，則斷佛國。",
    "T25n1509_030:0285a08_5": "譬如王立太子，展轉如是，國祚不斷。",
    "T25n1509_030:0285a09_6": "問曰：何以貴有佛世界，賤無佛國？",
    "T25n1509_030:0285a10_7": "答曰：是事不應致問！",
    "T25n1509_030:0285a10_8": "佛是莊嚴十方世界主，何況一國！",
    "T25n1509_030:0285a11_9": "若離有佛國者，雖受人天樂，而不知是佛恩力之所致，與畜生無異！",
    "T25n1509_030:0285a13_10": "若一切諸佛不出世者，則無三乘涅槃之道，常閉在三界獄，永無出期；若世有佛，眾生得出三界牢獄。",
    "T25n1509_030:0285a15_11": "譬如二國之間，無日之處，是中眾生從冥中生，從冥中死。",
    "T25n1509_030:0285a16_12": "若佛生時，光明暫炤，各各相見；乃見日月所炤眾生，知彼為大福，我等有罪。",
    "T25n1509_030:0285a18_13": "如是或時佛以光明遍炤諸佛國，有佛國眾生見佛光明，則大歡喜，念言：「我等黑闇，彼為大明。」",
    "T25n1509_030:0285a20_14": "復次，有佛之國，眾生知有罪福，人受三歸、五戒、八齋及出家五眾等，種種甚深禪定、智慧，四沙門果，有餘、無餘涅槃等，如是種種善法。",
    "T25n1509_030:0285a23_15": "以是因緣故，佛國為貴。",
    "T25n1509_030:0285a24_16": "若佛國，眾生雖不見佛，值遇經法，修善持戒，布施、禮敬等，種涅槃因緣，乃至畜生皆能種福德因緣；若無佛之國，乃至天、人不能修善。",
    "T25n1509_030:0285a27_17": "以是故，菩薩生願：「欲使佛世界不斷。」",
    "T25n1509_030:0285a29_0": "大智度論卷第三十"
}