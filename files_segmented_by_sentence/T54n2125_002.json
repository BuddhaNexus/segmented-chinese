{
    "T54n2125_002:0212a17_0": "南海寄歸內法傳卷第二",
    "T54n2125_002:0212a19_0": "翻經三藏沙門義淨撰",
    "T54n2125_002:0212a20_0": "十衣食所須十一著衣法式",
    "T54n2125_002:0212a21_0": "十二尼衣喪制十三結淨地法",
    "T54n2125_002:0212a22_0": "十四五眾安居十五隨意成規",
    "T54n2125_002:0212a23_0": "十六匙筋合否十七知時而禮",
    "T54n2125_002:0212a24_0": "十八便利之事",
    "T54n2125_002:0212a25_0": "十衣食所須",
    "T54n2125_002:0212a26_0": "原夫有待累形，假衣食而始濟；無生妙智，託滅理而方興。",
    "T54n2125_002:0212a27_1": "若其受用乖儀，便招步步之罪；澄心失軌，遂致念念之迷。",
    "T54n2125_002:0212a28_2": "為此於受用中求脫者，順聖言而受用；在澄心處習理者，符先教以澄心。",
    "T54n2125_002:0212b01_3": "即須俯視生涯是迷生之牢獄，仰晞寂岸為悟寂之虛關，方可艤法舟於苦津，秉慧炬於長夜矣。",
    "T54n2125_002:0212b03_4": "然於所著衣服之製、飲食之儀，若持犯昞然律有成則，初學之輩亦識重輕。",
    "T54n2125_002:0212b05_5": "此則得失局在別人，固乃無煩商搉。",
    "T54n2125_002:0212b06_6": "自有現違律檢而將為指南，或可習俗生常謂其無過；或道佛生西國，彼出家者依西國之形儀，我住東川，離俗者習東川之軌則，詎能移神州之雅服，受印度之殊風者。",
    "T54n2125_002:0212b10_7": "聊為此徒，粗銓衡也。",
    "T54n2125_002:0212b11_8": "凡是衣服之儀，斯乃出家綱要，理須具題其製，豈得輕而略諸。",
    "T54n2125_002:0212b12_9": "且如法眾三衣，五天並皆刺葉，獨唯東夏開而不縫。",
    "T54n2125_002:0212b13_10": "親問北方諸國行四分律處，俱同刺葉，全無開者；西方若得神州法服，縫合乃披。",
    "T54n2125_002:0212b15_11": "諸部律文皆云刺合。",
    "T54n2125_002:0212b16_12": "然而充身六物，自有嚴條；十三資具，廣如律說。",
    "T54n2125_002:0212b18_0": "言六物者：一僧伽胝(譯為複衣也)、二嗢呾囉僧伽(譯為上衣也)、三安呾婆娑(譯為內衣也。",
    "T54n2125_002:0212b20_1": "此之三衣皆名支伐羅。",
    "T54n2125_002:0212b20_2": "北方諸國多名法衣為袈裟，乃是赤色之義，非律文典語)、四波呾囉(鉢也)、五尼師但那(坐臥具也)、六鉢里薩囉伐拏(濾水羅也。",
    "T54n2125_002:0212b22_3": "受戒之時要須具斯六物也)。",
    "T54n2125_002:0212b23_0": "十三資具者：一僧伽胝、二嗢呾囉僧伽、三安呾婆娑、四尼師但那、五裙、六副裙、七僧脚崎(掩腋衣也)、八副僧脚崎、九拭身巾、十拭面巾、十一剃髮衣、十二覆瘡疥衣、十三藥資具衣。",
    "T54n2125_002:0212b29_0": "頌曰：「三衣并坐具，　　裙二帔有兩，　身面巾剃髮，　　遮瘡藥直衣。」",
    "T54n2125_002:0212c03_0": "十三種衣，出家開畜。",
    "T54n2125_002:0212c03_1": "既有定格，即須順教用之，不比自餘所有長物。",
    "T54n2125_002:0212c04_2": "此之十三，咸須別牒其事、點淨守持，隨得隨持無勞總足。",
    "T54n2125_002:0212c06_0": "餘外長衣量事分別，若氈褥毯席之流，但須作其委付他心而受用也。",
    "T54n2125_002:0212c07_1": "有云「三衣十物」者，蓋是譯者之意離為二處，不依梵本，別道三衣、析開十物。",
    "T54n2125_002:0212c09_2": "然其十數不能的委，致使猜卜皆悉憑虛，訓什為雜未符先旨。",
    "T54n2125_002:0212c11_3": "其藥直衣，佛制畜者，計當用絹，可二丈許或可一疋。",
    "T54n2125_002:0212c12_4": "既而病起無恒，卒求難濟；為此制畜，可豫備之。",
    "T54n2125_002:0212c13_5": "病時所須，無宜輒用。",
    "T54n2125_002:0212c14_6": "然修行利生之門，義在存乎通濟。",
    "T54n2125_002:0212c14_7": "既而根有三等，不可局為一途。",
    "T54n2125_002:0212c15_8": "四依四作十二杜多，制唯上行；畜房受施十三資具，益兼中下。",
    "T54n2125_002:0212c17_9": "遂使少欲者無盈長之過，多求者亡闕事之咎。",
    "T54n2125_002:0212c18_10": "大哉慈父！",
    "T54n2125_002:0212c18_11": "巧應根機，善誘人天，稱調御者。",
    "T54n2125_002:0212c19_12": "而云供身百一，四部未見律文。",
    "T54n2125_002:0212c19_13": "雖復經有其言，故是別時之意。",
    "T54n2125_002:0212c20_14": "且如多事俗徒家具尚不盈五十，豈容省緣釋子翻乃過其百數？",
    "T54n2125_002:0212c22_15": "准驗道理，通塞可知。",
    "T54n2125_002:0212c22_16": "凡論絁絹，乃是聖開，何事強遮徒為節目，斷之以意欲省招繁。",
    "T54n2125_002:0212c24_17": "五天四部並皆著用，詎可棄易求之絹絁，覓難得之細布。",
    "T54n2125_002:0212c25_18": "妨道之極，其在斯乎。",
    "T54n2125_002:0212c26_19": "非制強制，即其類也。",
    "T54n2125_002:0212c26_20": "遂使好事持律之者，增己慢而輕餘；無求省欲之賓，內起慚而外恧。",
    "T54n2125_002:0212c28_21": "斯乃遮身長道，亦復何事云云。",
    "T54n2125_002:0212c29_0": "而彼意者，將為害命處來，傷慈之極。",
    "T54n2125_002:0212c29_1": "悲愍含識，理可絕之。",
    "T54n2125_002:0213a01_2": "若爾者，著衣噉食緣多損生，螻蚓曾不寄心，蛹蠶一何見念？",
    "T54n2125_002:0213a02_3": "若其總護者，遂使存身靡託、投命何因！",
    "T54n2125_002:0213a03_4": "以理推徵，此不然也。",
    "T54n2125_002:0213a04_5": "而有不噉酥酪、不履皮鞋、不著絲綿，同斯類矣。",
    "T54n2125_002:0213a06_0": "凡論殺者，先以故意，斷彼命根，方成業道；必匪故思，佛言無犯。",
    "T54n2125_002:0213a07_1": "三處清淨制在亡愆，設乖斯旨但招輕過，無殺心故因乃極成。",
    "T54n2125_002:0213a09_0": "猶若受餘喻便彰著。",
    "T54n2125_002:0213a09_1": "因喻既其明白無過，依宗自顯。",
    "T54n2125_002:0213a10_2": "三支道理且已皎然，況復金口自言！",
    "T54n2125_002:0213a11_0": "何勞更為穿鑿，遂使五日之疑出於作者之筆，三豕之謬傳乎信受之言。",
    "T54n2125_002:0213a12_1": "若其自乞生繭、目驗損蟲，斯則俗士尚不應行，何況情希出離。",
    "T54n2125_002:0213a14_2": "引斯為證，深成未可。",
    "T54n2125_002:0213a14_3": "若有施主淨意持來，即須唱導隨喜以受之，用資身而育德，實無過也。",
    "T54n2125_002:0213a16_4": "五天法服，任刺任縫。",
    "T54n2125_002:0213a16_5": "衣縷不問縱橫，為日無過三五。",
    "T54n2125_002:0213a17_6": "計絹一疋作得七條五條，內葉三指、外緣一寸，外緣有刺三道，內葉悉皆縫合。",
    "T54n2125_002:0213a19_7": "充事表儀，亦何假精妙？",
    "T54n2125_002:0213a20_0": "若著納衣者，意存省事，或拾遺於糞聚、或取棄於屍林，隨得隨縫，用祛寒暑耳。",
    "T54n2125_002:0213a21_1": "而有說云「律中臥具，即是三衣。」",
    "T54n2125_002:0213a22_2": "見制野蠶便生異意，剩謂法衣非絹，遂即覓布慇懃。",
    "T54n2125_002:0213a23_3": "寧委本文元來是褥，高世耶乃是蠶名，作絹還受斯號，體是貴物，制不聽用。",
    "T54n2125_002:0213a25_4": "作褥之法有其兩種：或縫之作袋貯毛在中，或可用絲織成，即是氍毺之類。",
    "T54n2125_002:0213a27_5": "其褥樣闊二肘長四肘，厚薄隨時。",
    "T54n2125_002:0213a28_6": "自乞乃遮，他施無罪。",
    "T54n2125_002:0213a28_7": "全不許用者，大事嚴科。",
    "T54n2125_002:0213a29_8": "此諸敷具，非三衣也。",
    "T54n2125_002:0213a29_9": "又復律云正命，謂是口腹為先。",
    "T54n2125_002:0213b01_10": "耕墾須得其宜、種植無違教網，應法食用不生其罪，始曰立身能長其福。",
    "T54n2125_002:0213b03_11": "依如律教，僧家作田須共淨人為其分數，或可共餘人戶，咸並六分抽一。",
    "T54n2125_002:0213b05_0": "僧但給牛與地，諸事皆悉不知。",
    "T54n2125_002:0213b05_1": "或可分數量時斟酌，西方諸寺多並如是。",
    "T54n2125_002:0213b06_2": "或有貪婪不為分數，自使奴婢躬撿營農，護戒苾芻不噉其食。",
    "T54n2125_002:0213b08_3": "意者以其僧自經理邪命養身、驅使傭人非瞋不可、壞種墾地蟲蟻多傷；日食不過一升，誰復能當百罪？",
    "T54n2125_002:0213b10_4": "是以耿介之士疾其事繁，携瓶挾鉢棄之長鶩，獨坐靜林之野、歡與鳥鹿為儔，絕名利之諠囂、修涅槃之寂滅。",
    "T54n2125_002:0213b13_5": "若為眾家經求取利，是律所聽，墾土害命教門不許。",
    "T54n2125_002:0213b14_6": "損蟲妨業，寧復過此！",
    "T54n2125_002:0213b15_7": "有罪邪生之十頃，著作則不見為疎條；無過正行之三衣，還復幾勞於文墨？",
    "T54n2125_002:0213b17_8": "嗚呼！",
    "T54n2125_002:0213b17_9": "可為信者說，難與疑者言，由恐傳法之家尚懷固執耳。",
    "T54n2125_002:0213b18_10": "初至耽摩立底國，寺院之外有一方地，忽見家人取菜，分為三分：與僧一分：自取兩歸。",
    "T54n2125_002:0213b20_11": "未解其故：問大乘燈法師曰：「斯何意焉？」",
    "T54n2125_002:0213b21_12": "答曰：「此寺僧徒並多戒行，自為種植大聖所遮。",
    "T54n2125_002:0213b22_13": "是以租地與他、分苗而食，方為正命省緣自活，無其耕墾溉灌殺生之罪矣。」",
    "T54n2125_002:0213b24_14": "又見知事苾芻，晨旦井邊觀水，無蟲得用；一日有命，即須羅濾。",
    "T54n2125_002:0213b26_0": "又見但是外人取與，下至一莖之菜，並須問眾方用。",
    "T54n2125_002:0213b27_1": "又見寺內不立綱維，但有事來合眾量許。",
    "T54n2125_002:0213b28_2": "若緣獨意處斷隨情、損益僧徒不遵眾望者，此名俱羅鉢底，眾共驅之。",
    "T54n2125_002:0213c01_0": "又見尼入僧寺，白乃方前。",
    "T54n2125_002:0213c01_1": "僧向尼坊，問而後進。",
    "T54n2125_002:0213c02_2": "若出寺外，兩人方去。",
    "T54n2125_002:0213c02_3": "必有緣事須至俗舍者，白眾許已，四人共去。",
    "T54n2125_002:0213c03_4": "又見每月四齋之日，合寺大眾晡後咸集俱聽寺制，遵而奉行深生敬仰。",
    "T54n2125_002:0213c05_5": "又見有一小師，遣其童子將米二升送與家人婦女，情涉曲私。",
    "T54n2125_002:0213c06_6": "有人告眾，喚來對勘。",
    "T54n2125_002:0213c07_7": "三皆承引。",
    "T54n2125_002:0213c07_8": "雖無惡事，而自負慚心，即出寺門棄名長去，師遣餘人送彼衣物。",
    "T54n2125_002:0213c09_9": "但是眾法共遵，未勞官制。",
    "T54n2125_002:0213c09_10": "又見婦人入寺，不進房中，廊下共語，暫時便去。",
    "T54n2125_002:0213c10_11": "又見寺內有一苾蒭，名曷羅戶羅蜜呾羅，于時年可三十，操行不群，名稱高遠。",
    "T54n2125_002:0213c12_12": "一日誦《寶積經》有七百頌。",
    "T54n2125_002:0213c13_13": "閑內典之三藏，洞俗言之四明，東聖方處推為上首。",
    "T54n2125_002:0213c14_14": "自從受具，女人曾不面言，母姊設來出觀而已。",
    "T54n2125_002:0213c15_15": "當時問曰：「斯非聖教，何為然乎？」",
    "T54n2125_002:0213c16_16": "答曰：「我性多染，非此不杜其源。」",
    "T54n2125_002:0213c17_17": "雖復不是聖遮，防邪亦復何爽。",
    "T54n2125_002:0213c18_0": "又見多聞大德，或可一藏精研。",
    "T54n2125_002:0213c18_1": "眾給上房，亦與淨人供使，講說尋常、放免僧事，出多乘輿，鞍畜不騎。",
    "T54n2125_002:0213c20_2": "又見客僧創來入寺，於五日內，和眾與其好食，冀令解息，後乃僧常。",
    "T54n2125_002:0213c22_3": "若是好人，和僧請住，准其夏歲，臥具是資。",
    "T54n2125_002:0213c23_4": "如無學識，則一體常僧，具多聞乃准前，安置名掛僧籍同舊住人矣。",
    "T54n2125_002:0213c24_5": "又見好心來至，具問因由。",
    "T54n2125_002:0213c25_6": "如求出家，和僧剃髮。",
    "T54n2125_002:0213c25_7": "名字不干王籍，眾僧自有部書。",
    "T54n2125_002:0213c26_8": "後若破戒行非，鳴揵稚而驅遣。",
    "T54n2125_002:0213c27_9": "為此眾僧自相撿察，起過難為萌漸。",
    "T54n2125_002:0213c28_10": "于時歎曰：「昔在神州自言明律，寧知到此反作迷人。",
    "T54n2125_002:0213c29_11": "向若不移步西方，何能鑒斯正則！」",
    "T54n2125_002:0214a01_12": "此乃或是寺家眾制，或是別行要心，餘並著在律文，末代住持極要。",
    "T54n2125_002:0214a02_13": "此皆是耽摩立底跋羅訶寺之法式也。",
    "T54n2125_002:0214a03_14": "其那爛陀寺，法乃更嚴，遂使僧徒數出三千、封邑則村餘二百，並是積代君王之所奉施。",
    "T54n2125_002:0214a05_15": "紹隆不絕，非律而論者哉。",
    "T54n2125_002:0214a06_16": "亦未見有俗官乃當衙正坐，僧徒則為行側立，欺輕呼喚不異凡流，送故迎新幾倦途路；若點撿不到，則走赴公門、求命曹司，無問寒暑。",
    "T54n2125_002:0214a09_17": "夫出家之人，本為情希離俗，捨五畏之危道、遵八正之平衢。",
    "T54n2125_002:0214a11_18": "豈有反更驅馳重嬰羅網，欲求簡寂寧能遂意？",
    "T54n2125_002:0214a12_19": "可謂全乖解脫、不順蕭然者乎。",
    "T54n2125_002:0214a13_20": "理須二六杜多十三資具，隨緣濟命盪除舊習，報師僧父母之鴻澤，酬天龍帝主之深慈。",
    "T54n2125_002:0214a15_21": "斯則雅順調御之儀、善愜策修之路。",
    "T54n2125_002:0214a16_22": "因論護命之事，且復言其現行。",
    "T54n2125_002:0214a16_23": "願諸大德勿嫌煩重耳。",
    "T54n2125_002:0214a18_0": "然四部之殊，以著裙表異：一切有部則兩邊向外雙襵；大眾部則右裾，蹙在左邊向內插之不令其墮，西方婦女著裙與大眾部無別；上座正量製亦同斯，但以向外直翻傍插為異。",
    "T54n2125_002:0214a22_1": "腰絛之製亦復不同，尼則准部如僧，全無別體。",
    "T54n2125_002:0214a23_2": "且如神州祇支偏袒覆膊，方裙禪袴袍襦，咸乖本製，何但同袖及以連脊。",
    "T54n2125_002:0214a25_3": "至於披著不稱律儀，服用並皆得罪。",
    "T54n2125_002:0214a26_4": "頗有著至西方，人皆共笑，懷慚內恥，裂充雜用。",
    "T54n2125_002:0214a27_5": "此即皆是非法衣服也。",
    "T54n2125_002:0214a27_6": "若默而不說，知者無由；如欲直言，復恐聞者見怨。",
    "T54n2125_002:0214a29_0": "是以杼軸於短懷、沈吟於進退，願智者詳察識衣服之本儀也。",
    "T54n2125_002:0214b01_1": "又西方俗侶官人貴勝所著衣服，唯有白[疊*毛]一雙，貧賤之流只有一布。",
    "T54n2125_002:0214b03_2": "出家法眾但畜三衣六物，樂盈長者方用十三資具。",
    "T54n2125_002:0214b04_3": "東夏不許同袖及連脊衣者，蓋是自習東川妄談西國耳。",
    "T54n2125_002:0214b05_4": "即如贍部洲中及諸邊海人物衣服，可略言之。",
    "T54n2125_002:0214b06_5": "且從莫訶菩提東至臨邑，有二十餘國，正當驩州南界也。",
    "T54n2125_002:0214b08_6": "西南至海北，齊羯濕彌羅，并南海中有十餘國及師子洲，並著二敢曼矣。",
    "T54n2125_002:0214b10_0": "既無腰帶亦不裁縫，直是闊布兩尋繞腰下抹。",
    "T54n2125_002:0214b11_1": "西天之外大海邊隅，有波刺斯及多底國，並著衫袴。",
    "T54n2125_002:0214b12_2": "裸國則逈無衣服，男女咸皆赤體。",
    "T54n2125_002:0214b13_3": "從羯濕彌羅已去，及速利諸胡吐蕃、突厥，大途相似，不著敢曼，氈裘是務，少有劫貝。",
    "T54n2125_002:0214b15_4": "時存著者，以其寒地，衫袴是常。",
    "T54n2125_002:0214b15_5": "即此諸國之中，唯波刺斯及裸國、吐蕃、突厥元無佛法，餘皆遵奉。",
    "T54n2125_002:0214b17_6": "而於衫袴之鄉，咸不洗淨，由是五天之地自恃清高也。",
    "T54n2125_002:0214b18_7": "然其風流儒雅、禮節逢迎、食噉淳濃、仁義豐贍，其唯東夏餘莫能加，但以食不護淨、便利不洗、不嚼楊枝，事殊西域。",
    "T54n2125_002:0214b21_8": "而有現著非法衣服將為無過，引彼略教文云「此方不淨、餘方清淨，得行無罪」者，斯乃譯者之謬，意不然矣！",
    "T54n2125_002:0214b24_9": "具如別處。",
    "T54n2125_002:0214b24_10": "若爾，神州苾芻除三衣外，並非聖儀。",
    "T54n2125_002:0214b25_11": "既其有犯、理難服用者，且如西方煖地，單布自可終年；雪嶺寒鄉欲遣，若為存濟身安業進？",
    "T54n2125_002:0214b27_12": "聖有誠言，苦體勞勤乃外道教。",
    "T54n2125_002:0214b28_13": "去取之理其欲如何？",
    "T54n2125_002:0214b28_14": "然聖開立播之服通被寒鄉，斯乃足得養身，亦復何成妨道？",
    "T54n2125_002:0214c01_15": "梵云立播者，譯為裹腹衣。",
    "T54n2125_002:0214c01_16": "其所製儀，略陳形樣，即是去其正背、直取偏袒，一邊不應著袖，唯須一幅纔穿得手。",
    "T54n2125_002:0214c03_17": "肩袖不寬，著在左邊，無宜闊大，右邊交帶勿使風侵，多貯綿絮事須厚煖；亦有右邊刺合貫頭紐腋，斯其本製。",
    "T54n2125_002:0214c06_18": "目驗西方，有胡地僧來，多見携著；那爛陀處不覩斯衣，良由國熱，人咸不用。",
    "T54n2125_002:0214c08_19": "准斯開意，直為寒鄉老者，其偏袒正背，無是踵斯而作，剩加右畔失本威儀，非製自為定招越法。",
    "T54n2125_002:0214c10_20": "至如立播抱腹，自免嚴寒；厚帔通披，足遮隆凍。",
    "T54n2125_002:0214c11_21": "形像之處禮佛對尊，露髆是恒、掩便獲罪。",
    "T54n2125_002:0214c12_22": "然則出家省事，冬月居房炭火隨時，詎勞多服？",
    "T54n2125_002:0214c13_23": "必有病緣要須著者，臨時處斷勿使乖儀。",
    "T54n2125_002:0214c14_24": "然而東夏寒嚴劈裂身體，若不煗服交見羸亡。",
    "T54n2125_002:0214c15_25": "既為難緣，理須弘濟。",
    "T54n2125_002:0214c16_26": "方裙偏袒形簡俗流，唯立播衣寒冬暫著，知非本製為命權開，如車置油內生慚厚。",
    "T54n2125_002:0214c18_27": "必其不著，極是佳事。",
    "T54n2125_002:0214c18_28": "自餘袍袴褌衫之類，咸悉決須遮斷。",
    "T54n2125_002:0214c19_29": "嚴寒既謝，即是不合擐身，而復更著偏衫，實非開限。",
    "T54n2125_002:0214c21_0": "斯則去繁得要，仰順聖情。",
    "T54n2125_002:0214c21_1": "自墮乍可，一身傳授，恐為誤眾。",
    "T54n2125_002:0214c22_2": "如能改斯故轍務軌新蹤者，即可謂蟬聯少室，架鷲峯而並峻；櫛批王舍，通帝鄉而共圍。",
    "T54n2125_002:0214c24_3": "鴻河則合泚於文池，細柳乃同暉於覺樹；變桑田而騰茂，盡劫石而揚輝。",
    "T54n2125_002:0214c26_4": "誠可嗟矣！",
    "T54n2125_002:0214c26_5": "誠可務哉！",
    "T54n2125_002:0214c26_6": "但佛日既沈、教留後季，行之則大師對面，背教則眾過現前。",
    "T54n2125_002:0214c28_7": "故經云「若能奉戒，則我存無異」。",
    "T54n2125_002:0214c29_0": "或云：「舊來上德並悉不言，今日後人何事移則？」",
    "T54n2125_002:0215a01_1": "固不然矣。",
    "T54n2125_002:0215a01_2": "依法匪人教有弘說，考之律藏，衣食無罪者方可取也。",
    "T54n2125_002:0215a02_3": "非知之艱，行之為難。",
    "T54n2125_002:0215a03_4": "聞若不行，導者寧過？",
    "T54n2125_002:0215a03_5": "重曰：含生之類衣食是先，斯為枷鎖控制生田。",
    "T54n2125_002:0215a05_0": "奉聖言則蕭然出離，任自意乃罪累相牽。",
    "T54n2125_002:0215a06_0": "智者須鑒，事在目前。",
    "T54n2125_002:0215a06_1": "如玉處泥、若水居蓮，八風既離，五怖寧纏。",
    "T54n2125_002:0215a07_2": "衣纔蔽體、食但支懸，專求解脫、不願人天。",
    "T54n2125_002:0215a08_3": "杜多畢命，拯物窮年，棄九門之虛偽、希十地之圓堅，合受施於五百，為福利於三千。",
    "T54n2125_002:0215a11_0": "十一著衣法式",
    "T54n2125_002:0215a12_0": "其著三衣及施[巾*句]紐法式，依律陳之。",
    "T54n2125_002:0215a12_1": "可取五肘之衣疊作三襵，其肩頭疊處去緣四五指許安其方帖，可方五指。",
    "T54n2125_002:0215a14_2": "周刺四邊，當中以錐穿為小孔用安衣[巾*句]。",
    "T54n2125_002:0215a15_3": "其[巾*句]或絛或帛，麁細如衫[巾*句]相似，長可兩指結作同心，餘者截却。",
    "T54n2125_002:0215a17_4": "將[巾*句]穿孔向外牽出十字反繫，便成兩[巾*句]，內紐此中。",
    "T54n2125_002:0215a18_5": "其胸前疊處緣邊安紐亦如衫紐。",
    "T54n2125_002:0215a19_6": "即其法也。",
    "T54n2125_002:0215a19_7": "先呈本製略准大綱，若欲妙體其法，終須對面而授。",
    "T54n2125_002:0215a20_8": "衣之下畔[巾*句]紐亦施，隨意到披，是聖開許。",
    "T54n2125_002:0215a21_9": "兩頭去角可八指許各施一[巾*句]一紐，此為食時所須。",
    "T54n2125_002:0215a23_10": "反襵胸前紐使相合，此成要也。",
    "T54n2125_002:0215a23_11": "凡在寺內或時對眾，必無帶紐及籠肩披法，若向外遊行并入俗舍方須帶紐，餘時但可搭肩而已。",
    "T54n2125_002:0215a26_12": "屏私執務隨意反抄，若對尊容事須齊整，以衣右角寬搭左肩，垂之背後勿安肘上。",
    "T54n2125_002:0215a28_13": "若欲帶紐，即須通肩披已，將紐內[巾*句]迴向肩後勿令其脫。",
    "T54n2125_002:0215a29_14": "以角搭肩衣便繞頸，雙手下出，一角向前，阿育王像正當其式。",
    "T54n2125_002:0215b02_15": "出行執傘形儀可愛，即是依教齊整著上衣也。",
    "T54n2125_002:0215b03_16": "其傘可用竹織之，薄如竹簟一重便得，大小隨情寬二三尺。",
    "T54n2125_002:0215b04_17": "頂中複作，擬施其柄，其柄長短量如蓋闊，或可薄拂以漆、或可織[竺-二+韋]為之，或如藤帽之流，夾紙亦成牢矣。",
    "T54n2125_002:0215b07_18": "神州雖不先行，為之亦是其要，驟雨則不霑衣服、赫熱則實可招涼。",
    "T54n2125_002:0215b08_19": "既依律而益身，擎之固亦無損。",
    "T54n2125_002:0215b09_20": "斯等所論要事，多並神州不行。",
    "T54n2125_002:0215b10_21": "袈裟角垂正當象鼻，梵僧縱至皆亦雷同，良為絹滑墮肩，遂令正則訛替。",
    "T54n2125_002:0215b12_22": "後唐三藏來傳搭肩法，然而古德嫌者尚多，黨舊之迷在處皆有。",
    "T54n2125_002:0215b13_23": "其三衣，若安短紐而截長絛，則違教之愆現免；著橫裙而去腰緣，乃針線之勞交息。",
    "T54n2125_002:0215b15_24": "所有瓶鉢各挂兩肩，纔至腋下不合交絡，其襻不長但容穿髆而已，若交絡胸前令人氣急。",
    "T54n2125_002:0215b17_25": "元非本製，即不可行。",
    "T54n2125_002:0215b18_26": "鉢袋之儀如下當辯。",
    "T54n2125_002:0215b19_0": "北方速利諸人多行交絡，隨方變改實非佛制。",
    "T54n2125_002:0215b20_1": "設有餘衣長搭肩上，然後通披覆其衣鉢，若其向寺及詣俗家，要至房舍安置傘蓋，方始解紐掛其衣鉢。",
    "T54n2125_002:0215b22_2": "房前壁上多置象牙，勿使臨時安物無處。",
    "T54n2125_002:0215b23_3": "餘同第二十六客舊相遇章說也。",
    "T54n2125_002:0215b24_4": "然其薄絹為袈裟者多滑，不肯著肩，禮拜之時遂便落地。",
    "T54n2125_002:0215b25_5": "任取不墮物為之，絁紬白[疊*毛]即其要也。",
    "T54n2125_002:0215b26_6": "其僧脚崎衣即是覆膊，更加一肘始合本儀。",
    "T54n2125_002:0215b27_7": "其披著法，應出右肩交搭左膊，房中恒著。",
    "T54n2125_002:0215b28_8": "唯此與裙，出外禮尊任加餘服。",
    "T54n2125_002:0215b29_9": "其著裙法式聊陳大況。",
    "T54n2125_002:0215c01_10": "即如有部裙製，橫五肘竪兩肘，絁絹及布隨有作之。",
    "T54n2125_002:0215c02_11": "西國並悉單為，神州任情複作。",
    "T54n2125_002:0215c03_12": "橫竪隨意，繞身既訖擡使過臍，右手牽其左邊上角，在內牽向腰之右邊。",
    "T54n2125_002:0215c04_13": "左邊上裙取外邊而掩左畔(近右手邊為右裾，近左手邊為左裾)，兩手二畔舉使正平，中間矗(勅六反)直即成三襵。",
    "T54n2125_002:0215c07_14": "後以兩手各蹙至腰，俱將三疊向後掩之，兩角各擡三指俱插向脊使下，入腰間可三指許。",
    "T54n2125_002:0215c09_15": "斯則縱未繫絛，亦乃著身不落。",
    "T54n2125_002:0215c10_16": "後以腰絛長五肘許，鉤取正中舉向臍下，抹裙上緣向後雙排，交度前抽傍牽左右，各以一手牢擪兩邊，纏彼兩絛可令三度，有長割却、少則更添。",
    "T54n2125_002:0215c13_17": "絛帶之頭不合緝綵。",
    "T54n2125_002:0215c14_18": "斯為圓整著裙。",
    "T54n2125_002:0215c14_19": "或薩婆多之部別，鉢履曼荼羅著泥婆娑，即其真也。",
    "T54n2125_002:0215c15_20": "譯為圓整著裙矣。",
    "T54n2125_002:0215c16_21": "其絛闊如指面，則靴絛襪帶之流，或方或圓，雙亦無損；麻繩之流，律文不許。",
    "T54n2125_002:0215c18_22": "凡踞坐小床及拈之時，牽裙上裾下角，急抹裙緣擪於胯下，但掩雙膝露脛無傷。",
    "T54n2125_002:0215c20_23": "高須上蓋臍輪，下至踝上四指。",
    "T54n2125_002:0215c20_24": "斯乃俗舍之儀。",
    "T54n2125_002:0215c21_25": "若在寺中，半踹亦得。",
    "T54n2125_002:0215c21_26": "此之齊限佛自親製，非是人意輒為高下。",
    "T54n2125_002:0215c22_27": "寧合故違教旨、自順凡情，所著裙衣長申拂地，一則損信心之淨施，二乃慢大師之格言。",
    "T54n2125_002:0215c24_28": "設告慇懃，誰能見用？",
    "T54n2125_002:0215c25_29": "萬人之內頗有一二存心？",
    "T54n2125_002:0215c26_30": "西國裙衣並皆橫著，彼方白[疊*毛]幅寬二肘，若其半故貧者難求，即須縫兩頭令相合，割內開以充事。",
    "T54n2125_002:0215c28_31": "此著衣儀，律文具有其制，但且略陳大綱要，細論非面不可。",
    "T54n2125_002:0215c29_32": "又凡是出家衣服，皆可染作乾陀，或為地黃黃屑或復荊蘖黃等，此皆宜以赤土赤石研汁和之，量色淺深要而省事。",
    "T54n2125_002:0216a03_33": "或復單用棘心、或赤土赤石、或棠梨土紫，一染至破，亦何事求餘。",
    "T54n2125_002:0216a05_34": "而桑皴青綠正是遮條，真紫褐色西方不著。",
    "T54n2125_002:0216a06_35": "鞋履之屬自有成教，長靴線鞋全為非法，彩繡文章之物佛皆制斷，如皮革事中具說。",
    "T54n2125_002:0216a09_0": "十二尼衣喪制",
    "T54n2125_002:0216a10_0": "東夏諸尼衣皆涉俗，所有著用多並乖儀。",
    "T54n2125_002:0216a11_0": "准如律說，尼有五衣：一僧伽知、二嗢呾羅僧伽、三安呾婆娑、四僧脚崎、五裙。",
    "T54n2125_002:0216a12_1": "四衣儀軌與大僧不殊，唯裙片有別處。",
    "T54n2125_002:0216a13_2": "梵云俱蘇洛迦，譯為篅衣。",
    "T54n2125_002:0216a14_3": "以其兩頭縫合形如小篅也，長四肘寬二肘，上可蓋臍下至踝上四指。",
    "T54n2125_002:0216a16_4": "著時入內擡使過臍，各蹙兩邊雙排擪(於協反)脊。",
    "T54n2125_002:0216a17_5": "繫絛之法，量與僧同。",
    "T54n2125_002:0216a17_6": "胸腋之間逈無繫抹，假令少壯或復衰年，乳高肉起誠在無過。",
    "T54n2125_002:0216a19_7": "豈得羞人不窺教檢，漫為儀飾著脫招愆；臨終之時罪如濛雨，萬中有一時復能改？",
    "T54n2125_002:0216a21_8": "然其出外及在僧前，并向俗家受他請食，袈裟繞頸覆身，不合解其肩紐，不露胸臆下出手飡。",
    "T54n2125_002:0216a23_9": "祇支偏袒衫袴之流，大聖親遮，無宜服用。",
    "T54n2125_002:0216a24_10": "南海諸國，尼眾別著一衣，雖復制匪西方，共名僧脚崎服。",
    "T54n2125_002:0216a25_11": "長二肘寬二肘，兩頭縫合留一尺許，角頭刺著一寸，舉上穿膊貫頭拔出右肩，更無腰帶掩腋蓋乳，下齊過膝。",
    "T54n2125_002:0216a28_12": "若欲此服，著亦無傷。",
    "T54n2125_002:0216a28_13": "線則唯費兩條，彌堪掩障形醜。",
    "T54n2125_002:0216a29_14": "若不樂者，即可還須同大苾芻著僧脚崎服。",
    "T54n2125_002:0216b01_15": "其寺內房中俱蘇洛迦及僧脚崎，兩事便足(准撿梵本，無覆肩衣名，即是僧脚崎衣。",
    "T54n2125_002:0216b03_16": "此乃祇支之本號，既不道裙，多是傳譯參差)。",
    "T54n2125_002:0216b03_17": "應捨違法之服，著順教之衣。",
    "T54n2125_002:0216b04_18": "僧脚崎取一幅半，或絹或布，可長四肘五肘，如披五條反搭肩上，即其儀也。",
    "T54n2125_002:0216b06_19": "若向餘處須好覆形，如在屏房袒膊非事。",
    "T54n2125_002:0216b07_20": "春夏之節此可充軀，秋冬之時任情煖著，擎鉢乞食足得養身。",
    "T54n2125_002:0216b08_21": "雖曰女人有丈夫志，豈容恒營機杼作諸雜業，廣為衣服十重五重，禪誦曾不致心，驅驅鎮惱情志，同俗粧飾不顧戒經。",
    "T54n2125_002:0216b11_22": "宜可門徒共相撿察，西國尼眾斯事全無，並皆乞食資身居貧守素而已。",
    "T54n2125_002:0216b13_23": "若爾出家尼眾利養全稀，所在居寺多無眾食，若不隨分經求活命無路，輒違律教便爽聖心。",
    "T54n2125_002:0216b15_24": "進退兩途，如何折中？",
    "T54n2125_002:0216b15_25": "身安道盛可不詳聞。",
    "T54n2125_002:0216b16_26": "答本契出家情希解脫，絕三株之害種、偃四瀑之洪流，宜應畢志杜多，除苦樂之邪徑；敦心少欲，務閑寂之真途。",
    "T54n2125_002:0216b19_27": "奉戒昏旦斯即道隆，豈念身安將為稱理。",
    "T54n2125_002:0216b20_28": "若能守律決鍊真疎，則龍鬼天人自然遵敬，何憂不活徒事辛苦？",
    "T54n2125_002:0216b21_29": "至如五衣瓶鉢足得全軀，一口小房彌堪養命，簡人事、省門徒，若玉處泥、如蓮在水，雖云下眾，實智等上人矣。",
    "T54n2125_002:0216b25_0": "又復死喪之際，僧尼漫設禮儀，或復與俗同哀將為孝子，或房設靈、机用作供養，或披黲布而乖恒式，或留長髮而異則，或拄哭杖、或寢苦廬，斯等咸非教儀，不行無過。",
    "T54n2125_002:0216b29_1": "理應為其亡者淨飾一房，或可隨時權施蓋幔，讀經念佛具設香花，冀使亡魂託生善處，方成孝子、始是報恩。",
    "T54n2125_002:0216c01_2": "豈可泣血三年將為賽德，不飡七日始符酬恩者乎？",
    "T54n2125_002:0216c03_3": "斯乃重結塵勞、更嬰枷鎖，從闇入闇，不悟緣起之三節，欲死趣死，詎證圓成之十地歟！",
    "T54n2125_002:0216c06_0": "然依佛教，苾芻亡者觀知決死，當日[臼/丌]向燒處，尋即以火焚之。",
    "T54n2125_002:0216c07_1": "當燒之時，親友咸萃在一邊坐，或結草為座、或聚土作臺、或置甎石以充坐物，令一能者誦無常經半紙一紙，勿令疲久(其經別錄附上)，然後各念無常，還歸住處。",
    "T54n2125_002:0216c11_2": "寺外池內連衣並浴，其無池處就井洗身，皆用故衣不損新服，別著乾者然後歸房。",
    "T54n2125_002:0216c13_3": "地以牛糞淨塗，餘事並皆如故，衣服之儀曾無片別。",
    "T54n2125_002:0216c14_4": "或有收其設利羅為亡人作塔，名為俱攞，形如小塔上無輪蓋。",
    "T54n2125_002:0216c16_5": "然塔有凡聖之別，如律中廣論。",
    "T54n2125_002:0216c16_6": "豈容棄釋父之聖教、逐周公之俗禮，號咷數月、布服三年者哉！",
    "T54n2125_002:0216c18_7": "曾聞有靈裕法師，不為舉發、不著孝衣，追念先亡為修福業。",
    "T54n2125_002:0216c19_8": "京洛諸師亦有遵斯轍者。",
    "T54n2125_002:0216c20_9": "或人以為非孝，寧知更符律旨。",
    "T54n2125_002:0216c22_0": "十三結淨地法",
    "T54n2125_002:0216c23_0": "有五種淨地：一起心作、二共印持、三如牛臥、四故廢處、五秉法作。",
    "T54n2125_002:0216c24_1": "起心作者，初造寺時定基石已，若一苾芻為撿校人者，應起如是心：「於此一寺或可一房，為僧當作淨厨也。」",
    "T54n2125_002:0216c27_2": "共印持者，定寺基時若但三人者，應一苾芻告餘苾芻言：「諸具壽！",
    "T54n2125_002:0216c28_3": "皆可用心印定此處。",
    "T54n2125_002:0216c29_4": "於此一寺或可一房。",
    "T54n2125_002:0216c29_5": "為僧作淨厨。」",
    "T54n2125_002:0217a01_6": "第二第三應如是說。",
    "T54n2125_002:0217a01_7": "言如牛臥者，其寺屋舍猶如牛臥，房門無有定所。",
    "T54n2125_002:0217a02_8": "縱使無不作法，此處即成其淨。",
    "T54n2125_002:0217a03_9": "言故廢處者，謂是經久僧捨廢處，如重來者至舊觸處便為淨也。",
    "T54n2125_002:0217a05_10": "然此不得經宿，即須作法也。",
    "T54n2125_002:0217a06_0": "言秉法作者，謂秉白二羯磨結界也，文如百一羯磨中說。",
    "T54n2125_002:0217a07_1": "如前五種作淨法已，佛言令諸苾芻得二種安樂：一在內煮、在外貯；二在外煮、在內貯，並無過也。",
    "T54n2125_002:0217a09_2": "撿驗四部眾僧，目見當今行事，并復詳觀律旨，大同如此立淨。",
    "T54n2125_002:0217a11_3": "但未作淨之前，若共飲食同界宿者，咸有煮宿之過。",
    "T54n2125_002:0217a12_4": "既其加法，雖共界宿無煮宿之罪，斯其教也。",
    "T54n2125_002:0217a13_5": "言一寺者，總唱住處以為淨厨，房房之內生熟皆貯。",
    "T54n2125_002:0217a14_6": "如其不聽內宿，豈可遣僧出外而住？",
    "T54n2125_002:0217a15_7": "一則僧不護宿，二乃貯畜無愆。",
    "T54n2125_002:0217a16_8": "西國相承，皆總結一寺為淨厨也。",
    "T54n2125_002:0217a17_9": "若欲局取一邊，並在開限，不同神州律師見矣。",
    "T54n2125_002:0217a18_10": "且如未結衣界，離宿招愆；僧若結已，離便無失。",
    "T54n2125_002:0217a19_11": "淨厨亦爾。",
    "T54n2125_002:0217a19_12": "既其聖許，勿滯凡情。",
    "T54n2125_002:0217a20_13": "又復護衣之法，界有樹等不同，但護界分，意非防女。",
    "T54n2125_002:0217a21_14": "淨人來入厨內，豈得即是村收？",
    "T54n2125_002:0217a22_15": "假令身入村坊，持衣無不護女。",
    "T54n2125_002:0217a22_16": "維那持衣撿校，斯亦漫為傷急矣。",
    "T54n2125_002:0217a24_0": "十四五眾安居",
    "T54n2125_002:0217a25_0": "若前安居，謂五月黑月一日。",
    "T54n2125_002:0217a25_1": "後安居，則六月黑月一日。",
    "T54n2125_002:0217a26_2": "唯斯兩日合作安居，於此中間文無許處。",
    "T54n2125_002:0217a27_3": "至八月半是前夏了，至九月半是後夏了，此時法俗盛興供養。",
    "T54n2125_002:0217a28_4": "從八月半已後名歌栗底迦月，江南迦提設會，正是前夏了時。",
    "T54n2125_002:0217b01_5": "八月十六日即是張羯絺那衣日，斯其古法。",
    "T54n2125_002:0217b02_6": "又律文云，凡在夏內有如法緣須受日者，隨有多少緣來，即須准日而受。",
    "T54n2125_002:0217b03_7": "一宿事至，受其一日；如是至七，皆對別人。",
    "T54n2125_002:0217b04_8": "更有緣來，律遣重請而去。",
    "T54n2125_002:0217b05_9": "如過七日齊八日已去，乃至四十夜中間羯磨受八日等去，然不得過半夏在外而宿，為此但聽四十夜矣。",
    "T54n2125_002:0217b08_10": "必有病緣及諸難事須向餘處，雖不受日不破安居。",
    "T54n2125_002:0217b09_11": "出家五眾既作安居，下眾有緣囑授而去。",
    "T54n2125_002:0217b10_12": "未至夏前豫分房舍，上坐取其好者，以次分使至終。",
    "T54n2125_002:0217b11_13": "那爛陀寺現行斯法，大眾年年每分房舍。",
    "T54n2125_002:0217b12_14": "世尊親教深為利益：一則除其我執，二乃普護僧房，出家之眾理宜須作。",
    "T54n2125_002:0217b14_15": "然江左諸寺時有分者，斯乃古德相傳，尚行其法。",
    "T54n2125_002:0217b15_16": "豈容住得一院將為己有，不觀合不遂至盡形？",
    "T54n2125_002:0217b16_17": "良由上代不行，致使後人失法。",
    "T54n2125_002:0217b17_18": "若能准教分者，誠有深益矣。",
    "T54n2125_002:0217b19_0": "十五隨意成規",
    "T54n2125_002:0217b20_0": "凡夏罷歲終之時，此日應名隨意，即是隨他於三事之中任意舉發說罪除愆之義。",
    "T54n2125_002:0217b21_1": "舊云自恣者，是義翻也。",
    "T54n2125_002:0217b22_2": "必須於十四日夜請一經師昇高座誦佛經，于時俗士雲奔、法徒霧集，燃燈續明、香花供養。",
    "T54n2125_002:0217b24_3": "明朝總出旋繞村城，各並虔心禮諸制底，棚車輿像鼓樂張天，幡蓋縈羅飄揚蔽日，名為三摩近離，譯為和集，凡大齋日悉皆如是。",
    "T54n2125_002:0217b27_4": "即是神州行城法也，禺中始還入寺，日午方為大齋。",
    "T54n2125_002:0217b28_5": "過午咸集，各取鮮茅可一把許，手執足蹈作隨意事，先乃苾芻、後方尼眾、次下三眾。",
    "T54n2125_002:0217c01_6": "若其眾大恐延時者，應差多人分受隨意，被他舉罪則准法說除。",
    "T54n2125_002:0217c03_7": "當此時也，或俗人行施、或眾僧自為，所有施物將至眾前。",
    "T54n2125_002:0217c04_8": "其五德應問上坐云：「此物得與眾僧為隨意物不？」",
    "T54n2125_002:0217c06_9": "上坐答云：「得。」",
    "T54n2125_002:0217c06_10": "所有衣服刀子針錐之流，受已均分，斯其教也。",
    "T54n2125_002:0217c07_11": "此日所以奉刀針者，意求聰明利智也。",
    "T54n2125_002:0217c08_12": "隨意既訖任各東西，即是坐夏已周，無勞更經一宿。",
    "T54n2125_002:0217c09_13": "廣如餘處，此不詳言。",
    "T54n2125_002:0217c10_14": "言說罪者，意欲陳罪說己先愆，改往修來至誠懇責。",
    "T54n2125_002:0217c11_15": "半月半月為褒灑陀，朝暮朝暮憶所犯罪(褒灑是長養義，陀是淨義。",
    "T54n2125_002:0217c12_16": "意明長善淨除破戒之過。",
    "T54n2125_002:0217c13_17": "昔云布薩者，訛略也)。",
    "T54n2125_002:0217c13_18": "初篇若犯，事不可治。",
    "T54n2125_002:0217c13_19": "第二有違，人須二十。",
    "T54n2125_002:0217c14_20": "若作輕過，對不同者而除悔之。",
    "T54n2125_002:0217c15_0": "梵云痾鉢底鉢喇底提舍那。",
    "T54n2125_002:0217c15_1": "痾鉢底者，罪過也。",
    "T54n2125_002:0217c16_2": "鉢喇底提舍那，即對他說也。",
    "T54n2125_002:0217c16_3": "說己之非冀令清淨。",
    "T54n2125_002:0217c17_4": "自須各依局分，則罪滅可期；若總相談愆，非律所許。",
    "T54n2125_002:0217c18_5": "舊云懺悔，非關說罪。",
    "T54n2125_002:0217c19_6": "何者？",
    "T54n2125_002:0217c19_7": "懺摩乃是西音，自當忍義。",
    "T54n2125_002:0217c19_8": "悔乃東夏之字，追悔為目。",
    "T54n2125_002:0217c20_9": "悔之與忍逈不相干。",
    "T54n2125_002:0217c20_10": "若的依梵本，諸除罪時應云至心說罪。",
    "T54n2125_002:0217c21_11": "以斯詳察，翻懺摩為追悔，似罕由來。",
    "T54n2125_002:0217c22_12": "西國之人但有觸誤及身錯相觸著，無問大小，大者垂手相向，小者合掌虔恭。",
    "T54n2125_002:0217c24_13": "或可撫身、或時執膞、口云懺摩，意是請恕願勿瞋責，律中云提舍那矣，恐懷後滯、就他致謝，即說懺摩之言。",
    "T54n2125_002:0217c27_14": "必若自己陳罪，乃云提舍那矣，恐懷後滯、用啟先迷。",
    "T54n2125_002:0217c28_15": "雖可習俗久成，而事須依本。",
    "T54n2125_002:0217c29_16": "梵云鉢刺婆刺拏，譯為隨意，亦是飽足義，亦是隨他人意舉其所犯。",
    "T54n2125_002:0218a02_0": "十六匙筯合否",
    "T54n2125_002:0218a03_0": "西方食法唯用右手，必有病故開聽畜匙。",
    "T54n2125_002:0218a04_0": "其筯則五天所不聞、四部亦未見，而獨東夏共有斯事。",
    "T54n2125_002:0218a05_1": "俗徒自是舊法，僧侶隨情用否。",
    "T54n2125_002:0218a06_2": "筯既不聽不遮，即是當乎略教。",
    "T54n2125_002:0218a06_3": "用時眾無譏議，東夏即可行焉；若執俗有嗤嫌，西土元不合捉。",
    "T54n2125_002:0218a08_4": "略教之旨，斯其事焉。",
    "T54n2125_002:0218a09_0": "十七知時而禮",
    "T54n2125_002:0218a10_0": "夫禮敬之法須合其儀，若不順教則平地顛蹶。",
    "T54n2125_002:0218a11_1": "故佛言：「有二種污觸，不應受禮亦不禮他。」",
    "T54n2125_002:0218a12_2": "若違教者，拜拜皆招惡作之罪。",
    "T54n2125_002:0218a12_3": "何謂二污？",
    "T54n2125_002:0218a13_4": "一是飲食污，謂若食噉一切諸物，下至吞嚼一片之藥，若不漱口洗手已來，並不合受禮禮他。",
    "T54n2125_002:0218a15_5": "若飲漿或水，乃至茶蜜等湯及酥糖之類，若未漱口洗手，禮同前犯。",
    "T54n2125_002:0218a16_6": "二是不淨污，謂大小行來身未洗淨，及未洗手漱口；或身或衣被便利不淨洟唾等污，未淨已來；若旦起未嚼齒木，禮同前犯。",
    "T54n2125_002:0218a19_7": "又於大眾聚集齋會之次，合掌即是致敬，故亦不勞全禮，禮便違教。",
    "T54n2125_002:0218a21_8": "或迮鬧處、或不淨地、或途路中，禮亦同犯。",
    "T54n2125_002:0218a22_9": "斯等諸事並有律文，但為日久相承、地居寒國，欲求順教事亦難為，莫不引同多以自慰，詎肯留心於小罪耳！",
    "T54n2125_002:0218a25_0": "十八便利之事",
    "T54n2125_002:0218a26_0": "便利之事，略出其儀。",
    "T54n2125_002:0218a26_1": "下著洗浴之裙，上披僧脚崎服，次取觸瓶添水令滿持將上廁，閉戶遮身。",
    "T54n2125_002:0218a28_2": "土須二七塊，在其廁外，於甎石上或小版上而安置之。",
    "T54n2125_002:0218a29_3": "其甎版量，長一肘闊半肘。",
    "T54n2125_002:0218b01_4": "其土碎之為末，列作兩行，一一別聚。",
    "T54n2125_002:0218b02_5": "更安一塊，復將三丸入於廁內安在一邊，一將拭體、一用洗身。",
    "T54n2125_002:0218b03_6": "洗身之法，須將左手先以水洗，後兼土淨。",
    "T54n2125_002:0218b04_7": "餘有一丸麁，且一遍洗其左手。",
    "T54n2125_002:0218b05_8": "若有籌片，持入亦佳，如其用罷須擲廁外；必用故紙，可棄廁中。",
    "T54n2125_002:0218b06_9": "既洗淨了，方以右手牽下其衣，瓶安一邊，右手撥開傍戶，還將右手提瓶而出。",
    "T54n2125_002:0218b08_10": "或以左臂抱瓶，拳其左手，可用右手閉戶而去。",
    "T54n2125_002:0218b10_11": "就彼土處蹲坐一邊，若須坐物隨時量處。",
    "T54n2125_002:0218b11_12": "置瓶左髀之上，可以左臂向下壓之，先取近身一七塊土，別別洗其左手，後用餘七，一一兩手俱洗，其塼木上必須淨洗。",
    "T54n2125_002:0218b14_0": "餘有一丸，將洗瓶器，次洗臂踹及足並令清潔，然後隨情而去。",
    "T54n2125_002:0218b15_1": "此瓶之水不合入口脣。",
    "T54n2125_002:0218b16_2": "重至房中，以淨瓶水漱口。",
    "T54n2125_002:0218b16_3": "若其事至觸此瓶者，還須洗手漱口方可執餘器具。",
    "T54n2125_002:0218b18_4": "斯乃大便之儀，麁說如此。",
    "T54n2125_002:0218b18_5": "必其省事，咸任自為；幸有供人，使澆非過。",
    "T54n2125_002:0218b19_6": "小便則一二之土可用洗手洗身，此即清淨之先為敬基本。",
    "T54n2125_002:0218b21_7": "或人將為小事，律教乃有大呵。",
    "T54n2125_002:0218b22_8": "若不洗淨，不合坐僧床，亦不應禮三寶。",
    "T54n2125_002:0218b23_9": "此是身子伏外道法，佛因總制苾芻。",
    "T54n2125_002:0218b23_10": "修之則奉律福生，不作乃違教招罪。",
    "T54n2125_002:0218b24_11": "斯則東夏不傳，其來尚矣；設令啟示，遂起嫌心。",
    "T54n2125_002:0218b25_12": "即道：「大乘虛通，何淨何穢？",
    "T54n2125_002:0218b26_13": "腹中恒滿，外洗寧益？」",
    "T54n2125_002:0218b27_0": "詎知輕欺教撿、誣罔聖心，受禮禮他俱招罪過，著衣噉食天神共嫌。",
    "T54n2125_002:0218b28_1": "若不洗淨，五天同笑，所至之處人皆見譏。",
    "T54n2125_002:0218b29_2": "弘紹之賓，特宜傳教。",
    "T54n2125_002:0218c01_3": "既而厭離塵俗、捨家趣非家，即須慇懃用釋父之言，何得睚眥於毘尼之說！",
    "T54n2125_002:0218c02_4": "如其不信，幸可依此洗之五六日間，便知不洗之過。",
    "T54n2125_002:0218c04_5": "然而寒冬之月須作煖湯，自外三時事便隨意。",
    "T54n2125_002:0218c05_6": "然有筒槽帛拂，非本律文。",
    "T54n2125_002:0218c05_7": "或有含水將去，亦乖淨法。",
    "T54n2125_002:0218c06_8": "凡是僧坊，先須淨治廁處，若自無力，教化為之供十方僧。",
    "T54n2125_002:0218c07_9": "理通凡聖，無多所費，斯其要焉。",
    "T54n2125_002:0218c08_10": "是淨方業，固非虛矣。",
    "T54n2125_002:0218c09_11": "理須大槽可受一兩石，貯土令滿置在圊邊，大眾必無私房可畜。",
    "T54n2125_002:0218c10_12": "若卒無水瓶，許用瓷瓦等鉢，盛水將入安在一邊，右手澆洗亦無傷也。",
    "T54n2125_002:0218c12_13": "江淮地下瓫廁者多，不可於斯即為洗淨，宜應別作洗處，水流通出為善。",
    "T54n2125_002:0218c14_14": "且如汾州抱腹、岱岳靈巖、荊府玉泉、楊州白塔，圊廁之所頗傳其法，然而安置水土片有闕如。",
    "T54n2125_002:0218c16_15": "向使早有人教，行法亦不殊王舍。",
    "T54n2125_002:0218c17_16": "斯乃先賢之落漠，豈是後進之蒙籠者哉。",
    "T54n2125_002:0218c18_0": "然其廁內貯土置瓶，並須安穩勿令闕事。",
    "T54n2125_002:0218c19_0": "添瓶之罐著[此/朿]為佳，如畜君持准前為矣。",
    "T54n2125_002:0218c20_0": "銅瓶插蓋而口寬，元來不中洗淨，若其腹邊斲為一孔、頂上以錫固之，高出尖臺中安小孔，此亦權用，當時須也。",
    "T54n2125_002:0218c23_0": "重曰：載勞紙筆幾致慇懃，順流從諫冀有其人？",
    "T54n2125_002:0218c25_0": "大聖既雙林而寂體，羅漢亦五印而灰身，遺餘法教影響斯晨，行寄捐生之侶、興由棄俗之賓，捨渾渾之煩濁、慕皎皎之清塵，外垢與內惑而俱喪、上結共下縛而同湮，蕭條其跡、爽亮其神，四儀無累、三尊是親，既不被生人之所笑，豈復怖死王之見瞋？",
    "T54n2125_002:0219a01_1": "利九居而軫念，成三代之芳因。",
    "T54n2125_002:0219a02_2": "幸希萬一而能改，亦寧辭二紀之艱辛。",
    "T54n2125_002:0219a04_0": "南海寄歸內法傳卷第二"
}