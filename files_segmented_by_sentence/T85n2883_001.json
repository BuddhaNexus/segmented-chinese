{
    "T85n2883_001:1384c03_0": "佛說法王經",
    "T85n2883_001:1384c05_0": "於其光□□□□□□□□□菩薩□□□□□□□□，即從坐起，繞佛三匝，却住一面，五體投地，悲泣流涕而白佛言：「天中尊！",
    "T85n2883_001:1384c07_1": "如來欲入涅槃，時欲將至。",
    "T85n2883_001:1384c08_2": "若滅度後千五百歲，五濁眾生多作惡業，專行十惡，如此眾生福德力薄，於佛所說十二部經甚深妙法，多文廣義意趣難解，於其法□不可□攬。",
    "T85n2883_001:1384c11_3": "願佛慈悲，為說大乘決定真實，令此眾生得真妙藥，療諸毒病，悉令得愈。」",
    "T85n2883_001:1384c13_4": "佛告虛空藏菩薩：「善哉，善哉！",
    "T85n2883_001:1384c14_0": "善男子！",
    "T85n2883_001:1384c14_1": "汝能為諸眾生問如是事，得大利益，不可思議。",
    "T85n2883_001:1384c15_2": "我當為汝分別宣說真實大乘決定了義。",
    "T85n2883_001:1384c16_3": "何以故？",
    "T85n2883_001:1384c16_4": "度眾生故，令諸眾生離煩惱故，出地獄苦生淨土故，必定解脫超生死故。",
    "T85n2883_001:1384c18_0": "汝等皆當一心，為汝宣說。」",
    "T85n2883_001:1384c18_1": "爾時，大眾皆大歡喜踊躍，異口同音，俱發聲言：「願佛慈悲，為我宣說。」",
    "T85n2883_001:1384c20_2": "佛言：「諸善男子！",
    "T85n2883_001:1384c20_3": "欲求解脫當斷攀緣，一心無二，捨有心相，心性體空，於心性中，無染無捨。",
    "T85n2883_001:1384c22_4": "若無取捨，即無所得；若無所得，即名菩提。",
    "T85n2883_001:1384c23_5": "何以故？",
    "T85n2883_001:1384c23_6": "眾多煩惱，皆一心生，心若不生，煩惱不生，於諸境智即無取捨。",
    "T85n2883_001:1384c24_7": "若無取捨，即離諸著；若離諸著，即不攀緣。」",
    "T85n2883_001:1384c25_8": "虛空藏菩薩白佛言：「世尊！",
    "T85n2883_001:1384c26_9": "眾生境智能生善惡。",
    "T85n2883_001:1384c26_10": "是緣起處，內外二邊諸法相入。",
    "T85n2883_001:1384c27_11": "云何於中，而不取捨？」",
    "T85n2883_001:1384c27_12": "佛告虛空藏菩薩言：「善男子！",
    "T85n2883_001:1384c28_13": "一禪聚觀諸內、外必竟不有。",
    "T85n2883_001:1384c29_14": "何以故？",
    "T85n2883_001:1384c29_15": "觀內顧內真性不生，觀外顧外無明不起；無生無起，即無涅槃，是為清淨，是妙良藥。」",
    "T85n2883_001:1385a02_16": "虛空藏菩薩白佛言：「世尊！",
    "T85n2883_001:1385a02_17": "如來所說大乘實相甚深微妙，無上良藥入一乘諦，而後眾生三業不淨，作十惡業行闡提行，根基狹劣難可措心藥病差別，作何方便令入大乘？」",
    "T85n2883_001:1385a06_18": "佛告虛空藏菩薩：「我有方便令入大乘。」",
    "T85n2883_001:1385a06_19": "虛空藏菩薩白佛言：「世尊！",
    "T85n2883_001:1385a07_20": "我從昔聞如來為大乘人說六波羅蜜法，為中乘人說十二因緣法，為小乘人說四諦法，為闡提人說十善法，皆對病根為說良藥。",
    "T85n2883_001:1385a10_21": "云何今日說一乘法以救四人？」",
    "T85n2883_001:1385a11_22": "佛告虛空藏菩薩言：「我說一乘道法，猶如一地能生萬物長養一切，猶如大雨普潤一切，在地生者皆得潤澤；猶如一米一味之飯，在世眾生人及非人皆以為食，食者悉能長養身命。",
    "T85n2883_001:1385a15_23": "譬如藥王善合妙丹，眾生病熱服者清涼，眾生病冷服者溫熱，諸下痢者服之即斷，諸下閉者服之即通，無病不愈。",
    "T85n2883_001:1385a17_24": "我說一乘法於彼四人，療諸疾病亦復如是。」",
    "T85n2883_001:1385a18_25": "虛空藏菩薩白佛言：「世尊！",
    "T85n2883_001:1385a19_26": "以何方便，令彼十惡闡提眾生入一乘道？」",
    "T85n2883_001:1385a20_27": "佛告虛空藏菩薩：「善男子！",
    "T85n2883_001:1385a21_0": "我一乘法即具三乘，更無別說而作三乘。",
    "T85n2883_001:1385a21_1": "汝當諦聽，為汝宣說。",
    "T85n2883_001:1385a22_2": "「善男子！",
    "T85n2883_001:1385a22_3": "妙道深體一相無二，以方便故而說三乘，諸法三乘皆符一觀，一切眾生雖有四種，而於佛性亦無有二。",
    "T85n2883_001:1385a25_4": "何以故？",
    "T85n2883_001:1385a25_5": "一切佛、一切眾生，同一性相一體無異，眾生之心自起分別。",
    "T85n2883_001:1385a26_6": "佛是眾生，眾生是佛，一切眾生皆有佛性，佛性、眾生性皆同一性，一性平等等諸法故，我有方便令入一乘。",
    "T85n2883_001:1385a29_7": "「善男子！",
    "T85n2883_001:1385a29_8": "令彼眾生牢固心城，勿令賊入六識大門，金剛守護觀心住處、知心住處，於心住處即不住心。",
    "T85n2883_001:1385b02_9": "若不住心，心則不住；不住諸惡及以境界，即不攀緣；離攀緣故，心即無求；心若無求，心則無住；若無住處，即名實住心。",
    "T85n2883_001:1385b05_10": "「善男子！",
    "T85n2883_001:1385b05_11": "眾生之心作諸煩惱，皆為心神所起不住故。",
    "T85n2883_001:1385b06_12": "其心若住，即無煩惱；若無煩惱，即是菩提。」",
    "T85n2883_001:1385b07_13": "虛空藏菩薩白佛言：「世尊！",
    "T85n2883_001:1385b07_14": "一切眾生作諸煩惱其心不住，從何力起而作攀緣？",
    "T85n2883_001:1385b08_15": "願佛慈悲為眾宣說。」",
    "T85n2883_001:1385b09_16": "佛言：「一切眾生作諸緣起，有二性力。",
    "T85n2883_001:1385b10_17": "何等為二？",
    "T85n2883_001:1385b10_18": "一者、緣外境界起，是緣性力；二者、不緣境界起自心自起，是性力。",
    "T85n2883_001:1385b11_19": "善男子！",
    "T85n2883_001:1385b12_20": "令諸眾生不起二性，則無煩惱、則無菩提。",
    "T85n2883_001:1385b13_21": "若無煩惱、若無菩提，入真實處，是真菩提。",
    "T85n2883_001:1385b14_0": "汝等菩薩若化眾生，當令心住。」",
    "T85n2883_001:1385b14_1": "虛空藏菩薩白佛言：「世尊！",
    "T85n2883_001:1385b15_2": "化度眾生令其心住，住在何處而得菩提？」",
    "T85n2883_001:1385b16_3": "佛告虛空藏菩薩言：「善哉，善哉！",
    "T85n2883_001:1385b16_4": "善男子！",
    "T85n2883_001:1385b17_5": "汝能善問，如是心義，是大菩薩摩訶薩不可思議。",
    "T85n2883_001:1385b18_6": "汝當諦聽，為汝宣說。",
    "T85n2883_001:1385b18_7": "善男子！",
    "T85n2883_001:1385b18_8": "若化眾生令其心住，住不在內、住不在外、住不中間；諸佛乘法亦不在內、亦不在外、亦不在中間；住一心神於無住處，故得菩提。",
    "T85n2883_001:1385b21_9": "若得菩提，亦無菩提可得，是名如如。",
    "T85n2883_001:1385b22_10": "何以故？",
    "T85n2883_001:1385b22_11": "煩惱妄生，為妄空故；諸法不自生，法亦空故；此心但有空名，心亦不可得，心亦空故。",
    "T85n2883_001:1385b24_12": "諸善男子若知心空，不應於一空心中妄見一切；若見一切即名心垢。",
    "T85n2883_001:1385b26_13": "心垢若無，即名漏盡，眼、色與心界三空常淨。」",
    "T85n2883_001:1385b27_14": "虛空藏菩薩白佛言：「世尊！",
    "T85n2883_001:1385b27_15": "諸法若然，一切眾生應於一身、一心、一世界能入一佛世界，一佛世界能入遍滿虛空一切佛法世界。」",
    "T85n2883_001:1385c01_16": "佛告虛空藏菩薩：「善男子！",
    "T85n2883_001:1385c01_17": "如是，如是。",
    "T85n2883_001:1385c02_18": "一切世界入一世界，一一世界有一一蓮華座，一一蓮華中各有一如來座，一一如來身充滿一切世界，示現一切世界皆悉虛空。",
    "T85n2883_001:1385c05_0": "諸佛莊嚴一切世界，有一一菩薩身充滿一切世界。",
    "T85n2883_001:1385c06_1": "有大神力，於一毛孔中安置一切世界，一切世界入一眾生身，一一眾生身一一世界數，一一世界即是一佛，一一佛道場一菩提樹，一菩提樹下各有一佛座，一佛身充滿一切世界，一一佛妙聲亦充滿一切世界，一切世界皆隨所應、無不聞解皆為歡喜。",
    "T85n2883_001:1385c12_0": "「諸行者知法在其身中，不應而於他方一切世界之處而求佛身、應於一心一世界處而求佛身。",
    "T85n2883_001:1385c14_1": "於一身中能生一切身，於一切身中能生一身。",
    "T85n2883_001:1385c15_2": "何以故？",
    "T85n2883_001:1385c15_3": "一身一佛身故。",
    "T85n2883_001:1385c15_4": "一切眾生身，眾生身及諸佛身皆從一心生，一心若善諸法善盡，一心若惡諸法惡盡，若作惡業則生惡眾生之身，若作善業則生天人諸身，若於一心離一心想，於心相中空無所得，復離空心界於無取地能生佛身。",
    "T85n2883_001:1385c20_5": "於佛身中一身無二，一佛性故。",
    "T85n2883_001:1385c21_6": "一佛性中即一心性，於一心外更無他求，若作他求即為顛倒。",
    "T85n2883_001:1385c22_7": "何以故？",
    "T85n2883_001:1385c22_8": "一切心法無由外請，於外請處即名為他，若求他處即名虛妄。」",
    "T85n2883_001:1385c24_9": "虛空藏菩薩白佛言：「世尊！",
    "T85n2883_001:1385c25_0": "於一心中而得佛者，一切心中皆有佛性，一切眾生皆有佛性。",
    "T85n2883_001:1385c26_1": "若各各能定身心，即得成佛，離此外更無求佛處。」",
    "T85n2883_001:1385c27_2": "佛告虛空藏菩薩言：「善男子！",
    "T85n2883_001:1385c28_3": "如是，如是。",
    "T85n2883_001:1385c28_4": "如汝所言，一切眾生皆有佛性。",
    "T85n2883_001:1385c29_5": "諸佛如來皆以一心法，令諸一切眾生、一切之心，於一心中而求佛法、而得佛身。」",
    "T85n2883_001:1386a01_6": "虛空藏菩薩白佛言：「世尊！",
    "T85n2883_001:1386a02_7": "若諸眾生有佛性，於佛性中而求得佛，一切眾生皆有心，亦有佛性，是為可得、是為可見。」",
    "T85n2883_001:1386a04_8": "佛告虛空藏菩薩言：「善男子！",
    "T85n2883_001:1386a05_9": "入佛妙性實相之際，亦不可得、非不可得，亦不可見、非不可見。",
    "T85n2883_001:1386a06_10": "何以故？",
    "T85n2883_001:1386a06_11": "菩薩說佛性有，即名謗佛；說佛性無，亦為謗佛；說佛性亦有亦無，亦為謗佛；說佛性非有非無，亦為謗佛。",
    "T85n2883_001:1386a09_12": "何以故？",
    "T85n2883_001:1386a09_13": "菩薩、眾生、佛性非有如虛空，非無如菟角；菟角無故，虛空常故。",
    "T85n2883_001:1386a10_14": "非有質相，非有空相，離諸形相，無所著故。",
    "T85n2883_001:1386a11_15": "不在生處，是故不垢，不住滅處，是故不斷。",
    "T85n2883_001:1386a12_16": "眾生佛性妙相如是，說佛性有，即增益謗；說佛性無，損減謗；說佛性非有非無，戲論謗；說佛性似有似無，相違謗。」",
    "T85n2883_001:1386a15_17": "虛空藏菩薩白佛言：「世尊！",
    "T85n2883_001:1386a15_18": "眾生佛性若妙如是，離諸境界則無所染，由如虛空體性常淨。",
    "T85n2883_001:1386a17_19": "云何眾生作諸煩惱？",
    "T85n2883_001:1386a17_20": "若作煩惱心則是垢。",
    "T85n2883_001:1386a18_21": "是心之垢，從何而生？",
    "T85n2883_001:1386a18_22": "唯願世尊為眾宣說，令諸眾生皆悉聞知，令諸眾生破諸煩惱，除蕩心垢永離蓋纏。」",
    "T85n2883_001:1386a20_23": "佛即嬉怡微笑，以左手掌摩菩薩頂，放大光明普照一切。",
    "T85n2883_001:1386a21_24": "爾時，大眾，一切眾生皆大歡喜踊躍。",
    "T85n2883_001:1386a22_25": "佛言：「菩薩為諸眾生所作如是問，是名正問，是度眾生。",
    "T85n2883_001:1386a23_26": "若作他問，是名邪問，是滅眾生。",
    "T85n2883_001:1386a24_27": "菩薩！",
    "T85n2883_001:1386a24_28": "汝能正問是度眾生，汝等眾生皆當一心專念諦聽，除散亂想無營物外，坐性堅志。",
    "T85n2883_001:1386a26_29": "為汝宣說，若聞說者，一切十惡眾生皆得解脫。」",
    "T85n2883_001:1386a27_30": "虛空藏菩薩白佛言：「世尊！",
    "T85n2883_001:1386a28_31": "我等大眾、一切眾生皆以一心無餘亂想，唯願世尊為眾宣說。」",
    "T85n2883_001:1386a29_32": "佛告菩薩大眾等：「一切煩惱從顛倒生，一切顛倒從妄想生，一切妄想從有我生，一切有我從無本生，一切無本即是無住。",
    "T85n2883_001:1386b03_33": "無住無本，即為不有；有則為垢，無則為淨。",
    "T85n2883_001:1386b04_34": "於其淨處是常波羅蜜，是樂波羅蜜，是我波羅蜜，是淨波羅蜜。",
    "T85n2883_001:1386b05_35": "若作是見，名為正見；若作餘見，名為邪見。",
    "T85n2883_001:1386b06_36": "如是見者，是人有慧；作他見者，是人無慧。",
    "T85n2883_001:1386b07_37": "若有慧者，則方便解；若無慧者，則方便縛。」",
    "T85n2883_001:1386b08_38": "虛空藏菩薩白佛言：「世尊！",
    "T85n2883_001:1386b09_39": "於其淨處，若有眾生常起常想，常起樂想，常起我想，常起淨想，即是有慧，即非顛倒也。」",
    "T85n2883_001:1386b11_40": "佛言：「菩薩！",
    "T85n2883_001:1386b11_41": "若有眾生如是想，則名正想，是人正見，是人有慧。",
    "T85n2883_001:1386b12_42": "何以故？",
    "T85n2883_001:1386b12_43": "如來法身常波羅蜜、樂波羅蜜、我波羅蜜、淨波羅蜜，清淨處諸佛法身，作是見者，是人是佛真一弟子，從正法生、從法化生、從佛口生，得佛四依，雖曰凡夫，是四依菩薩。",
    "T85n2883_001:1386b16_44": "善男子！",
    "T85n2883_001:1386b16_45": "於我滅後，若五百歲、若千歲、若千五百歲後，若復有人能於此經，受持讀誦如說修行，於常樂我淨處信心正見，復以此法教一眾生，則名菩薩，雖曰凡夫得受供養，是出家人。」",
    "T85n2883_001:1386b20_46": "虛空藏菩薩白佛言：「世尊！",
    "T85n2883_001:1386b21_47": "夫是出家之人，剔除鬚髮而被法服，受持具戒，不染於俗，是名出家，得受供養。",
    "T85n2883_001:1386b23_48": "如來今說凡夫是出家人，得受供養，不了其義。",
    "T85n2883_001:1386b24_49": "願佛慈悲，為我宣說。」",
    "T85n2883_001:1386b24_50": "佛告虛空藏菩薩言：「善男子！",
    "T85n2883_001:1386b25_51": "剔除鬚髮者，剔除名想、伏身無我；而被法服，直心無諂曲、欲離俗故；持具戒者，不起貪嗔癡；我說彼人是名出家。",
    "T85n2883_001:1386b27_52": "雖是凡夫，能伏身心不起我慢，心不染塵俗，久離於俗心，如金剛不壞戒性，雖是凡夫是真出家。",
    "T85n2883_001:1386c01_53": "復於此教大乘經中修行如說，信佛語故，見常樂我淨，為眾生宣說，雖是凡夫是四依人，是行菩薩，得受供養，名曰行者。",
    "T85n2883_001:1386c03_54": "得慧方便說大乘法，如是法性皆不離心，從心化生，湛然常一，一相無二，於一相中亦無內外亦無中間，離一切故。",
    "T85n2883_001:1386c06_55": "若離一切，即無生滅；無生滅者，即是真如；真如常住，法僧不滅，三界眾生自生自滅。",
    "T85n2883_001:1386c08_56": "善男子！",
    "T85n2883_001:1386c08_57": "故說眾生無我，諸佛如來是真實我，能破生死流故。",
    "T85n2883_001:1386c09_58": "汝等眾生！",
    "T85n2883_001:1386c09_59": "若求常住，當離諸欲，作無生行。」",
    "T85n2883_001:1386c10_60": "虛空藏菩薩白佛言：「世尊！",
    "T85n2883_001:1386c11_61": "作何行業名無生行？」",
    "T85n2883_001:1386c11_62": "佛言：「諸善男子！",
    "T85n2883_001:1386c12_0": "我不生他，則他不生我。",
    "T85n2883_001:1386c12_1": "何以故？",
    "T85n2883_001:1386c12_2": "體性清淨空，非有非無常；諸境空清淨，非無非不斷。",
    "T85n2883_001:1386c13_3": "菩薩諸佛如來恒以一味一性之香，燻諸眾生一心性淨，而諸智者得會空解，而諸愚者入迷執縛。",
    "T85n2883_001:1386c16_4": "何以故？",
    "T85n2883_001:1386c16_5": "智者眾生無有癡故，於有覺性，覺諸無明不起，無覺不空不定，入一清淨永離諸惱。",
    "T85n2883_001:1386c18_6": "愚者眾生為有癡故，於有覺性不覺無明，即起無覺作諸塵惱。",
    "T85n2883_001:1386c19_7": "若有悟覺，則無無覺；若無無覺，則病不生；若病不生，則無有覺。",
    "T85n2883_001:1386c20_8": "若無有覺、若無無覺，即無癡心。",
    "T85n2883_001:1386c21_9": "何以故？",
    "T85n2883_001:1386c21_10": "一疑心中有二意故。",
    "T85n2883_001:1386c22_11": "若無疑心，即不生病；若有生處，即入空舍。",
    "T85n2883_001:1386c23_12": "一性真空有為無相，逢境緣起如空幻化。",
    "T85n2883_001:1386c24_13": "菩薩令諸眾生當斷疑心，而作心師、不師於心，離諸可欲無令放逸。",
    "T85n2883_001:1386c25_14": "若生念處，即須當斷，前念後念念不相違，即得順理不起無明，不定有覺本不動故，若起念時，止念前起。」",
    "T85n2883_001:1386c28_15": "虛空藏菩薩白佛言：「世尊！",
    "T85n2883_001:1386c28_16": "念前若起，作何法覺而能止之？」",
    "T85n2883_001:1386c29_17": "佛言：「菩薩令諸行者每觀心住處，知心住處即不住心。",
    "T85n2883_001:1387a01_18": "以是覺故，覺則止之，念欲不起，即無止觀。",
    "T85n2883_001:1387a02_19": "若有起處安住虛空，一性空中染淨俱滅，自性清淨不取不捨，念亦不生，無生無行，心行處滅言語道斷。",
    "T85n2883_001:1387a04_20": "一佛性覺更無餘覺，妙性常存猶如虛空，不著一切。",
    "T85n2883_001:1387a06_21": "菩薩若行此行，猶如執杖以打虛空，不染而著，是名法行。",
    "T85n2883_001:1387a07_22": "若有染處即入方外，遊行淨地，一心無二入定正性，觀一實諦而以懺悔。」",
    "T85n2883_001:1387a09_23": "爾時，眾中有一闡提名曰多欲，從昔以來多作惡業，專行十惡，為諸憎恚嫉姤四蛇牽引，為諸妄想二鼠嚙斷心根。",
    "T85n2883_001:1387a11_24": "猶如有人繩懸在樹，四蛇在下吐毒向之，樹上二鼠嚙繩欲斷。",
    "T85n2883_001:1387a13_25": "若心滅，即三業淨；若心不滅，眼、色與心俱為妄想，為見所縛將墮地獄。",
    "T85n2883_001:1387a14_26": "爾時，一闡提因佛聞法，於一念中心生慚愧，欲問如來懺悔之法，心懷慚愧不能發問。",
    "T85n2883_001:1387a16_27": "如來神通即知其意，欲令是人離諸苦惱、出地獄門苦，語虛空藏菩薩言：「於我涅槃後，若有闡提之人多作惡業，滅佛三寶謗正法作五逆，必當墮落於諸地獄，乃至十二大劫由不得出。",
    "T85n2883_001:1387a20_28": "汝等菩薩當發慈心，令此眾生發露懺悔皆得解脫。」",
    "T85n2883_001:1387a21_29": "虛空藏菩薩白佛言：「世尊！",
    "T85n2883_001:1387a22_30": "作何法悔而得罪除？",
    "T85n2883_001:1387a22_31": "願佛慈悲為分別說。」",
    "T85n2883_001:1387a23_32": "佛言：「菩薩若欲懺悔當觀實諦，若見實諦諸罪悉除。」",
    "T85n2883_001:1387a24_33": "佛說語已，爾時眾中百千萬億一切眾生人及非人，皆悉一心觀一實諦，觀見見已罪垢皆滅，唯闡提人不見。",
    "T85n2883_001:1387a27_34": "其一闡提多欲即從座起，五體投地而白佛言：「世尊！",
    "T85n2883_001:1387a28_35": "我心無明，雖復學觀不見實諦，從無始以來乃至今日純行十惡，作何方便令我得見實諦，令罪消除？」",
    "T85n2883_001:1387b01_36": "佛告多欲：「汝等闡提皆悉一心，為汝分別解說。",
    "T85n2883_001:1387b02_37": "多欲！",
    "T85n2883_001:1387b02_38": "汝等眾生當觀身心一佛性，法身佛性即一無二。",
    "T85n2883_001:1387b03_39": "若此二種能作一觀，是名正觀，亦名一相正見。",
    "T85n2883_001:1387b04_40": "若見有二即名為邪，若作邪見即煩惱起。",
    "T85n2883_001:1387b05_41": "若無邪見煩惱不生，煩惱若斷即名清淨。」",
    "T85n2883_001:1387b06_42": "佛言：「汝等眾生皆當一心觀一佛性，佛性之外更無所見。",
    "T85n2883_001:1387b08_43": "若有所見皆為虛妄，作是虛妄則為顛倒。",
    "T85n2883_001:1387b09_0": "多欲！",
    "T85n2883_001:1387b09_1": "一心淨則法法淨，一心垢則多法垢，垢則為罪，淨則為真，心若離垢，罪即不生。」",
    "T85n2883_001:1387b10_2": "多欲白佛言：「世尊！",
    "T85n2883_001:1387b11_3": "我從昔來乃至今日，作諸惡業無量無邊，歷千萬劫今日發心，觀一佛性實諦，無邊之罪皆悉除不？",
    "T85n2883_001:1387b13_4": "願佛世尊為我解說，令我一心無疑。」",
    "T85n2883_001:1387b14_5": "佛言：「多欲！",
    "T85n2883_001:1387b14_6": "若觀實諦，諸罪悉除。",
    "T85n2883_001:1387b15_7": "何以故？",
    "T85n2883_001:1387b15_8": "多欲！",
    "T85n2883_001:1387b15_9": "昔日垢心今日淨心，一心無二更無別心；今日心淨昔心亦淨，是故當知從無數劫來，諸罪盡滅。",
    "T85n2883_001:1387b17_10": "譬如千年塵鏡以衣一拂，其鏡即明，諸塵皆盡，無有遺餘。",
    "T85n2883_001:1387b18_11": "又如千年闇室燃一炬燈，諸闇皆盡。",
    "T85n2883_001:1387b19_12": "汝等眾生！",
    "T85n2883_001:1387b19_13": "常應一心觀一實諦，於諸法內作諸法行，去離世間一切諸法。",
    "T85n2883_001:1387b21_14": "何以故？",
    "T85n2883_001:1387b21_15": "多欲！",
    "T85n2883_001:1387b21_16": "世間動不動法皆是敗壞，其法若壞行亦無常，行若無常法則生滅，離生滅法即名真諦。",
    "T85n2883_001:1387b23_17": "多欲！",
    "T85n2883_001:1387b23_18": "譬如瓦師作諸瓦器，隨心所欲其器無定，其器相□及以名字皆悉生滅，唯有瓦性一性是常，諸餘體段悉皆生滅，是生滅體即不自生，若不自生即是不有。",
    "T85n2883_001:1387b27_19": "多欲！",
    "T85n2883_001:1387b27_20": "佛性如瓦，眾生性如器，是生滅法。",
    "T85n2883_001:1387b28_21": "若離諸業即是佛身，觀一佛身即無他業。」",
    "T85n2883_001:1387b29_0": "多欲白佛言：「世尊！",
    "T85n2883_001:1387b29_1": "我觀實諦諸罪已滅，復作何業而生法身？」",
    "T85n2883_001:1387c01_2": "佛告多欲：「若觀實諦，諸病不起罪垢俱息，心如金剛必竟不壞；善能持戒，心如虛空內外清淨；善入禪聚，心如風火，諸行悉散；善依智慧，即名解脫，以解脫故則能知見。",
    "T85n2883_001:1387c05_3": "多欲！",
    "T85n2883_001:1387c05_4": "汝能修行是事，即得五分法身。」",
    "T85n2883_001:1387c05_5": "多欲白佛言：「世尊！",
    "T85n2883_001:1387c06_6": "五分法身有何因果？」",
    "T85n2883_001:1387c06_7": "佛言：「多欲！",
    "T85n2883_001:1387c07_8": "佛性常因、法身常果。",
    "T85n2883_001:1387c07_9": "何以故？",
    "T85n2883_001:1387c07_10": "因心佛性緣得果，離因離果則無因果，若無因果是佛真身。",
    "T85n2883_001:1387c09_11": "多欲！",
    "T85n2883_001:1387c09_12": "於心淨國當住寂淨當觀實念，則此念中即生淨國，可為眾生如如說法，入心真空離諸動說，三識一性金剛不壞。」",
    "T85n2883_001:1387c12_0": "爾時，眾中復有菩薩名曰無行，即從座起，偏袒右肩右膝著地，合掌向佛而白佛言：「世尊！",
    "T85n2883_001:1387c14_0": "若佛滅後五百歲、若千歲、若千五百歲後，若為眾生說法，當何法說？",
    "T85n2883_001:1387c15_1": "願佛慈悲為我宣說，令我無疑。」",
    "T85n2883_001:1387c16_2": "佛告無行菩薩：「善男子！",
    "T85n2883_001:1387c16_3": "若一千五百歲後為眾生說法者，說體不說相，說義不說文，如是說者是真說法。",
    "T85n2883_001:1387c18_4": "若說文相，動口動心，皆是誹謗。",
    "T85n2883_001:1387c19_5": "善男子！",
    "T85n2883_001:1387c19_6": "若於一切眾生處說法，當如如相說、平等相說。",
    "T85n2883_001:1387c20_7": "何以故？",
    "T85n2883_001:1387c20_8": "當時一切眾生皆同一病，一心、一佛性、一性平等等諸法故，於中若說高下即名邪說，其口當破、其舌當裂。",
    "T85n2883_001:1387c23_9": "何以故？",
    "T85n2883_001:1387c23_10": "一切眾生心垢同一垢，一切眾生心淨同一淨。",
    "T85n2883_001:1387c24_11": "何以故？",
    "T85n2883_001:1387c24_12": "一切眾生一心淨，則同一十善法淨；一切眾生一心垢，則同一十惡垢。",
    "T85n2883_001:1387c26_13": "眾生若病，同一病眾生須藥應須一藥，若說多法即名顛倒。",
    "T85n2883_001:1387c27_14": "何以故？",
    "T85n2883_001:1387c27_15": "為妄分別善惡法、破一切法故，隨基說法斷佛道故。",
    "T85n2883_001:1387c28_16": "菩薩若當說法，當如如相說。」",
    "T85n2883_001:1387c29_17": "無行菩薩白佛言：「世尊！",
    "T85n2883_001:1388a01_18": "云何如如相說？」",
    "T85n2883_001:1388a01_19": "佛告無行菩薩言：「善男子！",
    "T85n2883_001:1388a02_20": "說一體真法是如如說，直心具說是如如說，無偏執說是如如說，無分別說是如如說，住心一淨處說是如如說，諸說不可說是如如說。」",
    "T85n2883_001:1388a05_21": "爾時，無行菩薩欲令大眾一切眾生悉皆明了，重白佛言：「世尊！",
    "T85n2883_001:1388a06_22": "云何說不可說是如如說？」",
    "T85n2883_001:1388a07_23": "佛告無行菩薩言：「善男子！",
    "T85n2883_001:1388a07_24": "一切諸法自相空說，則不可說；一切說法無相說，即不可說；一切諸法無作說，即不可說。",
    "T85n2883_001:1388a09_25": "善男子！",
    "T85n2883_001:1388a09_26": "若如是說，即不可說是如如說。」",
    "T85n2883_001:1388a10_27": "無行菩薩白佛言：「世尊！",
    "T85n2883_001:1388a11_28": "法若如是說，云何直心具說？」",
    "T85n2883_001:1388a11_29": "佛告無行菩薩言：「善男子！",
    "T85n2883_001:1388a12_30": "直心者直以心信如來義，說不以自心說，具者具十善義、具四諦義、具十二因緣義、具六波羅蜜義、具三解脫門義，具如是等法，於一心中一佛性地等一淨說，是名具說，是如如說。",
    "T85n2883_001:1388a16_31": "何以故？",
    "T85n2883_001:1388a16_32": "一切諸法俱為一故。",
    "T85n2883_001:1388a17_33": "菩薩等一淨法，猶如一大海水味，種種珍寶，所有求者隨心即得；猶如一神丹，種種諸雜藥和合而以合成，療治一切病，服者一一除愈等。",
    "T85n2883_001:1388a20_34": "一淨法、一心淨、一佛性、一性淨法亦復如是，等諸法故，如是說者是淨說。",
    "T85n2883_001:1388a21_35": "「若別說者，是穢說。",
    "T85n2883_001:1388a22_36": "何以故？",
    "T85n2883_001:1388a22_37": "一切眾生皆有佛性、無無佛性，但覺有遠近，無無法身分者，若定根機，為小乘人說小乘法，為闡提人說闡提法。",
    "T85n2883_001:1388a24_38": "若如是說，即名不說佛道法，是斷佛性、是滅佛身，是說法人當歷百千萬劫墮諸地獄，縱佛出世由不得出。",
    "T85n2883_001:1388a27_39": "縱令得出，若生人中即生邊地下賤無有三寶處，缺脣無舌，獲如是報。",
    "T85n2883_001:1388a28_40": "何以故？",
    "T85n2883_001:1388a29_41": "菩薩、眾生之性則是法性，法性常淨具一切諸實相好，從本以來無得無失、無出無沒，性常真實，亦無虛妄亦無煩惱，亦無涅槃亦無增減，究竟清淨一性清淨，即是菩提清淨性。",
    "T85n2883_001:1388b04_42": "菩提性一性無二平等清淨言語道斷，猶如虛空，內外清淨是一清淨，亦不處內外，亦不處中間，無言無說，云何於中分別病藥？",
    "T85n2883_001:1388b06_43": "若無分別，是無分別智。",
    "T85n2883_001:1388b07_44": "「善男子！",
    "T85n2883_001:1388b07_45": "離一心外、一清淨外、一佛性外，即無佛可求，即無法可說，即無僧可得。",
    "T85n2883_001:1388b09_46": "何以故？",
    "T85n2883_001:1388b09_47": "佛是法故，法是僧故，僧是無為，無為則是佛性，佛性則是法身。",
    "T85n2883_001:1388b10_48": "是故我說，此經唯說一眾生身、一心、一清淨、一佛性、一佛道場、一菩提樹，充滿一切世界入一切眾生身。",
    "T85n2883_001:1388b13_49": "「善男子！",
    "T85n2883_001:1388b13_50": "一切佛從此經生，一切法從此經生，一切僧從此經見，受持是經者即名受持三寶，念此經者即名念三寶，供養此經者即名供養三寶。」",
    "T85n2883_001:1388b16_51": "無行菩薩白佛言：「世尊！",
    "T85n2883_001:1388b16_52": "云何念三寶？",
    "T85n2883_001:1388b17_53": "若念三寶得幾多福？」",
    "T85n2883_001:1388b17_54": "佛告無行菩薩：「善男子！",
    "T85n2883_001:1388b18_55": "若念三寶猶如虛空，其福無量不可思議。",
    "T85n2883_001:1388b19_56": "若念三寶安住虛空，心中乃至不見佛法僧，是則不見諸法，不見諸法則於法中無疑惑，於清淨處念一實相一體三寶，是念三寶。」",
    "T85n2883_001:1388b22_57": "無行菩薩白佛言：「世尊！",
    "T85n2883_001:1388b22_58": "於三寶中一心正念，於煩惱處自心不起、對緣不起，於諸善法亦復如是。",
    "T85n2883_001:1388b24_59": "住一淨心依一佛性，不動不住不為法體，救眾生如己身，化諸眾生如化一身，愛諸眾生由如護眼，是菩薩行、非菩薩行？",
    "T85n2883_001:1388b27_0": "願佛世尊為我宣說。」",
    "T85n2883_001:1388b27_1": "佛告無行菩薩：「是菩薩行。",
    "T85n2883_001:1388b28_2": "若化眾生，當令眾生持心不持語，持行不持法；若為說法，說文不說字，說義不說文。",
    "T85n2883_001:1388b29_3": "何以故？",
    "T85n2883_001:1388c01_4": "佛性是義故。",
    "T85n2883_001:1388c01_5": "何以故？",
    "T85n2883_001:1388c01_6": "離文相故。",
    "T85n2883_001:1388c01_7": "若取文相是為虛妄，若捨佛性是為失本。",
    "T85n2883_001:1388c02_8": "善男子！",
    "T85n2883_001:1388c03_0": "若失佛性而求佛者，由如影中為人治病，由如攢氷而以求火，由如無翼鳥意欲高飛，終無得法。",
    "T85n2883_001:1388c05_1": "「善男子！",
    "T85n2883_001:1388c05_2": "於此經中調心取義，不得隨文當取其理，若不取理即名虛妄，亦復不得於其理上惡取空相而化眾生，即名空見一闡提。",
    "T85n2883_001:1388c08_3": "但令眾生於一心中、一佛性相觀知實有，是實有相亦不在有、亦不在無，觀此妙有如如實相，當即住心、依此相處；若住相處，即名清淨；是清淨處，住即無本、住即是動。",
    "T85n2883_001:1388c11_4": "是故諸佛如來從無本處建立一切法。」",
    "T85n2883_001:1388c12_5": "爾時，無行菩薩欲重宣此義而說偈言：「大聖大佛尊，　　欲入涅槃寂，　　為度眾生故，　說實一乘經。",
    "T85n2883_001:1388c15_6": "　　我住慈悲地，　　怜愍眾生故，　於諸了義處，　　問佛一乘心。",
    "T85n2883_001:1388c16_7": "　　如來所說法，　皆離於世間，　　入實說佛性，　　諸法皆清淨。",
    "T85n2883_001:1388c18_0": "　離文離相處，　　亦不中內外，　　說即不可說，　故名說如如。",
    "T85n2883_001:1388c19_1": "　　是故平等法，　　住在於一性，　一性清淨法，　　本來不生滅。",
    "T85n2883_001:1388c20_2": "　　於空不空中，　妙性常無體，　　解脫非解脫，　　本淨不染故。",
    "T85n2883_001:1388c22_0": "　諸染本不著，　　妄著如埿污，　　是埿自為污，　妙性常淨故。",
    "T85n2883_001:1388c23_1": "　　淨即無所淨，　　污亦無所污，　埿性是為垢，　　垢性本相空。",
    "T85n2883_001:1388c24_2": "　　垢性似狂花，　落樹還如故，　　樹性無生滅，　　狂花自來去。",
    "T85n2883_001:1388c26_0": "　佛性本無生，　　離諸生滅處，　　無有動不動，　性本常爾故。",
    "T85n2883_001:1388c27_1": "　　一一不一一，　　不名不可說，　亦復離諸見，　　不見處可見。",
    "T85n2883_001:1388c28_2": "　　常樂我淨故，　見則是菩提，　　菩提妙覺性，　　不動無所覺。",
    "T85n2883_001:1389a01_0": "　即是眾生身，　　一心一佛性，　　一佛一道場，　一大菩提樹，　　能滿虛空界，　　普入眾生身。",
    "T85n2883_001:1389a03_0": "　於真三寶中，　　同一無有二，　　不住形質處，　亦不住空邊，　　入於妄有所，　　必竟空寂舍。",
    "T85n2883_001:1389a05_0": "　本來無本處，　　建立一切法，　　教化諸眾生，　使入如來藏。」",
    "T85n2883_001:1389a07_0": "爾時，佛見無行菩薩說偈語訖，即以神力故，放大光明遍于三千大千世界。",
    "T85n2883_001:1389a08_1": "其光明中現十方淨土，其諸國土皆悉嚴淨，具有一切園林池沼。",
    "T85n2883_001:1389a10_2": "其池水中皆有五色蓮華臺座，其一一華上各有一一大城，其一一大城內皆有一一清淨大磨尼寶，其一一大磨尼寶內有一如來座，一千二百五十人俱。",
    "T85n2883_001:1389a13_3": "其諸佛等皆為大眾說一乘法，悉令眾生於一身中、一佛、一性、一清淨處住心不動，不緣諸境不入諸智，心如虛空不染一切，心如金剛不壞諸戒，心如海水恒流智慧，皆悉解脫解脫智見得五分法身。",
    "T85n2883_001:1389a18_4": "爾時，無行菩薩及諸大眾一切眾生，見是事已心大歡喜，皆住一心不緣一切入清淨處。",
    "T85n2883_001:1389a20_5": "佛即收光，語諸大眾言：「諸行者！",
    "T85n2883_001:1389a21_6": "我欲入涅槃寂，時欲將至。",
    "T85n2883_001:1389a21_7": "若我滅後，五濁惡世於此經中如諸修行觀一身心，不住諸惡不離菩提，必得解脫得一乘道。」",
    "T85n2883_001:1389a23_8": "佛告無行菩薩言：「若我滅後，五濁惡世得見此經、得聞此義，其人即如值佛。",
    "T85n2883_001:1389a25_9": "若我滅後，若有一人能於此經受持讀誦如說修行，其心不動，諸塵不觸過無塵跡，復以此經令諸眾生受持讀誦，復說其義而以教之，是人雖是凡夫，即是菩薩如師子吼。」",
    "T85n2883_001:1389a29_10": "爾時，眾中復有菩薩名曰法王，即從座起，繞佛三匝，却住一面，五體投地而白佛言：「世尊！",
    "T85n2883_001:1389b02_11": "我於如來滅後五濁惡世閻浮提中，教化眾生說此良藥，療治眾病，悉令除愈；復以此經金剛慧刀，剪諸眾生無明之意；復以此經清淨法杖，鞭除眾生三毒之垢；復以此經大智力士，解脫眾生十纏之縛；復以此經大智法船，運度眾生令至彼岸；復以此經一性清淨法，令諸眾生皆得一身一心一佛一性一清淨，決定入一乘、決定出地獄。",
    "T85n2883_001:1389b09_12": "世尊！",
    "T85n2883_001:1389b10_13": "若我不能救眾生，令諸眾生入諸地獄，即為是我滅沒佛身。",
    "T85n2883_001:1389b11_14": "唯願世尊！",
    "T85n2883_001:1389b11_15": "以此佛法付囑於我，為我更說，廣度眾生，令諸眾生少聞多解少見多知，不求多文以取證義，於少法中必定解脫無餘疑問。",
    "T85n2883_001:1389b14_16": "願佛慈悲，為我宣說。」",
    "T85n2883_001:1389b14_17": "佛告大眾：「是法王菩薩已曾供養百千萬億劫諸佛，善能方便救度眾生，是菩薩能以一味常風接續眾生之命。",
    "T85n2883_001:1389b17_18": "汝等眾生及未來者！",
    "T85n2883_001:1389b17_19": "若當受持是菩薩名者，復令大善知識轉讀此經廣說其義，若有疾病皆悉得除，諸惡獸神無能近者。",
    "T85n2883_001:1389b20_20": "「菩薩！",
    "T85n2883_001:1389b20_21": "汝有如是利益眾生，我以此經付囑於汝，亦為汝說救度眾生之法，少聞多解少見多知，不求多文以取證義。",
    "T85n2883_001:1389b22_22": "汝等菩薩皆悉一心諦聽，為汝宣說。",
    "T85n2883_001:1389b23_23": "一切眾生皆一心一佛一性，一切煩惱皆一心生，皆從境智二處緣起。",
    "T85n2883_001:1389b25_24": "何以故？",
    "T85n2883_001:1389b25_25": "以緣性、自性二種性力起，二種力性從一念妄心生，是妄心無本。",
    "T85n2883_001:1389b26_26": "若一念動時煩惱即起，當觀此念知念妄心。",
    "T85n2883_001:1389b27_27": "妄心無本，無本即無住，若知無住即覺心生。",
    "T85n2883_001:1389b28_28": "由於本覺淨心無念，若心無念心即不動，心若不動亦無住心，是名清淨。",
    "T85n2883_001:1389c01_29": "清淨空心體性清淨，無淨可證，離諸清淨故說清淨。",
    "T85n2883_001:1389c02_30": "菩薩於清淨心中，無作、無起、無垢、無淨、無增、無減，必竟不染，不在一處，離名數故，常爾不爾，由如金剛不壞一性，猶如虛空容受一切，由如蓮華不著愛水，若行此行必定解脫，超生死流出地獄苦。",
    "T85n2883_001:1389c07_31": "菩薩此一心法，一名懺悔解脫，見實體故；二名法行解脫，住一處故；三名無行解脫，無住著故。",
    "T85n2883_001:1389c09_32": "此三解脫皆一心生，一切眾生無二心故，一切眾生皆一乘故。」",
    "T85n2883_001:1389c10_33": "佛言法王菩薩：「善男子！",
    "T85n2883_001:1389c11_34": "能知一法即當知一切法，一法不知一切法不知。",
    "T85n2883_001:1389c12_35": "何以故？",
    "T85n2883_001:1389c12_36": "諸法無不一相故。",
    "T85n2883_001:1389c13_0": "菩薩聞是一者即是少聞，無法不知是名多解。",
    "T85n2883_001:1389c14_1": "何以故？",
    "T85n2883_001:1389c14_2": "一切法性歸一淨故。",
    "T85n2883_001:1389c14_3": "見是一者即見一切佛身。",
    "T85n2883_001:1389c15_4": "何以故？",
    "T85n2883_001:1389c15_5": "一切佛身從一清淨處生，一淨之地是一切佛身，一切佛道場，一切佛菩提樹。",
    "T85n2883_001:1389c17_6": "「善男子！",
    "T85n2883_001:1389c17_7": "於此法中斷諸煩惱，由如伐樹，唯斷一根不斷枝葉。",
    "T85n2883_001:1389c18_8": "何以故？",
    "T85n2883_001:1389c18_9": "譬如有人身中毒箭，於身受痛，當即拔箭其痛即除；若不拔箭痛則不除。",
    "T85n2883_001:1389c20_10": "待問箭毛羽是何鳥翼？",
    "T85n2883_001:1389c20_11": "復問其竹是何山出？",
    "T85n2883_001:1389c21_12": "復問其箭是誰之射？",
    "T85n2883_001:1389c21_13": "是人苦痛其命已終，然拔其箭終知無益。",
    "T85n2883_001:1389c22_14": "「善男子！",
    "T85n2883_001:1389c23_0": "心若有垢當即淨心；心若在淨，即名清淨。",
    "T85n2883_001:1389c23_1": "諸說清淨，離諸有取能入無取。",
    "T85n2883_001:1389c24_2": "何以故？",
    "T85n2883_001:1389c24_3": "無本無住處，常樂我淨故；無本無住真如真實不離一切，本離離故；性不離道處，住無住故，與心等一，無異不共故；不在常處，本不斷故；不動不住，性常一故，一亦不一，離名數故。",
    "T85n2883_001:1389c28_4": "「善男子！",
    "T85n2883_001:1389c29_0": "六風不動大樹恒安，一性金剛二見不起，有無不在住妙常空，慧劍無生剪諸煩惱，空解無礙降伏自心，魔王不生怨賊不起。",
    "T85n2883_001:1390a02_1": "「善男子！",
    "T85n2883_001:1390a03_0": "於此法中求實體者，如種一不種枝葉，但養其根，若得生者花菓自出。",
    "T85n2883_001:1390a04_1": "我此少法亦復如是，由如一阿摩勤菓，種此一菓即得無窮之菓。",
    "T85n2883_001:1390a06_0": "我說此法於諸法中最為第一，於諸乘中最為大乘王，是故此經名為『法王』；又以此經付囑法王菩薩，故名『法王』。",
    "T85n2883_001:1390a08_1": "汝等大眾持是經者，即脫諸難，若當持者如在在處處持。",
    "T85n2883_001:1390a09_2": "何以故？",
    "T85n2883_001:1390a10_0": "佛性常於心中常空寂，內禪真實清淨金剛，六入城門常如如界，在不在處在空處中。",
    "T85n2883_001:1390a11_1": "汝等大眾皆悉勿語，時欲將至，欲入涅槃，是經名『涅槃莊嚴般若波羅蜜無礙解脫』。」",
    "T85n2883_001:1390a13_2": "佛說語已。",
    "T85n2883_001:1390a14_3": "爾時，大眾皆得涅槃般若波羅蜜空脫無礙。",
    "T85n2883_001:1390a15_4": "爾時，法王菩薩從投地起，即於本處入大涅槃，會空解脫於無著地，舉足、下足皆遊清淨，合掌向佛作禮而去。",
    "T85n2883_001:1390a18_0": "佛說法王經一卷"
}