{
    "T23n1435_043:0309c10_0": "十誦律卷第四十三(第七誦之二)",
    "T23n1435_043:0309c12_0": "後秦北印度三藏弗若多羅共羅什譯",
    "T23n1435_043:0309c13_0": "尼律第二(十七僧殘中不共戒有十之餘)◎佛在舍衛國。",
    "T23n1435_043:0309c14_1": "爾時波斯匿王有千鬪將，半剎利種、半婆羅門種，一部名伊舍羅、一部名達多摩那。",
    "T23n1435_043:0309c16_2": "波斯匿王有小國反叛，約勅千鬪將令往伐之。",
    "T23n1435_043:0309c17_3": "即往伐，破還，白王言：「我等得勝，願王常勝。」",
    "T23n1435_043:0309c18_4": "王聞心歡喜悅：「汝欲何願？",
    "T23n1435_043:0309c18_5": "我當與汝。」",
    "T23n1435_043:0309c19_6": "鬪將白言：「我婦有罪，不隨我意，聽六日與死飲，至七日以牛舌刀破裂其身。」",
    "T23n1435_043:0309c20_7": "王言：「與汝此願。」",
    "T23n1435_043:0309c21_8": "爾時一剎利將婦不隨夫意，欲六日與死飲，至七日以牛舌刀裂破其身。",
    "T23n1435_043:0309c22_9": "是婦多有親里力勢來遮，不聽與死飲。",
    "T23n1435_043:0309c23_10": "諸鬪將法，一人有事餘者盡助，剎利眾集已，強與死飲。",
    "T23n1435_043:0309c25_11": "待至七日以牛舌刀，裂破其身作兩分。",
    "T23n1435_043:0309c25_12": "時有比丘尼名斯那，是摩那居士女，常是家出入。",
    "T23n1435_043:0309c27_13": "早起著衣入是家，見諸剎利婦澡浴莊嚴、身著好衣服瓔珞，是剎利婦獨著垢衣、不莊嚴身、愁憂而坐。",
    "T23n1435_043:0309c29_14": "比丘尼問言：「餘婦皆著莊嚴好衣，汝何故獨著垢衣，又不莊嚴愁憂而坐？」",
    "T23n1435_043:0310a02_0": "答言：「汝不聞邪？」",
    "T23n1435_043:0310a02_1": "問言：「何等？」",
    "T23n1435_043:0310a02_2": "答言：「我不隨夫意，今受六日死飲，至七日當以牛舌刀裂破我身作兩分。",
    "T23n1435_043:0310a04_3": "汝能將我去不？",
    "T23n1435_043:0310a04_4": "我去誰當覺者？」",
    "T23n1435_043:0310a05_0": "答言：「能。」",
    "T23n1435_043:0310a05_1": "比丘尼即袈裟覆此婦，將走詣尼僧坊中與出家。",
    "T23n1435_043:0310a06_2": "後日諸剎利眾集，以牛舌刀欲殺，眾人言：「喚此婦來！」",
    "T23n1435_043:0310a07_3": "即入舍覓不見，求覓不得。",
    "T23n1435_043:0310a08_4": "剎利眾言：「誰常出入是家？」",
    "T23n1435_043:0310a08_5": "答言：「有斯那比丘尼，常出入我家，或能將去。」",
    "T23n1435_043:0310a09_6": "剎利眾即往圍遶王園比丘尼僧坊。",
    "T23n1435_043:0310a10_7": "剎利婦出家未久，諸比丘尼欲遮剎利眾。",
    "T23n1435_043:0310a11_8": "是眾中有年少剎利，不知罪福，作是言：「一切比丘尼，皆應以牛舌刀破裂作兩分。」",
    "T23n1435_043:0310a13_9": "中有長老剎利言：「比丘尼是王所守護，我等不宜橫作惡事，或能不可。",
    "T23n1435_043:0310a14_10": "汝等小待，我先白王，王有所勅當隨王教。」",
    "T23n1435_043:0310a15_11": "諸比丘尼即詣末利夫人廣說上事，夫人即向王說。",
    "T23n1435_043:0310a16_12": "王先知故於殿上坐，諸剎利往詣王所拜言：「大王常勝。」",
    "T23n1435_043:0310a18_13": "王言：「我先與汝願，汝今當與我願。」",
    "T23n1435_043:0310a18_14": "剎利眾言：「隨大王所願當與。」",
    "T23n1435_043:0310a19_15": "王言：「是剎利婦今已出家，便是更生，非剎利婦。」",
    "T23n1435_043:0310a20_16": "剎利眾言：「今隨王意，當放去。」",
    "T23n1435_043:0310a21_17": "王即遣使語比丘尼：「諸善女！",
    "T23n1435_043:0310a22_0": "是事不是，汝等知是賊女應死，知王不聽、剎利不聽，如是女人不應與出家，諸剎利若破汝等作兩分者，我當云何？",
    "T23n1435_043:0310a24_1": "佛聞是事必當與汝等結戒，若比丘尼知是賊女決斷墮死，眾人皆知，王及剎利不聽，不得度作弟子。」",
    "T23n1435_043:0310a26_2": "是中有比丘尼，少欲知足行頭陀，聞是事心不喜，向佛廣說。",
    "T23n1435_043:0310a28_3": "佛以是事集二部僧，知而故問斯那比丘尼：「汝實作是事不？」",
    "T23n1435_043:0310a29_4": "答言：「實作。",
    "T23n1435_043:0310a29_5": "世尊！」",
    "T23n1435_043:0310b01_0": "佛以種種因緣呵責言：「云何名比丘尼，知賊女決斷墮死，度作弟子？」",
    "T23n1435_043:0310b02_1": "種種因緣呵已，語諸比丘：「以十利故與比丘尼結戒。",
    "T23n1435_043:0310b03_2": "從今是戒應如是說：若比丘尼知賊女決斷墮死，眾人皆知，王及剎利眾不聽，度作弟子，是法初犯僧伽婆尸沙可悔過。」",
    "T23n1435_043:0310b06_3": "知者，若自知、若從他聞、若賊女自說。",
    "T23n1435_043:0310b07_4": "賊者，有二種：一者偷奪財物，二者偷身。",
    "T23n1435_043:0310b08_5": "墮死者，作罪應死。",
    "T23n1435_043:0310b08_6": "眾人知者，多人所知見聞。",
    "T23n1435_043:0310b09_7": "不聽者，王不聽活。",
    "T23n1435_043:0310b09_8": "剎利眾不聽者，二部不聽活。",
    "T23n1435_043:0310b10_9": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0310b11_10": "是中犯者，若和上尼知、阿闍梨尼知、比丘尼僧知，和上尼犯僧伽婆尸沙；阿闍梨尼，偷蘭遮；僧犯突吉羅。",
    "T23n1435_043:0310b14_11": "若和上尼知、阿闍梨尼知、僧不知，和上尼犯僧伽婆尸沙；阿闍梨尼，偷蘭遮；僧不犯。",
    "T23n1435_043:0310b16_12": "和上尼知、阿闍梨尼不知、僧不知，和上尼犯僧伽婆尸沙；阿闍梨尼及僧不犯。",
    "T23n1435_043:0310b17_13": "若都不知都，不犯。",
    "T23n1435_043:0310b18_14": "(第八事竟)佛在俱舍彌國。",
    "T23n1435_043:0310b19_15": "爾時長老車匿母作比丘尼，名憂婆和。",
    "T23n1435_043:0310b20_16": "妹作比丘尼，名闡提。",
    "T23n1435_043:0310b20_17": "闡提為人惡性，作不善行，常惱諸比丘尼。",
    "T23n1435_043:0310b21_18": "諸比丘尼欲為闡提作擯羯磨，是憂婆和是眾僧斷事人，於僧中遮不得作羯磨。",
    "T23n1435_043:0310b23_19": "有時憂婆和餘行不在，諸比丘尼言：「我等今與闡提比丘尼作擯羯磨。」",
    "T23n1435_043:0310b25_20": "有比丘尼言：「憂婆和或能中間遮。」",
    "T23n1435_043:0310b25_21": "更有比丘尼言：「憂婆和已餘處去，多知識，卒未得還。」",
    "T23n1435_043:0310b27_0": "諸比丘尼即打揵搥集尼僧，與闡提作擯羯磨。",
    "T23n1435_043:0310b28_1": "明日眾人聞闡提比丘尼被擯，憂婆和比丘尼還到其妹所，共相問訊。",
    "T23n1435_043:0310b29_2": "闡提言：「莫共我語。」",
    "T23n1435_043:0310c01_3": "問言：「何故？」",
    "T23n1435_043:0310c01_4": "答言：「諸比丘尼羯磨擯我。」",
    "T23n1435_043:0310c01_5": "憂婆和念言：「是事不是，我作僧斷事人不在便強作擯，今我不能問諸比丘尼不取欲，出界外當與解擯。」",
    "T23n1435_043:0310c04_6": "時憂婆和不問諸比丘尼不取欲，即出界外為闡提解擯。",
    "T23n1435_043:0310c05_7": "是中有比丘尼，少欲知足行頭陀，聞是事心不喜，種種因緣呵責：「云何名比丘尼，知尼僧如法和合作羯磨擯比丘尼，不問比丘尼僧，不取諸比丘尼欲，出界外與他解擯？」",
    "T23n1435_043:0310c09_8": "種種因緣呵已，向佛廣說。",
    "T23n1435_043:0310c10_0": "佛以是事集二部僧，知而故問憂婆和比丘尼：「汝實作是事不？」",
    "T23n1435_043:0310c11_1": "答言：「實作。",
    "T23n1435_043:0310c11_2": "世尊！」",
    "T23n1435_043:0310c11_3": "佛以種種因緣呵責：「云何名比丘尼，知比丘尼僧如法作擯，不問比丘尼僧，亦不取欲，出界外與比丘尼解擯？」",
    "T23n1435_043:0310c14_4": "種種因緣呵已，語諸比丘：「以十利故與比丘尼結戒。",
    "T23n1435_043:0310c15_5": "從今是戒應如是說：若比丘尼，知比丘尼一心和合僧作不見擯，不問比丘尼僧，亦不取欲，出界外與他解擯，是法初犯僧伽婆尸沙可悔過。」",
    "T23n1435_043:0310c18_6": "知者，若自知、若從他聞、若彼自說。",
    "T23n1435_043:0310c19_7": "如法者，如法、如毘尼、如佛教擯。",
    "T23n1435_043:0310c20_8": "不問比丘尼僧者，不以是事白比丘尼僧。",
    "T23n1435_043:0310c21_0": "不取欲者，乃至不取四人欲。",
    "T23n1435_043:0310c21_1": "出界外者，眾僧籬外、壁外、障外。",
    "T23n1435_043:0310c22_2": "解擯者，若自解、若使他令解。",
    "T23n1435_043:0310c23_3": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0310c24_4": "是中犯者，若和上尼知、作羯磨人知、僧知，和上尼犯僧伽婆尸沙，羯磨人犯偷蘭遮，僧犯突吉羅。",
    "T23n1435_043:0310c26_5": "若和上尼知、羯磨人知，僧不知，和上尼犯僧伽婆尸沙，羯磨人犯偷蘭遮，僧不犯。",
    "T23n1435_043:0310c28_6": "若和上尼知，羯磨人不知、僧不知，和上尼犯僧伽婆尸沙，羯磨人及僧不犯。",
    "T23n1435_043:0311a01_7": "若一切不知，不犯。",
    "T23n1435_043:0311a01_8": "(第九事竟)佛在舍衛國。",
    "T23n1435_043:0311a03_9": "爾時有比丘尼名曰迦羅，本是外道，喜鬪諍相言。",
    "T23n1435_043:0311a04_10": "是比丘尼，共餘比丘尼鬪諍時，作是言：「我捨佛、捨法、捨僧、捨戒。",
    "T23n1435_043:0311a05_11": "非但沙門釋子知道，更有餘沙門、婆羅門有慚愧善好樂持戒，我當從彼修梵行。」",
    "T23n1435_043:0311a07_12": "是中有比丘尼，少欲知足行頭陀，聞是事心不喜，種種因緣呵責言：「云何名比丘，尼鬪諍時作是言：『我捨佛、捨法、捨僧、捨戒。",
    "T23n1435_043:0311a10_13": "非但沙門釋子知道，更有餘沙門、婆羅門有慚愧善好樂持戒，我當從彼修梵行。』」",
    "T23n1435_043:0311a12_14": "種種因緣呵已，向佛廣說。",
    "T23n1435_043:0311a12_15": "佛以是事集二部僧，知而故問迦羅比丘尼：「汝實作是事不？」",
    "T23n1435_043:0311a14_16": "答言：「實作。",
    "T23n1435_043:0311a14_17": "世尊！」",
    "T23n1435_043:0311a14_18": "佛以種種因緣呵責言：「云何名比丘尼，共鬪諍時作是言：『我捨佛、捨法、捨僧、捨戒。",
    "T23n1435_043:0311a16_19": "不但沙門釋子知道，更有餘沙門、婆羅門有慚愧善好樂持戒，我當從彼修梵行。』」",
    "T23n1435_043:0311a18_20": "種種因緣呵已，語諸比丘：「以十利故與比丘尼結戒。",
    "T23n1435_043:0311a19_21": "從今是戒應如是說：若比丘尼共比丘尼鬪諍時，作是言：『我捨佛、捨法、捨僧、捨戒。",
    "T23n1435_043:0311a21_22": "非但沙門釋子知道，更有餘沙門、婆羅門有慚愧善好樂持戒者，我當從彼修梵行。』",
    "T23n1435_043:0311a23_23": "諸比丘尼應諫是比丘尼言：『汝莫共諸比丘尼鬪諍時作是言：「我捨佛、捨法、捨僧、捨戒。",
    "T23n1435_043:0311a25_24": "非但沙門釋子知道，更有餘沙門、婆羅門有慚愧善好樂持戒者，我當從彼修梵行。」",
    "T23n1435_043:0311a27_25": "汝應佛法中樂修梵行，當捨離自不樂心。』",
    "T23n1435_043:0311a28_0": "是比丘尼，諸比丘尼如是諫時，堅持是事不捨者，諸比丘尼應第二、第三諫令捨是事。",
    "T23n1435_043:0311a29_1": "若是比丘尼，第二、第三諫時捨者善。",
    "T23n1435_043:0311b01_2": "若不捨者，是法乃至三諫，僧伽婆尸沙可悔過。」",
    "T23n1435_043:0311b02_3": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0311b04_4": "是中犯者，若比丘尼言：「我捨佛。」",
    "T23n1435_043:0311b05_5": "偷蘭遮。",
    "T23n1435_043:0311b05_6": "若言：「捨法。」",
    "T23n1435_043:0311b05_7": "偷蘭遮。",
    "T23n1435_043:0311b05_8": "若言：「捨僧。」",
    "T23n1435_043:0311b06_9": "偷蘭遮。",
    "T23n1435_043:0311b06_10": "若言：「捨戒。」",
    "T23n1435_043:0311b06_11": "皆偷蘭遮。",
    "T23n1435_043:0311b06_12": "若言：「非但沙門釋子知道，更有餘沙門、婆羅門有慚愧善好樂持戒，我當從彼修梵行。」",
    "T23n1435_043:0311b08_13": "呵眾僧故，得波逸提。",
    "T23n1435_043:0311b09_14": "諸比丘尼先應軟語約勅，爾時捨者，應教四偷蘭遮、一波逸提悔過出罪。",
    "T23n1435_043:0311b10_15": "若軟語不捨者，應白四羯磨約勅。",
    "T23n1435_043:0311b11_16": "約勅法者，僧一心和合，一比丘尼應唱言：「大德尼僧聽！",
    "T23n1435_043:0311b12_17": "是迦羅比丘尼，先是外道，今共諸比丘尼鬪諍時作如是言：『我捨佛、捨法、捨僧、捨戒。",
    "T23n1435_043:0311b14_18": "非但沙門釋子知道，更有餘沙門、婆羅門有慚愧善好樂持戒，我當從彼修梵行。』",
    "T23n1435_043:0311b16_19": "已軟語約勅，不捨惡邪。",
    "T23n1435_043:0311b17_20": "若僧時到僧忍聽，今僧約勅迦羅比丘尼：『汝莫共諸比丘尼鬪諍時作是言：「我捨佛、捨法、捨僧、捨戒。",
    "T23n1435_043:0311b19_21": "非但沙門釋子知道，更有餘沙門、婆羅門有慚愧善好樂持戒，我當從彼修梵行。」』",
    "T23n1435_043:0311b21_22": "是名白。」",
    "T23n1435_043:0311b21_23": "如是白四羯磨。",
    "T23n1435_043:0311b21_24": "「僧約勅某甲比丘尼竟，僧忍，默然故，是事如是持！」",
    "T23n1435_043:0311b22_25": "如佛先說，是比丘尼，諸比丘尼應約勅，乃至三諫令捨是事者，是名為約勅、是名為教、是名約勅教。",
    "T23n1435_043:0311b25_26": "若軟語約勅不捨者未犯。",
    "T23n1435_043:0311b25_27": "初說說未竟說竟、第二說說未竟說竟、第三說說未竟、非法別眾、非法和合眾、似法別眾、似法和合眾、如法別眾、異法異律異佛教，若約勅不捨者未犯。",
    "T23n1435_043:0311b29_28": "若如法、如律、如佛教，三約勅不捨者，是比丘尼犯僧伽婆尸沙。",
    "T23n1435_043:0311c01_29": "(第十四事竟)佛在舍衛國。",
    "T23n1435_043:0311c02_30": "爾時迦羅比丘尼喜鬪諍相言，時作是言：「諸比丘尼僧，隨愛行、隨瞋行、隨怖行、隨癡行。」",
    "T23n1435_043:0311c04_31": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，共鬪諍時作是言：『諸比丘尼僧，隨愛行、隨瞋行、隨怖行、隨癡行。』」",
    "T23n1435_043:0311c07_32": "種種因緣呵已，向佛廣說。",
    "T23n1435_043:0311c08_33": "佛以是事集二部僧，知而故問迦羅比丘尼言：「汝實作是事不？」",
    "T23n1435_043:0311c09_34": "答言：「實作。",
    "T23n1435_043:0311c09_35": "世尊！」",
    "T23n1435_043:0311c09_36": "佛以種種因緣呵責言：「云何名比丘尼，共鬪諍時作是言：『諸比丘尼僧。",
    "T23n1435_043:0311c11_37": "隨愛行、隨瞋行、隨怖行、隨癡行。』」",
    "T23n1435_043:0311c12_38": "種種因緣呵責已，語諸比丘：「以十利故與諸比丘尼結戒。",
    "T23n1435_043:0311c13_39": "從今是戒應如是說：若比丘尼，共比丘尼鬪諍時，作是言：『比丘尼僧，隨愛行、隨瞋行、隨怖行、隨癡行。』",
    "T23n1435_043:0311c15_40": "是比丘尼，諸比丘尼應如是諫：『汝莫共諸比丘尼鬪諍時作是言：「比丘尼僧，隨愛行、隨瞋行、隨怖行、隨癡行。」",
    "T23n1435_043:0311c18_41": "何以故？",
    "T23n1435_043:0311c18_42": "比丘尼僧，不隨愛行、不隨瞋行、不隨怖行、不隨癡行。",
    "T23n1435_043:0311c19_43": "汝比丘尼，捨是隨愛語、隨瞋語、隨怖語、隨癡語。』",
    "T23n1435_043:0311c20_44": "是比丘尼，諸比丘尼如是諫時，堅持是事不捨者，諸比丘尼應第二、第三諫令捨是事。",
    "T23n1435_043:0311c22_45": "若第二、第三諫時，捨是事者善。",
    "T23n1435_043:0311c23_46": "若不捨者，是比丘尼，乃至三練僧伽婆尸沙可悔過。」",
    "T23n1435_043:0311c24_47": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0311c26_48": "是中犯者，若比丘尼作是言：「比丘尼僧，隨愛行。」",
    "T23n1435_043:0311c27_49": "偷蘭遮。",
    "T23n1435_043:0311c27_50": "「隨瞋行」，偷蘭遮。",
    "T23n1435_043:0311c27_51": "「隨怖行」，偷蘭遮。",
    "T23n1435_043:0311c28_52": "「隨癡行」，偷蘭遮。",
    "T23n1435_043:0311c28_53": "諸比丘尼先應軟語約勅，爾時捨者，應教作四偷蘭遮悔過出罪。",
    "T23n1435_043:0311c29_54": "若軟語不捨者，應白四羯磨約勅。",
    "T23n1435_043:0312a01_55": "約勅法者，一心和合僧，一比丘尼應僧中唱言：「大德尼僧聽！",
    "T23n1435_043:0312a03_0": "迦羅比丘尼，先是外道，今共諸比丘尼鬪諍時作是言：『諸比丘尼，隨愛行、隨瞋行、隨怖行、隨癡行。』",
    "T23n1435_043:0312a05_1": "已軟語約勅不捨。",
    "T23n1435_043:0312a05_2": "若僧時到僧忍聽，今僧約勅迦羅比丘尼：『汝莫共諸比丘尼鬪諍時作是言：「諸比丘尼，隨愛行、隨瞋行、隨怖行、隨癡行。」",
    "T23n1435_043:0312a08_3": "是名白。』」",
    "T23n1435_043:0312a08_4": "如是白四羯磨。",
    "T23n1435_043:0312a08_5": "「僧約勅迦羅比丘尼竟，僧忍，默然故，是事如是持！」",
    "T23n1435_043:0312a10_0": "如佛先說，是比丘尼，諸比丘尼應約勅，乃至三諫令捨是事者，是名為約勅，是名為教，是名為約勅教。",
    "T23n1435_043:0312a12_1": "若軟語約勅不捨者，未犯。",
    "T23n1435_043:0312a12_2": "初說說未竟說竟、第二說說未竟說竟、第三說說未竟、非法別眾、非法和合眾、似法別眾、似法和合眾、如法別眾、異法異律異佛教，若約勅不捨者，未犯。",
    "T23n1435_043:0312a16_3": "若如法、如毘尼、如佛教，三約勅不捨者，是比丘尼犯僧伽婆尸沙。",
    "T23n1435_043:0312a17_4": "(第十五事竟)佛在舍衛國。",
    "T23n1435_043:0312a18_5": "爾時有二比丘尼：一名達摩，二名曇彌，同心共作惡業，有惡名聲，常惱比丘尼僧，互相覆罪。",
    "T23n1435_043:0312a20_6": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，同心共作惡業，有惡名聲，常惱比丘尼僧，互相覆罪？」",
    "T23n1435_043:0312a23_7": "種種因緣呵已，向佛廣說。",
    "T23n1435_043:0312a24_8": "佛以是事集二部僧，知而故問達摩曇彌比丘尼：「汝實作是事不？」",
    "T23n1435_043:0312a25_9": "答言：「實作。",
    "T23n1435_043:0312a25_10": "世尊！」",
    "T23n1435_043:0312a25_11": "佛以種種因緣呵責：「云何名比丘尼，同心共作惡業，有惡名聲，常惱比丘尼僧，互相覆罪？」",
    "T23n1435_043:0312a27_12": "種種因緣呵已，語諸比丘：「以十利故與比丘尼結戒。",
    "T23n1435_043:0312a29_13": "從今是戒應如是說：若二比丘尼，同心共作惡業，有惡名聲，常惱比丘尼僧，互相覆罪。",
    "T23n1435_043:0312b02_14": "是二比丘尼，諸比丘尼應如是諫：『汝等莫共同心，共作惡業，有惡名聲，常惱比丘尼僧，互相覆罪。",
    "T23n1435_043:0312b04_15": "汝等各遠離行，若汝等遠離行者，佛法得增長，汝等捨是隨順惡行。』",
    "T23n1435_043:0312b05_16": "諸比丘尼如是諫時，是二比丘尼堅持是事不捨者，諸比丘尼應第二、第三諫令捨是事。",
    "T23n1435_043:0312b07_17": "第二、第三諫時捨者善。",
    "T23n1435_043:0312b08_18": "若不捨者，是法乃至三諫，僧伽婆尸沙可悔過。」",
    "T23n1435_043:0312b09_19": "二比丘尼作惡業者，作惡邪事身口惡業。",
    "T23n1435_043:0312b10_20": "有惡名聲者，四方聞知。",
    "T23n1435_043:0312b10_21": "惱比丘尼僧者，乃至惱四比丘尼。",
    "T23n1435_043:0312b11_22": "互相覆罪者，共作不清淨事，各相覆藏不令人知。",
    "T23n1435_043:0312b12_23": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0312b14_24": "是中犯者，若二比丘尼同心共作不善因緣，偷蘭遮。",
    "T23n1435_043:0312b15_25": "有惡名聲，偷蘭遮。",
    "T23n1435_043:0312b15_26": "惱比丘尼僧，偷蘭遮。",
    "T23n1435_043:0312b16_27": "互相覆罪，偷蘭遮。",
    "T23n1435_043:0312b16_28": "諸比丘尼先應軟語教捨是事。",
    "T23n1435_043:0312b17_29": "若捨者，應教作四偷蘭遮悔過出罪。",
    "T23n1435_043:0312b18_30": "若軟語不捨者，應白四羯磨約勅。",
    "T23n1435_043:0312b19_31": "羯磨法者，一心和合僧，一比丘尼僧中唱言：「大德尼僧聽！",
    "T23n1435_043:0312b20_32": "是二比丘尼達摩曇彌，同心作惡業，有惡名聲，常惱眾僧，互相覆罪，已軟語約勅不捨。",
    "T23n1435_043:0312b22_33": "若僧時到僧忍聽，今僧約勅是二比丘尼：『汝等莫同心作惡業，有惡名聲，常惱比丘尼僧，互相覆罪。』",
    "T23n1435_043:0312b24_34": "是名白。」",
    "T23n1435_043:0312b24_35": "如是白四羯磨。",
    "T23n1435_043:0312b25_36": "「僧約勅竟，僧忍，默然故，是事如是持！」",
    "T23n1435_043:0312b25_37": "如佛先說，是比丘尼，諸比丘尼應約勅，乃至三諫令捨是事者，是名為約勅，是名為教，是名約勅教。",
    "T23n1435_043:0312b28_38": "若軟語約勅不捨者，未犯。",
    "T23n1435_043:0312b28_39": "初說說未竟說竟、第二說說未竟說竟、第三說說未竟、非法別眾、非法和合眾、似法別眾、似法和合眾、如法別眾、異法異律異佛教，若約勅不捨者，未犯。",
    "T23n1435_043:0312c03_40": "若如法、如毘尼、如佛教，三約勅不捨者，是比丘尼僧伽婆尸沙。",
    "T23n1435_043:0312c04_41": "(第十六事竟)佛在王舍城。",
    "T23n1435_043:0312c05_42": "爾時助調達諸比丘尼，往語達摩、曇彌二比丘尼，作是言：「汝等莫別離行，當同心行。",
    "T23n1435_043:0312c07_43": "若汝等別離行者不得增長，同心行者便得增長。",
    "T23n1435_043:0312c08_44": "比丘尼僧中亦有如汝等者，僧以瞋故，教汝別離行。」",
    "T23n1435_043:0312c09_45": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，往語達摩曇彌比丘尼言：『汝等莫別離行，當同心行。",
    "T23n1435_043:0312c12_46": "若別離行者不得增長，同心行者便得增長。",
    "T23n1435_043:0312c13_47": "比丘尼僧中亦有如汝等者，僧以瞋故，教汝別離行。』」",
    "T23n1435_043:0312c14_48": "種種因緣呵已，向佛廣說。",
    "T23n1435_043:0312c15_49": "佛以是事集二部僧，知而故問助調達比丘尼：「汝實作是事不？」",
    "T23n1435_043:0312c16_50": "答言：「實作。",
    "T23n1435_043:0312c16_51": "世尊！」",
    "T23n1435_043:0312c17_52": "佛以種種因緣呵責言：「云何名比丘尼，往語達摩曇彌比丘尼言：『汝等莫別離行，當同心行。",
    "T23n1435_043:0312c19_53": "若別離行者不得增長，同心行者便得增長。",
    "T23n1435_043:0312c20_54": "比丘尼僧中亦有如汝等者，僧以瞋故，教汝別離行。』」",
    "T23n1435_043:0312c21_55": "種種因緣呵責已，語諸比丘：「以十利故與比丘尼結戒。",
    "T23n1435_043:0312c22_56": "從今是戒應如是說：若比丘尼教二比丘尼言：『汝等莫別離行，當同心行。",
    "T23n1435_043:0312c24_57": "別離行者不得增長，同心行者便得增長。",
    "T23n1435_043:0312c25_58": "比丘尼僧中亦有如汝等者，僧以瞋故，教汝別離行。』",
    "T23n1435_043:0312c26_59": "諸比丘尼，應如是諫是比丘尼：『汝莫教是二比丘尼作是言：「汝等莫別離行，當同心行。",
    "T23n1435_043:0312c28_60": "別離行者不得增長，同心行者便得增長。",
    "T23n1435_043:0312c29_61": "比丘尼僧中亦有如汝等者，僧以瞋故，教汝別離行。」",
    "T23n1435_043:0313a01_62": "汝當捨是勸邪行事。』",
    "T23n1435_043:0313a01_63": "諸比丘尼如是諫時，是比丘尼堅持是事不捨者，諸比丘尼應第二、第三諫令捨是事。",
    "T23n1435_043:0313a03_64": "第二、第三諫時捨者善。",
    "T23n1435_043:0313a04_65": "若不捨者，是法乃至三諫，僧伽婆尸沙。",
    "T23n1435_043:0313a05_66": "可悔過。」",
    "T23n1435_043:0313a05_67": "僧伽婆尸沙者，是罪屬僧，僧中有殘，因僧前悔過除滅，是名僧伽婆尸沙。",
    "T23n1435_043:0313a07_0": "是中犯者，若比丘尼勸二比丘尼言：「汝等莫別離行。」",
    "T23n1435_043:0313a08_1": "偷蘭遮。",
    "T23n1435_043:0313a08_2": "「當同心行」，偷蘭遮。",
    "T23n1435_043:0313a08_3": "若言：「別離行者不得增長」，偷蘭遮。",
    "T23n1435_043:0313a09_4": "「同心行者便得增長」，偷蘭遮。",
    "T23n1435_043:0313a10_5": "若言：「比丘尼僧中亦有如汝等者，僧瞋故教汝別離行。」",
    "T23n1435_043:0313a11_6": "呵責比丘尼僧故，波逸提。",
    "T23n1435_043:0313a12_0": "諸比丘尼先應軟語教捨者，應教作四偷蘭遮、一波逸提悔過出罪。",
    "T23n1435_043:0313a13_1": "若軟語不捨者，應白四羯磨約勅。",
    "T23n1435_043:0313a14_2": "羯磨法者，一心和合僧，一比丘尼僧中唱言：「大德尼僧聽！",
    "T23n1435_043:0313a15_3": "是某甲比丘尼，教某甲二比丘尼，作是言：『汝等莫別離行，當同心行。",
    "T23n1435_043:0313a17_4": "別離行者不得增長，同心行者便得增長。",
    "T23n1435_043:0313a18_5": "比丘尼僧中亦有如汝等者，但僧瞋故，教汝別離行。』",
    "T23n1435_043:0313a19_6": "已軟語約勅不捨。",
    "T23n1435_043:0313a19_7": "若僧時到僧忍聽，今僧約勅某甲比丘尼：『汝莫教某甲二比丘尼作是言：「汝莫別離行，當同心行。",
    "T23n1435_043:0313a21_8": "別離行者不得增長，同心行者便得增長。",
    "T23n1435_043:0313a22_9": "僧中亦有如汝等者，僧以瞋故，教汝別離行。」",
    "T23n1435_043:0313a23_10": "汝當捨是勸邪行事。』",
    "T23n1435_043:0313a24_11": "是名白。」",
    "T23n1435_043:0313a24_12": "如是白四羯磨。",
    "T23n1435_043:0313a24_13": "「僧與某甲比丘尼約勅竟，僧忍，默然故，是事如是持！」",
    "T23n1435_043:0313a26_14": "如佛先說，是比丘尼，諸比丘尼乃至三諫令捨是事者，是名為約勅，是名為教，是名約勅教。",
    "T23n1435_043:0313a28_15": "若軟語約勅不捨者，未犯。",
    "T23n1435_043:0313a28_16": "初說說未竟說竟、第二說說未竟說竟、第三說說未竟、非法別眾、非法和合眾、似法別眾、似法和合眾、如法別眾、異法異律異佛教，若約勅不捨者，未犯。",
    "T23n1435_043:0313b03_17": "若如法、如律、如佛教，三約勅不捨者，是比丘犯僧伽婆尸沙。",
    "T23n1435_043:0313b04_18": "(第十七事竟)◎◎尼三十捨墮法第三(此中十九同故不出，餘不同者具出之)佛在王舍城。",
    "T23n1435_043:0313b06_19": "爾時有助調達比丘尼，多畜鉢，破壞不用。",
    "T23n1435_043:0313b07_20": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，多畜鉢，破壞不用？」",
    "T23n1435_043:0313b09_21": "種種因緣呵已，向佛廣說。",
    "T23n1435_043:0313b10_22": "佛以是事集二部僧，知而故問助調達比丘尼：「汝實作是事不？」",
    "T23n1435_043:0313b11_23": "答言：「實作。",
    "T23n1435_043:0313b11_24": "世尊！」",
    "T23n1435_043:0313b11_25": "佛以種種因緣呵責言：「云何名比丘尼，多畜鉢，破壞不用？」",
    "T23n1435_043:0313b13_26": "種種因緣呵責已，語諸比丘：「以十利故與比丘尼結戒。",
    "T23n1435_043:0313b14_27": "從今是戒應如是說：若比丘尼畜長鉢乃至一夜，過是畜者，尼薩耆波逸提。」",
    "T23n1435_043:0313b16_28": "一夜者，從日沒至地未了，是中間名一夜。",
    "T23n1435_043:0313b17_29": "鉢者，有三種：上、中、下。",
    "T23n1435_043:0313b17_30": "上鉢者，受三鉢他飯、一鉢他羹、餘可食物半羹，是名為上鉢。",
    "T23n1435_043:0313b18_31": "下鉢者，受一鉢他飯、半鉢他羹、餘可食物半羹，是名下鉢。",
    "T23n1435_043:0313b20_32": "上下中間，是名中鉢。",
    "T23n1435_043:0313b20_33": "若過上減下不名鉢。",
    "T23n1435_043:0313b21_34": "尼薩耆波逸提者，是鉢應捨，波逸提罪應悔過。",
    "T23n1435_043:0313b22_35": "是中犯者，若比丘尼畜長鉢過一夜者，尼薩耆波逸提。",
    "T23n1435_043:0313b23_36": "(第十九事竟。",
    "T23n1435_043:0313b23_37": "前注既云同故不出，此同比丘何獨重出？",
    "T23n1435_043:0313b24_0": "此但一夜，彼過十日耳。",
    "T23n1435_043:0313b24_1": ")佛在舍衛國。",
    "T23n1435_043:0313b25_2": "爾時有善比丘尼是舊，助調達比丘尼是客，是住處得布施衣，安居僧應分。",
    "T23n1435_043:0313b27_0": "舊比丘尼言：「是夏末後月，是住處受迦絺那衣，此是時衣，安居僧應分。」",
    "T23n1435_043:0313b28_1": "助調達比丘尼言：「汝等不善知，雖夏末月受迦絺那衣，此是非時衣，現前僧應分。」",
    "T23n1435_043:0313c01_2": "爾時助調達比丘尼，時衣作非時衣分。",
    "T23n1435_043:0313c02_3": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，時衣作非時衣分？」",
    "T23n1435_043:0313c04_4": "種種因緣呵已，向佛廣說。",
    "T23n1435_043:0313c05_5": "佛以是事集二部僧，知而故問助調達比丘尼：「汝實作是事不？」",
    "T23n1435_043:0313c06_6": "答言：「實作。",
    "T23n1435_043:0313c06_7": "世尊！」",
    "T23n1435_043:0313c07_8": "佛以種種因緣呵責言：「云何名比丘尼，時衣作非時衣分？」",
    "T23n1435_043:0313c08_9": "種種因緣呵已，語諸比丘：「以十利故與比丘尼結戒。",
    "T23n1435_043:0313c09_10": "從今是戒應如是說：若比丘尼時衣作非時衣分，尼薩耆波逸提。」",
    "T23n1435_043:0313c11_0": "尼薩耆波逸提者，是衣應捨，波逸提罪應悔過。",
    "T23n1435_043:0313c12_1": "是中犯者，若比丘尼時衣作非時衣分者，隨分時隨得爾所尼薩耆波逸提。",
    "T23n1435_043:0313c13_2": "(第二十事竟)佛在王舍城。",
    "T23n1435_043:0313c14_3": "爾時助調達比丘尼是舊，有善比丘尼是客。",
    "T23n1435_043:0313c15_4": "是中僧得布施衣，現前僧應分。",
    "T23n1435_043:0313c16_0": "客比丘尼言：「此非夏末月，是住處不受迦絺那衣，是衣應現前僧分。」",
    "T23n1435_043:0313c17_1": "助調達比丘尼言：「雖非夏末月不受迦絺那衣，然此是時衣，此安居僧應分。」",
    "T23n1435_043:0313c19_2": "爾時助調達比丘尼，非時衣作時衣分。",
    "T23n1435_043:0313c20_3": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，非時衣作時衣分？」",
    "T23n1435_043:0313c22_4": "種種因緣呵責已，向佛廣說。",
    "T23n1435_043:0313c23_5": "佛以是事集二部僧，知而故問助調達比丘尼：「汝實作是事不？」",
    "T23n1435_043:0313c24_6": "答言：「實作。",
    "T23n1435_043:0313c24_7": "世尊！」",
    "T23n1435_043:0313c24_8": "佛以種種因緣呵責：「云何名比丘尼，非時衣作時衣分？」",
    "T23n1435_043:0313c26_9": "種種因緣呵已，語諸比丘：「以十利故與比丘尼結戒。",
    "T23n1435_043:0313c27_10": "從今是戒應如是說：若比丘尼非時衣作時衣分，尼薩耆波逸提。」",
    "T23n1435_043:0313c28_11": "尼薩耆波逸提者，是衣應捨，波逸提罪應悔過。",
    "T23n1435_043:0313c29_12": "是中犯者，若比丘尼，非時衣作時衣分，尼薩耆波逸提。",
    "T23n1435_043:0314a02_0": "隨分時，隨得爾所尼薩耆波逸提。",
    "T23n1435_043:0314a02_1": "(第二十一事竟)佛在舍衛國。",
    "T23n1435_043:0314a03_2": "爾時偷蘭難陀比丘尼，有弟子名施越沙，善好有功德。",
    "T23n1435_043:0314a04_3": "偷蘭難陀與是弟子一割截衣，著詣祇洹。",
    "T23n1435_043:0314a05_4": "是比丘尼與跋難陀知舊相識，跋難陀見是比丘尼來，於是衣中心生貪著。",
    "T23n1435_043:0314a07_5": "是比丘尼頭面禮足一面坐，跋難陀言：「善女！",
    "T23n1435_043:0314a08_6": "汝衣好可愛。」",
    "T23n1435_043:0314a08_7": "比丘尼言：「實好。」",
    "T23n1435_043:0314a08_8": "跋難陀言：「可以施我。」",
    "T23n1435_043:0314a09_9": "比丘尼言：「我不得與。」",
    "T23n1435_043:0314a09_10": "跋難陀言：「我當以衣與汝貿。」",
    "T23n1435_043:0314a10_11": "比丘尼言：「不能。」",
    "T23n1435_043:0314a10_12": "跋難陀是大法師，辯才能善說法，即為說種種微妙法，令比丘尼生歡喜心，持割截衣與跋難陀，跋難陀即與一可可衣。",
    "T23n1435_043:0314a13_13": "比丘尼著是衣，入比丘尼精舍，和上尼問言：「汝衣所在？」",
    "T23n1435_043:0314a14_14": "答言：「與他貿易。」",
    "T23n1435_043:0314a15_15": "「為與誰貿？」",
    "T23n1435_043:0314a15_16": "答言：「與跋難陀。」",
    "T23n1435_043:0314a15_17": "和上尼言：「跋難陀欺誑誘汝。」",
    "T23n1435_043:0314a16_18": "弟子言：「若誑若誘已與貿竟。」",
    "T23n1435_043:0314a17_19": "和上尼言：「是衣價大，汝今所著者價直甚少。」",
    "T23n1435_043:0314a18_20": "弟子言：「大價小價我以貿竟。」",
    "T23n1435_043:0314a18_21": "和上尼言：「可還取來，若不得者終身驅汝出。」",
    "T23n1435_043:0314a19_22": "是弟子畏盡形驅出故，即往索衣言：「本衣還我，我還汝衣。」",
    "T23n1435_043:0314a21_23": "跋難陀言：「我已貿竟，不還汝衣。」",
    "T23n1435_043:0314a21_24": "施越沙言：「汝誑我誘我。」",
    "T23n1435_043:0314a22_25": "答言：「若誑若誘我已貿竟，終不相還。」",
    "T23n1435_043:0314a23_26": "施越沙言：「若不還我割截衣者，和上尼盡形驅我。」",
    "T23n1435_043:0314a24_27": "答言：「若驅以不驅我已貿竟。」",
    "T23n1435_043:0314a25_28": "是中有比丘尼，少欲知足行頭陀，聞是事心不喜，呵責施越沙言：「云何名比丘尼，與比丘貿衣，還悔言：『我還汝衣，汝還我衣。』」",
    "T23n1435_043:0314a27_29": "種種因緣呵已向佛廣說。",
    "T23n1435_043:0314a28_30": "佛以是事集二部僧，知而故問施越沙比丘尼：「汝實作是事不？」",
    "T23n1435_043:0314a29_31": "答言：「實作。",
    "T23n1435_043:0314b01_32": "世尊！」",
    "T23n1435_043:0314b01_33": "佛以種種因緣呵責言：「云何名比丘尼，與比丘貿衣，還悔言：『我還汝衣，汝還我衣。』」",
    "T23n1435_043:0314b03_0": "種種因緣呵已，語諸比丘：「以十利故與比丘尼結戒。",
    "T23n1435_043:0314b04_1": "從今是戒應如是說：若比丘尼與比丘貿衣，後到比丘所作是言：『我還汝衣，汝還我衣。』",
    "T23n1435_043:0314b06_2": "尼薩耆波逸提。」",
    "T23n1435_043:0314b06_3": "尼薩耆波逸提者，是衣應捨，波逸提罪應悔過。",
    "T23n1435_043:0314b07_4": "是中犯者，若比丘尼與比丘貿衣，後到比丘所作是言：「我還汝衣，汝還我衣。」",
    "T23n1435_043:0314b09_5": "尼薩耆波逸提。",
    "T23n1435_043:0314b09_6": "若比丘尼後到比丘所言：「汝衣還屬汝，我衣雖非我許，但與我來。」",
    "T23n1435_043:0314b11_7": "突吉羅。",
    "T23n1435_043:0314b11_8": "(第二十二事竟)佛在舍衛國。",
    "T23n1435_043:0314b12_9": "爾時眾多居士、居士婦，為偷蘭難陀比丘尼故，各各辦衣價作是言：「我等以是衣價，買如是如是衣，與偷蘭難陀。」",
    "T23n1435_043:0314b14_10": "偷蘭難陀聞已問諸居士：「實爾不？」",
    "T23n1435_043:0314b15_11": "答言：「實爾。」",
    "T23n1435_043:0314b15_12": "問言：「是衣何似？」",
    "T23n1435_043:0314b16_13": "答言：「如是，如是。」",
    "T23n1435_043:0314b16_14": "比丘尼言：「善好！",
    "T23n1435_043:0314b16_15": "我等比丘尼貧窮，汝等不能常有施心，若不能得各各辦者，可共作如是如是一衣與我。」",
    "T23n1435_043:0314b19_0": "諸居士言：「爾。」",
    "T23n1435_043:0314b19_1": "諸居士先所辦衣價，更出再三倍價買衣。",
    "T23n1435_043:0314b20_2": "與比丘尼竟，瞋呵責言：「諸比丘尼不知時、不知量。",
    "T23n1435_043:0314b21_3": "若施者不知量，受者應知量。",
    "T23n1435_043:0314b22_4": "我等先所辦物，更再三倍出，我等不是失利，供養是難滿難養無厭足人。」",
    "T23n1435_043:0314b23_5": "是中有比丘尼，少欲知足行頭陀，聞是事心不喜，向佛廣說。",
    "T23n1435_043:0314b25_6": "佛以是事集二部僧，知而故問偷蘭難陀比丘尼：「汝實作是事不？」",
    "T23n1435_043:0314b26_7": "答言：「實作。",
    "T23n1435_043:0314b26_8": "世尊！」",
    "T23n1435_043:0314b26_9": "佛以種種因緣呵責：「云何名比丘尼，眾多非親里居士、居士婦作同意？」",
    "T23n1435_043:0314b28_10": "種種因緣呵已，語諸比丘：「以十利故與比丘尼結戒。",
    "T23n1435_043:0314b29_11": "從今是戒應如是說：若為比丘尼故，眾多非親里居士、居士婦各各辦衣價，作是言：『我等持是衣價，各各買如是如是衣，與某甲比丘尼。』",
    "T23n1435_043:0314c03_12": "是比丘尼先不請，後到眾多居士、居士婦所，作是言：『汝等以是衣價，共買如是如是一衣與我，為好故。』",
    "T23n1435_043:0314c06_0": "是比丘尼得衣者，尼薩耆波夜提。」",
    "T23n1435_043:0314c06_1": "為比丘尼者，為偷蘭難陀。",
    "T23n1435_043:0314c07_2": "非親里者，親里名父母、兄弟，乃至七世因緣，除是名非親里。",
    "T23n1435_043:0314c08_3": "居士、居士婦者，白衣男名居士，白衣女名居士婦。",
    "T23n1435_043:0314c09_4": "衣者，白麻衣、赤麻衣、芻麻衣、翅夷羅衣、欽婆羅衣、劫貝衣、憍施耶衣。",
    "T23n1435_043:0314c11_5": "衣價者，金銀、車璩、馬瑙乃至米穀。",
    "T23n1435_043:0314c12_6": "如是如是衣者，如是價、如是色、如是量。",
    "T23n1435_043:0314c13_7": "與某甲比丘尼者，與偷蘭難陀。",
    "T23n1435_043:0314c13_8": "先不請者，眾多居士、居士婦，先不言：「汝有所須來至我家取。」",
    "T23n1435_043:0314c15_9": "同心者，信是居士隨我所索不瞋故。",
    "T23n1435_043:0314c15_10": "眾多居士共買如是如是一衣與我為好者，難滿難養無厭足故。",
    "T23n1435_043:0314c17_11": "若得是衣，尼薩耆波夜提。",
    "T23n1435_043:0314c18_0": "尼薩耆波夜提者，是衣應捨，波夜提罪應悔過。",
    "T23n1435_043:0314c19_1": "是中犯者，有三種：價、色、量。",
    "T23n1435_043:0314c19_2": "價者，若比丘尼到眾多居士所言：「汝等共買一錢直衣與我。」",
    "T23n1435_043:0314c21_3": "若得衣者，三種犯尼薩耆波夜提。",
    "T23n1435_043:0314c21_4": "三種者，若言：「與我一錢直衣。」",
    "T23n1435_043:0314c22_5": "若言：「眾共合。」",
    "T23n1435_043:0314c22_6": "若言：「合買一衣。」",
    "T23n1435_043:0314c23_7": "若不得，突吉羅。",
    "T23n1435_043:0314c23_8": "若言：「二錢、三錢乃至百錢直。」",
    "T23n1435_043:0314c24_9": "得衣者，三種犯尼薩耆波夜提。",
    "T23n1435_043:0314c24_10": "三種者，若言：「百錢直。」",
    "T23n1435_043:0314c25_11": "若言：「眾共合。」",
    "T23n1435_043:0314c25_12": "若言：「共買一衣。」",
    "T23n1435_043:0314c26_0": "不得者，突吉羅。",
    "T23n1435_043:0314c26_1": "是名價。",
    "T23n1435_043:0314c26_2": "色者，若比丘尼語居士言：「與我青衣。」",
    "T23n1435_043:0314c27_3": "得者，三種犯尼薩耆波夜提。",
    "T23n1435_043:0314c28_0": "三種者，若言：「青。」",
    "T23n1435_043:0314c28_1": "若言：「眾共合，若共買一衣。」",
    "T23n1435_043:0314c28_2": "不得者，突吉羅。",
    "T23n1435_043:0314c29_3": "黃、赤、白、黑、赤麻、白麻、芻麻、翅夷羅憍施耶衣、欽婆羅劫貝衣。",
    "T23n1435_043:0315a01_4": "得衣者，三種犯尼薩耆波夜提。",
    "T23n1435_043:0315a02_5": "三種者，若言：「劫貝。」",
    "T23n1435_043:0315a02_6": "若言：「眾共合。」",
    "T23n1435_043:0315a03_7": "若言：「共買一衣。」",
    "T23n1435_043:0315a03_8": "不得者，突吉羅。",
    "T23n1435_043:0315a03_9": "是名色。",
    "T23n1435_043:0315a04_0": "量者，若比丘尼言：「與我四肘衣。」",
    "T23n1435_043:0315a04_1": "得衣者，三種犯尼薩耆波夜提。",
    "T23n1435_043:0315a05_2": "三種者，若言：「與我四肘衣。」",
    "T23n1435_043:0315a06_0": "若言：「眾共合。」",
    "T23n1435_043:0315a06_1": "若言：「共買一衣。」",
    "T23n1435_043:0315a06_2": "不得者，突吉羅。",
    "T23n1435_043:0315a07_0": "若言：「五肘六肘乃至十八肘衣。」",
    "T23n1435_043:0315a07_1": "得衣者，三種犯尼薩耆波夜提。",
    "T23n1435_043:0315a08_2": "三種者，若言：「十八肘。」",
    "T23n1435_043:0315a08_3": "若言：「眾共合。」",
    "T23n1435_043:0315a09_4": "若言：「共買一衣。」",
    "T23n1435_043:0315a09_5": "不得者，突吉羅。",
    "T23n1435_043:0315a09_6": "若比丘丘尼，乞異衣得異衣、若乞青衣得黃，突吉羅。",
    "T23n1435_043:0315a11_0": "若乞青得赤、白、黑、白麻、赤麻、芻麻衣翅夷羅衣憍施耶衣、欽婆羅衣劫貝衣，皆突吉羅。",
    "T23n1435_043:0315a12_1": "如是等索異得異者，突吉羅。",
    "T23n1435_043:0315a13_2": "若從親里索、若自恣請、若不索自與，不犯。",
    "T23n1435_043:0315a14_3": "(第二十三事竟)佛在王舍城。",
    "T23n1435_043:0315a15_4": "爾時助調達比丘尼，自為身故乞金銀。",
    "T23n1435_043:0315a16_5": "諸居士問言：「汝出家人用金銀為？",
    "T23n1435_043:0315a16_6": "汝比丘尼法，政應乞羹飯、燈燭、薪草。」",
    "T23n1435_043:0315a17_7": "諸比丘尼言：「汝等居士無所知，若乞飲食、燈燭、薪草者，乞名雖多所得利少。",
    "T23n1435_043:0315a19_8": "若乞金銀者，乞名少所得利多。」",
    "T23n1435_043:0315a20_9": "諸居士瞋呵責言：「諸比丘尼自言：『善好有功德。』",
    "T23n1435_043:0315a21_10": "自為乞金銀，如王夫人、大臣婦。」",
    "T23n1435_043:0315a21_11": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，從居士自為乞金銀？」",
    "T23n1435_043:0315a24_12": "種種因緣呵已，向佛廣說。",
    "T23n1435_043:0315a24_13": "佛以是事集二部僧，知而故問助調達比丘尼言：「汝實作是事不？」",
    "T23n1435_043:0315a26_14": "答言：「實作。",
    "T23n1435_043:0315a26_15": "世尊！」",
    "T23n1435_043:0315a26_16": "佛以種種因緣呵責言：「云何名比丘尼，自為身乞金銀？」",
    "T23n1435_043:0315a28_17": "種種因緣呵已，語諸比丘：「以十利故與比丘尼結戒。",
    "T23n1435_043:0315a29_18": "從今是戒應如是說：若比丘尼自為身乞金銀者，尼薩耆波夜提。」",
    "T23n1435_043:0315b01_19": "尼薩耆波夜提者，是金銀應捨，波夜提罪應悔過。",
    "T23n1435_043:0315b02_20": "是中犯者，若比丘尼自為乞金銀，得尼薩耆波夜提。",
    "T23n1435_043:0315b04_0": "隨乞，隨得爾所尼薩耆波夜提。",
    "T23n1435_043:0315b04_1": "若為佛圖乞、若為僧乞、若不乞自與，不犯。",
    "T23n1435_043:0315b05_2": "(第二十四事竟)佛在舍衛國。",
    "T23n1435_043:0315b06_3": "爾時有比丘尼名施越，多知多識，能多得酥、油、蜜、石蜜。",
    "T23n1435_043:0315b07_4": "有一估客，見是比丘尼即請言：「若汝所須酥、油、蜜、石蜜者，到我舍取。」",
    "T23n1435_043:0315b09_5": "比丘尼即受請。",
    "T23n1435_043:0315b09_6": "有一時施越比丘尼到估客舍，作是言：「我須酥。」",
    "T23n1435_043:0315b10_7": "即與酥。",
    "T23n1435_043:0315b10_8": "便言：「我不須酥，當與我油。」",
    "T23n1435_043:0315b11_9": "復與油。",
    "T23n1435_043:0315b11_10": "又言：「我須蜜。」",
    "T23n1435_043:0315b11_11": "復與蜜。",
    "T23n1435_043:0315b12_12": "又言：「我須石蜜。」",
    "T23n1435_043:0315b12_13": "復與石蜜。",
    "T23n1435_043:0315b12_14": "又言：「我不用石蜜，還與我酥。」",
    "T23n1435_043:0315b13_15": "估客言：「善女！",
    "T23n1435_043:0315b13_16": "汝欲覓我何等過？",
    "T23n1435_043:0315b14_17": "適與是，便言：『不須。』",
    "T23n1435_043:0315b14_18": "更與餘者，又言：『不須。』",
    "T23n1435_043:0315b15_0": "汝謂我獨施汝耶？",
    "T23n1435_043:0315b15_1": "多人待我，以汝故妨爾所人。」",
    "T23n1435_043:0315b16_2": "諸居士聞是事，呵責言：「諸比丘尼自言：『善好有功德。』",
    "T23n1435_043:0315b17_3": "乞是適與，便言：『不須。』",
    "T23n1435_043:0315b17_4": "如王夫人、大臣婦。」",
    "T23n1435_043:0315b18_5": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，乞是適與，便言：『我不須。』",
    "T23n1435_043:0315b20_6": "更索餘物？」",
    "T23n1435_043:0315b20_7": "種種因緣呵已，向佛廣說。",
    "T23n1435_043:0315b21_8": "佛以是事集二部僧，知而故問施越比丘尼：「汝實作是事不？」",
    "T23n1435_043:0315b22_9": "答言：「實作。",
    "T23n1435_043:0315b22_10": "世尊！」",
    "T23n1435_043:0315b23_11": "佛以種種因緣呵責言：「云何名比丘尼，乞是與是，便言：『不須。』",
    "T23n1435_043:0315b24_12": "更索餘物？」",
    "T23n1435_043:0315b24_13": "種種因緣呵已，語諸比丘：「以十利故與比丘尼結戒。",
    "T23n1435_043:0315b25_14": "從今是戒應如是說：若比丘尼乞是已更索餘者，尼薩耆波夜提。」",
    "T23n1435_043:0315b27_15": "尼薩耆波夜提者，是物應捨，波夜提罪應悔過。",
    "T23n1435_043:0315b28_16": "是中犯者，若比丘尼乞酥適與酥，便言：「不須酥，我須油、蜜、石蜜。」",
    "T23n1435_043:0315b29_17": "尼薩耆波夜提。",
    "T23n1435_043:0315c01_18": "若乞油與油，便言：「我不須油，與我蜜、石蜜、酥。」",
    "T23n1435_043:0315c02_19": "尼薩耆波夜提。",
    "T23n1435_043:0315c02_20": "若比丘尼，乞蜜與蜜，便言：「我不須蜜，與我石蜜、酥、油。」",
    "T23n1435_043:0315c03_21": "尼薩耆波夜提。",
    "T23n1435_043:0315c04_0": "若比丘尼，乞石蜜與石蜜，便言：「我不須石蜜，與我酥、油、蜜。」",
    "T23n1435_043:0315c05_1": "尼薩耆波夜提。",
    "T23n1435_043:0315c05_2": "所乞者未受，更取餘者，尼薩耆波夜提。",
    "T23n1435_043:0315c06_3": "(第二十五事竟)佛在舍衛國。",
    "T23n1435_043:0315c07_4": "爾時諸比丘尼，乞財物欲作尼僧坊。",
    "T23n1435_043:0315c08_5": "諸居士問言：「汝用作何等？」",
    "T23n1435_043:0315c08_6": "答言：「作比丘尼僧坊。」",
    "T23n1435_043:0315c09_7": "有信婆羅門居士多與財物。",
    "T23n1435_043:0315c09_8": "是比丘尼得財物已值世飢儉，比丘尼作是思惟：「今時儉世宜自活命。",
    "T23n1435_043:0315c11_9": "若我活者，後當作比丘尼僧坊。」",
    "T23n1435_043:0315c12_10": "即於儉世食是物盡。",
    "T23n1435_043:0315c12_11": "飢儉世過豐樂時至，諸比丘尼復行乞物欲作僧坊。",
    "T23n1435_043:0315c13_12": "諸居士問言：「用作何等？」",
    "T23n1435_043:0315c14_13": "答言：「作比丘尼僧坊。」",
    "T23n1435_043:0315c14_14": "諸居士言：「我等先所施物，今何所在？」",
    "T23n1435_043:0315c15_15": "答言：「我先乞財物已值世飢儉，我等作是思惟：『如今飢儉宜自活命，我若活者，後當作僧坊。』",
    "T23n1435_043:0315c17_16": "我等飢儉時食此物盡。」",
    "T23n1435_043:0315c18_17": "諸居士呵責言：「諸比丘尼自言：『善好有功德。』",
    "T23n1435_043:0315c19_18": "為異事乞、作異事用，如王夫人、大臣婦。」",
    "T23n1435_043:0315c20_19": "是中有比丘尼，少欲知足行頭陀，聞是事心不喜，種種因緣呵責：「云何名比丘尼，異乞異用？」",
    "T23n1435_043:0315c22_20": "種種因緣呵已，向佛廣說。",
    "T23n1435_043:0315c22_21": "佛以是事集二部僧，知而故問是比丘尼：「汝實作是事不？」",
    "T23n1435_043:0315c24_22": "答言：「實作。",
    "T23n1435_043:0315c24_23": "世尊！」",
    "T23n1435_043:0315c24_24": "佛以種種因緣呵責言：「云何名比丘尼，異乞異用？」",
    "T23n1435_043:0315c25_25": "種種因緣呵已，語諸比丘：「以十利故與比丘尼結戒。",
    "T23n1435_043:0315c26_26": "從今是戒應如是說：若比丘尼為僧事乞作餘事用，尼薩耆波夜提。」",
    "T23n1435_043:0315c28_27": "尼薩耆波夜提者，是物應捨，波夜提罪應悔過。",
    "T23n1435_043:0315c29_28": "是中犯者，若比丘尼為僧事乞作餘事用，隨用隨得爾所尼薩耆波夜提。",
    "T23n1435_043:0316a02_0": "(第二十六事竟)",
    "T23n1435_043:0316a03_0": "佛在舍衛國。",
    "T23n1435_043:0316a03_1": "爾時諸比丘尼，行乞財物欲自作房。",
    "T23n1435_043:0316a04_2": "諸居士問言：「用作何等？」",
    "T23n1435_043:0316a04_3": "答言：「欲自作房。」",
    "T23n1435_043:0316a05_4": "有婆羅門居士信者，多與財物。",
    "T23n1435_043:0316a05_5": "諸比丘尼得財物已值世飢儉，作是思惟：「今世飢儉宜自活命，若我活者，後當作房。」",
    "T23n1435_043:0316a07_6": "即於儉世食是物盡。",
    "T23n1435_043:0316a08_7": "飢儉世過豐樂時至，諸比丘尼復行欲乞自作房。",
    "T23n1435_043:0316a09_8": "諸居士問言：「欲作何等？」",
    "T23n1435_043:0316a09_9": "答言：「欲自作房舍。」",
    "T23n1435_043:0316a10_10": "居士言：「我先所與財物，今何所在？」",
    "T23n1435_043:0316a10_11": "答言：「我等先得財物，於飢儉世作是思惟：『如今儉世宜自活命。",
    "T23n1435_043:0316a12_12": "若我等活者，後當起房舍。』",
    "T23n1435_043:0316a12_13": "我等於飢儉時食此物盡。」",
    "T23n1435_043:0316a13_14": "諸居士呵責言：「諸比丘尼自言：『善好有功德。』",
    "T23n1435_043:0316a14_15": "自為是事乞、作餘事用，如王夫人、大臣婦。」",
    "T23n1435_043:0316a15_16": "是中有比丘尼，少欲知足行頭陀，聞是事心不喜，種種因緣呵責言：「云何名比丘尼，異乞異用，如王夫人、大臣婦？」",
    "T23n1435_043:0316a18_0": "種種因緣呵已，向佛廣說。",
    "T23n1435_043:0316a18_1": "佛以是事集二部僧，知而故問是比丘尼：「汝實作是事不？」",
    "T23n1435_043:0316a19_2": "答言：「實作。",
    "T23n1435_043:0316a20_3": "世尊！」",
    "T23n1435_043:0316a20_4": "佛以種種因緣呵責言：「云何名比丘尼，異乞異用？」",
    "T23n1435_043:0316a21_5": "種種因緣呵已，語諸比丘：「以十利故與比丘尼結戒。",
    "T23n1435_043:0316a22_6": "從今是戒應如是說：若比丘尼自為是事乞作餘事用，尼薩耆波夜提。」",
    "T23n1435_043:0316a24_7": "尼薩耆波夜提者，是物應捨，波夜提罪應悔過。",
    "T23n1435_043:0316a25_8": "是中犯者，若比丘尼自為是事乞、作餘事用，尼薩耆波夜提。",
    "T23n1435_043:0316a26_9": "隨用時，隨得尼薩耆波夜提。",
    "T23n1435_043:0316a27_10": "(第二十七事竟)◎十誦尼律卷第四十三"
}