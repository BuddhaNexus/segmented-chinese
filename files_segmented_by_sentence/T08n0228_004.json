{
    "T08n0228_004:0599c10_0": "佛說佛母出生三法藏般若",
    "T08n0228_004:0599c11_0": "波羅蜜多經卷第四",
    "T08n0228_004:0599c13_0": "西天譯經三藏朝奉大夫試光祿卿",
    "T08n0228_004:0599c14_0": "傳法大師賜紫臣施護奉　詔譯",
    "T08n0228_004:0599c15_0": "寶塔功德品第三之三",
    "T08n0228_004:0599c16_0": "爾時，尊者阿難白佛言：「云何，世尊！",
    "T08n0228_004:0599c16_1": "而不稱讚宣說布施波羅蜜多、持戒波羅蜜多、忍辱波羅蜜多、精進波羅蜜多、禪定波羅蜜多如是名字，何故唯說般若波羅蜜多稱讚功德？」",
    "T08n0228_004:0599c20_0": "佛告阿難言：「如是，如是！",
    "T08n0228_004:0599c20_1": "我於諸波羅蜜多中，唯說般若波羅蜜多最上稱讚。",
    "T08n0228_004:0599c21_2": "何以故？",
    "T08n0228_004:0599c21_3": "阿難！",
    "T08n0228_004:0599c22_0": "汝今當知，此般若波羅蜜多與五波羅蜜多為導首故。",
    "T08n0228_004:0599c23_1": "阿難！",
    "T08n0228_004:0599c23_2": "於汝意云何？",
    "T08n0228_004:0599c23_3": "若布施不迴向一切智，得成波羅蜜多不？」",
    "T08n0228_004:0599c24_4": "阿難白佛言：「不也，世尊！」",
    "T08n0228_004:0599c25_5": "佛言：「阿難！",
    "T08n0228_004:0599c25_6": "若持戒、忍辱、精進、禪定不迴向一切智，得成波羅蜜多不？",
    "T08n0228_004:0599c26_7": "即此般若不迴向一切智，得成波羅蜜多不？」",
    "T08n0228_004:0599c27_8": "阿難白佛言：「不也，世尊！」",
    "T08n0228_004:0599c28_9": "佛言：「阿難！",
    "T08n0228_004:0599c28_10": "於汝意云何？",
    "T08n0228_004:0599c28_11": "所有不思議智慧善根，迴向一切智不？」",
    "T08n0228_004:0599c29_12": "阿難白佛言：「世尊！",
    "T08n0228_004:0600a01_0": "如是，如是！",
    "T08n0228_004:0600a01_1": "所有最上不思議智慧善根，而悉迴向一切智。」",
    "T08n0228_004:0600a02_2": "佛告阿難：「是故當知，以諸善根迴向一切智故，得諸波羅蜜多名；以第一義法迴向一切智故，得般若波羅蜜多名。",
    "T08n0228_004:0600a04_3": "是故，阿難！",
    "T08n0228_004:0600a05_4": "彼諸善根迴向一切智故，般若波羅蜜多與五波羅蜜多而為導首。",
    "T08n0228_004:0600a06_5": "彼五波羅蜜多，住般若波羅蜜多相應法中，由是般若波羅蜜多故，諸波羅蜜多皆悉圓滿。",
    "T08n0228_004:0600a08_6": "阿難！",
    "T08n0228_004:0600a08_7": "是故我於般若波羅蜜多而最稱讚。",
    "T08n0228_004:0600a09_8": "譬如大地散諸種子，如其時處隨所和合各得生長。",
    "T08n0228_004:0600a10_9": "彼諸種子依地而住，若不依地不能生長。",
    "T08n0228_004:0600a11_10": "般若波羅蜜多亦復如是，而能攝彼五波羅蜜多，如是五法皆依般若波羅蜜多而住，由般若波羅蜜多而得增長，是故五法皆得名為波羅蜜多。",
    "T08n0228_004:0600a15_0": "阿難！",
    "T08n0228_004:0600a15_1": "是故當知般若波羅蜜多，與彼五法而為導首。」",
    "T08n0228_004:0600a17_0": "爾時，帝釋天主白佛言：「世尊！",
    "T08n0228_004:0600a17_1": "如佛所說，般若波羅蜜多法門有大功德，假使如來、應供、正等正覺以種種言詞稱揚讚歎亦不能盡。",
    "T08n0228_004:0600a19_2": "是故諸善男子、善女人，應當於此般若波羅蜜多法門，受持讀誦記念思惟，如說修行。」",
    "T08n0228_004:0600a21_3": "佛言：「憍尸迦！",
    "T08n0228_004:0600a22_4": "善哉，善哉！",
    "T08n0228_004:0600a22_5": "如汝所言。",
    "T08n0228_004:0600a22_6": "此般若波羅蜜多法門，我不但說能受持讀誦宣布演說者有大功德，若有善男子、善女人，但能以此般若波羅蜜多，書寫經卷，置清淨處尊重恭敬，以諸香華燈塗、幢幡寶蓋、上妙衣服作諸供養者，當知是人宣布佛法久住世間。",
    "T08n0228_004:0600a27_7": "以是因緣，佛眼不斷、正法不滅，而諸菩薩摩訶薩眾各各受持，即得法眼不壞不滅。",
    "T08n0228_004:0600a29_8": "憍尸迦！",
    "T08n0228_004:0600a29_9": "彼受持讀誦般若波羅蜜多者，於現世中獲是功德。」",
    "T08n0228_004:0600b02_0": "爾時，帝釋天主白佛言：「世尊！",
    "T08n0228_004:0600b02_1": "若有善男子、善女人，但能於此般若波羅蜜多，書寫經卷置清淨處，以諸香華燈塗、幢幡寶蓋等隨力供養者，我當往彼護念其人令無衰惱，何況於此般若波羅蜜多，受持讀誦記念思惟，轉為他人解說其義，是人功德無量無邊。」",
    "T08n0228_004:0600b07_2": "佛告帝釋天主言：「善哉，善哉！",
    "T08n0228_004:0600b08_3": "憍尸迦！",
    "T08n0228_004:0600b08_4": "若有善男子、善女人，於諸方處說此般若波羅蜜多時，有無數百千天子為聽法故，往詣其所聽受正法。",
    "T08n0228_004:0600b11_0": "若說法人有疲倦心不樂說者，彼諸天子增益其力使不退沒，令其精進樂欲宣說。",
    "T08n0228_004:0600b12_1": "憍尸迦！",
    "T08n0228_004:0600b13_2": "受持讀誦般若波羅蜜多者，於現世中獲是功德。",
    "T08n0228_004:0600b15_0": "「復次，憍尸迦！",
    "T08n0228_004:0600b15_1": "若受持此正法者善男子、善女人，於四眾中說此般若波羅蜜多時，心無怯懼，不畏難問，隨問能答，離諸過失。",
    "T08n0228_004:0600b17_2": "何以故？",
    "T08n0228_004:0600b17_3": "般若波羅蜜多力所護故。",
    "T08n0228_004:0600b18_4": "於此般若波羅蜜多諸求過失者，不得其便。",
    "T08n0228_004:0600b19_5": "所以者何？",
    "T08n0228_004:0600b19_6": "是般若波羅蜜多離諸過失，是故宣說般若波羅蜜多者，亦復不見有其過失。",
    "T08n0228_004:0600b21_7": "以如是故，彼善男子、善女人，於說法時不生驚怖。",
    "T08n0228_004:0600b22_8": "憍尸迦！",
    "T08n0228_004:0600b22_9": "受持讀誦般若波羅蜜多者，於現世中獲是功德。",
    "T08n0228_004:0600b24_0": "「復次，憍尸迦！",
    "T08n0228_004:0600b24_1": "若善男子、善女人，受持讀誦般若波羅蜜多者，是人即為父母、親友，乃至沙門、婆羅門等尊重敬愛。",
    "T08n0228_004:0600b26_2": "若已起、若未起一切言訟，鬪諍、衰惱等事，皆悉遠離。",
    "T08n0228_004:0600b27_3": "憍尸迦！",
    "T08n0228_004:0600b27_4": "受持讀誦般若波羅蜜多者，於現世中獲是功德。",
    "T08n0228_004:0600b29_0": "「復次，憍尸迦！",
    "T08n0228_004:0600b29_1": "若善男子、善女人，以此般若波羅蜜多，書寫經卷安置供養，隨諸方地有是經處，即有四大王天住阿耨多羅三藐三菩提心者諸天子眾，為敬法故往詣其所，瞻禮稱讚隨喜頂受。",
    "T08n0228_004:0600c05_2": "得瞻禮頂受已，即還彼天。",
    "T08n0228_004:0600c06_0": "所有三十三天中住菩提心諸天子眾，夜摩天中住菩提心諸天子眾，喜足天中住菩提心諸天子眾，化樂天中住菩提心諸天子眾，他化自在天中住菩提心諸天子眾，如是等欲界諸天子眾，各各為敬法故往詣其所，瞻禮稱讚隨喜頂受。",
    "T08n0228_004:0600c12_1": "得瞻禮頂受已，各各還復彼彼天中。",
    "T08n0228_004:0600c14_0": "「又復，憍尸迦！",
    "T08n0228_004:0600c14_1": "所有色界諸天，所謂：梵眾天、梵輔天、大梵天、少光天、無量光天、光音天、少淨天、無量淨天、遍淨天、無雲天、福生天、廣果天、無煩天、無熱天、善見天、善現天、色究竟天，如是等諸天中住菩提心者諸天子眾，為敬法故往詣其所，瞻禮稱讚隨喜頂受。",
    "T08n0228_004:0600c21_2": "得瞻禮頂受已，各各還復彼彼天中。",
    "T08n0228_004:0600c23_0": "「復次，憍尸迦！",
    "T08n0228_004:0600c23_1": "諸有受持讀誦般若波羅蜜多者善男子、善女人，應生如是心：『所有十方無量阿僧祇世界中，一切天龍、夜叉、乾闥婆、阿修羅、迦樓羅、緊那羅，摩睺羅伽、人非人等，皆悉為敬法故，來詣般若波羅蜜多經所，瞻禮聽受。",
    "T08n0228_004:0600c28_2": "彼等若來，我當以其法施，使令得法各各還復。』",
    "T08n0228_004:0600c29_3": "憍尸迦！",
    "T08n0228_004:0600c29_4": "若有是般若波羅蜜多經處，我不但說一四大洲欲色界中，住菩提心諸天子眾，為敬法故，往詣其所瞻禮頂受。",
    "T08n0228_004:0601a02_5": "憍尸迦！",
    "T08n0228_004:0601a03_6": "乃至三千大千世界諸欲色界中，住菩提心諸天子眾，各各為敬法故，有是般若波羅蜜多經處，往詣其所瞻禮稱讚隨喜頂受。",
    "T08n0228_004:0601a06_0": "得瞻禮頂受已，各各還復彼彼天中。",
    "T08n0228_004:0601a07_0": "「復次，憍尸迦！",
    "T08n0228_004:0601a07_1": "受持讀誦般若波羅蜜多者諸善男子、善女人，隨所住處，有是經卷，若諸殿堂及諸房舍，堅固安隱不能破壞，是處即有大威力者——天龍、夜叉、乾闥婆、阿修羅、迦樓羅、緊那羅、摩睺羅伽、人非人等，常來其所聽受正法。」",
    "T08n0228_004:0601a13_0": "爾時，帝釋天主白佛言：「世尊！",
    "T08n0228_004:0601a13_1": "諸天龍神等眾若來，彼善男子、善女人當云何知？」",
    "T08n0228_004:0601a14_2": "佛告帝釋天主言：「憍尸迦！",
    "T08n0228_004:0601a15_3": "受持此正法者善男子、善女人，若見有大光明，當知即是諸天龍神等眾來至其所聽受正法。",
    "T08n0228_004:0601a17_4": "又復，若聞諸微妙香，當知此相亦是諸天龍神等眾來至其所。",
    "T08n0228_004:0601a18_5": "是故，憍尸迦！",
    "T08n0228_004:0601a19_6": "受持此正法者善男子、善女人，隨所住處，常應清淨嚴潔其舍，去除一切穢惡等物。",
    "T08n0228_004:0601a21_7": "若彼諸天龍神等眾，或時來至其所，見是清淨等相，彼天龍神心生歡喜適悅快樂，是中有諸先住小力鬼神，皆悉遠避出離其舍。",
    "T08n0228_004:0601a24_0": "何以故？",
    "T08n0228_004:0601a24_1": "彼小力鬼神，常所依附大威力者諸天龍神，而彼小力諸鬼神等，常所隨從大力諸天龍神等眾往諸方處。",
    "T08n0228_004:0601a26_2": "是故，憍尸迦！",
    "T08n0228_004:0601a26_3": "隨有是般若波羅蜜多經處，若諸持法者，常能清淨嚴潔其所，是即尊重正法眼故。",
    "T08n0228_004:0601a28_4": "憍尸迦！",
    "T08n0228_004:0601a28_5": "是善男子、善女人，以尊敬受持般若波羅蜜多正法力故，於現世中獲大功德。",
    "T08n0228_004:0601b02_0": "「復次，憍尸迦！",
    "T08n0228_004:0601b02_1": "是善男子、善女人，受持般若波羅蜜多時，身無疲倦心不懈怠，離諸苦惱適悅快樂，臥安覺安，於其夢中見勝境像，或見如來、應供、正等正覺安處道場，或見如來、應供、正等正覺轉大法輪，或見如來舍利寶塔，或見諸聲聞眾，或見諸菩薩摩訶薩眾，或聞宣說般若波羅蜜多甚深法音，或聞宣說菩提分法，或復見諸菩薩摩訶薩方證阿耨多羅三藐三菩提，或見諸菩薩摩訶薩受持此般若波羅蜜多法門，或聞宣說般若波羅蜜多攝一切智。",
    "T08n0228_004:0601b12_2": "或見佛剎廣大清淨，或聞諸佛世尊以善巧方便說菩薩法。",
    "T08n0228_004:0601b13_3": "或見某如來、應供、正等正覺，於某方某處及某世界，與百千俱胝那庾多菩薩聲聞眾，恭敬圍繞而為說法。",
    "T08n0228_004:0601b16_4": "憍尸迦！",
    "T08n0228_004:0601b16_5": "是善男子、善女人，於其夢中見是勝相，覺已輕安身心適悅。",
    "T08n0228_004:0601b17_6": "彼人得是適悅快樂已，於諸甘美飲食不生貪想。",
    "T08n0228_004:0601b18_7": "譬如修相應行苾芻從三摩地起，於諸甘美飲食不生念想。",
    "T08n0228_004:0601b20_8": "憍尸迦！",
    "T08n0228_004:0601b20_9": "受持般若波羅蜜多者善男子、善女人亦復如是。",
    "T08n0228_004:0601b21_10": "何以故？",
    "T08n0228_004:0601b21_11": "是善男子、善女人，住般若波羅蜜多觀行相應故，即得天龍神等增益色力，是故於諸飲食不生念想。",
    "T08n0228_004:0601b23_12": "憍尸迦！",
    "T08n0228_004:0601b24_0": "受持般若波羅蜜多者善男子、善女人，於現世中獲是功德。",
    "T08n0228_004:0601b26_0": "「復次，憍尸迦！",
    "T08n0228_004:0601b26_1": "若善男子、善女人，但能以此般若波羅蜜多，書寫經卷安置供養者，當知是人獲大功德。",
    "T08n0228_004:0601b28_2": "況復有人為欲趣求大菩提故，於此般若波羅蜜多法門，發信解心聽受讀誦，廣為他人解說其義，使令正法久住世間。",
    "T08n0228_004:0601c02_0": "以是因緣，佛眼不斷、正法不滅，而諸菩薩摩訶薩眾，各各受持宣布演說，即得法眼不壞不滅。",
    "T08n0228_004:0601c04_1": "又復尊重恭敬，以諸香華燈塗、幢幡寶蓋、上妙衣服，作如是等種種供養。",
    "T08n0228_004:0601c05_2": "當知是人以是因緣，所獲功德無量無邊。",
    "T08n0228_004:0601c06_3": "是故，憍尸迦！",
    "T08n0228_004:0601c07_0": "若善男子、善女人，樂欲成就如是最勝功德者，應當於此般若波羅蜜多法門，發信解心，受持讀誦，記念思惟，乃至為人廣說其義，又復尊重恭敬，以諸香華燈塗種種供養。」",
    "T08n0228_004:0601c11_0": "稱讚功德品第四",
    "T08n0228_004:0601c12_0": "爾時，世尊告帝釋天主言：「憍尸迦！",
    "T08n0228_004:0601c12_1": "若以滿閻浮提如來舍利而為一分，以此般若波羅蜜多書寫經卷而為一分，汝於此二分中當取何分？」",
    "T08n0228_004:0601c15_2": "帝釋天主白佛言：「世尊！",
    "T08n0228_004:0601c15_3": "若以滿閻浮提如來舍利，及般若波羅蜜多經卷，各為一分者，我於此二分中，當取般若波羅蜜多分。",
    "T08n0228_004:0601c17_4": "何以故？",
    "T08n0228_004:0601c18_5": "諸佛如來所有化相身、實義身、說法身，如是等身皆從法身所出生故，從如、實際所出現故。",
    "T08n0228_004:0601c20_6": "如、實際者，所謂般若波羅蜜多。",
    "T08n0228_004:0601c20_7": "諸佛世尊所有諸身，亦復從是般若波羅蜜多生，是故得於如來舍利瞻禮供養。",
    "T08n0228_004:0601c22_8": "雖復供養如來舍利，不如於此般若波羅蜜多尊重供養。",
    "T08n0228_004:0601c24_0": "所以者何？",
    "T08n0228_004:0601c24_1": "諸如來身，從是般若波羅蜜多所出生故。",
    "T08n0228_004:0601c25_2": "世尊！",
    "T08n0228_004:0601c25_3": "譬如我於三十三天善法堂中，我處其座，為諸天子宣說法要。",
    "T08n0228_004:0601c26_4": "若時我以因緣起離彼座，有諸天子或時來者，雖不見我，但向其座瞻禮恭敬旋繞而去。",
    "T08n0228_004:0601c28_5": "彼作是念：『帝釋天主於此座中，常為諸天宣說法要，是故我今瞻禮此座。』",
    "T08n0228_004:0602a01_6": "世尊！",
    "T08n0228_004:0602a01_7": "如來、應供、正等正覺亦復如是。",
    "T08n0228_004:0602a02_8": "如來所有一切智依如來身，是身復由一切智得。",
    "T08n0228_004:0602a03_9": "以是緣故，從如實智出生如來一切智智，是智復從般若波羅蜜多所生。",
    "T08n0228_004:0602a04_10": "世尊！",
    "T08n0228_004:0602a05_11": "是故我當於二分中，但取般若波羅蜜多分。",
    "T08n0228_004:0602a06_12": "「世尊！",
    "T08n0228_004:0602a06_13": "我非於佛舍利不生恭敬，以其如來舍利從般若波羅蜜多所生，是故我取般若波羅蜜多分，是即供養如來舍利。",
    "T08n0228_004:0602a08_14": "世尊！",
    "T08n0228_004:0602a08_15": "置是滿閻浮提如來舍利，若滿四大洲，若滿小千世界，若滿中千世界如來舍利，皆置是數。",
    "T08n0228_004:0602a10_16": "假使滿三千大千世界如來舍利以為一分，此般若波羅蜜多書寫經卷以為一分。",
    "T08n0228_004:0602a12_17": "世尊！",
    "T08n0228_004:0602a12_18": "於二分中，我亦但取般若波羅蜜多分。",
    "T08n0228_004:0602a13_19": "世尊！",
    "T08n0228_004:0602a13_20": "我於如來舍利非不恭敬，以其如來、應供、正等正覺所有舍利，從般若波羅蜜多生故。",
    "T08n0228_004:0602a15_21": "諸如來身與一切智為所依止，即此一切智復從般若波羅蜜多生。",
    "T08n0228_004:0602a17_22": "是故我於二分中，但取般若波羅蜜多分。",
    "T08n0228_004:0602a18_23": "「世尊！",
    "T08n0228_004:0602a18_24": "譬如大摩尼寶，具諸色相有大功德，在在處處諸非人類求不得便。",
    "T08n0228_004:0602a20_0": "彼諸非人住處，若有男子、女人持是摩尼寶入其舍中，彼非人類即當出離其舍。",
    "T08n0228_004:0602a21_1": "又復此寶若人暫置身中，是人即能息諸惡毒苦惱等事。",
    "T08n0228_004:0602a23_2": "又復若有患風癀痰[病-丙+(企-止+(套-大))]等病者，當以此寶置其身上，是諸病苦皆悉銷除。",
    "T08n0228_004:0602a24_3": "此摩尼寶，於夜闇中能為明照。",
    "T08n0228_004:0602a25_4": "若諸地方盛炎熱時，此摩尼寶能作清涼。",
    "T08n0228_004:0602a26_5": "若諸地方極寒冷時，此摩尼寶而能溫暖。",
    "T08n0228_004:0602a27_6": "若諸地方大毒蟲等作諸惡毒，若有是大摩尼寶處，自當遠去不能為害。",
    "T08n0228_004:0602a29_0": "又若有人為諸毒蟲所傷害者，是人若見此摩尼寶，毒即銷滅。",
    "T08n0228_004:0602b01_1": "又復若人患諸眼病，不能觀視諸境相者，當以此寶置其眼上，是人即能明照，離諸苦惱。",
    "T08n0228_004:0602b03_2": "又復若以此寶置於水中，是寶即與水同一色。",
    "T08n0228_004:0602b04_3": "若以此寶置於青黃赤白眾色水中，是寶亦能隨種種色各同其一。",
    "T08n0228_004:0602b06_0": "又復，若以此寶置於青黃赤白眾色衣中，是寶亦能隨諸衣色各同其一。",
    "T08n0228_004:0602b07_1": "若以此寶置濁水中，水即自清。",
    "T08n0228_004:0602b08_2": "世尊！",
    "T08n0228_004:0602b08_3": "彼摩尼寶具諸色相有是功德。」",
    "T08n0228_004:0602b10_0": "爾時，尊者阿難謂帝釋天主言：「如汝所說，大摩尼寶具諸功德者，此為天上所有寶耶？",
    "T08n0228_004:0602b11_1": "此為人間所有寶耶？」",
    "T08n0228_004:0602b12_2": "帝釋天主白阿難言：「此是天上大摩尼寶，閻浮提人亦有是寶，但人少生尊重敬愛，唯天中寶人所愛重，具諸色相勝功德故。",
    "T08n0228_004:0602b15_3": "若或以其閻浮提寶比天寶者，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，算分數分及譬喻分乃至烏波尼殺曇分皆不及一。",
    "T08n0228_004:0602b19_4": "是天摩尼寶圓滿一切相，若以寶凾盛此妙寶，若時取其寶去，而此寶函亦具諸功德，人所尊敬。",
    "T08n0228_004:0602b21_5": "何以故？",
    "T08n0228_004:0602b22_6": "以盛大寶殊妙器故。」",
    "T08n0228_004:0602b23_0": "爾時，帝釋天主白佛言：「世尊！",
    "T08n0228_004:0602b23_1": "般若波羅蜜多亦復如是。",
    "T08n0228_004:0602b24_2": "具足一切智智功德，所有如來、應供、正等正覺般涅盤後所有舍利，亦得瞻禮供養。",
    "T08n0228_004:0602b26_3": "何以故？",
    "T08n0228_004:0602b26_4": "一切智智依如來身，是故如來舍利同彼寶器，一切智智如所盛寶。",
    "T08n0228_004:0602b27_5": "以是義故，如來舍利得瞻禮供養。",
    "T08n0228_004:0602b28_6": "世尊！",
    "T08n0228_004:0602b28_7": "若佛如來於一切世界宣說般若波羅蜜多，有是即出生真實供養。",
    "T08n0228_004:0602c02_8": "若說法師能為人說般若波羅蜜多者，亦即出生真實供養。",
    "T08n0228_004:0602c03_9": "世尊！",
    "T08n0228_004:0602c03_10": "譬如王臣受王命出於多人聚中，不生怖畏，以依其王威德力故。",
    "T08n0228_004:0602c05_11": "諸說法師亦復如是，於一切眾中宣說法要，不生怖畏，以依大法功德力故。",
    "T08n0228_004:0602c06_12": "是故於說法師尊重供養，以供養法師故，如來舍利亦得供養。",
    "T08n0228_004:0602c08_13": "「世尊！",
    "T08n0228_004:0602c08_14": "如前所說滿三千大千世界如來舍利，假使如兢伽沙數三千大千世界滿中如來舍利以為一分，般若波羅蜜多經卷以為一分。",
    "T08n0228_004:0602c11_15": "世尊！",
    "T08n0228_004:0602c11_16": "我於是二分中，亦取般若波羅蜜多分。",
    "T08n0228_004:0602c12_17": "世尊！",
    "T08n0228_004:0602c12_18": "我非於如來舍利不生尊重，但為如來舍利從般若波羅蜜多生故，與一切智而為所依，是故我當尊重供養般若波羅蜜多。",
    "T08n0228_004:0602c15_19": "是故，世尊！",
    "T08n0228_004:0602c15_20": "若供養此般若波羅蜜多者，即同供養過去未來現在諸佛。",
    "T08n0228_004:0602c18_0": "「復次，世尊！",
    "T08n0228_004:0602c18_1": "若善男子、善女人，樂欲見彼十方無量阿僧祇世界現住說法諸佛如來真實身者，應當於此般若波羅蜜多如法修行，於此般若波羅蜜多安住相應如實觀想。」",
    "T08n0228_004:0602c22_0": "爾時，世尊告帝釋天主言：「如是，如是！",
    "T08n0228_004:0602c22_1": "憍尸迦！",
    "T08n0228_004:0602c23_2": "所有過去如來、應供、正等正覺，皆因修習是般若波羅蜜多故，得成就阿耨多羅三藐三菩提。",
    "T08n0228_004:0602c25_3": "未來世中，所有無量無數如來、應供、正等正覺，皆因修習是般若波羅蜜多故，得成就阿耨多羅三藐三菩提。",
    "T08n0228_004:0602c27_4": "憍尸迦！",
    "T08n0228_004:0602c28_5": "我今現在如來、應供、正等正覺，亦修習是般若波羅蜜多故，得阿耨多羅三藐三菩提。」",
    "T08n0228_004:0603a01_6": "帝釋天主白佛言：「世尊！",
    "T08n0228_004:0603a01_7": "大波羅蜜多是謂般若波羅蜜多，如來、應供、正等正覺以修習是般若波羅蜜多故，如實了知一切眾生種種心行。」",
    "T08n0228_004:0603a04_8": "佛言：「如是，如是！",
    "T08n0228_004:0603a04_9": "憍尸迦！",
    "T08n0228_004:0603a04_10": "諸菩薩摩訶薩於長夜中修行此般若波羅蜜多，而能了知一切眾生種種心行。」",
    "T08n0228_004:0603a07_0": "爾時，帝釋天主復白佛言：「云何，世尊！",
    "T08n0228_004:0603a07_1": "菩薩摩訶薩但行般若波羅蜜多耶？",
    "T08n0228_004:0603a08_2": "亦行餘波羅蜜多耶？」",
    "T08n0228_004:0603a09_3": "佛言：「憍尸迦！",
    "T08n0228_004:0603a09_4": "菩薩摩訶薩皆行六波羅蜜多。",
    "T08n0228_004:0603a11_0": "「復次，憍尸迦！",
    "T08n0228_004:0603a11_1": "菩薩摩訶薩行此般若波羅蜜多，與諸波羅蜜多而為導首。",
    "T08n0228_004:0603a12_2": "所謂施波羅蜜多能捨，戒波羅蜜多能護，忍波羅蜜多能受，精進波羅蜜多能增長，禪定波羅蜜多能靜住，般若波羅蜜多能了知諸法。",
    "T08n0228_004:0603a15_3": "以了諸法故，而能開導諸波羅蜜多，善巧方便而為攝受。",
    "T08n0228_004:0603a17_0": "由般若波羅蜜多故，迴向一切智，迴向最勝清淨法界。",
    "T08n0228_004:0603a18_1": "憍尸迦！",
    "T08n0228_004:0603a18_2": "譬如閻浮提中，有種種樹，種種色相，種種莖幹，種種枝葉，種種華菓。",
    "T08n0228_004:0603a20_0": "雖復如是各各差別，而諸樹陰同一無異。",
    "T08n0228_004:0603a20_1": "憍尸迦！",
    "T08n0228_004:0603a21_2": "諸波羅蜜多亦復如是，雖復差別，而以般若波羅蜜多善巧方便，皆悉迴向彼一切智。」",
    "T08n0228_004:0603a23_3": "帝釋天主白佛言：「希有，世尊！",
    "T08n0228_004:0603a23_4": "般若波羅蜜多具大功德，般若波羅蜜多具無量功德，般若波羅蜜多具無邊功德。」",
    "T08n0228_004:0603a26_0": "正福品第五之一",
    "T08n0228_004:0603a27_0": "爾時，帝釋天主白佛言：「世尊！",
    "T08n0228_004:0603a27_1": "若有善男子、善女人，為欲趣求大菩提故，於此般若波羅蜜多法門，發信解心聽受讀誦，乃至為人解釋其義，使其正法久住世間。",
    "T08n0228_004:0603b01_2": "以是因緣，能令佛眼不斷、正法不滅，而諸菩薩摩訶薩眾各各受持，即得正法不壞不滅。",
    "T08n0228_004:0603b03_3": "又復聞已作是稱讚：『此般若波羅蜜多有大利益，是大果報，具足無量廣大功德，正所了知。",
    "T08n0228_004:0603b05_4": "此般若波羅蜜多是大護持，此般若波羅蜜多是所尊重，此般若波羅蜜多最上難得，此般若波羅蜜多發生信解。』",
    "T08n0228_004:0603b08_5": "是善男子、善女人，於此般若波羅蜜多，自所稱讚尊重恭敬，又復以諸香華燈塗、幢幡寶蓋、上妙衣服，作如是等種種供養。",
    "T08n0228_004:0603b11_0": "若復有善男子、善女人，以此般若波羅蜜多經卷，轉授他人令其供養。",
    "T08n0228_004:0603b12_1": "世尊！",
    "T08n0228_004:0603b12_2": "如是善男子、善女人，所獲福德何者為多？」",
    "T08n0228_004:0603b13_3": "佛告帝釋天主言：「憍尸迦！",
    "T08n0228_004:0603b14_4": "我當問汝，隨汝意答。",
    "T08n0228_004:0603b14_5": "於意云何？",
    "T08n0228_004:0603b14_6": "若善男子、善女人，於佛如來般涅盤後，以其舍利尊重恭敬種種供養。",
    "T08n0228_004:0603b16_7": "若復有善男子、善女人，以佛舍利自供養已轉授他人，令其尊重恭敬供養。",
    "T08n0228_004:0603b18_8": "如是善男子、善女人，所獲福德何者為多？」",
    "T08n0228_004:0603b19_9": "帝釋天主白佛言：「世尊！",
    "T08n0228_004:0603b19_10": "若善男子、善女人，雖自供養如來舍利，不如有人以佛舍利轉授他人令其供養，此所獲福其數甚多。」",
    "T08n0228_004:0603b22_0": "佛言：「如是，如是！",
    "T08n0228_004:0603b22_1": "憍尸迦！",
    "T08n0228_004:0603b22_2": "若善男子、善女人，以此般若波羅蜜多書寫經卷自所供養，不如有人以此般若波羅蜜多書寫經卷，轉授他人令其供養。",
    "T08n0228_004:0603b25_3": "此善男子、善女人，以是因緣得福甚多。",
    "T08n0228_004:0603b27_0": "「復次，憍尸迦！",
    "T08n0228_004:0603b27_1": "若有善男子、善女人，於彼滿閻浮提所有眾生，各各教令修十善業。",
    "T08n0228_004:0603b28_2": "憍尸迦！",
    "T08n0228_004:0603b29_0": "於汝意云何？",
    "T08n0228_004:0603b29_1": "是人以是因緣得福多不？」",
    "T08n0228_004:0603b29_2": "帝釋天主白佛言：「甚多，世尊！」",
    "T08n0228_004:0603c01_3": "佛言：「憍尸迦！",
    "T08n0228_004:0603c01_4": "是善男子、善女人，以是因緣得福雖多，不如有人於此般若波羅蜜多，發信解心、發菩提心住菩薩法，以此般若波羅蜜多，書寫經卷受持讀誦，生歡喜心為人演說，或復為人解釋其義，於此正法生清淨心離諸疑惑，轉勸他人使其受持，作如是言：『汝善男子，此般若波羅蜜多是菩薩道，汝於是中應當修學，如是學者，即能速證阿耨多羅三藐三菩提。",
    "T08n0228_004:0603c09_5": "能盡一切諸有情界，普令安住真如實際。』",
    "T08n0228_004:0603c10_6": "憍尸迦！",
    "T08n0228_004:0603c10_7": "是善男子、善女人得福甚多。",
    "T08n0228_004:0603c12_0": "「復次，憍尸迦！",
    "T08n0228_004:0603c12_1": "置是滿閻浮提所有眾生。",
    "T08n0228_004:0603c12_2": "若人以滿四大洲所有眾生，各各教令修十善業；復置是數，若滿小千世界所有眾生，而復各各教修十善；亦置是數，若滿中千世界所有眾生，各各教修十善；亦置是數，若滿三千大千世界所有眾生教修善；亦置是數，如是乃至滿兢伽沙數三千大千世界所有眾生，一一教化令修十善。",
    "T08n0228_004:0603c19_3": "憍尸迦！",
    "T08n0228_004:0603c19_4": "於汝意云何？",
    "T08n0228_004:0603c19_5": "彼人以是因緣得福多不？」",
    "T08n0228_004:0603c20_6": "帝釋天主白佛言：「甚多，世尊！」",
    "T08n0228_004:0603c21_7": "佛言：「憍尸迦！",
    "T08n0228_004:0603c21_8": "是善男子、善女人，以是因緣得福雖多，不如有人於此般若波羅蜜多，發信解心、發菩提心住菩薩法，以此般若波羅蜜多，書寫經卷受持讀誦，生歡喜心為人演說，或復為人解釋其義，於此正法生清淨心離諸疑惑，轉勸他人使其受持，作如是言：『汝善男子，此般若波羅蜜多是菩薩道，汝於是中應當修學，如是學者，即能速證阿耨多羅三藐三菩提。",
    "T08n0228_004:0603c29_9": "能盡一切諸有情界，普令安住真如實際。』",
    "T08n0228_004:0604a01_10": "憍尸迦！",
    "T08n0228_004:0604a01_11": "是善男子、善女人，得福甚多。",
    "T08n0228_004:0604a03_0": "佛說佛母出生三法藏般若波羅蜜多經卷第四"
}