{
    "T20n1060_001:0105c08_0": "御製《大悲總持經呪》序",
    "T20n1060_001:0105c10_0": "朕聞：觀自在菩薩誓願，入微塵國土，拯拔一切有情，離諸苦趣，故說是無量功德總持經呪。",
    "T20n1060_001:0105c12_1": "世間善男子、善女人、一切眾生，秉心至誠持誦，佩服此經呪者，種種惡趣，種種苦害，咸相遠離，咸得圓融，超登妙道。",
    "T20n1060_001:0105c14_2": "若此海波霑濡，下風吹觸，業釋障消，獲是勝果。",
    "T20n1060_001:0105c15_3": "非但耳之所聞，實目之所覩，明効大驗者也。",
    "T20n1060_001:0105c16_4": "若智慧福德之士，根器深厚，堅持佩誦，勤行不輟，又能廣為演說，是經呪功德，不可思議。",
    "T20n1060_001:0105c18_5": "若薄福不信者，亦心生信解，亦得同超佛境，真實不虛。",
    "T20n1060_001:0105c19_6": "夫觀世音誓願弘深，發大悲心，以濟度群生。",
    "T20n1060_001:0105c20_7": "朕君臨天下，閔眾情之昏瞀，墮五濁而不知，以此經呪，用是方便，覺悟提撕，俾一切庶類，皆超佛域。",
    "T20n1060_001:0105c23_8": "又況如來化導，首重忠孝。",
    "T20n1060_001:0105c23_9": "凡忠臣孝子，能盡心以事君，竭力以事親，所作所為，無私智陂行，廣積陰功，濟人利物，又能持誦是經呪，則跬步之間，即見如來。",
    "T20n1060_001:0105c26_10": "若彼不忠不孝，不知敬畏，則鬼神所錄，陰加譴罰，轉眄之間，即成地獄。",
    "T20n1060_001:0105c28_11": "蓋善惡兩途，由人所趨，凡我眾庶，宜慎取舍，書此以為勸！",
    "T20n1060_001:0106a01_0": "永樂九年六月　　日",
    "T20n1060_001:0106a04_0": "千手千眼觀世音菩薩廣大圓滿",
    "T20n1060_001:0106a05_0": "無礙大悲心陀羅尼經",
    "T20n1060_001:0106a07_0": "唐西天竺沙門伽梵達摩譯",
    "T20n1060_001:0106a08_0": "如是我聞：一時，釋迦牟尼佛在補陀落迦山，觀世音宮殿，寶莊嚴道場中，坐寶師子座。",
    "T20n1060_001:0106a09_1": "其座純以無量雜摩尼寶，而用莊嚴，百寶幢旛，周匝懸列。",
    "T20n1060_001:0106a11_2": "爾時，如來於彼座上，將欲演說總持陀羅尼故。",
    "T20n1060_001:0106a12_3": "與無央數菩薩摩訶薩俱，其名曰：總持王菩薩、寶王菩薩、藥王菩薩、藥上菩薩、觀世音菩薩、大勢至菩薩、華嚴菩薩、大莊嚴菩薩、寶藏菩薩、德藏菩薩、金剛藏菩薩、虛空藏菩薩、彌勒菩薩、普賢菩薩、文殊師利菩薩，如是等菩薩摩訶薩，皆是灌頂大法王子。",
    "T20n1060_001:0106a18_4": "又與無量無數大聲聞僧，皆行阿羅漢十地，摩訶迦葉，而為上首。",
    "T20n1060_001:0106a19_5": "又與無量梵摩羅天，善吒梵摩，而為上首。",
    "T20n1060_001:0106a20_6": "又與無量欲界諸天子俱，瞿婆伽天子，而為上首。",
    "T20n1060_001:0106a21_7": "又與無量護世四王俱，提頭賴吒，而為上首。",
    "T20n1060_001:0106a22_8": "又與無量天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等俱，天德大龍王，而為上首。",
    "T20n1060_001:0106a24_9": "又與無量欲界諸天女俱，童目天女，而為上首。",
    "T20n1060_001:0106a25_10": "又與無量虛空神、江海神、泉源神、河沼神、藥草神、樹林神、舍宅神、水神、火神、地神、風神、土神、山神、石神、宮殿等神，皆來集會。",
    "T20n1060_001:0106a28_11": "時觀世音菩薩，於大會中密放神通，光明照曜，十方剎土及此三千大千世界，皆作金色。",
    "T20n1060_001:0106b01_12": "天宮、龍宮、諸尊神宮，皆悉震動；江河、大海、鐵圍山、須彌山、土山、黑山，亦皆大動。",
    "T20n1060_001:0106b03_13": "日、月、珠、火、星宿之光，皆悉不現。",
    "T20n1060_001:0106b04_14": "於是總持王菩薩，見此希有之相，怪未曾有。",
    "T20n1060_001:0106b05_15": "即從座起，叉手合掌，以偈問佛，如此神通之相，是誰所放？",
    "T20n1060_001:0106b06_16": "以偈問曰：「誰於今日成正覺？",
    "T20n1060_001:0106b07_17": "　　普放如是大光明，　十方剎土皆金色，　　三千世界亦復然。",
    "T20n1060_001:0106b09_0": "　誰於今日得自在？",
    "T20n1060_001:0106b09_1": "　　演放希有大神力，　無邊佛國皆震動，　　龍神宮殿悉不安。",
    "T20n1060_001:0106b11_0": "　今此大眾咸有疑，　　不測因緣是誰力？",
    "T20n1060_001:0106b12_0": "　為佛菩薩大聲聞？",
    "T20n1060_001:0106b12_1": "　　為梵魔天諸釋等？",
    "T20n1060_001:0106b13_0": "　唯願世尊大慈悲，　　說此神通所由以！」",
    "T20n1060_001:0106b14_0": "佛告總持王菩薩言：「善男子！",
    "T20n1060_001:0106b14_1": "汝等當知，今此會中，有一菩薩摩訶薩，名曰『觀世音自在』。",
    "T20n1060_001:0106b15_2": "從無量劫來，成就大慈大悲，善能修習無量陀羅尼門，為欲安樂諸眾生故，密放如是大神通力。」",
    "T20n1060_001:0106b18_3": "佛說是語已。",
    "T20n1060_001:0106b18_4": "爾時，觀世音菩薩，從座而起，整理衣服，向佛合掌，白佛言：「世尊！",
    "T20n1060_001:0106b19_5": "我有大悲心陀羅尼呪，今當欲說。",
    "T20n1060_001:0106b20_6": "為諸眾生得安樂故，除一切病故，得壽命故，得富饒故，滅除一切惡業、重罪故，離障難故，增長一切白法諸功德故，成就一切諸善根故，遠離一切諸怖畏故，速能滿足一切諸希求故。",
    "T20n1060_001:0106b24_7": "惟願世尊，慈哀聽許！」",
    "T20n1060_001:0106b25_8": "佛言：「善男子！",
    "T20n1060_001:0106b25_9": "汝大慈悲，安樂眾生。",
    "T20n1060_001:0106b26_0": "欲說神呪，今正是時，宜應速說。",
    "T20n1060_001:0106b26_1": "如來隨喜，諸佛亦然。」",
    "T20n1060_001:0106b27_2": "觀世音菩薩重白佛言：「世尊！",
    "T20n1060_001:0106b27_3": "我念過去無量億劫，有佛出世，名曰『千光王靜住如來』。",
    "T20n1060_001:0106b29_4": "彼佛世尊憐念我故，及為一切諸眾生故，說此『廣大圓滿無礙大悲心陀羅尼』。",
    "T20n1060_001:0106c01_5": "以金色手摩我頂上作如是言：『善男子！",
    "T20n1060_001:0106c02_6": "汝當持此心呪，普為未來惡世一切眾生，作大利樂。』",
    "T20n1060_001:0106c03_7": "「我於是時，始住初地，一聞此呪故，超第八地。",
    "T20n1060_001:0106c04_8": "我時心歡喜故，即發誓言：『若我當來，堪能利益、安樂一切眾生者，令我即時，身生千手、千眼具足。』",
    "T20n1060_001:0106c07_9": "「發是願已，應時身上，千手千眼，悉皆具足；十方大地，六種震動；十方千佛，悉放光明，照觸我身，及照十方，無邊世界。",
    "T20n1060_001:0106c09_10": "「從是已後，復於無量佛所、無量會中，重更得聞，親承受持，是陀羅尼。",
    "T20n1060_001:0106c11_11": "復生歡喜，踊躍無量，便得超越無數億劫微細生死。",
    "T20n1060_001:0106c12_12": "從是已來，常所誦持，未曾廢忘，由持此呪故，所生之處，恒在佛前，蓮華化生，不受胎藏之身。",
    "T20n1060_001:0106c14_13": "「若有比丘、比丘尼、優婆塞、優婆夷、童男、童女，欲誦持者，於諸眾生，起慈悲心，先當從我，發如是願：「『南無大悲觀世音！",
    "T20n1060_001:0106c17_14": "　　願我速知一切法。",
    "T20n1060_001:0106c18_0": "　　南無大悲觀世音！",
    "T20n1060_001:0106c18_1": "　　願我早得智慧眼。",
    "T20n1060_001:0106c19_0": "　　南無大悲觀世音！",
    "T20n1060_001:0106c19_1": "　　願我速度一切眾。",
    "T20n1060_001:0106c20_0": "　　南無大悲觀世音！",
    "T20n1060_001:0106c20_1": "　　願我早得善方便。",
    "T20n1060_001:0106c21_0": "　　南無大悲觀世音！",
    "T20n1060_001:0106c21_1": "　　願我速乘般若船。",
    "T20n1060_001:0106c22_0": "　　南無大悲觀世音！",
    "T20n1060_001:0106c22_1": "　　願我早得越苦海。",
    "T20n1060_001:0106c23_0": "　　南無大悲觀世音！",
    "T20n1060_001:0106c23_1": "　　願我速得戒定道。",
    "T20n1060_001:0106c24_0": "　　南無大悲觀世音！",
    "T20n1060_001:0106c24_1": "　　願我早登涅槃山。",
    "T20n1060_001:0106c25_0": "　　南無大悲觀世音！",
    "T20n1060_001:0106c25_1": "　　願我速會無為舍。",
    "T20n1060_001:0106c26_0": "　　南無大悲觀世音！",
    "T20n1060_001:0106c26_1": "　　願我早同法性身。",
    "T20n1060_001:0106c27_0": "「『我若向刀山，　　刀山自摧折。",
    "T20n1060_001:0106c28_0": "　　我若向火湯，　　火湯自消滅。",
    "T20n1060_001:0106c29_0": "　　我若向地獄，　　地獄自枯竭。",
    "T20n1060_001:0107a01_0": "　　我若向餓鬼，　　餓鬼自飽滿。",
    "T20n1060_001:0107a02_0": "　　我若向修羅，　　惡心自調伏。",
    "T20n1060_001:0107a03_0": "　　我若向畜生，　　自得大智慧。』",
    "T20n1060_001:0107a04_0": "「發是願已，至心稱念，我之名字，亦應專念，我本師阿彌陀如來，然後即當誦此陀羅尼神呪。",
    "T20n1060_001:0107a06_1": "一宿誦滿五遍，除滅身中，百千萬億劫生死重罪。」",
    "T20n1060_001:0107a07_2": "觀世音菩薩復白佛言：「世尊！",
    "T20n1060_001:0107a07_3": "若諸人天，誦持大悲章句者，臨命終時，十方諸佛，皆來授手。",
    "T20n1060_001:0107a09_4": "欲生何等佛土，隨願皆得往生。」",
    "T20n1060_001:0107a09_5": "復白佛言：「世尊！",
    "T20n1060_001:0107a10_6": "若諸眾生，誦持大悲神呪，墮三惡道者，我誓不成正覺。",
    "T20n1060_001:0107a11_7": "「誦持大悲神呪者，若不生諸佛國者，我誓不成正覺。",
    "T20n1060_001:0107a12_8": "「誦持大悲神呪者，若不得無量三昧辯才者，我誓不成正覺。",
    "T20n1060_001:0107a14_9": "「誦持大悲神呪者，於現在生中一切所求，若不果遂者，不得為大悲心陀羅尼也。",
    "T20n1060_001:0107a15_10": "唯除不善，除不至誠。",
    "T20n1060_001:0107a16_11": "「若諸女人，厭賤女身，欲成男子身，誦持大悲陀羅尼章句。",
    "T20n1060_001:0107a17_12": "若不轉女身成男子身者，我誓不成正覺。",
    "T20n1060_001:0107a18_13": "生少疑心者，必不果遂也。",
    "T20n1060_001:0107a19_14": "「若諸眾生，侵損常住、飲食、財物，千佛出世，不通懺悔，縱懺亦不除滅。",
    "T20n1060_001:0107a20_15": "今誦大悲神呪，即得除滅。",
    "T20n1060_001:0107a21_16": "若侵損食用，常住飲食、財物，要對十方師懺謝，然始除滅。",
    "T20n1060_001:0107a22_17": "今誦大悲陀羅尼時，十方師即來，為作證明，一切罪障，悉皆消滅。",
    "T20n1060_001:0107a24_18": "一切十惡、五逆、謗人、謗法、破齋、破戒、破塔、壞寺、偷僧祇物、污淨梵行，如是等一切惡業、重罪，悉皆滅盡。",
    "T20n1060_001:0107a26_19": "唯除一事，於呪生疑者，乃至小罪輕業，亦不得滅，何況重罪？",
    "T20n1060_001:0107a27_20": "雖不即滅重罪，猶能遠作菩提之因。」",
    "T20n1060_001:0107a28_21": "復白佛言：「世尊！",
    "T20n1060_001:0107a28_22": "若諸人天，誦持大悲心呪者，得十五種善生，不受十五種惡死也。",
    "T20n1060_001:0107b01_23": "其惡死者：一者，不令其飢餓困苦死。",
    "T20n1060_001:0107b02_24": "二者，不為枷禁杖楚死。",
    "T20n1060_001:0107b02_25": "三者，不為怨家讐對死。",
    "T20n1060_001:0107b03_26": "四者，不為軍陣相殺死。",
    "T20n1060_001:0107b03_27": "五者，不為犲狼惡獸殘害死。",
    "T20n1060_001:0107b04_28": "六者，不為毒蛇蚖蠍所中死。",
    "T20n1060_001:0107b05_29": "七者，不為水火焚漂死。",
    "T20n1060_001:0107b05_30": "八者，不為毒藥所中死。",
    "T20n1060_001:0107b06_31": "九者，不為蠱毒害死。",
    "T20n1060_001:0107b06_32": "十者，不為狂亂失念死。",
    "T20n1060_001:0107b07_33": "十一者，不為山樹崖岸墜落死。",
    "T20n1060_001:0107b07_34": "十二者，不為惡人厭魅死。",
    "T20n1060_001:0107b08_35": "十三者，不為邪神惡鬼得便死。",
    "T20n1060_001:0107b09_36": "十四者，不為惡病纏身死。",
    "T20n1060_001:0107b09_37": "十五者，不為非分自害死。",
    "T20n1060_001:0107b10_38": "誦持大悲神呪者，不被如是十五種惡死也。",
    "T20n1060_001:0107b11_39": "「得十五種善生者：一者，所生之處，常逢善王。",
    "T20n1060_001:0107b12_40": "二者，常生善國。",
    "T20n1060_001:0107b12_41": "三者，常值好時。",
    "T20n1060_001:0107b13_42": "四者，常逢善友。",
    "T20n1060_001:0107b13_43": "五者，身根常得具足。",
    "T20n1060_001:0107b13_44": "六者，道心純熟。",
    "T20n1060_001:0107b14_45": "七者，不犯禁戒。",
    "T20n1060_001:0107b14_46": "八者，所有眷屬，恩義和順。",
    "T20n1060_001:0107b15_47": "九者，資具財食，常得豐足。",
    "T20n1060_001:0107b15_48": "十者，恒得他人，恭敬扶接。",
    "T20n1060_001:0107b16_49": "十一者，所有財寶，無他劫奪。",
    "T20n1060_001:0107b17_0": "十二者，意欲所求，皆悉稱遂。",
    "T20n1060_001:0107b17_1": "十三者，龍天善神，恒常擁衛。",
    "T20n1060_001:0107b18_2": "十四者，所生之處，見佛聞法。",
    "T20n1060_001:0107b18_3": "十五者，所聞正法，悟甚深義。",
    "T20n1060_001:0107b19_4": "若有誦持大悲心陀羅尼者，得如是等十五種善生也。",
    "T20n1060_001:0107b20_5": "一切天、人應常誦持，勿生懈怠。」",
    "T20n1060_001:0107b21_6-0": "觀世音菩薩說是語已，於眾會前，合掌正住，於諸眾生，起大悲心，開顏含笑，即說如是「廣大圓滿無礙大悲心大陀羅尼神妙章句陀羅尼」曰：「南無喝囉怛那哆囉夜[口*耶](一)　南無阿唎[口*耶](二)　婆盧羯帝爍鉢囉[口*耶](三)　菩提薩跢婆[口*耶](四)　摩訶薩跢婆[口*耶](五)　摩訶迦盧尼迦[口*耶](六)",
    "T20n1060_001:0107b21_6-1": "　唵(上聲)(七)　薩皤囉罰曳(八)　數怛那怛寫(九)　南無悉吉利埵伊蒙阿唎[口*耶](十)　婆盧吉帝室佛囉[口*楞]馱婆(十一)　南無那囉謹墀(十二)　醯唎摩訶皤哆沙咩(羊鳴音)(十三)　薩婆阿他豆輸朋(十四)　阿逝孕(十五)　薩婆薩哆那摩婆伽(十六)　摩罰特豆(十七)　怛姪他(十八)　唵阿婆盧醯(十九)",
    "T20n1060_001:0107b21_6-2": "　盧迦帝(二十)　迦羅帝(二十一)　夷醯唎(二十二)　摩訶菩提薩埵(二十三)　薩婆薩婆(二十四)　摩羅摩羅(二十五)　摩醯摩醯唎馱孕(二十六)　俱盧俱盧羯懞(二十七)　度盧度盧罰闍耶帝(二十八)　摩訶罰闍耶帝(二十九)　陀羅陀羅(三十)　地利尼(三十一)　室佛囉耶(三十二)　遮羅遮羅(三十三)　摩摩罰摩囉(三十四)",
    "T20n1060_001:0107b21_6-3": "　穆帝囇(三十五)　伊醯移醯(三十六)　室那室那(三十七)　阿囉嘇佛囉舍利(三十八)　罰沙罰嘇(三十九)　佛羅舍耶(四十)　呼嚧呼嚧摩囉(四十一)　呼嚧呼嚧醯利(四十二)　娑囉娑囉(四十三)　悉利悉利(四十四)　蘇嚧蘇嚧(四十五)　菩提夜菩提夜(四十六)　菩馱夜菩馱夜(四十七)　彌帝利夜(四十八)　那囉謹墀(四十九)",
    "T20n1060_001:0107b21_6-4": "　地唎瑟尼那(五十)　波夜摩那(五十一)　娑婆訶(五十二)　悉陀夜(五十三)　娑婆訶(五十四)　摩訶悉陀夜(五十五)　娑婆訶(五十六)　悉陀喻藝(五十七)　室皤囉耶(五十八)　娑婆訶(五十九)　那囉謹墀(六十)　娑婆訶(六十一)　摩囉那囉(六十二)　娑婆訶(六十三)　悉囉僧阿穆佉耶(六十四)　娑婆訶(六十五)",
    "T20n1060_001:0107b21_6-5": "　娑婆摩訶阿悉陀夜(六十六)　娑婆訶(六十七)　者吉囉阿悉陀夜(六十八)　娑婆訶(六十九)　波陀摩羯悉哆夜(七十)　娑婆訶(七十一)　那囉謹墀皤伽囉[口*耶](七十二)　娑婆訶(七十三)　摩婆利勝羯囉夜(七十四)　娑婆訶(七十五)　南無喝囉怛那哆囉夜耶(七十六)　南無阿唎[口*耶](七十七)　婆嚧吉帝(七十八)",
    "T20n1060_001:0107b21_6-6": "　爍皤囉夜(七十九)　娑婆訶(八十)　唵悉殿都曼哆囉鉢馱耶(八十一)　娑婆訶(八十二)」觀世音菩薩說此呪已。",
    "T20n1060_001:0107c26_7": "大地六變震動，天雨寶華，繽紛而下。",
    "T20n1060_001:0107c27_8": "十方諸佛悉皆歡喜，天魔外道恐怖毛竪，一切眾會皆獲果證。",
    "T20n1060_001:0107c28_9": "或得須陀洹果，或得斯陀含果，或得阿那含果，或得阿羅漢果者，或得一地、二地、三地、四地、五地，乃至十地者。",
    "T20n1060_001:0108a03_10": "無量眾生發菩提心。",
    "T20n1060_001:0108a04_0": "爾時，大梵天王，從座而起，整理衣服，合掌恭敬，白觀世音菩薩言：「善哉！",
    "T20n1060_001:0108a05_1": "大士！",
    "T20n1060_001:0108a05_2": "我從昔來，經無量佛會，聞種種法、種種陀羅尼，未曾聞說，如此無礙大悲心、大悲陀羅尼神妙章句。",
    "T20n1060_001:0108a07_3": "唯願大士，為我說此陀羅尼形貌狀相，我等大眾，願樂欲聞！」",
    "T20n1060_001:0108a09_4": "觀世音菩薩告梵王言：「汝為方便利益一切眾生故，作如是問。",
    "T20n1060_001:0108a10_5": "汝今善聽，吾為汝等，略說少耳！」",
    "T20n1060_001:0108a11_6": "觀世音菩薩言：「大慈悲心是，平等心是，無為心是，無染著心是，空觀心是，恭敬心是，卑下心是，無雜亂心，無見取心是，無上菩提心是。",
    "T20n1060_001:0108a14_7": "當知如是等心，即是陀羅尼相貌。",
    "T20n1060_001:0108a15_8": "汝當依此而修行之。」",
    "T20n1060_001:0108a15_9": "大梵王言：「我等大眾，今始識此陀羅尼相貌。",
    "T20n1060_001:0108a16_10": "從今受持，不敢忘失。」",
    "T20n1060_001:0108a17_11": "觀世音言：「若善男子、善女人，誦持此神呪者，發廣大菩提心，誓度一切眾生。",
    "T20n1060_001:0108a18_12": "身持齋戒，於諸眾生，起平等心。",
    "T20n1060_001:0108a19_13": "常誦此呪，莫令斷絕。",
    "T20n1060_001:0108a20_14": "住於淨室，澡浴清淨，著淨衣服。",
    "T20n1060_001:0108a20_15": "懸旛、然燈、香華、百味飲食，以用供養。",
    "T20n1060_001:0108a21_16": "制心一處，更莫異緣，如法誦持。",
    "T20n1060_001:0108a22_17": "「是時當有，日光菩薩、月光菩薩與無量神仙，來為作證，益其効驗。",
    "T20n1060_001:0108a23_18": "我時當以千眼照見，千手護持。",
    "T20n1060_001:0108a24_19": "從是以往，所有世間經書，悉能受持；一切外道法術、韋陀典籍，亦能通達。",
    "T20n1060_001:0108a26_20": "誦持此神呪者，世間八萬四千種病，悉皆治之，無不差者。",
    "T20n1060_001:0108a27_21": "亦能使令一切鬼神，降諸天魔，制諸外道。",
    "T20n1060_001:0108a28_22": "若在山野，誦經坐禪，有諸山精、雜魅、魍魎、鬼神，橫相惱亂，心不安定者，誦此呪一遍，是諸鬼神，悉皆被縛也。",
    "T20n1060_001:0108b01_23": "「若能如法誦持，於諸眾生，起慈悲心者，我時當勅一切善神、龍王、金剛密迹，常隨衛護，不離其側，如護眼睛，如護已命。」",
    "T20n1060_001:0108b04_24": "說偈勅曰：「我遣密跡金剛士，　　烏芻君荼鴦俱尸，　八部力士賞迦羅，　　常當擁護受持者。",
    "T20n1060_001:0108b07_0": "　我遣摩醯那羅延，　　金剛羅陀迦毘羅，　常當擁護受持者。",
    "T20n1060_001:0108b08_1": "　　我遣婆馺娑樓羅，　滿善車鉢真陀羅，　　常當擁護受持者。",
    "T20n1060_001:0108b10_0": "　我遣薩遮摩和羅，　　鳩闌單吒半祇羅，　常當擁護受持者。",
    "T20n1060_001:0108b11_1": "　　我遣畢婆伽羅王，　應德毘多薩和羅，　　常當擁護受持者。",
    "T20n1060_001:0108b13_0": "　我遣梵摩三鉢羅，　　五部淨居炎摩羅，　常當擁護受持者。",
    "T20n1060_001:0108b14_1": "　　我遣釋王三十三，　大辯功德婆怛那，　　常當擁護受持者。",
    "T20n1060_001:0108b16_0": "　我遣提頭賴吒王，　　神母女等大力眾，　常當擁護受持者。",
    "T20n1060_001:0108b17_1": "　　我遣毘樓勒叉王，　毘樓博叉毘沙門，　　常當擁護受持者。",
    "T20n1060_001:0108b19_0": "　我遣金色孔雀王，　　二十八部大仙眾，　常當擁護受持者。",
    "T20n1060_001:0108b20_1": "　　我遣摩尼跋陀羅，　散支大將弗羅婆，　　常當擁護受持者。",
    "T20n1060_001:0108b22_0": "　我遣難陀跋難陀，　　婆伽羅龍伊鉢羅，　常當擁護受持者。",
    "T20n1060_001:0108b23_1": "　　我遣脩羅乾闥婆，　迦樓緊那摩睺羅，　　常當擁護受持者。",
    "T20n1060_001:0108b25_0": "　我遣水火雷電神，　　鳩槃荼王毘舍闍，　常當擁護受持者。",
    "T20n1060_001:0108b27_0": "「是諸善神及神龍王、神母女等，各有五百眷屬，大力夜叉，常隨擁護，誦持大悲神呪者。",
    "T20n1060_001:0108b28_1": "其人若在空山、曠野，獨宿孤眠，是諸善神，番代宿衛，辟除災障。",
    "T20n1060_001:0108c01_2": "若在深山，迷失道路，誦此呪故，善神龍王，化作善人，示其正道。",
    "T20n1060_001:0108c02_3": "若在山林、曠野，乏少水火，龍王護故，化出水火。」",
    "T20n1060_001:0108c03_4": "觀世音菩薩復為誦持者，說消除災禍，清涼之偈：「若行曠野山澤中，　　逢值虎狼諸惡獸，　蛇蚖精魅魍魎鬼，　　聞誦此呪莫能害。",
    "T20n1060_001:0108c07_0": "　若行江湖滄海間，　　毒龍蛟龍摩竭獸，　夜叉羅剎魚黿鼈，　　聞誦此呪自藏隱。",
    "T20n1060_001:0108c09_0": "　若逢軍陣賊圍繞，　　或被惡人奪財寶，　至誠稱誦大悲呪，　　彼起慈心復道歸。",
    "T20n1060_001:0108c11_0": "　若為王官收錄身，　　囹圄禁閉杻枷鎖，　至誠稱誦大悲呪，　　官自開恩釋放還。",
    "T20n1060_001:0108c13_0": "　若入野道蠱毒家，　　飲食有藥欲相害，　至誠稱誦大悲呪，　　毒藥變成甘露漿。",
    "T20n1060_001:0108c15_0": "　女人臨難生產時，　　邪魔遮障苦難忍，　至誠稱誦大悲呪，　　鬼神退散安樂生。",
    "T20n1060_001:0108c17_0": "　惡龍疫鬼行毒氣，　　熱病侵陵命欲終，　至心稱誦大悲呪，　　疫病消除壽命長。",
    "T20n1060_001:0108c19_0": "　龍鬼流行諸毒腫，　　癰瘡膿血痛叵堪，　至心稱誦大悲呪，　　三唾毒腫隨口消。",
    "T20n1060_001:0108c21_0": "　眾生濁惡起不善，　　厭魅呪詛結怨讐，　至心稱誦大悲呪，　　厭魅還著於本人。",
    "T20n1060_001:0108c23_0": "　惡生濁亂法滅時，　　婬欲火盛心迷倒，　棄背妻婿外貪染，　　晝夜邪思無暫停，　若能稱誦大悲呪，　　婬欲火滅邪心除。",
    "T20n1060_001:0108c26_0": "　我若廣讚呪功力，　　一劫稱揚無盡期。」",
    "T20n1060_001:0108c27_0": "爾時，觀世音菩薩，告梵天言：「誦此呪五遍，取五色線作索，呪二十一遍，結作二十一結，繫項。",
    "T20n1060_001:0108c29_1": "「此陀羅尼，是過去九十九億恒河沙諸佛所說。",
    "T20n1060_001:0109a01_2": "彼等諸佛，為諸行人，修行六度，未滿足者，速令滿足故；未發菩提心者，速令發心故。",
    "T20n1060_001:0109a03_0": "若聲聞人，未證果者，速令證故。",
    "T20n1060_001:0109a03_1": "「若三千大千世界內，諸神仙人，未發無上菩提心者，令速發心故。",
    "T20n1060_001:0109a05_2": "若諸眾生，未得大乘信根者，以此陀羅尼威神力故，令其大乘種子，法芽增長。",
    "T20n1060_001:0109a06_3": "以我方便慈悲力故，令其所須，皆得成辦。",
    "T20n1060_001:0109a07_4": "「若三千大千世界，幽隱闇處，三塗眾生，聞我此呪，皆得離苦。",
    "T20n1060_001:0109a09_5": "有諸菩薩，未階初住者，速令得故，乃至令得十住地故。",
    "T20n1060_001:0109a10_6": "又令得到佛地故，自然成就三十二相、八十隨形好。",
    "T20n1060_001:0109a11_7": "「若聲聞人，聞此陀羅尼，一經耳者，修行、書寫此陀羅尼者，以質直心，如法而住者，四沙門果，不求自得。",
    "T20n1060_001:0109a13_8": "「若三千大千世界內，山河、石壁、四大海水，能令涌沸；須彌山及鐵圍山，能令搖動；又令碎如微塵，其中眾生，悉令發無上菩提心。",
    "T20n1060_001:0109a16_9": "「若諸眾生，現世求願者，於三七日，淨持齋戒，誦此陀羅尼，必果所願。",
    "T20n1060_001:0109a18_10": "從生死際，至生死際，一切惡業，並皆滅盡。",
    "T20n1060_001:0109a19_11": "三千大千世界內，一切諸佛、菩薩、梵釋四天王、神仙、龍王，悉皆證知。",
    "T20n1060_001:0109a20_12": "「若諸人天，誦持此陀羅尼者，其人若在江河大海中沐浴，其中眾生，得此人浴身之水，霑著其身，一切惡業、重罪，悉皆消滅，即得轉生他方淨土，蓮華化生，不受胎身、濕卵之身，何況受持讀誦者？",
    "T20n1060_001:0109a25_13": "「若誦持者，行於道路，大風時來，吹此人身、毛髮、衣服，餘風下過，諸類眾生，得其人飃身風，吹著身者，一切重罪、惡業，並皆滅盡，更不受三惡道報，常生佛前。",
    "T20n1060_001:0109a28_14": "「當知受持者，福德果報，不可思議。",
    "T20n1060_001:0109a29_15": "誦持此陀羅尼者，口中所出言音，若善、若惡，一切天魔、外道、天龍、鬼神聞者，皆是清淨法音，皆於其人起恭敬心，尊重如佛。",
    "T20n1060_001:0109b03_16": "「誦持此陀羅尼者，當知其人，即是佛身藏，九十九億恒河沙諸佛所愛惜故。",
    "T20n1060_001:0109b04_17": "當知其人，即是光明藏，一切如來光明照故。",
    "T20n1060_001:0109b05_18": "當知其人，是慈悲藏，恒以陀羅尼救眾生故。",
    "T20n1060_001:0109b06_19": "當知其人，是妙法藏，普攝一切諸陀羅尼門故。",
    "T20n1060_001:0109b07_20": "當知其人，是禪定藏，百千三昧常現前故。",
    "T20n1060_001:0109b08_21": "當知其人，是虛空藏，常以空慧觀眾生故。",
    "T20n1060_001:0109b09_22": "當知其人，是無畏藏，龍天善神常護持故。",
    "T20n1060_001:0109b10_23": "當知其人，是妙語藏，口中陀羅尼音無斷絕故。",
    "T20n1060_001:0109b11_24": "當知其人，是常住藏，三災惡劫不能壞故。",
    "T20n1060_001:0109b12_25": "當知其人，是解脫藏，天魔外道不能稽留故。",
    "T20n1060_001:0109b13_26": "當知其人，是藥王藏，常以陀羅尼療眾生病故。",
    "T20n1060_001:0109b14_27": "當知其人，是神通藏，遊諸佛國得自在故。",
    "T20n1060_001:0109b15_28": "其人功德讚不可盡。",
    "T20n1060_001:0109b16_29": "「善男子！",
    "T20n1060_001:0109b16_30": "若復有人，厭世間苦，求長生樂者，在閑淨處，清淨結界。",
    "T20n1060_001:0109b17_31": "呪衣著。",
    "T20n1060_001:0109b17_32": "若水、若食、若香、若藥，皆呪一百八遍，服，必得長命。",
    "T20n1060_001:0109b18_33": "「若能如法結界，依法受持，一切成就。",
    "T20n1060_001:0109b19_34": "其結界法者，取刀，呪二十一遍，劃地為界。",
    "T20n1060_001:0109b20_35": "或取淨水，呪二十一遍，散著四方為界。",
    "T20n1060_001:0109b21_36": "或取白芥子，呪二十一遍，擲著四方為界。",
    "T20n1060_001:0109b22_37": "或以想到處為界，或取淨灰，呪二十一遍為界。",
    "T20n1060_001:0109b23_38": "或呪五色線二十一遍，圍繞四邊為界。",
    "T20n1060_001:0109b24_39": "皆得。",
    "T20n1060_001:0109b24_40": "「若能如法受持，自然剋果。",
    "T20n1060_001:0109b25_41": "若聞此陀羅尼名字者，尚滅無量劫生死重罪，何況誦持者？",
    "T20n1060_001:0109b26_42": "若得此神呪誦者，當知其人，已曾供養無量諸佛，廣種善根。",
    "T20n1060_001:0109b27_43": "「若能為諸眾生，拔其苦難，如法誦持者，當知其人，即是具大悲者。",
    "T20n1060_001:0109b29_44": "成佛不久，所見眾生，皆悉為誦，令彼耳聞，與作菩提因，是人功德，無量無邊，讚不可盡。",
    "T20n1060_001:0109c02_45": "「若能精誠用心，身持齋戒，為一切眾生，懺悔先業之罪，亦自懺謝，無量劫來，種種惡業，口中馺馺，誦此陀羅尼，聲聲不絕者，四沙門果，此生即證。",
    "T20n1060_001:0109c05_46": "其利根有慧，觀方便者，十地果位，剋獲不難，何況世間小小福報？",
    "T20n1060_001:0109c07_47": "所有求願，無不果遂者也。",
    "T20n1060_001:0109c07_48": "「若欲使鬼者，取野髑髏淨洗，於千眼像前設壇場，以種種香華、飲食祭之，日日如是，七日必來現身，隨人使令。",
    "T20n1060_001:0109c10_49": "「若欲使四天王者，呪檀香燒之。",
    "T20n1060_001:0109c10_50": "「由此菩薩大悲願力深重故，亦為此陀羅尼威神廣大故。」",
    "T20n1060_001:0109c12_51": "佛告阿難：「若有國土，災難起時，是土國王，若以正法治國，寬縱人物，不枉眾生，赦諸有過，七日七夜，身心精進，誦持如是大悲心陀羅尼神呪，令彼國土，一切災難，悉皆除滅，五穀豐登，萬姓安樂。",
    "T20n1060_001:0109c16_52": "「又若為於他國怨敵，數來侵擾，百姓不安，大臣謀叛，疫氣流行，水旱不調，日月失度。",
    "T20n1060_001:0109c18_53": "如是種種災難起時，當造千眼大悲心像，面向西方，以種種香華、幢旛、寶蓋、或百味飲食，至心供養。",
    "T20n1060_001:0109c20_54": "其王又能七日七夜，身心精進，誦持如是陀羅尼神妙章句。",
    "T20n1060_001:0109c22_0": "外國怨敵，即自降伏，各還政治，不相擾惱，國土通同，慈心相向。",
    "T20n1060_001:0109c23_1": "王子百官，皆行忠赤，妃后婇女，孝敬向王。",
    "T20n1060_001:0109c24_2": "諸龍鬼神，擁護其國。",
    "T20n1060_001:0109c24_3": "雨澤順時，果實豐饒，人民歡樂。",
    "T20n1060_001:0109c25_4": "「又若家內，遇大惡病，百怪競起，鬼神邪魔，耗亂其家，惡人橫造口舌以相謀害，室家大小內外不和者，當向千眼大悲像前，設其壇場，至心念觀世音菩薩。",
    "T20n1060_001:0109c29_0": "誦此陀羅尼，滿其千遍，如上惡事，悉皆消滅，永得安隱。」",
    "T20n1060_001:0110a02_0": "阿難白佛言：「世尊！",
    "T20n1060_001:0110a02_1": "此呪名何？",
    "T20n1060_001:0110a02_2": "云何受持？」",
    "T20n1060_001:0110a02_3": "佛告阿難：「如是神呪有種種名。",
    "T20n1060_001:0110a03_4": "一名：廣大圓滿。",
    "T20n1060_001:0110a03_5": "一名：無礙大悲。",
    "T20n1060_001:0110a04_6": "一名：救苦陀羅尼。",
    "T20n1060_001:0110a04_7": "一名：延壽陀羅尼。",
    "T20n1060_001:0110a05_8": "一名：滅惡趣陀羅尼。",
    "T20n1060_001:0110a05_9": "一名：破惡業障陀羅尼。",
    "T20n1060_001:0110a06_10": "一名：滿願陀羅尼。",
    "T20n1060_001:0110a06_11": "一名：隨心自在陀羅尼。",
    "T20n1060_001:0110a07_12": "一名：速超上地陀羅尼。",
    "T20n1060_001:0110a07_13": "如是受持。」",
    "T20n1060_001:0110a07_14": "阿難白佛言：「世尊！",
    "T20n1060_001:0110a08_15": "此菩薩摩訶薩，名字何等？",
    "T20n1060_001:0110a08_16": "善能宣說如是陀羅尼。」",
    "T20n1060_001:0110a09_17": "佛言：「此菩薩名『觀世音自在』，亦名『撚索』，亦名『千光眼』。",
    "T20n1060_001:0110a10_18": "「善男子！",
    "T20n1060_001:0110a10_19": "此觀世音菩薩，不可思議威神之力，已於過去無量劫中，已作佛竟，號『正法明如來』。",
    "T20n1060_001:0110a12_20": "大悲願力，為欲發起一切菩薩，安樂成熟諸眾生故，現作菩薩。",
    "T20n1060_001:0110a14_21": "「汝等大眾、諸菩薩摩訶薩、梵、釋、龍、神，皆應恭敬，莫生輕慢。",
    "T20n1060_001:0110a15_22": "一切人天，常須供養。",
    "T20n1060_001:0110a15_23": "專稱名號，得無量福，滅無量罪，命終往生阿彌陀佛國。」",
    "T20n1060_001:0110a17_24": "佛告阿難：「此觀世音菩薩，所說神呪，真實不虛。",
    "T20n1060_001:0110a18_25": "若欲請此菩薩來，呪拙具羅香(拙具羅香，安息香也)三七遍，燒，菩薩即來。",
    "T20n1060_001:0110a19_26": "「若有猫兒所著者，取弭哩吒那(死猫兒頭骨也)燒作灰，和淨土泥，捻作猫兒形，於千眼像前，呪鑌鐵刀子一百八遍，段段割之，亦一百八段，遍遍一呪，一稱彼名，即永差不著。",
    "T20n1060_001:0110a23_27": "「若為蠱毒所害者，取藥劫布羅(龍腦香也)，和拙具羅香，各等分，以井華水一升和煎，取一升，於千眼像前，呪一百八遍，服，即差。",
    "T20n1060_001:0110a25_28": "「若為惡蛇蠍所螫者，取乾薑末，呪一七遍，著瘡中，立即除差。",
    "T20n1060_001:0110a27_29": "「若為惡怨橫相謀害者，取淨土、或麵、或蠟，捻作本形，於千眼像前，呪鑌鐵刀一百八遍，一呪一截，一稱彼名，燒盡一百八段，彼即歡喜，終身厚重，相愛敬。",
    "T20n1060_001:0110b01_30": "「若有患眼睛壞者，若青盲眼暗者，若白暈、赤膜，無光明者，取訶梨勒果、菴摩勒果、鞞醯勒果，三種各一顆，擣破細研。",
    "T20n1060_001:0110b04_31": "當研時，唯須護淨，莫使新產婦人及猪、狗見。",
    "T20n1060_001:0110b05_32": "口中念佛，以白蜜、若人乳汁，和封眼中。",
    "T20n1060_001:0110b06_33": "著其人乳，要須男孩子母乳，女母乳不成。",
    "T20n1060_001:0110b07_34": "其藥和竟，還須千眼像前，呪一千八遍，著眼中，滿七日，在深室慎風，眼睛還生。",
    "T20n1060_001:0110b08_35": "青盲、白暈者，光奇盛也。",
    "T20n1060_001:0110b09_36": "「若患瘧病著者，取虎、豹、犲、狼皮，呪三七遍，披著身上，即差。",
    "T20n1060_001:0110b10_37": "師子皮最上。",
    "T20n1060_001:0110b11_0": "若被蛇螫，取被螫人結[月*寧]，呪三七遍，著瘡中，即差。",
    "T20n1060_001:0110b12_1": "「若患惡瘧，入心悶絕欲死者，取桃膠一顆，大小亦如桃顆，清水一升和煎，取半升，呪七遍，頓服盡，即差。",
    "T20n1060_001:0110b14_2": "其藥莫使婦人煎。",
    "T20n1060_001:0110b14_3": "「若患傳屍鬼氣、伏屍連病者，取拙具羅香，呪三七遍，燒熏鼻孔中。",
    "T20n1060_001:0110b16_4": "又取七丸如兔糞，呪三七遍，吞，即差。",
    "T20n1060_001:0110b17_5": "慎酒肉五辛及惡罵。",
    "T20n1060_001:0110b17_6": "若取摩那屎羅(雄黃是也)，和白芥子印成鹽，呪三七遍，於病兒床下燒，其作病兒，即魔掣迸走，不敢住也。",
    "T20n1060_001:0110b19_7": "「若患耳聾者，呪胡麻油，著耳中，即差。",
    "T20n1060_001:0110b20_8": "「若患一邊偏風，耳鼻不通、手脚不隨者，取胡麻油，煎青木香，呪三七遍，摩拭身上，永得除差。",
    "T20n1060_001:0110b22_9": "又方取純牛酥，呪三七遍，摩，亦差。",
    "T20n1060_001:0110b23_10": "「若患難產者，取胡麻油，呪三七遍，摩產婦臍中及玉門中，即易生。",
    "T20n1060_001:0110b25_11": "「若婦人懷妊，子死腹中，取阿波末利伽草(牛膝草也)一大兩，清水二升和煎，取一升，呪三七遍，服，即出一，無苦痛。",
    "T20n1060_001:0110b27_12": "胎衣不出者，亦服此藥，即差。",
    "T20n1060_001:0110b28_13": "「若卒患心痛不可忍者，名『遁屍疰』，取君柱魯香(薰陸香)，乳頭成者一顆，呪三七遍，口中嚼咽，不限多少，令變吐，即差。",
    "T20n1060_001:0110c01_14": "慎五辛、酒肉。",
    "T20n1060_001:0110c01_15": "「若被火燒瘡，取熱瞿摩夷(烏牛屎也)，呪三七遍，塗瘡上，即差。",
    "T20n1060_001:0110c03_16": "「若患蛔蟲齩心，取骨魯末遮(白馬尿也)半升，呪三七遍，服，即差。",
    "T20n1060_001:0110c04_17": "重者一升，蟲如綟索出來。",
    "T20n1060_001:0110c05_18": "「若患丁瘡者，取凌鎖葉擣取汁，呪三七遍，瀝著瘡上，即拔根出，立差。",
    "T20n1060_001:0110c06_19": "「若患蠅螫眼中，骨魯怛佉(新驢屎也)濾取汁，呪三七遍，夜臥著眼中，即差。",
    "T20n1060_001:0110c08_20": "「若患腹中痛，和井華水，和印成鹽三七顆，呪三七遍，服半升，即差。",
    "T20n1060_001:0110c09_21": "「若患赤眼者，及眼中有努肉及有翳者，取奢奢彌葉(苟杞葉也)，擣濾取汁，呪三七遍，浸青錢一宿，更呪七遍，著眼中，即差。",
    "T20n1060_001:0110c12_22": "「若患畏夜，不安恐怖，出入驚怕者，取白線作索，呪三七遍，作二十一結，繫項，恐怖即除。",
    "T20n1060_001:0110c14_23": "非但除怖，亦得滅罪。",
    "T20n1060_001:0110c14_24": "「若家內橫起災難者，取石榴枝，寸截一千八段，兩頭塗酥酪蜜，一呪一燒，盡千八遍，一切災難悉皆除滅，要在佛前作之。",
    "T20n1060_001:0110c17_25": "「若取白菖蒲，呪三七遍，繫著右臂上，一切鬪處、論義處，皆得勝他。",
    "T20n1060_001:0110c18_26": "「若取奢奢彌葉枝柯，寸截，兩頭塗真牛酥、白蜜牛酥，一呪一燒，盡一千八段，日別三時，時別一千八遍，滿七日，呪師自悟通智也。",
    "T20n1060_001:0110c21_27": "「若欲降伏大力鬼神者，取阿唎瑟迦柴(木患子也)，呪七七遍，火中燒，還須塗酥酪蜜，要須於大悲心像前作之。",
    "T20n1060_001:0110c24_0": "若取胡嚧遮那(牛黃是也)一大兩，著瑠璃瓶中，置大悲心像前，呪一百八遍，塗身、點額，一切天、龍、鬼、神、人及非人，皆悉歡喜也。",
    "T20n1060_001:0110c26_1": "「若有身被枷鎖者，取白鴿糞，呪一百八遍，塗於手上，用摩枷鎖，枷鎖自脫也。",
    "T20n1060_001:0110c28_2": "「若有夫婦不和，狀如水火者，取鴛鴦尾，於大悲心像前，呪一千八遍，帶，彼即終身歡喜相愛敬。",
    "T20n1060_001:0111a01_3": "「若有被蟲食，田苗及五果子者，取淨灰、淨沙或淨水，呪三七遍，散田苗四邊，蟲即退散也。",
    "T20n1060_001:0111a03_4": "果樹兼呪水灑者，樹上蟲不敢食果也。」",
    "T20n1060_001:0111a04_5": "佛告阿難：「若為富饒，種種珍寶資具者，當於如意珠手。",
    "T20n1060_001:0111a05_6": "若為種種不安求安隱者，當於羂索手。",
    "T20n1060_001:0111a06_7": "若為腹中諸病，當於寶鉢手。",
    "T20n1060_001:0111a07_8": "若為降伏一切魍魎鬼神者，當於寶劍手。",
    "T20n1060_001:0111a08_9": "若為降伏一切天魔神者，當於跋折羅手。",
    "T20n1060_001:0111a09_10": "若為摧伏一切怨敵者，當於金剛杵手。",
    "T20n1060_001:0111a10_0": "若為一切處怖畏不安者，當於施無畏手。",
    "T20n1060_001:0111a10_1": "若為眼闇無光明者，當於日精摩尼手。",
    "T20n1060_001:0111a11_2": "若為熱毒病求清涼者，當於月精摩尼手。",
    "T20n1060_001:0111a12_3": "若為榮官益職者，當於寶弓手。",
    "T20n1060_001:0111a13_4": "若為諸善朋友早相逢者，當於寶箭手。",
    "T20n1060_001:0111a14_5": "若為身上種種病者，當於楊枝手。",
    "T20n1060_001:0111a15_6": "若為除身上惡障難者，當於白拂手。",
    "T20n1060_001:0111a15_7": "若為一切善和眷屬者，當於胡瓶手。",
    "T20n1060_001:0111a16_8": "若為辟除一切虎狼犲豹諸惡獸者，當於旁牌手。",
    "T20n1060_001:0111a17_9": "若為一切時處好離官難者，當於斧鉞手。",
    "T20n1060_001:0111a18_10": "若為男女僕使者，當於玉環手。",
    "T20n1060_001:0111a19_11": "若為種種功德者，當於白蓮華手。",
    "T20n1060_001:0111a20_12": "若為欲得往生十方淨土者，當於青蓮華手。",
    "T20n1060_001:0111a21_13": "若為大智慧者，當於寶鏡手。",
    "T20n1060_001:0111a21_14": "若為面見十方一切諸佛者，當於紫蓮華手。",
    "T20n1060_001:0111a22_15": "若為地中伏藏者，當於寶篋手。",
    "T20n1060_001:0111a23_16": "若為仙道者，當於五色雲手。",
    "T20n1060_001:0111a24_17": "若為生梵天者，當於軍遲手。",
    "T20n1060_001:0111a24_18": "若為往生諸天宮者，當於紅蓮華手。",
    "T20n1060_001:0111a25_19": "若為辟除他方逆賊者，當於寶戟手。",
    "T20n1060_001:0111a26_20": "若為召呼一切諸天善神者，當於寶螺手。",
    "T20n1060_001:0111a27_21": "若為使令一切鬼神者，當於髑髏杖手。",
    "T20n1060_001:0111a28_22": "若為十方諸佛速來授手者，當於數珠手。",
    "T20n1060_001:0111a29_23": "若為成就一切上妙梵音聲者，當於寶鐸手。",
    "T20n1060_001:0111b01_24": "若為口業辭辯巧妙者，當於寶印手。",
    "T20n1060_001:0111b02_25": "若為善神龍王常來擁護者，當於俱尸鐵鉤手。",
    "T20n1060_001:0111b03_26": "若為慈悲覆護一切眾生者，當於錫杖手。",
    "T20n1060_001:0111b04_27": "若為一切眾生常相恭敬愛念者，當於合掌手。",
    "T20n1060_001:0111b05_28": "若為生生之處不離諸佛邊者，當於化佛手。",
    "T20n1060_001:0111b06_29": "若為生生世世常在佛宮殿中，不處胎藏中受身者，當於化宮殿手。",
    "T20n1060_001:0111b07_30": "若為多聞廣學者，當於寶經手。",
    "T20n1060_001:0111b08_31": "若為從今身至佛身，菩提心常不退轉者，當於不退金輪手。",
    "T20n1060_001:0111b09_32": "若為十方諸佛速來摩頂授記者，當於頂上化佛手。",
    "T20n1060_001:0111b11_33": "若為果蓏諸穀稼者，當於蒲萄手。",
    "T20n1060_001:0111b11_34": "如是可求之法，有其千條，今粗略說少耳。」",
    "T20n1060_001:0111b13_0": "日光菩薩為受持大悲心陀羅尼者，說大神呪，而擁護之：「南無勃陀瞿(上聲)那(上聲)迷(一)　南無達摩莫訶低(二)　南無僧伽多夜泥(三)　底(丁以切)哩部畢薩(僧沒切)咄(登沒切)檐納摩「誦此呪，滅一切罪，亦能辟魔及除天災。",
    "T20n1060_001:0111b18_1": "「若誦一遍，禮佛一拜，如是日別三時，誦呪禮佛，未來之世，所受身處，當得一一相貌端正，可喜果報。」",
    "T20n1060_001:0111b22_0": "月光菩薩亦復為諸行人，說陀羅尼呪，而擁護之：「深低帝屠蘇吒(一)　阿若蜜帝烏都吒(二)　深耆吒(三)　波賴帝(四)　耶彌若吒烏都吒(五)　拘羅帝吒耆摩吒(六)　沙婆訶「誦此呪五遍，取五色線，作呪索，痛處繫。",
    "T20n1060_001:0111b27_1": "「此呪乃是過去四十恒河沙諸佛所說，我今亦說。",
    "T20n1060_001:0111b29_0": "為諸行人，作擁護故，除一切障難故，除一切惡病痛故，成就一切諸善法故，遠離一切諸怖畏故。」",
    "T20n1060_001:0111c02_1": "佛告阿難：「汝當深心清淨，受持此陀羅尼，廣宣流布於閻浮提，莫令斷絕。",
    "T20n1060_001:0111c03_2": "「此陀羅尼，能大利益三界眾生，一切患苦縈身者，以此陀羅尼治之，無有不差者。",
    "T20n1060_001:0111c05_3": "「此大神呪，呪乾枯樹，尚得生枝、柯、華、果，何況有情、有識眾生？",
    "T20n1060_001:0111c07_0": "身有病患，治之不差者，必無是處。",
    "T20n1060_001:0111c07_1": "「善男子！",
    "T20n1060_001:0111c07_2": "此陀羅尼，威神之力，不可思議！",
    "T20n1060_001:0111c08_3": "不可思議！",
    "T20n1060_001:0111c08_4": "歎莫能盡。",
    "T20n1060_001:0111c09_5": "若不過去久遠已來廣種善根，乃至名字不可得聞，何況得見？",
    "T20n1060_001:0111c10_6": "汝等大眾，天、人、龍、神，聞我讚歎，皆應隨喜。",
    "T20n1060_001:0111c11_7": "「若有謗此呪者，即為謗彼九十九億恒河沙諸佛。",
    "T20n1060_001:0111c12_8": "若於此陀羅尼，生疑不信者，當知其人，永失大利，百千萬劫，常淪惡趣，無有出期，常不見佛、不聞法、不覩僧。」",
    "T20n1060_001:0111c15_0": "一切眾會菩薩摩訶薩、金剛密跡、梵釋四天、龍、鬼、神，聞佛如來讚歎此陀羅尼，皆悉歡喜，奉教修行。",
    "T20n1060_001:0111c18_0": "千手千眼觀世音菩薩廣大圓滿無礙大悲心陀羅尼經"
}