{
    "T23n1442_050:0900a04_0": "根本說一切有部毘奈耶卷第五",
    "T23n1442_050:0900a05_0": "十",
    "T23n1442_050:0900a07_0": "三藏法師義淨奉　制譯",
    "T23n1442_050:0900a08_0": "學家受食學處第三",
    "T23n1442_050:0900a09_0": "爾時薄伽梵在廣嚴城。",
    "T23n1442_050:0900a09_1": "於此城中有一長者名曰師子，先事外道，因詣佛所聽受法故獲得初果。",
    "T23n1442_050:0900a11_2": "見營田業多有過失即皆棄捨，於三寶所深起信心，意樂淳善常樂惠施，由施三寶以至貧窮。",
    "T23n1442_050:0900a13_3": "時舍利子與大目連，從他方來至斯住處。",
    "T23n1442_050:0900a14_4": "時師子長者二俱延請明當就食。",
    "T23n1442_050:0900a15_0": "諸婆羅門居士見起譏嫌作如是語：「師子長者，歸外道時家產巨富，信苾芻後頓至貧窮，衣不掩身食不充口，故知釋子非歸依處。」",
    "T23n1442_050:0900a17_1": "舍利子大目連聞是語已，便往白佛，佛言：「汝諸苾芻！",
    "T23n1442_050:0900a19_2": "應可為彼師子長者作學家白二羯磨，更有餘類亦應為秉。",
    "T23n1442_050:0900a20_3": "如常集僧應令一人作白羯磨，應如是作：「『大德僧伽聽！",
    "T23n1442_050:0900a22_4": "此師子長者信心殷重意樂淳善，隨其所有悉皆惠施，於三寶所曾無悋心，諸有求人亦皆給與，由是衣食悉皆罄盡。",
    "T23n1442_050:0900a24_5": "若其僧伽時至聽者，僧伽應許，僧伽今許與師子長者作學家羯磨。",
    "T23n1442_050:0900a26_6": "白如是。』",
    "T23n1442_050:0900a26_7": "羯磨准白應作。",
    "T23n1442_050:0900a27_0": "若苾芻知僧伽作學家羯磨已，不應往彼受其飲食床座臥具，及為說法。」",
    "T23n1442_050:0900a28_1": "時二尊者雖曾受請，知眾作法不往赴食，佛言：「若受請者就食無犯。」",
    "T23n1442_050:0900b01_2": "二人便往赴請，六眾見去作如是語：「彼初見諦亦常請我等，我今合往受彼飲食。」",
    "T23n1442_050:0900b03_0": "既至彼已，飲食不充，所食之分悉皆食盡，童兒啼泣。",
    "T23n1442_050:0900b04_1": "諸俗譏嫌苾芻呵厭：「云何苾芻知彼學家眾為作法，仍往彼舍受二五食？」",
    "T23n1442_050:0900b05_2": "世尊因此廣說乃至「制其學處，應如是說：「若復苾芻知是學家僧與作學家羯磨，苾芻先不受請便詣彼家，自手受取珂但尼、蒲膳尼食。",
    "T23n1442_050:0900b09_3": "是苾芻應還村外住處，詣諸苾芻所各別告言：『大德！",
    "T23n1442_050:0900b10_4": "我犯對說惡法，是不應為，今對說悔。』",
    "T23n1442_050:0900b11_5": "是名對說法。」",
    "T23n1442_050:0900b12_0": "如是世尊制學處已，時師子長者婦告其夫曰：「因何聖者久不見來？」",
    "T23n1442_050:0900b13_1": "師子答曰：「僧伽知我家生貧乏，眾作羯磨制不許來。」",
    "T23n1442_050:0900b14_2": "妻曰：「若如是者，即是僧伽與我家中作覆鉢羯磨，我之福業因何得生？」",
    "T23n1442_050:0900b16_3": "時彼長者即以其事往白佛，佛言：「汝等苾芻從今以去，向師子舍受用床座，并為說法者無犯。」",
    "T23n1442_050:0900b18_4": "時諸苾芻往彼舍時，空鉢而入，空鉢而出，其妻見已情生悒歎面帶憂色。",
    "T23n1442_050:0900b20_5": "時諸苾芻以事白佛，佛言：「苾芻不應空鉢而入。」",
    "T23n1442_050:0900b21_6": "時諸苾芻奉佛教已，乞得鉢食持入其舍。",
    "T23n1442_050:0900b22_7": "苾芻食時諸小男女情希殘食，苾芻不與，遂便啼泣。",
    "T23n1442_050:0900b23_8": "以事白佛，佛言：「應與。」",
    "T23n1442_050:0900b23_9": "苾芻以全餅果與之，男女得已便持出外。",
    "T23n1442_050:0900b24_10": "諸外道見問曰：「汝於何處得好餅果？」",
    "T23n1442_050:0900b25_11": "報言：「聖者與我。」",
    "T23n1442_050:0900b25_12": "外道曰：「師子受分迴與野干，以瓶注瓶更相供給。」",
    "T23n1442_050:0900b27_13": "苾芻聞已白佛，佛言：「不應與全餅果，可碎而與。」",
    "T23n1442_050:0900b28_14": "家人有持葉與苾芻藉鉢，苾芻不受，佛言：「應受。」",
    "T23n1442_050:0900b29_15": "時廣嚴城栗姑毘等，見長者家財食罄乏，遂遣傭人助力耕墾。",
    "T23n1442_050:0900c01_16": "昔時所廢之地，地既停久沃壤異常，所費不多成實數倍，未久之間衣食豐贍倍勝於前。",
    "T23n1442_050:0900c03_17": "時彼長者既見家道隆盛思仰福田，往詣佛所請解羯磨，佛便聽許。",
    "T23n1442_050:0900c05_18": "佛教長者曰：「應入寺中具以其事白上座知，令鳴搥集眾，於上座前向眾禮拜，蹲踞合掌作如是白：『大德僧伽聽！",
    "T23n1442_050:0900c07_19": "我師子於三寶所深起信心，意樂淳善常樂惠施。",
    "T23n1442_050:0900c09_0": "由施三寶故以至貧窮，由此僧伽哀愍我故為作羯磨，令諸聖眾不入我家。",
    "T23n1442_050:0900c10_1": "我今財食還復豐盈，然我師子先得眾法，今從大眾乞解羯磨。",
    "T23n1442_050:0900c12_2": "唯願為我解羯磨法，慈愍故！』",
    "T23n1442_050:0900c12_3": "三說。",
    "T23n1442_050:0900c12_4": "如是白已禮眾而去。",
    "T23n1442_050:0900c13_5": "是時大眾應令一人准所為事作白四羯磨應解。",
    "T23n1442_050:0900c14_6": "既作解已，諸苾芻眾如昔還往，隨受供養並皆無犯。」",
    "T23n1442_050:0900c15_7": "若復苾芻者，謂六眾也，餘如上說。",
    "T23n1442_050:0900c16_8": "學者，謂信三寶證得見諦。",
    "T23n1442_050:0900c17_0": "家謂四姓。",
    "T23n1442_050:0900c17_1": "僧謂世尊弟子。",
    "T23n1442_050:0900c17_2": "羯磨者，謂白二法，於如是家先不受請，輒往受食者得罪。",
    "T23n1442_050:0900c18_3": "此中犯者，於如是處受二五食，噉咽之時同前得罪。",
    "T23n1442_050:0900c20_4": "其說悔法如上。",
    "T23n1442_050:0900c20_5": "若得解法，食皆無犯。",
    "T23n1442_050:0900c20_6": "又無犯者，廣如前說。",
    "T23n1442_050:0900c22_0": "阿蘭若住處外受食學處第四",
    "T23n1442_050:0900c23_0": "佛在劫比羅伐窣覩城多根樹園，於此夏安居。",
    "T23n1442_050:0900c24_1": "時諸釋子知諸苾芻前安居了，於八月十四日俱往佛所，禮佛足已白佛言：「世尊！",
    "T23n1442_050:0900c25_2": "明日聖眾夏了，我等送食來至住處，願佛及僧慈愍納受。」",
    "T23n1442_050:0900c27_3": "世尊默然。",
    "T23n1442_050:0900c27_4": "時諸釋子知佛受已禮佛而退，便於明日以好飲食滿車載去，令諸使女隨從而行。",
    "T23n1442_050:0900c29_5": "既至半途諸賊來劫，賊帥令曰：「其釋迦女，勿為劫奪。」",
    "T23n1442_050:0901a01_6": "不用其言皆奪衣服，形露羞恥入草潛形。",
    "T23n1442_050:0901a02_7": "時六眾苾芻怪食遲至，共相謂曰：「我等當行乞食，無宜久住。」",
    "T23n1442_050:0901a03_8": "行至中途見諸飲食載滿車乘，即便大喚：「誰在此中？」",
    "T23n1442_050:0901a04_9": "時諸釋女在草叢內遙告之曰：「我被賊劫露體無衣，所有飲食隨自取噉。」",
    "T23n1442_050:0901a06_10": "六眾報曰：「汝何不出？」",
    "T23n1442_050:0901a07_11": "答曰：「我現無衣如何相見？」",
    "T23n1442_050:0901a07_12": "報曰：「汝身支分我悉曾觀同汝己親，何事羞恥？",
    "T23n1442_050:0901a08_13": "可宜速出授我飲食。」",
    "T23n1442_050:0901a09_14": "諸女遂出露形授食，是時六眾飽食而去。",
    "T23n1442_050:0901a11_0": "時諸釋迦子隨後而來，見諸女被劫，即皆四散討覓賊徒，執捉將來欲加苦害，諸女告曰：「賊帥無心令劫奪我。」",
    "T23n1442_050:0901a13_1": "諸人遂放。",
    "T23n1442_050:0901a13_2": "于時賊帥求請釋迦子曰：「仁等慈悲恩流普洽，寧容殺此無識之輩，幸能釋放存彼微生。」",
    "T23n1442_050:0901a15_3": "時釋迦子皆放令去，遂將飲食往至寺中與苾芻食。",
    "T23n1442_050:0901a16_4": "諸釋女等於六眾處不與好食，釋子問曰：「何意行食不為平等？」",
    "T23n1442_050:0901a18_5": "報曰：「此皆食訖。」",
    "T23n1442_050:0901a18_6": "問曰：「誰當先與？」",
    "T23n1442_050:0901a19_0": "報言：「我與。」",
    "T23n1442_050:0901a19_1": "彼怪覆問，女皆具答。",
    "T23n1442_050:0901a19_2": "釋子聞已極生嫌賤。",
    "T23n1442_050:0901a20_3": "時諸釋子告苾芻曰：「聖者！",
    "T23n1442_050:0901a20_4": "何不於險路處令人告知，我等備擬免被賊盜。」",
    "T23n1442_050:0901a21_5": "苾芻以事白佛，佛言：「於險林處應差苾芻，五法成就令其看守，無愛、恚、怖、癡、善知道路。",
    "T23n1442_050:0901a23_6": "先應問能，以事勸喻。",
    "T23n1442_050:0901a24_7": "若言能者，以白二法而差遣之，應令一人准所為事作白羯磨。」",
    "T23n1442_050:0901a25_8": "佛告諸苾芻：「其看守苾芻所有行法我今當說。",
    "T23n1442_050:0901a26_9": "看守苾芻於寺四邊半踰膳那內，悉應觀察。",
    "T23n1442_050:0901a27_10": "若有怖處應可放煙、或懸幡幟、或於路中橫布樹葉、或書字告知。",
    "T23n1442_050:0901a29_11": "若無怖處應懸白幡。",
    "T23n1442_050:0901a29_12": "此之行法，不依行者得惡作罪。",
    "T23n1442_050:0901b01_13": "若看守人飢須食者，於小食時隨情食飯，須伴應與。」",
    "T23n1442_050:0901b02_14": "時諸苾芻聞彼六眾寺外林中險怖之處，令露形女授與飲食，共生嫌恥具以白佛，佛言：「廣說乃至，為諸苾芻制其學處，應如是說：「若復苾芻在阿蘭若恐怖處住，先無觀察險難之人，於住處外受食食者，是苾芻應還住處，詣諸苾芻所各別告言：『大德！",
    "T23n1442_050:0901b08_15": "我犯對說惡法，是不應為，今對說悔。』",
    "T23n1442_050:0901b09_16": "是名對說法。」",
    "T23n1442_050:0901b10_0": "若復苾芻者，謂是六眾。",
    "T23n1442_050:0901b10_1": "阿蘭若義如捨墮中說。",
    "T23n1442_050:0901b11_2": "無觀察者，謂未差遣看守之人。",
    "T23n1442_050:0901b11_3": "住處外者，謂在寺外。",
    "T23n1442_050:0901b12_4": "食有二五，亦如上說。",
    "T23n1442_050:0901b12_5": "此中犯者，苾芻於險怖處無看守人，作無看守想疑，皆得本罪。",
    "T23n1442_050:0901b14_6": "次二句輕，後二無犯。",
    "T23n1442_050:0901b14_7": "若於險處有看守人，食時無犯。",
    "T23n1442_050:0901b15_8": "又無犯者，廣如前說。",
    "T23n1442_050:0901b16_0": "眾多學法",
    "T23n1442_050:0901b17_0": "佛在婆羅痆斯仙人墮處施鹿林中。",
    "T23n1442_050:0901b17_1": "時五苾芻雖復出家尚同俗服，威儀容飾甚不端嚴。",
    "T23n1442_050:0901b19_0": "爾時世尊作如是念：「過去諸佛云何教聲聞眾著衣服耶？」",
    "T23n1442_050:0901b20_1": "是時諸天前白佛言：「如淨居天所著衣服。」",
    "T23n1442_050:0901b21_2": "世尊即以天眼觀知，如諸天所說事無差異，即告苾芻曰：「汝從今後應同淨居天圓整著泥婆珊。」",
    "T23n1442_050:0901b24_0": "時六眾苾芻著衣太高，淨信婆羅門等見不齊整，便生譏誚作如是語：「此諸苾芻衣不齊整同無恥人。」",
    "T23n1442_050:0901b26_1": "諸苾芻聞已白佛，佛言：「不應太高著衣，應當學。」",
    "T23n1442_050:0901b27_2": "六眾聞已著衣太下，俗復譏嫌，佛言：「不應太下著衣如新嫁女，應當學。」",
    "T23n1442_050:0901b28_3": "或時當前長垂猶如象鼻，諸俗譏嫌，佛言：「不應當前垂下。」",
    "T23n1442_050:0901c01_4": "或時腰邊細襵，諸俗譏嫌，佛言：「不應如多羅葉著衣，應當學。」",
    "T23n1442_050:0901c02_5": "或時撮聚一角反[(序予+猒)/手]腰邊，猶如蛇頭，諸俗譏嫌，佛言：「不應反[(序予+猒)/手]著衣猶如蛇頭，應當學。」",
    "T23n1442_050:0901c04_6": "或時捉其上角團內腰邊猶如豆團，佛言：「不應如是著衣猶如豆團，應當學。」",
    "T23n1442_050:0901c07_0": "如是世尊為諸苾芻制其學處，應如是說：齊整著裙，應當學。",
    "T23n1442_050:0901c08_1": "不太高、不太下、不象鼻、不蛇頭、不多羅葉、不豆團形著裙，應當學。",
    "T23n1442_050:0901c09_2": "佛言：「團整著三衣，應當學。」",
    "T23n1442_050:0901c10_3": "時六眾苾芻著衣太高，淨信婆羅門等見不齊整，便生譏誚作如是語：「此諸苾芻衣不齊整同無恥人。」",
    "T23n1442_050:0901c12_4": "諸苾芻聞已白佛，佛言：「不應太高著三衣，應當學。」",
    "T23n1442_050:0901c14_0": "六眾聞已著衣太下，諸俗譏嫌，佛言：「不應太下著三衣如新嫁女，應當學。」",
    "T23n1442_050:0901c15_1": "或披上衣垂前一角，猶如象鼻，諸俗譏嫌，廣如上說。",
    "T23n1442_050:0901c16_2": "如是世尊為諸苾芻制其學處，應如是說：「齊整著三衣，應當學。",
    "T23n1442_050:0901c18_3": "不太高、不太下，好正披好正覆、少語言不高視，入白衣舍，應當學。」",
    "T23n1442_050:0901c20_0": "佛在室羅伐城逝多林。",
    "T23n1442_050:0901c20_1": "時六眾苾芻覆頭入白衣舍。",
    "T23n1442_050:0901c21_2": "淨信婆羅門等見覆頭時作如是語：「同無恥人及新嫁女。」",
    "T23n1442_050:0901c22_3": "諸苾芻聞已白佛，佛言：「不應覆頭入白衣舍，應當學。」",
    "T23n1442_050:0901c24_0": "六眾苾芻偏抄衣入白衣舍，乃至佛說「不偏抄衣，應當學。」",
    "T23n1442_050:0901c26_0": "六眾苾芻雙抄衣入白衣舍，乃至佛說「不雙抄衣入白衣舍，應當學。」",
    "T23n1442_050:0901c28_0": "六眾苾芻叉腰入白衣舍，乃至佛說「不叉腰入白衣舍，應當學。」",
    "T23n1442_050:0902a01_0": "六眾苾芻拊肩入白衣舍，乃至佛說「不拊肩入白衣舍，應當學。」",
    "T23n1442_050:0902a02_1": "諸苾芻聞已白佛，佛言：「廣說乃至為諸苾芻制其學處，應如是說：不覆頭、不偏抄衣、不雙抄衣、不叉腰、不拊肩，入白衣舍，應當學。」",
    "T23n1442_050:0902a06_0": "佛在逝多林。",
    "T23n1442_050:0902a06_1": "時六眾苾芻蹲行入白衣舍，淨信婆羅門等見蹲行時作如是語：「同無恥人。」",
    "T23n1442_050:0902a08_0": "諸苾芻聞已白佛，佛言：「不應蹲行入白衣舍，應當學。」",
    "T23n1442_050:0902a09_1": "乃至苾芻足指行入白衣舍，乃至佛說「不足指行入白衣舍，應當學。」",
    "T23n1442_050:0902a11_0": "苾芻跳行入白衣舍，乃至佛說「不跳行入白衣舍，應當學。」",
    "T23n1442_050:0902a13_0": "苾芻庂足行入白衣舍，乃至佛說「不庂足行入白衣舍，應當學。」",
    "T23n1442_050:0902a15_0": "苾芻努身行入白衣舍，佛言：「廣說乃至為諸苾芻制其學處，應如是說：「不蹲行、不足指行、不跳行、不庂足行、不努身行，入白衣舍坐，應當學。」",
    "T23n1442_050:0902a19_0": "佛在逝多林。",
    "T23n1442_050:0902a19_1": "時六眾苾芻搖身入白衣舍，淨信婆羅門等，見搖身時作如是語：「同無恥人。」",
    "T23n1442_050:0902a21_0": "諸苾芻聞已白佛，佛言：「不應搖身入白衣舍，應當學。」",
    "T23n1442_050:0902a23_0": "苾芻掉臂入白衣舍，佛言：「不應掉臂入白衣舍，應當學。」",
    "T23n1442_050:0902a25_0": "苾芻搖頭入白衣舍，佛言：「不應搖頭入白衣舍，應當學。」",
    "T23n1442_050:0902a27_0": "苾芻肩相排入白衣舍，佛言：「不應肩相排入白衣舍，應當學。」",
    "T23n1442_050:0902a29_0": "苾芻連手入白衣舍，佛言：「不應連手入白衣舍，應當學。」",
    "T23n1442_050:0902b02_0": "佛言：「廣說乃至為諸苾芻制其學處，應如是說：不搖身、不掉臂、不搖頭、不肩排、不連手，入白衣舍，應當學。」",
    "T23n1442_050:0902b05_0": "佛在逝多林。",
    "T23n1442_050:0902b05_1": "時六眾苾芻在白衣舍，他未請坐輒便自坐。",
    "T23n1442_050:0902b06_2": "淨信婆羅門等見自輒坐，作如是語：「同無恥人。」",
    "T23n1442_050:0902b07_3": "諸苾芻聞已白佛，佛言：「廣說乃至為諸苾芻制其學處，應如是說：在白衣舍他未請坐，不應輒坐，應當學。」",
    "T23n1442_050:0902b10_0": "佛在室羅伐城逝多林。",
    "T23n1442_050:0902b10_1": "時六眾苾芻在白衣舍不善觀察，輒爾便坐。",
    "T23n1442_050:0902b11_2": "淨信婆羅門等見在白衣舍不善觀察輒坐，作如是語：「同無恥人。」",
    "T23n1442_050:0902b13_0": "諸苾芻聞已白佛，佛言：「廣說乃至為諸苾芻制其學處，應如是說：在白衣舍不善觀察不應坐，應當學。」",
    "T23n1442_050:0902b16_0": "爾時世尊過十二年方至劫比羅伐窣覩城，於第一日在王宮中食，至第二日在自宮中受其供養，佛眾食時瞿卑夫人自手行食。",
    "T23n1442_050:0902b18_1": "時具壽鄔陀夷不善斂身，令瞿卑夫人怪其非法。",
    "T23n1442_050:0902b20_2": "後於異時獨至宮中，夫人令坐朽床，放身而坐，床破倒地，因致譏醜，廣說乃至，佛言：「苾芻若於俗家坐時，不應放身而坐，可善觀察，應當學。」",
    "T23n1442_050:0902b23_3": "或於俗舍壘足而坐，或重內外踝而坐，或急斂足或長舒足，或露身坐。",
    "T23n1442_050:0902b24_4": "諸俗譏嫌，佛言：「不應如是，當制學處：在白衣舍不壘足、不重內踝、不重外踝、不急斂足、不長舒足、不露身，應當學。」",
    "T23n1442_050:0902b28_0": "佛在江猪山。",
    "T23n1442_050:0902b28_1": "時有施主請佛及僧就舍而食，其行食者不善用心，摋放美團，苾芻於鉢不恭敬護，遂多損破。",
    "T23n1442_050:0902c01_2": "佛言：「恭敬受食，應當學。」",
    "T23n1442_050:0902c02_0": "佛在江猪山。",
    "T23n1442_050:0902c02_1": "時六眾苾芻入菩提長者舍乞食，長者與食滿鉢受飯復受羹臛，鉢便溢滿流落污地，因生譏恥。",
    "T23n1442_050:0902c04_2": "以事白佛，佛言：「為制學處，應如是說：「不得滿鉢受飯，更安羹菜令食流溢，於鉢緣邊應留屈指，用意受食，應當學。」",
    "T23n1442_050:0902c08_0": "或食未至預申其鉢，如乞索人現饕餮相，因生譏恥。",
    "T23n1442_050:0902c09_1": "以事白佛，佛言：「為制學處，應如是說：行食未至勿預申鉢，應當學。",
    "T23n1442_050:0902c11_0": "「不安鉢在食上，應當學。」",
    "T23n1442_050:0902c12_0": "或復食時現憍慢相，猶如小兒及諸婬女，佛言：「不應如是憍慢而食，恭敬而食，應當學。」",
    "T23n1442_050:0902c14_0": "或復食時極小入口極大入口，如貧乞入，佛言：「不應如是，不極小摶、不極大摶，圓整而食，應當學。」",
    "T23n1442_050:0902c17_0": "佛在室羅伐城。",
    "T23n1442_050:0902c17_1": "時有施主請佛及僧就舍而食。",
    "T23n1442_050:0902c18_2": "時鄔波難陀苾芻與摩訶羅苾芻隣次而坐。",
    "T23n1442_050:0902c19_3": "時摩訶羅大開其口向上而望，時鄔波難陀便以土塊遙擲口中，報云：「且食此物。」",
    "T23n1442_050:0902c20_4": "佛言：「不應如是預張其口。",
    "T23n1442_050:0902c22_0": "若食未至不張口待，應當學。」",
    "T23n1442_050:0902c23_0": "佛在室羅伐城。",
    "T23n1442_050:0902c23_1": "時有施主請佛及僧就舍而食。",
    "T23n1442_050:0902c24_2": "時六眾苾芻含食言話，諸俗譏嫌：「沙門釋子不知慚愧，與俗不殊。」",
    "T23n1442_050:0902c25_3": "共生譏醜。",
    "T23n1442_050:0902c25_4": "以事白佛，佛言：「不應如是含食語，應當學。」",
    "T23n1442_050:0902c27_0": "或復至施主家，見羹菜少恐不充足，先請得羹以飯蓋覆更望得，諸俗譏嫌，佛言：「不應如是，不得以飯覆羹菜、不將羹菜覆飯更望多得，應當學。」",
    "T23n1442_050:0903a01_1": "時有施主請苾芻食，其食過甜，六眾即便彈舌相告，謂食大醋。",
    "T23n1442_050:0903a02_2": "或復其食過醋，六眾即便[口*專][口*集]相告，謂食大甜。",
    "T23n1442_050:0903a03_3": "或有施主請苾芻食，其食過熱。",
    "T23n1442_050:0903a04_4": "六眾即便呵氣相告，云食大冷呵熱方食。",
    "T23n1442_050:0903a05_5": "或有施主請苾芻食，其食過冷，六眾即便吹氣相告：云食大熱吹氣方食。",
    "T23n1442_050:0903a07_6": "此等皆是倒說其事，故惱施主。",
    "T23n1442_050:0903a07_7": "佛言：「不應爾。",
    "T23n1442_050:0903a08_8": "應制學處：「不彈舌食、不[口*專][口*集]食、不呵氣食、不吹氣食，應當學。」",
    "T23n1442_050:0903a11_0": "或時六眾受請食時，以手爬散飯食，猶如雞鳥，或云食惡共相毀訾，或復以食填頰細細取食、或復食時齧半留半，或復舒舌舐掠唇口，佛言：「應制學處：「不手散食、不毀訾食、不填頰食、不齧半食、不舒舌食，應當學。」",
    "T23n1442_050:0903a17_0": "佛在室羅伐城。",
    "T23n1442_050:0903a17_1": "時有施主，先曾歸依露形外道，近生信敬歸佛法僧，遂請佛僧就舍而食。",
    "T23n1442_050:0903a19_0": "時彼施主行諸飲食，及以麨團薄餅蘿蔔。",
    "T23n1442_050:0903a20_0": "是時六眾欲譏施主，便以麨團作窣覩波像，上置蘿蔔覆以薄餅，遂相告曰：「此是惡趣中露形外道晡刺拏塔。」",
    "T23n1442_050:0903a22_1": "漸取食之，蘿蔔便倒，更相告曰：「此是露形外道作窣覩波，今便崩倒。」",
    "T23n1442_050:0903a24_2": "施主見已息歸敬心。",
    "T23n1442_050:0903a24_3": "佛言：「應制學處：不作窣覩波形食，應當學。」",
    "T23n1442_050:0903a26_0": "或時六眾受他請食，其美好者有餘著手，即便以舌重舐其手，鉢亦如是。",
    "T23n1442_050:0903a27_1": "或時振手、或復振鉢，謂以鉢水振灑餘人污彼衣服，見他好衣生嫉妬故。",
    "T23n1442_050:0903a29_2": "佛言：「如是等皆不應作，應當學。」",
    "T23n1442_050:0903b01_0": "時有施主飯食眾僧，報言：「聖者！",
    "T23n1442_050:0903b01_1": "多有好食，莫多請麨。」",
    "T23n1442_050:0903b02_2": "六眾不信便多受麨，後見好食欲棄其麨。",
    "T23n1442_050:0903b03_3": "比坐有一摩訶羅苾芻，四顧而望。",
    "T23n1442_050:0903b03_4": "于時六眾便持麨團置彼鉢內，遂令溢滿不暇受餘。",
    "T23n1442_050:0903b05_5": "佛言：「常看鉢食，應當學。」",
    "T23n1442_050:0903b06_0": "時有苾芻食持鉢滿，六眾傍觀共生輕慢，云：「此摩訶羅大能噉食。」",
    "T23n1442_050:0903b07_1": "佛言：「不輕慢心觀比坐鉢中食，應當學。」",
    "T23n1442_050:0903b09_0": "六眾苾芻以不淨手捉淨水瓶，遂令諸蠅競來附近，招致譏醜。",
    "T23n1442_050:0903b10_1": "佛言：「不以污手捉淨水瓶，應當學。」",
    "T23n1442_050:0903b12_0": "六眾苾芻在江猪山，於菩提長者高樓上食，以洗鉢水棄在好地，施主生嫌。",
    "T23n1442_050:0903b13_1": "佛言：「應制學處：在白衣舍不棄洗鉢水，除問主人，應當學。」",
    "T23n1442_050:0903b15_0": "緣在室羅伐城，時有婆羅門孩兒遇病，有鄔波索迦是彼知識，來告之曰：「孩子若病宜往逝多林中，從諸苾芻乞鉢中水，令其洗沐必得平善。」",
    "T23n1442_050:0903b18_1": "時婆羅門即往求水，見鄔波難陀從乞鉢水。",
    "T23n1442_050:0903b19_2": "鄔波難陀便以殘麨飯，內置鉢水中而授與彼，彼見雜水起穢惡心，作如是語：「我兒寧死，誰能用此鄙惡之物而洗浴耶？」",
    "T23n1442_050:0903b21_3": "以事白佛，佛言：「不應以此穢水持施於人。",
    "T23n1442_050:0903b22_4": "若有人來乞鉢水時，應淨洗鉢置清淨水，誦阿利沙伽他呪之三遍，授與彼人，或洗或飲，能除萬病(阿利沙伽他者，謂是佛所說頌，出聖教中，若讀誦時有大威力，但是餘處令誦伽他者皆此類也。",
    "T23n1442_050:0903b25_5": "即如河池井處洗浴飲水之時，或暫於樹下偃息取涼而去，或止客舍、或入神堂蹈曼荼羅踐佛塔影，或時己影障蔽尊容，或大眾散時，或入城聚落、或晨朝日暮禮拜尊儀、或每食罷時、或灑掃塔廟，諸如此事其類寔繁，皆須口誦伽他奉行獲福，若故心違慢咸得惡作之罪。",
    "T23n1442_050:0903b28_6": "但以東川法眾此先不行，故因注言知聖教之。",
    "T23n1442_050:0903b28_7": "有在其伽他者，如有頌云)：「『世間五欲樂，　　或復諸天樂；　　若比愛盡樂，　　千分不及一。",
    "T23n1442_050:0903c02_0": "　　由集能生苦，　　因苦復生集；　　八聖道能超，　　至妙涅槃處。",
    "T23n1442_050:0903c04_0": "　　所為布施者，　　必獲其義利；　　若為樂故施，　　後必得安樂。』」",
    "T23n1442_050:0903c06_0": "佛言：「不得以殘食置鉢水中，應當學。」",
    "T23n1442_050:0903c06_1": "時有苾芻安鉢地上下無儭替，招致譏醜令疾損壞，佛言：「應制學處：地上無替不應安鉢，應當學。」",
    "T23n1442_050:0903c09_0": "時有苾芻立洗鉢失手墮地，打破其鉢，佛言：「不立洗鉢，應當學。」",
    "T23n1442_050:0903c11_0": "時有苾芻，於危險崖岸置鉢，佛言：「不應爾，不於危險岸處置鉢，應當學。」",
    "T23n1442_050:0903c12_1": "河水急流逆以鉢，[戀心+廾]。",
    "T23n1442_050:0903c13_2": "遂令鉢破，佛言：「不應爾，不得逆流酌水，應當學。」",
    "T23n1442_050:0903c15_0": "六眾苾芻，前人坐、自己立，為其說法。",
    "T23n1442_050:0903c15_1": "時有敬信三寶婆羅門居士等，呵止苾芻曰：「大師世尊於無量劫勤修苦行，捨頭目髓腦國城妻子，求得此法。",
    "T23n1442_050:0903c18_2": "云何仁等以逋慢心人坐、己立輒為陳說？」",
    "T23n1442_050:0903c19_3": "佛言：「不應爾，人坐己立不為說法，應當學。」",
    "T23n1442_050:0903c21_0": "時有病人不能久立聽法，佛言：「若是病人坐臥高下，於道非道及以車乘，著靴覆頭冠花纓絡，持蓋刀仗並著甲冑等。",
    "T23n1442_050:0903c23_1": "若是病者隨何威儀為說無犯，為制學處，當如是說：「人坐己立不為說法，除病，應當學。",
    "T23n1442_050:0903c26_0": "「人臥己坐不為說法，除病，應當學。",
    "T23n1442_050:0903c27_0": "「人在高座己在下座不為說法，除病，應當學。",
    "T23n1442_050:0903c28_0": "「人在前行己在後行不為說法，除病，應當學。",
    "T23n1442_050:0903c29_0": "「人在道己在非道不為說法，除病，應當學。",
    "T23n1442_050:0904a01_0": "「不為覆頭者、不為偏抄衣、不為雙抄衣、不為叉腰者、不為拊肩者說法，除病，應當學。",
    "T23n1442_050:0904a03_0": "「不為乘象者，不為乘馬、不為乘輿、不為乘車者說法，除病，應當學。",
    "T23n1442_050:0904a05_0": "「不為著屐靴鞋及履屨者說法，除病，應當學。",
    "T23n1442_050:0904a06_0": "「不為戴帽著冠，及作佛頂髻者、不為纏頭、不為冠華者說法，除病，應當學。",
    "T23n1442_050:0904a07_1": "不為持蓋者說法，除病，應當學。」",
    "T23n1442_050:0904a09_0": "緣在劫比羅伐窣覩，鄔波難陀立大小便。",
    "T23n1442_050:0904a09_1": "諸俗人見共作譏嫌，作如是語：「汝師世尊常懷慚恥，云何仁等得無羞愧，同彼俗流立泄不淨？」",
    "T23n1442_050:0904a12_2": "佛言：「不應爾，不立大小便。",
    "T23n1442_050:0904a12_3": "除病，應當學。」",
    "T23n1442_050:0904a13_0": "時鄔波難陀見有青草從彼乞用，他不肯與，遂服瀉藥，以不淨盆夜灑草上，廢他受用。",
    "T23n1442_050:0904a15_0": "鄔波難陀往其舍，見愁憂問其故，彼具答。",
    "T23n1442_050:0904a15_1": "鄔波難陀曰：「是我治汝不以草施。」",
    "T23n1442_050:0904a16_2": "因生譏罵，佛言：「不應爾，不得青草上棄大小便及洟唾，除病，應當學。」",
    "T23n1442_050:0904a19_0": "時鄔波難陀持己故衣令浣衣人洗，彼不肯洗，便起瞋心，於彼洗衣水中故放不淨。",
    "T23n1442_050:0904a20_1": "時彼不覺以手觸水便污其手，遂起譏罵。",
    "T23n1442_050:0904a21_2": "佛言：「不應爾，不得水中大小便洟唾，除病，應當學。」",
    "T23n1442_050:0904a23_0": "佛在室羅伐逝多林給孤獨園。",
    "T23n1442_050:0904a23_1": "時城中施主請命佛僧就舍而食，其看守人寺中守護，鄔波難陀為其請食，故欲調弄不疾歸還。",
    "T23n1442_050:0904a25_2": "從城出已至逝多林，於其中間步量其地可有幾許。",
    "T23n1442_050:0904a27_3": "時看寺人怪其遲晚，恐日時過遂上高樹企望歸來。",
    "T23n1442_050:0904a28_4": "時有俗侶見而譏笑：「沙門釋子昇上高樹與俗不殊。」",
    "T23n1442_050:0904a29_5": "佛言：「不應爾，不上過人樹。」",
    "T23n1442_050:0904b01_0": "時有苾芻，為繫染繩不敢昇樹。",
    "T23n1442_050:0904b01_1": "復有虎狼，難至亦不敢昇，因被殘害，佛言：「不得上過人樹，除為難緣，應當學。」",
    "T23n1442_050:0904b04_0": "眾學法了。",
    "T23n1442_050:0904b05_0": "七滅諍法",
    "T23n1442_050:0904b06_0": "攝頌曰：　現前并憶念，　　不癡與求罪；　多人語自言，　　草掩除眾諍。",
    "T23n1442_050:0904b09_0": "佛告諸苾芻：「有七滅諍法，應當修學。",
    "T23n1442_050:0904b10_0": "應與現前毘奈耶，當與現前毘奈耶。",
    "T23n1442_050:0904b11_0": "應與憶念毘奈耶，當與憶念毘奈耶。",
    "T23n1442_050:0904b12_0": "應與不癡毘奈耶，當與不癡毘奈耶。",
    "T23n1442_050:0904b13_0": "應與求罪自性毘奈耶，當與求罪自性毘奈耶。",
    "T23n1442_050:0904b15_0": "應與多人語毘奈耶，當與多人語毘奈耶。",
    "T23n1442_050:0904b16_0": "應與自言毘奈耶，當與自言毘奈耶。",
    "T23n1442_050:0904b17_0": "應與草掩毘奈耶，當與草掩毘奈耶。",
    "T23n1442_050:0904b18_0": "「若有諍事起，當以七法順大師教，如法如律而殄滅之。」",
    "T23n1442_050:0904b20_0": "「忍是勤中上，　　能得涅槃處；　出家惱他人，　　不名為沙門。」",
    "T23n1442_050:0904b22_0": "此是毘鉢尸如來等正覺，說是戒經。",
    "T23n1442_050:0904b23_0": "「明眼避險途，　　能至安隱處；　智者於生界，　　能遠離眾惡。」",
    "T23n1442_050:0904b25_0": "此是尸棄如來等正覺，說是戒經。",
    "T23n1442_050:0904b26_0": "「不毀亦不害，　　善護於戒經；　飲食知止足，　　受用下臥具；　勤修增上定，　　此是諸佛教。」",
    "T23n1442_050:0904b29_0": "此是毘舍浮如來等正覺，說是戒經。",
    "T23n1442_050:0904c01_0": "「譬如蜂採花，　　不壞色與香；　但取其味去，　　苾芻入聚然。」",
    "T23n1442_050:0904c03_0": "此是俱留孫如來等正覺，說是戒經。",
    "T23n1442_050:0904c04_0": "「不違逆他人，　　不觀作不作；　但自觀身行，　　若正若不正。」",
    "T23n1442_050:0904c06_0": "此是羯諾迦如來等正覺，說是戒經。",
    "T23n1442_050:0904c07_0": "「勿著於定心，　　勤修寂靜處；　能救者無憂，　　常令念不失。",
    "T23n1442_050:0904c09_0": "　若人能惠施，　　福增怨自息；　行善除眾惡，　　惑盡至涅槃。」",
    "T23n1442_050:0904c11_0": "此是迦葉波如來等正覺，說是戒經。",
    "T23n1442_050:0904c12_0": "「一切惡莫作，　　一切善應修；　遍調於自心，　　是則諸佛教。",
    "T23n1442_050:0904c14_0": "　護身為善哉，　　能護語亦善，　護意為善哉，　　盡護最為善。",
    "T23n1442_050:0904c16_0": "　苾芻護一切，　　能解脫眾苦；　善護於口言，　　亦善護於意。",
    "T23n1442_050:0904c18_0": "　身不作諸惡，　　常淨三種業；　是則能隨順，　　大仙所行道。」",
    "T23n1442_050:0904c20_0": "此是釋迦如來等正覺，說是戒經。",
    "T23n1442_050:0904c21_0": "　毘鉢尸式棄，　　毘舍俱留孫，　羯諾迦牟尼，　　迦葉釋迦尊。",
    "T23n1442_050:0904c23_0": "　如是天中天，　　無上調御者，　七佛皆雄猛，　　能救護世間，　具足大名稱，　　咸說此戒經；　諸佛及弟子，　　咸共尊敬戒，　恭敬戒經故，　　獲得無上果。",
    "T23n1442_050:0904c28_0": "　汝當求出離，　　於佛教勤修，　降伏生死軍，　　如象摧草舍；　於此法律中，　　常為不放逸，　能竭煩惱海，　　當盡苦邊際。",
    "T23n1442_050:0905a03_0": "　所為說戒經，　　和合作長淨，　當共尊敬戒，　　如犛牛愛尾。",
    "T23n1442_050:0905a05_0": "　我已說戒經，　　眾僧長淨竟。",
    "T23n1442_050:0905a06_0": "　福利諸有情，　　皆共成佛道。",
    "T23n1442_050:0905a07_0": "根本說一切有部毘奈耶卷第五十"
}