{
    "T08n0246_001:0834a12_0": "大唐新翻護國仁王般若經序",
    "T08n0246_001:0834a14_0": "代宗皇帝製",
    "T08n0246_001:0834a15_0": "皇矣至覺，子于元元。",
    "T08n0246_001:0834a15_1": "截有海以般若之舟，剪稠林以智慧之劍。",
    "T08n0246_001:0834a16_2": "綿絡六合，羅罩十方。",
    "T08n0246_001:0834a16_3": "弘宣也深，志應也大。",
    "T08n0246_001:0834a17_4": "自權輿天竺，泳沫漢庭，行無緣之慈，納常樂之域。",
    "T08n0246_001:0834a18_5": "信其博施，傾芥城而逾遠；仰夫湛寂，超言象之又玄。",
    "T08n0246_001:0834a19_6": "五始不究其初，一得罔根其本。",
    "T08n0246_001:0834a20_7": "以彼取此，何其遼哉！",
    "T08n0246_001:0834a20_8": "朕忝嗣鴻休，丕承大寶，軫推溝以夕惕，方徹枕而假寐。",
    "T08n0246_001:0834a22_9": "夫其鎮乾坤、遏寇虐、和風雨、著星辰，與物無為、乂人艱止，不有般若，其能已乎？",
    "T08n0246_001:0834a23_10": "朕嘗澡身定泉、宅心道祕，緬尋龍宮之藏，稽合鷲峰之旨，懿夫護國，實在茲經。",
    "T08n0246_001:0834a25_11": "竊景行於波斯，庶闡揚於調御，至若高張五忍，足明側隱之深；永祛眾難，寔惟化清之本。",
    "T08n0246_001:0834a27_12": "名假法假、心空色空，推之於無則境智都寂，引之於有迺津梁不窮。",
    "T08n0246_001:0834a29_13": "思與黎蒸共臻實相，而緹油貝葉文字參差，東夏西天言音訛謬，致使古今翻譯清濁不同，前後參詳輕重匪一。",
    "T08n0246_001:0834b02_14": "其猶大輅，終繼事而增華；譬彼堅氷，始積水而非厲。",
    "T08n0246_001:0834b04_15": "先之所譯，語質未融，披讀之流臨文三覆，凡諸釋氏良用慨然。",
    "T08n0246_001:0834b06_0": "先聖翹誠玉毫，澹慮真境，發揮滿教，搜綴缺文，詔大德三藏沙門不空，推校詳譯未周部卷。",
    "T08n0246_001:0834b08_1": "三藏學究二諦、教傳三密，義了宗極、伊成字圓，褰裳西指、汎盃南海，影與形對，勤將歲深，妙印度之聲明、洞中華之韻曲，甘露沃朕香風襲予。",
    "T08n0246_001:0834b11_2": "既而梵夾遠齎，洪鍾待扣，佇延吹萬之籟、率訓開三之典。",
    "T08n0246_001:0834b12_3": "朕哀纏欒棘，悲感霜露，捧戴遺詔，不敢怠遑，延振錫之群英、終為山之九仞。",
    "T08n0246_001:0834b15_4": "開府朝恩，許國以身、歸佛以命，弼我真教申夫妙門。",
    "T08n0246_001:0834b16_5": "爰令集京城義學大德良賁等，翰林學士常袞等，於大明宮南桃園，詳譯《護國般若》畢，并更寫定《密嚴》等經。",
    "T08n0246_001:0834b18_6": "握槧含毫，研精賾邃，曩者訛略刊定較然，昔之沈隱鉤索煥矣。",
    "T08n0246_001:0834b20_7": "足可懸諸日月大燭昏衢，潤之雲雨橫流動植。",
    "T08n0246_001:0834b21_8": "伏願上資仙駕，飛慧雲於四天；逈出塵勞，躡金蓮於十地。",
    "T08n0246_001:0834b22_9": "朕理昧幽關、文慙麗則，見推序述，惋撫空懷。",
    "T08n0246_001:0834b23_10": "聊紀之於首篇，庶克開于厥後，將發皇永永，可推而行之。",
    "T08n0246_001:0834b24_11": "時，旃蒙歲木槿榮月也。",
    "T08n0246_001:0834c03_0": "仁王護國般若波羅蜜多經卷上",
    "T08n0246_001:0834c05_0": "開府儀同三司特進試鴻臚卿肅國公",
    "T08n0246_001:0834c06_0": "食邑三千戶賜紫贈司空謚大鑒正號",
    "T08n0246_001:0834c07_0": "大廣智大興善寺三藏沙門不空",
    "T08n0246_001:0834c08_0": "奉　詔譯",
    "T08n0246_001:0834c09_0": "序品第一",
    "T08n0246_001:0834c10_0": "如是我聞：一時，佛住王舍城鷲峰山中，與大比丘眾千八百人俱——皆阿羅漢，諸漏已盡無復煩惱，心善解脫、慧善解脫，九智十智所作已辦，三假實觀三空門觀，有為功德、無為功德皆悉成就；復有比丘尼眾八百人俱，皆阿羅漢；復有無量無數菩薩摩訶薩——實智平等永斷惑障，方便善巧起大行願，以四攝法饒益有情，四無量心普覆一切，三明鑒達得五神通，修習無邊菩提分法，工巧技藝超諸世間，深入緣生，空、無相願，出入滅定示現難量，摧伏魔怨雙照二諦，法眼普見知眾生根，四無礙解演說無畏，十力妙智雷震法音，近無等等金剛三昧，如是功德皆悉具足；復有無量優婆塞眾、優婆夷眾，皆見聖諦；復有無量修七賢行、念處、正勤、神足、根、力，八勝處、十徧處，十六心行趣諦現觀；復有十六大國王——波斯匿王等，各與若干千萬眷屬俱；復有六欲天王——釋提桓因等，與其眷屬無量天子俱；色四靜慮諸大梵王，亦與眷屬無量天子俱；諸趣變化無量有情——阿脩羅等，若干眷屬俱。",
    "T08n0246_001:0835a01_1": "復有變現十方淨土，而現百億師子之座，佛坐其上廣宣法要。",
    "T08n0246_001:0835a02_2": "一一座前各現一花，是百億花眾寶嚴飾。",
    "T08n0246_001:0835a03_3": "於諸花上，一一復有無量化佛、無量菩薩，四眾八部悉皆無量。",
    "T08n0246_001:0835a04_4": "其中諸佛各各宣說般若波羅蜜多，展轉流徧十方恒沙諸佛國土。",
    "T08n0246_001:0835a06_5": "有如是等諸來大眾，各禮佛足退坐一面。",
    "T08n0246_001:0835a08_0": "爾時世尊，初年月八日，入大寂靜妙三摩地，身諸毛孔放大光明，普照十方恒沙佛土。",
    "T08n0246_001:0835a09_1": "是時，欲界無量諸天雨眾妙花，色界諸天亦雨天花，眾色間錯甚可愛樂。",
    "T08n0246_001:0835a11_2": "時無色界雨諸香花，香如須彌、華如車輪，如雲而下遍覆大眾，普佛世界六種震動。",
    "T08n0246_001:0835a13_3": "爾時大眾自相謂言：「大覺世尊前已為我等，說摩訶般若波羅蜜多、金剛般若波羅蜜多、天王問般若波羅蜜多、大品等，無量無數般若波羅蜜多。",
    "T08n0246_001:0835a16_4": "今日如來放大光明，斯作何事？」",
    "T08n0246_001:0835a17_5": "時室羅筏國波斯匿王作是思惟：「今佛現是希有之相，必雨法雨，普皆利樂。」",
    "T08n0246_001:0835a19_6": "即問寶蓋、無垢稱等諸優婆塞，舍利弗、須菩提等諸大聲聞，彌勒、師子吼等諸菩薩摩訶薩言：「如來所現，是何瑞相？」",
    "T08n0246_001:0835a21_7": "時諸大眾無能答者。",
    "T08n0246_001:0835a22_8": "波斯匿王等，承佛神力廣作音樂，欲、色諸天各奏無量天諸伎樂，聲遍三千大千世界。",
    "T08n0246_001:0835a25_0": "爾時，世尊復放無量阿僧祇光，其明雜色，一一光中現寶蓮華，其華千葉皆作金色，上有化佛宣說法要。",
    "T08n0246_001:0835a27_1": "是佛光明普於十方恒河沙等諸佛國土，有緣斯現。",
    "T08n0246_001:0835a28_2": "彼他方佛國中，東方普光菩薩摩訶薩、東南方蓮華手菩薩摩訶薩、南方離憂菩薩摩訶薩、西南方光明菩薩摩訶薩、西方行慧菩薩摩訶薩、西北方寶勝菩薩摩訶薩、北方勝受菩薩摩訶薩、東北方離塵菩薩摩訶薩、上方喜受菩薩摩訶薩、下方蓮華勝菩薩摩訶薩，各與無量百千俱胝菩薩摩訶薩皆來至此，持種種香、散種種華，作無量音樂供養如來，頂禮佛足，默然退坐，合掌恭敬，一心觀佛。",
    "T08n0246_001:0835b09_0": "仁王護國般若波羅蜜多經觀如來品第二爾時世尊從三昧起，坐師子座，告大眾言：「吾知十六諸國王等咸作是念：『世尊大慈，普皆利樂。",
    "T08n0246_001:0835b12_1": "我等諸王，云何護國？』",
    "T08n0246_001:0835b12_2": "善男子！",
    "T08n0246_001:0835b12_3": "吾今先為諸菩薩摩訶薩，說護佛果、護十地行。",
    "T08n0246_001:0835b13_4": "汝等皆應諦聽諦聽，善思念之。」",
    "T08n0246_001:0835b14_5": "是時大眾——波斯匿王等，聞佛語已，咸共讚言：「善哉，善哉！」",
    "T08n0246_001:0835b15_6": "即散無量諸妙寶花，於虛空中變成寶蓋，覆諸大眾靡不周遍。",
    "T08n0246_001:0835b17_7": "時波斯匿王即從座起，頂禮佛足，合掌長跪而白佛言：「世尊！",
    "T08n0246_001:0835b18_8": "菩薩摩訶薩，云何護佛果？",
    "T08n0246_001:0835b19_9": "云何護十地行？」",
    "T08n0246_001:0835b20_0": "佛告波斯匿王言：「護佛果者，諸菩薩摩訶薩應如是住，教化一切卵生、胎生、濕生、化生，不觀色相，不觀色如，受、想、行、識，我人知見、常樂淨倒、四攝、六度、二諦四諦、力無畏等一切諸行，乃至菩薩、如來亦復如是，不觀相、不觀如。",
    "T08n0246_001:0835b25_0": "所以者何？",
    "T08n0246_001:0835b25_1": "以諸法性即真實故，無來無去、無生無滅，同真際、等法性，無二無別猶如虛空，蘊、處、界相無我我所。",
    "T08n0246_001:0835b27_2": "是為菩薩摩訶薩修行般若波羅蜜多。」",
    "T08n0246_001:0835b29_0": "波斯匿王白佛言：「世尊！",
    "T08n0246_001:0835b29_1": "若菩薩、眾生性無二者，菩薩以何相而化眾生耶？」",
    "T08n0246_001:0835c01_2": "佛言：「大王！",
    "T08n0246_001:0835c01_3": "色、受、想、行、識常樂我淨，法性不住色、不住非色。",
    "T08n0246_001:0835c02_4": "受、想、行、識常樂我淨，亦不住淨，不住非淨。",
    "T08n0246_001:0835c03_5": "何以故？",
    "T08n0246_001:0835c04_6": "以諸法性悉皆空故，由世諦故，由三假故。",
    "T08n0246_001:0835c05_0": "一切有情蘊、處、界法，造福、非福、不動行等，因果皆有：三乘賢聖所脩諸行，乃至佛果，皆名為有：六十二見亦名為有。",
    "T08n0246_001:0835c07_1": "大王！",
    "T08n0246_001:0835c07_2": "若著名相分別諸法，六趣、四生、三乘行果，即是不見諸法實性。」",
    "T08n0246_001:0835c10_0": "波斯匿王白佛言：「諸法實性，清淨平等，非有非無，智云何照？」",
    "T08n0246_001:0835c11_1": "佛言：「大王！",
    "T08n0246_001:0835c11_2": "智照實性，非有非無。",
    "T08n0246_001:0835c12_3": "所以者何？",
    "T08n0246_001:0835c12_4": "法性空故。",
    "T08n0246_001:0835c12_5": "是即色、受、想、行、識，十二處，十八界；士夫六界，十二因緣；二諦，四諦，一切皆空。",
    "T08n0246_001:0835c14_6": "是諸法等，即生即滅，即有即空，剎那剎那亦復如是。",
    "T08n0246_001:0835c15_7": "何以故？",
    "T08n0246_001:0835c15_8": "一念中有九十剎那，一剎那經九百生滅，諸有為法悉皆空故。",
    "T08n0246_001:0835c17_0": "以甚深般若波羅蜜多，照見諸法，一切皆空：內空、外空、內外空、空空、大空、勝義空、有為空、無為空、無始空、畢竟空、散空、本性空、自相空。",
    "T08n0246_001:0835c20_0": "一切法空：般若波羅蜜多空、因空、佛果空，空空故空。",
    "T08n0246_001:0835c21_1": "諸有為法，法集故有、受集故有、名集故有、因集故有、果集故有、六趣故有、十地故有、佛果故有，一切皆有。",
    "T08n0246_001:0835c23_2": "「善男子！",
    "T08n0246_001:0835c23_3": "若菩薩住於法相，有我相、人相，有情知見，為住世間即非菩薩。",
    "T08n0246_001:0835c25_4": "所以者何？",
    "T08n0246_001:0835c25_5": "一切諸法悉皆空故。",
    "T08n0246_001:0835c25_6": "若於諸法而得不動，不生不滅，無相無無相，不應起見。",
    "T08n0246_001:0835c27_7": "何以故？",
    "T08n0246_001:0835c27_8": "一切法皆如也。",
    "T08n0246_001:0835c27_9": "諸佛、法、僧亦如也。",
    "T08n0246_001:0835c28_0": "聖智現前最初一念，具足八萬四千波羅蜜多，名歡喜地；障盡解脫，運載名乘；動相滅時，名金剛定；體相平等，名一切智智。",
    "T08n0246_001:0836a02_0": "「大王！",
    "T08n0246_001:0836a02_1": "此般若波羅蜜多文字章句，百佛、千佛、百千萬億一切諸佛而共同說。",
    "T08n0246_001:0836a03_2": "若有人於恒河沙三千大千世界，滿中七寶以用布施，大千世界一切有情皆得阿羅漢果；不如有人於此經中乃至起於一念淨信，何況有能受持、讀誦、解一句者。",
    "T08n0246_001:0836a07_3": "所以者何？",
    "T08n0246_001:0836a07_4": "文字性離，無文字相，非法非非法。",
    "T08n0246_001:0836a08_5": "般若空故，菩薩亦空。",
    "T08n0246_001:0836a08_6": "何以故？",
    "T08n0246_001:0836a09_7": "於十地中，地地皆有始生、住生及以終生，此三十生悉皆是空；一切智智亦復皆空。",
    "T08n0246_001:0836a10_8": "「大王！",
    "T08n0246_001:0836a11_9": "若菩薩見境、見智、見說、見受，即非聖見，是愚夫見。",
    "T08n0246_001:0836a12_10": "有情果報三界虛妄——欲界分別所造諸業，色四靜慮定所作業，無色四空定所起業——三有業果一切皆空，三界根本無明亦空。",
    "T08n0246_001:0836a15_0": "聖位諸地無漏生滅，於三界中餘無明習，變易果報亦復皆空。",
    "T08n0246_001:0836a16_1": "等覺菩薩得金剛定，二死因果空，一切智亦空。",
    "T08n0246_001:0836a17_2": "佛無上覺種智圓滿，擇非擇滅真淨法界，性相平等應用亦空。",
    "T08n0246_001:0836a18_3": "「善男子！",
    "T08n0246_001:0836a19_4": "若有修習般若波羅蜜多，說者、聽者，譬如幻士，無說、無聽。",
    "T08n0246_001:0836a20_5": "法同法性，猶如虛空，一切法皆如也。",
    "T08n0246_001:0836a21_6": "「大王！",
    "T08n0246_001:0836a21_7": "菩薩摩訶薩護佛果為若此。」",
    "T08n0246_001:0836a22_0": "爾時世尊告波斯匿王言：「汝以何相而觀如來？」",
    "T08n0246_001:0836a23_1": "波斯匿王言：「觀身實相，觀佛亦然——無前際、無後際、無中際，不住三際不離三際；不住五蘊不離五蘊；不住四大不離四大；不住六處不離六處；不住三界不離三界；不住方不離方；明無明等非一非異；非此非彼；非淨非穢；非有為非無為；無自相無他相；無名無相；無強無弱；無示無說；非施非慳；非戒非犯；非忍非恚；非進非怠；非定非亂；非智非愚；非來非去；非入非出；非福田非不福田；非相非無相；非取非捨；非大非小；非見非聞非覺非知；心行處滅，言語道斷；同真際、等法性——我以此相而觀如來。」",
    "T08n0246_001:0836b05_2": "佛言：「善男子！",
    "T08n0246_001:0836b05_3": "如汝所說。",
    "T08n0246_001:0836b05_4": "諸佛如來力、無畏等恒沙功德，諸不共法悉皆如是。",
    "T08n0246_001:0836b06_5": "修般若波羅蜜多者應如是觀，若他觀者名為邪觀。」",
    "T08n0246_001:0836b08_6": "說是法時，無量大眾得法眼淨。",
    "T08n0246_001:0836b09_0": "仁王護國般若波羅蜜多經菩薩行品",
    "T08n0246_001:0836b10_0": "第三",
    "T08n0246_001:0836b11_0": "爾時，波斯匿王白佛言：「世尊！",
    "T08n0246_001:0836b11_1": "護十地行菩薩摩訶薩，應云何修行？",
    "T08n0246_001:0836b12_2": "云何化眾生？",
    "T08n0246_001:0836b12_3": "復以何相而住觀察？」",
    "T08n0246_001:0836b14_0": "佛告大王：「諸菩薩摩訶薩依五忍法以為修行，所謂：伏忍、信忍、順忍、無生忍——皆上中下，於寂滅忍而有上下，名為菩薩修行般若波羅蜜多。",
    "T08n0246_001:0836b17_1": "善男子！",
    "T08n0246_001:0836b17_2": "初伏忍位，起習種性，修十住行。",
    "T08n0246_001:0836b18_0": "初發心相，有恒河沙眾生，見佛法僧，發於十信，所謂：信心、念心、精進心、慧心、定心、不退心、戒心、願心、護法心、迴向心。",
    "T08n0246_001:0836b20_1": "具此十心而能少分化諸眾生，超過二乘一切善地，是為菩薩初長養心，為聖胎故。",
    "T08n0246_001:0836b23_0": "「復次，性種性菩薩修行十種波羅蜜多，起十對治，所謂：觀察身、受、心、法，不淨、諸苦、無常、無我；治貪、瞋、癡三不善根，起施、慈、慧三種善根；觀察三世過去因忍、現在因果忍、未來果忍。",
    "T08n0246_001:0836b27_0": "此位菩薩廣利眾生，超過我見、人見、眾生等想，外道倒想所不能壞。",
    "T08n0246_001:0836b29_0": "「復次，道種性菩薩修十迴向，起十忍心，謂觀五蘊——色、受、想、行、識，得戒忍、定忍、慧忍、解脫忍、解脫知見忍；觀三界因果，得空忍、無想忍、無願忍；觀二諦假實諸法無常得無常忍，一切法空得無生忍。",
    "T08n0246_001:0836c04_1": "此位菩薩作轉輪王，能廣化利一切眾生。",
    "T08n0246_001:0836c06_0": "「復次，信忍菩薩，謂：歡喜地、離垢地、發光地，能斷三障色煩惱縛；行四攝法——布施、愛語、利行、同事；修四無量——慈無量心、悲無量心、喜無量心、捨無量心；具四弘願——斷諸纏蓋，常化眾生，修佛知見，成無上覺；住三脫門——空解脫門、無相解脫門、無願解脫門。",
    "T08n0246_001:0836c11_1": "此是菩薩摩訶薩從初發心至一切智諸行根本，利益安樂一切眾生。",
    "T08n0246_001:0836c14_0": "「復次，順忍菩薩，謂：焰慧地、難勝地、現前地，能斷三障，心煩惱縛，能於一身遍往十方億佛剎土，現不可說神通變化，利樂眾生。",
    "T08n0246_001:0836c17_0": "「復次，無生忍菩薩，謂：遠行地、不動地、善慧地，能斷三障色心習氣，而能示現不可說身，隨類饒益一切眾生。",
    "T08n0246_001:0836c20_0": "「復次，寂滅忍者，佛與菩薩同依此忍，金剛喻定住下忍位名為菩薩，至於上忍名一切智。",
    "T08n0246_001:0836c22_0": "觀勝義諦，斷無明相，是為等覺；一相無相，平等無二，為第十一一切智地。",
    "T08n0246_001:0836c23_1": "非有非無，湛然清淨，無來無去，常住不變，同真際、等法性，無緣大悲常化眾生，乘一切智乘來化三界。",
    "T08n0246_001:0836c25_2": "「善男子！",
    "T08n0246_001:0836c26_3": "諸眾生類一切煩惱——業異熟果二十二根——不出三界，諸佛示導；應、化、法身亦不離此。",
    "T08n0246_001:0836c28_0": "若有說言：『於三界外，別更有一眾生界。』",
    "T08n0246_001:0836c28_1": "者，即是外道大有經說。",
    "T08n0246_001:0836c29_2": "「大王！",
    "T08n0246_001:0836c29_3": "我常語諸眾生：『但斷三界無明盡者，即名為佛。』",
    "T08n0246_001:0837a01_4": "自性清淨，名本覺性，即是諸佛一切智智；由此得為眾生之本，亦是諸佛菩薩行本，是為菩薩本所修行五忍法中十四忍也。」",
    "T08n0246_001:0837a05_0": "佛言：「大王！",
    "T08n0246_001:0837a05_1": "汝先問言：『菩薩云何化眾生？』",
    "T08n0246_001:0837a05_2": "者，菩薩摩訶薩應如是化——從初一地至後一地，自所行處及佛行處，一切知見故——若菩薩摩訶薩住百佛剎，作贍部洲轉輪聖王，修百法明門，以檀波羅蜜多住平等心，化四天下一切眾生；若菩薩摩訶薩住千佛剎，作忉利天王，修千法明門，說十善道化一切眾生；若菩薩摩訶薩住萬佛剎，作夜摩天王，修萬法明門，依四禪定化一切眾生；若菩薩摩訶薩住億佛剎，作覩史多天王，修億法明門，行菩提分法化一切眾生；若菩薩摩訶薩住百億佛剎，作化樂天王，修百億法明門，二諦四諦化一切眾生；若菩薩摩訶薩住千億佛剎，作他化自在天王，修千億法明門，十二因緣智化一切眾生；若菩薩摩訶薩住萬億佛剎，作初禪梵王，修萬億法明門，方便善巧智化一切眾生；若菩薩摩訶薩住百萬微塵數佛剎，作二禪梵王，修百萬微塵數法明門，雙照平等神通願智化一切眾生；若菩薩摩訶薩住百萬億阿僧祇微塵數佛剎，作三禪梵王，修百萬億阿僧祇微塵數法明門，以四無礙智化一切眾生；若菩薩摩訶薩住不可說不可說佛剎，作第四禪大梵天王，為三界王，修不可說不可說法明門，得理盡三昧，同佛行處，盡三界原，普利眾生，如佛境界，是為菩薩摩訶薩現諸王身化導之事。",
    "T08n0246_001:0837b02_3": "十方如來亦復如是，證無上覺，常遍法界，利樂眾生。」",
    "T08n0246_001:0837b04_0": "爾時，一切大眾即從座起，散不可說花，焚不可說香，供養、恭敬、稱讚如來。",
    "T08n0246_001:0837b05_1": "時波斯匿王即於佛前以偈讚曰：「世尊導師金剛體，　　心行寂滅轉法輪，　八辯圓音為開演，　　時眾得道百萬億。",
    "T08n0246_001:0837b09_0": "　天人俱修出離行，　　能習一切菩薩道，　五忍功德妙法門，　　十四菩薩能諦了。",
    "T08n0246_001:0837b11_0": "　三賢十聖忍中行，　　唯佛一人能盡原，　佛法眾海三寶藏，　　無量功德於中攝。",
    "T08n0246_001:0837b13_0": "　十善菩薩發大心，　　長別三界苦輪海，　中下品善粟散王，　　上品十善鐵輪王，　習種銅輪二天下，　　銀輪三天性種性，　道種堅德轉輪王，　　七寶金輪四天下，　伏忍聖胎三十人，　　十住十行十迴向，　三世諸佛於中學，　　無不由此伏忍生，　一切菩薩行根本，　　是故發心信心難。",
    "T08n0246_001:0837b20_0": "　若得信心必不退，　　進入無生初地道，　化利自他悉平等，　　是名菩薩初發心。",
    "T08n0246_001:0837b22_0": "　歡喜菩薩轉輪王，　　初照二諦平等理，　權化有情遊百國，　　檀施清淨利群生。",
    "T08n0246_001:0837b24_0": "　入理般若名為住，　　住生德行名為地，　初住一心具眾德，　　於勝義中而不動。",
    "T08n0246_001:0837b26_0": "　離垢菩薩忉利王，　　現形六趣千國土，　戒足清淨悉圓滿，　　永離誤犯諸過失。",
    "T08n0246_001:0837b28_0": "　無相無緣真實性，　　無體無生無二照，　發光菩薩夜摩王，　　應形往萬諸佛剎。",
    "T08n0246_001:0837c01_0": "　善能通達三摩地，　　隱顯自在具三明，　歡喜離垢與發光，　　能滅色縛諸煩惱，　具觀一切身口業，　　法性清淨照皆圓，　焰慧菩薩大精進，　　覩史天王遊億剎，　實智寂滅方便智，　　達無生理照空有，　難勝菩薩得平等，　　化樂天王百億國。",
    "T08n0246_001:0837c07_0": "　空空諦觀無二相，　　垂形六趣靡不周，　現前菩薩自在王，　　照見緣生相無二，　勝義智光能遍滿，　　往千億土化眾生。",
    "T08n0246_001:0837c10_0": "　焰慧難勝現前地，　　能斷三障迷心惑，　空慧寂然無緣觀，　　還照心空無量境。",
    "T08n0246_001:0837c12_0": "　遠行菩薩初禪王，　　住於無相無生忍，　方便善巧悉平等，　　常萬億土化群生。",
    "T08n0246_001:0837c14_0": "　進入不動法流地，　　永無分段超諸有，　常觀勝義照無二，　　二十一生空寂行，　順道法愛無明習，　　遠行大士獨能斷。",
    "T08n0246_001:0837c17_0": "　不動菩薩二禪王，　　得變易身常自在，　能於百萬微塵剎，　　隨其形類化眾生，　悉知三世無量劫，　　於第一義而不動。",
    "T08n0246_001:0837c20_0": "　善慧菩薩三禪王，　　能於千恒一時現，　常在無為空寂行，　　恒沙佛藏一念了。",
    "T08n0246_001:0837c22_0": "　法雲菩薩四禪王，　　於億恒土化群生，　始入金剛一切了，　　二十九生永已度，　寂滅忍中下忍觀，　　一轉妙覺無等等。",
    "T08n0246_001:0837c25_0": "　不動善慧法雲地，　　除前所有無明習，　無明習相識俱轉，　　二諦理圓無不盡。",
    "T08n0246_001:0837c27_0": "　正覺無相遍法界，　　三十生盡智圓明，　寂照無為真解脫，　　大悲應現無與等，　湛然不動常安隱，　　光明遍照無所照，　三賢十聖住果報，　　唯佛一人居淨土。",
    "T08n0246_001:0838a02_0": "　一切有情皆暫住，　　登金剛原常不動，　如來三業德無量，　　隨諸眾生等憐愍。",
    "T08n0246_001:0838a04_0": "　法王無上人中樹，　　普蔭大眾無量光，　口常說法非無義，　　心智寂滅無緣照。",
    "T08n0246_001:0838a06_0": "　人中師子為演說，　　甚深句義未曾有，　塵沙剎土悉震動，　　大眾歡喜皆蒙益，　世尊善說十四王，　　是故我今頭面禮。」",
    "T08n0246_001:0838a09_0": "爾時，百萬億恒河沙大眾，聞佛世尊及波斯匿王說十四忍無量功德，獲大法利，聞法悟解，得無生忍，入於正位。",
    "T08n0246_001:0838a12_0": "爾時，世尊告大眾言：「是波斯匿王，已於過去十千劫龍光王佛法中為四地菩薩，我為八地菩薩；今於我前大師子吼。",
    "T08n0246_001:0838a14_1": "如是，如是！",
    "T08n0246_001:0838a14_2": "如汝所說。",
    "T08n0246_001:0838a15_3": "得真實義不可思議，唯佛與佛乃知斯事。",
    "T08n0246_001:0838a17_0": "「善男子！",
    "T08n0246_001:0838a17_1": "此十四忍，諸佛法身、諸菩薩行，不可思議，不可稱量。",
    "T08n0246_001:0838a18_2": "何以故？",
    "T08n0246_001:0838a18_3": "一切諸佛，皆於般若波羅蜜多中生、般若波羅蜜多中化、般若波羅蜜多中滅；而實諸佛，生無所生、化無所化、滅無所滅。",
    "T08n0246_001:0838a21_4": "第一無二，非相非無相，無自無他，無來無去，如虛空故。",
    "T08n0246_001:0838a22_5": "「善男子！",
    "T08n0246_001:0838a22_6": "一切眾生，性無生滅，由諸法集幻化而有，蘊、處、界相無合無散，法同法性，寂然空故。",
    "T08n0246_001:0838a24_7": "一切眾生，自性清淨，所作諸行無縛無解，非因非果非不因果；諸苦受行煩惱，所知我相、人相，知見受者，一切空故。",
    "T08n0246_001:0838a27_8": "法境界空，空、無相、無作，不順顛倒不順幻化，無六趣相，無四生相，無聖人相，無三寶相，如虛空故。",
    "T08n0246_001:0838a29_9": "「善男子！",
    "T08n0246_001:0838a29_10": "甚深般若，無知無見，不行不緣，不捨不受，正住觀察而無照相，行斯道者如虛空故。",
    "T08n0246_001:0838b02_11": "法相如是，有所得心、無所得心皆不可得。",
    "T08n0246_001:0838b03_12": "是以般若，非即五蘊非離五蘊，非即眾生非離眾生，非即境界非離境界，非即行解非離行解，如是等相不可思量。",
    "T08n0246_001:0838b05_13": "是故一切菩薩摩訶薩所修諸行，未至究竟而於中行，一切諸佛知如幻化，得無住相而於中化，故十四忍不可思量。",
    "T08n0246_001:0838b08_14": "「善男子！",
    "T08n0246_001:0838b08_15": "汝今所說此功德藏，有大利益一切眾生。",
    "T08n0246_001:0838b09_16": "假使無量恒河沙數十地菩薩說是功德，百千億分如海一滴，三世諸佛如實能知，一切賢聖悉皆稱讚，是故我今略述所說少分功德。",
    "T08n0246_001:0838b13_0": "「善男子！",
    "T08n0246_001:0838b13_1": "此十四忍，十方世界過去、現在一切菩薩之所修行，一切諸佛之所顯示，未來諸佛、菩薩摩訶薩亦復如是。",
    "T08n0246_001:0838b15_2": "若佛、菩薩不由此門得一切智者，無有是處。",
    "T08n0246_001:0838b16_3": "何以故？",
    "T08n0246_001:0838b16_4": "諸佛、菩薩無異路故。",
    "T08n0246_001:0838b17_5": "「善男子！",
    "T08n0246_001:0838b17_6": "若人聞此住忍、行忍、迴向忍、歡喜忍、離垢忍、發光忍、焰慧忍、難勝忍、現前忍、遠行忍、不動忍、善慧忍、法雲忍、正覺忍、能起一念清淨信者，是人超過百劫、千劫、無量無邊恒河沙劫一切苦難，不生惡趣，不久當得阿耨多羅三藐三菩提。",
    "T08n0246_001:0838b22_7": "是時十億同名虛空藏菩薩摩訶薩，與無量無數諸來大眾，歡喜踊躍承佛威神，普見十方恒沙諸佛，各於道場說十四忍，如我世尊所說無異，各各歡喜，如說修行般若波羅蜜多。」",
    "T08n0246_001:0838b27_0": "爾時，世尊告波斯匿王：「汝先問云：『復以何相而住觀察？』",
    "T08n0246_001:0838b28_1": "菩薩摩訶薩應如是觀：以幻化身而見幻化，正住平等無有彼我。",
    "T08n0246_001:0838b29_2": "如是觀察化利眾生，然諸有情於久遠劫，初剎那識異於木石，生得染淨，各自能為無量無數染淨識本。",
    "T08n0246_001:0838c03_3": "從初剎那不可說劫，乃至金剛終一剎那，有不可說不可說識，生諸有情色、心二法——色名色蘊，心名四蘊——皆積聚性，隱覆真實。",
    "T08n0246_001:0838c05_4": "「大王！",
    "T08n0246_001:0838c06_0": "此一色法生無量色——眼得為色，耳得為聲，鼻得為香，舌得為味，身得為觸；堅持名地，津潤名水，煖性名火，輕動名風；生五識處，名五色根。",
    "T08n0246_001:0838c09_0": "如是展轉一色一心，生不可說無量色心，皆如幻故。",
    "T08n0246_001:0838c10_1": "「善男子！",
    "T08n0246_001:0838c10_2": "有情之受，依世俗立，若有若無。",
    "T08n0246_001:0838c11_3": "但生有情妄想憶念，作業受果皆名世諦。",
    "T08n0246_001:0838c12_0": "三界六趣一切有情，婆羅門、剎帝利、毘舍、首陀，我人知見，色法心法如夢所見。",
    "T08n0246_001:0838c13_1": "「善男子！",
    "T08n0246_001:0838c13_2": "一切諸名，皆假施設。",
    "T08n0246_001:0838c14_3": "佛未出前，世諦幻法，無名無義亦無體相；無三界名、善惡果報六趣名字；諸佛出現，為有情故，說於三界、六趣、染淨無量名字。",
    "T08n0246_001:0838c17_4": "如是一切如呼聲響，諸法相續念念不住，剎那剎那非一非異，速起速滅非斷非常，諸有為法如陽焰故，諸法相待，所謂色界、眼界、眼識界，乃至法界、意界、意識界，猶如電光不定相待，有無一異，如第二月，諸法緣成；蘊、處、界法如水上泡，諸法因成。",
    "T08n0246_001:0838c22_5": "一切有情，俱時因果、異時因果，三世善惡如空中雲。",
    "T08n0246_001:0838c23_6": "「善男子！",
    "T08n0246_001:0838c24_7": "菩薩摩訶薩住無分別，無彼此相，無自他相，常行化利無化利相。",
    "T08n0246_001:0838c25_8": "是故應知，愚夫垢識，染著虛妄為相所縛；菩薩照見，知如幻士，無有體相但如空花，是為菩薩摩訶薩住利自他如實觀察。」",
    "T08n0246_001:0838c28_9": "說是法時，會中無量人、天大眾，有得伏忍、空無生忍，一地、二地乃至十地，無量菩薩得一生補處。",
    "T08n0246_001:0839a01_0": "仁王護國般若波羅蜜多經二諦品",
    "T08n0246_001:0839a02_0": "第四",
    "T08n0246_001:0839a03_0": "爾時，波斯匿王白佛言：「世尊！",
    "T08n0246_001:0839a03_1": "勝義諦中有世俗諦不？",
    "T08n0246_001:0839a04_2": "若言無者，智不應二；若言有者；智不應一。",
    "T08n0246_001:0839a05_3": "一二之義，其事云何？」",
    "T08n0246_001:0839a05_4": "佛言：「大王！",
    "T08n0246_001:0839a05_5": "汝於過去龍光王佛法中已問此義，我今無說，汝今無聽，無說無聽是即名為一義二義。",
    "T08n0246_001:0839a07_6": "汝今諦聽，當為汝說。」",
    "T08n0246_001:0839a09_0": "爾時，世尊即說偈言：「無相勝義諦，　　體非自他作，　因緣如幻有，　　亦非自他作。",
    "T08n0246_001:0839a12_0": "　法性本無性。",
    "T08n0246_001:0839a12_1": "　　勝義諦空如。",
    "T08n0246_001:0839a13_0": "　諸有幻有法。",
    "T08n0246_001:0839a13_1": "　　三假集假有。",
    "T08n0246_001:0839a14_0": "　無無諦實無，　　寂滅勝義空，　諸法因緣有，　　有無義如是，　有無本自二，　　譬如牛二角，　照解見無二，　　二諦常不即。",
    "T08n0246_001:0839a18_0": "　解心見無二，　　求二不可得，　非謂二諦一，　　一亦不可得，　於解常自一，　　於諦常自二，　了達此一二，　　真入勝義諦。",
    "T08n0246_001:0839a22_0": "　世諦幻化起，　　譬如虛空花，　如影如毛輪，　　因緣故幻有。",
    "T08n0246_001:0839a24_0": "　幻化見幻化，　　愚夫名幻諦，　幻師見幻法，　　諦幻悉皆無。",
    "T08n0246_001:0839a26_0": "　若了如是法，　　即解一二義，　遍於一切法，　　應作如是觀。",
    "T08n0246_001:0839a28_0": "「大王！",
    "T08n0246_001:0839a28_1": "菩薩摩訶薩住勝義諦化諸有情，佛及有情一而無二。",
    "T08n0246_001:0839a29_2": "何以故？",
    "T08n0246_001:0839a29_3": "有情、菩提此二皆空。",
    "T08n0246_001:0839b01_0": "以有情空得置菩提空，以菩提空得置有情空，以一切法空空故空。",
    "T08n0246_001:0839b02_1": "何以故？",
    "T08n0246_001:0839b02_2": "般若無相，二諦皆空，謂從無明至一切智，無自相無他相，於第一義見無所見，若有修行亦不取著，若不修行亦不取著，非行非不行亦不取著，於一切法皆不取著。",
    "T08n0246_001:0839b06_3": "菩薩未成佛，以菩提為煩惱；菩薩成佛時，以煩惱為菩提。",
    "T08n0246_001:0839b07_4": "何以故？",
    "T08n0246_001:0839b07_5": "於第一義而無二故，諸佛如來與一切法悉皆如故。」",
    "T08n0246_001:0839b09_6": "波斯匿王白佛言：「十方諸佛、一切菩薩，云何不離文字而行實相？」",
    "T08n0246_001:0839b10_7": "佛言：「大王！",
    "T08n0246_001:0839b10_8": "文字者，謂契經、應頌、記別、諷誦、自說、緣起、譬喻、本事、本生、方廣、希有、論議，所有宣說音聲，語言，文字，章句，一切皆如，無非實相；若取文字相者，即非實相。",
    "T08n0246_001:0839b14_9": "「大王！",
    "T08n0246_001:0839b14_10": "修實相者，如文字修。",
    "T08n0246_001:0839b14_11": "實相即是諸佛智母，一切有情根本智母，此即名為一切智體。",
    "T08n0246_001:0839b16_12": "諸佛未成佛，與當佛為智母；諸佛已成佛，即為一切智。",
    "T08n0246_001:0839b17_13": "未得為性，已得為智。",
    "T08n0246_001:0839b17_14": "三乘般若，不生不滅，自性常住。",
    "T08n0246_001:0839b18_15": "一切有情，此為覺性。",
    "T08n0246_001:0839b19_0": "若菩薩不著文字、不離文字，無文字相非無文字，能如是修不見修相，是即名為修文字者，而能得於般若真性，是為般若波羅蜜多。",
    "T08n0246_001:0839b22_0": "「大王！",
    "T08n0246_001:0839b22_1": "菩薩摩訶薩護佛果、護十地行、護化有情，為若此也。」",
    "T08n0246_001:0839b24_0": "波斯匿王白佛言：「真性是一，有情品類根行無量，法門為一、為無量耶？」",
    "T08n0246_001:0839b25_1": "佛言：「大王！",
    "T08n0246_001:0839b25_2": "法門非一亦非無量。",
    "T08n0246_001:0839b26_3": "何以故？",
    "T08n0246_001:0839b26_4": "由諸有情色法、心法，五取蘊相、我人知見，種種根行品類無邊，法門隨根亦有無量。",
    "T08n0246_001:0839b28_5": "此諸法性，非相非無相而非無量。",
    "T08n0246_001:0839b29_6": "若菩薩隨諸有情見一見二，是即不見一二之義——了知一二非一非二，即勝義諦；取著一二若有若無，即世俗諦——是故法門非一非二。",
    "T08n0246_001:0839c04_0": "「大王！",
    "T08n0246_001:0839c04_1": "一切諸佛說般若波羅蜜多，我今說般若波羅蜜多無二無別。",
    "T08n0246_001:0839c05_2": "汝等大眾，受持、讀誦、如說修行，即為受持諸佛之法。",
    "T08n0246_001:0839c06_3": "「大王！",
    "T08n0246_001:0839c06_4": "此般若波羅蜜多功德無量，若有恒河沙不可說諸佛，是一一佛教化無量不可說有情，是一一有情皆得成佛，是諸佛等復教化無量不可說有情亦皆成佛，是諸佛等所說般若波羅蜜多，有無量不可說那庾多億偈，說不可盡。",
    "T08n0246_001:0839c12_0": "於諸偈中而取一偈分為千分，復於千分而說一分，句義功德尚無窮盡，何況如是無量句義所有功德。",
    "T08n0246_001:0839c14_1": "若有人能於此經中起一念淨信，是人即超百劫、千劫、百千萬劫生死苦難，何況書寫、受持、讀誦、為人解說所得功德，即與十方一切諸佛等無有異。",
    "T08n0246_001:0839c17_2": "當知此人，諸佛護念，不久當成阿耨多羅三藐三菩提。」",
    "T08n0246_001:0839c18_3": "說是法時，有十億人得三空忍，百萬億人得大空忍，無量菩薩得住十地。",
    "T08n0246_001:0839c21_0": "仁王護國般若波羅蜜多經卷上"
}