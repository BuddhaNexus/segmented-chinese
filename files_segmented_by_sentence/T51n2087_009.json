{
    "T51n2087_009:0919a02_0": "大唐西域記卷第九(一國)",
    "T51n2087_009:0919a04_0": "三藏法師玄奘奉　詔譯",
    "T51n2087_009:0919a05_0": "大總持寺沙門辯機撰",
    "T51n2087_009:0919a06_0": "摩伽陀國下",
    "T51n2087_009:0919a07_0": "菩提樹東渡尼連禪那河，大林中有窣堵波。",
    "T51n2087_009:0919a08_0": "其北有池，香象侍母處也。",
    "T51n2087_009:0919a08_1": "如來在昔修菩薩行，為香象子，居北山中，遊此池側。",
    "T51n2087_009:0919a09_2": "其母盲也，採藕根，汲清水，恭行孝養，與時推移。",
    "T51n2087_009:0919a11_0": "屬有一人，遊林迷路，彷徨往來，悲號慟哭。",
    "T51n2087_009:0919a12_1": "象子聞而愍焉，導之以示歸路。",
    "T51n2087_009:0919a12_2": "是人既還，遂白王曰：「我知香象遊舍林藪，此奇貨也，可往捕之。」",
    "T51n2087_009:0919a14_3": "王納其言，興兵往狩，是人前導，指象示王，即時兩臂墮落，若有斬截者。",
    "T51n2087_009:0919a16_0": "其王雖驚此異，仍縛象子以歸。",
    "T51n2087_009:0919a16_1": "象子既已維縶多時，而不食水草，典廐者以聞，王遂親問之。",
    "T51n2087_009:0919a18_2": "象子曰：「我母盲冥，累日飢餓，今見幽厄，詎能甘食？」",
    "T51n2087_009:0919a19_3": "王愍其情也，故遂放之。",
    "T51n2087_009:0919a20_0": "其側窣堵波，前建石柱，是昔迦葉波佛於此宴坐。",
    "T51n2087_009:0919a21_1": "其側有過去四佛坐及經行遺迹之所。",
    "T51n2087_009:0919a23_0": "四佛坐東渡莫訶河，至大林中，有石柱，是外道入定發惡願處。",
    "T51n2087_009:0919a24_1": "昔有外道欝頭藍子者，志逸煙霞，身遺草澤，於此法林栖神匿迹。",
    "T51n2087_009:0919a26_2": "既具五神通，得第一有定。",
    "T51n2087_009:0919a26_3": "摩揭陀王特深宗敬，每至中時，請就宮食。",
    "T51n2087_009:0919a27_4": "欝頭藍子凌虛履空，往來無替。",
    "T51n2087_009:0919a28_5": "摩揭陀王候時瞻望，亦既至已，捧接置座。",
    "T51n2087_009:0919a29_6": "王將出遊，欲委留事，簡擢中宮，無堪承命。",
    "T51n2087_009:0919b01_7": "有少息女，淑慎令儀，既親且賢，無出其右，摩揭陀王召而命曰：「吾方遠遊，將有所委，爾宜悉心，慎終其事。",
    "T51n2087_009:0919b04_8": "彼欝頭藍仙，宿所宗敬，時至來飯，如我所奉。」",
    "T51n2087_009:0919b05_9": "勅誡既已，便即巡覽。",
    "T51n2087_009:0919b05_10": "少女承旨，瞻候如儀，大仙至已，捧而置座。",
    "T51n2087_009:0919b06_11": "欝頭藍子既觸女人，起欲界染，退失神通，飯訖言歸，不得虛遊。",
    "T51n2087_009:0919b08_12": "中心愧恥，詭謂女曰：「吾比修道業，入定怡神，凌虛往來，略無暇景，國人願覩，聞之久矣。",
    "T51n2087_009:0919b10_13": "然先達垂訓，利物為務，豈守獨善，忘其兼濟？",
    "T51n2087_009:0919b11_14": "今欲從門而出，履地而往，使夫覩見之徒，咸蒙福利。」",
    "T51n2087_009:0919b12_15": "王女聞已，宣告遠近。",
    "T51n2087_009:0919b13_16": "是時人以馳競，灑掃衢路，百千萬眾，佇望來儀。",
    "T51n2087_009:0919b14_17": "欝頭藍子步自王宮，至彼法林，宴坐入定，心馳外境，棲林則烏鳥嚶囀，臨池乃魚鼈諠聲，情散心亂，失神廢定。",
    "T51n2087_009:0919b16_18": "乃生忿恚，即發惡願：「願我當來為暴惡獸，狸身鳥翼，搏食生類，身廣三千里，兩翅各廣千五百里，投林噉諸羽族，入流食彼水生。」",
    "T51n2087_009:0919b19_19": "發願既已，忿心漸息，勤求頃之，復得本定。",
    "T51n2087_009:0919b20_20": "不久命終，生第一有天，壽八萬劫。",
    "T51n2087_009:0919b21_21": "如來記之，天壽畢已，當果昔願，得此弊身。",
    "T51n2087_009:0919b22_22": "從是流轉惡道，未期出離。",
    "T51n2087_009:0919b24_0": "莫訶河東入大林野，行百餘里，至屈屈(居勿反)吒播陀山(唐言雞足)，亦謂窶盧播陀山(唐言尊足)。",
    "T51n2087_009:0919b26_0": "高巒陗，無極深，壑洞無涯，山麓谿澗，喬林羅谷，岡岑嶺嶂，繁草被巖，峻起三峯，傍挺絕崿，氣將天接，形與雲同。",
    "T51n2087_009:0919b28_1": "其後尊者大迦葉波居中寂滅，不敢指言，故云尊足。",
    "T51n2087_009:0919b29_2": "摩訶迦葉波者，聲聞弟子也，得六神通，具八解脫。",
    "T51n2087_009:0919c02_0": "如來化緣斯畢，垂將涅槃，告迦葉波曰：「我於曠劫勤修苦行，為諸眾生求無上法，昔所願期，今已果滿。",
    "T51n2087_009:0919c04_1": "我今將欲入大涅槃，以諸法藏囑累於汝，住持宣布，勿有失墜。",
    "T51n2087_009:0919c05_2": "姨母所獻金縷袈裟，慈氏成佛，留以傳付。",
    "T51n2087_009:0919c06_3": "我遺法中諸修行者，若比丘、比丘尼、鄔波索迦、(唐言近事男。",
    "T51n2087_009:0919c08_4": "舊曰伊蒱塞，又曰優波塞，又曰優婆塞，皆訛也)、鄔波斯迦(唐言近事女。",
    "T51n2087_009:0919c09_0": "舊曰優婆斯，又曰優婆夷，皆訛也)，皆先濟渡，令離流轉。」",
    "T51n2087_009:0919c09_1": "迦葉承旨，住持正法。",
    "T51n2087_009:0919c10_2": "結集既已，至第二十年，厭世無常，將入寂滅。",
    "T51n2087_009:0919c11_3": "乃往雞足山，山陰而上，屈盤取路，至西南岡。",
    "T51n2087_009:0919c12_4": "山峯險阻，崖徑槃薄，乃以錫扣，剖之如割。",
    "T51n2087_009:0919c13_5": "山徑既開，逐路而進，槃紆曲折，迴互斜通，至于山頂，東北面出，既入三峯之中，捧佛袈裟而立，以願力故，三峯斂覆，故今此山三脊隆起。",
    "T51n2087_009:0919c16_6": "當來慈氏世尊之興世也，三會說法之後，餘有無量憍慢眾生，將登此山，至迦葉所。",
    "T51n2087_009:0919c18_7": "慈氏彈指，山峯自開，彼諸眾生既見迦葉，更增憍慢。",
    "T51n2087_009:0919c20_8": "時大迦葉授衣致辭，禮敬已畢，身昇虛空，示諸神變，化火焚身，遂入寂滅。",
    "T51n2087_009:0919c21_9": "時眾瞻仰，憍慢心除，因而感悟，皆證聖果。",
    "T51n2087_009:0919c22_10": "故今山上建窣堵波，靜夜遠望，或見明炬，及有登山，遂無所覩。",
    "T51n2087_009:0920a01_0": "鷄足山東北行百餘里，至佛陀伐那山。",
    "T51n2087_009:0920a01_1": "峯崖崇峻，巘崿隱嶙，巖間石室，佛嘗降止。",
    "T51n2087_009:0920a02_2": "傍有盤石，帝釋、梵王摩牛頭栴檀塗飾如來，今其石上餘香郁烈。",
    "T51n2087_009:0920a04_3": "五百羅漢潛靈於此，諸有感遇，或得覩見，時作沙彌之形，入里乞食，隱顯靈奇之迹，羌難以述。",
    "T51n2087_009:0920a06_4": "佛陀伐那山空谷中東行三十餘里，至洩(移結反)瑟知林(唐言杖林)。",
    "T51n2087_009:0920a08_5": "林竹修篠，被山滿谷。",
    "T51n2087_009:0920a08_6": "其先有婆羅門，聞釋迦佛身長丈六，常懷疑惑，未之信也，乃以丈六竹杖，欲量佛身。",
    "T51n2087_009:0920a10_7": "恒於杖端出過丈六，如是增高，莫能窮實，遂投杖而去，因植根焉。",
    "T51n2087_009:0920a12_8": "中有大窣堵波，無憂王之所建也。",
    "T51n2087_009:0920a13_9": "如來在昔，於此七日為諸天、人現大神通，說深妙法。",
    "T51n2087_009:0920a15_0": "杖林中近有鄔波索迦闍耶犀那者(唐言勝軍)，西印度剎帝利種也，志尚夷簡，情悅山林，迹居幻境，心遊真際，內外典籍，窮究幽微，辭論清高，儀範閑雅。",
    "T51n2087_009:0920a18_1": "諸沙門、婆羅門、外道、異學、國王、大臣、長者、豪右，相趨通謁，伏膺請益。",
    "T51n2087_009:0920a19_2": "受業門人，十室而六。",
    "T51n2087_009:0920a20_3": "年漸七十，耽讀不倦，餘藝捐廢，唯習佛經，策勵身心，不舍晝夜。",
    "T51n2087_009:0920a21_4": "印度之法，香末為泥，作小窣堵波，高五六寸，書寫經文，以置其中，謂之法舍利也；數漸盈積，建大窣堵波，總聚於內，常修供養。",
    "T51n2087_009:0920a24_5": "故勝軍之為業也，口則宣說妙法，導誘學人，手乃作窣堵波，式崇勝福，夜又經行禮誦，宴坐思惟，寢食不遑，晝夜無怠。",
    "T51n2087_009:0920a27_6": "年百歲矣，志業不衰。",
    "T51n2087_009:0920a28_7": "三十年間，凡作七拘胝(唐言億)法舍利窣堵波。",
    "T51n2087_009:0920a29_8": "每滿一拘胝，建大窣堵波，而總置中，盛修供養，請諸僧眾，法會稱慶，其時神光燭曜，靈異昭彰，自茲厥後，時放光明。",
    "T51n2087_009:0920b04_0": "杖林西南十餘里，大山陽，有二溫泉，其水甚熱。",
    "T51n2087_009:0920b05_1": "在昔如來化出此水，於中浴焉。",
    "T51n2087_009:0920b05_2": "今者尚存，清流無減，遠近之人，皆來就浴，沈痾宿疹，無不除差。",
    "T51n2087_009:0920b07_3": "其傍則有窣堵波，如來經行之處也。",
    "T51n2087_009:0920b08_4": "杖林東南行六七里，至大山，橫嶺之前有石窣堵波，昔如來兩三月為諸人、天於此說法，時頻毘娑羅王欲來聽法，乃疏山積石，壘階以進，廣二十餘步，長三四里。",
    "T51n2087_009:0920b13_0": "大山北三四里，有孤山，昔廣博仙人棲隱於此，鑿崖為室，餘趾尚存，傳教門人，遺風猶扇。",
    "T51n2087_009:0920b15_1": "孤山東北四五里，有小孤山，山壁石室廣袤可坐千餘人矣，如來在昔於此三月說法。",
    "T51n2087_009:0920b17_2": "石室上有大磐石，帝釋、梵王摩牛頭栴檀塗飾佛身，石上餘香，于今郁烈。",
    "T51n2087_009:0920b19_0": "石室西南隅有巖岫，印度謂之阿素洛(舊曰阿修羅，又曰阿須倫，又曰阿修羅，皆訛也)宮也。",
    "T51n2087_009:0920b20_1": "往有好事者，深閑呪術，顧儔命侶，十有四人，約契同志，入此巖岫。",
    "T51n2087_009:0920b22_2": "行三四十里，廓然大明，乃見城邑臺觀，皆是金銀琉璃。",
    "T51n2087_009:0920b23_3": "是人至已，有諸少女佇立門側，歡喜迎接，甚加禮遇。",
    "T51n2087_009:0920b24_4": "於是漸進至內城門，有二婢使各捧金盤，盛滿花香，而來迎候。",
    "T51n2087_009:0920b26_5": "謂諸人曰：「宜就池浴，塗冠香花，已而後入，斯為美矣。",
    "T51n2087_009:0920b27_6": "唯彼術士，宜時速進。」",
    "T51n2087_009:0920b28_7": "餘十三人遂即沐浴，既入池已，恍若有忘，乃坐稻田中，去此之北平川中，已三四十里矣。",
    "T51n2087_009:0920c02_0": "石室側有棧道，廣十餘步，長四五里。",
    "T51n2087_009:0920c02_1": "昔頻毘娑羅王將往佛所，乃斬石通谷，疏崖填川，或壘石，或鑿巖，作為階級，以至佛所。",
    "T51n2087_009:0920c05_2": "從此大山中東行六十餘里，至矩奢揭羅補羅城(唐言上茅宮城)。",
    "T51n2087_009:0920c06_3": "上茅宮城，摩揭陀國之正中，古先君王之所都，多出勝上吉祥香茅，以故謂之上茅城也。",
    "T51n2087_009:0920c08_4": "崇山四周，以為外郭，西通峽徑，北闢山門，東西長，南北狹，周一百五十餘里。",
    "T51n2087_009:0920c10_5": "內城餘趾周三十餘里。",
    "T51n2087_009:0920c10_6": "羯尼迦樹遍諸蹊徑，花含殊馥，色爛黃金，暮春之月，林皆金色。",
    "T51n2087_009:0920c13_0": "宮城北門外有窣堵波，是提婆達多與未生怨王共為親友，乃放護財醉象，欲害如來。",
    "T51n2087_009:0920c15_0": "如來指端出五師子，醉象於此馴伏而前。",
    "T51n2087_009:0920c16_0": "伏",
    "T51n2087_009:0920c17_0": "醉象東北有窣堵波，是舍利子聞阿濕婆恃比丘(唐言馬勝)說法證果之處。",
    "T51n2087_009:0920c18_1": "初，舍利子在家也，高才雅量，見重當時，門生學徒，傳以受業。",
    "T51n2087_009:0920c20_2": "此時將入王舍大城，馬勝比丘亦方乞食。",
    "T51n2087_009:0920c21_3": "時舍利子遙見馬勝，謂門生曰：「彼來者甚庠序，不證聖果，豈斯調寂？",
    "T51n2087_009:0920c22_4": "宜少佇待，觀其進趣。」",
    "T51n2087_009:0920c23_5": "馬勝比丘已證羅漢，心得自在，容止和雅，振錫來儀。",
    "T51n2087_009:0920c24_6": "舍利子曰：「長老善安樂耶？",
    "T51n2087_009:0920c25_7": "師何人，證何法，若此之悅豫乎？」",
    "T51n2087_009:0920c26_0": "馬勝謂曰：「爾不知耶，淨飯王太子，捨轉輪王位，悲愍六趣，苦行六年，證三菩提，具一切智，是吾師也。",
    "T51n2087_009:0920c28_1": "夫法者，非有非空，難用銓緒，唯佛與佛乃能究述，豈伊愚昧所能詳議？」",
    "T51n2087_009:0921a01_2": "因為頌說，稱讚佛法。",
    "T51n2087_009:0921a01_3": "舍利子聞已，便獲果證。",
    "T51n2087_009:0921a02_4": "舍利子證果北不遠，有大深坑，傍建窣堵波，是室利毱多(唐言勝密)以火坑、毒飯欲害佛處。",
    "T51n2087_009:0921a04_5": "勝密者，宗信外道，深著邪見。",
    "T51n2087_009:0921a05_0": "諸梵志曰：「喬答摩國人尊敬，遂令我徒無所恃賴，汝今可請至家飯會，門穿大坑，滿中縱火，棧以朽木，覆以燥土。",
    "T51n2087_009:0921a07_1": "凡諸飲食，皆雜毒藥，若免火坑，當遭毒食。」",
    "T51n2087_009:0921a08_2": "勝密承命，便設毒會。",
    "T51n2087_009:0921a09_3": "城中之人皆知勝密於世尊所起惡害心，咸皆勸請，願佛勿往。",
    "T51n2087_009:0921a10_4": "世尊告曰：「無得懷憂。",
    "T51n2087_009:0921a11_5": "如來之身，物莫能害。」",
    "T51n2087_009:0921a11_6": "於是受請而往。",
    "T51n2087_009:0921a12_7": "足履門閫，火坑成池，清瀾澄鑒，蓮花彌漫。",
    "T51n2087_009:0921a13_8": "勝密見已，憂惶無措，謂其徒曰：「以術免火，尚有毒食。」",
    "T51n2087_009:0921a14_9": "世尊飯食已訖，為說妙法，勝密聞已，謝咎歸依。",
    "T51n2087_009:0921a16_0": "勝密火坑東北，山城之曲，有窣堵波，是時縛迦大醫(舊曰耆婆，訛也)於此為佛建說法堂，周其壖垣種植花菓，餘趾蘖株尚有遺迹。",
    "T51n2087_009:0921a18_1": "如來在世，多於中止。",
    "T51n2087_009:0921a19_2": "其傍復有縛迦故宅，餘基舊井，墟坎猶存。",
    "T51n2087_009:0921a20_3": "宮城東北行十四五里，至姞栗陀羅矩吒山(唐言鷲峯，亦謂鷲臺。",
    "T51n2087_009:0921a21_4": "舊曰耆闍崛山，訛也)。",
    "T51n2087_009:0921a21_5": "接北山之陽，孤摽特起，既棲鷲鳥，又類高臺，空翠相映，濃淡分色。",
    "T51n2087_009:0921a23_6": "如來御世垂五十年，多居此山，廣說妙法。",
    "T51n2087_009:0921a24_7": "頻毘娑羅王為聞法故，興發人徒，自山麓至峯岑，跨谷凌巖，編石為階，廣十餘步，長五六里。",
    "T51n2087_009:0921a26_8": "中路有二小窣堵波，一謂下乘，即王至此徒行以進；一謂退凡，即簡凡人不令同往。",
    "T51n2087_009:0921a28_9": "其山頂則東西長，南北狹。",
    "T51n2087_009:0921a29_10": "臨崖西埵有甎精舍，高廣奇製，東闢其戶，如來在昔多居說法，今作說法之像，量等如來之身。",
    "T51n2087_009:0921b03_0": "精舍東有長石，如來經行所履也。",
    "T51n2087_009:0921b03_1": "傍有大石，高丈四五尺，周三十餘步，是提婆達多遙擲擊佛處也。",
    "T51n2087_009:0921b05_2": "其南崖下有窣堵波，在昔如來於此說《法花經》。",
    "T51n2087_009:0921b06_3": "精舍南山崖側有大石室，如來在昔於此入定。",
    "T51n2087_009:0921b08_0": "佛石室西北，石室前有大磐石，阿難為魔怖處也。",
    "T51n2087_009:0921b09_1": "尊者阿難於此入定，魔王化作鷲鳥，於黑月夜分據其大石，奮翼驚鳴，以怖尊者。",
    "T51n2087_009:0921b11_2": "尊者是時驚懼無措，如來鑒見，伸手安慰，通過石壁，摩阿難頂，以大慈言而告之曰：「魔所變化，宜無怖懼。」",
    "T51n2087_009:0921b13_3": "阿難蒙慰，身心安樂。",
    "T51n2087_009:0921b14_4": "石上鳥迹、崖中通穴，歲月雖久，于今尚存。",
    "T51n2087_009:0921b16_0": "精舍側有數石室，舍利子等諸大羅漢於此入定。",
    "T51n2087_009:0921b17_1": "舍利子石室前有一大井，枯涸無水，墟坎猶存。",
    "T51n2087_009:0921b19_0": "精舍東北石澗中有大磐石，是如來曬袈裟之處，衣文明徹，皎如彫刻。",
    "T51n2087_009:0921b20_1": "其傍石上有佛脚迹，輪文雖暗，規摸可察。",
    "T51n2087_009:0921b21_2": "北山頂有窣堵波，是如來望摩揭陀城，於此七日說法。",
    "T51n2087_009:0921b23_0": "山城北門西有毘布羅山，聞之土俗曰：山西南崖陰，昔有五百溫泉，今者數十而已，然猶有冷有暖，未盡溫也。",
    "T51n2087_009:0921b25_1": "其泉源發雪山之南無熱惱池，潛流至此，水甚清美，味同本池。",
    "T51n2087_009:0921b27_2": "流經五百枝小熱地獄，火熱上炎，致斯溫熱。",
    "T51n2087_009:0921b28_3": "泉流之口，並皆彫石，或作師子、白象之首，或作石筒懸流之道，下乃編石為池。",
    "T51n2087_009:0921b29_4": "諸方異域咸來此浴，浴者宿疾多差。",
    "T51n2087_009:0921c01_5": "溫泉左右諸窣堵波及精舍，基址鱗次，並是過去四佛坐及經行遺迹之所。",
    "T51n2087_009:0921c03_6": "此處既山水相帶，仁智攸居，隱淪之士蓋亦多矣。",
    "T51n2087_009:0921c05_0": "溫泉西有卑鉢羅石室，世尊在昔恒居其中。",
    "T51n2087_009:0921c06_0": "後壁洞穴是阿素洛宮也。",
    "T51n2087_009:0921c06_1": "習定比丘多居此室。",
    "T51n2087_009:0921c07_2": "時出怪異龍、蛇、師子之形，見之者心發狂亂。",
    "T51n2087_009:0921c08_3": "然斯勝地，靈聖所止，躡迹欽風，忘其災禍。",
    "T51n2087_009:0921c09_4": "近有比丘，戒行貞潔，心樂幽寂，欲於此室匿迹習定。",
    "T51n2087_009:0921c10_5": "或有諫曰：「勿往彼也。",
    "T51n2087_009:0921c11_6": "彼多災異，為害不少，既難取定，亦恐喪身。",
    "T51n2087_009:0921c12_7": "宜鑒前事，勿貽後悔。」",
    "T51n2087_009:0921c12_8": "比丘曰：「不然。",
    "T51n2087_009:0921c13_0": "我方志求佛果，摧伏天魔，若此之害，夫何足言？」",
    "T51n2087_009:0921c14_1": "便即振錫而往室焉。",
    "T51n2087_009:0921c14_2": "於是設壇場，誦禁呪。",
    "T51n2087_009:0921c15_3": "旬日之後，穴出少女，謂比丘曰：「尊者染衣守戒，為含識歸依；修慧習定，作生靈善導。",
    "T51n2087_009:0921c17_4": "而今居此，驚懼我曹。",
    "T51n2087_009:0921c17_5": "如來之教，豈若是耶？」",
    "T51n2087_009:0921c18_6": "比丘曰：「我守淨戒，遵聖教也。",
    "T51n2087_009:0921c19_0": "匿迹山谷，遠諠雜也。",
    "T51n2087_009:0921c19_1": "忽此見譏，其咎安在？」",
    "T51n2087_009:0921c20_0": "對曰：「尊者誦呪聲發，火從外入，燒我居室，苦我枝屬。",
    "T51n2087_009:0921c21_1": "唯願悲愍，勿復誦呪。」",
    "T51n2087_009:0921c21_2": "比丘曰：「誦呪自護，非欲害物。",
    "T51n2087_009:0921c22_3": "往者，行人居此習定，期於聖果，以濟幽塗，覩怪驚懼，喪棄身命，汝之辜也，其何辭乎？」",
    "T51n2087_009:0921c24_4": "對曰：「罪障既重，智慧斯淺。",
    "T51n2087_009:0921c25_5": "自今已來，屏居守分，亦願尊者勿誦神呪。」",
    "T51n2087_009:0921c26_6": "比丘於是修定如初，安靜無害。",
    "T51n2087_009:0921c28_0": "毘布羅山上有窣堵波，昔者如來說法之處。",
    "T51n2087_009:0921c29_0": "今有露形外道，多依此住，修習苦行，夙夜匪懈，自旦至昏，旋轉觀察。",
    "T51n2087_009:0922a01_1": "山城北門左，南崖陰，東行二三里，至大石室，昔提婆達多於此入定。",
    "T51n2087_009:0922a04_0": "石室東不遠，磐石上有班采，狀血染，傍建窣堵波，是習定比丘自害證果之處。",
    "T51n2087_009:0922a05_1": "昔有比丘，勤勵心身，屏居修定，歲月逾遠，不證聖果。",
    "T51n2087_009:0922a07_2": "退而自咎，竊復歎曰：「無學之果，終不時證；有累之身，徒生何益！」",
    "T51n2087_009:0922a08_3": "便就此石自刺其頸，是時即證阿羅漢果，上昇虛空，示現神變，化火焚身，而入寂滅。",
    "T51n2087_009:0922a10_4": "美其雅操，建以記功。",
    "T51n2087_009:0922a12_0": "比丘證果東石崖上，有石窣堵波，習定比丘投崖證果之處。",
    "T51n2087_009:0922a13_1": "昔在佛世，有一比丘，宴坐山林，修證果定，精勤已久，不得果證，晝夜繼念，無忘靜定。",
    "T51n2087_009:0922a15_2": "如來知其根機將發也，遂往彼而成之，自竹林園至山崖下，彈指而召，佇立以待。",
    "T51n2087_009:0922a17_3": "此比丘遙覩聖眾，身意勇悅，投崖而下，猶其淨心，敬信佛語，未至于地，已獲果證。",
    "T51n2087_009:0922a19_4": "世尊告曰：「宜知是時。」",
    "T51n2087_009:0922a19_5": "即昇虛空，示現神變。",
    "T51n2087_009:0922a20_6": "用彰淨信，故斯封記。",
    "T51n2087_009:0922a21_0": "山城北門行一里餘，至迦蘭陀竹園。",
    "T51n2087_009:0922a21_1": "今有精舍，石基甎室，東闢其戶。",
    "T51n2087_009:0922a22_2": "如來在世，多居此中，說法開化，導凡拯俗。",
    "T51n2087_009:0922a23_3": "今作如來之身。",
    "T51n2087_009:0922a24_0": "初，此城中有大長者迦蘭陀，時稱豪貴，以大竹園施諸外道。",
    "T51n2087_009:0922a25_1": "及見如來，聞法淨信，追昔竹園居彼異眾，今天人師無以館舍。",
    "T51n2087_009:0922a27_0": "時諸神鬼感其誠心，斥逐外道，而告之曰：「長者迦蘭陀當以竹園起佛精舍，汝宜速去，得免危厄。」",
    "T51n2087_009:0922a29_1": "外道憤恚，含怒而去。",
    "T51n2087_009:0922a29_2": "長者於此建立精舍，功成事畢，躬往請佛，如來是時遂受其施。",
    "T51n2087_009:0922b03_0": "迦蘭陀竹園東有窣堵波，阿闍多設咄路王(唐言未生怨，舊曰阿闍世，訛略也)之所建也。",
    "T51n2087_009:0922b04_1": "如來涅槃之後，諸王共分舍利，未生怨王得以持歸，式遵崇建，而修供養。",
    "T51n2087_009:0922b06_2": "無憂王之發信心也，開取舍利，建窣堵波，尚有遺餘，時燭光景。",
    "T51n2087_009:0922b08_0": "未生怨王窣堵波，有尊者阿難半身舍利。",
    "T51n2087_009:0922b08_1": "昔尊者將寂滅也，去摩揭陀國，趣吠舍釐城。",
    "T51n2087_009:0922b10_0": "兩國交爭，欲興兵甲。",
    "T51n2087_009:0922b10_1": "尊者傷愍，遂分其身，摩揭陀王奉歸供養，即斯勝地，式修崇建。",
    "T51n2087_009:0922b12_0": "其傍則有如來經行之處。",
    "T51n2087_009:0922b12_1": "次此不遠有窣堵波，是舍利子及沒特伽羅子等安居之所。",
    "T51n2087_009:0922b14_0": "竹林園西南行五六里，南山之陰，大竹林中，有大石室，是尊者摩訶迦葉在此與九百九十大阿羅漢，如來涅槃後結集三藏。",
    "T51n2087_009:0922b17_0": "前有故基，未生怨王為集法藏諸大羅漢建此堂宇。",
    "T51n2087_009:0922b18_1": "初，大迦葉宴坐山林，忽燭光明，又覩地震，曰：「是何祥變，若此之異？」",
    "T51n2087_009:0922b19_2": "以天眼觀，見佛世尊於雙樹林間入般涅槃，尋命徒屬趣拘尸城。",
    "T51n2087_009:0922b21_3": "路逢梵志，手執天花。",
    "T51n2087_009:0922b21_4": "迦葉問曰：「汝從何來？",
    "T51n2087_009:0922b22_5": "知我大師今在何處？」",
    "T51n2087_009:0922b22_6": "梵志對曰：「我適從彼拘尸城來，見汝大師已入涅槃，天、人大眾咸興供養，我所持花，自彼得也。」",
    "T51n2087_009:0922b25_7": "迦葉聞已，謂其徒曰：「慧日淪照，世界闇冥，善導遐棄，眾生顛墜。」",
    "T51n2087_009:0922b26_8": "懈怠比丘更相賀曰：「如來寂滅，我曹安樂，若有所犯，誰能訶制？」",
    "T51n2087_009:0922b28_9": "迦葉聞已，深更感傷，思集法藏，據教治犯。",
    "T51n2087_009:0922b29_10": "遂至雙樹，觀化禮敬。",
    "T51n2087_009:0922b29_11": "既而法王去世，人、天無導，諸大羅漢亦取滅度。",
    "T51n2087_009:0922c01_12": "時大迦葉作是思惟：「承順佛教，宜集法藏。」",
    "T51n2087_009:0922c02_13": "於是登蘇迷盧山，擊大揵稚，唱如是言：「今王舍城將有法事，諸證果人宜時速集！」",
    "T51n2087_009:0922c04_14": "揵稚聲中傳迦葉教，遍至三千大千世界，得神通者聞皆集會。",
    "T51n2087_009:0922c06_15": "是時迦葉告諸眾曰：「如來寂滅，世界空虛，當集法藏，用報佛恩。",
    "T51n2087_009:0922c07_16": "今將集法，務從簡靜，豈恃群居，不成勝業？",
    "T51n2087_009:0922c08_17": "其有具三明，得六通，聞持不謬，辯才無礙，如斯上人，可應結集。",
    "T51n2087_009:0922c10_18": "自餘果學，各歸其居。」",
    "T51n2087_009:0922c11_0": "於是得九百九十人，除阿難在學地，大迦葉召而謂曰：「汝未盡漏，宜出聖眾。」",
    "T51n2087_009:0922c12_1": "曰：「隨侍如來，多歷年所，每有法議，曾未棄遺。",
    "T51n2087_009:0922c13_2": "今將結集，而見擯斥，法王寂滅，失所依怙。」",
    "T51n2087_009:0922c15_0": "迦葉告曰：「勿懷憂惱。",
    "T51n2087_009:0922c15_1": "汝親侍佛，誠復多聞，然愛惑未盡，習結未斷。」",
    "T51n2087_009:0922c16_2": "阿難辭屈而出，至空寂處，欲取無學，勤求不證。",
    "T51n2087_009:0922c17_3": "既已疲怠，便欲假寐，未及伏枕，遂證羅漢。",
    "T51n2087_009:0922c18_4": "往結集所，叩門白至。",
    "T51n2087_009:0922c19_5": "迦葉問曰：「汝結盡耶？",
    "T51n2087_009:0922c19_6": "宜運神通，非門而入。」",
    "T51n2087_009:0922c20_7": "阿難承命，從鑰隙入，禮僧已畢，退而復坐。",
    "T51n2087_009:0922c21_8": "是時安居初十五日也。",
    "T51n2087_009:0922c22_0": "於是迦葉揚言曰：「念哉諦聽！",
    "T51n2087_009:0922c22_1": "阿難聞持，如來稱讚，集素呾纜(舊曰修多羅，訛也)藏。",
    "T51n2087_009:0922c23_2": "優波釐持律明究，眾所知識，集毘奈耶(舊曰毘那耶，訛也)藏。",
    "T51n2087_009:0922c25_0": "我迦葉波集阿毘達磨藏。」",
    "T51n2087_009:0922c25_1": "兩三月盡，集三藏訖。",
    "T51n2087_009:0922c26_2": "以大迦葉僧中上座，因而謂之上座部焉。",
    "T51n2087_009:0922c28_0": "大迦葉波結集西北，有窣堵波，是阿難受僧訶責，不預結集，至此宴坐，證羅漢果。",
    "T51n2087_009:0922c29_1": "證果之後，方乃預焉。",
    "T51n2087_009:0923a02_0": "阿難證果西行二十餘里，有窣堵波，無憂王之所建也，大眾部結集之處。",
    "T51n2087_009:0923a03_1": "諸學、無學數百千人，不預大迦葉結集之眾，而來至此，更相謂曰：「如來在世，同一師學，法王寂滅，簡異我曹。",
    "T51n2087_009:0923a06_2": "欲報佛恩，當集法藏。」",
    "T51n2087_009:0923a06_3": "於是凡、聖咸會，賢智畢萃，復集素呾纜藏、毘柰耶藏、阿毘達磨藏、雜集藏、禁呪藏，別為五藏。",
    "T51n2087_009:0923a08_4": "而此結集，凡、聖同會，因而謂之大眾部。",
    "T51n2087_009:0923a10_0": "竹林精舍北行二百餘步，至迦蘭陀池，如來在昔多此說法。",
    "T51n2087_009:0923a11_1": "水既清澄，具八功德，佛涅槃後，枯涸無餘。",
    "T51n2087_009:0923a13_0": "迦蘭陀池西北行二三里，有窣堵波，無憂王所建也，高六十餘尺。",
    "T51n2087_009:0923a14_1": "傍有石柱，刻記立窣堵波事，高五十餘尺，上作象形。",
    "T51n2087_009:0923a16_0": "石柱東北不遠，至曷羅闍姞利呬城(唐言王舍)。",
    "T51n2087_009:0923a16_1": "外郭已壞，無復遺堵，內城雖毀，基址猶峻，周二十餘里，面有一門。",
    "T51n2087_009:0923a18_2": "初，頻毘娑羅王都在上宮城也，編戶之家頻遭火害。",
    "T51n2087_009:0923a19_3": "一家縱逸，四隣罹災，防火不暇，資產廢業，眾庶嗟怨，不安其居。",
    "T51n2087_009:0923a21_4": "王曰：「我以不德，下民罹患，修何德可以禳之？」",
    "T51n2087_009:0923a22_5": "群臣曰：「大王德化邕穆，政教明察，今茲細民不謹，致此火災，宜制嚴科，以清後犯，若有火起，窮究先發，罰其首惡，遷之寒林。",
    "T51n2087_009:0923a25_6": "寒林者，棄屍之所，俗謂不祥之地，人絕遊往之迹。",
    "T51n2087_009:0923a26_7": "今遷於彼，同夫棄屍。",
    "T51n2087_009:0923a27_8": "既恥陋居，當自謹護。」",
    "T51n2087_009:0923a27_9": "王曰：「善，宜遍宣告居。」",
    "T51n2087_009:0923a28_10": "頃之，王宮中先自失火。",
    "T51n2087_009:0923a28_11": "謂諸臣曰：「我其遷矣。」",
    "T51n2087_009:0923a29_12": "乃命太子監攝留事，欲清國憲，故遷居焉。",
    "T51n2087_009:0923b01_13": "時吠舍釐王聞頻毘娑羅王野處寒林，整集戎旅，欲襲不虞。",
    "T51n2087_009:0923b03_0": "邊候以聞，乃建城邑。",
    "T51n2087_009:0923b03_1": "以王先舍於此，故稱王舍城也。",
    "T51n2087_009:0923b04_2": "官屬、士、庶咸徙家焉。",
    "T51n2087_009:0923b04_3": "或云：至未生怨王乃築此城，未生怨太子既嗣王位，因遂都之。",
    "T51n2087_009:0923b06_4": "逮無憂王遷都波吒釐城，以王舍城施婆羅門，故今城中無復凡民，唯婆羅門減千家耳。",
    "T51n2087_009:0923b09_0": "宮城西南隅有二小伽藍，諸國客僧往來此止，是佛昔日說法之所。",
    "T51n2087_009:0923b10_1": "次此西北有窣堵波，珠底色迦(唐言星曆。",
    "T51n2087_009:0923b11_2": "舊曰樹提伽，訛也)長者本生故里。",
    "T51n2087_009:0923b12_0": "城南門外，道左有窣堵波，如來於此說法及度羅怙羅。",
    "T51n2087_009:0923b13_1": "從此北行三十餘里，至那爛陀(唐言施無厭)僧伽藍。",
    "T51n2087_009:0923b14_2": "聞之耆舊曰：此伽藍南菴沒羅林中有池，其龍名那爛陀，傍建伽藍，因取為稱。",
    "T51n2087_009:0923b16_3": "從其實議，是如來在昔修菩薩行，為大國王，建都此地，悲愍眾生，好樂周給，時美其德，號施無厭，由是伽藍因以為稱。",
    "T51n2087_009:0923b19_4": "其地本菴沒羅園，五百商人以十億金錢買以施佛，佛於此處三月說法，諸商人等亦證聖果。",
    "T51n2087_009:0923b21_5": "佛涅槃後未久，此國先王鑠迦羅阿逸多(唐言帝日)，敬重一乘，遵崇三寶，式占福地，建此伽藍。",
    "T51n2087_009:0923b23_6": "初興功也，穿傷龍身，時有善占尼乾外道，見而記曰：「斯勝地也，建立伽藍，當必昌盛，為五印度之軌則，逾千載而彌隆，後進學人易以成業，然多歐血，傷龍故也。」",
    "T51n2087_009:0923b27_7": "其子佛陀毱多王(唐言覺護)，繼體承統，聿遵勝業，次此之南，又建伽藍。",
    "T51n2087_009:0923b28_8": "呾他揭多毱多王(唐言如來)，篤修前緒，次此之東，又建伽藍。",
    "T51n2087_009:0923c01_9": "婆羅阿迭多(唐言幼日)王之嗣位也，次此東北，又建伽藍。",
    "T51n2087_009:0923c02_10": "功成事畢，福會稱慶，輸誠幽顯，延請凡聖。",
    "T51n2087_009:0923c03_11": "其會也，五印度僧萬里雲集，眾坐已定，二僧後至，引上第三重閣。",
    "T51n2087_009:0923c04_12": "或有問曰：「王將設會，先請凡聖，大德何方，最後而至？」",
    "T51n2087_009:0923c06_13": "曰：「我至那國也，和上嬰疹，飯已方行，受王遠請，故來赴會。」",
    "T51n2087_009:0923c07_14": "問者驚駭，遽以白王。",
    "T51n2087_009:0923c08_0": "王心知聖也，躬往問焉，遲上重閣，莫知所去。",
    "T51n2087_009:0923c09_1": "王更深信，捨國出家。",
    "T51n2087_009:0923c09_2": "出家既已，位居僧末，心常怏怏，懷不自安：「我昔為王，尊居最上；今者出家，卑在眾末。」",
    "T51n2087_009:0923c11_3": "尋往白僧，自述情事。",
    "T51n2087_009:0923c12_4": "於是眾僧和合，令未受戒者以年齒為次，故此伽藍獨有斯制。",
    "T51n2087_009:0923c13_5": "其王之子代闍羅(唐言金剛)，嗣位之後，信心貞固，復於此西建立伽藍。",
    "T51n2087_009:0923c15_6": "其後中印度王此北復建大伽藍。",
    "T51n2087_009:0923c16_7": "於是周垣峻峙，同為一門，既歷代君王繼世興建，窮諸剞劂，誠壯觀也。",
    "T51n2087_009:0923c17_8": "帝曰本大伽藍者，今置佛像，眾中日差四十僧就此而食，以報施主之恩。",
    "T51n2087_009:0923c19_9": "僧徒數千，並俊才高學也，德重當時，聲馳異域者，數百餘矣。",
    "T51n2087_009:0923c21_0": "戒行清白，律儀淳粹，僧有嚴制，眾咸貞素，印度諸國皆仰則焉。",
    "T51n2087_009:0923c22_1": "請益談玄，竭日不足，夙夜警誡，少長相成，其有不談三藏幽旨者，則形影自愧矣。",
    "T51n2087_009:0923c24_2": "故異域學人欲馳聲問，咸來稽疑，方流雅譽。",
    "T51n2087_009:0923c25_3": "是以竊名而遊，咸得禮重。",
    "T51n2087_009:0923c26_0": "殊方異域欲入談議，門者詰難，多屈而還；學深今古，乃得入焉。",
    "T51n2087_009:0923c27_1": "於是客遊後進，詳論藝能，其退飛者固十七八矣。",
    "T51n2087_009:0923c28_2": "二三博物，眾中次詰，莫不挫其銳、頹其名。",
    "T51n2087_009:0923c29_3": "若其高才博物，強識多能，明德哲人，聯暉繼軌。",
    "T51n2087_009:0924a01_4": "至如護法、護月，振芳塵於遺教；德慧、堅慧，流雅譽於當時；光友之清論；勝友之高談；智月則風鑒明敏；戒賢乃至德幽邃。",
    "T51n2087_009:0924a04_5": "若此上人，眾所知識，德隆先達，學貫舊章，述作論釋各十數部，並盛流通，見珍當世。",
    "T51n2087_009:0924a06_6": "伽藍四周，聖迹百數，舉其二三，可略言矣。",
    "T51n2087_009:0924a08_0": "伽藍西不遠有精舍，在昔如來三月止此，為諸天、人廣說妙法。",
    "T51n2087_009:0924a09_1": "南百餘步小窣堵波，遠方比丘見佛處。",
    "T51n2087_009:0924a10_2": "昔有比丘自遠方來，至此遇見如來聖眾，內發敬心，五體投地，便即發願求輪王位。",
    "T51n2087_009:0924a12_3": "如來見已，告諸眾曰：「彼比丘者甚可愍惜。",
    "T51n2087_009:0924a13_4": "福德深遠，信心堅固，若求佛果，不久當證。",
    "T51n2087_009:0924a14_5": "今其發願求轉輪王，於當來世必受此報。",
    "T51n2087_009:0924a15_6": "身體投地下至金輪，其中所有微塵之數，一一塵是一輪王報也。",
    "T51n2087_009:0924a17_0": "既耽世樂，聖果斯遠。」",
    "T51n2087_009:0924a17_1": "其南則有觀自在菩薩立像。",
    "T51n2087_009:0924a18_2": "或見執香爐往佛精舍，周旋右繞。",
    "T51n2087_009:0924a19_0": "觀自在菩薩像南窣堵波中，有如來三月之間剃剪髮、爪。",
    "T51n2087_009:0924a20_1": "有嬰疾病，旋繞多愈。",
    "T51n2087_009:0924a20_2": "其西垣外池側窣堵波，是外道執雀於此問佛死生之事。",
    "T51n2087_009:0924a22_3": "次東南垣內五十餘步，有奇樹，高八九尺，其幹兩披，在昔如來嚼楊枝棄地，因植根柢，歲月雖久，初無增減。",
    "T51n2087_009:0924a24_4": "次東大精舍，高二百餘尺，如來在昔於此四月說諸妙法。",
    "T51n2087_009:0924a26_5": "次北百餘步精舍中，有觀自在菩薩像，淨信之徒興供養者所見不同，莫定其所，或立門側，或出簷前，諸國法俗咸來供養。",
    "T51n2087_009:0924a29_0": "觀自在菩薩精舍北有大精舍，高三百餘尺，婆羅阿迭多王之所建也，莊嚴度量及中佛像，同菩提樹下大精舍。",
    "T51n2087_009:0924b02_1": "其東北窣堵波，在昔如來於此七日演說妙法。",
    "T51n2087_009:0924b03_2": "西北則有過去四佛坐處。",
    "T51n2087_009:0924b04_3": "其南鍮石精舍，戒日王之所建立，功雖未畢，然其圖量十丈而後成之。",
    "T51n2087_009:0924b06_4": "次東二百餘步垣外，有銅立佛像，高八十餘尺，重閣六層，乃得彌覆，昔滿胄王之所作也。",
    "T51n2087_009:0924b09_0": "滿胄王銅佛像北二三里，甎精舍中，有多羅菩薩像。",
    "T51n2087_009:0924b10_1": "其量既高，其靈甚察。",
    "T51n2087_009:0924b10_2": "每歲元日，盛興供養，隣境國王、大臣、豪族，齎妙香花，持寶旛蓋，金石遞奏，絲竹相和，七日之中，建斯法會。",
    "T51n2087_009:0924b13_3": "其垣南門內有大井。",
    "T51n2087_009:0924b13_4": "昔在佛世，有大商侶，熱渴逼迫，來至佛所。",
    "T51n2087_009:0924b14_5": "世尊指其地，以可得水。",
    "T51n2087_009:0924b15_6": "商主乃以車軸築地，地既為陷，水遂泉涌。",
    "T51n2087_009:0924b16_7": "飲已聞法，皆悟聖果。",
    "T51n2087_009:0924b17_0": "伽藍西南行八九里，至拘理迦邑，中有窣堵波，無憂王之所建也，是尊者沒特伽羅子本生故里。",
    "T51n2087_009:0924b19_1": "傍有窣堵波，尊者於此入無餘涅槃，其中則有遺身舍利。",
    "T51n2087_009:0924b20_2": "尊者，大婆羅門種，與舍利子少為親友。",
    "T51n2087_009:0924b21_3": "舍利子以才明見貴，尊者以精鑒延譽，才智相比，動止必俱，結要終始，契同去就，相與厭俗，共求捨家，遂師珊闍耶焉。",
    "T51n2087_009:0924b24_4": "舍利子遇馬勝阿羅漢，聞法悟聖，還為尊者重述，聞而悟法，遂證初果。",
    "T51n2087_009:0924b26_5": "與其徒二百五十人俱到佛所，世尊遙見，指告眾曰：「彼來者，我弟子中神足第一。」",
    "T51n2087_009:0924b28_6": "既至佛所，請入法中。",
    "T51n2087_009:0924b28_7": "世尊告曰：「善來，比丘，淨修梵行，得離苦際。」",
    "T51n2087_009:0924b29_8": "聞是語時，鬚髮落，俗裳變，戒品淨，威儀調順。",
    "T51n2087_009:0924c01_9": "經七日，結漏盡，證羅漢果，得神通力。",
    "T51n2087_009:0924c03_0": "沒特伽羅子故里東行三四里，有窣堵波，頻毘娑羅王迎見佛處。",
    "T51n2087_009:0924c04_1": "如來初證佛果，知摩揭陀國人心渴仰，受頻毘娑羅王請，於晨朝時，著衣持鉢，與千比丘左右圍繞，皆是耆舊螺髻梵志，慕法染衣，前後羽從，入王舍城。",
    "T51n2087_009:0924c08_2": "時帝釋天王變為摩那婆，首冠螺髻，左手執金瓶，右手持寶杖，足蹈空虛，離地四指，在大眾中前導佛路。",
    "T51n2087_009:0924c10_3": "時摩揭陀國頻毘娑羅王與其國內諸婆羅門、長者、居士，百千萬眾，前後導從，出王舍城奉迎聖眾。",
    "T51n2087_009:0924c13_4": "頻毘娑羅王迎佛東南行二十餘里，至迦羅臂拏迦邑，中有窣堵波，無憂王之所建也。",
    "T51n2087_009:0924c15_5": "是尊者舍利子本生故里，井今尚在。",
    "T51n2087_009:0924c15_6": "傍有窣堵波，尊者於此寂滅，其中則有遺身舍利。",
    "T51n2087_009:0924c17_7": "尊者，大婆羅門種。",
    "T51n2087_009:0924c17_8": "其父高才博識，深鑒精微，凡諸典籍莫不究習。",
    "T51n2087_009:0924c18_9": "其妻感夢，具告夫曰：「吾昨宵寐，夢感異人，身被鎧甲，手執金剛，摧破諸山，退立一山之下。」",
    "T51n2087_009:0924c20_10": "夫曰：「夢甚善。",
    "T51n2087_009:0924c21_11": "汝當生男，達學貫世，摧諸論師，破其宗致，唯不如一人，為作弟子。」",
    "T51n2087_009:0924c22_12": "果而有娠，母忽聰明，高論劇談，言無屈滯。",
    "T51n2087_009:0924c23_13": "尊者年始八歲，名擅四方，其性淳質，其心慈悲，朽壞結縛，成就智慧。",
    "T51n2087_009:0924c25_14": "與沒特伽羅子少而相友，深厭塵俗，未有所歸，於是與沒特伽羅子於珊闍耶外道所而修習焉。",
    "T51n2087_009:0924c27_15": "乃相謂曰：「斯非究竟之理，未能窮苦際也。",
    "T51n2087_009:0924c28_16": "各求明導，先嘗甘露，必同其味。」",
    "T51n2087_009:0924c29_17": "時大阿羅漢馬勝執持應器，入城乞食。",
    "T51n2087_009:0925a01_18": "舍利子見其威儀閑雅，即而問曰：「汝師是誰？」",
    "T51n2087_009:0925a02_19": "曰：「釋種太子厭世出家，成等正覺。",
    "T51n2087_009:0925a03_20": "是我師也。」",
    "T51n2087_009:0925a03_21": "舍利子曰：「所說何法，可得聞乎？」",
    "T51n2087_009:0925a04_22": "曰：「我初受教，未達深義。」",
    "T51n2087_009:0925a05_0": "舍利子曰：「願說所聞。」",
    "T51n2087_009:0925a05_1": "馬勝乃隨宜演說，舍利子聞已，即證初果。",
    "T51n2087_009:0925a06_2": "遂與其徒二百五十人往詣佛所，世尊遙見，指告眾曰：「我弟子中智慧第一。」",
    "T51n2087_009:0925a08_3": "至已頂禮，願從佛法。",
    "T51n2087_009:0925a08_4": "世尊告曰：「善來，比丘。」",
    "T51n2087_009:0925a09_5": "聞是語時，戒品具足。",
    "T51n2087_009:0925a09_6": "過半月後，聞佛為長爪梵志說法，聞餘論而感悟，遂證羅漢之果。",
    "T51n2087_009:0925a11_7": "其後阿難承佛告寂滅期，展轉相語，各懷悲感，舍利子深增戀仰，不忍見佛入般涅槃，遂請世尊，先入寂滅。",
    "T51n2087_009:0925a14_8": "世尊告曰：「宜知是時。」",
    "T51n2087_009:0925a14_9": "告謝門人，至本生里，侍者沙彌遍告城邑。",
    "T51n2087_009:0925a15_10": "未生怨王及其國人莫不風馳，皆悉雲會。",
    "T51n2087_009:0925a16_11": "舍利子廣為說法，聞已而去。",
    "T51n2087_009:0925a17_12": "於後夜分，正意繫心，入滅盡定，從定起已而寂滅焉。",
    "T51n2087_009:0925a19_0": "迦羅臂挐迦邑東南四五里，有窣堵波，是尊者舍利子門人入涅槃處。",
    "T51n2087_009:0925a20_1": "或曰：迦葉波佛在世時，有三拘胝(拘胝者，唐言億)大阿羅漢同於此地無餘寂滅。",
    "T51n2087_009:0925a23_0": "舍利子門人窣堵波東行三十餘里，至因陀羅勢羅窶訶山(唐言帝釋窟)。",
    "T51n2087_009:0925a24_1": "其山巖谷杳冥，花林蓊欝，嶺有兩峯，岌然特起。",
    "T51n2087_009:0925a25_2": "西峯南巖間有大石室，廣而不高，昔如來嘗於中止。",
    "T51n2087_009:0925a26_3": "時時天帝釋以四十二疑事畫石請問，佛為演釋，其迹猶在。",
    "T51n2087_009:0925a28_4": "今作此像，擬昔聖儀，入中禮敬者，莫不肅然驚懼。",
    "T51n2087_009:0925a29_5": "山巖上有過去四佛坐及經行遺迹之所。",
    "T51n2087_009:0925b01_6": "東峯上有伽藍，聞諸土俗曰：其中僧眾，或於夜分，望見西峯石室佛像前每有燈炬，常為照燭。",
    "T51n2087_009:0925b04_0": "因陀羅勢羅窶訶山東峯伽藍前有窣堵波，謂亘(許贈反)娑(唐言雁)。",
    "T51n2087_009:0925b05_1": "昔此伽藍習翫小乘，小乘漸教也，故開三淨之食，而此伽藍遵而不墜。",
    "T51n2087_009:0925b07_2": "其後三淨求不時獲。",
    "T51n2087_009:0925b07_3": "有比丘經行，忽見群雁飛翔，戲言曰：「今日眾僧中食不充，摩訶薩埵宜知是時。」",
    "T51n2087_009:0925b09_4": "言聲未絕，一雁退飛，當其僧前，投身自殞。",
    "T51n2087_009:0925b10_5": "比丘見已，具白眾僧，聞者悲感，咸相謂曰：「如來設法，導誘隨機；我等守愚，遵行漸教。",
    "T51n2087_009:0925b12_6": "大乘者，正理也，宜改先執，務從聖旨。",
    "T51n2087_009:0925b13_7": "此雁垂誡，誠為明導，宜旌厚德，傳記終古。」",
    "T51n2087_009:0925b14_8": "於是建窣堵波，式昭遺烈，以彼死雁瘞其下焉。",
    "T51n2087_009:0925b16_0": "因陀羅勢羅窶訶山東北行百五六十里，至迦布德迦(唐言鴿)伽藍，僧徒二百餘人，學說一切有部。",
    "T51n2087_009:0925b18_1": "伽藍東有窣堵波，無憂王之所建也。",
    "T51n2087_009:0925b19_2": "昔佛於此為諸大眾一宿說法。",
    "T51n2087_009:0925b19_3": "時有羅者於此林中網捕羽族，一日不獲，遂作是言：「我惟薄福，恒為弊事。」",
    "T51n2087_009:0925b21_4": "來至佛所，揚言唱曰：「今日如來於此說法，令我網捕都無所得，妻孥飢餓，其計安出？」",
    "T51n2087_009:0925b23_5": "如來告曰：「汝應蘊火，當與汝食。」",
    "T51n2087_009:0925b24_6": "如來是時化作大鴿，投火而死，羅者持歸，妻孥共食。",
    "T51n2087_009:0925b25_7": "其後重往佛所，如來方便攝化，羅者聞法，悔過自新，捨家修學，便證聖果。",
    "T51n2087_009:0925b27_8": "因名所建為鴿伽藍。",
    "T51n2087_009:0925b29_0": "迦布德迦伽藍南二三里，至孤山。",
    "T51n2087_009:0925b29_1": "其山崇峻，樹林欝茂，名花清流，被崖緣壑。",
    "T51n2087_009:0925c01_2": "上多精舍靈廟，頗極剞劂之工。",
    "T51n2087_009:0925c02_3": "正中精舍有觀自在菩薩像，軀量雖小，威神感肅，手執蓮花，頂戴佛像。",
    "T51n2087_009:0925c04_4": "常有數人，斷食要心，求見菩薩，七日、二七日、乃至一月，其有感者，見觀自在菩薩，妙相莊嚴，威光赫奕，從像中出，慰喻其人。",
    "T51n2087_009:0925c07_5": "昔南海僧伽羅國王清旦以鏡照面，不見其身，乃覩贍部洲摩揭陀國多羅林中小山上有此菩薩像，王深感慶，圖以營求。",
    "T51n2087_009:0925c10_6": "既至此山，寔唯肖似，因建精舍，興諸供養。",
    "T51n2087_009:0925c11_7": "自後諸王尚想遺風，遂於其側建立精舍靈廟，香花伎樂供養不絕。",
    "T51n2087_009:0925c12_8": "孤山觀自在菩薩像東南行四十餘里，至一伽藍，僧徒五十餘人，並學小乘法教。",
    "T51n2087_009:0925c14_9": "伽藍前有大窣堵波，多有靈異，佛昔於此為梵天王等七日說法。",
    "T51n2087_009:0925c16_10": "其側則有過去三佛坐及經行遺迹之所。",
    "T51n2087_009:0925c17_11": "伽藍東北行七十餘里，殑伽河南，至大聚落，人民殷盛，有數天祠，並窮彫飾。",
    "T51n2087_009:0925c18_12": "東南不遠有大窣堵波，佛昔於此一宿說法。",
    "T51n2087_009:0925c19_13": "從此東入山林中，行百餘里，至落般膩羅聚落。",
    "T51n2087_009:0925c21_14": "伽藍前有大窣堵波，無憂王之所建，佛昔於此三月說法。",
    "T51n2087_009:0925c22_15": "此北二三里有大池，周三十餘里，四色蓮花四時開發。",
    "T51n2087_009:0925c23_16": "從此東入大山林中，行二百餘里，至伊爛拏鉢伐多國(中印度境)。",
    "T51n2087_009:0925c26_0": "大唐西域記卷第九"
}