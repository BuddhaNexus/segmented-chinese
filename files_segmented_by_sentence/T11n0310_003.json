{
    "T11n0310_003:0013a06_0": "大寶積經卷第三",
    "T11n0310_003:0013a08_0": "大唐三藏菩提流志奉　詔譯",
    "T11n0310_003:0013a09_0": "三律儀會第一之三",
    "T11n0310_003:0013a10_0": "爾時尊者摩訶迦葉白佛言：「甚奇世尊！",
    "T11n0310_003:0013a10_1": "如是人等聞此等經不生厭離。」",
    "T11n0310_003:0013a11_2": "佛告大迦葉言：「若有眾生成就四法，聞說此經不生厭離。",
    "T11n0310_003:0013a12_3": "云何為四？",
    "T11n0310_003:0013a13_4": "多放逸故不能深信，業異熟故亦不深信，大地獄故不能審信，我當死故。",
    "T11n0310_003:0013a14_5": "若人成就如是四法，不生厭離。",
    "T11n0310_003:0013a15_6": "迦葉！",
    "T11n0310_003:0013a15_7": "復有眾生成就四法，不生厭離。",
    "T11n0310_003:0013a16_8": "何等為四？",
    "T11n0310_003:0013a16_9": "年盛壯時自恃強力，耽著欲樂，貪嗜諸酒，不能了知明思惟觀。",
    "T11n0310_003:0013a17_10": "若人成就如是四法，不生厭離。",
    "T11n0310_003:0013a18_11": "迦葉！",
    "T11n0310_003:0013a18_12": "若有比丘成就四法，謗佛菩提。",
    "T11n0310_003:0013a19_13": "何等為四？",
    "T11n0310_003:0013a19_14": "本造惡業已成就故，毀壞正法，如是比丘不自發露不善異熟諸惡業故。",
    "T11n0310_003:0013a21_15": "於比丘尼行穢欲故。",
    "T11n0310_003:0013a21_16": "彼有和上或阿闍梨多人所敬，謗佛菩提，如是弟子隨學於師亦生誹謗。",
    "T11n0310_003:0013a23_17": "是寡聞者，由嫉妬故謗毀諸佛。",
    "T11n0310_003:0013a24_18": "比丘成就如是四法，謗佛菩提。",
    "T11n0310_003:0013a24_19": "「迦葉！",
    "T11n0310_003:0013a25_0": "若有一法，得成沙門及婆羅門。",
    "T11n0310_003:0013a25_1": "何者為一？",
    "T11n0310_003:0013a25_2": "於一切法心無所住。",
    "T11n0310_003:0013a26_3": "如是一法，得成沙門及婆羅門。",
    "T11n0310_003:0013a27_4": "譬如有人墮高山頂，謂無大地樹木叢林，唯起空想出入息斷。",
    "T11n0310_003:0013a28_5": "迦葉！",
    "T11n0310_003:0013a28_6": "著諸法者亦復如是，若執眼想及以眼相，執耳鼻舌身意想乃至意相，若執色受想行識想，執淨持戒多聞慚愧經行往來得菩提想，如此等法皆悉非作沙門婆羅門。",
    "T11n0310_003:0013b03_7": "若起想者則為所害。",
    "T11n0310_003:0013b03_8": "為誰所害？",
    "T11n0310_003:0013b04_9": "謂貪瞋癡。",
    "T11n0310_003:0013b04_10": "若執眼相，由著可愛不可愛色相故，為眼所害。",
    "T11n0310_003:0013b05_11": "如是執著耳鼻舌身意相，乃至由著可愛不可愛法相故，乃至為意所害。",
    "T11n0310_003:0013b07_12": "若被害者，則於地獄、畜生、餓鬼、人、天界中極為所害。",
    "T11n0310_003:0013b08_13": "何緣被害？",
    "T11n0310_003:0013b08_14": "由想執著。",
    "T11n0310_003:0013b08_15": "何名想著？",
    "T11n0310_003:0013b08_16": "謂執我想及我所想、女想男想、地水火風想、骨想壞想青瘀想血塗想色變想離散想勝解脫想。",
    "T11n0310_003:0013b11_17": "彼有少分得勝解脫想，此有少分不得勝解脫想。",
    "T11n0310_003:0013b12_18": "有無量種宿住隨念現證作想，我隨念想異於過去異於現在，我是過去我是現在。",
    "T11n0310_003:0013b14_19": "於諸法中起想執著，乃至涅槃想、我得涅槃想。",
    "T11n0310_003:0013b15_20": "迦葉！",
    "T11n0310_003:0013b15_21": "以要言之，諸執著者處處起想，乃至於空性中起一切想，皆悉非作沙門婆羅門法，非沙門行、非婆羅門行。",
    "T11n0310_003:0013b17_22": "迦葉！",
    "T11n0310_003:0013b17_23": "如來說言沙門婆羅門法者，譬如虛空及以大地。",
    "T11n0310_003:0013b18_24": "何以故？",
    "T11n0310_003:0013b19_25": "虛空之法終不念言我是虛空。",
    "T11n0310_003:0013b19_26": "如是迦葉！",
    "T11n0310_003:0013b20_27": "沙門婆羅門者終不自謂我是沙門是婆羅門，是故諸法亦不自謂是作沙門婆羅門法。",
    "T11n0310_003:0013b22_28": "沙門法者不作不除，是為沙門及婆羅門。",
    "T11n0310_003:0013b23_29": "迦葉！",
    "T11n0310_003:0013b23_30": "譬如有人於夜闇中掉弄手臂搖動面目，作如是言：『我弄世間。",
    "T11n0310_003:0013b24_31": "我弄世間。』",
    "T11n0310_003:0013b24_32": "於意云何？",
    "T11n0310_003:0013b25_33": "彼為弄誰？」",
    "T11n0310_003:0013b25_34": "迦葉白言：「世尊！",
    "T11n0310_003:0013b25_35": "是人自弄。",
    "T11n0310_003:0013b25_36": "何以故？",
    "T11n0310_003:0013b26_37": "於中無人為可弄故。」",
    "T11n0310_003:0013b26_38": "佛告大迦葉言：「如是如是。",
    "T11n0310_003:0013b27_39": "若有比丘至阿蘭若，或至樹下空室露處，作如是想：『眼是無常，耳鼻舌身意悉是無常。』",
    "T11n0310_003:0013b29_40": "復作思惟：『色是無常，聲香味觸法亦悉無常。』",
    "T11n0310_003:0013c01_41": "作是思惟：『我趣涅槃。』",
    "T11n0310_003:0013c01_42": "如是等類為自劬勞，非沙門行。",
    "T11n0310_003:0013c02_43": "何以故？",
    "T11n0310_003:0013c02_44": "以有若干諸邪執故。",
    "T11n0310_003:0013c02_45": "知眼相已，為滅眼故勤勞修習。",
    "T11n0310_003:0013c03_46": "如是能知耳鼻舌身意相已，乃至為滅意故勤修習之。",
    "T11n0310_003:0013c04_47": "若於三處了知信受，則於三處而生分別。",
    "T11n0310_003:0013c05_48": "若於諸見起分別者，云何能得心一境性？",
    "T11n0310_003:0013c06_49": "迦葉！",
    "T11n0310_003:0013c06_50": "甚深菩提難入難趣、難具資糧。",
    "T11n0310_003:0013c07_51": "心一境性者，為以幾何名心一境性？",
    "T11n0310_003:0013c08_52": "周遍推求乃至一法亦不可得。",
    "T11n0310_003:0013c09_53": "所謂於眼不可得實，於耳鼻舌身意亦不得實，於一切法皆不得實。",
    "T11n0310_003:0013c10_54": "何以故？",
    "T11n0310_003:0013c10_55": "本性如是，心性不生，一切諸法無實可得，是故彼心不可得也。",
    "T11n0310_003:0013c12_56": "若過去未來現在無所得故、無所作故，是謂無所作。",
    "T11n0310_003:0013c13_57": "何名無所作？",
    "T11n0310_003:0013c13_58": "若新若故俱不可作，名無所作。",
    "T11n0310_003:0013c14_59": "是中過去心不解脫、現在心不解脫、未來心不解脫，隨所有心無所得者，是為心一境性。",
    "T11n0310_003:0013c16_60": "此即名入心之數也。",
    "T11n0310_003:0013c16_61": "「迦葉！",
    "T11n0310_003:0013c17_0": "未來當有比丘、比丘尼、優婆塞、優婆夷，執著眼等說為滅壞，於諸蘊中起於物想。",
    "T11n0310_003:0013c18_1": "如來說蘊猶如於夢，然彼說言夢為實有，由世間中說有是夢，若無夢者我等不應有夢想事。",
    "T11n0310_003:0013c20_2": "以有表示，是故我等於其眠夢起於夢想。",
    "T11n0310_003:0013c21_3": "如是如是，蘊有所因故說如夢，若無蘊者不應說蘊猶如於夢。",
    "T11n0310_003:0013c23_4": "彼諸愚夫謂夢為實，聞是等經便生誹謗。",
    "T11n0310_003:0013c24_5": "於中當有比丘尼等，於施主家妄稱我是阿羅漢果，或依淺智說現證得。",
    "T11n0310_003:0013c25_6": "若優婆塞、優婆夷等，聞經律頌說我現證。",
    "T11n0310_003:0013c26_7": "「迦葉！",
    "T11n0310_003:0013c26_8": "當於爾時。",
    "T11n0310_003:0013c27_9": "若有比丘或二十年三十年中常樂居止阿蘭若處精勤修習，為佛法故來詣初信一日優婆塞邊，唯以空言互相唱說，言空空故，我已遍知我已遍知。",
    "T11n0310_003:0014a01_10": "或有比丘聞是經等相向談說，有人聞之便生怖畏，復作是言：『若諸在家出家人等不應親近，應當遠離，此非教師。",
    "T11n0310_003:0014a04_11": "何以故？",
    "T11n0310_003:0014a04_12": "彼等所知不相親附。』",
    "T11n0310_003:0014a04_13": "復有宣說甚深法者，為諸在家出家人等棄捨輕賤。",
    "T11n0310_003:0014a05_14": "何以故？",
    "T11n0310_003:0014a06_15": "我今宣說勝妙梵行尚少知者，況未來世乃至最少知者亦皆滅沒。",
    "T11n0310_003:0014a07_16": "當爾之世，說法比丘千人之中，能如實解信入法者一亦難有；乃至二千亦復如是。",
    "T11n0310_003:0014a09_17": "於中或有餘比丘等，下至不能暫發言詞，況能解了。",
    "T11n0310_003:0014a10_18": "「迦葉！",
    "T11n0310_003:0014a10_19": "當於爾時，在家出家共輕此教。",
    "T11n0310_003:0014a11_20": "若有比丘發勤精進為滅不善生善法故，初夜後夜減省睡眠精進修學，則為他人譏嫌棄捨，或斷命根。",
    "T11n0310_003:0014a13_21": "如是等經即當毀滅，住法比丘亦皆滅盡。",
    "T11n0310_003:0014a14_22": "於中智者深勝無染解了之者，應當尊重深心恭敬，共集會已住阿蘭若。」",
    "T11n0310_003:0014a16_23": "爾時世尊而說頌曰：「我所說善法，　　第一義相應，　言蘊無堅實，　　應觀察如夢。",
    "T11n0310_003:0014a19_0": "　爾時諸比丘，　　鬪諍心紛擾，　無禮別尊卑，　　唯有空名相。",
    "T11n0310_003:0014a21_0": "　比丘所發言，　　俗亦如是說，　如斯之教法，　　道俗語皆同。",
    "T11n0310_003:0014a23_0": "　比丘謂俗言，　　汝解法希有，　是謂佛菩提，　　已發初地果。",
    "T11n0310_003:0014a25_0": "　彼心謂見法，　　親近在家人，　數奉施比丘，　　與其最上供。",
    "T11n0310_003:0014a27_0": "　如斯比丘說，　　無異語皆真，　與彼共相親，　　言我能見法。",
    "T11n0310_003:0014a29_0": "　生於彼時者，　　為施故出家，　不住正法中，　　毀壞菩提道。",
    "T11n0310_003:0014b02_0": "　我示汝道者，　　近我勿親餘，　不久汝得之，　　還如我所得，　此最寂靜位，　　共汝相向言。",
    "T11n0310_003:0014b05_0": "　和合大眾中，　　毀壞我教法，　猶如劫村賊，　　性懷兇險心，　破壞諸國城，　　及以大聚落。",
    "T11n0310_003:0014b08_0": "　比丘亦如是，　　無智多愚癡，　少慧起諸非，　　著命數取趣。",
    "T11n0310_003:0014b10_0": "　離我所說教，　　依止諸見心，　說是羅漢人，　　盡懷增上慢。",
    "T11n0310_003:0014b12_0": "　於大和合會，　　諸比丘眾前，　說已慧名聞，　　於中一難得。",
    "T11n0310_003:0014b14_0": "　或時有比丘，　　安住如實者，　被說惡名聞，　　言非佛弟子。",
    "T11n0310_003:0014b16_0": "　法王大菩提，　　于時被誹謗，　天眾懷憂慼，　　相向數悲啼。",
    "T11n0310_003:0014b18_0": "　對彼信心天，　　身自投于地，　觀斯釋師子，　　無上法輪摧。",
    "T11n0310_003:0014b20_0": "　嗟歎佛如來，　　快哉所說法，　奇特福田僧，　　佛之所愛子。",
    "T11n0310_003:0014b22_0": "　我等不復聞，　　法王之所說，　牟尼今滅度，　　無覺抱迷心。",
    "T11n0310_003:0014b24_0": "　地居天次後，　　出于大音聲，　唱令告諸天，　　法炬今將滅。",
    "T11n0310_003:0014b26_0": "　汝等得聞佛，　　不親近如來，　勿致後天龍，　　而當懷悔恨。",
    "T11n0310_003:0014b28_0": "　經於無數劫，　　為自及為他，　遍受於眾苦，　　爾乃方成佛。",
    "T11n0310_003:0014c01_0": "　此是諸世尊，　　為諸眾生類，　所說善法門，　　今皆當隱沒。",
    "T11n0310_003:0014c03_0": "　矯亂人興世，　　可畏造諸非，　魔使及惡魔，　　恣情惡言說。",
    "T11n0310_003:0014c05_0": "　諂詐多癡鈍，　　誑惑劣愚夫，　若瞋與不瞋，　　毀師及勝教。",
    "T11n0310_003:0014c07_0": "　聞地天聲已，　　上天皆慘然，　人及四王天，　　悉亦懷憂惱。",
    "T11n0310_003:0014c09_0": "　夜叉眾來集，　　阿吒筏底城，　皆發可畏聲，　　滿面流悲淚。",
    "T11n0310_003:0014c11_0": "　天居眾寶飾，　　城郭妙莊嚴，　皆悉失光暉，　　猶如於聚土。",
    "T11n0310_003:0014c13_0": "　國城非似本，　　堪生愛樂心，　今見寶嚴城，　　須臾不可樂。",
    "T11n0310_003:0014c15_0": "　諸天同詣彼，　　善逝本生國，　躄踊而號咷，　　轉增大悲苦。",
    "T11n0310_003:0014c17_0": "　我從天降地，　　往詣諸國城，　真法盡沈淪，　　遍觀皆不見。",
    "T11n0310_003:0014c19_0": "　下至閻浮境，　　見法大崩摧，　逼惱諸出家，　　發聲大號哭。",
    "T11n0310_003:0014c21_0": "　勝城七日內，　　處處失光暉，　天亦七日中，　　數悲數啼泣。",
    "T11n0310_003:0014c23_0": "　嗚呼大雄健，　　昔曾親面奉，　何期今不見，　　言說亦成空。",
    "T11n0310_003:0014c25_0": "　曾住舍衛城，　　來已皆恭敬，　於其地界內，　　數悲而數啼。",
    "T11n0310_003:0014c27_0": "　見佛所坐林，　　言佛曾於此，　轉四諦法輪，　　我等親聞聽。",
    "T11n0310_003:0014c29_0": "　世間還黑闇，　　更互不相尊，　己造諸罪因，　　往生三惡趣。",
    "T11n0310_003:0015a02_0": "　天眾多宮殿，　　今者悉空虛，　贍部諸眾生，　　無主無救護。",
    "T11n0310_003:0015a04_0": "　言佛經行處，　　毀壞悉荒蕪，　法王已涅槃，　　世間不可樂。",
    "T11n0310_003:0015a06_0": "　三十三天主，　　帝釋立其中，　苦惱發憂愁，　　高聲大悲慟。",
    "T11n0310_003:0015a08_0": "　諸忉利天等，　　舉手共哀號，　適聞園苑中，　　其次便馳走。",
    "T11n0310_003:0015a10_0": "　是等諸天眾，　　恒歎佛如來，　自嗟離世尊，　　曾為說法者。",
    "T11n0310_003:0015a12_0": "　不能食甘露，　　亦絕歌樂聲，　如是等諸天，　　心憂經六月。",
    "T11n0310_003:0015a14_0": "　阿修羅聞說，　　教法空無主，　於是即相呼，　　興師伐忉利。",
    "T11n0310_003:0015a16_0": "　贍部諸王等，　　毀壞佛制多，　當於爾時中，　　天與修羅戰。",
    "T11n0310_003:0015a18_0": "　多有諸比丘，　　及多比丘尼，　生諸惡趣中，　　備受眾苦毒。",
    "T11n0310_003:0015a20_0": "　在家犯諸罪，　　近事壞尸羅，　互相揚惡名，　　以之生苦趣。",
    "T11n0310_003:0015a22_0": "　女人行不善，　　皆亦入三塗，　如是事興時，　　世間不安靜。",
    "T11n0310_003:0015a24_0": "　或時行聚落，　　或投竄山林，　人眾以波逃，　　壽命便殀促。",
    "T11n0310_003:0015a26_0": "　多有賊盜起，　　亦復有飢荒，　苗稼不時登，　　蝗蟲起災暴。",
    "T11n0310_003:0015a28_0": "　若於飢饉世，　　人有壽命終，　便生餓鬼中，　　具受多辛苦。",
    "T11n0310_003:0015b01_0": "　所有施塔廟，　　及與四方僧，　爾時諸比丘，　　悉共分張取。",
    "T11n0310_003:0015b03_0": "　於我滅度後，　　如是眾苦興，　應速發精勤，　　勿復更迴顧。",
    "T11n0310_003:0015b05_0": "　諸有愚夫類，　　而無智慧人，　愚夫業已成，　　速生諸惡趣。",
    "T11n0310_003:0015b07_0": "　應樂讀誦說，　　智慧從此生，　人修智慧心，　　速能昇善趣。",
    "T11n0310_003:0015b09_0": "　常以智慧觀，　　如我如是學，　永離眾繫縛，　　速至於涅槃。",
    "T11n0310_003:0015b11_0": "　正法不久留，　　應發堅精進，　我已如是說，　　宜速正思惟。",
    "T11n0310_003:0015b13_0": "　此劫過去已，　　滿於六十劫？",
    "T11n0310_003:0015b14_0": "　當不聞佛名，　　何能生信樂。",
    "T11n0310_003:0015b15_0": "　若人相會遇，　　饑餓苦所侵，　母子是時中，　　互相食其肉。",
    "T11n0310_003:0015b17_0": "　彼時所生子，　　慞惶行不安，　住在己家中，　　猶生大怖畏。",
    "T11n0310_003:0015b19_0": "　見聞此事已，　　知其生死燒，　誰有智慧人，　　於中生愛樂？",
    "T11n0310_003:0015b21_0": "　無明是生根，　　女人是欲根，　蘊為苦惱根，　　是故應捨苦。",
    "T11n0310_003:0015b23_0": "　世有愚眾生，　　耽著於女欲，　人能離癡者，　　疾當得涅槃。",
    "T11n0310_003:0015b25_0": "　宣暢此法時，　　不遭於惡果，　不說果有漏，　　故墮惡趣中。",
    "T11n0310_003:0015b27_0": "　所有無漏法，　　空空無所有，　寂靜本無堅，　　宜應速了悟。",
    "T11n0310_003:0015b29_0": "「復次迦葉！",
    "T11n0310_003:0015b29_1": "若有比丘或餘眾生，由能成就此第一法求無漏者，應作是言，於一切法心無所住。",
    "T11n0310_003:0015c03_0": "「復次迦葉！",
    "T11n0310_003:0015c03_1": "菩薩應為堅固修習。",
    "T11n0310_003:0015c03_2": "云何堅固？",
    "T11n0310_003:0015c03_3": "云何修習？",
    "T11n0310_003:0015c04_4": "言堅固者，謂堅固心、堅固精進。",
    "T11n0310_003:0015c04_5": "何者名為堅固之心？",
    "T11n0310_003:0015c05_6": "菩薩念言：『乃至供養恒河沙佛，然後乃發一念之心而求佛道。",
    "T11n0310_003:0015c06_7": "次後復經恒河沙劫一佛現世，以發恒河沙等心故，一得人身，以恒河沙等人身聞一句法智慧光明，於阿耨多羅三藐三菩提作大利益。』",
    "T11n0310_003:0015c09_8": "應發如是堅固之心。",
    "T11n0310_003:0015c10_9": "又以種種方便攝佛智慧，種種苦行以為希求，種種苦行攝受佛智。",
    "T11n0310_003:0015c11_10": "復有如是堅固之心。",
    "T11n0310_003:0015c12_11": "「復次迦葉！",
    "T11n0310_003:0015c12_12": "我今為汝宣說譬喻，由此喻故諸有智人而能解了爾所說義。",
    "T11n0310_003:0015c14_0": "由是種種難行苦行能得菩提，於恒河沙劫不應休廢。",
    "T11n0310_003:0015c15_1": "若於恒河沙劫學不休廢，則能現證無上菩提。",
    "T11n0310_003:0015c16_2": "應發如是堅固之心，以為勢力以作策勤，終不捨離阿耨多羅三藐三菩提。",
    "T11n0310_003:0015c18_0": "復有如是堅固之心。",
    "T11n0310_003:0015c18_1": "迦葉！",
    "T11n0310_003:0015c18_2": "若有菩薩發是心者，何以攝受？",
    "T11n0310_003:0015c19_3": "謂不取處不取非處。",
    "T11n0310_003:0015c19_4": "何故不取處非處耶？",
    "T11n0310_003:0015c20_5": "若有取於處非處者，於無上覺則為障礙；以不取於處非處故，速得無上正等菩提。",
    "T11n0310_003:0015c22_6": "迦葉！",
    "T11n0310_003:0015c22_7": "譬如有人以滿三千大千世界珍寶持用布施，若有如是種種經典如來所說，隨順菩提受持教法以信安住，所生福聚倍多於彼。",
    "T11n0310_003:0015c25_8": "迦葉！",
    "T11n0310_003:0015c25_9": "菩薩復有堅固之心，乃至堅固心亦不可得，是故修行不可休廢。",
    "T11n0310_003:0015c26_10": "言修習者，謂多修行。",
    "T11n0310_003:0015c27_11": "有幾多耶？",
    "T11n0310_003:0015c27_12": "隨有若干多修習法，若起一心不能解了。",
    "T11n0310_003:0015c28_13": "何以故？",
    "T11n0310_003:0015c28_14": "彼法不可為表示故。",
    "T11n0310_003:0015c29_15": "然是最勝修習之法，謂堅固心性。」",
    "T11n0310_003:0015c29_16": "爾時世尊即說頌曰：「無心起心想，　　當有大怖畏，　我當成不成？",
    "T11n0310_003:0016a03_17": "　　是事為云何？",
    "T11n0310_003:0016a04_0": "　而常起尋伺，　　住在於一邊，　誹謗於正道，　　不可得菩提，　此是懈怠心，　　非是菩提相。",
    "T11n0310_003:0016a07_0": "　斯人疑一切，　　諸佛及聲聞，　不行而希望，　　賢聖諸佛法。",
    "T11n0310_003:0016a09_0": "　非但由言說，　　能成安樂果，　要有信樂心，　　能成廣大法。",
    "T11n0310_003:0016a11_0": "　亦非唯心量，　　能獲勝堪任，　由一法能成，　　諸有所作事，　知其殊勝已，　　為佛故應修。",
    "T11n0310_003:0016a14_0": "「復次迦葉！",
    "T11n0310_003:0016a14_1": "菩薩以能成就此法，亦不親近供養諸佛，而自記言：『我當得作如來、應、正等覺。』",
    "T11n0310_003:0016a16_0": "迦葉！",
    "T11n0310_003:0016a16_1": "在家菩薩有三種修，能於菩提而作利益。",
    "T11n0310_003:0016a17_2": "何等為三？",
    "T11n0310_003:0016a17_3": "為一切智故深生愛樂，不墮本業，堅持五戒。",
    "T11n0310_003:0016a18_4": "具此三支能成六法。",
    "T11n0310_003:0016a18_5": "何等為六？",
    "T11n0310_003:0016a19_6": "謂得聖處，不瘂不吃不聾不失聰聽，身變端嚴，速得深信於甚深法不生怖畏，隨所聞法不用功勞而能領解，速得不退；於此六法應當善知。",
    "T11n0310_003:0016a22_7": "有五障轉。",
    "T11n0310_003:0016a22_8": "何等為五？",
    "T11n0310_003:0016a22_9": "謂離間語，一切妄語，意樂不成，心懷嫉妬，耽著諸欲；如是五法為障礙轉。",
    "T11n0310_003:0016a24_10": "復有三法應當修行。",
    "T11n0310_003:0016a24_11": "何等為三？",
    "T11n0310_003:0016a25_12": "謂常興心欲出家故，於持戒沙門婆羅門所尊重恭敬，若非同類說法之者應遠離之。",
    "T11n0310_003:0016a27_0": "何以故？",
    "T11n0310_003:0016a27_1": "菩薩不應修學彼法，若修學者如負芻草。",
    "T11n0310_003:0016a28_2": "何以故？",
    "T11n0310_003:0016a28_3": "非佛道故。",
    "T11n0310_003:0016a28_4": "若擔負者即為執著，同諸愚癡，是故不應修學彼法。",
    "T11n0310_003:0016a29_5": "「復次迦葉！",
    "T11n0310_003:0016a29_6": "菩薩又應受學三法。",
    "T11n0310_003:0016b01_7": "何等為三？",
    "T11n0310_003:0016b01_8": "謂常隨順諸佛如來，為他演說勤自修行，於眾生所修習慈心；於此三處受已應學。",
    "T11n0310_003:0016b03_9": "復次應當親近三法。",
    "T11n0310_003:0016b04_0": "何等為三？",
    "T11n0310_003:0016b04_1": "謂離捶打，不毀他人說云卑賤，於怖畏者施其無畏；應當親近如是三法。」",
    "T11n0310_003:0016b05_2": "爾時世尊而說頌曰：「不親下劣人，　　見不正直者，　見已當遠離，　　猶如避毒蛇，　不應隨學他，　　不禮應遠離，　猶如見惡狗，　　以生惡趣中，　有懷執著人，　　學之同惡趣。",
    "T11n0310_003:0016b12_0": "　聞說勝空法，　　應生愛樂心，　及樂空比丘，　　亦應起尊敬，　增長多聞道，　　而生利智心。",
    "T11n0310_003:0016b15_0": "　親近勝菩提，　　有情應敬禮，　疾行受其教，　　速生諸善根，　增長智慧心，　　如蓮生在水。",
    "T11n0310_003:0016b18_0": "　宜多聽受法，　　所增善速增，　以增智慧心，　　能斷於諸漏。",
    "T11n0310_003:0016b20_0": "　大威德無畏，　　大智大精勤，　為欲利益他，　　自身盛利益。",
    "T11n0310_003:0016b22_0": "　在家應捨離，　　捶楚打眾生，　發趣求菩提，　　於法得不退，　無病最端正，　　人皆愛敬之。",
    "T11n0310_003:0016b25_0": "　若修習慈心，　　捨離諸惡道，　三十三天上，　　五欲自歡娛。",
    "T11n0310_003:0016b27_0": "　從天若命終，　　不墮於三惡，　生處於人世，　　種族豪貴家，　形貌最端嚴，　　人無能毀者，　天龍所守護，　　隨法正修行。",
    "T11n0310_003:0016c02_0": "　受於勝妙處，　　為人所愛重，　善得安隱眠，　　寤亦心安隱，　以為天擁護，　　終無怖畏心，　此之廣大法，　　有如是勝相。",
    "T11n0310_003:0016c06_0": "　在家或出家，　　更有大饒益，　令發悟憶念，　　多人諸善根。",
    "T11n0310_003:0016c08_0": "　怖者以施安，　　趣向菩提果，　更不事餘天，　　唯除一切智，　是人得正道，　　諸智共相應。",
    "T11n0310_003:0016c11_0": "　以此諸善根，　　捨離三惡趣，　得智獲三明，　　善學於三學。",
    "T11n0310_003:0016c13_0": "　如所作功德，　　如其所禮敬，　獨為眾生尊，　　人多恭敬禮，　禮敬如來者，　　眾中為最上。",
    "T11n0310_003:0016c16_0": "　住於在家地，　　若發菩提心，　為彼說法言，　　及餘汝當聽。",
    "T11n0310_003:0016c18_0": "「復次迦葉！",
    "T11n0310_003:0016c18_1": "在家菩薩應成三法。",
    "T11n0310_003:0016c18_2": "何等為三？",
    "T11n0310_003:0016c18_3": "應離世間嬉戲放逸互相贈遺及以選擇良日吉辰，應常清潔離多納受，復當精進修學多聞。",
    "T11n0310_003:0016c21_4": "菩薩應成如是三法。",
    "T11n0310_003:0016c21_5": "復有三法應受修行。",
    "T11n0310_003:0016c22_0": "何等為三？",
    "T11n0310_003:0016c22_1": "於說法者不為障礙，應當勸請說法之人，恒然燈燭。",
    "T11n0310_003:0016c23_2": "常應作是三種之行。",
    "T11n0310_003:0016c23_3": "復次迦葉！",
    "T11n0310_003:0016c24_4": "有三種法終不應作，若有作者則受女身。",
    "T11n0310_003:0016c25_5": "何等為三？",
    "T11n0310_003:0016c25_6": "不應障母聽聞正法及見比丘，不應障妻見諸比丘及聞正法，乃至不應於己妻所犯其非路。",
    "T11n0310_003:0016c27_7": "如是三法終不應作，若有作者便受女身」爾時世尊而說頌曰：「常應以信心，　　燃燈燭光曜，　便獲無塵垢，　　清淨之佛眼，　由依此眼故，　　了諸所知法。",
    "T11n0310_003:0017a03_0": "　若能了所知，　　以知過去法，　知現在亦然，　　不分別未來，　無有三種相。",
    "T11n0310_003:0017a05_1": "　　有斯二種相，　捨離於第三，　　相即名無相，　皆同為一義。",
    "T11n0310_003:0017a07_2": "　　佛所說諸根，　然法無根本，　　於斯起分別，　便失勝菩提。",
    "T11n0310_003:0017a09_3": "　　淨修佛眼已，　現證一切法，　　此句即菩提，　如上所開示。",
    "T11n0310_003:0017a11_4": "　　法無有能示，　亦無能毀者，　　諸法如虛空，　是故說開示。",
    "T11n0310_003:0017a13_5": "　　導師宣此義，　以為在家人，　　常燃燈燭光，　得佛眼明了。",
    "T11n0310_003:0017a15_6": "　　不斷他說法，　釋師子之教，　　終不往三塗，　不受生盲果。",
    "T11n0310_003:0017a17_7": "　　能常勸請他，　宣揚最勝教，　　以此善根力，　轉無上法輪。",
    "T11n0310_003:0017a19_8": "　　若人於母所，　為作法留難，　　受鄙陋女身，　盲傴多眾罪，　　不曾覩眾色，　亦不少聞聲，　　住於幽闇間，　猶如蝙蝠類。",
    "T11n0310_003:0017a23_9": "　　於妻生妬忌，　與作障法緣，　　從茲速命終，　當為極陋女，　　髮黃眼睛綠，　黧黯目盲冥，　　足跛懷毒心，　耳聾多口舌。",
    "T11n0310_003:0017a27_10": "　　如斯種類處，　速受眾惡身，　　常為欲因緣，　丈夫生嫉妬。",
    "T11n0310_003:0017b01_0": "「復次迦葉！",
    "T11n0310_003:0017b01_1": "在家菩薩有三種法所不應作。",
    "T11n0310_003:0017b01_2": "何等為三？",
    "T11n0310_003:0017b02_3": "若他施物，設有微少蘇醍醐等乃至或多難施之物，主若不請不應行施；他欲出家不應留難，未出家者應當勸喻令使出家；見有建立如來塔廟當助修營，不應緣此取其財物。",
    "T11n0310_003:0017b06_4": "如是三法在家菩薩所不應作。」",
    "T11n0310_003:0017b06_5": "爾時世尊而說頌曰：「他施功德財，　　不應與非處，　於重便獲罪，　　所施不能遮。",
    "T11n0310_003:0017b10_0": "　信者詣施前，　　合掌儼然立，　於中人力少，　　樂欲給侍僧。",
    "T11n0310_003:0017b12_0": "　應隨施主言，　　助其少人力，　水漿湯飲等，　　及餘輕物類，　無違施主心，　　不令他怨恨。",
    "T11n0310_003:0017b15_0": "　若有欲出家，　　或子或親屬，　菩薩於是中，　　不應作留難。",
    "T11n0310_003:0017b17_0": "　願有情安樂，　　願得證涅槃，　我勝意樂然，　　願說無上法。",
    "T11n0310_003:0017b19_0": "　知其過失已，　　不應穢自身，　勿長夜憂嗟，　　為煩惱所染。",
    "T11n0310_003:0017b21_0": "「復次迦葉！",
    "T11n0310_003:0017b21_1": "在家菩薩有三種法不應修行。",
    "T11n0310_003:0017b21_2": "何等為三？",
    "T11n0310_003:0017b22_3": "不應販賣男子女人，又亦不應與他非藥，若有作者不應親近。」",
    "T11n0310_003:0017b23_4": "爾時世尊而說頌曰：「應離販賣男，　　亦離販賣女，　非藥勿與他，　　若與者應離。",
    "T11n0310_003:0017b27_0": "　為苦眾生故，　　天等所同訶，　隨趣諸方維，　　憂箭所中害。",
    "T11n0310_003:0017b29_0": "　長夜增憂惱，　　眾苦逼其身，　殀壽自銷亡，　　是故不應作。",
    "T11n0310_003:0017c02_0": "　此過及餘失，　　我悉了其因，　為諸菩薩等，　　略說其少分。",
    "T11n0310_003:0017c04_0": "「復次迦葉！",
    "T11n0310_003:0017c04_1": "在家菩薩有三種法所不應作。",
    "T11n0310_003:0017c04_2": "何等為三？",
    "T11n0310_003:0017c05_3": "不應往彼婬女之家，不應親近諸媒媾者，不住屠殺牛羊等處。",
    "T11n0310_003:0017c06_4": "如是三法所不應作。」",
    "T11n0310_003:0017c07_5": "爾時世尊而說頌曰：「不至婬女家，　　專行穢欲者，　速致世譏嫌，　　親近下欲故。",
    "T11n0310_003:0017c10_0": "　尊者知其往，　　便即起嫌訶，　招疾害其身，　　以之令壽盡。",
    "T11n0310_003:0017c12_0": "　常不應親近，　　媒媾男女人，　他娶女為婚，　　近之被誹謗。",
    "T11n0310_003:0017c14_0": "　亦不應往詣，　　諸為屠宰家，　菩薩勝依人，　　皆所不稱讚。",
    "T11n0310_003:0017c16_0": "　此諸深過患，　　如來悉了知，　為不正行人，　　我今如實說。",
    "T11n0310_003:0017c18_0": "　世尊所有教，　　我弟子能知，　斯人於佛前，　　能詣所行處。",
    "T11n0310_003:0017c20_0": "　眾生住聖道，　　將速至涅槃，　佛為如是人，　　非為惡行說。",
    "T11n0310_003:0017c22_0": "「復次迦葉！",
    "T11n0310_003:0017c22_1": "在家菩薩應成三法。",
    "T11n0310_003:0017c22_2": "何等為三？",
    "T11n0310_003:0017c22_3": "住在家中觀己身命如客使想，於己施物起積聚想，於未施者如遠離我百由旬想，不為妻子作積聚想。",
    "T11n0310_003:0017c25_4": "在家菩薩應當成就如是三法。」",
    "T11n0310_003:0017c26_0": "爾時世尊而說頌曰：「常修於死想，　　我命速當終，　於其所積財，　　應修取堅實。",
    "T11n0310_003:0017c29_0": "　財不為妻子，　　亦不為己身，　速疾得堅牢，　　身命及財物。",
    "T11n0310_003:0018a02_0": "　慇重求佛道，　　不起貢高心，　若捨饒益門，　　常遭諸損害。",
    "T11n0310_003:0018a04_0": "　猶如於戲童，　　少嘗非飽足，　法味尚輕微，　　雖信非堪保。",
    "T11n0310_003:0018a06_0": "　修行非猛勵，　　相去實全遙，　弘揚若不休，　　名為究竟法。",
    "T11n0310_003:0018a08_0": "　迦葉我今說，　　如斯諸法門，　人能解了之，　　名為一切智。",
    "T11n0310_003:0018a10_0": "　以智善觀察，　　於身生厭離，　常自正思惟，　　想之如對我。",
    "T11n0310_003:0018a12_0": "「復次迦葉！",
    "T11n0310_003:0018a12_1": "在家菩薩成就三法，得不退轉於阿耨多羅三藐三菩提。",
    "T11n0310_003:0018a13_2": "何等為三？",
    "T11n0310_003:0018a13_3": "父母不信令其住信、父母毀戒勸令住戒、父母慳貪勸令住捨，讚歎無上正等菩提，為他說法；是為第一得不退轉無上菩提。",
    "T11n0310_003:0018a16_4": "復次迦葉！",
    "T11n0310_003:0018a16_5": "在家菩薩。",
    "T11n0310_003:0018a17_6": "知可供養不可供養，可供養者而供養之，若不可者即不供養，然於彼所修習慈心；由成如是第二法故，得不退轉無上菩提。",
    "T11n0310_003:0018a19_7": "復次迦葉。",
    "T11n0310_003:0018a20_8": "在家菩薩勤苦積財。",
    "T11n0310_003:0018a20_9": "不令虛費無令散失！",
    "T11n0310_003:0018a21_10": "不浪與他宜堅舉置，而於淨戒沙門婆羅門諸眾生所平等施之，與同法者無所障礙；由成如是第三法故，得不退轉無上菩提。」",
    "T11n0310_003:0018a23_11": "爾時世尊而說頌曰：「若在家菩薩，　　求無上菩提，　生三根本慧，　　此為最上覺。",
    "T11n0310_003:0018a27_0": "　若父及與母，　　惡慧無信心，　勸令生信樂，　　令其住勝法。",
    "T11n0310_003:0018a29_0": "　慳犯住戒捨，　　無慧教令慧，　亦常勸於是，　　為菩提勝法。",
    "T11n0310_003:0018b02_0": "　應往於四方，　　遍求說法者，　法施以教人，　　由斯增智慧。",
    "T11n0310_003:0018b04_0": "　犯戒令住戒，　　無信令信心，　無慧教令慧，　　得成不退轉。",
    "T11n0310_003:0018b06_0": "　若逢慧比丘，　　持戒多聞者，　恭敬親近之，　　數往而諮問，　在家由此法，　　得不退菩提。",
    "T11n0310_003:0018b09_0": "　知彼勝德人，　　多聞具諸智，　慧解堪尊重，　　可持身肉施。",
    "T11n0310_003:0018b11_0": "　此為信心相，　　如我前所言，　無信則不能，　　發大菩提意。",
    "T11n0310_003:0018b13_0": "　聰明見勝事，　　速成深利益，　於諸殊妙法，　　取證不為難。",
    "T11n0310_003:0018b15_0": "　知自及與他，　　如斯勝饒益，　與出離相應，　　是故增智慧。",
    "T11n0310_003:0018b17_0": "　本來恒積集，　　所有諸資財，　為與持戒俱，　　共貯當來物。",
    "T11n0310_003:0018b19_0": "　是無有異語，　　彼亦不虛言，　勇進堅施成，　　當證如來果。",
    "T11n0310_003:0018b21_0": "　持戒易共住，　　勇健獲深慈，　布施攝眾生，　　如先後無異。",
    "T11n0310_003:0018b23_0": "　清淨最上施，　　無所有希求，　若金若與銀，　　無有不施者。",
    "T11n0310_003:0018b25_0": "　勇猛施一切，　　宿世所行檀，　希求無上乘，　　甚深最勝位。",
    "T11n0310_003:0018b27_0": "　非法而供養，　　一切諸天人，　不如能順法，　　供養一眾生。",
    "T11n0310_003:0018b29_0": "　勇健為法求，　　以法能了法，　聰明由勝道，　　獲無上菩提。",
    "T11n0310_003:0018c02_0": "「復次迦葉！",
    "T11n0310_003:0018c02_1": "在家菩薩發阿耨多羅三藐三菩提心已，成就三法於聲聞乘而般涅槃。",
    "T11n0310_003:0018c03_2": "何等為三？",
    "T11n0310_003:0018c04_3": "此有一類怖三惡道，於大菩提起重擔想，已集善根不專思念，不好善求，為心所害便生苦想；以成如是第一法故退失菩提，於聲聞乘而般涅槃。",
    "T11n0310_003:0018c07_4": "復次迦葉！",
    "T11n0310_003:0018c07_5": "此有一類，於所行施不生喜心，行布施已便生追悔，復不迴向佛之智慧；由成如是第二法故退失菩提，速於聲聞乘而般涅槃。",
    "T11n0310_003:0018c10_6": "復次迦葉！",
    "T11n0310_003:0018c10_7": "此有一類，不勤精進專求多聞，以下劣善根速般涅槃；由成如是第三法故退失菩提，速趣聲聞乘而般涅槃。」",
    "T11n0310_003:0018c13_8": "爾時世尊而說頌曰：「發菩提心已，　　不正隨順行，　退失於佛乘，　　入於聲聞道。",
    "T11n0310_003:0018c16_0": "　菩提非不信，　　及以懈怠心，　無智守慳貪，　　則為有障礙。",
    "T11n0310_003:0018c18_0": "　知恩住淨戒，　　常樂廣行檀，　菩提不難得。",
    "T11n0310_003:0018c19_1": "　　由心造諸惡，　心亦善行檀，　　眾生心若堅，　當為世間塔。",
    "T11n0310_003:0018c21_2": "　　若能離三法，　心趣大菩提，　　當為世間尊，　成無上應供。",
    "T11n0310_003:0018c24_0": "「復次迦葉！",
    "T11n0310_003:0018c24_1": "在家菩薩由成三法退失菩提，於獨覺乘而般涅槃。",
    "T11n0310_003:0018c25_2": "何等為三？",
    "T11n0310_003:0018c25_3": "此有一類，雖已發趣大菩提心，於法慳悋。",
    "T11n0310_003:0018c26_4": "復有一類，耽著觀望，及取世間吉凶之相。",
    "T11n0310_003:0018c27_5": "復有一類，發菩提心，以懈怠故不能遍求菩提分法。",
    "T11n0310_003:0018c28_6": "由成如是三種法故，一一皆能退失菩提，於獨覺乘而般涅槃。」",
    "T11n0310_003:0019a01_7": "爾時世尊而說頌曰：「慳悋於正法，　　不教誨他人，　得獨覺菩提，　　退失無上道。",
    "T11n0310_003:0019a04_0": "　由斯二種義，　　失利眾苦生，　親近而修行，　　疑惑菩提道。",
    "T11n0310_003:0019a06_0": "　思惟大乘法，　　就吉以避凶，　此非正信心，　　為佛所棄捨。",
    "T11n0310_003:0019a08_0": "　有能專意樂，　　堅固向菩提，　終不禮餘尊，　　唯除世間塔。",
    "T11n0310_003:0019a10_0": "　若有淨信心，　　不事餘天等，　是為成最上，　　號曰天中天。",
    "T11n0310_003:0019a12_0": "　若有樂菩提，　　不事餘天等，　在在所生中，　　色力恒具足。",
    "T11n0310_003:0019a14_0": "「復次迦葉！",
    "T11n0310_003:0019a14_1": "在家菩薩由成三法受身黑闇。",
    "T11n0310_003:0019a14_2": "何等為三？",
    "T11n0310_003:0019a15_3": "如來塔所取其燈明，於他諍訟而現瞋恚，於他黑人不預己事橫加毀呰。",
    "T11n0310_003:0019a16_4": "由此三法其身黑闇。」",
    "T11n0310_003:0019a17_5": "爾時世尊而說頌曰：「塔所燃燈明，　　斷取是光焰，　身便為黑闇，　　猶如烏毯毛。",
    "T11n0310_003:0019a20_0": "　毀呰於黑人，　　我白汝身黑，　由其輕毀他，　　受身便黑闇。",
    "T11n0310_003:0019a22_0": "　宜善護其語，　　業終不敗亡，　隨其所造業，　　當為彼業器。",
    "T11n0310_003:0019a24_0": "「復次迦葉！",
    "T11n0310_003:0019a24_1": "在家菩薩由成三業生工匠家。",
    "T11n0310_003:0019a24_2": "何等為三？",
    "T11n0310_003:0019a25_3": "菩薩自身能持五戒，若有親屬從遠而來與酒令飲，或勸他人而令飲酒，即當生彼工匠之家；名第一法。",
    "T11n0310_003:0019a27_4": "復次迦葉！",
    "T11n0310_003:0019a27_5": "在家菩薩自修梵行，和合他人令行穢欲，緣造此業積集成故，而當生彼工匠之家；名第二法。",
    "T11n0310_003:0019a29_6": "復次迦葉！",
    "T11n0310_003:0019b01_7": "菩薩見他精勤讀誦，然己家內起作興功，尋語彼言：『汝且休廢讀誦之業，宜時為我營辦所成。』",
    "T11n0310_003:0019b03_8": "以是業緣積集成故，而當生彼工匠之家；名第三法。」",
    "T11n0310_003:0019b04_9": "爾時世尊而說頌曰：「持酒勸他人，　　及與諸親屬，　以成狂飲故，　　便為饒語匠。",
    "T11n0310_003:0019b07_0": "　不解作刀鍼，　　及餘工巧處，　唯能坐搖手，　　爐前鼓槖囊。",
    "T11n0310_003:0019b09_0": "　自能修梵行，　　為他稱讚婬，　此業異熟時，　　當為饒語匠。",
    "T11n0310_003:0019b11_0": "　不解作刀鍼，　　不能鼓風槖，　唯解奮長槌，　　碪前而鍛鐵。",
    "T11n0310_003:0019b13_0": "　令他棄捨法，　　從茲而命終，　速生工巧家，　　稟識常愚闇。",
    "T11n0310_003:0019b15_0": "　初不見囊槖，　　亦不見鉗槌，　其業報應然，　　悉破壞眾器。",
    "T11n0310_003:0019b17_0": "　迦葉應防意，　　及善護其言，　永勿教他人，　　一切不善法。",
    "T11n0310_003:0019b19_0": "　輪迴生死苦，　　由愛故增生，　善法可勤修，　　應訶諸不善。",
    "T11n0310_003:0019b21_0": "「復次迦葉！",
    "T11n0310_003:0019b21_1": "在家菩薩成就三法，當生剎利豪族之家眾同分中，顏貌端嚴人所愛敬，聰慧巧便不為嬾惰。",
    "T11n0310_003:0019b23_2": "何等為三？",
    "T11n0310_003:0019b23_3": "謂覩未曾見沙門婆羅門，即生信心供養禮敬，言是福田，以清淨心延請供養衣服飲食臥具醫藥一切所須。",
    "T11n0310_003:0019b26_4": "在家菩薩成此初法，當生剎利豪族之家眾同分中。",
    "T11n0310_003:0019b27_5": "復次迦葉！",
    "T11n0310_003:0019b27_6": "在家菩薩堅住本誓，如說修行終不妄語。",
    "T11n0310_003:0019b28_7": "成就如是第二法故，當生剎利豪族之家眾同分中。",
    "T11n0310_003:0019b29_8": "復次迦葉！",
    "T11n0310_003:0019b29_9": "在家菩薩於具戒蘊沙門婆羅門所修供養時，而能攝受堅固之法。",
    "T11n0310_003:0019c02_10": "由成如是第三法故，當生剎利豪族之家眾同分中。」",
    "T11n0310_003:0019c03_11": "爾時世尊而說頌曰：「諸有智慧等，　　見持戒多聞，　應生歡喜心，　　往彼而請命。",
    "T11n0310_003:0019c06_0": "　既為請命已，　　如法供養之，　無有厭悔心，　　所施無罣閡。",
    "T11n0310_003:0019c08_0": "　是取堅牢法，　　所為親近者，　種種智相應，　　於難而速得。",
    "T11n0310_003:0019c10_0": "　如斯深信意，　　趣向大菩提，　是智之所行，　　佛道非難證。",
    "T11n0310_003:0019c12_0": "　恒為上活命，　　應受最勝財，　希求殊妙法，　　證無上涅槃。",
    "T11n0310_003:0019c14_0": "　當生豪族家，　　顏貌甚端嚴，　得上妙衣服，　　證最上涅槃，　如佛所稱譽。",
    "T11n0310_003:0019c16_1": "　　行於最上乘，　以佛乘能證，　　清涼妙涅槃，　是為最勝果。",
    "T11n0310_003:0019c18_2": "　　如其所造業，　獲果亦等流，　　設經百億劫，　是業終無壞。",
    "T11n0310_003:0019c21_0": "「復次迦葉！",
    "T11n0310_003:0019c21_1": "在家菩薩成就三法種諸善根，乃至證得無上菩提，終不受於五欲世樂。",
    "T11n0310_003:0019c22_2": "何等為三？",
    "T11n0310_003:0019c23_3": "在家菩薩受持五戒，不向他人讚五欲樂，勤修自業不使女人，及發是心：『我止親近一切女人，乃至證得無上菩提，願我不逢五欲世樂。』",
    "T11n0310_003:0019c26_4": "由成如是最初法故，乃至菩提不受五欲。",
    "T11n0310_003:0019c27_5": "復次迦葉！",
    "T11n0310_003:0019c27_6": "在家菩薩聞是等經而生深信求趣涅槃，雖復受持如是等教隱蔽不行，有能演說及發起者，若人聞已即當捨離諸惡作處。",
    "T11n0310_003:0020a01_7": "以此善根得無礙辯、得無著辯，若於現在及命終時速得見佛。",
    "T11n0310_003:0020a02_8": "命終之後往生天上，不久證得阿耨多羅三藐三菩提。",
    "T11n0310_003:0020a03_9": "由成如是第二法故，乃至菩提不受五欲。",
    "T11n0310_003:0020a04_10": "復次迦葉！",
    "T11n0310_003:0020a05_0": "在家菩薩所有善根悉皆迴向無上菩提，不樂色聲香味觸法財封尊貴，不愛眷屬，以無為心、無為果報速證無上正等菩提。",
    "T11n0310_003:0020a07_1": "由成如是第三法故，乃至菩提不受五欲。」",
    "T11n0310_003:0020a08_2": "爾時世尊而說頌曰：「在家修五戒，　　堅守善護持，　不親近女人，　　於中生厭惡，　如是等法門，　　勤求無厭足，　所有惡作處，　　應速捨離之。",
    "T11n0310_003:0020a14_0": "　一切諸善法，　　悉迴向菩提，　以此諸善根，　　速離於五欲。",
    "T11n0310_003:0020a16_0": "　常獲勝多聞，　　為眾生說法，　發生大慈意，　　求無上菩提。",
    "T11n0310_003:0020a18_0": "　是故聞此利，　　應生賢善心，　不近於諸欲，　　速疾轉法輪。」",
    "T11n0310_003:0020a20_0": "爾時大迦葉白佛言：「世尊！",
    "T11n0310_003:0020a20_1": "今此經法以何為名？",
    "T11n0310_003:0020a21_2": "我等今者云何奉持？」",
    "T11n0310_003:0020a21_3": "佛告迦葉：「是經名曰『說三律儀』，亦名『宣說菩薩禁戒』，亦名『同入一切諸法』。」",
    "T11n0310_003:0020a24_0": "佛說此經已，尊者大迦葉及諸大眾，一切世間天、人、阿修羅、乾闥婆等，聞佛所說，皆大歡喜，信受奉行。",
    "T11n0310_003:0020a27_0": "大寶積經卷第三"
}