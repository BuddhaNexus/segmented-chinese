{
    "T13n0400_015:0512b16_0": "佛說海意菩薩所問淨印法門經",
    "T13n0400_015:0512b17_0": "卷第十五",
    "T13n0400_015:0512b19_0": "譯經三藏朝散大夫試鴻臚卿光梵",
    "T13n0400_015:0512b20_0": "大師賜紫沙門臣惟淨等奉　詔譯",
    "T13n0400_015:0512b21_0": "「復次，海意！",
    "T13n0400_015:0512b21_1": "我念過去無量無邊阿僧祇無等比劫數之前，彼時有佛出現世間，名無邊光照如來、應供、正遍知、明行足、善逝、世間解、無上士、調御丈夫、天人師、佛、世尊，世界名善變化，劫名光味。",
    "T13n0400_015:0512b25_2": "以何緣故，彼佛如來名無邊光照？",
    "T13n0400_015:0512b26_3": "以彼世尊初坐菩提場，未證一切智，居菩薩位，爾時身放種種色光，是光普遍十方無量阿僧祇出過算數諸佛剎土皆悉照曜，而彼一切佛剎之中所有一切不退轉菩薩，及一生補處菩薩，見彼菩薩坐菩提場，見已即各向彼菩薩，散擲妙花。",
    "T13n0400_015:0512c02_4": "其所擲花，以佛威神力故，皆悉向彼菩薩身聚。",
    "T13n0400_015:0512c03_5": "而一一花，於彼善變化世界之中，廣大積集高七人量。",
    "T13n0400_015:0512c05_6": "以是緣故，建立彼佛及光味劫如是名字。",
    "T13n0400_015:0512c06_7": "海意！",
    "T13n0400_015:0512c06_8": "彼劫之中有十四俱胝如來出現世間，而彼善變化世界，具大威神安隱豐樂。",
    "T13n0400_015:0512c08_0": "一切天人眾多熾盛，國土廣遠，有九十六俱胝那庾多百千大洲，彼一一洲縱廣八十四百千由旬，一一百千由旬有八萬四千州城，一一州城有八萬四千縣邑聚落，一一城中各有十俱胝那庾多百千人民而共居止，一一縣邑各有八俱胝人民居止。",
    "T13n0400_015:0512c13_1": "彼世界中人民富盛尚爾許數，何況大威德諸天、龍、鬼。",
    "T13n0400_015:0512c14_2": "又彼世界四寶所成，所謂金、銀、琉璃、頗胝迦寶。",
    "T13n0400_015:0512c16_0": "又復彼土隨意所念，飲食，衣服，莊嚴具等自然充足。",
    "T13n0400_015:0512c17_1": "又彼人民無我、我所。",
    "T13n0400_015:0512c17_2": "「海意！",
    "T13n0400_015:0512c17_3": "彼無邊光照如來、應供、正等正覺，壽量十中劫，有三十六俱胝那庾多百千諸聲聞眾，一千二百俱胝菩薩摩訶薩眾。",
    "T13n0400_015:0512c20_4": "有一王城名善清淨，是彼世尊本所生地。",
    "T13n0400_015:0512c21_5": "彼佛出王宮已，別止一城，其名樂生。",
    "T13n0400_015:0512c22_6": "而彼樂生大城之中，有轉輪聖王，名善淨境界，統王三千大千世界，七寶具足，所謂：輪寶、象寶、馬寶、女寶、摩尼寶、主藏臣寶、主兵臣寶，如是七寶王之受用。",
    "T13n0400_015:0512c25_7": "海意！",
    "T13n0400_015:0512c26_8": "彼善淨境界王，已發阿耨多羅三藐三菩提心，深心具足，於一切眾生起無障礙心。",
    "T13n0400_015:0512c28_9": "王有八十四俱胝那庾多百千宮嬪婇女，端正殊妙如天女相。",
    "T13n0400_015:0512c29_10": "是諸宮女，悉發阿耨多羅三藐三菩提心。",
    "T13n0400_015:0513a01_11": "彼善淨境界王，延請世尊無邊光照如來及菩薩、聲聞大眾，經二中劫而伸供養，如法清淨離諸過失，依沙門法所應受用，衣服、飲食、病緣、醫藥、坐臥具等，一切供給。",
    "T13n0400_015:0513a05_12": "其王為佛世尊別立精舍，清淨嚴潔縱廣百千由旬，琉璃珠寶而為其地，七寶牆界重重間作，處處皆用赤旃檀香及烏囉娑旃檀之香間為其柱，巧妙殊特與天宮等。",
    "T13n0400_015:0513a08_13": "次復安布十千樓閣，命諸菩薩、聲聞大眾次第安止。",
    "T13n0400_015:0513a10_14": "海意！",
    "T13n0400_015:0513a10_15": "彼善淨境界王，諦奉彼佛清淨之法，受持五戒精修梵行。",
    "T13n0400_015:0513a11_16": "與宮嬪眷屬，經二中劫，承事供養彼佛世尊。",
    "T13n0400_015:0513a12_17": "過二中劫已，其王即與諸眷屬俱，詣彼無邊光照如來、應供、正等正覺所。",
    "T13n0400_015:0513a14_18": "到已頭面禮足，右繞七匝，退住一面。",
    "T13n0400_015:0513a16_0": "「爾時，善淨境界王白無邊光照如來言：『世尊！",
    "T13n0400_015:0513a17_0": "云何菩薩於大乘中得不隨他信？",
    "T13n0400_015:0513a17_1": "云何菩薩雖復趣向最勝之道而無我相？",
    "T13n0400_015:0513a18_2": "云何菩薩善能安住無動無不動慧？",
    "T13n0400_015:0513a19_3": "云何菩薩得方便慧清淨？",
    "T13n0400_015:0513a20_4": "云何菩薩得久遠觀察不斷根本？",
    "T13n0400_015:0513a20_5": "云何菩薩於六塵境界雖復增長而無放逸？",
    "T13n0400_015:0513a21_6": "云何菩薩能於甚深義理之中不生驚怖？",
    "T13n0400_015:0513a22_7": "云何菩薩得名真實菩薩？』",
    "T13n0400_015:0513a23_8": "「時彼無邊光照如來、應供、正等正覺，告善淨境界王言：『大王！",
    "T13n0400_015:0513a24_9": "諦聽，諦聽！",
    "T13n0400_015:0513a25_0": "極善作意，今為汝說。",
    "T13n0400_015:0513a25_1": "大王！",
    "T13n0400_015:0513a25_2": "有四種法，若諸菩薩能具足者，即得於大乘中不隨他信。",
    "T13n0400_015:0513a26_3": "何等為四？",
    "T13n0400_015:0513a27_4": "一者、從勝解出生故信出世聖法；二者、勇猛不退故勤行精進化度眾生；三者、善觀察故起神通智作諸游戲；四者、智隨知法故於一切法起決擇相。",
    "T13n0400_015:0513b01_5": "大王！",
    "T13n0400_015:0513b01_6": "如是四法，菩薩若具足者，即得於大乘中不隨他信。",
    "T13n0400_015:0513b02_7": "大王！",
    "T13n0400_015:0513b03_0": "有四種法，若諸菩薩能具足者，趣向最勝道而不生我相。",
    "T13n0400_015:0513b04_1": "何等為四？",
    "T13n0400_015:0513b04_2": "一者、不著禪味而心業調暢；二者、不著己樂施於他樂；三者、成大慈行安住大悲；四者、得廣大信解，能起最上最勝樂欲。",
    "T13n0400_015:0513b07_3": "如是四法，菩薩若具足者，即得趣向最勝道而不生我相。",
    "T13n0400_015:0513b08_4": "大王！",
    "T13n0400_015:0513b08_5": "有四種法，若諸菩薩能具足者，即得安住無動無不動慧。",
    "T13n0400_015:0513b10_6": "何等為四？",
    "T13n0400_015:0513b10_7": "一者、內心遠離諂誑；二者、內心清淨具善方便；三者、深心方便而不退轉；四者、深心不捨所行。",
    "T13n0400_015:0513b12_8": "如是四法，菩薩若具足者，即得善住無動無不動慧。",
    "T13n0400_015:0513b13_9": "大王！",
    "T13n0400_015:0513b13_10": "有四種法，若諸菩薩能具足者，得方便慧清淨。",
    "T13n0400_015:0513b15_0": "何等為四？",
    "T13n0400_015:0513b15_1": "一者、雖觀一切法無我，而常以其四攝之法化度眾生。",
    "T13n0400_015:0513b16_2": "二者、雖知一切法不可宣說，常以音聲、文字為諸眾生演說法要護持正法。",
    "T13n0400_015:0513b18_3": "三者、雖觀諸佛法身，而常信解一切如來功德，成辦相好精進無懈。",
    "T13n0400_015:0513b19_4": "四者、雖觀一切佛剎空寂，而常嚴淨佛土勤行不息。",
    "T13n0400_015:0513b20_5": "如是四法，菩薩若具足者，即得方便慧清淨。",
    "T13n0400_015:0513b22_0": "大王！",
    "T13n0400_015:0513b22_1": "有四種法，若諸菩薩能具足者，即得久遠觀察根本不斷。",
    "T13n0400_015:0513b23_2": "何等為四？",
    "T13n0400_015:0513b23_3": "一者、能善觀察菩提道場，以菩提心不捨離故。",
    "T13n0400_015:0513b24_4": "二者、善觀佛智，自智無著故。",
    "T13n0400_015:0513b25_5": "三者、善觀轉妙法輪，隨所聞法皆能為說不懈倦故。",
    "T13n0400_015:0513b26_6": "四者、善觀大涅槃法，而不厭離生滅法故。",
    "T13n0400_015:0513b27_7": "如是四法，菩薩若具足者，即得久遠觀察根本不斷。",
    "T13n0400_015:0513b28_8": "大王！",
    "T13n0400_015:0513b28_9": "有四種法，若諸菩薩能具足者，於六塵境界雖復增長而無放逸。",
    "T13n0400_015:0513c01_10": "何等為四？",
    "T13n0400_015:0513c01_11": "一者、為轉輪聖王化度人民，善觀諸行無常，雖復六塵境界增長而無放逸。",
    "T13n0400_015:0513c03_12": "二者、為帝釋天主化諸天眾，善觀諸行是苦，雖復六塵境界增長而無放逸。",
    "T13n0400_015:0513c05_13": "三者、現作魔王化諸魔眾，善觀諸法無我，雖復六塵境界增長而無放逸。",
    "T13n0400_015:0513c06_14": "四者、為大梵王化諸梵眾，善觀涅槃寂靜，雖復六塵境界增長而無放逸。",
    "T13n0400_015:0513c08_15": "如是四法，菩薩若具足者，即於六塵境界雖復增長而無放逸。",
    "T13n0400_015:0513c10_16": "大王！",
    "T13n0400_015:0513c10_17": "有四種法，若諸菩薩能具足者，即於甚深義理不生驚怖。",
    "T13n0400_015:0513c11_18": "何等為四？",
    "T13n0400_015:0513c11_19": "一者、親近真實善友。",
    "T13n0400_015:0513c12_20": "二者、於善友所相續無間，開示甚深佛菩提法。",
    "T13n0400_015:0513c13_21": "三者、於如是等甚深經典，乃至多百由旬，亦往聽受決擇其義。",
    "T13n0400_015:0513c14_22": "四者、如所聞法，起慧推求，但依於義不依於文。",
    "T13n0400_015:0513c15_23": "如是四法，菩薩若具足者，即於甚深義理不生驚怖。",
    "T13n0400_015:0513c17_0": "大王！",
    "T13n0400_015:0513c17_1": "有四種法，若諸菩薩能具足者，即得名為真實菩薩。",
    "T13n0400_015:0513c18_2": "何等為四？",
    "T13n0400_015:0513c18_3": "一者、勤行精進修諸波羅蜜多；二者、趣大悲心勤行化度一切眾生；三者、以精進力，勤行圓滿一切佛法；四者、能於無量生死之中，勤行攝化不生疲倦，復能積集福智勝行。",
    "T13n0400_015:0513c22_4": "如是四法，菩薩若具足者，即得名為真實菩薩。』",
    "T13n0400_015:0513c23_5": "「海意！",
    "T13n0400_015:0513c23_6": "彼無邊光照如來，說如是等四種法門時，彼會之中有十千俱胝那庾多人，發阿耨多羅三藐三菩提心；八俱胝那庾多百千苾芻，不受諸法漏盡意解；彼王太子妃主宮嬪，皆得柔順法忍；其善淨境界王，得利順法忍。",
    "T13n0400_015:0513c28_7": "彼王即時心大歡喜悅懌踊躍，即以王之一切所有諸妙受用，持獻彼佛。",
    "T13n0400_015:0514a01_8": "時彼無邊光照如來，告善淨境界王言：『大王！",
    "T13n0400_015:0514a02_9": "汝已捨諸所有獻佛如來，汝宜於我最上法中淨信出家捨於非家。",
    "T13n0400_015:0514a03_10": "何以故？",
    "T13n0400_015:0514a03_11": "大王！",
    "T13n0400_015:0514a04_12": "若於如來最上法中淨信出家者，有大威力得大稱讚。",
    "T13n0400_015:0514a05_13": "大王當知！",
    "T13n0400_015:0514a05_14": "出家菩薩得二十種廣大善利，是即圓滿彼一切智無上勝利。",
    "T13n0400_015:0514a06_15": "何等為二十？",
    "T13n0400_015:0514a07_16": "一者、棄捨王之所有富貴受用，得無我、我所大利；二者、樂出家已而能出離煩惱大利；三者、被服袈裟得心無雜染大利；四者、於其聖種生歡喜已即能圓具長養大利；五者、修行頭陀功德斷除多欲得離染大利；六者、戒蘊清淨已生天人中得斯大利；七者、不捨菩提心得圓滿六波羅蜜多大利；八者、居寂靜處得離憒閙大利；九者、心無愛著得思惟法樂大利；十者、修習禪支得心調暢大利；十一者、勤求多聞得大慧大利；十二者、離諸慢故得大智大利；十三者、少求少事故得決擇聖法大利；十四者、於一切眾生心平等故得大慈大利；十五者、起解脫一切眾生心故得大悲大利；十六者、不惜身命故得護持正法大利；十七者、心輕安故得神通大利；十八者、常念佛故(此下合有一句得大利文，梵本脫落)；十九者、常所伺察深固法故得無生法忍大利；二十者、積集一切勝功德故速成一切智大利。",
    "T13n0400_015:0514a24_17": "大王！",
    "T13n0400_015:0514a24_18": "此如是等二十種法，是即出家功德勝利，諸出家菩薩不為難得。",
    "T13n0400_015:0514a26_19": "是故大王！",
    "T13n0400_015:0514a26_20": "汝今宜應於最上法中淨信出家。』",
    "T13n0400_015:0514a27_21": "「海意！",
    "T13n0400_015:0514a27_22": "時彼世尊，為善淨境界王如應教授。",
    "T13n0400_015:0514a28_23": "王出家已，其王即捨一切所有，於王勝福乃生厭離，鬚髮自落袈裟著身成苾芻相。",
    "T13n0400_015:0514b01_24": "其王於彼世尊法中，淨信出家已，王諸宮嬪亦隨出家，太子妃主而亦出家，乃至國境之中所化庶民，有九十九俱胝那庾多百千人眾，悉隨出家，皆發精進勤求善法。",
    "T13n0400_015:0514b05_25": "海意！",
    "T13n0400_015:0514b05_26": "汝且觀是諸佛誠言，能生淨信，一切福行與諸眾生而為依止。",
    "T13n0400_015:0514b06_27": "彼善淨境界王既出家已，後復與諸出家眷屬，同詣無邊光照如來所，到已作禮而白佛言：『唯願世尊，教授於我，當如佛言堅固修行，令我於諸國土之中不空受食。』",
    "T13n0400_015:0514b11_0": "「爾時，彼佛告善淨境界苾芻：『汝從今已往，名字苾芻，墮苾芻眾，應當於自境界清淨所作，及自境界深固伺察，隨所伺察如理而住。",
    "T13n0400_015:0514b13_1": "何名自境界？",
    "T13n0400_015:0514b14_2": "謂六塵境來為障礙，汝於爾時、應當如實現前覺了諦觀菩提，應於菩提起深遠想，勿起近想。』",
    "T13n0400_015:0514b16_3": "時善淨境界苾芻，承彼世尊如所教授已，深固志意不生放逸，求離煩惱如理修行，於自境界如實伺察。",
    "T13n0400_015:0514b18_4": "復云何是深固伺察？",
    "T13n0400_015:0514b19_5": "所謂眼境界即空境界，空境界即一切眾生境界，一切眾生境界、空境界即佛境界；如是耳、鼻、舌、身、意境界即空境界，空境界即一切眾生境界，一切眾生境界、空境界即佛境界。",
    "T13n0400_015:0514b23_6": "又眼境界即無相境界，無相境界即一切眾生境界，一切眾生境界、無相境界即佛境界；乃至意境界即無相境界，無相境界即一切眾生境界，一切眾生境界、無相境界即佛境界。",
    "T13n0400_015:0514b27_7": "又眼境界即無願境界、無作境界、無生無起境界，無起境界即一切眾生境界，一切眾生境界、無起境界即佛境界。",
    "T13n0400_015:0514b29_8": "海意！",
    "T13n0400_015:0514c01_9": "彼善淨境界苾芻，聞所說已，即入是法中，乃得身心堪任調暢。",
    "T13n0400_015:0514c02_10": "是故能修欲勤心慧四種神足，不久能起五種神通，一心專注而不放逸，得入總攝一切言義陀羅尼門。」",
    "T13n0400_015:0514c05_0": "爾時，佛告海意菩薩摩訶薩言：「汝今應當勿生疑念，彼時善淨境界苾芻，捨轉輪王最勝之位，於佛法中出家修道者，豈異人乎？",
    "T13n0400_015:0514c07_1": "即汝身是。",
    "T13n0400_015:0514c08_2": "彼時隨王出家九十九俱胝那庾多百千苾芻者，豈異人乎？",
    "T13n0400_015:0514c09_3": "即此會中隨汝海意同來聽法菩薩眾是。」",
    "T13n0400_015:0514c10_4": "當佛世尊說是往昔因緣時，此大會中有一萬八千人，發阿耨多羅三藐三菩提心；八千菩薩得無生法忍。",
    "T13n0400_015:0514c12_5": "◎佛說海意菩薩所問淨印法門經卷第十五"
}