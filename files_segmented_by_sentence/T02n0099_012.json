{
    "T02n0099_012:0079a22_0": "雜阿含經卷第十二",
    "T02n0099_012:0079a24_0": "宋天竺三藏求那跋陀羅譯",
    "T02n0099_012:0079a25_0": "（二八三）如是我聞：一時，佛住舍衛國祇樹給孤獨園。",
    "T02n0099_012:0079a26_1": "爾時，世尊告諸比丘：「若於結所繫法隨生味著、顧念、心縛，則愛生；愛緣取，取緣有，有緣生，生緣老、病、死、憂、悲、惱、苦。",
    "T02n0099_012:0079a28_2": "如是如是純大苦聚集，如人種樹，初小軟弱，愛護令安，壅以糞土，隨時溉灌，冷暖調適，以是因緣，然後彼樹得增長大。",
    "T02n0099_012:0079b02_3": "如是，比丘！",
    "T02n0099_012:0079b03_0": "結所繫法味著將養，則生恩愛，愛緣取，取緣有，有緣生，生緣老、病、死、憂、悲、惱、苦。",
    "T02n0099_012:0079b04_1": "如是如是純大苦聚集。",
    "T02n0099_012:0079b05_2": "「若於結所繫法隨順無常觀，住生滅觀、無欲觀、滅觀、捨觀，不生顧念，心不縛著，則愛滅；愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是如是純大苦聚滅。",
    "T02n0099_012:0079b09_3": "猶如種樹，初小軟弱，不愛護，不令安隱，不壅糞土，不隨時溉灌，冷暖不適，不得增長；若復斷根、截枝，段段斬截，分分解析，風飄日炙，以火焚燒，燒以成糞，或颺以疾風，或投之流水。",
    "T02n0099_012:0079b14_4": "比丘！",
    "T02n0099_012:0079b14_5": "於意云何？",
    "T02n0099_012:0079b14_6": "非為彼樹斷截其根，乃至焚燒，令其磨滅，於未來世成不生法耶？」",
    "T02n0099_012:0079b16_7": "答言：「如是，世尊！」",
    "T02n0099_012:0079b16_8": "「如是，比丘！",
    "T02n0099_012:0079b16_9": "於結所繫法隨順無常觀，住生滅觀，無欲觀、滅觀、捨觀，不生顧念，心不縛著，則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是如是純大苦聚滅。」",
    "T02n0099_012:0079b21_10": "佛說此經已，諸比丘聞佛所說，歡喜奉行。",
    "T02n0099_012:0079b23_0": "（二八四）如是我聞：一時，佛住舍衛國祇樹給孤獨園。",
    "T02n0099_012:0079b24_1": "爾時，世尊告諸比丘：「若於所取法隨生味著、顧念、縛心，其心驅馳，追逐名色，名色緣六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱、苦。",
    "T02n0099_012:0079b28_2": "如是如是純大苦聚集，譬大樹根幹、枝條、柯葉、華果，下根深固，壅以糞土，溉灌以水，彼樹堅固，永世不朽。",
    "T02n0099_012:0079c01_3": "如是，比丘！",
    "T02n0099_012:0079c02_0": "於所取法隨生味著、顧念、心縛，其心驅馳，追逐名色，名色緣六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱、苦。",
    "T02n0099_012:0079c05_1": "如是如是純大苦聚集。",
    "T02n0099_012:0079c06_2": "「若於所取法隨順無常觀，住生滅觀、無欲觀、滅觀、厭觀，心不顧念，無所縛著，識則不驅馳、追逐名色，則名色滅，名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅。",
    "T02n0099_012:0079c11_3": "如是如是則純大苦聚滅，猶如種樹，不隨時愛護令其安隱，不壅糞土，不隨時溉灌，冷暖不適，不得增長；若復斷根、截枝，段段斬截，分分解析，風飄日炙，以火焚燒，燒以成糞，或颺以疾風，或投之流水。",
    "T02n0099_012:0079c16_4": "比丘！",
    "T02n0099_012:0079c16_5": "於意云何？",
    "T02n0099_012:0079c17_6": "非為彼樹斷截其根，乃至焚燒，令其磨滅，於未來世成不生法耶？」",
    "T02n0099_012:0079c18_7": "答言：「如是，世尊！」",
    "T02n0099_012:0079c19_8": "「如是，比丘！",
    "T02n0099_012:0079c19_9": "於所取法隨順無常觀，住生滅觀、無欲觀、滅觀、捨觀，不生顧念，心不縛著，識不驅馳、追逐名色，則名色滅，名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是純大苦聚滅。」",
    "T02n0099_012:0079c25_10": "佛說此經已，諸比丘聞佛所說，歡喜奉行。",
    "T02n0099_012:0079c27_0": "（二八五）如是我聞：一時，佛住舍衛國祇樹給孤獨園。",
    "T02n0099_012:0079c28_1": "爾時，世尊告諸比丘：「我憶宿命未成正覺時，獨一靜處，專精禪思，生如是念：『世間難入，所謂若生、若老、若病、若死、若遷、若受生，然諸眾生，生、老、死上及所依不如實知。』",
    "T02n0099_012:0080a03_2": "「我作是念：『何法有故生有？",
    "T02n0099_012:0080a03_3": "何法緣故生有？』",
    "T02n0099_012:0080a04_4": "即正思惟，起無間等知，有有故生有，有緣故生有。",
    "T02n0099_012:0080a05_5": "「復思惟：『何法有故有有？",
    "T02n0099_012:0080a05_6": "何法緣故有有？』",
    "T02n0099_012:0080a06_7": "即正思惟，如實無間等起知，取有故有有，取緣故有有。",
    "T02n0099_012:0080a07_8": "「又作是念：『取復何緣、何法有故取有？",
    "T02n0099_012:0080a08_9": "何法緣故取有？』",
    "T02n0099_012:0080a08_10": "即正思惟，如實無間等起知，取法味著、顧念、心縛，愛欲增長；彼愛有故取有，愛故緣取，取緣有，有緣生，生緣老、病、死、憂、悲、惱、苦。",
    "T02n0099_012:0080a11_11": "如是如是純大苦聚集。",
    "T02n0099_012:0080a12_12": "「諸比丘！",
    "T02n0099_012:0080a12_13": "於意云何？",
    "T02n0099_012:0080a12_14": "譬如緣膏油及炷，燈明得燒，數增油、炷，彼燈明得久住不？」",
    "T02n0099_012:0080a14_0": "答言：「如是，世尊！」",
    "T02n0099_012:0080a14_1": "「如是，諸比丘！",
    "T02n0099_012:0080a14_2": "於色取味著、顧念、愛縛，增長愛緣故取，取緣有，有緣生，生緣老、病、死、憂、悲、惱、苦。",
    "T02n0099_012:0080a16_3": "如是如是純大苦聚集。",
    "T02n0099_012:0080a17_4": "「我時復作是念：『何法無故無此老、病、死？",
    "T02n0099_012:0080a18_5": "何法滅故老、病、死滅？』",
    "T02n0099_012:0080a18_6": "即正思惟，起如實無間等，無生則無老、病、死，生滅故，則老、病、死滅。",
    "T02n0099_012:0080a20_7": "「復作是念：『何法無故無生？",
    "T02n0099_012:0080a20_8": "何法滅故生滅？』",
    "T02n0099_012:0080a21_9": "即正思惟，起如實無間等，有無故生無，有滅故生滅。",
    "T02n0099_012:0080a22_10": "「又復思惟：『何法無故有無？",
    "T02n0099_012:0080a22_11": "何法滅故有滅？』",
    "T02n0099_012:0080a23_12": "即正思惟，生如實無間等觀，取無故有無，取滅故有滅。",
    "T02n0099_012:0080a24_13": "「又作是念：『何法無故取無？",
    "T02n0099_012:0080a25_14": "何法滅故取滅？』",
    "T02n0099_012:0080a25_15": "即正思惟，生如實無間等觀，所取法無常、生滅、離欲、滅盡、捨離，心不顧念，心不縛著，愛則滅，彼愛滅故取滅，取滅故有滅，有滅故生滅，生滅故老、病、死、憂、悲、惱、苦滅，如是如是純大苦聚滅。",
    "T02n0099_012:0080a29_16": "「諸比丘！",
    "T02n0099_012:0080b01_17": "於意云何？",
    "T02n0099_012:0080b01_18": "譬如油、炷然燈，若不增油治炷，非彼燈明未來不生、盡、磨滅耶？」",
    "T02n0099_012:0080b02_19": "比丘白佛：「如是，世尊！」",
    "T02n0099_012:0080b03_20": "「如是，諸比丘！",
    "T02n0099_012:0080b03_21": "於所取法觀察無常、生滅、離欲、滅盡、捨離，心不顧念，心不縛著，愛則滅，愛滅則取滅，乃至純大苦聚滅。」",
    "T02n0099_012:0080b06_22": "佛說此經已，諸比丘聞佛所說，歡喜奉行。",
    "T02n0099_012:0080b08_0": "（二八六）如是我聞：一時，佛住舍衛國祇樹給孤獨園。",
    "T02n0099_012:0080b09_1": "爾時，世尊告諸比丘：「我憶宿命未成正覺時，獨一靜處，專精禪思……」如上廣說。",
    "T02n0099_012:0080b11_2": "差別者：「譬如載樵十束、二十束、三十束、四十束、五十束、百束、千束、百千束，積聚燒然，作大火聚，若復有人增其乾草樵薪，諸比丘！",
    "T02n0099_012:0080b14_0": "於意云何？",
    "T02n0099_012:0080b14_1": "此火相續長夜熾然不？」",
    "T02n0099_012:0080b14_2": "比丘白佛言：「如是，世尊！」",
    "T02n0099_012:0080b15_3": "「如是，諸比丘！",
    "T02n0099_012:0080b15_4": "於所取法味著、顧念、心縛著，增其愛緣取，取緣有，乃至純大苦聚集。",
    "T02n0099_012:0080b17_5": "諸比丘！",
    "T02n0099_012:0080b17_6": "若彼火聚熾然，不增樵草。",
    "T02n0099_012:0080b18_7": "諸比丘！",
    "T02n0099_012:0080b18_8": "於意云何？",
    "T02n0099_012:0080b18_9": "彼火當滅不？」",
    "T02n0099_012:0080b19_0": "答言：「如是，世尊！」",
    "T02n0099_012:0080b19_1": "「如是，諸比丘！",
    "T02n0099_012:0080b19_2": "於所取法觀察無常、生滅、離欲、滅盡、捨離，心不顧念、縛著，愛則滅，愛滅則取滅……」如是廣說，乃至「純大苦聚滅。」",
    "T02n0099_012:0080b22_3": "佛說此經已，諸比丘聞佛所說，歡喜奉行。",
    "T02n0099_012:0080b24_0": "（二八七）如是我聞：一時，佛住舍衛國祇樹給孤獨園。",
    "T02n0099_012:0080b25_1": "爾時，世尊告諸比丘：「我憶宿命未成正覺時，獨一靜處，專精禪思，作是念：『何法有故老死有？",
    "T02n0099_012:0080b27_2": "何法緣故老死有？』",
    "T02n0099_012:0080b27_3": "即正思惟，生如實無間等，生有故老死有，生緣故老死有。",
    "T02n0099_012:0080b28_4": "如是有、取、愛、受、觸、六入處、名色。",
    "T02n0099_012:0080b29_5": "何法有故名色有？",
    "T02n0099_012:0080c01_6": "何法緣故名色有？",
    "T02n0099_012:0080c01_7": "即正思惟，如實無間等生，識有故名色有，識緣故有名色有。",
    "T02n0099_012:0080c02_8": "我作是思惟時，齊識而還不能過彼，謂緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、病、死、憂、悲、惱、苦。",
    "T02n0099_012:0080c06_9": "如是如是純大苦聚集。",
    "T02n0099_012:0080c06_10": "「我時作是念：『何法無故則老死無？",
    "T02n0099_012:0080c07_11": "何法滅故老死滅？』",
    "T02n0099_012:0080c08_12": "即正思惟，生如實無間等，生無故老死無，生滅故老死滅，如是生、有、取、愛、受、觸、六入處、名色、識、行……」廣說。",
    "T02n0099_012:0080c10_13": "「我復作是思惟：『何法無故行無？",
    "T02n0099_012:0080c11_14": "何法滅故行滅？』",
    "T02n0099_012:0080c11_15": "即正思惟，如實無間等，無明無故行無，無明滅故行滅，行滅故識滅，識滅故名色滅，名色滅故六入處滅，六入處滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老、病、死、憂、悲、惱、苦滅，如是如是純大苦聚滅。",
    "T02n0099_012:0080c17_16": "「我時作是念：『我得古仙人道、古仙人逕、古仙人道跡，古仙人從此跡去，我今隨去。』",
    "T02n0099_012:0080c19_17": "譬如有人遊於曠野，披荒覓路，忽遇故道古人行處，彼則隨行，漸漸前進，見故城邑、故王宮殿、園觀浴池、林木清淨。",
    "T02n0099_012:0080c21_18": "彼作是念：『我今當往白王令知。』",
    "T02n0099_012:0080c22_19": "即往白王：『大王當知，我遊曠野，披荒求路，忽見故道古人行處，我即隨行；我隨行已，見故城邑、故王宮殿、園觀浴池、林流清淨，大王可往居止其中。』",
    "T02n0099_012:0080c26_20": "王即往彼，止住其中，豐樂安隱，人民熾盛。",
    "T02n0099_012:0080c27_21": "「今我如是，得古仙人道、古仙人逕、古仙人跡，古仙人去處，我得隨去，謂八聖道，正見、正志、正語、正業、正命、正方便、正念、正定。",
    "T02n0099_012:0081a01_22": "我從彼道見老病死、老病死集、老病死滅、老病死滅道跡，見生、有、取、愛、受、觸、六入處、名色、識、行、行集、行滅、行滅道跡。",
    "T02n0099_012:0081a03_23": "我於此法自知自覺，成等正覺，為比丘、比丘尼、優婆塞、優婆夷，及餘外道沙門、婆羅門、在家、出家，彼諸四眾聞法正向、信樂，知法善，梵行增廣，多所饒益，開示顯發。」",
    "T02n0099_012:0081a07_24": "佛說此經已，諸比丘聞佛所說，歡喜奉行。",
    "T02n0099_012:0081a09_0": "（二八八）如是我聞：一時，佛住王舍城迦蘭陀竹園。",
    "T02n0099_012:0081a10_1": "爾時，尊者舍利弗、尊者摩訶拘絺羅在耆闍崛山。",
    "T02n0099_012:0081a11_2": "爾時，尊者舍利弗晡時從禪覺，詣尊者摩訶拘絺羅，共相問訊慶慰已，於一面坐。",
    "T02n0099_012:0081a13_3": "語尊者摩訶拘絺羅：「欲有所問，寧有閑暇見答與不？」",
    "T02n0099_012:0081a14_4": "尊者摩訶拘絺羅語尊者舍利弗言：「仁者且問，知者當答。」",
    "T02n0099_012:0081a15_5": "尊者舍利弗問尊者摩訶拘絺羅：「云何？",
    "T02n0099_012:0081a16_6": "尊者摩訶拘絺羅，有老不？」",
    "T02n0099_012:0081a17_7": "答言：「有。」",
    "T02n0099_012:0081a17_8": "尊者舍利弗復問：「有死不？」",
    "T02n0099_012:0081a18_9": "答言：「有。」",
    "T02n0099_012:0081a18_10": "復問：「云何？",
    "T02n0099_012:0081a18_11": "老死自作耶？",
    "T02n0099_012:0081a18_12": "為他作耶？",
    "T02n0099_012:0081a19_13": "為自他作耶？",
    "T02n0099_012:0081a19_14": "為非自非他無因作耶？」",
    "T02n0099_012:0081a19_15": "答言：「尊者舍利弗！",
    "T02n0099_012:0081a20_16": "老死非自作、非他作、非自他作、亦非非自他作無因作，然彼生緣故有老死。」",
    "T02n0099_012:0081a22_17": "「如是生、有、取、愛、受、觸、六入處、名色，為自作、為他作、為自他作、為非自他無因作？」",
    "T02n0099_012:0081a24_18": "答言：「尊者舍利弗！",
    "T02n0099_012:0081a24_19": "名色非自作、非他作、非自他作、非非自他作無因作，然彼名色緣識生。」",
    "T02n0099_012:0081a26_20": "復問：「彼識為自作、為他作、為自他作、為非自非他無因作？」",
    "T02n0099_012:0081a27_21": "答言：「尊者舍利弗！",
    "T02n0099_012:0081a28_0": "彼識非自作、非他作、非自他作、非非自他作無因作，然彼識緣名色生。」",
    "T02n0099_012:0081a29_1": "尊者舍利弗復問：「尊者摩訶拘絺羅！",
    "T02n0099_012:0081b01_2": "先言名色非自作、非他作、非自他作、非非自他作無因作，然彼名色緣識生，而今復言名色緣識，此義云何？」",
    "T02n0099_012:0081b04_3": "尊者摩訶拘絺羅答言：「今當說譬，如智者因譬得解。",
    "T02n0099_012:0081b05_4": "譬如三蘆立於空地，展轉相依，而得竪立，若去其一，二亦不立，若去其二，一亦不立，展轉相依，而得竪立，識緣名色亦復如是。",
    "T02n0099_012:0081b08_5": "展轉相依，而得生長。」",
    "T02n0099_012:0081b09_0": "尊者舍利弗言：「善哉！",
    "T02n0099_012:0081b09_1": "善哉！",
    "T02n0099_012:0081b09_2": "尊者摩訶拘絺羅！",
    "T02n0099_012:0081b10_0": "世尊聲聞中，智慧明達，善調無畏，見甘露法，以甘露法具足身作證者，謂尊者摩訶拘絺羅，乃有如是甚深義辯，種種難問，皆悉能答，如無價寶珠，世所頂戴，我今頂戴尊者摩訶拘絺羅亦復如是。",
    "T02n0099_012:0081b14_1": "我今於汝所，快得善利，諸餘梵行數詣其所，亦得善利，以彼尊者善說法故。",
    "T02n0099_012:0081b16_2": "我今以此尊者摩訶拘絺羅所說法故，當以三十種讚歎稱揚隨喜。」",
    "T02n0099_012:0081b18_0": "尊者摩訶拘絺羅說：「老死厭患、離欲、滅盡，是名法師；說生、有、取、愛、受、觸、六入處、名色、識，厭患、離欲、滅盡，是名法師；若比丘於老死厭患、離欲、滅盡向，是名法師；乃至識厭患、離欲、滅盡向，是名法師；若比丘於老死厭患、離欲、滅盡，不起諸漏，心善解脫，是名法師；乃至識厭患、離欲、滅盡，不起諸漏，心善解脫，是名法師。」",
    "T02n0099_012:0081b25_1": "尊者摩訶拘絺羅語尊者舍利弗言：「善哉！",
    "T02n0099_012:0081b26_2": "善哉！",
    "T02n0099_012:0081b26_3": "於世尊聲聞中，智慧明達，善調無畏，見甘露法，以甘露法具足身作證者，謂尊者舍利弗，能作如是種種甚深正智之問，猶如世間無價寶珠，人皆頂戴，汝今如是，普為一切諸梵行者之所頂戴、恭敬、奉事。",
    "T02n0099_012:0081c02_4": "我於今日快得善利，得與尊者共論妙義。」",
    "T02n0099_012:0081c03_5": "時，二正士更相隨喜，各還所住。",
    "T02n0099_012:0081c04_0": "（二八九）如是我聞：一時，佛住王舍城迦蘭陀竹園。",
    "T02n0099_012:0081c05_1": "爾時，世尊告諸比丘：「愚癡無聞凡夫於四大身厭患、離欲、背捨而非識。",
    "T02n0099_012:0081c06_2": "所以者何？",
    "T02n0099_012:0081c07_3": "見四大身有增、有減、有取、有捨，而於心、意、識，愚癡無聞凡夫不能生厭、離欲、解脫。",
    "T02n0099_012:0081c09_0": "所以者何？",
    "T02n0099_012:0081c09_1": "彼長夜於此保惜繫我，若得、若取，言：『是我、我所、相在。』",
    "T02n0099_012:0081c10_2": "是故愚癡無聞凡夫不能於彼生厭、離欲、背捨。",
    "T02n0099_012:0081c11_3": "愚癡無聞凡夫寧於四大身繫我、我所，不可於識繫我、我所。",
    "T02n0099_012:0081c13_4": "所以者何？",
    "T02n0099_012:0081c13_5": "四大色身或見十年住，二十、三十，乃至百年，若善消息或復小過。",
    "T02n0099_012:0081c14_6": "彼心、意、識日夜時刻，須臾轉變，異生、異滅。",
    "T02n0099_012:0081c15_7": "猶如獼猴遊林樹間，須臾處處，攀捉枝條，放一取一。",
    "T02n0099_012:0081c17_8": "彼心、意、識亦復如是，異生、異滅。",
    "T02n0099_012:0081c17_9": "「多聞聖弟子於諸緣起善思惟觀察，所謂樂觸緣生樂受，樂受覺時，如實知樂受覺；彼樂觸滅，樂觸因緣生受亦滅、止、清涼、息、沒。",
    "T02n0099_012:0081c20_10": "如樂受，苦觸、喜觸、憂觸、捨觸因緣生捨受，捨受覺時，如實知捨受覺；彼捨觸滅，彼捨觸因緣生捨受亦滅、止、清涼、息、沒。",
    "T02n0099_012:0081c23_11": "彼如是思惟：『此受觸生、觸樂、觸縛，彼彼觸樂故，彼彼受樂，彼彼觸樂滅，彼彼受樂亦滅、止、清涼、息、沒。』",
    "T02n0099_012:0081c25_12": "如是，多聞聖弟子於色生厭，於受、想、行、識生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』」",
    "T02n0099_012:0081c28_13": "佛說此經已，諸比丘聞佛所說，歡喜奉行。",
    "T02n0099_012:0082a01_0": "（二九〇）如是我聞：一時，佛住王舍城迦蘭陀竹園。",
    "T02n0099_012:0082a02_1": "爾時，世尊告諸比丘：「愚癡無聞凡夫於四大色身生厭、離欲、背捨，但非識。",
    "T02n0099_012:0082a03_2": "所以者何？",
    "T02n0099_012:0082a04_3": "四大色身現有增減、有取、有捨，若心、若意、若識，彼愚癡無聞凡夫不能於識生厭、離欲、習捨，長夜保惜繫我，若得、若取，言：是我、我所、相在。",
    "T02n0099_012:0082a07_4": "是故愚癡無聞凡夫不能於彼生厭、離欲、習捨。",
    "T02n0099_012:0082a08_5": "「愚癡無聞凡夫寧於四大色身繫我、我所，不可於識繫我、我所。",
    "T02n0099_012:0082a09_6": "所以者何？",
    "T02n0099_012:0082a10_7": "四大色身或見十年住，二十、三十，乃至百年，若善消息或復少過。",
    "T02n0099_012:0082a11_8": "彼心、意、識日夜時刻，須臾不停，種種轉變，異生、異滅。",
    "T02n0099_012:0082a13_0": "譬如獼猴遊林樹間，須臾處處，攀捉枝條，放一取一。",
    "T02n0099_012:0082a14_1": "彼心、意、識亦復如是，種種變易，異生、異滅。",
    "T02n0099_012:0082a15_2": "「多聞聖弟子於諸緣起思惟觀察，所謂樂觸緣生樂受，樂受覺時，如實知樂受覺；彼樂觸滅，樂因緣生樂受亦滅、止、清凉、息、沒。",
    "T02n0099_012:0082a18_3": "如樂受，苦觸、喜觸、憂觸、捨觸因緣生捨受，捨受覺時，如實知捨受覺；彼捨觸滅，捨觸因緣生捨受亦滅、止、清涼、息、沒。",
    "T02n0099_012:0082a20_4": "譬如兩木相磨，和合生火；若兩木離散，火亦隨滅。",
    "T02n0099_012:0082a22_5": "如是諸受緣觸集，觸生觸集，若彼彼觸集故，彼彼受亦集；彼彼觸集滅故，彼彼受集亦滅、止、清涼、息、沒。",
    "T02n0099_012:0082a24_6": "多聞聖弟子如是觀者，於色解脫，於受、想、行、識解脫，於生、老、病、死、憂、悲、惱、苦解脫，我說彼於苦得解脫。」",
    "T02n0099_012:0082a26_7": "佛說此經已，諸比丘聞佛所說，歡喜奉行。",
    "T02n0099_012:0082a28_0": "（二九一）如是我聞：一時，佛住王舍城迦蘭陀竹園。",
    "T02n0099_012:0082a29_1": "爾時，世尊告諸比丘：「我說內觸法，汝等為取不？」",
    "T02n0099_012:0082b01_2": "時，有異比丘從座起，整衣服，稽首禮足，合掌白佛言：「世尊！",
    "T02n0099_012:0082b02_3": "所說內觸法，我已取也。」",
    "T02n0099_012:0082b03_4": "時，彼比丘於佛前如是如是自記說。",
    "T02n0099_012:0082b04_5": "如是如是世尊不悅。",
    "T02n0099_012:0082b04_6": "爾時，尊者阿難在佛後執扇扇佛，佛告阿難：「如聖法、律內觸法，異於此比丘所說。」",
    "T02n0099_012:0082b06_7": "阿難白佛：「今正是時，唯願世尊為諸比丘說賢聖法、律內觸法，諸比丘聞已，當受奉行。」",
    "T02n0099_012:0082b08_8": "佛告阿難：「善哉！",
    "T02n0099_012:0082b08_9": "諦聽，當為汝說。",
    "T02n0099_012:0082b09_10": "此諸比丘取內觸法，應如是思惟：『若眾生所有種種眾苦生，此苦何因、何集、何生、何觸？』",
    "T02n0099_012:0082b11_11": "作如是取時，當知此苦億波提因、億波提集、億波提生、億波提轉。",
    "T02n0099_012:0082b12_12": "「復次，比丘內觸法，又億波提何因、何集、何生、何觸？",
    "T02n0099_012:0082b13_13": "彼取時當復知億波提愛因、愛集、愛生、愛觸。",
    "T02n0099_012:0082b14_14": "「復次，比丘取內觸法，當復知愛何因、何集、何生、何觸。",
    "T02n0099_012:0082b16_15": "如是取時當知世間所念諦正之色，於彼愛生而生、繫而繫、住而住。",
    "T02n0099_012:0082b17_16": "「若諸沙門、婆羅門於世間所念諦正之色，作常想、恒想、安隱想、無病想、我想、我所想而見，則於此色愛增長；愛增長已，億波提增長，億波提增長已，苦增長；苦增長已，則不解脫生、老、病、死、憂、悲、惱、苦，我說彼不解脫苦。",
    "T02n0099_012:0082b22_17": "譬如路側清涼池水，香味具足，有人以毒著中，陽春之月，諸行路者風熱渴逼，競來欲飲。",
    "T02n0099_012:0082b24_18": "有人語言：『士夫！",
    "T02n0099_012:0082b25_19": "此是清涼，色香味具足，然中有毒，汝等勿飲。",
    "T02n0099_012:0082b26_20": "若當飲者，或令汝死，或近死苦。",
    "T02n0099_012:0082b27_21": "而彼渴者不信而飲，雖得美味，須臾或死，或近死苦。』",
    "T02n0099_012:0082b28_22": "如是，沙門婆羅門見世間可念端政之色，作常見、恒見、安隱見、無病見、我、我所見，乃至不得解脫生、老、病、死、憂、悲、惱、苦。",
    "T02n0099_012:0082c02_23": "「若諸沙門、婆羅門於世間可念端政之色觀察如病、如癰、如刺、如殺、無常、苦、空、非我，彼愛則離，愛離故億波提離，億波提離故則苦離，苦離故則生、老、病、死、憂、悲、惱、苦離。",
    "T02n0099_012:0082c05_24": "譬如路側清涼池水，香味具足，有人以毒著中，陽春之月，諸行路者風熱渴逼，競來欲飲，有人語言：『此水有毒！",
    "T02n0099_012:0082c08_25": "汝等勿飲，若當飲者，或令汝死，或近死苦。』",
    "T02n0099_012:0082c09_26": "彼則念言：『此水有毒，若當飲者，或令我死，或近死苦，我且忍渴，食乾麨飯，不取水飲。』",
    "T02n0099_012:0082c11_27": "如是，沙門、婆羅門於世間可念之色觀察如病、如癰、如刺、如殺、無常、苦、空、非我，乃至解脫生、老、病、死、憂、悲、惱、苦。",
    "T02n0099_012:0082c14_28": "是故，阿難！",
    "T02n0099_012:0082c14_29": "於此法如是見、如是聞、如是覺、如是知，於過去、未來亦如此道。",
    "T02n0099_012:0082c16_30": "如是觀察。」",
    "T02n0099_012:0082c16_31": "佛說此經已，諸比丘聞佛所說，歡喜奉行。",
    "T02n0099_012:0082c18_0": "（二九二）如是我聞：一時，佛住王舍城迦蘭陀竹園。",
    "T02n0099_012:0082c19_1": "爾時，世尊告諸比丘：「云何思量觀察正盡苦，究竟苦邊？",
    "T02n0099_012:0082c20_2": "時，思量眾生所有眾苦，種種差別，此諸苦何因、何集、何生、何觸？",
    "T02n0099_012:0082c21_3": "思量取因、取集、取生、取觸。",
    "T02n0099_012:0082c22_4": "若彼取滅無餘，眾苦則滅，彼所乘苦滅道跡如實知，修行彼向次法，是名比丘向正盡苦，究竟苦邊，所謂取滅。",
    "T02n0099_012:0082c24_5": "「復次，比丘思量觀察正盡苦，究竟苦邊。",
    "T02n0099_012:0082c25_6": "時，思量彼取何因、何集、何生、何觸？",
    "T02n0099_012:0082c26_7": "思量彼取愛因、愛集、愛生、愛觸。",
    "T02n0099_012:0082c27_8": "彼愛永滅無餘，取亦隨滅，彼所乘取滅道跡如實知，修習彼向次法，是名比丘向正盡苦，究竟苦邊，所謂愛滅。",
    "T02n0099_012:0082c29_9": "「復次，比丘思量觀察正盡苦，究竟苦邊。",
    "T02n0099_012:0083a01_10": "則思量彼愛何因、何集、何生、何觸？",
    "T02n0099_012:0083a02_11": "知彼愛受因、受集、受生、受觸。",
    "T02n0099_012:0083a03_12": "彼受永滅無餘，則愛滅，彼所乘愛滅道跡如實知，修習彼向次法，是名比丘向正盡苦，究竟苦邊，所謂受滅。",
    "T02n0099_012:0083a05_13": "「復次，比丘思量觀察正盡苦，究竟苦邊。",
    "T02n0099_012:0083a06_14": "時，思量彼受何因、何集、何生、何觸？",
    "T02n0099_012:0083a07_15": "知彼受觸因、觸集、觸生、觸緣。",
    "T02n0099_012:0083a07_16": "彼觸永滅無餘，則受滅，彼所乘觸滅道跡如實知，修習彼向次法，是名比丘向正盡苦，究竟苦邊。",
    "T02n0099_012:0083a10_17": "「復次，比丘思量觀察正盡苦，究竟苦邊。",
    "T02n0099_012:0083a11_0": "時，思量彼觸何因、何集、何生、何觸？",
    "T02n0099_012:0083a11_1": "當知彼觸六入處因、六入處集、六入處生、六入處觸。",
    "T02n0099_012:0083a13_0": "彼六入處欲滅無餘，則觸滅，彼所乘六入處滅道跡如實知，修習彼向次法，是名比丘向正盡苦，究竟苦邊。",
    "T02n0099_012:0083a15_1": "「復次，比丘思量觀察正盡苦，究竟苦邊。",
    "T02n0099_012:0083a16_2": "時，思量彼六入處何因、何集、何生、何觸？",
    "T02n0099_012:0083a17_3": "知彼六入處名色因、名色集、名色生、名色觸。",
    "T02n0099_012:0083a18_4": "名色永滅無餘，則六入處滅，彼所乘名色滅道跡如實知，修習彼向次法，是名比丘向正盡苦，究竟苦邊，所謂名色滅。",
    "T02n0099_012:0083a21_5": "「復次，比丘思量正盡苦，究竟苦邊。",
    "T02n0099_012:0083a22_0": "時，思量名色何因、何集、何生、何觸，知彼名色識因、識集、識生、識觸。",
    "T02n0099_012:0083a23_1": "彼識欲滅無餘，則名色滅，彼所乘識滅道跡如實知，修習彼向次法，是名比丘向正盡苦，究竟苦邊，所謂識滅。",
    "T02n0099_012:0083a26_2": "「復次，比丘思量觀察正盡苦，究竟苦邊。",
    "T02n0099_012:0083a26_3": "時，思量彼識何因、何集、何生、何觸？",
    "T02n0099_012:0083a27_4": "知彼識行因、行集、行生、行觸，作諸福行，善識生，作諸不福不善行，不善識生；作無所有行，無所有識生，是為彼識行因、行集、行生、行觸。",
    "T02n0099_012:0083b01_5": "彼行欲滅無餘，則識滅，彼所乘行滅道跡如實知，修習彼向次法，是名比丘向正盡苦，究竟苦邊，所謂行滅。",
    "T02n0099_012:0083b04_6": "「復次，比丘思量觀察正盡苦，究竟苦邊。",
    "T02n0099_012:0083b05_7": "時，思量彼行何因、何集、何生、何觸？",
    "T02n0099_012:0083b06_8": "知彼行無明因、無明集、無明生、無明觸。",
    "T02n0099_012:0083b06_9": "彼福行無明緣，非福行亦無明緣，非福不福行亦無明緣。",
    "T02n0099_012:0083b09_0": "「是故當知，彼行無明因、無明集、無明生、無明觸。",
    "T02n0099_012:0083b10_1": "彼無明永滅無餘，則行滅，彼所乘無明滅道跡如實知，修習彼向次法，是名比丘向正盡苦，究竟苦邊，所謂無明滅。」",
    "T02n0099_012:0083b12_2": "佛告比丘：「於意云何？",
    "T02n0099_012:0083b13_3": "若不樂無明而生明，復緣彼無明作福行、非福行、無所有行不？」",
    "T02n0099_012:0083b14_4": "比丘白佛：「不也，世尊！",
    "T02n0099_012:0083b15_5": "所以者何？",
    "T02n0099_012:0083b15_6": "多聞聖弟子不樂無明而生明，無明滅則行滅，行滅則識滅，如是乃至生、老、病、死、憂、悲、惱、苦滅，如是如是純大苦聚滅。」",
    "T02n0099_012:0083b18_7": "佛言：「善哉！",
    "T02n0099_012:0083b18_8": "善哉！",
    "T02n0099_012:0083b18_9": "比丘！",
    "T02n0099_012:0083b18_10": "我亦如是說，汝亦知此。",
    "T02n0099_012:0083b19_11": "於彼彼法起彼彼法，生彼彼法，滅彼彼法，滅、止、清涼、息、沒。",
    "T02n0099_012:0083b20_12": "若多聞聖弟子無明離欲而生明，身分齊受所覺，身分齊受所覺時如實知；若壽分齊受所覺，壽分齊受所覺時如實知；身壞時壽命欲盡，於此諸受一切所覺滅盡無餘。",
    "T02n0099_012:0083b24_13": "譬如力士取新熟瓦器，乘熱置地，須臾散壞，熱勢悉滅。",
    "T02n0099_012:0083b25_14": "如是，比丘無明離欲而生明，身分齊受所覺如實知，壽分齊受所覺如實知，身壞命終，一切受所覺悉滅無餘。」",
    "T02n0099_012:0083b28_15": "佛說此經已，諸比丘聞佛所說，歡喜奉行。",
    "T02n0099_012:0083c01_0": "（二九三）如是我聞：一時，佛住王舍城迦蘭陀竹園。",
    "T02n0099_012:0083c02_1": "爾時，世尊告異比丘：「我已度疑，離於猶豫，拔邪見刺，不復退轉。",
    "T02n0099_012:0083c03_2": "心無所著故，何處有我為彼比丘說法？",
    "T02n0099_012:0083c04_3": "為彼比丘說賢聖出世空相應緣起隨順法，所謂有是故是事有，是事有故是事起。",
    "T02n0099_012:0083c06_4": "所謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、死、憂、悲、惱、苦。",
    "T02n0099_012:0083c09_5": "如是如是純大苦聚集，乃至如是純大苦聚滅。",
    "T02n0099_012:0083c10_6": "「如是說法，而彼比丘猶有疑惑猶豫，先不得得想、不獲獲想、不證證想，今聞法已，心生憂苦、悔恨、矇沒、障礙。",
    "T02n0099_012:0083c13_7": "所以者何？",
    "T02n0099_012:0083c13_8": "此甚深處，所謂緣起，倍復甚深難見，所謂一切取離、愛盡、無欲、寂滅、涅槃；如此二法，謂有為、無為，有為者若生、若住、若異、若滅，無為者不生、不住、不異、不滅，是名比丘諸行苦寂滅涅槃。",
    "T02n0099_012:0083c17_9": "因集故苦集，因滅故苦滅，斷諸逕路，滅於相續，相續滅滅，是名苦邊。",
    "T02n0099_012:0083c19_10": "比丘！",
    "T02n0099_012:0083c19_11": "彼何所滅？",
    "T02n0099_012:0083c19_12": "謂有餘苦，彼若滅、止、清涼、息、沒，所謂一切取滅、愛盡、無欲、寂滅、涅槃。」",
    "T02n0099_012:0083c21_13": "佛說此經已，諸比丘聞佛所說，歡喜奉行。",
    "T02n0099_012:0083c23_0": "（二九四）如是我聞：一時，佛住王舍城迦蘭陀竹園。",
    "T02n0099_012:0083c24_1": "爾時，世尊告諸比丘：「愚癡無聞凡夫無明覆、愛緣繫，得此識身。",
    "T02n0099_012:0083c25_2": "內有此識身，外有名色，此二因緣生觸。",
    "T02n0099_012:0083c26_3": "此六觸入所觸，愚癡無聞凡夫苦樂受覺，因起種種。",
    "T02n0099_012:0083c27_4": "云何為六？",
    "T02n0099_012:0083c28_0": "眼觸入處，耳、鼻、舌、身、意觸入處。",
    "T02n0099_012:0083c28_1": "若黠慧者無明覆，愛緣繫得此識身。",
    "T02n0099_012:0083c29_2": "如是內有識身，外有名色，此二緣生六觸入處，六觸所觸故，智者生苦樂受覺，因起種種。",
    "T02n0099_012:0084a02_3": "何等為六？",
    "T02n0099_012:0084a02_4": "眼觸入處，耳、鼻、舌、身、意觸入處。",
    "T02n0099_012:0084a03_5": "愚夫、黠慧，彼於我所修諸梵者，有何差別？」",
    "T02n0099_012:0084a04_6": "比丘白佛言：「世尊是法根、法眼、法依。",
    "T02n0099_012:0084a05_7": "善哉！",
    "T02n0099_012:0084a05_8": "世尊！",
    "T02n0099_012:0084a05_9": "唯願演說，諸比丘聞已，當受奉行。」",
    "T02n0099_012:0084a06_10": "爾時，世尊告諸比丘：「諦聽，善思，當為汝說。",
    "T02n0099_012:0084a07_11": "諸比丘！",
    "T02n0099_012:0084a07_12": "彼愚癡無聞凡夫無明所覆，愛緣所繫，得此識身，彼無明不斷，愛緣不盡，身壞命終，還復受身；還受身故，不得解脫生、老、病、死、憂、悲、惱、苦。",
    "T02n0099_012:0084a11_0": "所以者何？",
    "T02n0099_012:0084a11_1": "此愚癡凡夫本不修梵行，向正盡苦，究竟苦邊故，是故身壞命終，還復受身；還受身故，不得解脫生、老、病、死、憂、悲、惱、苦。",
    "T02n0099_012:0084a14_2": "「若黠慧者無明所覆，愛緣所繫，得此識身，彼無明斷，愛緣盡；無明斷，愛緣盡故，身壞命終，更不復受；不更受故，得解脫生、老、病、死、憂、悲、惱、苦。",
    "T02n0099_012:0084a17_3": "所以者何？",
    "T02n0099_012:0084a17_4": "彼先修梵行，正向盡苦，究竟苦邊故，是故彼身壞命終，更不復受；更不受故，得解脫生、老、病、死、憂、悲、惱、苦，是名凡夫及黠慧者，彼於我所修諸梵行，種種差別。」",
    "T02n0099_012:0084a21_5": "佛說此經已，諸比丘聞佛所說，歡喜奉行。",
    "T02n0099_012:0084a23_0": "（二九五）如是我聞：一時，佛住王舍城迦蘭陀竹園。",
    "T02n0099_012:0084a24_1": "爾時，世尊告諸比丘：「此身非汝所有，亦非餘人所有。",
    "T02n0099_012:0084a25_2": "謂六觸入處，本修行願，受得此身。",
    "T02n0099_012:0084a26_3": "云何為六？",
    "T02n0099_012:0084a26_4": "眼觸入處，耳、鼻、舌、身、意觸入處。",
    "T02n0099_012:0084a27_5": "彼多聞聖弟子於諸緣起善正思惟觀察：『有此六識身、六觸身、六受身、六想身、六思身。",
    "T02n0099_012:0084a29_6": "所謂此有故，有當來生、老、病、死、憂、悲、惱、苦，如是如是純大苦聚集，是名有因有緣世間集。",
    "T02n0099_012:0084b02_7": "謂此無故，六識身無，六觸身、六受身、六想身、六思身無，謂此無故，無有當來生、老、病、死、憂、悲、惱、苦，如是如是純大苦聚滅。』",
    "T02n0099_012:0084b04_8": "若多聞聖弟子於世間集、世間滅如實正知，善見、善覺、善入，是名聖弟子招此善法、得此善法、知此善法、入此善法，覺知、覺見世間生滅，成就賢聖出離、實寂、正盡苦，究竟苦邊。",
    "T02n0099_012:0084b09_9": "所以者何？",
    "T02n0099_012:0084b09_10": "謂多聞聖弟子世間集滅如實知，善見、善覺、善入故。」",
    "T02n0099_012:0084b10_11": "佛說此經已，諸比丘聞佛所說，歡喜奉行。",
    "T02n0099_012:0084b12_0": "（二九六）如是我聞：一時，佛住王舍城迦蘭陀竹園。",
    "T02n0099_012:0084b13_1": "爾時，世尊告諸比丘：「我今當說因緣法及緣生法。",
    "T02n0099_012:0084b14_2": "「云何為因緣法？",
    "T02n0099_012:0084b14_3": "謂此有故彼有，謂緣無明行，緣行識，乃至如是如是純大苦聚集。",
    "T02n0099_012:0084b16_4": "「云何緣生法？",
    "T02n0099_012:0084b16_5": "謂無明、行。",
    "T02n0099_012:0084b16_6": "若佛出世，若未出世，此法常住，法住法界，彼如來自所覺知，成等正覺，為人演說，開示顯發，謂緣無明有行，乃至緣生有老死。",
    "T02n0099_012:0084b19_7": "若佛出世，若未出世，此法常住，法住法界，彼如來自覺知，成等正覺，為人演說，開示顯發，謂緣生故，有老、病、死、憂、悲、惱、苦。",
    "T02n0099_012:0084b22_8": "此等諸法，法住、法空、法如、法爾，法不離如，法不異如，審諦真實、不顛倒。",
    "T02n0099_012:0084b24_9": "如是隨順緣起，是名緣生法。",
    "T02n0099_012:0084b24_10": "謂無明、行、識、名色、六入處、觸、受、愛、取、有、生、老、病、死、憂、悲、惱、苦，是名緣生法。",
    "T02n0099_012:0084b26_11": "「多聞聖弟子於此因緣法、緣生法正知善見，不求前際，言：『我過去世若有、若無？",
    "T02n0099_012:0084b28_12": "我過去世何等類？",
    "T02n0099_012:0084b28_13": "我過去世何如？』",
    "T02n0099_012:0084b29_14": "不求後際：『我於當來世為有、為無？",
    "T02n0099_012:0084c01_15": "云何類？",
    "T02n0099_012:0084c01_16": "何如？』",
    "T02n0099_012:0084c01_17": "內不猶豫：『此是何等？",
    "T02n0099_012:0084c01_18": "云何有此為前？",
    "T02n0099_012:0084c02_19": "誰終當云何之？",
    "T02n0099_012:0084c02_20": "此眾生從何來？",
    "T02n0099_012:0084c03_21": "於此沒當何之？』",
    "T02n0099_012:0084c03_22": "若沙門、婆羅門起凡俗見所繫，謂說我見所繫、說眾生見所繫、說壽命見所繫、忌諱吉慶見所繫，爾時悉斷、悉知，斷其根本，如截多羅樹頭，於未來世，成不生法。",
    "T02n0099_012:0084c07_23": "是名多聞聖弟子於因緣法、緣生法如實正知，善見、善覺、善修、善入。」",
    "T02n0099_012:0084c09_24": "佛說此經已，諸比丘聞佛所說，歡喜奉行。",
    "T02n0099_012:0084c11_0": "（二九七）如是我聞：一時，佛住拘留搜調牛聚落。",
    "T02n0099_012:0084c12_0": "爾時，世尊告諸比丘：「我當為汝等說法，初、中、後善，善義善味，純一清淨，梵行清白，所謂大空法經。",
    "T02n0099_012:0084c14_1": "諦聽，善思，當為汝說。",
    "T02n0099_012:0084c14_2": "云何為大空法經？",
    "T02n0099_012:0084c15_3": "所謂此有故彼有，此起故彼起，謂緣無明行，緣行識，乃至純大苦聚集。",
    "T02n0099_012:0084c16_4": "「緣生老死者，若有問言：『彼誰老死？",
    "T02n0099_012:0084c17_5": "老死屬誰？』",
    "T02n0099_012:0084c18_0": "彼則答言：『我即老死，今老死屬我，老死是我。』",
    "T02n0099_012:0084c19_1": "所言：『命即是身。』",
    "T02n0099_012:0084c19_2": "或言：『命異身異。』",
    "T02n0099_012:0084c19_3": "此則一義，而說有種種。",
    "T02n0099_012:0084c20_4": "若見言：『命即是身。』",
    "T02n0099_012:0084c20_5": "彼梵行者所無有。",
    "T02n0099_012:0084c21_6": "若復見言：『命異身異。』",
    "T02n0099_012:0084c21_7": "梵行者所無有。",
    "T02n0099_012:0084c22_8": "於此二邊，心所不隨，正向中道。",
    "T02n0099_012:0084c23_9": "賢聖出世，如實不顛倒正見，謂緣生老死。",
    "T02n0099_012:0084c24_10": "如是生、有、取、愛、受、觸、六入處、名色、識、行，緣無明故有行。",
    "T02n0099_012:0084c25_11": "「若復問言：『誰是行？",
    "T02n0099_012:0084c25_12": "行屬誰？』",
    "T02n0099_012:0084c26_0": "彼則答言：『行則是我，行是我所。』",
    "T02n0099_012:0084c26_1": "彼如是：『命即是身。』",
    "T02n0099_012:0084c27_2": "或言：『命異身異。』",
    "T02n0099_012:0084c27_3": "彼見命即是身者，梵行者無有；或言命異身異者，梵行者亦無有。",
    "T02n0099_012:0084c29_4": "離此二邊，正向中道。",
    "T02n0099_012:0084c29_5": "賢聖出世，如實不顛倒正見所知，所謂緣無明行。",
    "T02n0099_012:0085a01_6": "「諸比丘！",
    "T02n0099_012:0085a02_0": "若無明離欲而生明，彼誰老死？",
    "T02n0099_012:0085a02_1": "老死屬誰者？",
    "T02n0099_012:0085a03_2": "老死則斷，則知斷其根本，如截多羅樹頭，於未來世成不生法。",
    "T02n0099_012:0085a04_3": "若比丘無明離欲而生明，彼誰生？",
    "T02n0099_012:0085a05_4": "生屬誰？",
    "T02n0099_012:0085a05_5": "乃至誰是行？",
    "T02n0099_012:0085a05_6": "行屬誰者？",
    "T02n0099_012:0085a06_7": "行則斷，則知斷其根本，如截多羅樹頭，於未來世成不生法，若比丘無明離欲而生明，彼無明滅則行滅，乃至純大苦聚滅，是名大空法經。」",
    "T02n0099_012:0085a09_8": "佛說此經已，諸比丘聞佛所說，歡喜奉行。",
    "T02n0099_012:0085a11_0": "（二九八）如是我聞：一時，佛住拘留搜調牛聚落。",
    "T02n0099_012:0085a12_1": "爾時，世尊告諸比丘：「我今當說緣起法法說、義說。",
    "T02n0099_012:0085a13_2": "諦聽，善思，當為汝說。",
    "T02n0099_012:0085a13_3": "「云何緣起法法說？",
    "T02n0099_012:0085a14_4": "謂此有故彼有，此起故彼起，謂緣無明行，乃至純大苦聚集，是名緣起法法說。",
    "T02n0099_012:0085a16_5": "「云何義說？",
    "T02n0099_012:0085a16_6": "謂緣無明行者。",
    "T02n0099_012:0085a16_7": "彼云何無明？",
    "T02n0099_012:0085a17_8": "若不知前際、不知後際、不知前後際，不知於內、不知於外、不知內外，不知業、不知報、不知業報，不知佛、不知法、不知僧，不知苦、不知集、不知滅、不知道，不知因、不知因所起法，不知善不善、有罪無罪、習不習、若劣若勝、染污清淨，分別緣起，皆悉不知；於六觸入處，不如實覺知，於彼彼不知、不見、無無間等、癡闇、無明、大冥，是名無明。",
    "T02n0099_012:0085a25_9": "「緣無明行者，云何為行？",
    "T02n0099_012:0085a25_10": "行有三種——身行、口行、意行。",
    "T02n0099_012:0085a26_11": "緣行識者，云何為識？",
    "T02n0099_012:0085a27_12": "謂六識身——眼識身、耳識身、鼻識身、舌識身、身識身、意識身。",
    "T02n0099_012:0085a28_13": "緣識名色者，云何名？",
    "T02n0099_012:0085a28_14": "謂四無色陰——受陰、想陰、行陰、識陰。",
    "T02n0099_012:0085a29_15": "云何色？",
    "T02n0099_012:0085a29_16": "謂四大、四大所造色，是名為色。",
    "T02n0099_012:0085b01_17": "此色及前所說名，是為名色。",
    "T02n0099_012:0085b02_18": "緣名色六入處者，云何為六入處？",
    "T02n0099_012:0085b03_0": "謂六內入處——眼入處、耳入處、鼻入處、舌入處、身入處、意入處。",
    "T02n0099_012:0085b04_1": "緣六入處觸者，云何為觸？",
    "T02n0099_012:0085b05_0": "謂六觸身——眼觸身、耳觸身、鼻觸身、舌觸身、身觸身、意觸身。",
    "T02n0099_012:0085b06_1": "緣觸受者，云何為受？",
    "T02n0099_012:0085b06_2": "謂三受——苦受、樂受、不苦不樂受。",
    "T02n0099_012:0085b07_3": "緣受愛者，彼云何為愛？",
    "T02n0099_012:0085b08_4": "謂三愛——欲愛、色愛、無色愛。",
    "T02n0099_012:0085b08_5": "緣愛取者，云何為取？",
    "T02n0099_012:0085b09_6": "四取——欲取、見取、戒取、我取。",
    "T02n0099_012:0085b09_7": "緣取有者，云何為有？",
    "T02n0099_012:0085b10_8": "三有——欲有、色有、無色有。",
    "T02n0099_012:0085b10_9": "緣有生者，云何為生？",
    "T02n0099_012:0085b11_10": "若彼彼眾生，彼彼身種類一生，超越和合出生，得陰、得界、得入處、得命根，是名為生。",
    "T02n0099_012:0085b13_11": "緣生老死者，云何為老？",
    "T02n0099_012:0085b14_0": "若髮白露頂，皮緩根熟，支弱背僂，垂頭呻吟，短氣前輸，柱杖而行，身體黧黑，四體班駮，闇鈍垂熟，造行艱難羸劣，是名為老。",
    "T02n0099_012:0085b16_1": "云何為死？",
    "T02n0099_012:0085b17_2": "彼彼眾生，彼彼種類沒、遷移、身壞、壽盡、火離、命滅，捨陰時到，是名為死。",
    "T02n0099_012:0085b18_3": "此死及前說老，是名老死。",
    "T02n0099_012:0085b19_4": "是名緣起義說。」",
    "T02n0099_012:0085b19_5": "佛說此經已，諸比丘聞佛所說，歡喜奉行。",
    "T02n0099_012:0085b21_0": "（二九九）如是我聞：一時，佛住拘留搜調牛聚落。",
    "T02n0099_012:0085b22_0": "時，有異比丘來詣佛所，稽首禮足，退坐一面，白佛言：「世尊！",
    "T02n0099_012:0085b23_1": "謂緣起法為世尊作，為餘人作耶？」",
    "T02n0099_012:0085b24_2": "佛告比丘：「緣起法者，非我所作，亦非餘人作。",
    "T02n0099_012:0085b25_3": "然彼如來出世及未出世，法界常住，彼如來自覺此法，成等正覺，為諸眾生分別演說，開發顯示。",
    "T02n0099_012:0085b27_4": "所謂此有故彼有，此起故彼起，謂緣無明行，乃至純大苦聚集，無明滅故行滅，乃至純大苦聚滅。」",
    "T02n0099_012:0085b29_5": "佛說此經已。",
    "T02n0099_012:0085c01_6": "時，彼比丘聞佛所說，歡喜奉行。",
    "T02n0099_012:0085c03_0": "（三〇〇）如是我聞：一時，佛住拘留搜調牛聚落。",
    "T02n0099_012:0085c04_1": "時，有異婆羅門來詣佛所，與世尊面相慶慰，慶慰已，退坐一面，白佛言：「云何？",
    "T02n0099_012:0085c05_2": "瞿曇！",
    "T02n0099_012:0085c06_3": "為自作自覺耶？」",
    "T02n0099_012:0085c06_4": "佛告婆羅門：「我說此是無記，自作自覺，此是無記。」",
    "T02n0099_012:0085c07_5": "「云何？",
    "T02n0099_012:0085c07_6": "瞿曇！",
    "T02n0099_012:0085c07_7": "他作他覺耶？」",
    "T02n0099_012:0085c08_8": "佛告婆羅門：「他作他覺，此是無記。」",
    "T02n0099_012:0085c09_0": "婆羅門白佛：「云何？",
    "T02n0099_012:0085c09_1": "我問自作自覺，說言無記；他作他覺，說言無記，此義云何？」",
    "T02n0099_012:0085c10_2": "佛告婆羅門：「自作自覺則墮常見，他作他覺則墮斷見。",
    "T02n0099_012:0085c12_3": "義說、法說，離此二邊，處於中道而說法，所謂此有故彼有，此起故彼起，緣無明行，乃至純大苦聚集，無明滅則行滅，乃至純大苦聚滅。」",
    "T02n0099_012:0085c15_4": "佛說此經已，彼婆羅門歡喜隨喜，從座起去。",
    "T02n0099_012:0085c17_0": "（三〇一）如是我聞：一時，佛住那梨聚落深林中待賓舍。",
    "T02n0099_012:0085c18_1": "爾時，尊者[跳-兆+散]陀迦旃延詣佛所，稽首佛足，退住一面，白佛言：「世尊！",
    "T02n0099_012:0085c19_2": "如世尊說正見。",
    "T02n0099_012:0085c20_3": "云何正見？",
    "T02n0099_012:0085c20_4": "云何世尊施設正見？」",
    "T02n0099_012:0085c20_5": "佛告[跳-兆+散]陀迦旃延：「世間有二種依，若有、若無，為取所觸；取所觸故，或依有、或依無。",
    "T02n0099_012:0085c22_6": "若無此取者，心境繫著使不取、不住、不計我苦生而生，苦滅而滅，於彼不疑、不惑，不由於他而自知，是名正見，是名如來所施設正見。",
    "T02n0099_012:0085c26_7": "所以者何？",
    "T02n0099_012:0085c26_8": "世間集如實正知見，若世間無者不有，世間滅如實正知見，若世間有者無有，是名離於二邊說於中道，所謂此有故彼有，此起故彼起，謂緣無明行，乃至純大苦聚集，無明滅故行滅，乃至純大苦聚滅。」",
    "T02n0099_012:0086a02_9": "佛說此經已，尊者[跳-兆+散]陀迦旃延聞佛所說，不起諸漏，心得解脫，成阿羅漢。",
    "T02n0099_012:0086a04_0": "（三〇二）如是我聞：一時，佛住王舍城耆闍崛山。",
    "T02n0099_012:0086a05_0": "爾時，世尊晨朝著衣持鉢，出耆闍崛山，入王舍城乞食。",
    "T02n0099_012:0086a06_1": "時，有阿支羅迦葉為營小事，出王舍城，向耆闍崛山，遙見世尊。",
    "T02n0099_012:0086a07_2": "見已，詣佛所，白佛言：「瞿曇！",
    "T02n0099_012:0086a08_3": "欲有所問，寧有閑暇見答與不？」",
    "T02n0099_012:0086a09_4": "佛告迦葉：「今非論時，我今入城乞食，來還則是其時，當為汝說。」",
    "T02n0099_012:0086a10_5": "第二亦如是說，第三復問：「瞿曇！",
    "T02n0099_012:0086a11_6": "何為我作留難？",
    "T02n0099_012:0086a12_0": "瞿曇！",
    "T02n0099_012:0086a12_1": "云何有異？",
    "T02n0099_012:0086a12_2": "我今欲有所問，為我解說。」",
    "T02n0099_012:0086a13_0": "佛告阿支羅迦葉：「隨汝所問。」",
    "T02n0099_012:0086a13_1": "阿支羅迦葉白佛言：「云何？",
    "T02n0099_012:0086a14_2": "瞿曇！",
    "T02n0099_012:0086a14_3": "苦自作耶？」",
    "T02n0099_012:0086a14_4": "佛告迦葉：「苦自作者，此是無記。」",
    "T02n0099_012:0086a15_5": "迦葉復問：「云何？",
    "T02n0099_012:0086a15_6": "瞿曇！",
    "T02n0099_012:0086a15_7": "苦他作耶？」",
    "T02n0099_012:0086a16_8": "佛告迦葉：「苦他作者，此亦無記。」",
    "T02n0099_012:0086a16_9": "迦葉復問：「苦自他作耶？」",
    "T02n0099_012:0086a17_10": "佛告迦葉：「苦自他作，此亦無記。」",
    "T02n0099_012:0086a18_11": "迦葉復問：「云何？",
    "T02n0099_012:0086a18_12": "瞿曇！",
    "T02n0099_012:0086a18_13": "苦非自非他無因作耶？」",
    "T02n0099_012:0086a19_14": "佛告迦葉：「苦非自非他，此亦無記。」",
    "T02n0099_012:0086a20_15": "迦葉復問：「云何無因作者？",
    "T02n0099_012:0086a20_16": "瞿曇！",
    "T02n0099_012:0086a20_17": "所問苦自作耶？」",
    "T02n0099_012:0086a21_18": "答言：「無記。」",
    "T02n0099_012:0086a21_19": "「他作耶？",
    "T02n0099_012:0086a21_20": "自他作耶？",
    "T02n0099_012:0086a21_21": "非自非他無因作耶？」",
    "T02n0099_012:0086a22_22": "答言：「無記。」",
    "T02n0099_012:0086a22_23": "「今無此苦耶？」",
    "T02n0099_012:0086a23_0": "佛告迦葉：「非無此苦，然有此苦。」",
    "T02n0099_012:0086a23_1": "迦葉白佛言：「善哉！",
    "T02n0099_012:0086a24_2": "瞿曇！",
    "T02n0099_012:0086a24_3": "說有此苦，為我說法，令我知苦見苦。」",
    "T02n0099_012:0086a25_4": "佛告迦葉：「若受即自受者，我應說苦自作，若他受他即受者，是則他作，若受自受他受，復與苦者。",
    "T02n0099_012:0086a27_5": "如是者自他作，我亦不說，若不因自他，無因而生苦者，我亦不說。",
    "T02n0099_012:0086a29_6": "離此諸邊，說其中道，如來說法，此有故彼有，此起故彼起，謂緣無明行，乃至純大苦聚集，無明滅則行滅，乃至純大苦聚滅。」",
    "T02n0099_012:0086b03_7": "佛說此經已，阿支羅迦葉遠塵離垢，得法眼淨。",
    "T02n0099_012:0086b04_8": "時，阿支羅迦葉見法、得法、知法、入法，度諸狐疑，不由他知、不因他度，於正法、律心得無畏，合掌白佛言：「世尊！",
    "T02n0099_012:0086b06_9": "我今已度，我從今日，歸依佛、歸依法、歸依僧，盡壽作優婆塞，證知我。」",
    "T02n0099_012:0086b08_10": "阿支羅迦葉聞佛所說，歡喜隨喜，作禮而去。",
    "T02n0099_012:0086b09_11": "時，阿支羅迦葉辭世尊去不久，為護犢牸牛所觸殺，於命終時，諸根清淨，顏色鮮白。",
    "T02n0099_012:0086b11_12": "爾時，世尊入城乞食。",
    "T02n0099_012:0086b12_13": "時，有眾多比丘亦入王舍城乞食，聞有傳說：「阿支羅迦葉從世尊聞法，辭去不久，為牛所觸殺，於命終時，諸根清淨，顏色鮮白。」",
    "T02n0099_012:0086b15_14": "諸比丘乞食已，還出，舉衣鉢，洗足，詣世尊所，稽首禮足，退坐一面，白佛言：「世尊！",
    "T02n0099_012:0086b16_15": "我今晨朝眾多比丘入城乞食，聞阿支羅迦葉從世尊聞法、律，辭去不久，為護犢牛所觸殺，於命終時，諸根清淨，顏色鮮白。",
    "T02n0099_012:0086b19_16": "世尊！",
    "T02n0099_012:0086b19_17": "彼生何趣？",
    "T02n0099_012:0086b20_18": "何處受生？",
    "T02n0099_012:0086b20_19": "彼何所得？」",
    "T02n0099_012:0086b20_20": "佛告諸比丘：「彼已見法、知法、次法、不受於法，已般涅槃，汝等當往供養其身。」",
    "T02n0099_012:0086b22_21": "爾時，世尊為阿支羅迦葉受第一記。",
    "T02n0099_012:0086b24_0": "（三〇三）如是我聞：一時，佛住王舍城耆闍崛山中。",
    "T02n0099_012:0086b25_1": "爾時，世尊晨朝著衣持鉢，入王舍城乞食，於路見玷牟留外道出家，少有所營，至耆闍崛山遊行，遙見世尊，往詣其所，共相慶慰，共相慶慰已，於一面住，白佛言：「瞿曇！",
    "T02n0099_012:0086b29_2": "欲有所問，寧有閑暇為解說不？」",
    "T02n0099_012:0086b29_3": "佛告玷牟留外道出家：「今非論時，須入城乞食，來還當為汝說。」",
    "T02n0099_012:0086c02_4": "第二說亦如是。",
    "T02n0099_012:0086c02_5": "第三復請：「沙門瞿曇！",
    "T02n0099_012:0086c03_6": "將於我所作留難不？",
    "T02n0099_012:0086c03_7": "欲有所問，為我解說。」",
    "T02n0099_012:0086c04_8": "佛告玷牟留外道出家：「隨汝意問，當為汝說。」",
    "T02n0099_012:0086c05_9": "玷牟留外道出家即問：「沙門瞿曇！",
    "T02n0099_012:0086c06_10": "苦樂自作耶？」",
    "T02n0099_012:0086c06_11": "佛告玷牟留外道出家：「說苦樂自作者，此是無記。」",
    "T02n0099_012:0086c07_12": "復問：「沙門瞿曇！",
    "T02n0099_012:0086c08_0": "苦樂他作耶？」",
    "T02n0099_012:0086c08_1": "佛告玷牟留外道出家：「說苦樂他作者，此是無記。」",
    "T02n0099_012:0086c09_2": "復問：「瞿曇！",
    "T02n0099_012:0086c09_3": "苦樂為自他作耶？」",
    "T02n0099_012:0086c10_4": "佛告玷牟留外道出家：「說苦樂自他作者，此是無記。」",
    "T02n0099_012:0086c11_5": "復問：「瞿曇！",
    "T02n0099_012:0086c11_6": "苦樂非自非他無因作耶？」",
    "T02n0099_012:0086c12_7": "佛告玷牟留外道出家：「說苦樂非自非他無因作者，此是無記……」廣說如上阿支羅迦葉經，乃至世尊為玷牟留外道出家受第一記。",
    "T02n0099_012:0086c16_0": "雜阿含經卷第十二"
}