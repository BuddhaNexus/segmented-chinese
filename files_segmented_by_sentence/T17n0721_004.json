{
    "T17n0721_004:0017c09_0": "正法念處經卷第四",
    "T17n0721_004:0017c11_0": "元魏婆羅門瞿曇般若流支譯",
    "T17n0721_004:0017c12_0": "生死品之二",
    "T17n0721_004:0017c13_0": "「又修行者內心思惟——隨順正法觀察法行。",
    "T17n0721_004:0017c13_1": "彼比丘受陰地分，略如六天之所知見，又復云何得第五地？",
    "T17n0721_004:0017c15_2": "又彼比丘已諦見受，彼六天眾既作業已，觀想陰相分別思量：『何者地中我共彼想行於白法？』",
    "T17n0721_004:0017c17_3": "正思惟已，一分中行，觀察彼想行白法相，初如是法，分分善知，云何緣於有見、有對，生不可見、無對之想？",
    "T17n0721_004:0017c19_4": "彼比丘更廣觀想，彼想攀緣十一種色，所謂長、短、方、圓、三角、團及青、黃、赤、白、紫等。",
    "T17n0721_004:0017c22_0": "「依彼長相則起長想。",
    "T17n0721_004:0017c22_1": "如是世間，愚癡少智，無邊生死，業果退生，愛離、寒熱、飢渴之患，為他作使，若奴僕等，迭互相食，如是和集，虛妄不實，一切所有不饒益事，如是無量不可堪忍；無量百千億那由他一切所作身口意起作苦惱業，以為莊嚴，虛妄誑詐，愚癡凡夫，恒常如是。",
    "T17n0721_004:0017c28_2": "人中則有農作等苦，迭相欺誑、斗秤不平、言訟諍鬪、治生求利、參承王等，入海遠行、種種鬪諍、田作放牧；生夷人中，喜生邪見、根不具足、離聞正法，生無佛處無善因緣，雖得無難，心常憙樂飲酒、婬、盜、貪欲、瞋恚、妄語、兩舌、惡口、綺語；如是之人，是長生死，緣彼長相，則起長想。",
    "T17n0721_004:0018a06_0": "「又復天中長生死相，緣彼相想，如是天中，不得境界，喜樂境界、聲味色香、貪欲瞋癡，種種放逸、習近婦女、歡喜園中種雜莊嚴，寶間宮殿、樹林水池有妙蓮花，遊戲快樂，天諸花香、種種味食、舞食遊行，貪著喜樂，天栴檀末，若散若塗，曼陀羅花、天歌音聲心生憙樂，離於正法，是長生死。",
    "T17n0721_004:0018a12_1": "若生天中，有如是事，緣彼長相，則生長想。",
    "T17n0721_004:0018a14_0": "「又復餓鬼長生死相，緣彼相想，惡業行故，飢渴乏瘦、雨火墮身、咽則如針、脇狀山巖、如空破瓮，以妬嫉故，以刀劍等迭相斫割，在黑闇處墮墜嶮岸，疾走往趣河渠陂池，閻魔羅人手執刀杖，若利钁等斫打斲之，受大苦惱；食人唾吐是等惡食，無量百千不可堪忍，受種種苦；眼中淚出、頭髮蓬亂覆身蓋面，有百千虫周遍其體，擔負惡身饒一切病，長行生死；常有鐵烏爪嘴火燃，攫啄其眼；口如燒樹，迭互相食；於三十六百千億數爾許由旬曠野中行，無主無導，飢渴所逼，其身火燃，入黑闇處。",
    "T17n0721_004:0018a25_1": "如是餓鬼，邪見所誑，離聞正法，是長生死。",
    "T17n0721_004:0018a26_2": "「緣彼相想，又復畜生迭互相食，非理婬欲，不知所應；若生水中，水中而行，心燥常飢，常畏他取，黿龜慳獸及水獺等，魚則堤彌，堤彌宜羅，有名瓮魚、金毘羅魚、那迦羅魚、名大口魚，蛤蠡等虫，常一切時大者食小，常畏網等，遮障而取；又陸地行，麞鹿水牛、猪象牛馬驢及犛牛、麋熊犀等，種種苦縛，刀刃所殺，有病老死，迭相惱害，百千苦惱；如空中行，烏鳥獯狐、鵝及孔雀、鸜鵒鷄雉、鳩鴿水鴈、青鳥護澤、百舌鸛雀，命命他養，是等諸鳥如是無量，復有異鳥，殺縛飢渴，迭相食噉、寒熱苦惱之所逼切。",
    "T17n0721_004:0018b08_3": "如是畜生，水陸空行三處皆畏，是長生死，緣彼相想。",
    "T17n0721_004:0018b10_4": "「如活地獄、黑繩地獄、合地獄、叫喚地獄、大呌喚地獄、焦熱地獄、大焦熱地獄、阿鼻地獄，第一苦惱，不可思議，無量百千畏火刀等，墮諸惡池、身分血洋、入刀葉林、入大火中、墮在灰河、行火燃地、受火燒苦，堅[革*卬]相似無量種惡苦惱所逼，不可忍耐。",
    "T17n0721_004:0018b15_5": "如是地獄，是長生死，緣彼相想。",
    "T17n0721_004:0018b16_6": "「彼比丘慧聚觀察：彼見有對，緣彼長色業果因緣，緣於四諦；觀察眾生種種諸行，百千由旬，如是道行，分分思量，觀察因緣，厭離生死。",
    "T17n0721_004:0018b20_0": "「又修行者內心思惟——隨順正法觀察法行——云何彼比丘，分分思量觀彼短相？",
    "T17n0721_004:0018b21_1": "彼見聞知或天眼見：彼比丘欲動魔軍，云何分分思量觀察短生死相？",
    "T17n0721_004:0018b23_2": "受戒頭陀，精勤布施、持戒智行、恭敬尊長、直心歡喜；如是正見敬重父母、見佛聞法、恭敬供養、不諂曲行、不慢不誑、近善知識、守信正行、直心起業、嚴身口意。",
    "T17n0721_004:0018b27_3": "如是之人，生死則短。",
    "T17n0721_004:0018b27_4": "「緣彼相想，若生天中則有放逸：歡喜園中、間錯寶輦，種種樹林、水池蓮花，有好栴檀、勝妙瓔珞莊嚴端正，有劫波樹、河流泉林、遊食快樂。",
    "T17n0721_004:0018c01_5": "捨如是樂，受持禁戒、飲食遊行，如是種種禪思讀誦，樂見善人，教他讀誦，捨施調順，正行梵行，寂靜諸根，少語樂法，如法飲食。",
    "T17n0721_004:0018c04_6": "若天如是，生死則短。」",
    "T17n0721_004:0018c05_7": "爾時，世尊而說偈言：「種種諸苦惱，　　飢渴口焦乾，　火炎燒其身，　　如被燒枯樹；　彼苦不可數，　　若一念靜根，　暫依佛法僧，　　彼人生死短。",
    "T17n0721_004:0018c10_0": "「比丘如是緣於相想。",
    "T17n0721_004:0018c11_0": "「常怖畏撾打，　　若雨及寒熱，　迭互相食噉，　　如是等眾苦；　彼苦不可數，　　若一念靜心，　暫依佛法僧，　　畜生生死短。",
    "T17n0721_004:0018c15_0": "「比丘如是緣於相想。",
    "T17n0721_004:0018c16_0": "「在活黑繩合、　　叫喚大叫喚、　阿鼻等地獄，　　種種極苦逼；　彼苦不可數，　　能於一念中，　寂靜心取戒，　　地獄生死短。",
    "T17n0721_004:0018c20_0": "「比丘如是緣於相想。",
    "T17n0721_004:0018c20_1": "彼比丘如是思惟生死短相。",
    "T17n0721_004:0018c21_2": "何者四楞？",
    "T17n0721_004:0018c21_3": "彼正觀察：欝單越人，於一切物無我所心，決定上行；彼人如是四楞生死。",
    "T17n0721_004:0018c23_4": "比丘如是緣於相想。",
    "T17n0721_004:0018c24_0": "「何者是圓？",
    "T17n0721_004:0018c24_1": "地獄、畜生、餓鬼等中無智輪轉，非自心行，是圓生死。",
    "T17n0721_004:0018c25_2": "比丘如是緣於相想。",
    "T17n0721_004:0018c26_0": "「何者三角？",
    "T17n0721_004:0018c26_1": "若人行善、不善、無記種種雜業，地獄、天、人諸處雜生。",
    "T17n0721_004:0018c27_2": "彼不善業，生地獄中；善業，天中；雜業，人中。",
    "T17n0721_004:0018c28_3": "若行三業，於三處生，如是名為三角生死。",
    "T17n0721_004:0018c29_4": "比丘如是緣於相想。",
    "T17n0721_004:0019a01_0": "「何者是團？",
    "T17n0721_004:0019a01_1": "四大天王、三十三天、夜摩、化樂、他化自在，業相似生，於天中退，復生天中；於人中退，復生人中；非難處地，是團生死。",
    "T17n0721_004:0019a03_2": "比丘如是緣於相想。",
    "T17n0721_004:0019a04_3": "「何者是青？",
    "T17n0721_004:0019a04_4": "不善業攝地獄之人，入闇地獄，是青生死。",
    "T17n0721_004:0019a05_5": "比丘如是緣於相想。",
    "T17n0721_004:0019a06_6": "「何者是黃？",
    "T17n0721_004:0019a06_7": "黃色業攝生餓鬼中，互相加惡，迭共破壞，如是餓鬼是黃生死。",
    "T17n0721_004:0019a07_8": "比丘如是緣於相想。",
    "T17n0721_004:0019a09_0": "「何者是赤？",
    "T17n0721_004:0019a09_1": "赤業所攝生畜生中，迭相食血，於血生愛，是赤生死。",
    "T17n0721_004:0019a10_2": "比丘如是緣於相想。",
    "T17n0721_004:0019a11_0": "「何者是白？",
    "T17n0721_004:0019a11_1": "白色業攝生於天中，彼人白業，善道寶價，買天人生；天欲退時，餘天語言：『汝善道去人世界中。』",
    "T17n0721_004:0019a13_2": "人中欲死，親友知識、妻子啼哭，淚出覆面而作是言：『甚可愛愍，今捨我去，當好處生，生於人中。』",
    "T17n0721_004:0019a15_3": "如是天人是白生死。",
    "T17n0721_004:0019a16_4": "比丘如是緣於相想。",
    "T17n0721_004:0019a17_0": "「彼比丘如是思惟：既得人身，若不行善、修施戒智，彼人自誑，流轉地獄、畜生、餓鬼曠野中行；如是愚癡凡夫之人，具足聚集如是業道。",
    "T17n0721_004:0019a20_1": "彼比丘諦觀察受，觀察想陰攀緣而行，諦見諦求，因眼緣色而生眼識，三和合觸，修多作想。",
    "T17n0721_004:0019a22_2": "歷別觀察，見色好惡，若近若遠、若長若短、若方若圓，若白、三角，是色形相；歷別觀察，彼諸相想，觀想因緣、觀陰界入，因緣相想；歷別觀察，若惡業報，分分正證，因相應緣，覺因相應，然後捨離。",
    "T17n0721_004:0019a26_3": "若有利益、若不利益，各各異相，知過去想：『我於此業，已得善報，已得惡報，如前所說。』",
    "T17n0721_004:0019a28_4": "如是知想，若有想者，猶須憶念；彼憶念者，緣彼想生，如燈光明，因燈緣燈，因緣於燈故有光明。",
    "T17n0721_004:0019b01_5": "如是如是，因想緣想，以想勢力，故有憶念，彼比丘得第五地。",
    "T17n0721_004:0019b03_6": "「比丘如是知想觸已，於彼天樂，不生貪樂；於地獄苦，不生怖畏；彼平等見，想如真金。",
    "T17n0721_004:0019b05_7": "彼想比丘，破如是想，異法觀想，解脫彼想，復觀餘人虛妄不實：『我今觀察，何因何緣，何因緣想？』",
    "T17n0721_004:0019b07_8": "彼觀察想，因緣和合，生如是想；若因緣滅，彼想則滅，如彼月珠。",
    "T17n0721_004:0019b09_9": "譬如月珠，緣月緣珠，則清水生，想亦如是因緣而生。",
    "T17n0721_004:0019b10_10": "如是想者，非無因緣，非有作者、非有受者，非自然生。",
    "T17n0721_004:0019b11_11": "比丘如是諦觀想陰。",
    "T17n0721_004:0019b12_12": "彼既如是諦觀想已，諦知生滅，復微細觀：如河激流，想亦如是，善想生已，餘因緣力轉為不善；不善想生，餘因緣力轉為善想；彼心猿猴，初始破壞，無記為記。",
    "T17n0721_004:0019b15_13": "彼觀樂想，不生貪樂，無漏樂中生於樂想；樂中苦想，如是知樂。",
    "T17n0721_004:0019b17_14": "云何而見？",
    "T17n0721_004:0019b17_15": "善陰界入若生若滅，不喜樂受、不樂想滅、不取想滅，然後行生，非住非滅，心不悕望，識生住滅。",
    "T17n0721_004:0019b19_16": "比丘如是諦知此陰，是故不住魔之境界，貪欲瞋癡所不能縛，無有常、樂、淨、我等見，無明不能於生死中以色聲香味觸愛羂之所繫縛，不失憶念，彼憶念生能盡諸漏、能到涅槃。」",
    "T17n0721_004:0019b23_17": "爾時，世尊而說偈言：「若何等比丘，　　親近懈怠人，　不常勤精進，　　如是非比丘。",
    "T17n0721_004:0019b27_0": "　若不樂床敷，　　佛說是比丘，　若意樂懈怠，　　彼不應善法。",
    "T17n0721_004:0019b29_0": "　煩惱根唯一，　　所謂懈怠是，　若有一懈怠，　　彼人不得法。",
    "T17n0721_004:0019c02_0": "　非唯有法服，　　而得名比丘，　若無讀誦心、　　無禪無漏盡，　唯有比丘形，　　如是非比丘。",
    "T17n0721_004:0019c05_0": "　但憙林中遊，　　不樂道境界，　貪意樂酒色，　　如是非比丘。",
    "T17n0721_004:0019c07_0": "　若能絕魔縛，　　復能斷惡業，　佛說彼比丘，　　不妄食僧食。",
    "T17n0721_004:0019c09_0": "　寧食蛇毒菵，　　及以洋銅等，　終不破禁戒，　　而食僧飲食。",
    "T17n0721_004:0019c11_0": "　如是則不應，　　食所不應食，　若食煩惱者，　　則是地獄人。",
    "T17n0721_004:0019c13_0": "　若人捨煩惱，　　如蛇窟中出，　彼比丘應食，　　非樂見婦女。",
    "T17n0721_004:0019c15_0": "　以自身為質，　　而心憙樂惡，　此人污僧寶，　　云何是比丘？",
    "T17n0721_004:0019c17_0": "　若貪愛利養，　　喜樂於境界，　見婦女生染，　　非道非俗人。",
    "T17n0721_004:0019c19_0": "　若能燒煩惱，　　如火焚樹林，　名善婆羅門，　　不貪著飲食。",
    "T17n0721_004:0019c21_0": "　常樂行聚落，　　憙數數洗浴，　愚癡誑自他，　　悉沒於道法。",
    "T17n0721_004:0019c23_0": "　靜心空閑處，　　常行禪不捨，　得名婆羅門，　　入善道境界。",
    "T17n0721_004:0019c25_0": "　好處阿蘭若，　　非其人不住，　離欲人能止，　　悲憙樂欲者。",
    "T17n0721_004:0019c27_0": "　若憙多言語，　　愛樂於境界，　不向涅槃城，　　不生不死處。",
    "T17n0721_004:0019c29_0": "　近王極美食，　　常飲酒憙瞋，　唯名字比丘，　　妄語誑檀越。",
    "T17n0721_004:0020a02_0": "　若詐設方便，　　數到王門所，　衰惱他俗人，　　損敗空閑者。",
    "T17n0721_004:0020a04_0": "　若人捨妻子，　　而依寂靜林，　猶有係戀意，　　如吐已還食。",
    "T17n0721_004:0020a06_0": "「彼比丘，此過寂靜，諦觀諸陰，如實諦見，勤修解脫，諮問尊長：『若道、非道？』",
    "T17n0721_004:0020a07_1": "諦知見故，八分聖道，求解脫城，常勤行道，平等正見，心無垢染，其心寂靜，於所行道樂修多作。",
    "T17n0721_004:0020a09_2": "彼比丘，如是善法無漏業道和合修行，減損魔眾，長正法朋。",
    "T17n0721_004:0020a11_3": "彼地夜叉如是知已，轉復上聞虛空夜叉；虛空夜叉次第復向四大王說；彼四大王乃至炎摩、兜率陀天彌勒世尊，如前所說。",
    "T17n0721_004:0020a14_4": "兜率陀處有一菩薩極大歡喜，向化應天如是說言：『閻浮提中某善男子，剃除鬚髮被服法衣，如前所說。』",
    "T17n0721_004:0020a16_5": "彼化應天，轉復歡喜，如前所說。",
    "T17n0721_004:0020a17_6": "「又修行者內心思惟——隨順正法觀察法行——云何彼比丘得第五地？",
    "T17n0721_004:0020a18_7": "彼見聞知或天眼見：觀十色入。",
    "T17n0721_004:0020a19_8": "十者所謂眼入、色入、耳入、聲入、鼻入、香入、舌入、味入、身入、觸入。",
    "T17n0721_004:0020a21_9": "云何觀察此十色入？",
    "T17n0721_004:0020a21_10": "眼入因緣、色入因緣，我此想生。",
    "T17n0721_004:0020a22_11": "彼如是觀：以眼因緣、色因緣故而生眼識，三和合觸，觸共受想思等俱生。",
    "T17n0721_004:0020a24_12": "彼比丘若受知受、若思知思、若想知想，如此色長、如此色短，此色可愛、此不可愛，此色可見、此不可見，此色有對、此色無對，如是乃至此意名色，有十一種。",
    "T17n0721_004:0020a27_13": "「如是分別，三和合觸，觸共受想思等俱生，知彼眼觸，生受想思。",
    "T17n0721_004:0020a29_14": "彼義云何？",
    "T17n0721_004:0020a29_15": "覺知名受，受知時節，是名想義、是名意轉，此等法生，有異異相、有異異體；異義則如十大地法，如是異相，是思異相。",
    "T17n0721_004:0020b03_16": "念慧解脫，受想思觸，欲進三昧，此一攀緣，有異異相。",
    "T17n0721_004:0020b04_17": "如是受想、如是想相，有異非一，譬如日光，一緣異體。",
    "T17n0721_004:0020b05_18": "如是如是，異自體受，異自體思，諦知眼觸，生受想思。",
    "T17n0721_004:0020b06_19": "彼正觀察，眼如是空，無物不堅。",
    "T17n0721_004:0020b07_20": "比丘如是實見彼眼，諦知於道，遠離邪見，正見現前；彼捨如是共癡濁行，不淨眼想、不真實想，諦觀此眼，唯是肉摶，脂膿血淚不淨物合，如是知已，則能斷欲。",
    "T17n0721_004:0020b11_21": "彼於此眼知無常已，則見無常；彼知此眼唯有肉摶在骨匡已，心得離欲；復知此眼筋纏縛已，知此眼入，自他迭互，各不相應，此物不堅，一切無我。",
    "T17n0721_004:0020b15_0": "「以要言之，如是眼者，唯是苦物。",
    "T17n0721_004:0020b15_1": "既觀知已，離眼入欲。",
    "T17n0721_004:0020b16_2": "既觀眼入，如是知已，次復觀色：如是色者，有愛不愛，是無記法，不實分別，此有何堅、何淨、何常、何我、何樂？",
    "T17n0721_004:0020b18_3": "如是觀色，思惟知已，知一切色皆悉無堅，唯有分別；此色如是，有愛不愛，此愛不愛，體不可得，此唯世間若愛若憎分別攝取，若愛若憎，如是憶念。",
    "T17n0721_004:0020b22_4": "「又彼比丘既如是觀眼色入已，觀耳聲入，彼觀察聲云何而生？",
    "T17n0721_004:0020b23_5": "根塵相對而生此聲。",
    "T17n0721_004:0020b24_6": "彼如是觀：以耳因緣、念因緣故，而生耳識，三和合觸，觸共受想思等俱生，知觸共彼受想思生，若以知觸共思而生，覺知思想，所謂長相、遠等因緣，得聞其聲厚麁細業，若愛不愛。",
    "T17n0721_004:0020b28_7": "彼比丘知如是聲，思知想知，分分思量，以意識知、思知受知，憶念思量。",
    "T17n0721_004:0020b29_8": "彼耳聲入，思量簡擇，然後覺知如是聲者非有自體，無愛不愛，唯有分別此聲如是有愛不愛。",
    "T17n0721_004:0020c03_9": "如是聲者，非有自體、非常非物，破壞不堅，無樂、無我亦無我所，唯貪瞋癡愛不愛聲。",
    "T17n0721_004:0020c05_10": "如是正觀聲耳入已，若聞聲時則不迷惑，不生憙樂，不取不著，不謂有堅；如是觀察耳聲入已，不樂耳識，離耳識欲：耳識非我，我非耳識，觸、受、想、思皆亦如是。",
    "T17n0721_004:0020c08_11": "「又彼比丘觀鼻香入：以鼻因緣、以香因緣、念因緣故而生鼻識。",
    "T17n0721_004:0020c10_12": "若近若遠，若愛不愛，若香若臭，風和合來，因風而聞，鼻為內入，香為外入，三和合觸，觸共受想思等俱生。",
    "T17n0721_004:0020c12_13": "知彼相已，如是觀察鼻香入相，知內觸相，則知觸相、思相平等，於如是法，一相攀緣，異因緣用。",
    "T17n0721_004:0020c14_14": "異者所謂有異異相、有異異體，異相則如十大地法，如前所說。",
    "T17n0721_004:0020c16_15": "此一切法，如是異相，非是一相、一因緣作。",
    "T17n0721_004:0020c17_16": "彼比丘如是諦知彼鼻香入，如是諦求：此如是物有何物堅？",
    "T17n0721_004:0020c18_17": "有何物常？",
    "T17n0721_004:0020c18_18": "何物不壞？",
    "T17n0721_004:0020c19_19": "此入無常，苦空無我。",
    "T17n0721_004:0020c19_20": "彼人如是知鼻香入，一切非我，非是我所，如是正知，唯有分別。",
    "T17n0721_004:0020c21_21": "此鼻香入，如是唯縛愚癡凡夫非黠慧者。",
    "T17n0721_004:0020c22_22": "比丘如是一種觀察。",
    "T17n0721_004:0020c23_0": "「又彼比丘觀舌味入：彼念等緣而生舌識，三和合觸，觸共受想思等俱生。",
    "T17n0721_004:0020c24_1": "彼隨順覺，名為受相，知是想相，對是觸相，想是思相，想緣於相。",
    "T17n0721_004:0020c26_2": "彼如是法，各各自相，復平等相，異因緣生。",
    "T17n0721_004:0020c27_3": "如是一切共成一事，譬如因筒、因鉗、因糠、因水、因瓫，金師因緣作一指環，若作手釧，如是法者非一相成；此舌味入，亦復如是。",
    "T17n0721_004:0021a01_4": "又彼比丘諦觀舌入及以味入，如是觀已，彼舌味入無有少法常、樂、我、淨，一切種種深細思惟，不得一法。",
    "T17n0721_004:0021a03_5": "如是如是，一相相應。",
    "T17n0721_004:0021a04_6": "彼於舌入味、入、離、染，一切眾生沈沒此海，憙樂味海，迭相障礙，是故復於人、天、地獄、畜生、餓鬼五道大海，如是繫縛。",
    "T17n0721_004:0021a06_7": "比丘如是於舌味入，雖欲解脫：『舌入非我，我非舌入，非常、非物亦非不動、非不破壞、非舌味入。』",
    "T17n0721_004:0021a08_8": "比丘如是得離染欲。",
    "T17n0721_004:0021a09_9": "「又彼比丘觀身觸入，身觸因緣而生身識，三和合觸，觸共受想思等俱生，如前所說眼根入等，此身觸入，應如是知。",
    "T17n0721_004:0021a13_0": "「又修行者內心思惟——隨順正法觀察法行——云何比丘如是觀察十色入已，觀察法入？",
    "T17n0721_004:0021a14_1": "彼見聞知或天眼見：彼法入中攝三種法，謂數緣滅、非數緣滅，及以虛空所有無法，皆法入攝。",
    "T17n0721_004:0021a17_2": "如是觀已，彼虛空者亦是法入。",
    "T17n0721_004:0021a17_3": "數緣滅者，此法名智，無量種種證已，順行數緣，作已證斷煩惱，令彼煩惱盡滅失壞，一切無漏。",
    "T17n0721_004:0021a20_0": "非數緣者，彼非數緣名智非受，非知非覺又亦非疑。",
    "T17n0721_004:0021a21_1": "餘人之識有百千生，一切皆失。",
    "T17n0721_004:0021a21_2": "眼耳鼻舌身意等識，彼已破壞，不復更生，如是名為非數緣滅。",
    "T17n0721_004:0021a23_3": "此非數緣，第三虛空，知此三法，不生是常，非三世攝，此非今生亦非已生，又非當生。",
    "T17n0721_004:0021a25_4": "「又彼比丘，法入二種，各各分別，謂色、無色。",
    "T17n0721_004:0021a26_5": "所言色者，謂十色入。",
    "T17n0721_004:0021a26_6": "云何眼識非見非對，見對見色？",
    "T17n0721_004:0021a27_7": "如是耳識非見非對，云何取聲？",
    "T17n0721_004:0021a28_8": "如是鼻識非見非對，云何取香？",
    "T17n0721_004:0021a29_9": "如是舌識非見非對，云何取味？",
    "T17n0721_004:0021a29_10": "如是身識非見非對，云何取觸？",
    "T17n0721_004:0021b01_11": "云何如是彼外五入、此內五入，非見非對，與彼見對？",
    "T17n0721_004:0021b02_12": "云何相得？",
    "T17n0721_004:0021b03_13": "彼比丘如是觀察：眼識生時，二種攀緣，乃至意識皆有二種，如是識生，如印印物，彼不似印，印軟物堅，則不能印；印堅物軟，印則文生。",
    "T17n0721_004:0021b06_14": "如是如是，識非見對，緣取見對，一切法中，第三印生，不相似物，不相似生；如是諸法，不相似物，不相似生，是初居致。",
    "T17n0721_004:0021b09_15": "第二居致，二法相似，還相似生，所謂白縷，生成白衣。",
    "T17n0721_004:0021b10_16": "第三居致，二不相應，不相應生，如燧火生，木之與火，不相應見。",
    "T17n0721_004:0021b11_17": "第四居致，見從稀物而生稠物，如乳生酪，乳稀酪稠，彼法如是，則不相應。",
    "T17n0721_004:0021b13_18": "如是如是不相似法，謂眼識等，異因異緣，眼識等生。」",
    "T17n0721_004:0021b14_19": "爾時，世尊而說偈言：「若樂覺知法，　　在林而行禪，　正覺知諦相，　　則得無上處。",
    "T17n0721_004:0021b18_0": "　常樂行慈心，　　勤於法境界，　諦知於身相，　　則名真比丘。",
    "T17n0721_004:0021b20_0": "　若人正觀察，　　欲恚不能壞，　彼得言比丘；　　異此非比丘。",
    "T17n0721_004:0021b22_0": "　愍一切眾生，　　捨一切貪戀，　解脫一切縛，　　則名真比丘。",
    "T17n0721_004:0021b24_0": "　若人調御心，　　境界不能壞，　無垢如真金，　　名知足比丘。",
    "T17n0721_004:0021b26_0": "　若人愛不愛，　　不垢污心意，　當知彼行善，　　捨離一切過；　威儀不可嫌，　　法行調諸根，　勇猛清淨意，　　如是名比丘。",
    "T17n0721_004:0021c01_0": "　若人常喜樂，　　知諸論中義，　不貪著飲食，　　名寂意比丘。",
    "T17n0721_004:0021c03_0": "　林行阿蘭若，　　塚間草為敷，　若以此為樂，　　如是名比丘。",
    "T17n0721_004:0021c05_0": "　諦知罪業過，　　善達諸業果，　深識因與緣，　　是離惡比丘。",
    "T17n0721_004:0021c07_0": "　破生死曠野，　　壞惡調諸根，　復能善知友，　　名寂意比丘。",
    "T17n0721_004:0021c09_0": "　於譽心不喜，　　毀訾心不憂，　如大海之深，　　是修行比丘。",
    "T17n0721_004:0021c11_0": "　堅意隱他惡，　　不餐軟滑語，　時語善恭敬，　　名寂靜比丘。",
    "T17n0721_004:0021c13_0": "　知欲界業因，　　亦知色界因，　無色亦諦知，　　是知論比丘。",
    "T17n0721_004:0021c15_0": "　不喜世俗語，　　常樂斷諸過，　於境界如毒，　　佛說是比丘。",
    "T17n0721_004:0021c17_0": "　若人欲如泥，　　意常如是行，　黠慧開心意，　　解脫生死縛。",
    "T17n0721_004:0021c19_0": "　若人禪誦業，　　遠離於懈怠，　利益諸眾生，　　名蘭若比丘。",
    "T17n0721_004:0021c21_0": "　若能答問難，　　辯才調諸根，　當知是法師，　　不爾如草等。",
    "T17n0721_004:0021c23_0": "　若身行意行，　　一切不疲倦，　僧所有事業，　　一切皆能作，　而不求財物，　　不為富樂名，　唯利益僧意，　　解脫一切縛。",
    "T17n0721_004:0021c27_0": "　持戒不悕天，　　亦不求名利，　持戒為涅槃，　　是寂靜比丘。",
    "T17n0721_004:0021c29_0": "　常捨離眾惡，　　但樂行善行，　不近惡知識，　　是佛法比丘。",
    "T17n0721_004:0022a02_0": "　常以慈修心，　　恭敬質直意，　學句不缺者，　　去涅槃不遠。",
    "T17n0721_004:0022a04_0": "　常畏老病死，　　不悕樂世間，　修禪不放逸，　　去涅槃不遠。",
    "T17n0721_004:0022a06_0": "　若人以無常，　　自他空無我，　修禪上上智，　　去涅槃不遠。",
    "T17n0721_004:0022a08_0": "「又修行者內心思惟——隨順正法觀察法行——云何彼比丘得五地已，得第六地？",
    "T17n0721_004:0022a09_1": "彼見聞知或天眼見：彼比丘解四居致，此法云何？",
    "T17n0721_004:0022a10_2": "有相似因得相似果；不相似因不相似果；因不相似果不相似；有半相似半不相似。",
    "T17n0721_004:0022a12_3": "云何名為有相似因得相似果？",
    "T17n0721_004:0022a13_4": "譬如稻因還生於稻；如是如是，內相似者善業相似，如是得果，謂天人中；是初居致。",
    "T17n0721_004:0022a15_5": "云何名為不相似因不相似果？",
    "T17n0721_004:0022a16_6": "譬如甜乳而生酢酪，不可愛樂；如是如是，內不相似謂於此世愛染聲觸味色香等，而得地獄不可愛果、不可樂果，猶如酢酪；第二居致。",
    "T17n0721_004:0022a19_7": "云何名為因不相似果不相似？",
    "T17n0721_004:0022a19_8": "譬如青等，合生異色，色不相似；如是如是，內不相似謂業果報皆不相似，非其業果，所謂邪見：外道齋法，殺羊悕天，而墮地獄；第三居致。",
    "T17n0721_004:0022a23_9": "云何名為有半相似半不相似？",
    "T17n0721_004:0022a23_10": "譬如白縷以成白衣，縷細衣麁，是不相似；如是如是，內半相似、半不相似，細不善業得大地獄不善麁報；第四居致。",
    "T17n0721_004:0022a27_0": "「又彼比丘思惟觀已，不取業果，更復思惟，觀異業果，於有中行，猶如輪轉，有四居致。",
    "T17n0721_004:0022a28_1": "有業未到，眾人共作而能逼惱；此初居致。",
    "T17n0721_004:0022a29_2": "有業已到，方能逼惱；第二居致。",
    "T17n0721_004:0022b01_3": "有業若到、若其未到，皆能逼惱；第三居致。",
    "T17n0721_004:0022b02_4": "有業非到亦非未到，第四居致。",
    "T17n0721_004:0022b03_5": "有業未到，眾人共作，能逼惱者，如世間法，星雖未到，國土得殃；若出世間，眼識未到，業海能逼，所謂欲心憂悲等逼；此初居致。",
    "T17n0721_004:0022b06_6": "有業已到，方能逼者，如世間法，火到乃燒，刀至方割；若出世間，不善業到，地獄、畜生、餓鬼逼惱；第二居致。",
    "T17n0721_004:0022b08_7": "有業若到、若其未到能逼惱者，如世間法，呪毒勢力，若到、未到悉能逼惱；若出世間，人欲死時，有悕望相未到地獄；第三居致。",
    "T17n0721_004:0022b11_8": "有業非到、非未到者，譬如世間種種藥子，非到生力，非未到生；若出世間，亦復如是，羅漢比丘決定受業，量如須彌，彼阿羅漢，若入涅槃、若未涅槃，此業不能逼阿羅漢；第四居致。",
    "T17n0721_004:0022b16_0": "「有業現受而非生受；此初居致。",
    "T17n0721_004:0022b16_1": "有業生受而非現受：第二居致。",
    "T17n0721_004:0022b17_2": "有業生受亦現世受；第三居致。",
    "T17n0721_004:0022b18_3": "有非現受亦非生受；第四居致。",
    "T17n0721_004:0022b18_4": "「何業現受而非生受？",
    "T17n0721_004:0022b19_5": "若世間者，如犯王法，王法與罰，此業現受而非生受；出世間者，修行布施善人所讚，此業現受非他世受；此初居致。",
    "T17n0721_004:0022b22_6": "何業生受而非現受？",
    "T17n0721_004:0022b22_7": "若世間者入火得火；出世間者此世行善、若行不善，異世得果，此可現見；第二居致。",
    "T17n0721_004:0022b24_8": "何業生受亦現世受？",
    "T17n0721_004:0022b25_9": "若世間者，所謂現受，生世亦受；出世間者亦復如是；第三居致。",
    "T17n0721_004:0022b26_10": "何業非現亦非生受？",
    "T17n0721_004:0022b27_11": "若世間者，如不語戒、不語布施；出世間者，謂無記業，非現世受、非生世受；第四居致。",
    "T17n0721_004:0022c01_0": "「彼比丘如是一廂處坐，如是觀察無量種枝業果報羅網，遍滿地獄、餓鬼、畜生、人、天之中，如是見已，隨順法行。",
    "T17n0721_004:0022c03_1": "◎「◎又修行者內心思惟——隨順正法觀察法行——云何比丘知業果報？",
    "T17n0721_004:0022c05_2": "謂知此業，知此業果，知善不善，知此眾生成就身惡行、成就口惡行、成就意惡行，毀謗賢聖、邪見所攝，彼人以是業因緣故，身壞命終，或墮地獄、或墮畜生、或墮餓鬼；若有眾生成就身善行、成就口善行、成就意善行，讚歎賢聖、正見所攝，彼人以是業因緣故，身壞命終則生善道天世界中。",
    "T17n0721_004:0022c12_0": "「彼比丘如是觀察自業報法，彼比丘如是觀已，魔界眾生不與共行，終到涅槃；如是法行，修厭離行，勤行善道，終盡生死；攝取他人，令度生死如自度已，及諸檀越。",
    "T17n0721_004:0022c15_1": "彼比丘知業報法，觀察地獄、餓鬼、畜生、人、天諸趣業報法數，譬如清淨毘琉璃珠，為莊嚴故，以繩穿之。",
    "T17n0721_004:0022c18_2": "隨彼繩色若青、若黃、赤白紫等，如彼色見。",
    "T17n0721_004:0022c19_3": "如是業珠，報繩穿之。",
    "T17n0721_004:0022c19_4": "彼比丘於是業中皆見聞知或天眼見，清淨明了。",
    "T17n0721_004:0022c20_5": "「又彼比丘若見、若聞知業報法，猶如彼珠。",
    "T17n0721_004:0022c21_6": "譬如有珠，其色極白，普清無瑕、清淨任穿、已善修治，普門殊勝，一切世人之所讚歎，任王、王等所應畜用；如是功德相應淨珠，唯王、王等知此功德清淨珠價，取此珠已，著莊嚴上。",
    "T17n0721_004:0022c25_7": "如是如是，彼比丘十善業道淨分寶珠，普白善淨、離過無瑕、清淨任穿、對治法分、有大勢力、是答難法，乃是法師法鑽所穿，善巧修治，如是如是，願施戒智；如是如是，修治十善業道珠已，隨願所取轉輪聖王、若取天王、若取魔王、若取梵王，修無漏禪，三昧自在；如是如是，彼正法珠善修治已，名為普門，此普門者謂天人門。",
    "T17n0721_004:0023a04_8": "彼正法珠，名為普門，世間城中既得出已，入涅槃門，一切世人所讚歎者，謂正見人學人所讚，任王、王等所應用者，入正法道心王所應。",
    "T17n0721_004:0023a07_9": "若人信彼毘琉璃珠，一切功德皆悉具足，如是寶珠與正法珠相似相對。",
    "T17n0721_004:0023a10_0": "「又彼比丘觀業報法，猶如彼珠。",
    "T17n0721_004:0023a10_1": "譬如有珠，其珠有瑕，不普清淨，非一切門而不鮮白，不任鑽穿、不任修治，一切人見則不讚歎，非王、王等所應畜用。",
    "T17n0721_004:0023a13_2": "如是如是，彼外道法，是相似法，如有瑕珠，所言瑕者謂：身見瑕、戒取疑瑕，非一切門，唯是地獄、餓鬼、畜生三趣之門，非是好法；又亦不與無漏相應，不任鑽穿、非答難法，非是法師法鑽所穿，非王、王等所應畜用。",
    "T17n0721_004:0023a18_3": "八富伽羅正法道行是心之王，彼外道珠，非其所應。",
    "T17n0721_004:0023a19_4": "如是等法相似相對，非法瑕珠若繫人咽，如是之人彼相似珠用繫咽已，在於地獄、餓鬼、畜生無始以來生死流轉。",
    "T17n0721_004:0023a22_5": "彼比丘如是觀察珠、相似珠，譬如世間有琉璃珠似毘琉璃，有人見之謂毘琉璃，愚癡凡夫亦復如是。",
    "T17n0721_004:0023a24_6": "「彼比丘如是諦知法、非法已，得第七地。",
    "T17n0721_004:0023a25_7": "彼地夜叉見彼比丘清淨持戒得第七地，轉復歡喜，如是傳聞虛空夜叉，虛空夜叉聞四大王，彼四大王聞四天王，彼四天王如是傳聞三十三天，三十三天如是復向帝釋王說，彼帝釋王次第復向炎摩天說，彼炎摩天展轉復聞兜率陀天，兜率陀天如是具白彌勒世尊，彌勒世尊告化應天，彼化應天復向他化自在天說，作如是言：『閻浮提中某善男子，如是次第，如前所說。』",
    "T17n0721_004:0023b05_0": "「又修行者內心思惟——隨順正法觀察法行——云何比丘觀業報法，第十一者名為無作，是色所攝？",
    "T17n0721_004:0023b07_1": "一切法中與色相應，若人受戒，一發戒已，若睡若悶、失心癲狂，如是善法相續轉行，譬如河流流常不斷。",
    "T17n0721_004:0023b09_2": "如是之人，若睡若悶、失心癲狂，如是無作，常流不斷。",
    "T17n0721_004:0023b10_3": "無作名色，不可見對。",
    "T17n0721_004:0023b11_4": "彼復云何色業所攝？",
    "T17n0721_004:0023b11_5": "此無作色乃是一切善法之柱。",
    "T17n0721_004:0023b12_6": "此如是等十一種色。",
    "T17n0721_004:0023b13_7": "◎正法念處經卷第四"
}