{
    "T25n1509_052:0429b22_0": "大智度論釋會宗品第二十四(卷五十二)聖者龍樹造後秦龜茲國三藏鳩摩羅什譯【經】爾時，慧命富樓那彌多羅尼子白佛言：「世尊！",
    "T25n1509_052:0429b27_1": "佛使須菩提為諸菩薩摩訶薩說般若波羅蜜，今乃說摩訶衍為？」",
    "T25n1509_052:0429b28_2": "須菩提白佛言：「世尊！",
    "T25n1509_052:0429b29_3": "我說摩訶衍，將無離般若波羅蜜？」",
    "T25n1509_052:0429b29_4": "佛言：「不也！",
    "T25n1509_052:0429c01_5": "須菩提！",
    "T25n1509_052:0429c01_6": "汝說摩訶衍，隨般若波羅蜜，不離般若波羅蜜。",
    "T25n1509_052:0429c02_7": "何以故？",
    "T25n1509_052:0429c02_8": "一切所有善法、助道法，若聲聞法、若辟支佛法、若菩薩法、若佛法，是一切法，皆攝入般若波羅蜜中。」",
    "T25n1509_052:0429c04_9": "須菩提白佛言：「世尊！",
    "T25n1509_052:0429c05_10": "何等諸善法、助道法，聲聞法、辟支佛法、菩薩法、佛法，皆攝入般若波羅蜜中？」",
    "T25n1509_052:0429c07_0": "佛告須菩提：「所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，四念處、四正勤、四如意足、五根、五力、七覺分、八聖道分，空、無相、無作解脫門，佛十力、四無所畏、四無礙智、大慈大悲、十八不共法、無錯謬相、常捨行。",
    "T25n1509_052:0429c12_1": "須菩提！",
    "T25n1509_052:0429c12_2": "是諸餘善法、助道法，若聲聞法、若辟支佛法、若菩薩法、若佛法，皆攝入般若波羅蜜中。",
    "T25n1509_052:0429c14_3": "「須菩提！",
    "T25n1509_052:0429c14_4": "若摩訶衍，若般若波羅蜜、禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜；若色、受、想、行、識，眼、色、眼識、眼觸、眼觸因緣生諸受，乃至意、法、意識、意觸、意觸因緣生諸受；地種乃至識種；四念處乃至八聖道分；空、無相、無作解脫門；及諸善法，若有漏、若無漏，若有為、若無為，若苦諦、集諦、滅諦、道諦，若欲界、若色界、若無色界，若內空乃至無法有法空；諸三昧門、諸陀羅尼門；佛十力乃至十八不共法；若佛、佛法、法性、如、實際、不可思議性、涅槃——是一切諸法皆不合不散、無色、無形、無對，一相，所謂無相。",
    "T25n1509_052:0429c26_0": "須菩提！",
    "T25n1509_052:0429c26_1": "以是因緣故，汝所說摩訶衍，隨順般若波羅蜜。",
    "T25n1509_052:0429c27_2": "何以故？",
    "T25n1509_052:0429c27_3": "須菩提！",
    "T25n1509_052:0429c27_4": "摩訶衍不異般若波羅蜜，般若波羅蜜不異摩訶衍，般若波羅蜜、摩訶衍無二無別；檀波羅蜜不異摩訶衍，摩訶衍不異檀波羅蜜，檀波羅蜜、摩訶衍無二無別；乃至禪波羅蜜亦如是。",
    "T25n1509_052:0430a02_5": "須菩提！",
    "T25n1509_052:0430a02_6": "四念處不異摩訶衍，摩訶衍不異四念處，四念處、摩訶衍無二無別；乃至十八不共法不異摩訶衍，摩訶衍不異十八不共法，十八不共法、摩訶衍無二無別。",
    "T25n1509_052:0430a06_7": "以是因緣故，須菩提！",
    "T25n1509_052:0430a06_8": "汝說摩訶衍即是說般若波羅蜜。」",
    "T25n1509_052:0430a08_0": "【論】者言：富樓那雖自無疑，為新學鈍根者不解義一而名字異，故發問。",
    "T25n1509_052:0430a09_1": "須菩提即以其事白佛：「佛法甚深，我所說者將無有失？」",
    "T25n1509_052:0430a11_2": "佛答：「汝說摩訶衍，隨順般若，無有違錯。」",
    "T25n1509_052:0430a12_3": "此義初已論之，今佛為說隨順因緣，所謂三乘所攝一切善法皆合聚在般若波羅蜜中。",
    "T25n1509_052:0430a14_4": "所以者何？",
    "T25n1509_052:0430a14_5": "一切三乘善法皆為涅槃故。",
    "T25n1509_052:0430a15_6": "涅槃門有三種：一切法皆入空門、無相、無作門。",
    "T25n1509_052:0430a16_7": "如持戒能生禪定，禪定能生實智慧，不著世間故。",
    "T25n1509_052:0430a17_8": "何等三乘助道法攝在般若中？",
    "T25n1509_052:0430a18_9": "所謂六波羅蜜，三十七品、三脫門，佛十力、四無所畏、四無礙智、大慈大悲、十八不共法、無錯謬相、常捨行。",
    "T25n1509_052:0430a20_10": "此中三十七品、三脫門是三乘共法，六波羅蜜是菩薩法，十力乃至常捨行是佛法。",
    "T25n1509_052:0430a22_11": "有人言：「六波羅蜜有具足、有不具足。",
    "T25n1509_052:0430a23_12": "不具足者共二乘法，具足者獨菩薩法。」",
    "T25n1509_052:0430a24_13": "復次，摩訶衍空，般若波羅蜜亦空，空義一故，須菩提隨順無錯。",
    "T25n1509_052:0430a25_14": "如般若波羅蜜空，五波羅蜜乃至如、法性、實際、不可思議性、涅槃亦如是。",
    "T25n1509_052:0430a27_15": "復次，從般若波羅蜜乃至涅槃，皆是不合、不散、無色、無形、無對，一相，所謂無相。",
    "T25n1509_052:0430a29_16": "是同相故，說「摩訶衍則是般若波羅蜜，摩訶衍、般若波羅蜜無二無別故」。",
    "T25n1509_052:0430b02_0": "大智度論釋十無品第二十五",
    "T25n1509_052:0430b03_0": "【經】慧命須菩提白佛言：「世尊！",
    "T25n1509_052:0430b03_1": "菩薩摩訶薩前際不可得，後際不可得，中際不可得。",
    "T25n1509_052:0430b04_2": "色無邊故，當知菩薩摩訶薩亦無邊；受、想、行、識無邊故，當知菩薩摩訶薩亦無邊。",
    "T25n1509_052:0430b06_3": "色是菩薩摩訶薩，是亦不可得；受、想、行、識是菩薩摩訶薩，是亦不可得。",
    "T25n1509_052:0430b08_4": "如是，世尊！",
    "T25n1509_052:0430b08_5": "於一切種、一切處求菩薩不可得。",
    "T25n1509_052:0430b09_6": "世尊！",
    "T25n1509_052:0430b09_7": "我當教何等菩薩摩訶薩般若波羅蜜？",
    "T25n1509_052:0430b10_8": "世尊！",
    "T25n1509_052:0430b10_9": "菩薩摩訶薩但有名字。",
    "T25n1509_052:0430b11_10": "如說我名字，我畢竟不生。",
    "T25n1509_052:0430b11_11": "如我，諸法亦如是無自性。",
    "T25n1509_052:0430b12_12": "何等色畢竟不生？",
    "T25n1509_052:0430b12_13": "何等受、想、行、識畢竟不生？",
    "T25n1509_052:0430b13_14": "世尊！",
    "T25n1509_052:0430b13_15": "是畢竟不生，不名為色；是畢竟不生，不名為受、想、行、識。",
    "T25n1509_052:0430b14_16": "世尊！",
    "T25n1509_052:0430b15_0": "若畢竟不生法，當教誰是般若波羅蜜耶？",
    "T25n1509_052:0430b16_0": "離畢竟不生，亦無菩薩行阿耨多羅三藐三菩提。",
    "T25n1509_052:0430b17_1": "若菩薩聞作是說，心不沒、不悔、不驚、不怖、不畏，當知是菩薩摩訶薩能行般若波羅蜜。」",
    "T25n1509_052:0430b19_2": "舍利弗問：「須菩提！",
    "T25n1509_052:0430b19_3": "何因緣故言『菩薩摩訶薩前際不可得，後際不可得，中際不可得』？",
    "T25n1509_052:0430b20_4": "「須菩提！",
    "T25n1509_052:0430b21_5": "何因緣故言『色無邊故，當知菩薩亦無邊；受、想、行、識無邊故，當知菩薩亦無邊』？",
    "T25n1509_052:0430b22_6": "「須菩提！",
    "T25n1509_052:0430b23_7": "何因緣故言『色是菩薩，是亦不可得；受、想、行、識是菩薩，是亦不可得』？",
    "T25n1509_052:0430b24_8": "「須菩提！",
    "T25n1509_052:0430b24_9": "何因緣故言『於一切種、一切處，菩薩不可得，當教何等菩薩般若波羅蜜』？",
    "T25n1509_052:0430b26_10": "「須菩提！",
    "T25n1509_052:0430b26_11": "何因緣故言『菩薩摩訶薩但有名字』？",
    "T25n1509_052:0430b27_12": "「須菩提！",
    "T25n1509_052:0430b27_13": "何因緣故言『如說我名字，我畢竟不生；如我，諸法亦如是無自性。",
    "T25n1509_052:0430b29_14": "何等色畢竟不生，何等受、想、行、識畢竟不生』？",
    "T25n1509_052:0430c01_15": "「須菩提！",
    "T25n1509_052:0430c01_16": "何因緣故言『畢竟不生，不名為色？",
    "T25n1509_052:0430c02_0": "畢竟不生，不名為受、想、行、識』？",
    "T25n1509_052:0430c02_1": "須菩提！",
    "T25n1509_052:0430c02_2": "何因緣故言『若畢竟不生法，當教誰是般若波羅蜜耶』？",
    "T25n1509_052:0430c04_3": "「須菩提！",
    "T25n1509_052:0430c04_4": "何因緣故言『離畢竟不生，亦無菩薩行阿耨多羅三藐三菩提』？",
    "T25n1509_052:0430c05_5": "「須菩提！",
    "T25n1509_052:0430c05_6": "何因緣故言『若菩薩聞作是說，心不沒、不悔、不驚、不怖、不畏，若能如是行，是名菩薩摩訶薩行般若波羅蜜』？」",
    "T25n1509_052:0430c08_7": "爾時，須菩提報舍利弗言：「眾生無所有故，菩薩前際不可得；眾生空故，菩薩前際不可得；眾生離故，菩薩前際不可得。",
    "T25n1509_052:0430c10_8": "舍利弗！",
    "T25n1509_052:0430c11_9": "色無有故，菩薩前際不可得；受、想、行、識無有故，菩薩前際不可得。",
    "T25n1509_052:0430c12_10": "色空故，菩薩前際不可得；受、想、行、識空故，菩薩前際不可得。",
    "T25n1509_052:0430c14_0": "色離故，菩薩前際不可得；受、想、行、識離故，菩薩前際不可得。",
    "T25n1509_052:0430c15_1": "舍利弗！",
    "T25n1509_052:0430c15_2": "色性無故，菩薩前際不可得；受、想、行、識性無故，菩薩前際不可得。",
    "T25n1509_052:0430c17_0": "「舍利弗！",
    "T25n1509_052:0430c17_1": "檀波羅蜜無有故，菩薩前際不可得；尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜無有故，菩薩前際不可得。",
    "T25n1509_052:0430c20_2": "何以故？",
    "T25n1509_052:0430c20_3": "舍利弗！",
    "T25n1509_052:0430c20_4": "空中前際不可得、後際不可得、中際不可得；空不異菩薩，菩薩不異前際。",
    "T25n1509_052:0430c22_5": "舍利弗！",
    "T25n1509_052:0430c22_6": "空、菩薩、前際，是諸法無二無別。",
    "T25n1509_052:0430c22_7": "以是因緣故，舍利弗！",
    "T25n1509_052:0430c23_8": "菩薩前際不可得。",
    "T25n1509_052:0430c23_9": "「舍利弗！",
    "T25n1509_052:0430c24_0": "檀波羅蜜空故，檀波羅蜜離故，檀波羅蜜性無故，菩薩前際不可得；尸羅波羅蜜、羼提波羅蜜、毘梨耶波羅蜜、禪波羅蜜；般若波羅蜜空故，般若波羅蜜離故，般若波羅蜜性無故，菩薩前際不可得。",
    "T25n1509_052:0430c28_1": "何以故？",
    "T25n1509_052:0430c28_2": "舍利弗！",
    "T25n1509_052:0430c28_3": "空中前際不可得、後際不可得、中際不可得；空不異菩薩，菩薩亦不異前際。",
    "T25n1509_052:0431a01_4": "舍利弗！",
    "T25n1509_052:0431a01_5": "空、菩薩、前際，是諸法無二無別。",
    "T25n1509_052:0431a02_6": "以是因緣故，舍利弗！",
    "T25n1509_052:0431a03_0": "菩薩前際不可得。",
    "T25n1509_052:0431a03_1": "「復次，舍利弗！",
    "T25n1509_052:0431a03_2": "內空無所有故，菩薩前際不可得；乃至無法有法空無所有故，菩薩前際不可得。",
    "T25n1509_052:0431a05_3": "內空空故、內空離故、內空性無故，乃至無法有法空空故、離故、性無故，菩薩前際不可得。",
    "T25n1509_052:0431a07_4": "餘如上說。",
    "T25n1509_052:0431a07_5": "「復次，舍利弗！",
    "T25n1509_052:0431a08_6": "四念處無所有故，菩薩前際不可得；四念處空故、離故、性無故，菩薩前際不可得。",
    "T25n1509_052:0431a09_7": "乃至十八不共法無所有故，菩薩前際不可得；十八不共法空故、離故、性無故，菩薩前際不可得。",
    "T25n1509_052:0431a12_8": "餘如上說。",
    "T25n1509_052:0431a12_9": "以是因緣故，舍利弗！",
    "T25n1509_052:0431a12_10": "菩薩前際不可得。",
    "T25n1509_052:0431a13_11": "「復次，舍利弗！",
    "T25n1509_052:0431a13_12": "一切三昧門、一切陀羅尼門無有故，菩薩前際不可得；三昧門、陀羅尼門空故、離故、性無故，菩薩前際不可得。",
    "T25n1509_052:0431a15_13": "餘如上說。",
    "T25n1509_052:0431a16_14": "「復次，舍利弗！",
    "T25n1509_052:0431a16_15": "法性無有故，菩薩前際不可得；法性空故、離故、性無故，菩薩前際不可得。",
    "T25n1509_052:0431a18_16": "餘如上說。",
    "T25n1509_052:0431a18_17": "復次，舍利弗！",
    "T25n1509_052:0431a18_18": "如無有故、空故、離故、性無故，實際無有故、空故、離故、性無故，不可思議性無有故、空故、離故、性無故，菩薩前際不可得。",
    "T25n1509_052:0431a21_19": "餘如上說。",
    "T25n1509_052:0431a21_20": "「復次，舍利弗！",
    "T25n1509_052:0431a21_21": "聲聞無有故，菩薩前際不可得；聲聞空故、離故、性無故，菩薩前際不可得。",
    "T25n1509_052:0431a23_22": "辟支佛無有故、空故、離故、性無故，菩薩前際不可得。",
    "T25n1509_052:0431a24_23": "佛無有故、空故、離故、性無故，菩薩前際不可得。",
    "T25n1509_052:0431a25_24": "阿耨多羅三藐三菩提無有故乃至性無故，菩薩前際不可得。",
    "T25n1509_052:0431a27_25": "「復次，一切種智無有故乃至性無故，菩薩前際不可得。",
    "T25n1509_052:0431a28_26": "何以故？",
    "T25n1509_052:0431a28_27": "舍利弗！",
    "T25n1509_052:0431a28_28": "空，前際不可得、後際不可得、中際不可得，菩薩不可得。",
    "T25n1509_052:0431a29_29": "舍利弗！",
    "T25n1509_052:0431b01_30": "空，不異菩薩，亦不異前際；空、菩薩、前際，是諸法無二無別。",
    "T25n1509_052:0431b02_31": "以是因緣故，舍利弗！",
    "T25n1509_052:0431b02_32": "菩薩前際不可得，後際、中際亦如是。」",
    "T25n1509_052:0431b04_0": "【論】問曰：上已說「菩薩、菩薩字不可得，為誰說般若波羅蜜」，今何以更說？",
    "T25n1509_052:0431b05_1": "答曰：不應作是問！",
    "T25n1509_052:0431b06_2": "須菩提空行第一，常樂說空；若有所說，常以空門利益眾生。",
    "T25n1509_052:0431b07_3": "復次，上略說，是中十種廣分別菩薩不可得。",
    "T25n1509_052:0431b08_4": "行者若觀諸法空，隨順無相、無作；以無作心故，不欲有所作，尚不能自作利益，何況利益人！",
    "T25n1509_052:0431b10_5": "若人住我心中，能分別諸法善不善相，集諸善法、捨不善法；今佛說：「般若波羅蜜中，不應計我心，不應分別諸法，但行眾善。」",
    "T25n1509_052:0431b13_6": "是事為難。",
    "T25n1509_052:0431b14_7": "行者作是念：「若無我者，為誰修善？」",
    "T25n1509_052:0431b14_8": "先有我，今以般若波羅蜜故無，心生憂戚。",
    "T25n1509_052:0431b15_9": "是故須菩提更重說：「我，從本已來無，非先有今無。」",
    "T25n1509_052:0431b17_10": "行者如是如是本來自無，今無所失，故無所憂。",
    "T25n1509_052:0431b18_11": "譬如深根大樹，不可以一斫能辦，多用斧力乃能斷；菩薩空亦如是，不可一說便得，以是故廣分別。",
    "T25n1509_052:0431b20_12": "須菩提問佛時，作是念：「若定有菩薩法，應三世通有。",
    "T25n1509_052:0431b21_13": "今前世中無有菩薩。",
    "T25n1509_052:0431b22_14": "何以故？",
    "T25n1509_052:0431b22_15": "前世無初故。",
    "T25n1509_052:0431b22_16": "未來世亦如是，未有因緣故。",
    "T25n1509_052:0431b23_17": "前後相待故有中間，若無前後則無中間。」",
    "T25n1509_052:0431b24_18": "若謂「五眾是菩薩」；五眾無邊，如先種種因緣說五眾畢竟空故無量無邊，無量無邊故同無為法。",
    "T25n1509_052:0431b26_19": "若菩薩無邊者，是事不然！",
    "T25n1509_052:0431b27_20": "以此因緣故，菩薩不可得，當為誰說？",
    "T25n1509_052:0431b28_21": "常一切處、一切種、一切時求菩薩不可得，當為誰說？",
    "T25n1509_052:0431b29_22": "如我畢竟不生、空無所有，五眾亦如是畢竟不生、無所有。",
    "T25n1509_052:0431c01_23": "既無眾生及五眾法，云何有菩薩？",
    "T25n1509_052:0431c02_24": "問曰：眾生及五眾法畢竟不生，解是法者，即是菩薩？",
    "T25n1509_052:0431c03_25": "答曰：「畢竟不生」不名為色，不名為受想行識。",
    "T25n1509_052:0431c05_0": "何以故？",
    "T25n1509_052:0431c05_1": "五眾是生相，畢竟不生中無是分別。",
    "T25n1509_052:0431c06_0": "五眾畢竟不生，不可以教化；離畢竟不生，亦無菩薩行道，當教誰？",
    "T25n1509_052:0431c07_1": "菩薩聞是不怖、不畏，是為能行菩薩道。",
    "T25n1509_052:0431c08_2": "問曰：我與菩薩是一物，云何以我喻菩薩？",
    "T25n1509_052:0431c09_3": "答曰：是般若波羅蜜中一切法空，初學不得便為說空！",
    "T25n1509_052:0431c10_4": "先當分別罪福，捨罪修福德；福德果報無常，無常故生苦，是故捨福厭世間，求道入涅槃。",
    "T25n1509_052:0431c13_5": "爾時，應作是念：「因我故生諸煩惱，是我於六識中求不可得，但以顛倒故著我。」",
    "T25n1509_052:0431c15_0": "是故解無我易，易可受化。",
    "T25n1509_052:0431c15_1": "若言「色空」，則難解；雖耳聞說空，眼常見實。",
    "T25n1509_052:0431c16_2": "是故先破惡罪中我，後破一切諸法。",
    "T25n1509_052:0431c17_3": "一切佛弟子，得道者自知自證無我，未得道者信餘法空，不能如信無我，是故以無我為喻。",
    "T25n1509_052:0431c19_4": "此中須菩提說一切法空，推無菩薩，用無我為喻；以小喻大，如石蜜喻甘露。",
    "T25n1509_052:0431c21_5": "問曰：舍利弗知空無我義，何以故事事致問？",
    "T25n1509_052:0431c22_6": "答曰：須菩提聲聞人，德不如菩薩，而於佛前說深般若，新學菩薩心或生疑。",
    "T25n1509_052:0431c24_7": "上佛雖言「汝說摩訶衍隨順般若」，猶謂佛將順須菩提。",
    "T25n1509_052:0431c25_8": "舍利弗欲斷此疑，故發問。",
    "T25n1509_052:0431c26_9": "復次，佛欲共須菩提說般若，乃至終竟；是故舍利弗事事質問，令須菩提善分別深義，使眾人敬信。",
    "T25n1509_052:0431c28_10": "以是故問：「過去世中菩薩不可得，乃至不恐不怖。」",
    "T25n1509_052:0431c29_11": "須菩提答義：我、眾生、人即是一物。",
    "T25n1509_052:0432a01_12": "未得道時，名凡夫人；初入道乃至阿羅漢，名聲聞人；觀因緣法悟空小深，小愍眾生，名辟支佛人；深入空法，行六波羅蜜，大慈大悲，是名菩薩人——功德別異故，名字亦異。",
    "T25n1509_052:0432a05_13": "如我、眾生、人一事，以眼見事故名見者，意得故名知者，受苦樂故名受者。",
    "T25n1509_052:0432a07_14": "是我、眾生、人等，先已說種種因緣無故，菩薩亦應無。",
    "T25n1509_052:0432a08_15": "是故須菩提語舍利弗：「眾生無故，三世中無菩薩。」",
    "T25n1509_052:0432a09_16": "問曰：五眾和合有菩薩，菩薩應無，五眾應有！",
    "T25n1509_052:0432a10_17": "答曰：為破是事故言「無眾生、無我」，無我故則五眾無所屬，無所屬故空，空故無菩薩。",
    "T25n1509_052:0432a13_0": "問曰：若五眾空者，空即是菩薩？",
    "T25n1509_052:0432a13_1": "答曰：五眾空亦非菩薩，空、無所有、無分別故。",
    "T25n1509_052:0432a14_2": "五眾離、五眾無性，亦無菩薩。",
    "T25n1509_052:0432a15_3": "若說無菩薩，則三世皆無。",
    "T25n1509_052:0432a16_4": "觀是五眾等世間法、六波羅蜜等道法，是名菩薩；是法空故，菩薩亦空。",
    "T25n1509_052:0432a17_5": "此中佛自說因緣：「諸法空不異菩薩，菩薩不異空，菩薩空、三世空，無二無別。」",
    "T25n1509_052:0432a19_6": "從六波羅蜜乃至一切種智，行是諸法故，名為菩薩；是諸法空故，菩薩亦空。",
    "T25n1509_052:0432a21_7": "此中法空，聲聞、辟支佛得是空故，名聲聞、辟支佛人；聲聞、辟支佛人空故，菩薩亦如是。",
    "T25n1509_052:0432a24_0": "【經】「如舍利弗言：『色無邊故，當知菩薩亦無邊；受、想、行、識無邊故，當知菩薩亦無邊。』",
    "T25n1509_052:0432a25_1": "舍利弗！",
    "T25n1509_052:0432a26_2": "色如虛空，受、想、行、識如虛空。",
    "T25n1509_052:0432a26_3": "何以故？",
    "T25n1509_052:0432a26_4": "舍利弗！",
    "T25n1509_052:0432a27_5": "如虛空邊不可得、中不可得，無邊無中故，但說名虛空。",
    "T25n1509_052:0432a28_6": "如是，舍利弗！",
    "T25n1509_052:0432a28_7": "色邊不可得、中不可得，是色空故，空中亦無邊亦無中；受、想、行；識邊不可得、中不可得，識空故，空中亦無邊、亦無中。",
    "T25n1509_052:0432b02_8": "以是因緣故，舍利弗！",
    "T25n1509_052:0432b02_9": "色無邊故，當知菩薩亦無邊；受、想、行、識無邊故，當知菩薩亦無邊。",
    "T25n1509_052:0432b04_10": "乃至十八不共法亦如是。",
    "T25n1509_052:0432b04_11": "「如舍利弗言：『色是菩薩，是亦不可得；受、想、行、識是菩薩，是亦不可得。』",
    "T25n1509_052:0432b06_12": "舍利弗！",
    "T25n1509_052:0432b06_13": "色、色相空，受、想、行，識、識相空；檀波羅蜜、檀波羅蜜相空，乃至般若波羅蜜亦如是；內空、內空相空，乃至無法有法空、無法有法空相空；四念處、四念處相空，乃至十八不共法、十八不共法相空；如、法性、實際，不可思議性、不可思議性相空；三昧門、三昧門相空，陀羅尼門、陀羅尼門相空；一切智、一切智相空，道種智、道種智相空，一切種智、一切種智相空；聲聞乘、聲聞乘相空，辟支佛乘、辟支佛乘相空，佛乘、佛乘相空；聲聞人、聲聞人相空，辟支佛、辟支佛相空，佛、佛相空。",
    "T25n1509_052:0432b17_14": "空中色不可得，受、想、行、識不可得。",
    "T25n1509_052:0432b17_15": "以是因緣故，舍利弗！",
    "T25n1509_052:0432b18_16": "色是菩薩，是亦不可得；受、想、行、識是菩薩，是亦不可得。",
    "T25n1509_052:0432b19_17": "「如舍利弗言：『何因緣故，於一切種、一切處，菩薩不可得，當教何等菩薩般若波羅蜜？』",
    "T25n1509_052:0432b21_18": "舍利弗！",
    "T25n1509_052:0432b21_19": "色，色中不可得；色，受中不可得。",
    "T25n1509_052:0432b22_20": "受，受中不可得；受，色中不可得；受，想中不可得。",
    "T25n1509_052:0432b23_21": "想，想中不可得；想，色、受中不可得；想，行中不可得。",
    "T25n1509_052:0432b24_22": "行，行中不可得；行，色、受、想中不可得；行，識中不可得。",
    "T25n1509_052:0432b25_23": "識，識中不可得，識，色、受、想、行中不可得。",
    "T25n1509_052:0432b26_24": "舍利弗！",
    "T25n1509_052:0432b26_25": "眼，眼中不可得；眼，耳中不可得。",
    "T25n1509_052:0432b27_26": "耳，耳中不可得；耳，眼中不可得；耳，鼻中不可得。",
    "T25n1509_052:0432b28_27": "鼻，鼻中不可得；鼻，眼、耳中不可得；鼻，舌中不可得。",
    "T25n1509_052:0432b29_28": "舌，舌中不可得；舌，眼、耳、鼻中不可得；舌，身中不可得。",
    "T25n1509_052:0432c01_29": "身，身中不可得；身，眼、耳、鼻、舌中不可得；身，意中不可得。",
    "T25n1509_052:0432c03_30": "意，意中不可得；意，眼、耳、鼻、舌、身中不可得。",
    "T25n1509_052:0432c04_0": "六入、六識、六觸、六觸因緣生受亦如是。",
    "T25n1509_052:0432c04_1": "檀波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，性法乃至辟支佛法，初地乃至十地，一切智、道種智、一切種智亦如是；須陀洹乃至阿羅漢、辟支佛、菩薩、佛亦如是。",
    "T25n1509_052:0432c09_2": "菩薩，菩薩中不可得；菩薩，般若波羅蜜中不可得。",
    "T25n1509_052:0432c11_0": "般若波羅蜜，般若波羅蜜中不可得；般若波羅蜜，菩薩中不可得；般若波羅蜜中，教化無所有不可得。",
    "T25n1509_052:0432c13_1": "教化中，教化無所有不可得；教化中，菩薩及般若波羅蜜無所有不可得。",
    "T25n1509_052:0432c14_2": "舍利弗！",
    "T25n1509_052:0432c15_3": "如是一切法無所有不可得。",
    "T25n1509_052:0432c15_4": "以是因緣故，一切種、一切處，菩薩不可得，當教何等菩薩般若波羅蜜？」",
    "T25n1509_052:0432c17_5": "「如舍利弗言：『何因緣故說菩薩摩訶薩但有假名？』",
    "T25n1509_052:0432c18_6": "舍利弗！",
    "T25n1509_052:0432c18_7": "色是假名，受、想、行、識是假名；色名非色，受、想、行，識名非識。",
    "T25n1509_052:0432c19_8": "何以故？",
    "T25n1509_052:0432c20_9": "名、名相空；若空，則非菩薩。",
    "T25n1509_052:0432c20_10": "以是因緣故，舍利弗！",
    "T25n1509_052:0432c21_11": "菩薩但有假名。",
    "T25n1509_052:0432c21_12": "復次，舍利弗！",
    "T25n1509_052:0432c21_13": "檀波羅蜜但有名字；名字中非有檀波羅蜜，檀波羅蜜中非有名字。",
    "T25n1509_052:0432c23_14": "以是因緣故，菩薩但有假名。",
    "T25n1509_052:0432c24_0": "尸羅波羅蜜、羼提波羅蜜、毘梨耶波羅蜜、禪波羅蜜。",
    "T25n1509_052:0432c25_1": "般若波羅蜜但有名字；名字中無有般若波羅蜜，般若波羅蜜中無有名字。",
    "T25n1509_052:0432c26_2": "以是因緣故，菩薩但有假名。",
    "T25n1509_052:0432c27_3": "舍利弗！",
    "T25n1509_052:0432c27_4": "內空但有名字，乃至無法有法空但有名字，名字中無內空，內空中無名字。",
    "T25n1509_052:0432c29_5": "何以故？",
    "T25n1509_052:0432c29_6": "名字、內空俱不可得。",
    "T25n1509_052:0433a01_7": "乃至無法有法空亦如是。",
    "T25n1509_052:0433a01_8": "以是因緣故，舍利弗！",
    "T25n1509_052:0433a02_9": "菩薩但有假名。",
    "T25n1509_052:0433a02_10": "舍利弗！",
    "T25n1509_052:0433a02_11": "四念處但有名字，乃至十八不共法但有名字；一切三昧門、一切陀羅尼門，乃至一切種智亦如是。",
    "T25n1509_052:0433a04_12": "以是因緣故，舍利弗！",
    "T25n1509_052:0433a05_13": "我說菩薩但有假名。」",
    "T25n1509_052:0433a05_14": "「如舍利弗言：『何因緣故，說我名字畢竟不生？』",
    "T25n1509_052:0433a06_15": "舍利弗！",
    "T25n1509_052:0433a07_16": "我畢竟不可得，云何當有生？",
    "T25n1509_052:0433a07_17": "乃至知者、見者畢竟不可得，云何當有生？",
    "T25n1509_052:0433a08_18": "舍利弗！",
    "T25n1509_052:0433a08_19": "色畢竟不可得，云何當有生？",
    "T25n1509_052:0433a09_20": "受、想、行、識畢竟不可得，云何當有生？",
    "T25n1509_052:0433a10_21": "眼畢竟不可得，乃至意觸因緣生受畢竟不可得，云何當有生？",
    "T25n1509_052:0433a11_22": "檀波羅蜜畢竟不可得，乃至般若波羅蜜畢竟不可得，云何當有生？",
    "T25n1509_052:0433a13_23": "內空畢竟不可得，乃至無法有法空畢竟不可得，云何當有生？",
    "T25n1509_052:0433a14_24": "四念處畢竟不可得，乃至十八不共法畢竟不可得，云何當有生？",
    "T25n1509_052:0433a16_25": "諸三昧門、諸陀羅尼門畢竟不可得，云何當有生？",
    "T25n1509_052:0433a17_26": "聲聞乃至佛畢竟不可得，云何當有生？",
    "T25n1509_052:0433a18_27": "以是因緣故，舍利弗！",
    "T25n1509_052:0433a18_28": "我說：『如我名字，我亦畢竟不生。』」",
    "T25n1509_052:0433a20_0": "【論】問曰：心、心數法無形、不可見故可無邊；色是有形、可見，云何無邊？",
    "T25n1509_052:0433a21_1": "答曰：無處不有色，不可得籌量遠近輕重。",
    "T25n1509_052:0433a22_2": "如佛說：四大無處不有，故名為大；不可以五情得其限，不可以斗稱量其多少輕重，是故言「色無邊」。",
    "T25n1509_052:0433a25_3": "復次，是色過去時，初始不可得；未來時中，無有恒河沙劫數限色當有盡，是故無後邊；初邊、後邊無故，中亦無。",
    "T25n1509_052:0433a27_4": "復次，「邊」名色相；是色分別破散，邊不可得，無有本相。",
    "T25n1509_052:0433a29_5": "復次，無為法不生不滅故，無數無量無邊；以法空觀觀色皆空，與虛空及無為同相。",
    "T25n1509_052:0433b02_6": "無量無數無邊法中，乃至微塵不可得，何況菩薩！",
    "T25n1509_052:0433b03_7": "是故說「五眾無邊，菩薩亦無邊」。",
    "T25n1509_052:0433b03_8": "如色無邊，乃至十八不共法亦如是，隨相分別如先說。",
    "T25n1509_052:0433b05_9": "是五眾無量無數無邊故，不得言色是菩薩；四眾亦如是。",
    "T25n1509_052:0433b06_10": "復次，色若離心心數法，如草木瓦石，云何名菩薩？",
    "T25n1509_052:0433b07_11": "若心心數法離色，則無依止處，亦無所能為，云何名菩薩？",
    "T25n1509_052:0433b09_12": "復次，六波羅蜜、十八空、三十七品，十力乃至十八不共法，如、法性、實際、不可思議性，三解脫門，陀羅尼門、諸三昧門，薩婆若、道智、一切種智，三乘、三乘人，是法若修、若觀，是名菩薩。",
    "T25n1509_052:0433b13_0": "是法皆以自相空故空，所謂檀波羅蜜、檀波羅蜜相空，乃至佛、佛相空。",
    "T25n1509_052:0433b14_1": "「一切處」者，五眾、十二入、十八界，乃至一切種智。",
    "T25n1509_052:0433b15_2": "「一切種智」者，十八空、三解脫門。",
    "T25n1509_052:0433b16_3": "般若波羅蜜觀若常若無常等，入一門、二門乃至無量門等，是名一切種智。",
    "T25n1509_052:0433b18_4": "求索菩薩不可得。",
    "T25n1509_052:0433b18_5": "又以自法中無自法，亦無他法。",
    "T25n1509_052:0433b19_6": "如此中說：「色，色中不可得；色，受中不可得。",
    "T25n1509_052:0433b20_7": "受，受中不可得；受，色中不可得；乃至般若波羅蜜，般若波羅蜜中不可得；乃至教化中，教化不可得。」",
    "T25n1509_052:0433b22_8": "「但有名字」者，是五眾破壞散滅，如虛空無異。",
    "T25n1509_052:0433b23_9": "是菩薩但有名字，如幻化人，假名字中更為立名。",
    "T25n1509_052:0433b24_10": "須菩提語舍利弗：「不但菩薩假名字，五眾皆亦假名字；假名字中，假名字相不可得，皆入第一義中。",
    "T25n1509_052:0433b27_0": "若如是空者，則非菩薩。」",
    "T25n1509_052:0433b27_1": "復次，六波羅蜜乃至一切種智，行是法故，名為菩薩；是法亦假名字，菩薩亦假名字，空無所有。",
    "T25n1509_052:0433b29_2": "是諸法等強為作名，因緣和合故有，亦無其實。",
    "T25n1509_052:0433c01_3": "「我名字畢竟不生」者，如此品初已說。",
    "T25n1509_052:0433c02_4": "此中須菩提亦如眾生空、法空破我，所謂：「我畢竟不可得，乃至知者、見者不可得，云何當有生？",
    "T25n1509_052:0433c04_5": "五眾畢竟不可得，云何有五眾生？",
    "T25n1509_052:0433c05_6": "乃至意觸因緣生受畢竟不可得，云何當有生？",
    "T25n1509_052:0433c06_7": "六波羅蜜畢竟不可得，乃至諸陀羅尼門、三昧門、聲聞、辟支佛、佛畢竟不可得，云何當有生？」",
    "T25n1509_052:0433c08_8": "若法先有，然後可問生；法體先無，云何有生？",
    "T25n1509_052:0433c10_0": "【經】「如舍利弗所言：『如我，諸法亦如是無自性。』",
    "T25n1509_052:0433c11_0": "舍利弗！",
    "T25n1509_052:0433c11_1": "諸法和合生故無自性。",
    "T25n1509_052:0433c11_2": "舍利弗！",
    "T25n1509_052:0433c11_3": "何等和合生無自性？",
    "T25n1509_052:0433c12_4": "舍利弗！",
    "T25n1509_052:0433c12_5": "色和合生無自性，受、想、行、識和合生無自性。",
    "T25n1509_052:0433c13_6": "眼和合生無自性，乃至意和合生無自性。",
    "T25n1509_052:0433c14_7": "色乃至法、眼界乃至法界、地種乃至識種、眼觸乃至意觸、眼觸因緣生受乃至意觸因緣生受和合生無自性。",
    "T25n1509_052:0433c16_8": "檀波羅蜜乃至般若波羅蜜和合生無自性。",
    "T25n1509_052:0433c17_9": "四念處乃至十八不共法和合生無自性。",
    "T25n1509_052:0433c18_10": "「復次，舍利弗！",
    "T25n1509_052:0433c19_11": "一切法無常亦不失。」",
    "T25n1509_052:0433c19_12": "舍利弗問須菩提：「何等法無常亦不失？」",
    "T25n1509_052:0433c20_13": "須菩提言：「色無常亦不失，受、想、行、識無常亦不失。",
    "T25n1509_052:0433c21_14": "何以故？",
    "T25n1509_052:0433c21_15": "若法無常，即是動相、即是空相。",
    "T25n1509_052:0433c22_16": "以是因緣故，舍利弗！",
    "T25n1509_052:0433c22_17": "一切有為法無常亦不失。",
    "T25n1509_052:0433c23_18": "若有漏法、若無漏法，若有記法、若無記法，無常亦不失。",
    "T25n1509_052:0433c24_19": "何以故？",
    "T25n1509_052:0433c25_0": "若法無常，即是動相、即是空相。",
    "T25n1509_052:0433c25_1": "以是因緣故，舍利弗！",
    "T25n1509_052:0433c26_2": "一切作法無常亦不失。",
    "T25n1509_052:0433c26_3": "「復次，舍利弗！",
    "T25n1509_052:0433c27_4": "一切法非常非滅。」",
    "T25n1509_052:0433c27_5": "舍利弗言：「何等法非常非滅？」",
    "T25n1509_052:0433c28_6": "須菩提言：「色非常非滅。",
    "T25n1509_052:0433c28_7": "何以故？",
    "T25n1509_052:0433c28_8": "性自爾。",
    "T25n1509_052:0433c29_9": "受、想、行、識非常非滅。",
    "T25n1509_052:0433c29_10": "何以故？",
    "T25n1509_052:0433c29_11": "性自爾。",
    "T25n1509_052:0433c29_12": "乃至意識因緣生受非常非滅。",
    "T25n1509_052:0434a01_13": "何以故？",
    "T25n1509_052:0434a01_14": "性自爾。",
    "T25n1509_052:0434a02_0": "以是因緣故，舍利弗！",
    "T25n1509_052:0434a02_1": "諸法和合生無自性。",
    "T25n1509_052:0434a02_2": "「如舍利弗所言：『何因緣故，色畢竟不生，受、想、行、識畢竟不生？』」",
    "T25n1509_052:0434a04_3": "須菩提言：「色非作法，受、想、行、識非作法。",
    "T25n1509_052:0434a05_4": "何以故？",
    "T25n1509_052:0434a05_5": "作者不可得故。",
    "T25n1509_052:0434a05_6": "舍利弗！",
    "T25n1509_052:0434a05_7": "眼非作法。",
    "T25n1509_052:0434a06_8": "何以故？",
    "T25n1509_052:0434a06_9": "作者不可得故；乃至意亦如是。",
    "T25n1509_052:0434a07_0": "眼界乃至意觸因緣生受，亦如是。",
    "T25n1509_052:0434a07_1": "復次，舍利弗！",
    "T25n1509_052:0434a08_2": "一切諸法皆非起非作。",
    "T25n1509_052:0434a08_3": "何以故？",
    "T25n1509_052:0434a08_4": "作者不可得故。",
    "T25n1509_052:0434a09_5": "以是因緣故，舍利弗！",
    "T25n1509_052:0434a09_6": "色畢竟不生，受、想、行、識畢竟不生。",
    "T25n1509_052:0434a10_7": "「如舍利弗所言：『何因緣故，畢竟不生，是不名為色？",
    "T25n1509_052:0434a11_8": "畢竟不生，是不名為受、想、行、識？』」",
    "T25n1509_052:0434a12_9": "須菩提言：「色性空，是空無生、無滅、無住異；受想行識性空，是空無生、無滅、無住異。",
    "T25n1509_052:0434a14_10": "眼乃至一切有為法性空，是空無生、無滅、無住異。",
    "T25n1509_052:0434a15_11": "以是因緣故，舍利弗！",
    "T25n1509_052:0434a15_12": "畢竟不生，是不名色；畢竟不生，是不名受、想、行、識。」",
    "T25n1509_052:0434a16_13": "「如舍利弗所言：『何因緣故，畢竟不生法，當教是般若波羅蜜耶？』」",
    "T25n1509_052:0434a18_14": "須菩提言：「畢竟不生即是般若波羅蜜，般若波羅蜜即是畢竟不生，般若波羅蜜、畢竟不生，無二無別。",
    "T25n1509_052:0434a20_15": "以是因緣故，舍利弗！",
    "T25n1509_052:0434a21_16": "我說畢竟不生，當教是般若波羅蜜耶？」",
    "T25n1509_052:0434a22_0": "「如舍利弗所言：『何因緣故，離畢竟不生，無菩薩行阿耨多羅三藐三菩提？』」",
    "T25n1509_052:0434a23_1": "須菩提言：「菩薩摩訶薩行般若波羅蜜時，不見畢竟不生異般若波羅蜜，亦不見畢竟不生異菩薩，畢竟不生及菩薩無二無別。",
    "T25n1509_052:0434a26_2": "不見畢竟不生異色。",
    "T25n1509_052:0434a26_3": "何以故？",
    "T25n1509_052:0434a27_4": "是畢竟不生及色無二無別；不見畢竟不生異受想行識。",
    "T25n1509_052:0434a28_5": "何以故？",
    "T25n1509_052:0434a28_6": "畢竟不生、受想行識無二無別。",
    "T25n1509_052:0434a29_7": "乃至一切種智亦如是。",
    "T25n1509_052:0434a29_8": "以是因緣故，舍利弗！",
    "T25n1509_052:0434b01_9": "離畢竟不生，無菩薩行阿耨多羅三藐三菩提。」",
    "T25n1509_052:0434b02_10": "「如舍利弗所言：『何因緣故，菩薩聞作是說，心不沒、不悔，不驚、不怖、不畏，是名菩薩行般若波羅蜜？』」",
    "T25n1509_052:0434b04_11": "須菩提言：「菩薩摩訶薩不見諸法有覺知相，見一切諸法如夢、如幻、如炎、如影、如化。",
    "T25n1509_052:0434b06_12": "舍利弗！",
    "T25n1509_052:0434b06_13": "以是因緣故，菩薩聞作是說，心不沒、不悔、不驚、不怖、不畏。」",
    "T25n1509_052:0434b08_0": "【論】者言：「諸法無有自性」者，以性空破諸法各各性。",
    "T25n1509_052:0434b09_1": "此中須菩提自說：「諸法和合生，無有自性。」",
    "T25n1509_052:0434b10_2": "如和合五眾等法及六波羅蜜等善法，從是出菩薩名字；是菩薩從作法、眾緣和合生故，非一法所成，以是故言假名。",
    "T25n1509_052:0434b13_3": "是眾法亦從和合邊生，譬如有眼、有色、有明、有空、有欲見心等諸因緣和合生眼識，是中不得言眼是見者、若識是見者、若色是見者、若明是見者。",
    "T25n1509_052:0434b16_4": "若是眼、色、識等，各各不得有所見，和合中亦不應有見。",
    "T25n1509_052:0434b17_5": "以是故，見法畢竟空，如幻、如夢。",
    "T25n1509_052:0434b18_6": "一切諸法亦如是。",
    "T25n1509_052:0434b19_7": "復次，「一切法無常亦不失」，無常破「常倒」，不失破「斷滅倒」；是無常不失法，即是入實相門，是故須菩提語舍利弗：「無常即是動相、即是空相。」",
    "T25n1509_052:0434b22_8": "一切法亦如是。",
    "T25n1509_052:0434b22_9": "復次，「一切法非常非失」者，如十八空後義說。",
    "T25n1509_052:0434b23_10": "「色畢竟不生」者，五眾作者、生者、起者不可得故。",
    "T25n1509_052:0434b24_11": "復次，生相不可得者，如先破生中說。",
    "T25n1509_052:0434b25_12": "一切法亦如是。",
    "T25n1509_052:0434b25_13": "「何以故說若色不生為非色，非受、想、行、識」者，此中須菩提自說：「色從因緣生，無有自性，常空相。",
    "T25n1509_052:0434b28_14": "若法常空相，是法無生相、無滅相、無住異相。",
    "T25n1509_052:0434b29_15": "受、想、行、識亦如是。」",
    "T25n1509_052:0434b29_16": "故不生相法即是無為，非有為相。",
    "T25n1509_052:0434c01_17": "餘法亦如是。",
    "T25n1509_052:0434c01_18": "「畢竟不生，當教誰般若」者，畢竟不生即是諸法實相，諸法實相即是般若波羅蜜，云何以般若波羅蜜教般若波羅蜜？",
    "T25n1509_052:0434c04_19": "若離是畢竟不生有菩薩者，應當教般若波羅蜜；是菩薩、般若波羅蜜、畢竟不生，無二無別，云何當教離畢竟不生行道者？",
    "T25n1509_052:0434c07_20": "上說中已合解。",
    "T25n1509_052:0434c07_21": "「菩薩聞是不沒、不悔」者，菩薩於一切法中不見我、眾生乃至知者、見者，亦無說者、亦無聽者，無邪說、無正說，亦無無說者；知一切法因緣和合故生，諸緣離故滅，無有起者、無有滅者，故不畏、不怖、不沒、不悔。",
    "T25n1509_052:0434c12_22": "菩薩知一切法虛誑、無實無定；若死急時，若墮阿鼻泥犁，心猶不動，況聞虛聲而有恐怖！",
    "T25n1509_052:0434c14_23": "如人夢中見怖畏事，覺已則無恐心，知夢法能誑心，無有實事；菩薩亦如是，入世間心夢中見有恐畏，得諸法實相覺時則無所畏；知諸法但是虛誑，無有真實。",
    "T25n1509_052:0434c18_24": "復次，譬如幻事，智者雖見，心無所惑，知是誑法；菩薩亦如是，知一切法如幻，能誑人心，是中無實，以是故不怖畏。",
    "T25n1509_052:0434c21_25": "如炎、如影、如化亦如是。",
    "T25n1509_052:0434c23_0": "【經】須菩提白佛言：「世尊！",
    "T25n1509_052:0434c23_1": "菩薩摩訶薩行般若波羅蜜，如是觀諸法，是時菩薩摩訶薩不受色，不視色，不住色，不著色，不言是色；受、想、行、識亦不受、不視、不住、不著，亦不言是受、想、行、識。",
    "T25n1509_052:0434c27_2": "眼不受、不視、不住、不著，亦不言是眼；耳、鼻、舌、身；意亦不受、不視、不住、不著，亦不言是意。",
    "T25n1509_052:0434c29_3": "檀波羅蜜不受、不視、不住、不著，亦不言是檀波羅蜜；尸羅波羅蜜、羼提波羅蜜、毘梨耶波羅蜜，禪波羅蜜；般若波羅蜜不受、不示、不住、不著，亦不言是般若波羅蜜。",
    "T25n1509_052:0435a03_4": "內空不受、不示、不住、不著，亦不言是內空；乃至無法有法空亦如是。",
    "T25n1509_052:0435a05_5": "復次，世尊！",
    "T25n1509_052:0435a05_6": "菩薩摩訶薩行般若波羅蜜時，四念處不受、不示、不住、不著，亦不言是四念處；乃至十八不共法不受、不示、不住、不著，亦不言是十八不共法。",
    "T25n1509_052:0435a08_7": "一切三昧門、一切陀羅尼門；乃至一切種智，不受、不示、不住、不著，亦不言是一切種智。",
    "T25n1509_052:0435a10_8": "「復次，世尊！",
    "T25n1509_052:0435a10_9": "菩薩摩訶薩行般若波羅蜜時，不見色乃至不見一切種智。",
    "T25n1509_052:0435a12_10": "何以故？",
    "T25n1509_052:0435a12_11": "色不生，是非色；受、想、行；識不生，是非識。",
    "T25n1509_052:0435a13_12": "眼不生，是非眼；耳、鼻、舌、身；意不生，是非意。",
    "T25n1509_052:0435a14_13": "檀波羅蜜不生，是非檀波羅蜜；乃至般若波羅蜜不生，是非般若波羅蜜。",
    "T25n1509_052:0435a15_14": "何以故？",
    "T25n1509_052:0435a16_15": "色、不生，不二不別；乃至般若波羅蜜、不生，不二不別。",
    "T25n1509_052:0435a17_16": "內空不生，是非內空；乃至無法有法空不生，是非無法有法空，何以故？",
    "T25n1509_052:0435a18_17": "內空乃至無法有法空、不生，不二不別。",
    "T25n1509_052:0435a19_18": "世尊！",
    "T25n1509_052:0435a19_19": "四念處不生，非四念處，何以故？",
    "T25n1509_052:0435a20_20": "四念處、不生，不二不別。",
    "T25n1509_052:0435a21_21": "何以故？",
    "T25n1509_052:0435a21_22": "世尊！",
    "T25n1509_052:0435a21_23": "是不生法非一、非二、非三、非異。",
    "T25n1509_052:0435a22_24": "以是故，四念處、不生，不二不別。",
    "T25n1509_052:0435a22_25": "乃至十八不共法不生，非十八不共法。",
    "T25n1509_052:0435a23_26": "何以故？",
    "T25n1509_052:0435a23_27": "十八不共法、不生，不二不別。",
    "T25n1509_052:0435a24_28": "何以故？",
    "T25n1509_052:0435a24_29": "世尊！",
    "T25n1509_052:0435a24_30": "是不生法非一、非二、非三、非異。",
    "T25n1509_052:0435a25_31": "以是故，十八不共法不生，非十八不共法。",
    "T25n1509_052:0435a26_32": "世尊！",
    "T25n1509_052:0435a26_33": "如不生，是非如；乃至不可思議性不生，是非不可思議性。",
    "T25n1509_052:0435a28_34": "世尊！",
    "T25n1509_052:0435a28_35": "是阿耨多羅三藐三菩提不生，一切智；一切種智不生，是非一切種智。",
    "T25n1509_052:0435a29_36": "何以故？",
    "T25n1509_052:0435b01_37": "是阿耨多羅三藐三菩提，乃至一切種智、不生，不二不別。",
    "T25n1509_052:0435b02_38": "何以故？",
    "T25n1509_052:0435b02_39": "世尊！",
    "T25n1509_052:0435b02_40": "是不生法非一、非二、非三、非異。",
    "T25n1509_052:0435b03_41": "以是故，乃至一切種智不生，非一切種智。",
    "T25n1509_052:0435b04_42": "「世尊！",
    "T25n1509_052:0435b04_43": "色不滅相，是非色。",
    "T25n1509_052:0435b04_44": "何以故？",
    "T25n1509_052:0435b05_45": "色及不滅相，不二不別。",
    "T25n1509_052:0435b05_46": "何以故？",
    "T25n1509_052:0435b05_47": "世尊！",
    "T25n1509_052:0435b05_48": "是不滅法非一、非二、非三、非異。",
    "T25n1509_052:0435b06_49": "以是故，色不滅相是非色；受、想、行；識不滅相是非識。",
    "T25n1509_052:0435b07_50": "何以故？",
    "T25n1509_052:0435b08_0": "識及不滅不二不別。",
    "T25n1509_052:0435b08_1": "何以故？",
    "T25n1509_052:0435b08_2": "世尊！",
    "T25n1509_052:0435b08_3": "是不滅法非一、非二、非三、非異，以是故，識不滅相是非識。",
    "T25n1509_052:0435b10_4": "檀波羅蜜乃至般若波羅蜜，內空乃至無法有法空，四念處乃至十八不共法，亦如是。",
    "T25n1509_052:0435b12_5": "「世尊！",
    "T25n1509_052:0435b12_6": "以是故，色入無二法數，受、想、行、識入無二法數，乃至一切種智入無二法數。」",
    "T25n1509_052:0435b14_0": "【論】者言：須菩提白佛：菩薩能如是觀諸法，於五眾中有五種正觀行：所謂「不受」，以五眾中有無常火能燒心故。",
    "T25n1509_052:0435b16_1": "「不視」者，不取相，非但觀無常等過，觀是五眾空，不取相故。",
    "T25n1509_052:0435b18_2": "「不住」者，不依止五眾，畏諸煩惱賊來故，不敢久住；譬如空聚落，賊所止處，智者不應久住。",
    "T25n1509_052:0435b20_3": "「不著」者，五眾若有一罪，猶不應著，何況身有飢渴、寒熱、老病死等，心有憂愁、恐怖、妬嫉、瞋恚等，後世墮三惡道！",
    "T25n1509_052:0435b22_4": "一切無常、苦、空、無我，不得自在；如是等無量無邊過罪，云何可著？",
    "T25n1509_052:0435b24_5": "「不言是色」者，不以邪見說色若常、若無常等，不言五眾如是定相。",
    "T25n1509_052:0435b25_6": "乃至一切種智亦如是。",
    "T25n1509_052:0435b26_7": "何以故？",
    "T25n1509_052:0435b26_8": "色中行五種正行，是五眾皆無生相，皆一相，一相則無相；若無相則非有五眾。",
    "T25n1509_052:0435b28_9": "乃至一切種智亦如是。",
    "T25n1509_052:0435c01_10": "若一切法無生相、般若波羅蜜不二不別；得是無生心，即是般若波羅蜜；得般若波羅蜜，即知諸法不生不滅。",
    "T25n1509_052:0435c03_11": "以是故，般若波羅蜜即是不生，不二不別。",
    "T25n1509_052:0435c04_12": "復次，須菩提自說因緣，所謂是無生法不一相、不二相、不三、不異。",
    "T25n1509_052:0435c06_13": "何以故？",
    "T25n1509_052:0435c06_14": "諸法、無生一相故。",
    "T25n1509_052:0435c06_15": "乃至一切種智亦如是。",
    "T25n1509_052:0435c07_16": "如無生，無滅亦如是。",
    "T25n1509_052:0435c07_17": "問曰：末後何以故說「色乃至一切種智入無二法數」？",
    "T25n1509_052:0435c08_18": "答曰：菩薩若未破色，則生愛等結使，著是色等；破色已，則生邪見，著是色空等。",
    "T25n1509_052:0435c10_19": "今色等用空智慧故，皆空不二相。",
    "T25n1509_052:0435c11_20": "是諸法虛誑不實，內外入所攝故名為二；色等乃至一切種智，離是二，名不二。",
    "T25n1509_052:0435c13_21": "今須菩提憐愍眾生、利益諸菩薩故，說：「是諸法不二，入無二法數中。」",
    "T25n1509_052:0435c16_0": "大智度論卷第五十二"
}