{
    "T24n1453_008:0487c14_0": "根本說一切有部百一羯磨",
    "T24n1453_008:0487c15_0": "卷第八",
    "T24n1453_008:0487c17_0": "三藏法師義淨奉　制譯",
    "T24n1453_008:0487c18_0": "折伏白四",
    "T24n1453_008:0487c19_0": "時有勝妙苾芻數犯眾教罪，諸苾芻與行遍住、根本遍住，乃至重收根本及摩那[卑*也]，更復重犯。",
    "T24n1453_008:0487c21_1": "諸苾芻以緣白佛，佛言：「汝諸苾芻！",
    "T24n1453_008:0487c22_0": "與勝妙苾芻作折伏羯磨。",
    "T24n1453_008:0487c22_1": "若更有餘如是流類，悉應為作。",
    "T24n1453_008:0487c23_2": "為前方便如上應知。",
    "T24n1453_008:0487c24_0": "「『大德僧伽聽！",
    "T24n1453_008:0487c24_1": "此勝妙苾芻數犯眾教罪，諸苾芻為作遍住乃至摩那[卑*也]，更復重犯。",
    "T24n1453_008:0487c25_2": "今僧伽與作折伏法。",
    "T24n1453_008:0487c26_3": "若僧伽時至聽者，僧伽應許僧伽今與勝妙苾芻為數犯罪作折伏羯磨。",
    "T24n1453_008:0487c27_4": "白如是。』",
    "T24n1453_008:0487c28_5": "次作羯磨，准白應為，乃至我今如是持。」",
    "T24n1453_008:0487c28_6": "佛言：「汝諸苾芻！",
    "T24n1453_008:0487c29_7": "既與勝妙作折伏羯磨，所有行法我今當說，不得與他出家，乃至廣說。",
    "T24n1453_008:0488a01_8": "如行遍住，若不依行者，得越法罪。",
    "T24n1453_008:0488a02_9": "如是為作折伏法已，極現恭勤，於僧伽處不生輕慢，乃至從眾乞收攝法，自言：『我某甲於數犯罪，永為止息。』",
    "T24n1453_008:0488a05_10": "廣說因緣，乃至應作收攝羯磨。",
    "T24n1453_008:0488a05_11": "如令怖羯磨作法應知，有差別者，應云：『我某甲於數犯罪永為止息。』",
    "T24n1453_008:0488a07_12": "餘可類知。」",
    "T24n1453_008:0488a08_0": "驅擯白四",
    "T24n1453_008:0488a09_0": "時具壽阿濕薄迦、補[木*奈]伐素，在枳吒山住處而為污家行罪惡事作，非沙門法，或教他作，共諸女人同一床坐、同槃而食、同觴飲酒、自採花教人採花、自結花或教人結、安花髻綴作珠冠、眉上叉黃頻為點靨、自舞教人舞、自歌教人歌、或自打鼓教人打鼓、急繫其衣乍跳乍躑、轉木空中接而令住、或時轉臂、或為魚躍、或峻泥流澾半路停身、或作馬鳴、或為牛吼、或作象叫、或孔雀鳴、或撫水鼓、或擲水為槊、或打口鼓、或吹口螺如孔雀聲、似黃鸎響，廣作如斯非沙門行，遂令枳吒山下婆羅門眾，咸生薄淡退失信心，於諸苾芻各生譏議，乃至乞食咸不施與。",
    "T24n1453_008:0488a21_1": "阿難陀以緣白佛，佛言：「汝諸苾芻！",
    "T24n1453_008:0488a22_2": "往枳吒山與污家苾芻阿濕薄迦、補捺伐素等為作驅擯羯磨。",
    "T24n1453_008:0488a24_0": "汝諸苾芻！",
    "T24n1453_008:0488a24_1": "欲至彼山可於路次一處而住，差一苾芻具五德者，如常集眾。",
    "T24n1453_008:0488a25_2": "應先問言：『汝苾芻某甲，能於枳吒山詰問阿濕薄迦等行污家事不？』",
    "T24n1453_008:0488a27_3": "彼答言：『能。』",
    "T24n1453_008:0488a27_4": "如常集眾，令一苾芻作白羯磨：『大德僧伽聽！",
    "T24n1453_008:0488a28_5": "此苾芻某甲，能往枳吒山詰問阿濕薄迦、補[木*奈]伐素等苾芻行污家事。",
    "T24n1453_008:0488b01_6": "若僧伽時至聽者，僧伽應許僧伽今差苾芻某甲往枳吒山詰問阿濕薄迦、補[木*奈]伐素苾芻等行污家事。",
    "T24n1453_008:0488b03_7": "白如是。』",
    "T24n1453_008:0488b03_8": "次作羯磨。",
    "T24n1453_008:0488b04_0": "「『大德僧伽聽！",
    "T24n1453_008:0488b04_1": "此苾芻某甲，能往枳吒山詰問阿濕薄迦、補[木*奈]伐素苾芻等行污家事。",
    "T24n1453_008:0488b05_2": "僧伽今差此苾芻某甲，往枳吒山詰問阿濕薄迦、補[木*奈]伐素等苾芻行污家事。",
    "T24n1453_008:0488b07_3": "若諸具壽聽差此苾芻某甲，往枳吒山詰問阿濕薄迦、補[木*奈]伐素等苾芻行污家事者默然；若不許者說。』",
    "T24n1453_008:0488b10_4": "『僧伽已聽差此苾芻某甲往枳吒山詰問阿濕薄迦、補[木*奈]伐素等苾芻竟。",
    "T24n1453_008:0488b11_5": "僧伽已聽許，由其默然故，我今如是持。』",
    "T24n1453_008:0488b13_0": "「汝諸苾芻既至枳吒山，敷座席、鳴犍稚眾集已，彼詰問苾芻應問阿濕薄迦等：『我欲有問，汝容許不？』",
    "T24n1453_008:0488b15_1": "彼既許已，問罪虛實，答言：『所問我罪其事皆實。』",
    "T24n1453_008:0488b16_2": "眾應為作驅擯羯磨。",
    "T24n1453_008:0488b16_3": "為前方便，應作羯磨：「『大德僧伽聽！",
    "T24n1453_008:0488b18_4": "此阿濕薄迦、補[木*奈]伐素、半豆盧呬得迦等，廣為污家行罪惡法：共諸女人同觴飲酒、一槃而食、採花結鬘、掉舉歌舞，便作如是非沙門行，令諸俗侶皆失信心。",
    "T24n1453_008:0488b21_5": "若僧伽時至聽者，僧伽應許僧伽今與阿濕薄迦、補[木*奈]伐素、半豆盧呬得迦等罪惡之人作驅擯羯磨。",
    "T24n1453_008:0488b24_6": "白如是。』",
    "T24n1453_008:0488b24_7": "次作羯磨，准白應作，乃至我今如是持。",
    "T24n1453_008:0488b25_8": "彼三苾芻等得擯羯磨已，不應與他出家，廣說如上。",
    "T24n1453_008:0488b26_9": "此三人等若現恭勤，於僧伽處不生輕慢，乃至從眾乞收攝法，自言：『我某甲等，於污家事永為止息。』",
    "T24n1453_008:0488b29_0": "廣說其緣，乃至應作收攝羯磨，准上應為。」",
    "T24n1453_008:0488c01_0": "求謝白四",
    "T24n1453_008:0488c02_0": "時有勝上苾芻，於某聚落中共雜色長者言相觸忤。",
    "T24n1453_008:0488c03_1": "時此長者以緣白佛，佛言：「汝諸苾芻！",
    "T24n1453_008:0488c04_2": "與勝上苾芻作觸惱俗人求謝羯磨。",
    "T24n1453_008:0488c04_3": "若更有餘如是流類，亦應為作求謝羯磨。",
    "T24n1453_008:0488c06_0": "「『大德僧伽聽！",
    "T24n1453_008:0488c06_1": "勝上苾芻於某聚落共雜色長者言相觸忤。",
    "T24n1453_008:0488c07_2": "若僧伽時至聽者，僧伽應許僧伽今與勝上苾芻共雜色長者言相觸忤作求謝羯磨。",
    "T24n1453_008:0488c09_3": "白如是。』",
    "T24n1453_008:0488c09_4": "次作羯磨，准白應為，乃至我今如是持。",
    "T24n1453_008:0488c11_0": "「既得法已不隨順行，得越法罪。",
    "T24n1453_008:0488c11_1": "若僧伽與作求謝羯磨已，若現恭勤，於僧伽中不生輕慢，乃至從眾乞解求謝羯磨，自言：『我於觸惱俗侶永為止息。』",
    "T24n1453_008:0488c14_2": "廣說如前。",
    "T24n1453_008:0488c14_3": "諸苾芻等應告彼曰：『汝可就彼長者而求懺摩。",
    "T24n1453_008:0488c15_4": "彼容恕己，方可收攝。』",
    "T24n1453_008:0488c16_5": "如觸忤長者時為作求謝羯磨，惱他苾芻亦應為作求謝羯磨，乃至惱苾芻尼、式叉摩拏、求寂男、求寂女，准上應知。",
    "T24n1453_008:0488c18_6": "若苾芻尼觸忤俗人、苾芻、苾芻尼、式叉摩拏、求寂男、求寂女，亦應為作求謝羯磨，下之三眾准上應知。」",
    "T24n1453_008:0488c21_0": "遮不見罪白四。",
    "T24n1453_008:0488c22_0": "時具壽闡陀苾芻既造罪已，諸苾芻告曰：「汝見罪不？」",
    "T24n1453_008:0488c23_1": "答言：「不見。」",
    "T24n1453_008:0488c23_2": "時諸苾芻以緣白佛，佛言：「汝諸苾芻與闡陀苾芻作不見罪捨置羯磨。",
    "T24n1453_008:0488c25_3": "若更有餘如是流類，亦應為作。",
    "T24n1453_008:0488c25_4": "准上應知。",
    "T24n1453_008:0488c27_0": "「『大德僧伽聽！",
    "T24n1453_008:0488c27_1": "此苾芻闡陀既犯罪已，他若問時，答言：「不見。」",
    "T24n1453_008:0488c28_2": "若僧伽時至聽者，僧伽應許僧伽今與苾芻闡陀作不見罪羯磨。",
    "T24n1453_008:0488c29_3": "白如是。』",
    "T24n1453_008:0488c29_4": "次作羯磨，准白應作，乃至我今如是持。",
    "T24n1453_008:0489a01_5": "若與解時亦應准此，其中別者，應云：『我今見罪。』",
    "T24n1453_008:0489a02_6": "若闡陀造罪已不如法說悔，應可與作捨置羯磨。",
    "T24n1453_008:0489a04_7": "彼為作解，並悉同前。",
    "T24n1453_008:0489a04_8": "其中別者，應言：『其罪我已如法說悔。』」",
    "T24n1453_008:0489a06_0": "不捨惡見白四",
    "T24n1453_008:0489a07_0": "具壽鄔波離請世尊曰：「大德苾芻！",
    "T24n1453_008:0489a07_1": "無相自生惡見作如是語：『如佛所說：「習行婬欲是障礙法。」",
    "T24n1453_008:0489a09_2": "我知此法習行之時，非是障礙。』",
    "T24n1453_008:0489a09_3": "諸苾芻不知云何？」",
    "T24n1453_008:0489a10_4": "白佛，佛言：「汝諸苾芻！",
    "T24n1453_008:0489a10_5": "與彼無相作別諫遮。」",
    "T24n1453_008:0489a11_6": "別諫之時堅執不捨。",
    "T24n1453_008:0489a11_7": "云：「此是實，餘皆虛妄。」",
    "T24n1453_008:0489a12_8": "諸苾芻白佛，佛言：「汝諸苾芻！",
    "T24n1453_008:0489a12_9": "作白四羯磨諫彼無相。",
    "T24n1453_008:0489a13_10": "鳴犍稚作前方便，令一苾芻作白羯磨，應如是作。",
    "T24n1453_008:0489a15_0": "「『大德僧伽聽！",
    "T24n1453_008:0489a15_1": "此苾芻無相，自生惡見作如是語：「如佛所說：『習行婬欲是障礙法。』",
    "T24n1453_008:0489a16_2": "我知此法習行之時，非是障礙。」",
    "T24n1453_008:0489a17_3": "諸苾芻為作別諫。",
    "T24n1453_008:0489a17_4": "別諫之時堅執不捨，云：「我說是實，餘皆虛妄。」",
    "T24n1453_008:0489a18_5": "諸苾芻諫此無相言：「汝無相莫謗世尊，謗世尊者不善。",
    "T24n1453_008:0489a20_6": "世尊不作是語，世尊以無量方便說行婬欲是障礙法。",
    "T24n1453_008:0489a21_7": "汝無相未捨惡見已來，僧伽不共言說，極可厭惡，如旃荼羅。」",
    "T24n1453_008:0489a22_8": "若僧伽時至聽者，僧伽應許僧伽今與無相作不捨惡見捨置羯磨。",
    "T24n1453_008:0489a24_9": "白如是。』",
    "T24n1453_008:0489a24_10": "羯磨准白成。」",
    "T24n1453_008:0489a25_0": "時諸苾芻與彼無相作不捨惡見羯磨已，時彼無相堅執不捨。",
    "T24n1453_008:0489a26_1": "諸苾芻白佛，佛言：「初作白時乃至第二羯磨了，若不捨者，得惡作罪。",
    "T24n1453_008:0489a27_2": "第三竟時，得波逸底迦罪。」",
    "T24n1453_008:0489a29_0": "擯惡見求寂白四",
    "T24n1453_008:0489b01_0": "具壽鄔波離請世尊曰：「大德！",
    "T24n1453_008:0489b01_1": "鄔波難陀有二求寂，曾與諸苾芻共言戲調身相摩觸，時此苾芻便生追悔，所犯之罪皆悉悔除，發勇猛心斷諸煩惑，證殊勝果。",
    "T24n1453_008:0489b04_2": "彼二求寂便生惡見，告諸苾芻曰：『大德！",
    "T24n1453_008:0489b05_3": "彼諸苾芻昔與我等作非法事，云何於今得殊勝果？",
    "T24n1453_008:0489b06_4": "我聞佛說習行婬欲是障礙法，習行之時非是障礙。』",
    "T24n1453_008:0489b07_5": "諸苾芻不知云何？」",
    "T24n1453_008:0489b08_6": "白佛，佛言：「汝諸苾芻，為作別諫。」",
    "T24n1453_008:0489b09_0": "別諫之時堅執不捨，諸苾芻白佛，佛言：「為作白四羯磨諫。",
    "T24n1453_008:0489b10_1": "捨者善。",
    "T24n1453_008:0489b10_2": "若不捨者，與彼二求寂作不捨惡見驅擯羯磨。",
    "T24n1453_008:0489b11_3": "作前方便，置彼二人眼見耳不聞處，令一苾芻作白羯磨，應如是作：「『大德僧伽聽！",
    "T24n1453_008:0489b14_4": "彼利刺、長大二求寂自生惡見，作如是語：「我聞佛說婬欲是障礙法，習行之時非是障礙。」",
    "T24n1453_008:0489b16_5": "諸苾芻已作別諫，乃至白四羯磨，諫彼二求寂。",
    "T24n1453_008:0489b17_6": "彼二堅執惡見不肯棄捨，云：「我說是實，餘皆虛妄。」",
    "T24n1453_008:0489b18_7": "諸苾芻語彼二求寂言：「汝從今已去不應說言如來、應、正等覺是我大師；若餘尊宿及同梵行者，不應隨行；如餘求寂，得與大苾芻二夜同宿，汝今無是事。",
    "T24n1453_008:0489b22_0": "汝愚癡人！",
    "T24n1453_008:0489b22_1": "可速滅去。」",
    "T24n1453_008:0489b22_2": "若僧伽時至聽者，僧伽應許僧伽今與彼二求寂作不捨惡見驅擯羯磨。",
    "T24n1453_008:0489b24_3": "白如是。』",
    "T24n1453_008:0489b24_4": "羯磨准白成。」",
    "T24n1453_008:0489b25_0": "時諸苾芻為彼二求寂作驅擯羯磨已，不知云何？",
    "T24n1453_008:0489b26_1": "白佛，佛言：「彼二求寂得羯磨已，諸苾芻不應共住，共宿違者得罪。",
    "T24n1453_008:0489b27_2": "如律應知。」",
    "T24n1453_008:0489b28_0": "收攝白四",
    "T24n1453_008:0489b29_0": "時薜舍離諸苾芻與高苫縛迦諸苾芻眾，得本心已，詣世尊所，作如是言：「大德！",
    "T24n1453_008:0489c01_1": "我今願欲和合。」",
    "T24n1453_008:0489c02_2": "佛言：「娑度。",
    "T24n1453_008:0489c02_3": "(譯為善成，謂於其事善而能成。",
    "T24n1453_008:0489c02_4": "舊云善哉)汝諸苾芻！",
    "T24n1453_008:0489c03_5": "僧伽若破重令和合，能生諸福，無量無數無有邊際。",
    "T24n1453_008:0489c04_6": "猶如毛端析為百分或千億分，還令相合如故，斯實是難，已破令和更難於彼。",
    "T24n1453_008:0489c06_7": "是故我今聽諸苾芻被捨置者，應乞收攝。",
    "T24n1453_008:0489c07_8": "應如是乞，如前，乃至作如是言：「『大德僧伽聽！",
    "T24n1453_008:0489c08_9": "由我某甲等為鬪諍初首，遂令僧伽不和合住，未生諍論令生，已生諍論因茲增長，他正諫時遂便拒諱，或言：「有罪。」",
    "T24n1453_008:0489c10_10": "或言：「無罪。」",
    "T24n1453_008:0489c11_11": "或云：「合捨、或不應捨。」",
    "T24n1453_008:0489c11_12": "或言：「我是犯人。」",
    "T24n1453_008:0489c11_13": "或言：「我實非犯。」",
    "T24n1453_008:0489c12_14": "緣此事故僧伽與我作捨置羯磨，擯斥於我。",
    "T24n1453_008:0489c13_15": "我某甲被捨置來，性行恭勤不生輕慢，今從僧伽乞解捨置法。",
    "T24n1453_008:0489c14_16": "願大德僧伽！",
    "T24n1453_008:0489c15_0": "哀愍攝受我。",
    "T24n1453_008:0489c15_1": "是能愍者，願哀愍故。』",
    "T24n1453_008:0489c15_2": "第二、第三亦如是說。",
    "T24n1453_008:0489c16_3": "次一苾芻為白羯磨：「『大德僧伽聽！",
    "T24n1453_008:0489c17_4": "此苾芻某甲為鬪諍初首，遂令僧伽不和合住，未生諍論令生，已生諍論因茲增長。",
    "T24n1453_008:0489c19_5": "他正諫時遂便拒諱，或言：「有罪。」",
    "T24n1453_008:0489c19_6": "或言：「無罪。」",
    "T24n1453_008:0489c20_7": "緣此事故，僧伽與作捨置羯磨。",
    "T24n1453_008:0489c20_8": "此某甲既得法已，改行恭勤不生輕慢，今從僧伽乞解捨置羯磨。",
    "T24n1453_008:0489c22_9": "若僧伽時至聽者，僧伽應許僧伽今與某甲解捨置羯磨。",
    "T24n1453_008:0489c23_10": "白如是。』",
    "T24n1453_008:0489c23_11": "次作羯磨，准白應為，乃至我今如是持。」",
    "T24n1453_008:0489c25_0": "僧伽和合白四",
    "T24n1453_008:0489c26_0": "世尊告曰：「得解捨置羯磨苾芻所有行法，我今當說。",
    "T24n1453_008:0489c27_1": "此苾芻應從僧伽乞共和合。",
    "T24n1453_008:0489c27_2": "如是應乞。",
    "T24n1453_008:0489c28_3": "為前方便，准上應知，乃至合掌作如是說：「『大德僧伽聽！",
    "T24n1453_008:0490a01_4": "我某甲為鬪諍初首，遂令僧伽不安樂住，僧伽與我某甲作捨置羯磨。",
    "T24n1453_008:0490a02_5": "我某甲既被捨置，改悔前非，已從僧伽乞解捨置羯磨，僧伽已與我解捨置羯磨。",
    "T24n1453_008:0490a04_6": "我某甲今從僧伽乞為和合，願僧伽與我某甲得解捨置，又乞共為和合。",
    "T24n1453_008:0490a06_7": "是能愍者，願哀愍故。』",
    "T24n1453_008:0490a06_8": "三說。",
    "T24n1453_008:0490a07_0": "次一苾芻為白羯磨。",
    "T24n1453_008:0490a08_0": "「『大德僧伽聽！",
    "T24n1453_008:0490a08_1": "此某甲為鬪諍初首，遂令僧伽不安樂住，僧伽已與某甲作捨置羯磨。",
    "T24n1453_008:0490a09_2": "此某甲既被捨置，改悔前非，已從僧伽乞解捨置羯磨，僧伽已與解捨置羯磨。",
    "T24n1453_008:0490a11_3": "此某甲今從僧伽乞共和合。",
    "T24n1453_008:0490a12_4": "若僧伽時至聽者，僧伽應許僧伽今與某甲共作和合，白如是。』",
    "T24n1453_008:0490a13_5": "羯磨准白而作，乃至我今如是持。」",
    "T24n1453_008:0490a15_0": "僧伽和合長淨",
    "T24n1453_008:0490a16_0": "世尊告曰：「僧伽與彼苾芻共和合已，所有行法，我今當說。",
    "T24n1453_008:0490a17_1": "彼苾芻應從僧伽乞和合褒灑陀，應如是乞，乃至作如是言：「『大德僧伽聽！",
    "T24n1453_008:0490a19_2": "由我為首，廣說如前。",
    "T24n1453_008:0490a19_3": "我某甲先被捨置，已從僧伽乞解捨置羯磨，僧伽已與我某甲作解捨置羯磨。",
    "T24n1453_008:0490a21_4": "我某甲已從僧伽乞共和合，僧伽已與我某甲共住和合。",
    "T24n1453_008:0490a22_5": "我某甲今從僧伽乞作和合褒灑陀，願僧伽與我和合褒灑陀。",
    "T24n1453_008:0490a24_6": "是能愍者，願哀愍故。』",
    "T24n1453_008:0490a24_7": "第二、第三亦如是說。",
    "T24n1453_008:0490a25_8": "次一苾芻先作白，方為羯磨：「『大德僧伽聽！",
    "T24n1453_008:0490a26_9": "此某甲先被捨置，已從僧伽乞解捨置法。",
    "T24n1453_008:0490a27_10": "此某甲今從僧伽乞和合褒灑陀。",
    "T24n1453_008:0490a28_11": "若僧伽時至聽者，僧伽應許僧伽今與某甲和合褒灑陀。",
    "T24n1453_008:0490a29_12": "白如是。』",
    "T24n1453_008:0490a29_13": "次作羯磨，准白而為，乃至我今如是持。",
    "T24n1453_008:0490b02_0": "「若僧伽與和合長淨已，彼與僧伽雖非長淨日應為長淨。",
    "T24n1453_008:0490b03_1": "然諸苾芻眾不應於非長淨日而為長淨，除吉祥長淨——難時長淨和合長淨，名為吉祥。",
    "T24n1453_008:0490b05_2": "不應長淨為長淨者，得越法罪。」",
    "T24n1453_008:0490b05_3": "時有苾芻身嬰病苦，無人瞻視，諸苾芻眾不知遣誰看病？",
    "T24n1453_008:0490b07_4": "佛言：「若有病者，從僧伽上座乃至小者。」",
    "T24n1453_008:0490b08_5": "于時舉眾皆往，佛言：「不應一時俱往，應為番次瞻視。",
    "T24n1453_008:0490b09_6": "既至病所，應借問氣力何似？",
    "T24n1453_008:0490b10_7": "如其病人困不能語，應問看病者何似？",
    "T24n1453_008:0490b11_0": "若有違者，其看病人得越法罪。」",
    "T24n1453_008:0490b11_1": "若此病者并瞻病人貧無醫藥，佛言：「若病人有親弟子，及依止弟子，或親教、軌範師等，從覓藥直，共為供給。",
    "T24n1453_008:0490b14_2": "若全無者，可於大眾庫中取藥及藥直瞻侍。",
    "T24n1453_008:0490b15_3": "若不依者，俱得越法罪(更有廣文，如餘處說)。」",
    "T24n1453_008:0490b16_0": "具壽鄔波離請世尊曰：「大德！",
    "T24n1453_008:0490b16_1": "如世尊說：『應於病者供給醫藥。』",
    "T24n1453_008:0490b17_2": "未知何物應堪養病？」",
    "T24n1453_008:0490b17_3": "佛言：「但除性罪，餘皆供用，令其離苦。」",
    "T24n1453_008:0490b18_4": "時有苾芻患瀉痢病，有年少者為看病人，到病者所，申其禮敬；次老者來，病人起禮，既為舉動，遂便委頓。",
    "T24n1453_008:0490b21_5": "佛言：「不應禮彼有染苾芻，有染苾芻亦不禮他。",
    "T24n1453_008:0490b22_6": "見彼禮時，皆不應受，違者得越法罪。」",
    "T24n1453_008:0490b24_0": "「大德！",
    "T24n1453_008:0490b24_1": "云何名為有染、無染？」",
    "T24n1453_008:0490b24_2": "佛言：「染有二種：一者不淨染、二者飲食染(但是糞穢涎唾污身，及大小行來未為洗淨，身嬰垢膩、泥土坌軀，於晨旦時未嚼齒木、正嚼齒木或除糞掃，斯等皆名不淨染也。",
    "T24n1453_008:0490b26_3": "若食噉時或未漱口，設令漱刷尚有餘津，下至飲水未洗口已來，咸名食染也。",
    "T24n1453_008:0490b27_4": "帶斯二染未淨其身，若展轉相觸並成不淨，由此言之，觸器令禮招愆何惑？",
    "T24n1453_008:0490b27_5": "廣如別處也)。」",
    "T24n1453_008:0490c01_0": "時六眾苾芻於食噉時，自恃尊大，令他起避，佛言：「不應令起，下至受藥，或復請鹽，皆不應起。",
    "T24n1453_008:0490c03_1": "令他起者，得越法罪。",
    "T24n1453_008:0490c03_2": "然諸苾芻應須善知年夏次第及坐次第，不依次食，得越法罪。",
    "T24n1453_008:0490c05_3": "具如大律。」",
    "T24n1453_008:0490c05_4": "如世尊說：「勝義洗淨有其三種：一者洗身；二者洗語；三者洗心。",
    "T24n1453_008:0490c06_5": "云何此中但說不淨污身，教令洗濯？」",
    "T24n1453_008:0490c07_6": "佛言：「欲令除去臭氣安樂住故。」",
    "T24n1453_008:0490c08_7": "又復見外道之流懷淨潔慢，令其生信，為欲令彼發深敬心入此法中改邪從正，即如尊者舍利子於憍慢婆羅門處，以洗淨法而攝化之，遂令其人住於初果。",
    "T24n1453_008:0490c11_8": "見斯利益，佛言：「汝諸苾芻！",
    "T24n1453_008:0490c12_9": "應可洗淨，如舍利子法，大便時至應持水缾向大便室，既至室已置衣一邊，持土十五塊廁外安之(或此土塊屑之為末，其一一聚如半桃許，安在塼上或於板上近水流處，土須槽盛預安圊所)。",
    "T24n1453_008:0490c15_10": "仍復更須持土三塊，并拭體物，持其水缾入于廁內，橫扂其戶(門須一扇)，旋轉既訖，或以葉籌淨拭下已(廁內應安置缾土處)，次應洗淨。",
    "T24n1453_008:0490c18_11": "取其三土，可用左手三遍淨洗，即將左腋挾缾，右手排扂。",
    "T24n1453_008:0490c19_12": "還以右手携去，向洗手處蹲踞而坐。",
    "T24n1453_008:0490c20_13": "老者安枮缾安左腿，以肘壓之取其七土，一一咸須別洗左手，其餘七聚應可用心兩手俱洗。",
    "T24n1453_008:0490c22_14": "餘有一聚，用洗君持，然後向濯足處。",
    "T24n1453_008:0490c23_15": "既濯足已，取衣而去(既至房中淨水漱口)。」",
    "T24n1453_008:0490c24_16": "佛言：「汝諸苾芻！",
    "T24n1453_008:0490c24_17": "咸須如是為洗淨事。",
    "T24n1453_008:0490c24_18": "若異斯者，招越法罪。」",
    "T24n1453_008:0490c25_19": "(斯則金口分明制其淨事，而有自出凡意輒作改張，用筒用槽未成雅中。",
    "T24n1453_008:0490c26_20": "雖復歸心淨撿，而實難袪穢污。",
    "T24n1453_008:0490c26_21": "由身子制未被東州，蓋是譯人之疎，固非行者之過)時六眾苾芻在大小便處，隨其夏次而入廁中。",
    "T24n1453_008:0490c29_0": "佛言：「此處不應隨夏次第，在前至者，即須先入。",
    "T24n1453_008:0491a01_1": "其洗手處及洗足處，此即應須隨夏次第。",
    "T24n1453_008:0491a02_0": "若異此者，得越法罪。",
    "T24n1453_008:0491a02_1": "亦復不應於其廁處故作停留，得越法罪。",
    "T24n1453_008:0491a03_2": "(廣如雜事第五卷洗淨威儀經具言)。」",
    "T24n1453_008:0491a04_0": "時有苾芻默入廁內，先在廁者，形體露現遂生慚赧，佛言：「欲入廁時，或彈指或謦咳或踏地作聲。",
    "T24n1453_008:0491a06_1": "若默然入者，得越法罪(由無門扇為此須安)。」",
    "T24n1453_008:0491a07_0": "時有苾芻，於花樹果樹下大小便，佛言：「花果樹下勿大小便。",
    "T24n1453_008:0491a08_1": "如有違者，得越法罪。",
    "T24n1453_008:0491a08_2": "若在棘刺林下無過。」",
    "T24n1453_008:0491a10_0": "時有苾芻既服酥已，為渴所逼，往問醫人。",
    "T24n1453_008:0491a11_0": "醫人令食菴摩洛迦果(即嶺南餘甘子也，初食之時稍如苦澁，及其飲水美味便生，從事立名號餘甘矣。",
    "T24n1453_008:0491a12_1": "舊云菴摩勒果者，訛也)。",
    "T24n1453_008:0491a13_0": "佛言：「有五種果：一、呵梨得枳(舊云呵梨勒，訛)；二、毘鞞得迦(舊云鞞醯勒者，訛也)；三、菴摩洛迦；四、末栗者(即胡椒也)；五、蓽茇利(即蒟醬也，舊云蓽苃類也)。",
    "T24n1453_008:0491a15_1": "此之五果，若時非時，若病、無病，並隨意食。」",
    "T24n1453_008:0491a16_2": "如世尊說：「邊方之國，聽皮臥具。」",
    "T24n1453_008:0491a17_3": "於中方處由鄔波難陀即便遮却，然於俗舍還復開聽。",
    "T24n1453_008:0491a18_4": "具壽鄔波離請世尊曰：「大德！",
    "T24n1453_008:0491a19_0": "制於皮處，唯聽其坐，不許臥者，齊何應坐？」",
    "T24n1453_008:0491a19_1": "佛言：「齊身坐處。」",
    "T24n1453_008:0491a20_2": "「不許臥者，齊何應臥？」",
    "T24n1453_008:0491a20_3": "「謂容眠處。」",
    "T24n1453_008:0491a22_0": "時六眾苾芻用師子皮以充鞋屩，著往勝軍王營，遂使大象群驚。",
    "T24n1453_008:0491a23_1": "以緣白佛，佛言：「汝諸苾芻！",
    "T24n1453_008:0491a24_2": "不應用上象、上馬、師子、虎豹等皮以為皮屩，得越法罪。",
    "T24n1453_008:0491a25_3": "此等筋亦不合用。",
    "T24n1453_008:0491a25_4": "凡為皮履，不[革*雍]前[革*雍]後，不作長靴短靴。",
    "T24n1453_008:0491a26_5": "著者，得越法罪。」",
    "T24n1453_008:0491a27_6": "具壽鄔波離請世尊曰：「大德！",
    "T24n1453_008:0491a27_7": "如世尊說：『上象皮不為皮屩。』",
    "T24n1453_008:0491a28_8": "者，若更有餘鈍象馬皮等，合為屩不？」",
    "T24n1453_008:0491a29_9": "佛言：「不合。」",
    "T24n1453_008:0491a29_10": "「此有何因？」",
    "T24n1453_008:0491a29_11": "「由有鼻牙力故。」",
    "T24n1453_008:0491b01_12": "「大德！",
    "T24n1453_008:0491b01_13": "上馬皮不為鞋履者，若有餘駑馬皮合作鞋不？」",
    "T24n1453_008:0491b02_14": "佛言：「不合。」",
    "T24n1453_008:0491b02_15": "「此有何因？」",
    "T24n1453_008:0491b03_16": "「由有驍勇力故。」",
    "T24n1453_008:0491b03_17": "「大德！",
    "T24n1453_008:0491b03_18": "師子皮虎豹皮不作鞋屩者，設更有餘如斯等皮，得作鞋屩不？」",
    "T24n1453_008:0491b05_19": "佛言：「不合，斯亦有爪牙力。」",
    "T24n1453_008:0491b05_20": "「此等諸皮得作鞋履不？」",
    "T24n1453_008:0491b06_21": "佛言：「不合(中國本無靴屨，為此但有鞋名)。」",
    "T24n1453_008:0491b06_22": "如是世尊制學處已，有獵射人情生敬信，遂將熊皮施與苾芻。",
    "T24n1453_008:0491b08_23": "苾芻不受，即便白佛，佛言：「獵人敬信誠實難得，宜應為受，安置頭邊，熊皮有力，能令眼明。」",
    "T24n1453_008:0491b10_24": "時有苾芻眼光無力，往問醫者，醫人答曰：「可用熊皮以為鞋履。」",
    "T24n1453_008:0491b11_25": "以緣白佛，佛言：「如醫人所說，應用熊皮以充鞋履。",
    "T24n1453_008:0491b12_26": "若其多重不可得者，下至一重，安餘皮上，以毛向身，隨意應著。」",
    "T24n1453_008:0491b14_27": "「大德！",
    "T24n1453_008:0491b14_28": "且如象馬皮是不淨，肉筋牙骨亦不淨耶？」",
    "T24n1453_008:0491b15_29": "佛言：「此皆不淨。」",
    "T24n1453_008:0491b16_0": "如世尊說：「令畜水羅。」",
    "T24n1453_008:0491b16_1": "者，苾芻不知羅有幾種？",
    "T24n1453_008:0491b17_0": "佛言：「羅有五種：一者方羅(若是常用，須絹三尺或二尺、一尺。",
    "T24n1453_008:0491b17_1": "僧家用者或以兩幅，隨時大小。",
    "T24n1453_008:0491b18_2": "其作羅者皆絹須細密，蟲不過者方得。",
    "T24n1453_008:0491b18_3": "若是疎薄元不堪用。",
    "T24n1453_008:0491b18_4": "有人用惡絹疎紗紵布之流，本無護蟲意也)；二者法缾(陰陽缾是)；三者君持(以絹繫口細繩繫項，沈放水中牽口出半，若全沈口水則不入。",
    "T24n1453_008:0491b20_5": "待滿引出仍須察蟲，非直君持，但是綽口缾瓨無問大小，以絹縵口將細繩急繫，隨時取水極是省事，更不須放生器，為深要也)；四酌水羅(斯之樣式東夏元無，述如餘處，即小團羅子，雖意況大同，然非本式也)；五衣角羅(取密絹方一搩許，或繫缾口汲水充用，或置椀內濾時須用，非是袈裟角也。",
    "T24n1453_008:0491b23_6": "此密而且膩，寧堪濾水？",
    "T24n1453_008:0491b23_7": "但為迷方日久誰當指南？",
    "T24n1453_008:0491b23_8": "然此等諸羅皆西方見用。",
    "T24n1453_008:0491b23_9": "大師悲愍為濟含生食肉尚斷，大慈殺生豈當成佛？",
    "T24n1453_008:0491b24_10": "假令暫出寺外即可持羅，并將細繩及放生罐。",
    "T24n1453_008:0491b24_11": "若不將者非直見輕佛教，亦何以獎訓門徒？",
    "T24n1453_008:0491b24_12": "行者思之特宜存護為自他益)。」",
    "T24n1453_008:0491b26_0": "具壽鄔波離請世尊曰：「大德！",
    "T24n1453_008:0491b26_1": "頗得五俱盧舍外無水羅向餘村城及餘寺不？」",
    "T24n1453_008:0491b27_2": "佛言：「不合。",
    "T24n1453_008:0491b27_3": "如其往彼，若水若羅想無闕者，設無得去。」",
    "T24n1453_008:0491c01_4": "「大德！",
    "T24n1453_008:0491c02_0": "頗得無濾水羅涉江河不？」",
    "T24n1453_008:0491c02_1": "佛言：「不得。",
    "T24n1453_008:0491c02_2": "可隨時觀用。」",
    "T24n1453_008:0491c03_3": "「大德！",
    "T24n1453_008:0491c03_4": "涉河澗時，一觀之後齊幾應用？」",
    "T24n1453_008:0491c03_5": "「鄔波離！",
    "T24n1453_008:0491c04_6": "順流而去，得一俱盧舍。",
    "T24n1453_008:0491c04_7": "有別河水來，更須觀察逆流而去。",
    "T24n1453_008:0491c05_8": "隨觀隨飲不流之水，亦隨觀隨用。」",
    "T24n1453_008:0491c06_9": "「大德！",
    "T24n1453_008:0491c06_10": "已濾之水頗得不觀而飲用不？」",
    "T24n1453_008:0491c07_0": "佛言：「要須觀察方可飲用。」",
    "T24n1453_008:0491c07_1": "「大德！",
    "T24n1453_008:0491c07_2": "不濾之水觀得飲用不？」",
    "T24n1453_008:0491c08_3": "佛言：「觀察無蟲，飲用無犯。」",
    "T24n1453_008:0491c08_4": "阿瑜率滿阿尼盧陀以天眼觀水，遂便分明，於其水內覩見中有無量眾生。",
    "T24n1453_008:0491c10_5": "世尊告曰：「不應以天眼觀水。",
    "T24n1453_008:0491c11_6": "然有五種淨水合飲：一、謂別人淨；二、謂僧伽淨；三、濾羅淨；四、井淨；五、泉淨。",
    "T24n1453_008:0491c12_7": "復有明相淨。",
    "T24n1453_008:0491c13_8": "言別人淨者，謂知彼人是可委信，必定不以蟲水與人。",
    "T24n1453_008:0491c14_9": "言僧伽淨者，謂知事人存情撿察。",
    "T24n1453_008:0491c15_10": "言濾羅淨者，布絹密緻不曾蟲過。",
    "T24n1453_008:0491c15_11": "井泉淨者，未曾憶見此井泉有蟲，雖不觀察飲時無過。",
    "T24n1453_008:0491c17_12": "言明相淨者，若水或濾不濾，或復生疑，晝日觀已夜隨飲用，齊至明相，悉皆無過。」",
    "T24n1453_008:0491c19_13": "時諸苾芻觀水時久遂生勞倦，佛言：「齊六牛車迴轉頃可觀其水，或可取其心淨已來，審諦觀察。",
    "T24n1453_008:0491c21_14": "若苾芻有蟲水作有蟲想而飲用者，得波逸底迦。",
    "T24n1453_008:0491c22_15": "有蟲水疑而飲用者，亦得波逸底迦。",
    "T24n1453_008:0491c23_16": "無蟲有蟲想，得突色訖里多。",
    "T24n1453_008:0491c23_17": "無蟲起疑者，得突色訖里多。",
    "T24n1453_008:0491c24_18": "有蟲作無蟲想者，無犯(此說有部，但是疑心，同招本罪)。」",
    "T24n1453_008:0491c25_19": "齒木緣起由跋窶末底河側，諸苾芻眾世尊因制遣嚼齒木。",
    "T24n1453_008:0491c26_20": "時諸苾芻即便在顯露及往還潔淨處嚼，佛言：「有三種事應在屏處：一、大便；二、小便；三、嚼齒木。",
    "T24n1453_008:0491c28_21": "此皆不應在顯露處。」",
    "T24n1453_008:0491c29_22": "是時六眾嚼長齒木，佛言：「齒木有三：謂長、中、短。",
    "T24n1453_008:0492a01_23": "長者十二指，短齊八指。",
    "T24n1453_008:0492a02_24": "二內名中。」",
    "T24n1453_008:0492a02_25": "時諸苾芻嚼齒木了，不知刮舌，仍有口臭，佛言：「應須刮舌，由是我聽作刮舌篦，可用鍮石銅鐵。",
    "T24n1453_008:0492a04_26": "必其無者，破齒木為兩片，可更互相揩去其利刃，屈而刮舌。",
    "T24n1453_008:0492a05_27": "凡棄齒木及刮舌篦，咸須水洗謦咳作聲，或復彈指，以為驚覺。",
    "T24n1453_008:0492a07_28": "於屏穢處，方可棄之。",
    "T24n1453_008:0492a07_29": "必其少水，於塵土內揩[挾(人*人)+((人/人)*(人/人))]而棄。",
    "T24n1453_008:0492a08_30": "若異此者，招越法罪。」",
    "T24n1453_008:0492a10_0": "根本說一切有部百一羯磨卷第八"
}