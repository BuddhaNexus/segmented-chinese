{
    "T10n0309_004:0989c25_0": "十住斷結經卷第四",
    "T10n0309_004:0989c27_0": "姚秦涼州沙門竺佛念譯",
    "T10n0309_004:0989c28_0": "成道品第十",
    "T10n0309_004:0989c29_0": "是時最勝菩薩復白佛言：「世尊！",
    "T10n0309_004:0989c29_1": "云何十住菩薩於十地中而淨其行？」",
    "T10n0309_004:0990a01_2": "是時世尊告最勝曰：「所謂菩薩修神妙道廣度眾生，以性空法暢演文字，進修禁戒，其德無量不可思議亦無有限，一切世人所不能及，天龍鬼神及神尊者，無能齊限，稱歎其德。",
    "T10n0309_004:0990a05_3": "賢聖默然初無所說，若有所演悉成章句；示現神足到十方國，面覲禮敬諸佛世尊；復入定意解脫正受，周普恒沙諸佛國土；見諸正覺聞奇異要，皆悉過度邪部之業；志若安明亦不傾動，心如虛空無所想念；分別曉了法界起滅，其所說法皆應聖印；遊諸正受初無差違；十方諸佛所說言教，與聖法律不相違背，所出音聲微妙殊絕；觀諸世界等若虛空；意念充滿解脫之門；補處菩薩辯才通達義應識機，心與道慧而共相應。",
    "T10n0309_004:0990a15_4": "何謂為心？",
    "T10n0309_004:0990a15_5": "何謂道慧？",
    "T10n0309_004:0990a15_6": "周流世典現入邪業，是謂為心；專精一意在度世法，是謂道慧。",
    "T10n0309_004:0990a17_7": "捨慳布施使無想報，調意和順審諦安詳，是謂為心；正入寂寞不興諸想，澹泊自守不離聖典，是謂道慧。",
    "T10n0309_004:0990a19_8": "若在生死務修其法，雖處其中亦不厭惡，是菩薩心；若復菩薩在八難中不閑之處，不起顛倒有二見心，悉能度於始終之病，是謂道慧。",
    "T10n0309_004:0990a22_9": "於世俗法嗟歎泥洹無為之道，所造功德終不唐捐，是謂為心；菩薩遊於諸法之空，達了清淨而無所有，是謂道慧。",
    "T10n0309_004:0990a25_10": "觀乎前人隨其本意，而為分別所應之法，是謂為心；菩薩入定觀一法慧，同于百千諸法之相，是謂道慧。",
    "T10n0309_004:0990a27_11": "決意惠施不惜所有，國財妻子無所愛悋，是謂為心；處在平等無三乘道，淨于道場盡歸佛道，是謂道慧。",
    "T10n0309_004:0990a29_12": "是謂十住菩薩大士，道心所入靡不周備，守護身口不令放逸，歎譽具足八大人念，當念少欲止足之行，奉修禁戒而無沾污，能為眾生淨於塵垢。",
    "T10n0309_004:0990b04_13": "若見眾生每自歎己毀辱他人，自大貢高憍慢豪貴，懷婬怒癡不善之法，如斯之類，便能與說忍辱之德，皆使眾生隨時自致無所從生法忍於中立。",
    "T10n0309_004:0990b07_14": "勤愍困厄不及道者，意猛精進心不退轉，分別一切德本之業，不見集聚共合偶者，復不見散有若干別，所興福業而無所住非不有住，悉與相應而無所應，不見有應不見無應，無應不應是謂審諦。",
    "T10n0309_004:0990b11_15": "心常娛樂禪思脫門，思惟四食除去染著，觀察盡滅不起定意，所聞強記輒能諷誦，慧無所亂分別根原無有處所，欲尋其本亦不可得，為眾生宣三十七品，解空無相無願之行，常能奉持崇于佛道，隨諸報應令得道果，諸佛世尊所可宣說亦無若干，所因興出斯是真諦，乃至滅度亦復如是，無有他想雜念之心，是謂最勝十住菩薩善權方便無所弊礙。",
    "T10n0309_004:0990b19_16": "以無礙道修于等覺，而為眾生轉其法輪，令不退轉堅固之地。",
    "T10n0309_004:0990b21_17": "十住菩薩立堅固誓，接度眾生而無有難，譬若工巧造印章人，知人姓字便為剋記，隨類記識亦不錯誤。",
    "T10n0309_004:0990b23_18": "菩薩大士亦復如是，以賢聖印而印生死，隨器成辦終不謬誤。",
    "T10n0309_004:0990b25_19": "復當審諦思惟此義，印非泥本泥非印原，然能示現名號姓字。",
    "T10n0309_004:0990b26_20": "菩薩聖慧亦復如是，執慧寶印印可眾生，隨器布現使成名號，便能出生三乘道教。",
    "T10n0309_004:0990b28_21": "如於良田種于穀子，莖節萌芽展轉成長，穀敗芽生無復本體，深自思惟芽非本子亦不離本。",
    "T10n0309_004:0990c01_22": "菩薩大士亦復如是，因緣合會乃應法律，觀諸眾生所興瑕穢三患六礙十二因緣，邪疑身見顛倒之想，便為演說苦空非身無常之法，然後乃說如爾法性，分別苦諦習盡道諦，離於重擔永獲寂滅。",
    "T10n0309_004:0990c06_23": "復當思惟原究本末，因其所生乃有斯患，悉由無明無黠慧法，致于老病生死苦惱；我當方便煎消其病，漸漸令入賢聖法律，以滅無明生老病死永無有餘。",
    "T10n0309_004:0990c09_24": "講演空觀寂然之法，皆使有歸令得恃怙，廣其慧明至於解脫，悉共崇習微妙之智，了淫怒癡等無差特，尋其原本亦不可別，以獲消滅眾想之念，終不懷恨生增減心，得離一切諸種陰蓋縛著結使，無復罣礙。",
    "T10n0309_004:0990c14_25": "心常遊於解脫之門，嗟歎三寶功德之業，常念遠離貪欲之患，堪為眾生宣布功勳。",
    "T10n0309_004:0990c16_26": "菩薩精進於彼無疑，示現空慧而開導之，凡所學法盡無所著，以次成就於不退轉。",
    "T10n0309_004:0990c18_27": "頒宣經道淨修佛座，招引眾生來入佛境，令得滅度永無起滅。",
    "T10n0309_004:0990c19_28": "是謂菩薩無上眾祐要典，如是菩薩當作是觀。",
    "T10n0309_004:0990c20_29": "「十住所入不可思議，修于平等不二之門，達於三世不斷三寶，除去三垢成三脫門。",
    "T10n0309_004:0990c22_30": "菩薩於彼示不思議，從初發意至于十住，常歎開士所修禁戒，德香之熏靡不周遍，彈指之頃皆悉曉了音響之義，於諸通慧而得成就，悉能講演無量法要，於諸文字解無所著亦無識想，尋其處所了無窠窟。",
    "T10n0309_004:0990c27_31": "若有學人繫識在色心不違之，常懷希望縛著不捨，遊於生死周旋往來，意常迷荒不能自拔，有此結網則墜生死，輪轉五道無復休息。",
    "T10n0309_004:0991a01_32": "菩薩執正御諸亂想，不為五陰之所流馳斷諸陰蓋，亦不使色痛想行識令有起滅，思惟安般出入息念；復當分別四大造色，地水火風各有其性，若使彼識不在五處，便能成就不壞法界，識不流馳十二塵勞，眼色耳聲鼻香舌味身更意法，是謂無漏慧根之識，非為生死染污之識。",
    "T10n0309_004:0991a07_33": "若能消滅外不馳騁，於一切法則無希望，設有所猗便生識想，有所僥倖亦名為識。",
    "T10n0309_004:0991a09_34": "菩薩起學無所受入，心不生念無所慕樂，所施功勞不望其報，有為有漏斯為識種，修無為行乃謂無識。",
    "T10n0309_004:0991a12_0": "菩薩闡揚慧明之燈，竪無為炬放大光明，顯示殊勝無等之教，為求質直不求文飾。",
    "T10n0309_004:0991a13_1": "住于道業其身自然無能及者，能顯一切諸佛國土，於中示現獨步無畏，復於諸法永無所獲，亦不選擇見有高下，心應自在不懷怯弱，隨其音響而教化之。",
    "T10n0309_004:0991a17_2": "若為眾生說深法要，捨離一切所興因緣，悉了眾生心之所念，志性所趣善惡之法。",
    "T10n0309_004:0991a19_3": "皆能周普諸佛國土，諸佛世尊所修平等，不見眾生佛國清淨，若見有行則毀法界，是故菩薩心無所住；若覩眾生住于起分，則於法性自生識累，不起不滅識無所住，是謂清淨無為道慧。",
    "T10n0309_004:0991a23_4": "設無道慧平等之法，諸佛世尊終不愍哀興出於世。",
    "T10n0309_004:0991a24_5": "菩薩弘誓行業無本，亦不住本達於自然，不有精勤有所成辦，不見疲厭有懈怠者，於平等觀無生無滅，勇猛精進受菩薩莂，悉能分別經典本末，採取要慧除去塵勞，觀察生死及與滅度不以為異。",
    "T10n0309_004:0991a29_6": "恒自懷抱深經之義，探採遠近寂然無迹，雖度眾生亦無想識，親善知識心無所著，不計吾我及與壽命，分別思惟空無相願不起不滅。",
    "T10n0309_004:0991b03_7": "若在欲界思惟欲愛穢臭不淨，色無色界受形之處達知不淨。",
    "T10n0309_004:0991b04_8": "因欲開化迷惑之徒，故為說此真諦之義；分別空無悉無處所，不見造作有形質者，無作不作不見依猗，住無所住亦無根本，亦復不見受三惡趣，不見生天食封自然，顯示徑路使入道義，無所希望悉無所行。",
    "T10n0309_004:0991b09_9": "於諸法觀自致自然，諸法之相不可究竟，亦如虛空而無邊際。",
    "T10n0309_004:0991b10_10": "十住菩薩教人惠施不興想礙，持戒忍辱精進一心，宣暢智慧善權方便，慈悲喜護救攝貧匱建立大道。",
    "T10n0309_004:0991b13_11": "「十住菩薩雖未昇于如來正座，已能究暢慧海之源，莊嚴土地修清淨國，放大光明普致眾生，訓以正法悉歸於道，建立慧業而獲大乘。",
    "T10n0309_004:0991b16_12": "十方諸佛恒將護之，常以威神助揚其德，乃至作佛成一切智為無上道，不使魔眾而得其便。",
    "T10n0309_004:0991b18_13": "十住菩薩以自覺知功德具滿，欲成作佛坐樹王下，先當修行習四意止，分別身意各各有性，便自觀身起滅興衰，心自慶賀永離苦惱，觀身因緣成精進定，思惟此身報應之對，因緣合成散則磨滅，知身無主亦不可貪，何為生意著此色身？",
    "T10n0309_004:0991b23_14": "莫隨五陰四大諸入之所迷惑，是身為空，不見四大吾我之法。",
    "T10n0309_004:0991b25_15": "累劫積行今始乃得，何為著此無堅固身危脆之物？",
    "T10n0309_004:0991b26_16": "我今當受如來色身及佛法身，夫色身者功德之聚，猶如金剛不可沮壞，十方世界恒沙之數，滿中世俗有漏之身，不及如來色身一毛之德。",
    "T10n0309_004:0991b29_17": "菩薩自念以無量德成此色身，今因此形當受如來佛法之身，雖涉生死往返五道，受苦無量不可稱限，今受如來色身之體，不念曩日更苦惱患，自今永與諸塵勞別，不復貪著五欲之中，觀己身已觀他人身悉無處所，修其淨行而無瑕穢，是謂菩薩修習己身意止之法。",
    "T10n0309_004:0991c06_18": "「云何菩薩復當思惟痛意止之法？",
    "T10n0309_004:0991c07_19": "於是菩薩從初發意至于成佛，於其中間所更苦痛不可限量，專心建志慕求佛道，不以苦痛經歷心懷；若見苦人趣惡處者，便能拔濟使不受苦，恒念眾生不能自寤，終不隨欲而與繫著。",
    "T10n0309_004:0991c11_20": "我昔以來所更痛痒，非真非有悉無所生，若使遭遇不苦不樂痛，此名無記不可字名。",
    "T10n0309_004:0991c13_21": "夫人習近著樂痛者，便自遠離如來之座，不應如來賢聖戒律，自今永息不復生痛，使諸眾生觀痛無主。",
    "T10n0309_004:0991c16_22": "若彼眾生於色起痛，若好若醜善色惡色，地水火風四大造色，達知虛寂而無所有。",
    "T10n0309_004:0991c18_0": "或有眾生先痛後樂，或有先樂後痛，當說深經使護痛痒。",
    "T10n0309_004:0991c19_1": "眼耳鼻舌身意所與色聲香味細滑之法，從因緣起從因緣滅，思惟苦樂悉無苦樂。",
    "T10n0309_004:0991c21_2": "復當分別內外之痛，或有樂痛於現在生，或已過去或將來世而有生者；或有樂痛從愛結生，轉增識著不能捨離；或有樂痛從癡愛生，思惟正觀乃得消滅；或有樂痛因邪疑惑轉轉滋長，以四非常深遠之慧除使不生；或有樂痛從四受生，以無想定而除諸受；或有樂痛從五蓋生，便當思惟七覺意法永使無餘；或有樂痛因六身法生，分別於空無相無願；或有樂痛從七識生，當建精進不造彼緣；或有樂痛因世八法生，常當下意不自貢高；或有樂痛從九惱生，當自勗勉永離九處；或有樂痛從十患生，當除望求不念橫貨；或有樂痛從七瀾四使生，便當思惟智慧大明；或有樂痛從九眾生居及三觀生，便當執意入空寂定；或有樂痛非過去現在因未來愛，非未來現在因過去愛，非過去未來因現在愛，或非過去因未來現在愛，或非未來因過去現在愛，或非現在因未來過去愛，菩薩於彼思惟七處三觀之法，滅此十三隆熾之毒。",
    "T10n0309_004:0992a11_3": "於是菩薩復當思惟樂痛所興，或有樂痛由八邪見及六識身共相受入便生樂痛，遂增陰衰諸入之種，是謂菩薩以解脫觀分別此痛永使無餘；或有樂痛與十不善穢陋之法共相因緣，慧業所斷五疑羅網，於現在生即現在滅，若未來生亦現在滅，若過去生亦現在滅，是謂菩薩以解脫觀便能除却十五疑網。",
    "T10n0309_004:0992a18_4": "「云何菩薩復常思惟意止之法？",
    "T10n0309_004:0992a19_5": "於是菩薩執意御亂心不流馳，有所造作必有所緣，自觀己意觀他人心，其意正等不懷增減，所適之方行步出入舉動安詳，常自專精守護其心，有緣眾生無緣起滅，無緣眾生有緣起滅，於己緣起自緣滅之，他緣起滅因他緣滅；或緣起滅亦不在內復不在外，亦復不在住兩中間，於中出生有緣起滅有非緣起滅；或因貪淫瞋恚愚癡，七使七慢七識止處，七解七觀七忍慧業，若因此處有緣起滅有非緣起滅，斯皆由心因心而生，此四十五盲闇之法，意識所造不自覺知，意不知意誰為意本，既無根本何有意哉？",
    "T10n0309_004:0992b01_6": "菩薩分別心意識法，通達往來而無處所，是謂菩薩以解脫觀知心緣本而不可得。",
    "T10n0309_004:0992b03_7": "亦不見心與善惡合，無合不合應解脫觀。",
    "T10n0309_004:0992b04_8": "又復思惟十二因緣，甚為深遠不可究盡，所種之果不失報應，於諸法界心無染著，設觀法界從因緣起，了知諸法無有真諦，自然寂淨將養自守，心所造化而無形質而不可見，尋其相貌亦無色像，聖慧通達，便入不起無所生法，不住聲聞緣覺之地，常自執意遊諸佛法，內自思惟踊躍無量，吾今乃得降伏於心，捨生死著入智慧海，斯由其心得獲無上正真之道成最正覺，是謂菩薩於意止法而得自在。",
    "T10n0309_004:0992b13_9": "「云何菩薩於法意止而分別觀？",
    "T10n0309_004:0992b14_10": "於是菩薩修習止法初不忘失，至成佛道而不放捨，內自觀法外觀人法，菩薩悉知諸法之相一而不二亦不若干，皆歸於空無相無願，遠離邪見平等諸法，分別十二緣起之本，常念法界成敗興衰，有漏無漏有為無為，善法惡法有記無記。",
    "T10n0309_004:0992b20_0": "是時菩薩思惟觀察，不隨法界自生識想，不見非法而有吾我，亦不興念計人壽命。",
    "T10n0309_004:0992b21_1": "或有菩薩自興法想習著吾我，養育其命思惟斷滅，無常謂有常，天下物類皆悉常在，於無常中計無合散。",
    "T10n0309_004:0992b24_2": "或於法中生顛倒想，無自常無有自常有，無不生有有不生無，無自然生無自然滅，有自然生有自然滅，無不能見我自然有，有不能見我自然無。",
    "T10n0309_004:0992b27_3": "十住菩薩明慧達觀分別有無，斷滅計常我人壽命，平等空無而無所有，最妙第一空觀察之，第一性空亦不生有，有自常有，不知無之所無，無自常無，不知有之所有；菩薩思惟以慧分別，有性自空無亦自空，無不造有有不造無，著有無者是生死法，非最第一泥洹之要。",
    "T10n0309_004:0992c04_4": "無自無空無不知無無自性空，有自有空有不知有有自性空，有則是無無則是有，是謂菩薩於諸法性一一分別。",
    "T10n0309_004:0992c07_5": "思惟挍計是常非常生滅著斷，有為無為有漏無漏，善法惡法有記無記，一切諸法有名號者無名號者，皆悉虛寂亦無起滅，而自觀法觀他人法，於諸想著亦無思想，解空無相無願之法，於法界中推求佛法及與禁戒，悉無處所亦無徑路，不見度人逮解脫者，亦復不見沒在生死，於中開導一切眾生，便能興起無蓋大哀，療諸塵勞了諸纏結。",
    "T10n0309_004:0992c15_6": "空無所有，分別五趣訓以平等，雖處塵欲不懷怯弱，曉了三毒無所罣礙，逮此處者名曰大士，住不思議權現之道，苦習盡道普歸自然。",
    "T10n0309_004:0992c18_7": "於自然中不見起滅，盡意如空而無所有不念住處，推求法界及虛空界，眾生處所悉無所住，一切諸法等若空界，是謂菩薩隨時將導順於道法，雖度眾生亦不見度。",
    "T10n0309_004:0992c21_8": "若有菩薩自觀身法觀他人法，能自制意遊於智慧，解知諸法悉歸解脫，便能將導一切眾生，顯發無上正真之道，使獲無為自然之法，不見所生亦不不生，雖處所生思惟所生，不捨無生無起滅法，是謂菩薩於法意止而得自在。」",
    "T10n0309_004:0992c27_9": "佛復告最勝：「十住菩薩復當思惟四意斷法，常念分別現在目前，未興惡法制令不生，已興惡者方便滅之，未生善法求令生之，已生善法重令增多，常當修習勤行精進，自攝其心使不流馳，古昔以來所積功德，不失威儀禮節之法，所行平等以能撿心思惟正諦。",
    "T10n0309_004:0993a04_10": "禍中重者三不善根墮入惡趣，輪轉五道無有休息；是故菩薩勤修精進，便能消滅惡不善根，不復重來興起亂想，常自觀察不善報應，斯是穢行非是真道，吾今以離非法之行，習第一義而盡塵勞永除瞋恚。",
    "T10n0309_004:0993a08_11": "分別十二因緣之根，未有善法建立功德，令生萌芽使不敗朽，其心清淨亦無瑕玼，不猗三界縛著諸礙，離於所著永無所著，常能勸率至一切智，於諸深慧不有損減，所以得致功德之本，皆由精勤而成道果，是謂菩薩於四意斷而得自在。",
    "T10n0309_004:0993a14_12": "「於是菩薩復當思惟分別神足，菩薩雖獲神足定意，臨欲成道於第十地要當習定。",
    "T10n0309_004:0993a16_13": "如初所學專意入定，思惟四等加愍眾生，彼自稱身亦稱心意，轉入一禪次入二禪，復還攝意從初禪起入第三禪，於中思惟專精一意，從三禪起復入初禪，於禪現變而現神足，從一禪起入第四禪；是時菩薩於四禪中，便試神足以身舉心以心舉身，初如芥子轉如麻豆，漸漸轉高大如胡桃，如是勤加至三七日，身心輕便無所罣礙。",
    "T10n0309_004:0993a23_14": "所以菩薩重入定意而試神足，可依此神足化一億人，立不退轉成神足定。",
    "T10n0309_004:0993a25_15": "是時菩薩復自示現廣布神足而無窮極，從閻浮地至第一天第二第三，乃至六天諸天見已各生此心：『今此菩薩自現神足，所演光明靡所不照，我等諸天各相勸令，擁護菩薩使成佛道。』",
    "T10n0309_004:0993a29_16": "或以天華雜香天衣被服自然甘露而供養者。",
    "T10n0309_004:0993b01_17": "於中開化諸天人民，必志神足而有長益，過去恒沙諸菩薩等，修習十住而淨其行，皆於此處而試神足，一心觀察伺求方便能現眾變，以精進力輒成就道，所為自在無能違逆，所欲化者到便降伏，究竟根原皆使充足使獲果報，魔若魔天不能傾動。",
    "T10n0309_004:0993b07_18": "是時菩薩以天眼觀三千大千世界，有淫怒癡無淫怒癡，有清淨行無清淨行，有定意者無定意者，有亂意者無亂意者，菩薩悉知而為分別諸根所趣。",
    "T10n0309_004:0993b10_19": "復以天耳聞眾生聲，悉能隨次知音響通而教化之。",
    "T10n0309_004:0993b12_20": "以神足力入定三昧，見一切人志性所趣，自覩原本所從來處，是為菩薩行于神足。",
    "T10n0309_004:0993b14_21": "「於是菩薩復當思惟分別根、力、七覺意法、八賢聖道，信念精進定意慧根，菩薩常以玄通之智，觀察眾生頗有成就根力覺道諸神通慧。",
    "T10n0309_004:0993b17_22": "是時菩薩以他心慧觀前眾生，或有具足成就信根，常習八道平等之法，心懷正見不處魔界，信知生死苦痛無量，復知泥洹快樂無為，信有三尊世間大明，不信外道九十六徑，於諸通慧而無狐疑，積功累德熾燃正法，於中建立直信無難。",
    "T10n0309_004:0993b22_23": "復以玄通無罣礙智，觀彼眾生晝夜勤力修精進根，坐臥經行心無懈怠，以獲精進則具諸根，猶如天衣周匝四方，上下正等而無差違。",
    "T10n0309_004:0993b25_24": "時若有人從一面來，捉衣一角舉而移之，餘三角者皆悉隨從。",
    "T10n0309_004:0993b27_25": "精進根者亦復如是，設有修習精進根者，當知具足一切諸法，以有精進便成念根；心不錯亂名曰定根；常以方便攝意守一，分別善惡心如虛空，是謂慧根。",
    "T10n0309_004:0993c01_26": "十住菩薩入玄通定，豫知眾生受胎之相，分別男女男根女根，一生十生百生千生，至無數生皆能曉了而無窮極，是謂菩薩具足道門。",
    "T10n0309_004:0993c04_27": "思惟諸住智辯難及，當念感動十方國土；復當遊於諸佛國土示現光明，有見光者皆得蒙度；復當於諸國土興立法律，普使遵奉賢聖經典；亦當安利國土人民導引法味聞無厭足，常當曉了國土人民種姓成就不別眷屬；亦當觀知眾生心意，便為演說六度無極；復當禁制眾生亂念，漸漸延致一切眾生，自為導首牽引眾生入善法慧，常念入定不失神足，修己神通分別三世知去來今；復當思惟學佛深藏無邊際慧；亦當學習具諸佛法，學了諸法而無染著，學演無底開七寶藏，學以神智成其剎土，學習光明普照十方，得佛定意感動國土，學權方便化諸外道，學於禁戒成就道果，學當集會而轉法輪，己身所學成一切智，已成所學而無所學。」",
    "T10n0309_004:0993c19_28": "佛告最勝：「是謂菩薩修十住行，進成作佛嚴治國土，降神兜術權化天人，示現殊異奇勝之法，觀察種姓託生何國，從兜術天來下世間，三十六返周旋往來而化天人，於中度脫無數眾生，以權方便獨步三界而無恐懼，最後下降六年苦行，專心苦體枯木不別。",
    "T10n0309_004:0993c25_29": "吾雖示現在此苦行，然我乃在無號佛土，於彼教化八十四億那術天人，皆使建立不退轉地。",
    "T10n0309_004:0993c27_30": "此土眾生見我形者，謂為命過不成命根，行過眾生，積薪焚燒不能使然，善權一心轉進聖慧，不捨眾生諸所好慕，除諸不要哀愍不及，是故菩薩現于苦行。",
    "T10n0309_004:0994a02_31": "十住菩薩於十地中，開化眾生不別生死，所度人民與成佛等，若使菩薩意欲速成無上道者，如彈指頃身黃金色，具足十力、四無所畏、十八不共殊勝之法。",
    "T10n0309_004:0994a05_32": "菩薩眷屬一日成就，不求國土種類好惡，但以眾生心懷貢高，輕彼尊己不捨自大。",
    "T10n0309_004:0994a07_33": "是以菩薩現受胞胎隨世權化，在所至到多所饒益。",
    "T10n0309_004:0994a08_34": "十住菩薩無菩薩號即當稱之，號曰如來、至真、等正覺、明行成為、善逝、世間解、無上士、道法御、天人師，號佛、世尊，無量福會諸佛所護諸天宿衛，所講說法要有緣本，隨時應適終不唐舉。",
    "T10n0309_004:0994a12_35": "「最勝當知！",
    "T10n0309_004:0994a13_36": "所以名曰無號佛土者，去此東南七十七億江河沙等諸佛國土，彼有世界名曰仁賢，佛名善眼，彼無聲聞緣覺之道，以無名號無生滅法而相教授，知解脫空不計解脫，聞空尋解通利無難，亦無三毒淫怒癡病，總持強記亦不可盡。",
    "T10n0309_004:0994a18_37": "吾於彼土施為佛事，此彼眾生亦不知吾身為所住。",
    "T10n0309_004:0994a19_38": "是謂菩薩多所潤及，是謂最勝十住菩薩於十地中而淨其行。」",
    "T10n0309_004:0994a20_39": "◎◎滅心品第十一是時最勝菩薩前白佛言：「云何菩薩觀無常義諦分別空，解了己身內外無主？",
    "T10n0309_004:0994a23_40": "又心自在所作具足？」",
    "T10n0309_004:0994a24_41": "爾時世尊告最勝曰：「菩薩所遊心無所著，論講諸法無所罣礙，達知人根是夢幻法，皆了一切眾生之心善惡之念，因緣報應來者遊去，若淨不淨苦樂好醜，順逆縛解定亂窠窟，悉能知之。",
    "T10n0309_004:0994a28_42": "先以曉了虛而不實，復以宿命神通之道，如應說法令知空寂，神足無滯靡所不覩，是謂菩薩觀達本無；或現佛身而取滅度，現以方便不永滅度。",
    "T10n0309_004:0994b02_43": "盡知眾生本末清淨；或現分離散落異處因為說法，知為惡露臭處不淨，計常之人令除愛著；復歎盡漏至泥洹門，設漏不盡亦不受證；復為眾生讚歎無漏，一切萌兆致無盡慧，行大慈哀御禪三昧，遊止三四至四空定，逮空無相不願之法，修三十七道品之德，善權方便靡不開化，觀彼眾生在至八難，除去塵勞永使無垢；復以無礙賢聖之道，入於生死使至泥洹，亦以權慧大智之法，兼化緣覺聲聞之乘，隨從勸進令至道場；若在憒亂煩惱之中，教人行寂不興眾想；若有眾生計諸所著，有數無數現無所有，亦使諸人逮無所著，雖處境界周旋往來，不興想著無所罣礙。",
    "T10n0309_004:0994b15_44": "常與眾生說微妙法，有漏無漏有為無為善法惡法，悉了知之亦無罣礙；復以無礙無漏慧本，曉了眾生心行法本，隨彼形像安處無為，隨習俗教令解明法，心意識想不使起滅，權慧適化常得自在，是謂最勝菩薩行觀。",
    "T10n0309_004:0994b20_45": "解了身本內外無主，念常修行懷來無厭自獲永安；復使眾生蒙其福祐，行大慈悲不懷怯弱，然後乃致解身無主，及內外法亦復如是。",
    "T10n0309_004:0994b23_46": "視其眾生如己骨肉，有所求索先彼後己，大哀堅強所濟不虛，皆使得立奇特之德，心識寂淨亦不動轉，觀察身本無可貪者。",
    "T10n0309_004:0994b26_47": "復為眾生而說不淨，是身如城終無盈虛，身如溝澗時時流溢，身如熾火吞薪無厭，亦如江湖投海無滿。",
    "T10n0309_004:0994b29_48": "「如是，最勝！",
    "T10n0309_004:0994b29_49": "菩薩教誨分別思惟知之不淨，亦使前人興不淨想，深入辯才亦無滯礙，逮得總持無所遺忘，所教之言不失次第，常得審諦正受三昧，恒入寂然諸度無極，降伏魔怨去邪亂想。",
    "T10n0309_004:0994c04_50": "如是最勝！",
    "T10n0309_004:0994c04_51": "菩薩觀身，達知內外無有處所，亦如幻化影響焰光，入真諦法分別法界，遠離貪塵勤修正覺空無相願，知一切法生亦無生無生亦無生，雖處於生而無有二，隨其所生開導度之，執志勇猛不捨道意，坐樹王下而自誓願：『吾今自盟，若我不成等正覺者，終不起于座也。』",
    "T10n0309_004:0994c10_52": "持心平等不捨佛道，常處三界亦無所著，自觀內法觀他人物亦復如是，念求審諦清淨之慧，了知常想悉無常想。",
    "T10n0309_004:0994c13_53": "「復次最勝！",
    "T10n0309_004:0994c13_54": "菩薩自念：『如吾今日，受有漏形何由而獲？",
    "T10n0309_004:0994c14_55": "斯由永劫積德不惓，合集智業乃致此身。』",
    "T10n0309_004:0994c15_56": "不念緣覺聲聞之道，若有人來而趣向之，心不恐懼亦不狐疑。",
    "T10n0309_004:0994c16_57": "行於布施去眾亂想，內自思惟：『使我得成等正覺時，相好嚴身作黃金色。』",
    "T10n0309_004:0994c18_58": "復訓眾生使立禁戒不墮惡趣，順忍不起根門不亂，勤加精進捨自大心，三昧正受心不流馳，修成大智遠離欲塵，以權訓誨達無邊際，聖智之業未曾漏失，所住牢固如佛之住，分別辯才隨順應義，遊心總持不損道教，充滿眾生一切所願，進御退轉使不墮落，所陳言教與禁相應，既自無隙不說彼短，行菩薩道常省己過，寧喪命根不毀彼此。",
    "T10n0309_004:0994c26_59": "若有眾生自來歸命不以為歡，設不來者亦不憂慼，聞善不喜聞惡不怒，將順一切令至道場終成佛道。",
    "T10n0309_004:0994c28_60": "不違禁戒先救彼危不自求安，施以七寶惠而不悔，入深法要神通無礙。",
    "T10n0309_004:0995a01_61": "復以神力觀眾生根深淺高下，分別聖慧而為敷演。",
    "T10n0309_004:0995a02_62": "行無所著亦無窮盡，雖在緣起心不染著一切諸漏不以為證，觀察法性而無吾我，正法寂寞清淨無著，三世興衰法無所住，不見過去永以滅盡，不察當來有對無對，不念現在而常存者。",
    "T10n0309_004:0995a06_63": "如是最勝！",
    "T10n0309_004:0995a07_64": "菩薩遍觀億姟京兆，法無所起法無所滅，身行清淨而不為惡，口言清淨念常至誠，意在清白不犯十惡，是謂菩薩應度無極，便為諸佛而見授決，慧根巍巍功德熾盛，居十住位定不退轉，奉遵於法亦不差違，情性和順所行具足，逮佛十力志若金剛，了於法本有起有滅，曉一切人心病輕重，眾生若干性行不同，所受果報能悉分明。",
    "T10n0309_004:0995a14_65": "「云何菩薩而受果報？",
    "T10n0309_004:0995a15_66": "手執慧明除其大冥思惟果證，最勝當知！",
    "T10n0309_004:0995a16_67": "持強記劍刈去疑聚，有所興造皆是果證。",
    "T10n0309_004:0995a17_68": "因其果證修行廣施，持戒完具如吉祥瓶，心行忍辱如頻頭大士，精進超殊猶善顏王，禪定入微空慧菩薩是也。",
    "T10n0309_004:0995a19_69": "慧心果證不可移轉，菩薩惠施平等無二，不見吾我有若干想，於諸人物亦復平等，人物以等得諸法等，了法平等正覺亦等，戒忍精進一心智慧，悉解平等而無若干，了一切生亦無所生，生亦不生不生亦不生，解生無生乃應法性。",
    "T10n0309_004:0995a24_70": "是謂，最勝！",
    "T10n0309_004:0995a25_71": "菩薩達觀實窮一切真正大法，不興塵勞而與共俱，捨一切生不見所生，既自布施不見所施。",
    "T10n0309_004:0995a27_72": "或有菩薩以施求道，又以想著欲得滅度，斯由雜毒還在生死。",
    "T10n0309_004:0995a28_73": "『計吾往古無數劫時，曾於此界作轉輪王飛行皇帝，隨意所念自然在前無敢違者，子孫相繼經六十九中劫，其間行施戒忍精進一心智慧，興七寶塔高至梵天彌滿世界。",
    "T10n0309_004:0995b03_74": "時世有佛號名勇進，翼從羅漢九十億百千那術，菩薩大士不可稱計，吾自躬身四事供養，衣被飯食床褥臥具病瘦醫藥，國財妻子象馬七珍，奴僕走使下及民吏，盡持供養彼佛世尊。",
    "T10n0309_004:0995b07_75": "時我所施有染著心，由是墜落處在生死，唐勞其功不獲其報，欲計彼時所興功德如毫釐許，今存在者未之見也。』",
    "T10n0309_004:0995b10_76": "如是，最勝！",
    "T10n0309_004:0995b10_77": "菩薩惠施，施亦有施施亦無施，亦不見施亦不見非施，施亦非施非施亦非施，於施等者得諸法等，解施無施乃應自然，戒忍精進一心智慧，亦復如是。",
    "T10n0309_004:0995b14_78": "了智空寂亦不有智，於智無智乃應智慧。",
    "T10n0309_004:0995b15_0": "「復次最勝！",
    "T10n0309_004:0995b15_1": "菩薩復當思惟法寶。",
    "T10n0309_004:0995b15_2": "云何法寶？",
    "T10n0309_004:0995b15_3": "所謂四意止、四意斷、四神足、五根、五力、七覺意、八直行、神通三昧、諸度無極。",
    "T10n0309_004:0995b17_4": "一一分別而無吾我，蠲除闇冥使知大明，建立慧智開化眾生，棄諸重擔而無猶豫，修奉禁戒身意寂然。",
    "T10n0309_004:0995b19_5": "復當思惟建立慧珍，亦不生心而有所猗，意離三世亦無內外，不猗陰蓋四大諸入，取證滅度不見滅度，七覺意花以為花鬘，賢聖八品以為果報，莊嚴道場以為室宅，導進眾生引至無極，淡泊寂然無老病死，亦無憂喜眾苦之惱，獨步三界而無所畏。",
    "T10n0309_004:0995b25_6": "觀諸人物悉皆清淨，我人清淨人物亦淨，了達清淨而無所有。",
    "T10n0309_004:0995b27_0": "菩薩從初發意以來，當念清淨起微妙意，於其中間終不復生淫怒癡意，亦不施心當嬈眾生，亦復不興二乘之心，在於大眾方為上首，雖處豪貴亦不貢高，護於眾生不捨眾生，本無之心各各無實，心無有心亦無結網，是為菩薩金剛之意而不可沮。",
    "T10n0309_004:0995c03_1": "長養善法使不漏失，思惟深妙弘誓曠大不可思議，察一切性不見所起，亦復不見有成就者。",
    "T10n0309_004:0995c05_2": "觀世幻事皆不真實，以清淨觀斯是顛倒，不隨諸法應與不應復不捨之。",
    "T10n0309_004:0995c07_3": "有雜索者不見現在有所積聚，不見去來出有所由，去亦無端來亦無緒，分別現在皆無處所，尋究正法而不可得。",
    "T10n0309_004:0995c10_0": "菩薩建意要在顛倒，不成之想是菩薩要，六十二邪是菩薩要，身想戒見是菩薩要，沈吟猶豫是菩薩要，貿求天福是菩薩要，或入泥犁不計有苦是菩薩要，或復變身入餓鬼中及畜生道是菩薩要。",
    "T10n0309_004:0995c14_1": "菩薩雖處五無間中，於中拔濟苦痛眾生，安處無為長存永樂，亦無起滅亂想之患，思惟法界亦不可得。",
    "T10n0309_004:0995c16_2": "所以者何？",
    "T10n0309_004:0995c17_3": "人由法生法由人興，自起自滅亦無死本，人不離性性不離人，人物自然不見蹤跡。",
    "T10n0309_004:0995c18_4": "吾我壽命亦復如是，吾我自然諸法自然，法以自然道亦自然，解知如是空達觀者，便得自然積聚之道。",
    "T10n0309_004:0995c21_5": "所謂自然積聚道者，妙觀無二亦不見二。",
    "T10n0309_004:0995c22_6": "「菩薩復有速疾三昧，入此三昧者彈指之頃遊於十方恒沙諸佛國土，禮事供養諸佛世尊，還在故處人無覺者，尋於座上即如其像三昧正受到于東方億百那術江河沙等諸佛剎土，禮事供養諸佛世尊，問訊聽受微妙之法，忽然西過復至無量江河沙佛國，禮事供養諸佛世尊已，尋復南至無量國土，即還北方無量國土，四維上下亦復如是，於大眾中一坐一起無覺知者。",
    "T10n0309_004:0996a01_7": "如是最勝！",
    "T10n0309_004:0996a02_8": "菩薩入此正受定意，彈指之頃遊于十方無量剎土，忽然還至在于本位，時坐眾生無覺之者。",
    "T10n0309_004:0996a04_9": "如吾今日於大眾中敷說法義，有二億菩薩不起于座，各各遊至十方剎土，今各還來在于斯坐，聽法眾生無能覺者，皆由菩薩行純淑故。」",
    "T10n0309_004:0996a07_10": "是時最勝前白佛言：「斯正士等所入三昧為號何等，令諸菩薩周遊往返速疾乃爾？」",
    "T10n0309_004:0996a09_11": "是時世尊告最勝曰：「且捨菩薩所入三昧，復有三昧名無礙通，是諸佛世尊常所遊居，如來入此三昧已，出入息頃遊於億百千姟江河沙等諸佛剎土，亦使十方諸佛世尊來內此界，不嬈眾生有覺知者，或持十方一切海水，移在虛空如懸明珠無不見者，不使水性有驚恐者，斯名無礙通慧三昧。」",
    "T10n0309_004:0996a15_12": "時二億中上首大士，有一菩薩名曰海藏，在于座上便自思惟：「如來必欲使我現於三昧神力。」",
    "T10n0309_004:0996a18_0": "即從坐起往詣高座眾會之前，稽首禮佛并諸上尊，則住佛前叉手白言：「佛道深遠不可喻及，無上正真之道實為難逮，如今我觀一切菩薩，及四部眾諸尊神天并來會者，見此菩薩於大眾中而師子吼，又且眾人飢虛於法來甚久矣，今時難遇，欲有所問，若見聽者乃敢發言。」",
    "T10n0309_004:0996a24_1": "佛告海藏：「隨汝疑網而問，如來悉當為汝分別說之，使諸菩薩及一切會令得悅豫，當以智劍之大火，燒汝愚癡之叢林。」",
    "T10n0309_004:0996a27_0": "是時海藏菩薩復白佛言：「唯然世尊。」",
    "T10n0309_004:0996a27_1": "向在座上心獨思惟而自念言：「斯諸二億正士，積善甚久功德具足，降調心意志存道法，累諸善本獲此正受，從無數劫，承事諸佛禮事供養，神通菩薩而此正士為眾生故，象馬七珍而已惠施，皆使生類得成佛道，或以退轉不堅固者，行此定意正受三昧。",
    "T10n0309_004:0996b04_2": "復有菩薩以塵勞故深入生死，欲使眾生永無苦痛；或有菩薩入慈三昧，令彼眾生長離憎嫉；復有菩薩興發悲心，使彼眾生解無常義；或有菩薩遊喜定意有瞻覩者令解空寂；復有菩薩發金剛心皆使眾生成弘誓意；復有菩薩廣大其志迎致一切入己剎土；復有菩薩以身法本令彼眾生初中竟善；復有菩薩八不閑處興顯三寶使不斷絕，或有菩薩以權方便隨前眾生應變適化；復有菩薩閑居靜處觀有為法如幻如化，或有菩薩樂在空慧觀此形體如彼牆壁，或有菩薩心意質直所行清淨亦無穢污；復有菩薩情性至密所遊之方而無漏失；復有菩薩心趣一道，不使眾生聞三乘之名；復有菩薩志樂解，明洗浴前人永無塵穢。」",
    "T10n0309_004:0996b19_3": "爾時世尊在大眾中讚歎彼菩薩曰：「善哉善哉！",
    "T10n0309_004:0996b20_4": "海藏菩薩！",
    "T10n0309_004:0996b20_5": "乃能吾前於大眾中而師子吼，歎譽菩薩所入定意，使來會者悉得聞知斯諸正士所遊定意三昧正受，不可思議無能逮者，非是二乘所能思量。",
    "T10n0309_004:0996b23_6": "菩薩積德不自為已，念拔眾生受苦惱者，正使三千大千剎土，其中風起彌滿世界，周旋速疾如隨嵐風，設有人撿道跡之人，心欲專逝於中往來，尋能成辦而無罣礙，況復菩薩神通大士三昧正受而可思議，轉念之間以過恒沙無量剎土，復以六度十善之法，教化眾生訓以善道，其心永安不可動轉，志行寂靜亦無錯亂，若興心行亦無能及，斯由前世眾德具足，志行庠序不別種類，大慈無盡亦無窮極，一切諸法常自存在，眾生不達謂有興衰。",
    "T10n0309_004:0996c04_7": "法法自生法法自滅，法不生法法不滅法，法生法滅性不移轉，斯是菩薩大士之道，非諸凡俗之所及也。",
    "T10n0309_004:0996c07_8": "眾生之類在於生死不達道本，謂為法性而有變易。",
    "T10n0309_004:0996c08_9": "設當爾者此事不然。",
    "T10n0309_004:0996c08_10": "菩薩從初發意以來，行施行戒眾德具足，所獲果報得成道者，由解空觀虛無寂靜，宣揚去來神妙行業皆悉成辦，入諸菩薩所修行地，遊於殊勝無量佛國，勸發眾生度生死岸，曉了根門隨時適化靡所不濟；或以世俗威儀禮節，或以神足神通道慧育養生類，分別六情塵勞興衰，眼耳鼻口身意所起，眼亦無常亦無真實，去亦無處來亦無跡，耳鼻口身意亦復如是。",
    "T10n0309_004:0996c17_11": "過去當來現在之法，亦不見生亦不見滅，群生愚惑計有常想。",
    "T10n0309_004:0996c18_12": "何以故？",
    "T10n0309_004:0996c18_13": "最勝當知！",
    "T10n0309_004:0996c18_14": "菩薩大士權智普備，行於無量諸度無極，立成信地廣修諸法，為諸如來所見稱歎，除去妄想得無量智，辯才無礙常懷慚愧，觀法無起不見動搖；或以相好莊嚴佛土，所行與法不相違錯，入於甚深一切道智，諮嗟聽法亦無厭足，權智隻步降伏眾魔；或至有想無想之處，或至梵天帝釋宮舍，或至十方恒沙國土，所遊之方興有佛法，所設玄遠不可思議；除去慢惰亦無是非。」",
    "T10n0309_004:0996c27_15": "爾時世尊復告最勝：「菩薩達士修於無量正覺法門，四意止、四意斷、四神足、五根、五力、七覺意、八直行，總持強記而無缺漏，以法意止有為無為有記無記有漏無漏，十力具足諸法無畏，三昧正受斷除陰蓋，曉了分別不退轉地；復以三昧正受之力，超越慧業五十七法，菩薩當念使不忘失。",
    "T10n0309_004:0997a04_16": "若人布施求諸天福，或求鬼神諸龍宮中，或以施心生四天王，復有欲得生二十八鬼神將軍，斯皆不真不獲其願。」",
    "T10n0309_004:0997a07_17": "爾時世尊便與最勝，而說斯偈：「身淨不行惡，　　口行無四殃，　意法不念罪，　　是菩薩總持。",
    "T10n0309_004:0997a11_0": "　頒宣無量德，　　永無慳貪心，　神通除闇冥，　　是菩薩總持。",
    "T10n0309_004:0997a13_0": "　教人布施時，　　無令有願求，　失願墮三塗，　　功勞唐有捐。",
    "T10n0309_004:0997a15_0": "　吾昔求正覺，　　想著經劫限，　方便涉生死，　　五道為遊觀。",
    "T10n0309_004:0997a17_0": "　復於阿僧祇，　　造修立德本，　由不得自在，　　遊戲四淵池。",
    "T10n0309_004:0997a19_0": "　今雖得成佛，　　獨王三千界，　斯緣去想念，　　得入玄路門。",
    "T10n0309_004:0997a21_0": "　道場放金光，　　億神來歸命，　隨沙門善神，　　皆來而自歸。",
    "T10n0309_004:0997a23_0": "「是故最勝！",
    "T10n0309_004:0997a23_1": "當念專意除去想求，解了法界一相無形，修治佛土明慧不斷，不勸助業普施一切，無施無聖了無所生，平等一乘不見若干。",
    "T10n0309_004:0997a26_2": "最勝！",
    "T10n0309_004:0997a26_3": "復當分別四諦，苦由何生復由何滅？",
    "T10n0309_004:0997a27_0": "此五陰身苦之根本，以審諦觀當求滅之；習由苦生盡滅無餘，邪疑倒見有六十二，以無量智解無處所。",
    "T10n0309_004:0997a29_1": "復以四諦觀十二緣起從何生復從何滅？",
    "T10n0309_004:0997b01_2": "漸漸思惟乃知淨寂，身口意行亦復無主，亦無受者亦無來去亦無住處，從須陀洹上至正覺，亦復如是分別欲界色無色界。",
    "T10n0309_004:0997b04_3": "復次最勝！",
    "T10n0309_004:0997b04_4": "菩薩思惟知苦出要，苦習出要苦盡出要苦道出要，如實思惟。",
    "T10n0309_004:0997b05_5": "復當分別十六聖法甚深難測，三十六物惡露不淨，宣揚無上道果之慧，頒示訓誨導之以漸，諸佛深藏靡不貫達，所出言教終不虛發。",
    "T10n0309_004:0997b08_6": "或現大財殊特長者，因其所施攝取眾生，周旋往返令成其道；或以香華光明幡蓋，廣顯照曜皆使周遍；復以神足感動諸天，宣及佛道使趣一乘，故我累劫不以為拘；復現聲聞緣覺之道，託居山澤不現滅度；復入龍宮化諸龍子得在道撿。",
    "T10n0309_004:0997b14_7": "如是最勝！",
    "T10n0309_004:0997b14_8": "菩薩功業不可稱限，非口所宣非意思惟。",
    "T10n0309_004:0997b15_9": "或時菩薩生轉輪王家，天上世界悉蒙將導復受十善，若見眾生在飢儉中，輒以甘露令充其乏，荷負眾惱離愛欲中，菩薩比像不可稱量。",
    "T10n0309_004:0997b18_10": "「復次最勝！",
    "T10n0309_004:0997b18_11": "菩薩當念千七百定意法門，令諸無著得成正覺。",
    "T10n0309_004:0997b20_0": "復有光明定意法門，令菩薩逮總持顯要；復有道樹蔭蓋定意法門，三千世界蒙獲覆蓋；復有雨世神珠定意法門，放百千億無數光明，一一光明出若干種苦空非身無我音響，聞音聲者皆發無上無見之心；復有水精無像定意法門，令十方世洞然一色，加出若干音樂之聲，其聞音者自識宿命，知所從來處所窠窟；復有月盛滿足光明，在眾獨曜如月在星；復有日精光明，現眾生眼令知進趣；復有威神光明，授大乘決無能知者；復有無見頂相光明定意法門，在眾獨尊興恭敬故；復有舌相光明定意法門，處眾信用無誹謗故。",
    "T10n0309_004:0997c03_1": "如是最勝！",
    "T10n0309_004:0997c03_2": "菩薩所入比像千七百定意光明法門無量清淨，即於座上無數之眾聞斯法者，發於無上正真道意，自昔以來未曾聞見。」",
    "T10n0309_004:0997c06_3": "是時東方去此無數恒沙世界，有一菩薩名曰寶勇，將諸眷屬前後圍繞，至此忍土前至佛所，頭面禮足在一面立，叉手向佛而歎頌曰：「和顏色殊特，　　人中尊第一，　塵勞無垢穢，　　施以無量德。",
    "T10n0309_004:0997c12_0": "　其明照百億，　　鮮潔知無涯，　慈悲一切人，　　獨步王三千。",
    "T10n0309_004:0997c14_0": "　我等今日來，　　欲聞甘露慧，　願演時得濟，　　如渴奔流泉。",
    "T10n0309_004:0997c16_0": "　導師時乃至，　　如彼優曇鉢，　我等病根人，　　為救為作護。",
    "T10n0309_004:0997c18_0": "　今我從來處，　　去此無數土，　飢虛甚積久，　　願為宣示之。」",
    "T10n0309_004:0997c20_0": "是時寶勇菩薩，以此偈讚佛已，復禮佛足各次第坐。",
    "T10n0309_004:0997c21_1": "爾時世尊告來會者：「諦聽諦聽，善思念之！",
    "T10n0309_004:0997c22_2": "吾當分別說於菩薩無生滅行，上中下善戢在心懷。」",
    "T10n0309_004:0997c23_3": "時諸菩薩白世尊曰：「願樂欲聞。」",
    "T10n0309_004:0997c24_0": "世尊告曰：「道者非生生亦非道，無想是道想亦非道，無者是道有者非道，無著是道著者非道，有欲成道斯亦非道，無成無欲乃謂為道，意繫根門亦非真道，除根門者乃謂為道。」",
    "T10n0309_004:0997c28_0": "時會菩薩，復生此念：「云何名為無生滅行，復言是道？",
    "T10n0309_004:0997c29_1": "今言泥洹豈非道乎？」",
    "T10n0309_004:0997c29_2": "爾時世尊復知大會心之所念，告眾菩薩曰：「云何泥洹異於道乎？」",
    "T10n0309_004:0998a02_3": "對曰：「非也。」",
    "T10n0309_004:0998a02_4": "「若使泥洹不異於道，何以故言斯是泥洹斯是道耶？",
    "T10n0309_004:0998a03_5": "此是無為此是滅盡，此是快樂安隱之處；或復稱言此是名色六入，此興則興此滅則滅；復是泥洹道耶？」",
    "T10n0309_004:0998a05_6": "對曰：「非也。",
    "T10n0309_004:0998a06_7": "世尊！」",
    "T10n0309_004:0998a06_8": "佛告曰：「善哉善哉！",
    "T10n0309_004:0998a06_9": "如汝所言！",
    "T10n0309_004:0998a06_10": "道非泥洹泥洹非道，生是滅本然滅非生，道是泥洹之本，然泥洹亦非道也，名色六入亦復如是。」",
    "T10n0309_004:0998a09_11": "爾時眾會，聞斯說法無生滅行定意觀時，皆逮得無生滅心不復退轉。",
    "T10n0309_004:0998a11_0": "十住斷結經卷第四"
}