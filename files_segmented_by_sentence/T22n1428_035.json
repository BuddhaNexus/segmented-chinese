{
    "T22n1428_035:0812b18_0": "四分律卷第三十五(二分之十四)",
    "T22n1428_035:0812b20_0": "姚秦罽賓三藏佛陀耶舍",
    "T22n1428_035:0812b21_0": "共竺佛念等譯",
    "T22n1428_035:0812b22_0": "受戒揵度之五",
    "T22n1428_035:0812b23_0": "爾時有黃門，來至僧伽藍中，語諸比丘言：「我欲出家受具足戒。」",
    "T22n1428_035:0812b24_1": "諸比丘即與出家受具足戒。",
    "T22n1428_035:0812b25_2": "受具足戒已，語諸比丘言：「共我作如是如是事來。」",
    "T22n1428_035:0812b26_3": "比丘答言：「汝滅去！",
    "T22n1428_035:0812b26_4": "失去！",
    "T22n1428_035:0812b26_5": "何用汝為？」",
    "T22n1428_035:0812b27_6": "彼復至守園人及沙彌所語言：「共我作如是如是事來。」",
    "T22n1428_035:0812b28_7": "守園人沙彌語言：「汝滅去！",
    "T22n1428_035:0812b29_8": "失去！",
    "T22n1428_035:0812b29_9": "何用汝為？」",
    "T22n1428_035:0812b29_10": "彼黃門出寺外，共放牛羊人作婬欲事。",
    "T22n1428_035:0812c01_11": "時諸居士見已譏嫌言：「沙門釋子并是黃門，中有男子者共作婬欲事。」",
    "T22n1428_035:0812c03_12": "時諸比丘以此因緣白佛，佛言：「黃門於我法中無所長益，不得與出家受具足戒；若已出家受具足戒應滅擯。",
    "T22n1428_035:0812c05_13": "是中黃門者，生黃門、犍黃門、妬黃門、變黃門、半月黃門。",
    "T22n1428_035:0812c07_14": "生者，生已來黃門。",
    "T22n1428_035:0812c07_15": "犍者，生已都截去作黃門。",
    "T22n1428_035:0812c08_16": "妬者，見他行婬已有婬心起。",
    "T22n1428_035:0812c08_17": "變者，與他行婬時失男根變為黃門。",
    "T22n1428_035:0812c09_18": "半月者，半月能男半月不能男。」",
    "T22n1428_035:0812c10_19": "爾時佛遊波羅[木*奈]國。",
    "T22n1428_035:0812c10_20": "善現龍王壽極長，生厭離心而作是念：「今生此長壽龍中，何時得離此身？」",
    "T22n1428_035:0812c12_21": "復作是念：「此沙門釋子修清淨行，我今寧可就彼求出家為道，可得離此龍身。」",
    "T22n1428_035:0812c14_22": "即變身作一年少外道形，往至僧伽藍中，語諸比丘言：「我欲出家受具足戒。」",
    "T22n1428_035:0812c16_23": "時諸比丘，不觀其本輒與出家受具足戒，與一比丘同一房住。",
    "T22n1428_035:0812c17_24": "時彼比丘出外小行，善現龍王放身睡眠。",
    "T22n1428_035:0812c18_25": "諸龍常法，有二事不離本形：若眠時、若婬時，不離本形。",
    "T22n1428_035:0812c20_26": "時龍王身脹滿房中，窓戶嚮孔中身皆凸出。",
    "T22n1428_035:0812c21_27": "時彼比丘還，以手排戶，手觸龍身，覺內有異，即便高聲唱言：「蛇！",
    "T22n1428_035:0812c22_28": "蛇！」",
    "T22n1428_035:0812c22_29": "比房比丘聞其聲，便問言：「何故大喚？」",
    "T22n1428_035:0812c23_30": "即以此事具為說之。",
    "T22n1428_035:0812c24_31": "時彼龍王亦聞比丘喚聲，即還覺結加趺坐，直身正意繫念在前。",
    "T22n1428_035:0812c25_32": "時比丘即入問言：「汝是誰？」",
    "T22n1428_035:0812c26_33": "答言：「我是善現龍王，我生長壽龍中，厭離此身作此念：『我何時當得離此龍身？』",
    "T22n1428_035:0812c28_34": "復生此念：『沙門釋子修清淨行，我今寧可從其出家學道免此龍身。』」",
    "T22n1428_035:0812c29_35": "時諸比丘以此因緣往白佛，佛言：「畜生者，於我法中無所長益。",
    "T22n1428_035:0813a02_36": "若未出家，不得與出家受具足戒；若已與出家受具足戒者，當滅擯。」",
    "T22n1428_035:0813a04_0": "爾時有一年少外道，故殺母。",
    "T22n1428_035:0813a04_1": "既殺已，常懷愁憂念言：「誰能為我除此憂者？」",
    "T22n1428_035:0813a05_2": "即復念言：「此沙門釋子多修善法，我今寧可從其出家學道得滅此罪。」",
    "T22n1428_035:0813a07_3": "即來詣僧伽藍中，語諸比丘：「我欲出家學道。」",
    "T22n1428_035:0813a08_4": "時諸比丘見已，復謂是善現龍王，即問言：「汝是何等人？」",
    "T22n1428_035:0813a09_5": "答言：「我是某甲外道，我故殺母。",
    "T22n1428_035:0813a10_6": "既殺已，常懷愁憂念言：『誰能為我除此憂苦。』",
    "T22n1428_035:0813a11_7": "復作是念：『沙門釋子多修善法，我今寧可從其出家學道得滅此罪。』",
    "T22n1428_035:0813a13_8": "是故來求出家。」",
    "T22n1428_035:0813a13_9": "時諸比丘以此事往白佛，佛言：「殺母者，於我法中無所長益。",
    "T22n1428_035:0813a15_0": "若未出家，不得與出家受具足戒；若與出家受具足戒，應滅擯。」",
    "T22n1428_035:0813a16_1": "時復有一外道，故殺父。",
    "T22n1428_035:0813a17_2": "既殺已，常懷愁憂念言：「誰能為我除此憂苦？」",
    "T22n1428_035:0813a18_3": "即念言：「沙門釋子多修善法，我今寧可從其出家學道，可得滅此罪。」",
    "T22n1428_035:0813a19_4": "即往僧伽藍中，語諸比丘言：「我欲出家為道。」",
    "T22n1428_035:0813a20_5": "諸比丘見已，謂為善現龍王，問言：「汝是何等人？」",
    "T22n1428_035:0813a21_6": "答言：「我是某甲外道，故殺父。",
    "T22n1428_035:0813a22_7": "既殺已，常懷愁憂念言：『誰能為我除此憂苦？』",
    "T22n1428_035:0813a23_8": "即復念言：『沙門釋子多修善法，我令寧可從其出家學道，可得滅此罪。』",
    "T22n1428_035:0813a25_9": "是故來求出家。」",
    "T22n1428_035:0813a25_10": "時諸比丘以此事往白佛，佛言：「殺父者，於我法中無所長益。",
    "T22n1428_035:0813a27_11": "若未出家，不得與出家受具足戒；若與出家受具足戒，應滅擯。」",
    "T22n1428_035:0813a28_12": "時有眾多比丘，從拘薩羅國在道行，見有阿蘭若處，自相指示言：「此是某甲阿蘭若處。」",
    "T22n1428_035:0813b01_13": "於中殺阿羅漢，中有一人言：「此實是阿羅漢。",
    "T22n1428_035:0813b02_14": "何以故？",
    "T22n1428_035:0813b03_15": "當殺時心無有異。」",
    "T22n1428_035:0813b03_16": "有人問言：「云何知？」",
    "T22n1428_035:0813b04_17": "答言：「我即是其人之一數。」",
    "T22n1428_035:0813b04_18": "時諸比丘以此事具白佛，佛言：「殺阿羅漢人，於我法中無所長益。",
    "T22n1428_035:0813b06_19": "若未出家，不得與出家受具足戒；若與出家受具足戒，當滅擯。」",
    "T22n1428_035:0813b07_20": "時尊者優波離，從坐起偏露右肩、脫革屣、右膝著地、合掌白佛言：「若有破壞僧者，當云何？」",
    "T22n1428_035:0813b10_0": "佛言：「如提婆達比，若未出家受具足戒，不得與出家受具足戒；若與出家受具足戒者，當滅擯。」",
    "T22n1428_035:0813b12_1": "又問：「惡心出佛身血者當云何？」",
    "T22n1428_035:0813b13_2": "佛言：「如提婆達比，若未出家受具足戒者，不得與出家受具足戒；若與出家受具足戒，應滅擯。」",
    "T22n1428_035:0813b15_3": "爾時有一比丘，變為女形，諸比丘念言：「應滅擯不？」",
    "T22n1428_035:0813b16_4": "佛言：「不應滅擯，聽即以先受具足戒年歲，和尚、阿闍梨送置比丘尼眾中。」",
    "T22n1428_035:0813b18_5": "爾時有一比丘尼，變為男子形，諸比丘尼念言：「應滅擯不？」",
    "T22n1428_035:0813b19_6": "佛言：「不應滅擯，聽即以先受戒年歲，和尚、阿闍梨當安置比丘眾中。」",
    "T22n1428_035:0813b21_7": "爾時有一比丘，變為男女二形，諸比丘念言：「應滅擯不？」",
    "T22n1428_035:0813b22_8": "佛言：「應滅擯。」",
    "T22n1428_035:0813b23_9": "爾時有一比丘尼，變為男女二形，諸比丘尼念言：「應滅擯不？」",
    "T22n1428_035:0813b24_10": "佛言：「應滅擯。」",
    "T22n1428_035:0813b24_11": "爾時有比丘，被賊截其男根并卵，諸比丘念言：「應滅擯不？」",
    "T22n1428_035:0813b26_12": "佛言：「不應滅擯。」",
    "T22n1428_035:0813b26_13": "爾時有比丘，為怨家截其男根及卵，諸比丘念言：「應滅擯不？」",
    "T22n1428_035:0813b28_0": "佛言：「不應滅擯。」",
    "T22n1428_035:0813b28_1": "爾時有比丘，為惡獸嚙男根及卵，諸比丘念言：「應滅擯不？」",
    "T22n1428_035:0813b29_2": "佛言：「不應滅擯。」",
    "T22n1428_035:0813c01_3": "爾時有比丘，業報因緣男根自落，諸比丘念言：「應滅擯不？」",
    "T22n1428_035:0813c02_4": "佛言：「不應滅擯。」",
    "T22n1428_035:0813c02_5": "爾時有比丘，自截其男根，諸比丘念言：「應滅擯不？」",
    "T22n1428_035:0813c04_6": "佛言：「應滅擯。」",
    "T22n1428_035:0813c04_7": "爾時有欲受具足者將出界外，諸比丘問：「汝是誰？」",
    "T22n1428_035:0813c05_8": "不自稱字。",
    "T22n1428_035:0813c05_9": "復問言：「汝和尚是誰？」",
    "T22n1428_035:0813c06_10": "復不稱和尚名。",
    "T22n1428_035:0813c06_11": "教乞戒而不乞，諸比丘白佛，佛言：「有三種人，名為不得受具足戒：不自稱字、不肯稱和尚名、教乞戒而不乞，是為三種人不得受具足戒。」",
    "T22n1428_035:0813c10_12": "爾時有著白衣衣服受具足戒，受具足戒已即著入村中乞食。",
    "T22n1428_035:0813c11_13": "諸居士見問言：「汝是誰？」",
    "T22n1428_035:0813c12_14": "答言：「我是沙門釋子！」",
    "T22n1428_035:0813c12_15": "居士言：「沙門釋子不如是！」",
    "T22n1428_035:0813c13_16": "佛言：「不得著白衣衣服受具足戒。」",
    "T22n1428_035:0813c14_17": "爾時復有著外道衣服受具足戒，受具足戒已入村乞食。",
    "T22n1428_035:0813c15_18": "諸居士見問言：「汝是何等人？」",
    "T22n1428_035:0813c16_19": "答言：「我是沙門釋子！」",
    "T22n1428_035:0813c16_20": "居士言：「沙門釋子不如是！」",
    "T22n1428_035:0813c17_21": "佛言：「著外道衣服者，不應與受具足戒。」",
    "T22n1428_035:0813c18_22": "爾時有著眾莊嚴身具者受具足戒，受具足戒已入村乞食。",
    "T22n1428_035:0813c19_23": "諸居士見問言：「汝是何等人？」",
    "T22n1428_035:0813c20_24": "答言：「我是沙門釋子。」",
    "T22n1428_035:0813c20_25": "居士言：「沙門釋子不如是。」",
    "T22n1428_035:0813c21_26": "佛言：「著眾莊嚴身具者，不得與受具足戒。",
    "T22n1428_035:0813c22_27": "有三種人，不名為受具足戒：著俗服、外道服、眾莊嚴身具，是謂三種人不成受具足戒。」",
    "T22n1428_035:0813c24_28": "爾時有與眠人受具足戒，覺已還家。",
    "T22n1428_035:0813c25_29": "諸比丘言：「止！",
    "T22n1428_035:0813c25_30": "莫還家，汝已受具足戒。」",
    "T22n1428_035:0813c26_31": "彼答言：「我不受具足戒。」",
    "T22n1428_035:0813c26_32": "諸比丘往白佛，佛言：「不得授眠者具足戒。」",
    "T22n1428_035:0813c27_33": "爾時有與醉者受具足戒，酒解已即還家，諸比丘言：「汝已受具足戒，止莫還家。」",
    "T22n1428_035:0813c29_34": "答言：「我不受具足戒。」",
    "T22n1428_035:0814a01_35": "佛言：「不得授醉者具足戒。」",
    "T22n1428_035:0814a01_36": "爾時有與狂者授具足戒，狂者得心已便還家。",
    "T22n1428_035:0814a03_37": "諸比丘言：「汝止莫去！",
    "T22n1428_035:0814a03_38": "汝已受具足戒。」",
    "T22n1428_035:0814a03_39": "答言：「我不受具足戒。」",
    "T22n1428_035:0814a04_40": "佛言：「不得與狂者授具足戒。",
    "T22n1428_035:0814a05_41": "有三種人，不得受具足戒：眠、醉、狂，是謂三種不得授具足戒。」",
    "T22n1428_035:0814a06_42": "爾時有裸形人受具足戒，後得衣服已還家。",
    "T22n1428_035:0814a07_43": "諸比丘言：「汝已受具足戒，止莫還家！」",
    "T22n1428_035:0814a08_44": "答言：「我不受具足戒。」",
    "T22n1428_035:0814a09_45": "佛言：「不得與裸形人受具足戒。」",
    "T22n1428_035:0814a10_46": "爾時有與瞋恚人受具足戒，後瞋恚止還家。",
    "T22n1428_035:0814a11_47": "諸比丘語言：「汝已受具足戒，莫還家。」",
    "T22n1428_035:0814a12_0": "答言：「我不受具足戒。」",
    "T22n1428_035:0814a12_1": "佛言：「不得與瞋恚者受具足戒。」",
    "T22n1428_035:0814a13_2": "爾時有強授人具足戒，後便逃走還家。",
    "T22n1428_035:0814a14_3": "諸比丘言：「汝已受具足戒，止莫還家。」",
    "T22n1428_035:0814a15_4": "答言：「我不受具足戒。」",
    "T22n1428_035:0814a15_5": "佛言：「不得強授人具足戒。",
    "T22n1428_035:0814a16_6": "有三種人，非受具足戒：裸形、瞋恚、強與受具足戒者，是謂三種人非受具足戒。」",
    "T22n1428_035:0814a18_7": "如是截手、截脚、截手脚、或截耳、或截鼻、或截耳鼻、或截男根、或截卵、或截男根卵、或截臂、或截肘、或截指、或常患疥瘡、或死相現、或身癭、或身如女身、或有名籍、或避官租賦、或癰瘡、或身駮、或尖頭、或左臂壞、或右臂壞、或舉齒、或虫身、或虫頭、或頭髮痶瘓、或曲指、或六指、或縵指、或有一卵、或無卵、或[病丙+貴]或身內曲、或身外曲、或內外曲、或上氣病、或瘊病、或吐沫病、或病、或諸苦惱、或男根病、或青眼、或黃眼、或赤眼、或爛眼、或有紅眼、或黃赤色眼、或青翳眼、或黃翳眼、或白翳眼、或水精眼、或極深眼、或三角眼、或彌離眼、或大張眼、或凸眼、或一眼、或睞眼、或盲眼、或尖出眼、或斜眼、或瞋怒眼、或瞷眼、或眼有瘡患、或身班、或身疥瘙、或身侵淫瘡、或瘂、或聾、或瘂聾、或捲足指、或跛、或曳脚、或一手一脚一耳、或無手無脚無耳、或無髮無毛、或無齒、或青髮、黃髮、白髮、大長、大短、婦女[跳兆+專]、天子、阿修羅子、揵闥婆子、或有象頭、或有馬頭、或有駱駝頭、或有牛頭、或有驢頭、或有猪頭、或羖羊頭、或有白羊頭、或有鹿頭、或有蛇頭、或有魚頭、或有鳥頭、或有二頭、或有三頭、或有多頭、一切青、一切黃、一切黑、一切赤、一切白、一切似獼猴色、或有風病、或有熱病、或有痰癊病、或癖病、或有喉戾、或有兔缺、或無舌、或截舌、或不知好惡、或身前凸、或後凸、或前後凸、或蟲病、或水病、或內病、或外病、或內外病、或有癖病、常臥不轉病、或有常老極、或有乾痟病、或有失威儀行下極一切污辱眾僧，如此人不得度受具足戒。",
    "T22n1428_035:0814b20_8": "爾時有神足在虛空中受具足戒，佛言：「不名受具足戒。」",
    "T22n1428_035:0814b21_9": "和尚在虛空中與下人受具足戒，佛言：「不名受具足戒。」",
    "T22n1428_035:0814b22_10": "神足在虛空中足數受具足戒，佛言：「不名受具足戒。」",
    "T22n1428_035:0814b24_11": "爾時有隱沒不現者受具足戒，佛言：「不名受具足戒。」",
    "T22n1428_035:0814b25_12": "和尚隱沒受具足戒，佛言：「不名受具足戒。」",
    "T22n1428_035:0814b26_13": "足數比丘隱沒受具足戒，佛言：「不名受具足戒。」",
    "T22n1428_035:0814b27_14": "爾時離見聞處受具足戒，佛言：「不名受具足戒。」",
    "T22n1428_035:0814b28_15": "和尚離見聞處受具足戒，佛言：「不名受具足戒。」",
    "T22n1428_035:0814b29_16": "足數人離見聞處受具足戒，佛言：「不名受具足戒。」",
    "T22n1428_035:0814c02_17": "爾時在界外受具足戒，佛言：「不名受具足戒。」",
    "T22n1428_035:0814c03_18": "和尚在界外受具足戒，佛言：「不名受具足戒。」",
    "T22n1428_035:0814c04_19": "足數人在界外受具足戒，佛言：「不名受具足戒。」",
    "T22n1428_035:0814c05_20": "時有不與沙彌戒便受具足戒，佛言：「得受具足戒。」",
    "T22n1428_035:0814c06_21": "眾僧有犯，世尊有如是教，一切污辱眾僧者，不得受具足戒。",
    "T22n1428_035:0814c08_22": "時有欲受戒者，彼將至界外脫衣看，時受戒者慚耻，稽留受戒事。",
    "T22n1428_035:0814c09_23": "爾時諸比丘，以此事往白世尊，世尊言：「不得如是露形看而為授戒。",
    "T22n1428_035:0814c11_24": "自今已去，聽問十三難事，然後授具足戒。",
    "T22n1428_035:0814c12_25": "白四羯磨當作如是問：『汝不犯邊罪？",
    "T22n1428_035:0814c13_26": "汝不犯比丘尼？",
    "T22n1428_035:0814c13_27": "汝非賊心入道？",
    "T22n1428_035:0814c14_28": "汝非壞二道？",
    "T22n1428_035:0814c14_29": "汝非黃門？",
    "T22n1428_035:0814c14_30": "汝非殺父、殺母？",
    "T22n1428_035:0814c15_0": "汝非殺阿羅漢？",
    "T22n1428_035:0814c15_1": "汝非破僧？",
    "T22n1428_035:0814c15_2": "汝不惡心出佛身血？",
    "T22n1428_035:0814c16_3": "汝非是非人？",
    "T22n1428_035:0814c16_4": "汝非畜生？",
    "T22n1428_035:0814c16_5": "汝非有二形耶？』」",
    "T22n1428_035:0814c17_6": "佛言：「自今已去，聽先問十三難事然後授具足戒，當作白四羯磨，如是授具足戒。",
    "T22n1428_035:0814c19_7": "爾時立欲受具足者，置眼見耳不聞處。",
    "T22n1428_035:0814c20_8": "時戒師當作白羯磨言：『大德僧聽！",
    "T22n1428_035:0814c21_0": "彼某甲，從某甲求受具足戒。",
    "T22n1428_035:0814c21_1": "若僧時到僧忍聽，某甲為教授師。",
    "T22n1428_035:0814c22_2": "白如是。』",
    "T22n1428_035:0814c22_3": "時教授師，當往彼語言：『此安陀會、欝多羅僧、僧伽梨鉢，此衣鉢是汝有不？』",
    "T22n1428_035:0814c24_4": "彼答言：『是。』",
    "T22n1428_035:0814c24_5": "應語言：『善男子諦聽！",
    "T22n1428_035:0814c25_6": "今是至誠時，我今當問，汝隨我問答。",
    "T22n1428_035:0814c25_7": "若不實當言不實，若實當言實。",
    "T22n1428_035:0814c26_8": "汝字何等？",
    "T22n1428_035:0814c27_0": "和尚字誰？",
    "T22n1428_035:0814c27_1": "年滿二十不？",
    "T22n1428_035:0814c27_2": "衣鉢具足不？",
    "T22n1428_035:0814c27_3": "父母聽汝不？",
    "T22n1428_035:0814c28_4": "汝非負債人不？",
    "T22n1428_035:0814c28_5": "汝非奴不？",
    "T22n1428_035:0814c28_6": "汝非官人不？",
    "T22n1428_035:0814c29_7": "汝是丈夫不？",
    "T22n1428_035:0814c29_8": "丈夫有如是病：癩、癰疽、白癩、乾痟、顛狂病，汝今有此諸病不？",
    "T22n1428_035:0815a01_9": "若無，答言：「無。」』",
    "T22n1428_035:0815a02_10": "應語言：『如我今問汝，僧中亦當如是問。",
    "T22n1428_035:0815a03_11": "如汝向者答我，眾僧中亦當如是答。』",
    "T22n1428_035:0815a04_0": "彼教授師如是問已，還來眾僧中。",
    "T22n1428_035:0815a04_1": "如常威儀，相去舒手相及處立，當如是白：『大德僧聽！",
    "T22n1428_035:0815a06_2": "彼某甲，從某甲求受具足戒。",
    "T22n1428_035:0815a06_3": "若僧時到僧忍聽，我已問竟聽將來。",
    "T22n1428_035:0815a07_4": "白如是。』",
    "T22n1428_035:0815a07_5": "彼喚言：『汝來！』",
    "T22n1428_035:0815a08_6": "彼來已，當為捉衣鉢，教禮僧足已，教在戒師前，右膝著地合掌，當教作如是語：『大德僧聽！",
    "T22n1428_035:0815a10_7": "我某甲，從某甲求受具足戒。",
    "T22n1428_035:0815a11_0": "我某甲，今從眾僧乞受具足戒，某甲為和尚。",
    "T22n1428_035:0815a12_1": "願僧慈愍故拔濟我！』",
    "T22n1428_035:0815a12_2": "第二、第三亦如是說。",
    "T22n1428_035:0815a13_3": "時戒師當作白羯磨，如是白：『大德僧聽！",
    "T22n1428_035:0815a14_4": "此某甲，從某甲求受具足戒。",
    "T22n1428_035:0815a14_5": "此某甲，今從眾僧乞受具足戒，某甲為和尚。",
    "T22n1428_035:0815a15_6": "若僧時到僧忍聽，我問諸難事。",
    "T22n1428_035:0815a16_7": "白如是。』",
    "T22n1428_035:0815a16_8": "『善男子聽！",
    "T22n1428_035:0815a17_9": "今是至誠時實語時，我今問汝，汝當隨實答我。",
    "T22n1428_035:0815a18_10": "汝字何等？",
    "T22n1428_035:0815a18_11": "和尚字誰？",
    "T22n1428_035:0815a18_12": "汝年滿二十未？",
    "T22n1428_035:0815a19_13": "三衣鉢具不？",
    "T22n1428_035:0815a19_14": "父母聽汝不？",
    "T22n1428_035:0815a19_15": "汝不負債不？",
    "T22n1428_035:0815a20_0": "汝非奴不？",
    "T22n1428_035:0815a20_1": "汝非官人不？",
    "T22n1428_035:0815a20_2": "汝是丈夫不？",
    "T22n1428_035:0815a20_3": "丈夫有如是病：癩、癰疽、白癩、乾痟、顛狂病，汝今有如是病無？』",
    "T22n1428_035:0815a22_4": "若言無者，當作白四羯磨，應如是白：『大德僧聽！",
    "T22n1428_035:0815a23_5": "此某甲，從某甲求受具足戒。",
    "T22n1428_035:0815a24_6": "此某甲，今從僧乞受具足戒，某甲為和尚。",
    "T22n1428_035:0815a25_7": "某甲自說清淨無諸難事，年滿二十，三衣鉢具。",
    "T22n1428_035:0815a26_8": "若僧時到僧忍聽，僧今授某甲具足戒，某甲為和尚。",
    "T22n1428_035:0815a27_9": "白如是。』",
    "T22n1428_035:0815a27_10": "『大德僧聽！",
    "T22n1428_035:0815a28_11": "此某甲，從某甲求受具足戒。",
    "T22n1428_035:0815a28_12": "此某甲，今從僧乞受具足戒，某甲為和尚。",
    "T22n1428_035:0815a29_13": "某甲自說清淨無諸難事，年滿二十三衣鉢具。",
    "T22n1428_035:0815b01_14": "僧今授某甲具足戒，某甲為和尚。",
    "T22n1428_035:0815b02_15": "誰諸長老忍僧與某甲授具足戒、某甲為和尚者默然，誰不忍者說。",
    "T22n1428_035:0815b04_16": "此是初羯磨。』",
    "T22n1428_035:0815b04_17": "第二、第三亦如是說。",
    "T22n1428_035:0815b05_18": "『僧已忍與某甲受具足戒、某甲為和尚竟，僧忍，默然故，是事如是持。』」",
    "T22n1428_035:0815b06_19": "時有比丘，受具足戒已，眾僧盡捨去。",
    "T22n1428_035:0815b07_20": "時所受具足戒人本二，去彼不遠，即前問言：「汝向者何所為？」",
    "T22n1428_035:0815b09_21": "答言：「我受具足戒。」",
    "T22n1428_035:0815b09_22": "本二語言：「汝今可共作如是如是事，可謂最後作如是如是事。」",
    "T22n1428_035:0815b11_23": "時受具足者，即共行不淨已，後還詣眾中。",
    "T22n1428_035:0815b12_24": "諸比丘問：「汝何故在後？」",
    "T22n1428_035:0815b12_25": "彼即以此因緣具向諸比丘說。",
    "T22n1428_035:0815b13_26": "諸比丘語言：「汝速滅去！",
    "T22n1428_035:0815b14_27": "失去！",
    "T22n1428_035:0815b14_28": "何用汝為？",
    "T22n1428_035:0815b14_29": "不應住此。」",
    "T22n1428_035:0815b14_30": "其人言：「我所作事不應爾耶？」",
    "T22n1428_035:0815b15_31": "諸比丘報言：「不應爾。」",
    "T22n1428_035:0815b16_32": "其人語言：「汝何不先語我？",
    "T22n1428_035:0815b16_33": "我當避之不作。」",
    "T22n1428_035:0815b17_34": "爾時諸比丘以此事往白世尊，世尊言：「自今已去，作羯磨已，當先說四波羅夷法。",
    "T22n1428_035:0815b19_0": "『善男子聽！",
    "T22n1428_035:0815b19_1": "如來、至真、等正覺說四波羅夷法。",
    "T22n1428_035:0815b20_0": "若比丘犯一一法，非沙門、非釋種子，汝一切不得犯婬作不淨行。",
    "T22n1428_035:0815b21_1": "若比丘，犯不淨行受婬欲法乃至畜生，非沙門、非釋種子。』」",
    "T22n1428_035:0815b23_0": "爾時世尊與說譬喻：「猶如有人截其頭終不能還活。",
    "T22n1428_035:0815b24_1": "比丘亦如是，犯波羅夷法已，不能還成比丘行。",
    "T22n1428_035:0815b25_2": "『汝是中盡形壽不得作，能持不？』",
    "T22n1428_035:0815b26_3": "答言：『能。』",
    "T22n1428_035:0815b26_4": "『一切不得盜，下至草葉。",
    "T22n1428_035:0815b27_0": "若比丘，盜人五錢、若過五錢，若自取、教人取，若自破、教人破，若自斫、教人斫，若燒、若埋、若壞色者，彼非沙門非釋種子，譬如斷多羅樹心終不復更生長。",
    "T22n1428_035:0815c01_1": "比丘，犯波羅夷亦如是，終不還成比丘行。",
    "T22n1428_035:0815c02_2": "汝是中盡形壽不得作，能持不？』",
    "T22n1428_035:0815c03_3": "答言：『能。』",
    "T22n1428_035:0815c03_4": "『一切不得故斷眾生命，下至蟻子。",
    "T22n1428_035:0815c04_5": "若比丘，故自手斷人命，求刀授與人，教死、歎死、勸死，與人非藥，若墮胎、若厭禱殺，自作方便。",
    "T22n1428_035:0815c06_6": "若教人作，非沙門非釋種子。",
    "T22n1428_035:0815c07_7": "譬喻者說言，猶如鍼鼻決不堪復用。",
    "T22n1428_035:0815c08_8": "比丘亦如是。",
    "T22n1428_035:0815c08_9": "比丘，犯波羅夷法，不復成比丘行。",
    "T22n1428_035:0815c09_10": "汝是中盡形壽不得作，能持不？』",
    "T22n1428_035:0815c10_11": "答言：『能。』",
    "T22n1428_035:0815c10_12": "『一切不得妄語，乃至戲笑。",
    "T22n1428_035:0815c11_13": "若比丘，非真實，非已有，自說言：「我得上人法、得禪、得解脫、得定、得四空定、得須陀洹果、斯陀含果、阿那含果、阿羅漢果、天來、龍來、鬼神來。」",
    "T22n1428_035:0815c14_14": "彼非沙門非釋種子。",
    "T22n1428_035:0815c14_15": "譬喻者說，譬如大石破為二分終不可還合。",
    "T22n1428_035:0815c15_16": "比丘亦如是，犯波羅夷法，不可還成比丘行。",
    "T22n1428_035:0815c17_0": "汝是中盡形壽不得作，能持不？』",
    "T22n1428_035:0815c17_1": "能者答言：『能。』",
    "T22n1428_035:0815c18_2": "『善男子聽！",
    "T22n1428_035:0815c18_3": "如來、至真、等正覺說四依法。",
    "T22n1428_035:0815c19_0": "比丘依此得出家受具足戒，成比丘法。",
    "T22n1428_035:0815c19_1": "比丘依糞掃衣，依此得出家受具足戒，成比丘法。",
    "T22n1428_035:0815c21_2": "是中盡形壽能持不？』",
    "T22n1428_035:0815c21_3": "答言：『能。』",
    "T22n1428_035:0815c21_4": "『若得長利，檀越施衣、割壞衣得受。』",
    "T22n1428_035:0815c22_5": "『比丘依乞食，比丘依是得出家受具足，得成比丘法。",
    "T22n1428_035:0815c23_6": "是中盡形壽能持不？』",
    "T22n1428_035:0815c24_7": "答言：『能。』",
    "T22n1428_035:0815c24_8": "『若得長利，若僧差食、檀越送食、月八日食、十五日食、月初日食、若僧常食、檀越請食，得受。』",
    "T22n1428_035:0815c26_9": "『依樹下坐，比丘依此得出家受具足，成比丘法。",
    "T22n1428_035:0815c28_0": "是中盡形壽能持不？』",
    "T22n1428_035:0815c28_1": "答言：『能。』",
    "T22n1428_035:0815c28_2": "『若得長利，若別房尖頭屋、小房石室、兩房一戶，得受。』",
    "T22n1428_035:0815c29_3": "『依腐爛藥，比丘依此得出家受具足，成比丘法。",
    "T22n1428_035:0816a02_4": "是中盡形壽能持不？』",
    "T22n1428_035:0816a02_5": "答言：『能。』",
    "T22n1428_035:0816a02_6": "『若得長利，酥油、生酥、蜜、石蜜得受。』",
    "T22n1428_035:0816a03_7": "『汝受戒已，白四羯磨如法成就、得處所，和尚如法、阿闍梨如法，眾僧具足滿，汝當善受教法。』",
    "T22n1428_035:0816a05_8": "應當勸化作福治塔，供養佛法眾僧和尚阿闍梨。",
    "T22n1428_035:0816a06_9": "『若一切如法教不得違逆，應學問誦經勤求方便，於佛法中，得須陀洹果、斯陀含果、阿那含果、阿羅漢果。",
    "T22n1428_035:0816a09_10": "汝始發心出家，功不唐捐，果報不絕。",
    "T22n1428_035:0816a10_11": "餘所未知，當問和尚阿闍梨。』",
    "T22n1428_035:0816a11_0": "自今已去，令受具足者在前而去。」",
    "T22n1428_035:0816a11_1": "爾時有比丘，眾中被舉已即休道，後來至僧伽藍中，語諸比丘言：「我欲還出家。」",
    "T22n1428_035:0816a13_2": "時諸比丘以此因緣往白佛，佛言：「當問彼人：『汝自見罪不？』",
    "T22n1428_035:0816a15_3": "若報言：『我不見罪。』",
    "T22n1428_035:0816a15_4": "不應與出家。",
    "T22n1428_035:0816a15_5": "若言：『我見罪。』",
    "T22n1428_035:0816a16_6": "與出家。",
    "T22n1428_035:0816a16_7": "與出家已，復當問言：『汝見罪不？』",
    "T22n1428_035:0816a17_8": "若言：『不見罪。』",
    "T22n1428_035:0816a17_9": "不應與受具足戒。",
    "T22n1428_035:0816a18_0": "若言：『見罪。』",
    "T22n1428_035:0816a18_1": "應與授具足戒。",
    "T22n1428_035:0816a18_2": "與授具足戒已當語言：『汝能懺悔不？』",
    "T22n1428_035:0816a19_3": "若言：『不能懺悔。』",
    "T22n1428_035:0816a19_4": "不得與解羯磨。",
    "T22n1428_035:0816a20_5": "若言：『能懺悔。』",
    "T22n1428_035:0816a20_6": "當與解羯磨。",
    "T22n1428_035:0816a21_0": "與解羯磨已當語言：『汝懺悔罪。』",
    "T22n1428_035:0816a21_1": "若懺悔善，不者若僧得和合，更與作舉。",
    "T22n1428_035:0816a22_2": "若僧不和合，與共住止，無犯。」",
    "T22n1428_035:0816a23_3": "爾時舍利弗從座起，偏袒右肩、右膝著地、合掌白佛言：「年不滿二十而受具足戒，當言是受具足人不？」",
    "T22n1428_035:0816a25_4": "佛言：「是受具足人。」",
    "T22n1428_035:0816a26_5": "復問：「所授具足人是善授不？」",
    "T22n1428_035:0816a27_0": "佛言：「是善授。」",
    "T22n1428_035:0816a27_1": "「作羯磨者，是善作羯磨不？」",
    "T22n1428_035:0816a28_0": "佛言：「善作羯磨。",
    "T22n1428_035:0816a28_1": "自制已後，如是受具足戒，不名善受具足戒。」",
    "T22n1428_035:0816a29_2": "復問：「三語受具足戒，是受具足戒不？」",
    "T22n1428_035:0816b01_3": "佛言：「是受具足戒。」",
    "T22n1428_035:0816b01_4": "「所授具足戒者，是善授不？」",
    "T22n1428_035:0816b02_5": "佛言：「是善授。」",
    "T22n1428_035:0816b02_6": "「作羯磨者，是善作羯磨不？」",
    "T22n1428_035:0816b03_7": "佛言：「是善作羯磨。",
    "T22n1428_035:0816b03_8": "自制已後，如是受具足者，不名受具足戒。」",
    "T22n1428_035:0816b04_9": "又問：「不問十三難事而受具足戒，當言是受具足戒不？」",
    "T22n1428_035:0816b06_10": "佛言：「是善受具足戒。」",
    "T22n1428_035:0816b06_11": "問言：「所授具足者，為善授具足戒不？」",
    "T22n1428_035:0816b07_12": "佛言：「是善授具足戒。」",
    "T22n1428_035:0816b08_13": "問言：「作羯磨者，是善作羯磨不？」",
    "T22n1428_035:0816b09_14": "佛言：「善作羯磨。",
    "T22n1428_035:0816b09_15": "自制後，如是受具足者，不名受具足戒。」",
    "T22n1428_035:0816b10_16": "爾時阿難即從座起，偏露右肩右膝著地，合掌白佛言：「若和尚，十三難事中有一一事，授弟子具足戒，當言善受具足不？」",
    "T22n1428_035:0816b13_17": "佛言：「善受具足戒。」",
    "T22n1428_035:0816b13_18": "問言：「所授具足人，名為善授具足戒不？」",
    "T22n1428_035:0816b14_19": "佛言：「是善授。」",
    "T22n1428_035:0816b15_20": "「作羯磨者，善作羯磨不？」",
    "T22n1428_035:0816b15_21": "佛言：「是善作羯磨。",
    "T22n1428_035:0816b16_22": "自制後，若如是授人具足戒，眾僧有罪。」",
    "T22n1428_035:0816b17_23": "爾時有從不持戒和尚受具足戒，後有疑，佛問言：「汝知和尚不持戒不？」",
    "T22n1428_035:0816b18_24": "答言：「不知。」",
    "T22n1428_035:0816b19_25": "佛言：「得名受具足戒。」",
    "T22n1428_035:0816b19_26": "復有從不持戒和尚受具足戒，後有疑，佛問言：「汝知和尚不持戒不？」",
    "T22n1428_035:0816b21_27": "報言：「知。」",
    "T22n1428_035:0816b21_28": "「汝知不應從如此人受具足戒不？」",
    "T22n1428_035:0816b22_29": "報言：「不知。」",
    "T22n1428_035:0816b22_30": "佛言：「此得受具足戒。」",
    "T22n1428_035:0816b23_31": "爾時復有從不持戒和尚受具足戒，後有疑，佛問言：「汝知和尚不持戒不？」",
    "T22n1428_035:0816b24_32": "答言：「知。」",
    "T22n1428_035:0816b25_33": "「汝知如此人不應從受具足戒不？」",
    "T22n1428_035:0816b25_34": "答言：「知。」",
    "T22n1428_035:0816b26_35": "佛言：「汝知從如此人受具足戒不得具足戒不？」",
    "T22n1428_035:0816b27_36": "報言：「不知。」",
    "T22n1428_035:0816b27_37": "佛言：「得名受具足戒。」",
    "T22n1428_035:0816b28_38": "爾時有從不持戒和尚受具足戒，後有疑，佛問言：「汝知和尚不持戒不？」",
    "T22n1428_035:0816b29_39": "答言：「知。」",
    "T22n1428_035:0816c01_0": "佛言：「汝知如此人不應從受具足戒不？」",
    "T22n1428_035:0816c01_1": "答言：「知。」",
    "T22n1428_035:0816c02_2": "佛問言：「汝知從如此人受具足戒不成受具足戒不？」",
    "T22n1428_035:0816c03_3": "答言：「知。」",
    "T22n1428_035:0816c03_4": "佛言：「不名受具足戒。」",
    "T22n1428_035:0816c04_5": "(受戒揵度具足竟)◎說戒揵度上爾時佛在羅閱城。",
    "T22n1428_035:0816c06_6": "時城中諸外道梵志，月三時集會：月八日、十四日、十五日，眾人大集來往周旋，共為知友給與飲食，極相愛念經日供養。",
    "T22n1428_035:0816c09_7": "時瓶沙王在閣堂上，遙見大眾往詣梵志聚會處，即便問左右人言：「今此諸人，為欲何所至？」",
    "T22n1428_035:0816c11_8": "答言：「王今知之，此城中梵志，月三集會，八日、十四日、十五日，眾人來往周旋，共為知友給與飲食，極相愛念，是故眾人往詣梵志聚集處。」",
    "T22n1428_035:0816c14_9": "時瓶沙王即下閣堂，往詣世尊所，頭面禮足已在一面坐，白佛言：「今此羅閱城中諸梵志，月三時集會：八日、十四日、十五日，周旋往返共為知友給與飲食。",
    "T22n1428_035:0816c18_10": "善哉世尊！",
    "T22n1428_035:0816c18_11": "今勅諸比丘，令月三時集會：八日、十四日、十五日，亦當使眾人周旋往來，共為知友給與飲食。",
    "T22n1428_035:0816c20_12": "我及群臣亦當來集。」",
    "T22n1428_035:0816c21_13": "時世尊默然受王瓶沙語。",
    "T22n1428_035:0816c21_14": "王見世尊默然受語已，即從座起頭面禮足遶已而去。",
    "T22n1428_035:0816c23_15": "時世尊以此因緣集比丘僧，告言：「今此羅閱城中諸梵志，月三時會：八日、十四日、十五日，共相往來周旋，共為知友給與飲食極相愛念。",
    "T22n1428_035:0816c26_16": "汝亦月三時會：八日、十四日、十五日集，亦使眾人來往周旋，共為知友給與飲食。",
    "T22n1428_035:0816c28_17": "瓶沙王及群臣亦當來集。」",
    "T22n1428_035:0816c28_18": "答言：「如是。",
    "T22n1428_035:0816c28_19": "世尊！」",
    "T22n1428_035:0816c29_20": "時諸比丘受教已，月三時集：八日、十四日、十五日，時大眾集周旋往來，共為知友給與飲食。",
    "T22n1428_035:0817a02_21": "王瓶沙亦復將諸群臣大眾來集。",
    "T22n1428_035:0817a03_22": "時諸比丘來集已，各各默然而坐，諸長者白諸比丘言：「我等欲聞說法。」",
    "T22n1428_035:0817a04_23": "諸比丘不敢說，以此事白佛，佛言：「聽汝等與說法。」",
    "T22n1428_035:0817a05_24": "既聽已，不知當說何法？",
    "T22n1428_035:0817a06_25": "佛言：「自今已去，聽說契經。」",
    "T22n1428_035:0817a07_26": "時諸比丘欲分別說義，當說義時不具說文句，各自生疑，佛言：「聽說義不具說文句。」",
    "T22n1428_035:0817a09_27": "時二比丘，共一高座說法，佛言：「不應爾。」",
    "T22n1428_035:0817a10_28": "二比丘同一高座說法共諍，佛言：「不應爾。」",
    "T22n1428_035:0817a11_29": "彼相近敷高座說義，互求長短，佛言：「不應爾。」",
    "T22n1428_035:0817a12_30": "彼因說義共相逼切，佛言：「不應爾。」",
    "T22n1428_035:0817a13_31": "時諸比丘二人共同聲合唄，佛言：「不應爾。」",
    "T22n1428_035:0817a14_32": "時諸比丘欲歌詠聲說法，佛言：「聽。」",
    "T22n1428_035:0817a14_33": "時有一比丘，去世尊不遠，極過差歌詠聲說法。",
    "T22n1428_035:0817a16_34": "佛聞已即告此比丘：「汝莫如是說法，汝當如如來處中說法，勿與凡世人同。",
    "T22n1428_035:0817a17_35": "欲說法者，當如舍利弗、目揵連平等說法，勿與凡世人同說法。",
    "T22n1428_035:0817a19_36": "諸比丘！",
    "T22n1428_035:0817a19_37": "若過差歌詠聲說法，有五過失。",
    "T22n1428_035:0817a20_38": "何等五？",
    "T22n1428_035:0817a20_39": "若比丘過差歌詠聲說法，便自生貪著愛樂音聲，是謂第一過失。",
    "T22n1428_035:0817a21_40": "復次若比丘過差歌詠聲說法，其有聞者生貪著愛樂其聲，是謂比丘第二過失。",
    "T22n1428_035:0817a23_41": "復次若比丘過差歌詠聲說法，其有聞者令其習學，是謂比丘第三過失。",
    "T22n1428_035:0817a25_42": "復次比丘過差歌詠聲說法，諸長者聞皆共譏嫌言：『我等所習歌詠聲，比丘亦如是說法。』",
    "T22n1428_035:0817a27_43": "便生慢心不恭敬，是謂比丘第四過失。",
    "T22n1428_035:0817a28_44": "復次若比丘過差歌詠聲說法，若在寂靜之處思惟，緣憶音聲以亂禪定，是謂比丘第五過失。」",
    "T22n1428_035:0817b01_45": "時諸比丘欲夜集一處說法，佛言：「聽說。」",
    "T22n1428_035:0817b02_46": "諸比丘不知何日集，佛言：「聽十五日、十四日、十三日，若十日、若九日、若八日、若五日、若三日、若二日、若日日說。",
    "T22n1428_035:0817b05_47": "若說法人少，應次第請說。」",
    "T22n1428_035:0817b05_48": "彼不肯說，佛言：「不應爾。",
    "T22n1428_035:0817b06_49": "聽應極少下至說一偈一偈者：『諸惡莫作，諸善奉行；自淨其意，是諸佛教。』",
    "T22n1428_035:0817b07_50": "若不肯者，當如法治。」",
    "T22n1428_035:0817b08_51": "時諸比丘夜集欲說法，時坐卑座有疑，佛言：「若夜集說法者，座高卑無在。」",
    "T22n1428_035:0817b10_52": "時諸比丘夜集欲坐禪，佛言：「聽。」",
    "T22n1428_035:0817b10_53": "時諸比丘睡眠，佛言：「比坐者當覺之。",
    "T22n1428_035:0817b11_54": "若手不相及者，當持戶[門@龠]、若拂柄覺之。",
    "T22n1428_035:0817b12_55": "若與同意者，當持革屣擲之。",
    "T22n1428_035:0817b13_56": "若猶故睡眠，當持禪杖覺之。」",
    "T22n1428_035:0817b14_57": "中有得禪杖覺已呵不受，佛言：「不應爾。",
    "T22n1428_035:0817b15_58": "若呵不受者，當如法治。」",
    "T22n1428_035:0817b15_59": "若復睡眠，佛言：「聽以水灑之。」",
    "T22n1428_035:0817b16_60": "其中有得水灑者，若呵不受，亦當如法治。",
    "T22n1428_035:0817b17_61": "若故復睡眠，佛言：「當抆眼、若以水洗面。」",
    "T22n1428_035:0817b18_62": "時諸比丘，猶故復睡眠。",
    "T22n1428_035:0817b18_63": "佛言：「當自摘耳鼻、若摩額上。",
    "T22n1428_035:0817b19_64": "若復睡眠，當披張欝多羅僧以手摩捫其身，若當起出戶外瞻視四方仰觀星宿，若至經行處守攝諸根令心不散。」",
    "T22n1428_035:0817b22_65": "爾時世尊在閑靜處思惟，作是念言：「我與諸比丘結戒，說波羅提木叉，中有信心新受戒比丘，未得聞戒，不知當云何學戒？",
    "T22n1428_035:0817b25_66": "我今寧可聽諸比丘集在一處說波羅提木叉戒。」",
    "T22n1428_035:0817b26_67": "爾時世尊從靜處出，以此因緣集諸比丘，告言：「我向者在靜處思惟，心念言：『我與諸比丘結戒，及說波羅提木叉戒。",
    "T22n1428_035:0817b29_68": "有信心新受戒比丘，未得聞戒，不知當云何學戒？』",
    "T22n1428_035:0817c01_69": "復自念言：『我今寧可聽諸比丘集在一處說波羅提木叉。』",
    "T22n1428_035:0817c03_0": "以是故聽諸比丘，共集在一處說波羅提木叉戒。",
    "T22n1428_035:0817c04_1": "作如是說：『諸大德！",
    "T22n1428_035:0817c04_2": "我今欲說波羅提木叉戒。",
    "T22n1428_035:0817c05_3": "汝等諦聽！",
    "T22n1428_035:0817c05_4": "善心念之。",
    "T22n1428_035:0817c05_5": "若自知有犯者，即應自懺悔，不犯者默然。",
    "T22n1428_035:0817c06_6": "默然者，知諸大德清淨。",
    "T22n1428_035:0817c07_7": "若有他問者，亦如是答。",
    "T22n1428_035:0817c07_8": "如是比丘，在眾中乃至三問，憶念有罪不懺悔者，得故妄語罪。",
    "T22n1428_035:0817c09_9": "故妄語者，佛說障道法。",
    "T22n1428_035:0817c10_0": "若彼比丘憶念有罪，欲求清淨者應懺悔，懺悔得安樂。』」",
    "T22n1428_035:0817c11_1": "波羅提木叉者，戒也。",
    "T22n1428_035:0817c11_2": "自攝持威儀住處行根面首，集眾善法三昧成就。",
    "T22n1428_035:0817c13_0": "我當說、當結、當發起、演布開現、反復分別。",
    "T22n1428_035:0817c13_1": "是故諸大德！",
    "T22n1428_035:0817c14_2": "我今當說戒。",
    "T22n1428_035:0817c14_3": "共集在一處者，同羯磨集在一處，應與欲者受欲來，現前應呵者不呵，是故言應集在一處。",
    "T22n1428_035:0817c16_4": "諦聽善心念者，端意專心聽法，故曰諦聽善心念之。",
    "T22n1428_035:0817c18_0": "有犯者，所作犯事未懺悔。",
    "T22n1428_035:0817c18_1": "無犯者不犯。",
    "T22n1428_035:0817c18_2": "若犯已懺悔。",
    "T22n1428_035:0817c19_3": "若有他問亦如是答者。",
    "T22n1428_035:0817c19_4": "譬如一一比丘相問答。",
    "T22n1428_035:0817c20_5": "故妄語，佛說障道法者，障何等道？",
    "T22n1428_035:0817c21_6": "障初禪、二禪、三禪、四禪、空無相無願，障須陀洹果乃至阿羅漢果。",
    "T22n1428_035:0817c22_7": "懺悔則安樂。",
    "T22n1428_035:0817c23_0": "得何等安樂？",
    "T22n1428_035:0817c23_1": "得初禪乃至四禪、空無相無願，得須陀洹果乃至阿羅漢果，故曰懺悔則安樂。",
    "T22n1428_035:0817c25_2": "時諸比丘，欲歌詠聲說戒，佛言：「聽歌詠聲說戒。」",
    "T22n1428_035:0817c26_3": "時諸比丘，日日說戒疲惓，佛言：「不應日日說戒。",
    "T22n1428_035:0817c27_4": "自今已去，聽布薩日說戒。」",
    "T22n1428_035:0817c27_5": "時諸長者，問比丘言：「今日是何日？」",
    "T22n1428_035:0817c28_6": "比丘言：「不知。」",
    "T22n1428_035:0817c29_7": "皆慚愧。",
    "T22n1428_035:0817c29_8": "時諸比丘以此因緣白佛，佛言：「自今已去當數日。」",
    "T22n1428_035:0818a01_9": "既數日而多忘。",
    "T22n1428_035:0818a01_10": "佛言：「當作數法。」",
    "T22n1428_035:0818a02_11": "時諸比丘以寶作數法，佛言：「不應爾。",
    "T22n1428_035:0818a03_12": "聽以骨、牙、角，若銅、鐵、鉛、錫、白鑞、石、泥丸作。」",
    "T22n1428_035:0818a04_13": "諸比丘患數法零落。",
    "T22n1428_035:0818a04_14": "佛言：「聽作孔以繩縷貫，置僧常大食少食處、夜集處、說戒處、若置杙上、若龍牙杙上，若一日過。」",
    "T22n1428_035:0818a06_15": "一時諸長者來問比丘言：「今日是黑月、是白月耶？」",
    "T22n1428_035:0818a07_16": "諸比丘不知，皆懷慚愧，以此事往白佛，佛言：「聽作三十數法。",
    "T22n1428_035:0818a09_17": "十五屬黑月，十五屬白月。」",
    "T22n1428_035:0818a10_0": "時諸比丘用數法錯亂，黑月數法墮白月數法中，白月數法墮黑月數法中，佛言：「自今已去聽黑月數法染使黑，白月數法染使白。」",
    "T22n1428_035:0818a13_1": "若患數法相雜破壞者，佛言：「聽中間安隔。」",
    "T22n1428_035:0818a14_2": "時諸比丘，欲十四日、若十五日說戒，佛言：「若王或改日，隨王者法。」",
    "T22n1428_035:0818a15_3": "時諸比丘，不知為今日說戒、為明日說戒，往白佛，佛言：「聽上座布薩日唱言：『今日眾僧說戒。』」",
    "T22n1428_035:0818a17_4": "時諸比丘不知何時？",
    "T22n1428_035:0818a18_5": "佛言：「聽作時若量影時、若作破竹聲、若打地聲、若作烟、若吹貝、若打鼓、若打揵稚、若告語言：『諸大德！",
    "T22n1428_035:0818a20_6": "布薩說戒時到。』」",
    "T22n1428_035:0818a21_7": "時六群比丘聞世尊聽說戒，便於園中若別房中，與和尚阿闍梨、和同尚同阿闍梨、同意親厚知識，別部說戒。",
    "T22n1428_035:0818a23_8": "時諸比丘聞，中有少欲知足、行頭陀、樂學戒、知慚愧者，嫌責六群比丘言：「云何聞世尊聽說戒，便自於園中、若別房中，與和尚阿闍梨、若同和尚同阿闍梨、親厚知識，別部說戒耶？」",
    "T22n1428_035:0818a28_9": "爾時大迦賓[少/兔]在仙人住處黑石山側，在靜處思惟，而作是念：「我今若往說戒、若不往，我常第一清淨。」",
    "T22n1428_035:0818b01_10": "爾時世尊，知長老大迦賓[少/兔]心中所念，譬如力士屈申臂頃，從耆闍崛山忽然不現，乃在仙人住處黑石山側，在迦賓[少/兔]前敷座而坐。",
    "T22n1428_035:0818b04_11": "時迦賓[少/兔]禮世尊足已在一面坐。",
    "T22n1428_035:0818b05_12": "時世尊知而故問：「汝在此閑靜處思惟，心作是念：『我今若往說戒若不往，我常第一清淨。』",
    "T22n1428_035:0818b07_13": "為爾已不？」",
    "T22n1428_035:0818b07_14": "答言：「爾。」",
    "T22n1428_035:0818b08_15": "佛言：「如是！",
    "T22n1428_035:0818b08_16": "如是！",
    "T22n1428_035:0818b08_17": "迦賓[少/兔]，如汝所言：『汝若往就說戒、若不往，汝常第一清淨。』",
    "T22n1428_035:0818b09_18": "然迦賓[少/兔]！",
    "T22n1428_035:0818b10_19": "說戒法當應恭敬尊重承事，若汝不恭敬布薩尊重承事者，誰當恭敬尊重承事？",
    "T22n1428_035:0818b11_20": "是故汝應往說戒，不應不往。",
    "T22n1428_035:0818b12_21": "應當步往，不應乘神足往。",
    "T22n1428_035:0818b13_22": "我亦當往。」",
    "T22n1428_035:0818b13_23": "爾時迦賓[少/兔]，默然受佛教勅。",
    "T22n1428_035:0818b14_24": "時世尊以此因緣告迦賓[少/兔]已，譬如力士屈申臂頃沒仙人住處黑石山，還耆闍崛山就座而坐。",
    "T22n1428_035:0818b16_25": "爾時諸比丘，往至佛所頭面禮足在一面坐，以此事白佛。",
    "T22n1428_035:0818b18_0": "佛具以上事為說已，佛告諸比丘：「我聽諸比丘，一住處和合說戒。",
    "T22n1428_035:0818b19_1": "汝等云何與和尚、阿闍梨、同和尚、阿闍梨、親厚知識別部說戒？",
    "T22n1428_035:0818b21_2": "若一住處不和合說戒者，得突吉羅。",
    "T22n1428_035:0818b21_3": "自今已去，聽集一處說戒。」",
    "T22n1428_035:0818b22_4": "爾時諸比丘知世尊聽一處說戒，或在仙人所住山黑石處相待、或在毘呵勒山七葉樹窟相待、或在塚間相待、或在溫泉水邊相待、或在竹園迦蘭陀所相待、或在耆闍崛山相待，或在大堂、食堂、經行堂、河邊、樹下、生軟草處相待而疲惓。",
    "T22n1428_035:0818b28_5": "時諸比丘往白佛，佛言：「自今已去，隨所住處人多少，共集一處說戒。」",
    "T22n1428_035:0818b29_6": "諸比丘不知，當於何處說戒？",
    "T22n1428_035:0818c01_7": "佛言：「聽作說戒堂，白二羯磨。",
    "T22n1428_035:0818c02_8": "作如是白，當稱名處所、大堂、若閣上堂、經行堂、若河側、若樹下、若石側、若生草處。",
    "T22n1428_035:0818c04_9": "眾中應差堪能羯磨者如上，當作如是白：『大德僧聽！",
    "T22n1428_035:0818c05_10": "若僧時到僧忍聽，在某甲處作說戒堂。",
    "T22n1428_035:0818c06_11": "白如是。』",
    "T22n1428_035:0818c06_12": "『大德僧聽！",
    "T22n1428_035:0818c06_13": "今眾僧在某甲處作說戒堂。",
    "T22n1428_035:0818c07_14": "誰諸長老忍僧在某甲處作說戒堂者默然，誰不忍者說。』",
    "T22n1428_035:0818c08_15": "『僧已忍聽在某甲處作說戒堂竟，僧忍，默然故，是事如是持。』」",
    "T22n1428_035:0818c10_16": "爾時於耆闍崛山中先立說戒堂，復欲於迦蘭陀竹園立說戒堂。",
    "T22n1428_035:0818c12_0": "時諸比丘往白佛，佛言：「自今已去，聽解前說戒堂然後更結，白二羯磨解。",
    "T22n1428_035:0818c13_1": "眾中應差堪能羯磨者如上，作如是白：『大德僧聽！",
    "T22n1428_035:0818c14_2": "若僧時到僧忍聽，解某處說戒堂。",
    "T22n1428_035:0818c15_3": "白如是。』",
    "T22n1428_035:0818c15_4": "『大德僧聽！",
    "T22n1428_035:0818c16_5": "今僧解某處說戒堂。",
    "T22n1428_035:0818c16_6": "誰諸長老忍僧解某處說戒堂者默然，誰不忍者說。』",
    "T22n1428_035:0818c17_7": "『僧已忍聽解某處說戒堂竟，僧忍，默然故，是事如是持。』」",
    "T22n1428_035:0818c19_8": "時一住處作二說戒堂，經營者二人共諍，二人各言：「眾僧應先於我堂說戒。」",
    "T22n1428_035:0818c21_9": "時諸比丘以此事往白佛，佛言：「自今已去，聽二人更互，從上座為始。」",
    "T22n1428_035:0818c22_10": "爾時有住處，布薩日大眾集，而說戒堂小，不相容受。",
    "T22n1428_035:0818c23_11": "諸比丘念言：「世尊制戒，不結說戒堂，不得說戒。",
    "T22n1428_035:0818c25_12": "今當云何？」",
    "T22n1428_035:0818c25_13": "諸比丘以此事往白佛，佛言：「僧得自在若結、若不結，得說戒。」",
    "T22n1428_035:0818c26_14": "時上座比丘先至說戒堂，掃灑敷座、具淨水瓶、具洗足瓶、然燈具、舍羅，疲極。",
    "T22n1428_035:0818c28_15": "諸比丘以此事往白佛，佛言：「自今已去，年少比丘應作。",
    "T22n1428_035:0818c29_16": "年少比丘於布薩日，應先至說戒堂中，掃灑敷座具、具淨水瓶、洗足瓶、然燈火具、舍羅。",
    "T22n1428_035:0819a02_17": "若年少比丘不知者，上座當教。",
    "T22n1428_035:0819a03_18": "若上座不教者，突吉羅。",
    "T22n1428_035:0819a04_19": "若不隨上座教者，亦突吉羅。」",
    "T22n1428_035:0819a04_20": "時上座說戒竟，在後自收攝床座、水瓶、洗足瓶，及燈火具、舍羅復本處，疲極。",
    "T22n1428_035:0819a06_21": "時諸比丘，以此事往白佛，佛言：「自今已去說戒竟，年少比丘，應攝水瓶、洗足瓶、燈火及舍羅復本處。",
    "T22n1428_035:0819a09_22": "若年少不知，上座當教。",
    "T22n1428_035:0819a09_23": "上座不教者，突吉羅。",
    "T22n1428_035:0819a10_24": "不隨上座教者，亦突吉羅。」",
    "T22n1428_035:0819a10_25": "時六群比丘於說戒日，與諸白衣言語問訊，作羯磨說戒說法。",
    "T22n1428_035:0819a12_26": "爾時諸比丘，以此事往白佛，佛言：「此是上座應作。」",
    "T22n1428_035:0819a13_27": "爾時有一住處，癡和先為上座，彼不能於說戒日與白衣言談、問訊、作羯磨說戒說法。",
    "T22n1428_035:0819a15_28": "爾時諸比丘，以此事往白佛，佛言：「聽請能作者作，若上座不請能者，突吉羅。",
    "T22n1428_035:0819a17_29": "若不受上座請，突吉羅。」",
    "T22n1428_035:0819a18_0": "時諸白衣問比丘，說戒時有幾人？",
    "T22n1428_035:0819a18_1": "問已不知數，有慚愧。",
    "T22n1428_035:0819a19_2": "諸比丘往白佛，佛言：「聽數比丘。」",
    "T22n1428_035:0819a20_3": "雖數猶復忘，佛言：「當具舍羅。」",
    "T22n1428_035:0819a20_4": "彼以寶作，佛言：「不得以寶作，當用骨牙、若角、銅、鐵、白鑞、鉛、錫、葦、若竹、若木作。」",
    "T22n1428_035:0819a22_5": "患零落，佛言：「當繩纏。」",
    "T22n1428_035:0819a23_6": "雖纏猶故零落，佛言：「當作函筒盛。」",
    "T22n1428_035:0819a24_7": "彼用寶作筒，佛言：「不應爾。",
    "T22n1428_035:0819a24_8": "當用骨、牙、角、銅、鐵、白鑞、鉛、錫、葦、竹、木。」",
    "T22n1428_035:0819a25_9": "若從筒中出，佛言：「當作蓋。」",
    "T22n1428_035:0819a26_10": "彼用寶作蓋，佛言：「不應爾。",
    "T22n1428_035:0819a26_11": "當以骨、牙、角、銅、鐵、白鑞、鉛、錫、葦、竹、木。」",
    "T22n1428_035:0819a27_12": "不知安筒何處？",
    "T22n1428_035:0819a28_13": "佛言：「安著繩床、若木床下、若懸著杙上、若龍牙杙上、衣架上。」",
    "T22n1428_035:0819a29_14": "爾時諸比丘，聞佛聽諸比丘詣羅閱城說戒。",
    "T22n1428_035:0819b01_15": "在諸方聞者，來集說戒疲極。",
    "T22n1428_035:0819b02_16": "時諸比丘白佛，佛言：「自今已去，隨所住處、若村、若邑境界處說戒。",
    "T22n1428_035:0819b03_17": "聽結界白二羯磨，當作如是結唱界方相，若空處、若樹下、若山、若谷、若巖窟、若露地、若草[卄/積]處、若近園邊、若塚間、若水澗、若石積所、若樹杌、若荊蕀邊、若汪水、若渠側、若池、若糞聚所、若村、若村界。",
    "T22n1428_035:0819b08_18": "彼稱四方相已，眾中應差堪能羯磨者，如上當作白：『大德僧聽！",
    "T22n1428_035:0819b09_19": "如所說界相，若僧時到僧忍聽，於此一住處一說戒結界。",
    "T22n1428_035:0819b11_20": "白如是。』",
    "T22n1428_035:0819b11_21": "『大德僧聽！",
    "T22n1428_035:0819b11_22": "如所說界相，僧今於此一住處一說戒結界。",
    "T22n1428_035:0819b12_23": "誰諸長老忍僧於此一住處一說戒結界者默然，誰不忍者說。』",
    "T22n1428_035:0819b14_24": "『僧已忍於此一住處一說戒結界竟，僧忍，默然故，是事如是持。』」",
    "T22n1428_035:0819b15_25": "佛言：「自今已去，聽結界應如是結，當敷座，當打揵稚，盡共集一處，不聽受欲。",
    "T22n1428_035:0819b17_26": "是中舊住比丘應唱大界四方相，若東方有山稱山、有塹稱塹、若村、若城、若疆畔、若園、若林、若池、若樹、若石、若垣牆、若神祀舍，如東方相，餘方亦爾。",
    "T22n1428_035:0819b21_27": "眾中應差堪能羯磨者如上，當如是白：『大德僧聽！",
    "T22n1428_035:0819b22_28": "此住處比丘唱四方大界相。",
    "T22n1428_035:0819b23_29": "若僧時到僧忍聽，僧今於此四方相內結大界，同一住處同一說戒。",
    "T22n1428_035:0819b24_30": "白如是。』",
    "T22n1428_035:0819b24_31": "『大德僧聽！",
    "T22n1428_035:0819b25_32": "此住處比丘唱四方大界相。",
    "T22n1428_035:0819b25_33": "僧今於此四方相內結大界，同一住處同一說戒。",
    "T22n1428_035:0819b26_34": "誰諸長老忍僧於此四方相內結大界，同一住處同一說戒者默然，誰不忍者說。』",
    "T22n1428_035:0819b28_35": "『僧已忍於此四方相內同一住處同一說戒結大界竟，僧忍，默然故，是事如是持。』」",
    "T22n1428_035:0819c01_36": "時諸比丘，有須四人眾羯磨事起，五比丘眾、十比丘眾、二十比丘眾羯磨事起，是中大眾集會疲極。",
    "T22n1428_035:0819c04_37": "諸比丘白佛，佛言：「聽結戒場。",
    "T22n1428_035:0819c04_38": "當如是結，白二羯磨稱四方界相，若安杙、若石、若疆畔作齊限。",
    "T22n1428_035:0819c06_39": "眾中當差堪能羯磨人如上：『大德僧聽！",
    "T22n1428_035:0819c07_40": "此住處比丘稱四方小界相。",
    "T22n1428_035:0819c07_41": "若僧時到僧忍聽，僧今於此四方小界相內結作戒場。",
    "T22n1428_035:0819c09_42": "白如是。』",
    "T22n1428_035:0819c09_43": "『大德僧聽！",
    "T22n1428_035:0819c09_44": "此住處比丘稱四方小界相。",
    "T22n1428_035:0819c10_45": "今僧於此四方小界相內結戒場。",
    "T22n1428_035:0819c11_0": "誰諸長老忍僧於此四方相內結戒場者默然，誰不忍者說。』",
    "T22n1428_035:0819c12_1": "『僧已忍於此四方相內結戒場竟，僧忍，默然故，是事如是持。』」",
    "T22n1428_035:0819c13_2": "時諸比丘意，有欲廣作界者、有欲狹作者，佛言：「自今已去，若欲改作者先解前界，然後欲廣狹作從意。",
    "T22n1428_035:0819c16_3": "當作白二羯磨解。",
    "T22n1428_035:0819c16_4": "眾中當差堪能羯磨人如上，作如是白：『大德僧聽！",
    "T22n1428_035:0819c18_5": "今此住處比丘，同一住處同一說戒。",
    "T22n1428_035:0819c19_0": "若僧時到僧忍聽，解界。",
    "T22n1428_035:0819c19_1": "白如是。』",
    "T22n1428_035:0819c19_2": "『大德僧聽！",
    "T22n1428_035:0819c19_3": "此住處比丘，同一住處同一說戒，今解界。",
    "T22n1428_035:0819c20_4": "誰諸長老忍僧今同一住處同一說戒解界者默然，誰不忍者說。』",
    "T22n1428_035:0819c22_5": "『僧已忍同一住處同一說戒解界竟，僧忍，默然故，是事如是持。』」",
    "T22n1428_035:0819c23_6": "時有厭離比丘，見阿蘭若處有一好窟，自念言：「我若得離衣宿者，可即於此窟住。」",
    "T22n1428_035:0819c25_7": "時諸比丘以此事往白佛，佛言：「自今已去，當結不失衣界。",
    "T22n1428_035:0819c27_8": "白二羯磨結。",
    "T22n1428_035:0819c27_9": "眾中當差堪能羯磨者如上，作如是白：『大德僧聽！",
    "T22n1428_035:0819c28_10": "此住處同一住處同一說戒，若僧時到僧忍聽，結不失衣界。",
    "T22n1428_035:0820a01_11": "白如是。』",
    "T22n1428_035:0820a01_12": "『大德僧聽！",
    "T22n1428_035:0820a01_13": "此住處同一住處同一說戒，今僧結不失衣界。",
    "T22n1428_035:0820a02_14": "誰諸長老忍僧今同一住處同一說戒結不失衣界者默然，誰不忍者說。』",
    "T22n1428_035:0820a04_15": "『僧已忍此住處同一住處同一說戒結不失衣界竟，僧忍，默然故，是事如是持。』」",
    "T22n1428_035:0820a06_16": "時諸比丘脫衣置白衣舍，當著脫衣時形露。",
    "T22n1428_035:0820a07_17": "時諸比丘以此事往白佛，佛言：「自今已去，聽比丘結不失衣界，除村、村外界。",
    "T22n1428_035:0820a09_18": "白二羯磨。",
    "T22n1428_035:0820a09_19": "眾中當差堪能羯磨人如上，當作如是白：『大德僧聽！",
    "T22n1428_035:0820a10_20": "此住處同一住處同一說戒。",
    "T22n1428_035:0820a11_21": "若僧時到僧忍聽，結不失衣界，除村村外界。",
    "T22n1428_035:0820a12_22": "白如是。』",
    "T22n1428_035:0820a12_23": "『大德僧聽！",
    "T22n1428_035:0820a12_24": "此住處同一住處同一說戒，今僧結不失衣界，除村、村外界。",
    "T22n1428_035:0820a14_25": "誰諸長老忍僧於此住處同一住處同一說戒結不失衣界，除村、村外界者默然，誰不忍者說。』",
    "T22n1428_035:0820a16_26": "『僧已忍聽同一住處同一說戒結不失衣界，除村、村外界竟，僧忍，默然故，是事如是持。』」",
    "T22n1428_035:0820a18_27": "時諸比丘二界相接，佛言：「不應爾，當作幖幟。」",
    "T22n1428_035:0820a19_28": "彼二界共相錯涉，佛言：「不應爾，應留中間。」",
    "T22n1428_035:0820a20_29": "彼諸比丘，先解大界，却解不失衣界，佛言：「不應爾。",
    "T22n1428_035:0820a22_30": "先解不失衣界，却解大界。」",
    "T22n1428_035:0820a22_31": "時隔駃流河水外結不失衣界，諸比丘往取衣為水所漂，諸比丘往白佛，佛言：「自今已去，不得隔駃流水外結不失衣界，除常有橋者。」",
    "T22n1428_035:0820a26_0": "爾時有二住處，別利養、別說戒，諸比丘欲結共一說戒共一利養。",
    "T22n1428_035:0820a27_1": "諸比丘往白佛，佛言：「自今已去，聽解界已然後結，白二羯磨如是解。",
    "T22n1428_035:0820a29_2": "彼此各自解界，應盡集一處，不得受欲。",
    "T22n1428_035:0820b01_3": "當唱界四方相，阿蘭若處、樹下空處、若山若谷、若巖窟露地、草[卄/積]園林、塚間河側、若石[卄/積]、若杌樹、若荊棘、若塹、若渠、若池、若糞聚、若村、村界。",
    "T22n1428_035:0820b04_4": "唱界齊限處已，眾中當差堪能羯磨者如上，當作如是白：『大德僧聽！",
    "T22n1428_035:0820b06_0": "如所說界相，若僧時到僧忍聽，於此處彼處結同一利養同一說戒。",
    "T22n1428_035:0820b07_1": "白如是。』",
    "T22n1428_035:0820b07_2": "『大德僧聽！",
    "T22n1428_035:0820b08_3": "如所說界相，今僧於此處彼處結同一說戒同一利養。",
    "T22n1428_035:0820b09_4": "誰諸長老忍僧於此處彼處結同一說戒同一利養結界者默然，誰不忍者說。』",
    "T22n1428_035:0820b11_5": "『僧已忍於此處彼處同一說戒同一利養結界竟，僧忍，默然故，是事如是持。』」",
    "T22n1428_035:0820b12_6": "爾時有二住處，別說戒、別利養。",
    "T22n1428_035:0820b13_7": "時諸比丘意欲同一處說戒、別利養，佛言：「自今已去，聽解界已然後結，白二羯磨。",
    "T22n1428_035:0820b15_8": "彼此各自解，應盡集一處，不得受欲。",
    "T22n1428_035:0820b16_9": "當唱界方相，若阿蘭、若空處，乃至村界如上，稱二住處名。",
    "T22n1428_035:0820b17_10": "眾中當差堪能羯磨者如上，作如是白：『大德僧聽！",
    "T22n1428_035:0820b18_11": "如所說界方相，若僧時到僧忍聽，於此處結同一說戒別利養。",
    "T22n1428_035:0820b20_12": "白如是。』",
    "T22n1428_035:0820b20_13": "『大德僧聽！",
    "T22n1428_035:0820b20_14": "如所說界方相，僧今於此處結同一說戒別利養。",
    "T22n1428_035:0820b22_15": "誰諸長老忍僧於此界四方相內結同一說戒別利養者默然，誰不忍者說。』",
    "T22n1428_035:0820b23_16": "『僧已忍於此界四方相內，結同一說戒別利養竟，僧忍，默然故，是事如是持。』」",
    "T22n1428_035:0820b25_17": "時有二住處，別說戒、別利養。",
    "T22n1428_035:0820b26_18": "時諸比丘欲得別說戒同一利養，欲守護住處故。",
    "T22n1428_035:0820b27_19": "佛言：「聽白二羯磨結。",
    "T22n1428_035:0820b28_20": "眾中當差堪能羯磨者如上，作如是白：『大德僧聽！",
    "T22n1428_035:0820b29_21": "若僧時到僧忍聽，於此彼住處結別說戒同一利養，為欲守護住處故。",
    "T22n1428_035:0820c02_22": "白如是。』",
    "T22n1428_035:0820c02_23": "『大德僧聽！",
    "T22n1428_035:0820c02_24": "今僧於此彼住處結別說戒同一利養，為守護住處故。",
    "T22n1428_035:0820c03_25": "誰諸長老忍僧於此彼住處結別說戒同一利養，為守護住處故，僧忍者默然，誰不忍者說。』",
    "T22n1428_035:0820c06_0": "『僧已忍於此彼住處結別說戒同一利養，為守護住處故竟，僧忍，默然故，是事如是持。』」",
    "T22n1428_035:0820c08_1": "時有二住處，同一說戒、同一利養。",
    "T22n1428_035:0820c08_2": "時諸比丘欲得別說戒、別利養，佛言：「自今已去，聽集在一處解界已，隨彼所住處各自更結界。」",
    "T22n1428_035:0820c11_3": "爾時有二住處相去遠，同一說戒、同一利養。",
    "T22n1428_035:0820c12_4": "若彼得少飲食供養具，持來至此，日時已過。",
    "T22n1428_035:0820c13_5": "若此得利養持至彼，日時已過。",
    "T22n1428_035:0820c14_0": "時諸比丘往白佛，佛言：「不得相去遠處同一說戒、同一利養。」",
    "T22n1428_035:0820c15_1": "佛言：「自今已去，聽作如是語：『若此處得少食飲供養，即於此處分。",
    "T22n1428_035:0820c17_2": "若彼得少供養，即於彼處分。』」",
    "T22n1428_035:0820c17_3": "爾時布薩日，有眾多比丘於無村曠野中行，心自念言：「世尊制法，當集一處和合說戒。",
    "T22n1428_035:0820c19_4": "我等當云何？」",
    "T22n1428_035:0820c20_5": "以此事往白佛，佛言：「比丘善聽！",
    "T22n1428_035:0820c20_6": "若布薩日，於無村曠野中行，眾僧應和合集在一處共說戒。",
    "T22n1428_035:0820c22_7": "若僧不得和合，隨同和尚、同阿闍梨、善友知識，當下道集一處結小界說戒。",
    "T22n1428_035:0820c24_8": "白二羯磨當作如是結界，眾中當差堪能羯磨者如上，當如是白：『大德僧聽！",
    "T22n1428_035:0820c26_0": "今有爾許比丘集，若僧時到僧忍聽，結小界。",
    "T22n1428_035:0820c27_0": "白如是。』",
    "T22n1428_035:0820c27_1": "『大德僧聽！",
    "T22n1428_035:0820c27_2": "今有爾許比丘集結小界。",
    "T22n1428_035:0820c28_3": "誰諸長老忍今有爾許比丘集結小界者默然，誰不忍者說。』",
    "T22n1428_035:0820c29_4": "『僧已忍爾許比丘集結小界竟，僧忍，默然故，是事如是持。』」",
    "T22n1428_035:0821a01_5": "時時比丘，結界不解而去，餘者嫌責往白佛，佛言：「不應不解而去，作白二羯磨解。",
    "T22n1428_035:0821a03_6": "眾中當差堪能者如上，作如是白：『大德僧聽！",
    "T22n1428_035:0821a05_0": "今有爾許比丘集，若僧時到僧忍聽，解此處小界。",
    "T22n1428_035:0821a06_1": "白如是。』",
    "T22n1428_035:0821a06_2": "『大德僧聽！",
    "T22n1428_035:0821a06_3": "今有爾許比丘集，解此處小界。",
    "T22n1428_035:0821a07_4": "誰諸長老忍僧解此處小界者默然，誰不忍者說。』",
    "T22n1428_035:0821a08_5": "『僧已忍解此處小界竟，僧忍，默然故，是事如是持。』」",
    "T22n1428_035:0821a09_6": "時天暴雨，河水大漲。",
    "T22n1428_035:0821a10_7": "時諸比丘，隔河水結同一住處同一說戒，十五日欲往就彼說戒，而不能得渡，即不成就說戒。",
    "T22n1428_035:0821a12_8": "諸比丘以此事往白佛，佛言：「不得合河水結同一說戒界，除有船橋梁。」",
    "T22n1428_035:0821a14_9": "時有二住處相去遠，結同一說戒。",
    "T22n1428_035:0821a15_10": "時諸比丘十五日欲往相就說戒，不能即日達彼，不成就說戒。",
    "T22n1428_035:0821a16_11": "諸比丘往白佛，佛言：「不得住處相去遠結同一說戒，若住處隔河水相去遠，結同一住處同一說戒者，諸比丘十五日說戒，應十四日先往。",
    "T22n1428_035:0821a19_12": "十四日說戒，十三日應先往，不得受欲。」",
    "T22n1428_035:0821a20_13": "爾時說戒日，住處有一比丘入房閉戶而眠。",
    "T22n1428_035:0821a21_14": "諸比丘說戒已，從座起而去。",
    "T22n1428_035:0821a22_15": "時眠者聞聲即起，問諸比丘言：「諸大德！",
    "T22n1428_035:0821a23_16": "欲何處去，不說戒耶？」",
    "T22n1428_035:0821a24_17": "諸比丘報言：「我等已說戒。」",
    "T22n1428_035:0821a24_18": "即問：「汝向者何處來耶？」",
    "T22n1428_035:0821a25_19": "報言：「我白日在自房閉戶眠耳。」",
    "T22n1428_035:0821a25_20": "諸比丘往白佛，佛言：「不得於說戒日在房中眠。",
    "T22n1428_035:0821a27_21": "自今已去，比坐者當共相檢校，知有來者不來者。",
    "T22n1428_035:0821a28_22": "自今已去，聽先白然後說戒，作如是白：『大德僧聽！",
    "T22n1428_035:0821a29_23": "今十五日眾僧說戒，若僧時到僧忍聽，和合說戒。",
    "T22n1428_035:0821b01_24": "白如是。』",
    "T22n1428_035:0821b01_25": "作如是白已，然後說戒。」",
    "T22n1428_035:0821b02_26": "◎四分律卷第三十五"
}