{
    "X30n0605_009:0813a01_0": "科註妙法蓮華經卷第九",
    "X30n0605_009:0813a02_0": "宋　柯山金谿棲雲沙門　守倫　註",
    "X30n0605_009:0813a03_0": "明　玉谿菩提菴沙門　法濟　參訂",
    "X30n0605_009:0813a04_0": "　　吳興瓶城居士　閔夢得　較刻",
    "X30n0605_009:0813a05_0": "△三不輕品引信毀罪福證勸流通二初申品目。",
    "X30n0605_009:0813a06_0": "玅法蓮華經常不輕菩薩品第二十",
    "X30n0605_009:0813a07_0": "內懷不輕之解外敬不輕之境身立不輕之行口宣不輕之教人作不輕之目不輕之解者法華論云此菩薩知眾生有佛性不敢輕之佛性有五正因佛性通亘本當緣了佛性種子本有非適今也果性果果性定當得之決不虗也是名不輕之解將解以歷人彼亦如此是名敬不輕之境敬此境故名不輕之行宣此語故名不輕之教昔毀者以此目人今經家以此目品見實三昧經云佛為父王說一切皆是佛王問一切眾生即是佛不佛答若如實見眾生於其即是佛私類此語若不如實見佛於其則非聖譬猶初學射的多乖少當若以地為的無往不著若分別賢聖孰是孰非如實觀之即是佛也初是因緣解後是圓教解此品引人為證證五品功德深六根報重我昔隨喜獲現生後報以募流通也。",
    "X30n0605_009:0813a21_1": "△二釋經文二初長行二偈頌初文又三初雙指前品罪福二初指罪。",
    "X30n0605_009:0813a23_0": "爾時佛告得大勢菩薩摩訶薩汝今當知若比丘比丘尼優婆塞優婆夷持法華經者若有惡口罵詈誹謗獲大罪報如前所說。",
    "X30n0605_009:0813b02_0": "如法師品說。",
    "X30n0605_009:0813b02_1": "△二指福。",
    "X30n0605_009:0813b03_0": "其所得功德如向所說眼耳鼻舌身意清淨。",
    "X30n0605_009:0813b04_0": "如功德品說。",
    "X30n0605_009:0813b04_1": "△二雙開今品信毀二初明事本七初時節。",
    "X30n0605_009:0813b06_0": "得大勢乃往古昔過無量無邊不可思議阿僧祇劫。",
    "X30n0605_009:0813b07_0": "△二名號。",
    "X30n0605_009:0813b08_0": "有佛名威音王如來應供正徧知明行足善逝世間解無上士調御丈夫天人師佛世尊。",
    "X30n0605_009:0813b10_0": "△三劫國。",
    "X30n0605_009:0813b11_0": "劫名離衰國名大成。",
    "X30n0605_009:0813b12_0": "△四說法。",
    "X30n0605_009:0813b13_0": "其威音王佛於彼世中為天人阿脩羅說法為求聲聞者說應四諦法度生老病死究竟涅槃為求辟支佛者說應十二因緣法為諸菩薩因阿耨多羅三藐三菩提說應六波羅蜜法究竟佛慧。",
    "X30n0605_009:0813b17_0": "△五壽命。",
    "X30n0605_009:0813b18_0": "得大勢是威音王佛壽四十萬億那由他恒河沙劫。",
    "X30n0605_009:0813b19_0": "△六正像。",
    "X30n0605_009:0813b20_0": "正法住世劫數如一閻浮提微塵像法住世劫數如四天下微塵其佛饒益眾生已然後滅度。",
    "X30n0605_009:0813b22_0": "△七二萬億佛。",
    "X30n0605_009:0813b23_0": "正法像法滅盡之後於此國土復有佛出亦號威音王如來應供正徧知明行足善逝世間解無上士調御丈夫天人師佛世尊如是次第有二萬億佛皆同一號。",
    "X30n0605_009:0813c03_0": "△二明本事三初總明時節。",
    "X30n0605_009:0813c04_0": "最初威音王如來既已滅度正法滅後。",
    "X30n0605_009:0813c05_0": "△二雙標兩人名。",
    "X30n0605_009:0813c06_0": "於像法中增上慢比丘有大勢力爾時有一菩薩比丘名常不輕。",
    "X30n0605_009:0813c08_0": "毀者因時名增上慢信者因時名常不輕。",
    "X30n0605_009:0813c08_1": "△三雙明得失二初就信者論得。",
    "X30n0605_009:0813c10_0": "得大勢以何因緣名常不輕是比丘凡有所見若比丘比丘尼優婆塞優婆夷皆悉禮拜讚歎而作是言我深敬汝等不敢輕慢所以者何汝等皆行菩薩道當得作佛而是比丘不專讀誦經典但行禮拜乃至遠見四眾亦復故往禮拜讚歎而作是言我不敢輕於汝等汝等皆當作佛。",
    "X30n0605_009:0813c16_0": "得正說之宏宗得流通之妙益名常不輕是人一凡有所見是理一皆悉禮拜是行一而作是言是教一此是開權顯實之四一也從乃至遠見下是本理一故往禮拜是本行一而作是言是本教一少人一其義可解此是開近顯遠之四一也文云不專讀誦經典但行禮拜者此是初隨喜人之位也隨喜一切法悉有安樂性皆一實相隨喜一切人皆有三佛性讀誦經典即了因性皆行菩薩道即緣因性不敢輕慢而復深敬者即正因性敬人敬法不起諍競即隨喜意也不輕深敬是如來座忍於打罵是如來衣以慈悲心常行不替即如來室也又深敬是意業不輕之說是口業故往禮拜是身業此三與慈悲俱即誓願安樂行也如此三四非流通妙益何耶。",
    "X30n0605_009:0814a05_1": "△二明毀者之失。",
    "X30n0605_009:0814a06_0": "四眾之中有生瞋恚心不淨者惡口罵詈言是無智比丘從何所來自言我不輕汝而與我等授記當得作佛我等不用如是虗妄授記如此經歷多年常被罵詈不生瞋恚常作是言汝當作佛說是語時眾人或以杖木瓦石而打擲之避走遠住猶高聲唱言我不敢輕於汝等汝等皆當作佛以其常作是語故增上慢比丘比丘尼優婆塞優婆夷號之為常不輕。",
    "X30n0605_009:0814a13_0": "有生瞋恚心不淨者不受四一也罵詈無智者由智知於理既言無智則不受理一比丘即不受人一從何所來不受行一虗妄授記不受教一經歷多年常被罵者此結不受開權顯實之四一也避走遠住高聲唱言亦復不受此不受開近顯遠本地之四一也常作是語故結信者深信不休也四眾為作不輕名者此結毀者訾毀不止也問釋迦出世踟蹰不說常不輕一見造次而言何也答本已有善故釋迦以小而將護之本未有善不輕以大而強毒之根緣不同故致爾耳。",
    "X30n0605_009:0814a22_1": "△三雙勸後二逆順亦名雙明信毀果報二初明信者果報二初明果報。",
    "X30n0605_009:0814b01_0": "是比丘臨欲終時於虗空中具聞威音王佛先所說法華經二十千萬億偈悉能受持即得如上眼根清淨耳鼻舌身意根清淨得是六根清淨已更增壽命二百萬億那由他歲廣為人說是法華經於時增上慢四眾比丘比丘尼優婆塞優婆夷輕賤是人為作不輕名者見其得大神通力樂說辨力大善寂力聞其所說皆信伏隨從是菩薩復化千萬億眾令住阿耨多羅三藐三菩提命終之後得值二千億佛皆號日月燈明於其法中說是法華經以是因緣復值二千億佛同號雲自在燈王於此諸佛法中受持讀誦為諸四眾說此經典故得是常眼清淨耳鼻舌身意諸根清淨於四眾中說法心無所畏得大勢是常不輕菩薩摩訶薩供養如是若干諸佛恭敬尊重讚歎種諸善根於後復值千萬億佛亦於諸佛法中說是經典功德成就當得作佛。",
    "X30n0605_009:0814b16_0": "信者論三報現得六根清淨生值燈明佛後值二千億佛神通力者是身業淨樂說辯力是口業淨大善寂力是意業淨。",
    "X30n0605_009:0814b18_1": "△二結會古今二初結會古今。",
    "X30n0605_009:0814b19_0": "得大勢於意云何爾時常不輕菩薩豈異人乎則我身是。",
    "X30n0605_009:0814b21_0": "昔之常不輕者即世尊之因身故云則我身是也。",
    "X30n0605_009:0814b22_0": "△二舉信勸順。",
    "X30n0605_009:0814b23_0": "若我於宿世不受持讀誦此經為他人說者不能疾得阿耨多羅三藐三菩提我於先佛所受持讀誦此經為人說故疾得阿耨多羅三藐三菩提。",
    "X30n0605_009:0814c02_0": "△二明毀者果報二初明得果。",
    "X30n0605_009:0814c03_0": "得大勢彼時四眾比丘比丘尼優婆塞優婆夷以瞋恚意輕賤我故二百億劫常不值佛不聞法不見僧千劫於阿鼻地獄受大苦惱畢是罪已復遇常不輕菩薩教化阿耨多羅三藐三菩提。",
    "X30n0605_009:0814c07_0": "毀者得善惡兩果謗故墮惡聞佛性名毒鼓之力護善果報此所謂謗亦成種也譬猶人之倒地還依地起然因謗毀尚獲妙果況復不生毀謗而能讚歎隨喜者耶。",
    "X30n0605_009:0814c10_1": "△二結會古今二初正結會。",
    "X30n0605_009:0814c11_0": "得大勢於汝意云何爾時四眾常輕是菩薩者豈異人乎今此會中跋陀婆羅等五百菩薩師子月等五百比丘尼思佛等五百優婆塞皆於阿耨多羅三藐三菩提不退轉者是。",
    "X30n0605_009:0814c15_0": "△二舉逆以顯順勸持以遮毀。",
    "X30n0605_009:0814c16_0": "得大勢當知是法華經大饒益諸菩薩摩訶薩能令至於阿耨多羅三藐三菩提是故諸菩薩摩訶薩於如來滅後常應受持讀誦解說書寫是經。",
    "X30n0605_009:0814c19_0": "經有大力終感大果務當勤習五種之行。",
    "X30n0605_009:0814c20_0": "爾時世尊欲重宣此義而說偈言。",
    "X30n0605_009:0814c21_0": "△二偈頌二初但頌信毀因果二初總頌事本。",
    "X30n0605_009:0814c22_0": "過去有佛號威音王神智無量將導一切天人龍神所共供養。",
    "X30n0605_009:0814c24_0": "△二別頌本事三初頌雙標二人。",
    "X30n0605_009:0815a01_0": "是佛滅後法欲盡時有一菩薩名常不輕時諸四眾計著於法。",
    "X30n0605_009:0815a03_0": "△二頌雙明得失三初頌得。",
    "X30n0605_009:0815a04_0": "不輕菩薩往到其所而語之言我不輕汝汝等行道皆當作佛。",
    "X30n0605_009:0815a06_0": "△二頌失。",
    "X30n0605_009:0815a07_0": "諸人聞已輕毀罵詈。",
    "X30n0605_009:0815a08_0": "△三重明得。",
    "X30n0605_009:0815a09_0": "不輕菩薩能忍受之。",
    "X30n0605_009:0815a10_0": "△三頌果報及結會古今二初果報。",
    "X30n0605_009:0815a11_0": "其罪畢已臨命終時得聞此經六根清淨神通力故增益壽命復為諸人廣說是經諸著法眾皆蒙菩薩教化成就令住佛道不輕命終值無數佛說是經故得無量福漸具功德疾成佛道。",
    "X30n0605_009:0815a15_0": "其罪畢已葢指常不輕也皆由四眾毀訾菩薩仍以瓦石而打擲之菩薩皆能安忍所有生死罪業由茲殞滅故云畢已如金剛般若云若人受持此經為人輕賤者是人先世罪業應墮惡道以今世人輕賤故先世罪業則為消滅即其例也。",
    "X30n0605_009:0815a19_1": "△二結會。",
    "X30n0605_009:0815a20_0": "彼時不輕則我身是時四部眾著法之者聞不輕言汝當作佛以是因緣值無數佛此會菩薩五百之眾并及四部清信士女今於我前聽法者是我於前世勸是諸人聽受斯經第一之法開示教人令住涅槃世世受持如是經典。",
    "X30n0605_009:0815b01_0": "著法者是法不可示若定謂是有即是著法乃至定謂是非有非無亦名著法故佛藏云刀輪害閻浮人其失猶少以有所得心說大乘者其罪過彼大論云執有與無諍乃至執非有非無與有無諍如牛皮龍繩俱不免患中論云諸佛說空法本為化於有若有著空者諸佛所不化若定言諸法非有非無者是名愚癡論若失四悉意自行化他皆名著法若得四悉意自他俱無著也。",
    "X30n0605_009:0815b08_1": "△二頌勸持。",
    "X30n0605_009:0815b09_0": "億億萬劫至不可議時乃得聞是法華經億億萬劫至不可議諸佛世尊時說是經是故行者於佛滅後聞如是經勿生疑惑應當一心廣說此經世世值佛疾成佛道。",
    "X30n0605_009:0815b13_0": "億生罕際浩劫難聞或能受持決定成佛金口委喻可不信順然此一品葢是如來於過去塵沙劫波值佛出世號威音王而我世尊於彼佛所修菩薩行號常不輕為諸四眾下強毒種而彼四眾根器眇劣不堪大化遂以瓦石而打擲之坐是罪咎沈墜泥犂復於地獄遽起三念各相謂言我等今者以何因緣而墮此處復各相謂以由前世愚無所知妄以惡語詈及不輕副以杖木橫加楚毒由茲罪惡所以沈淪既而即便興善革惡不離三途即獲上果譬猶槁木生春寒灰再燄。",
    "X30n0605_009:0815b23_0": "△二神力品下八品明付囑流通三初神力囑累兩品明付囑流通二藥王下五品約化他勸流通三普賢一品約自行勸流通初文又二初神力品明菩薩受命弘經二囑累品明如來付囑初文又二初申品目。",
    "X30n0605_009:0815c04_0": "玅法蓮華經如來神力品第二十一",
    "X30n0605_009:0815c05_0": "如來者如上已釋神力者神名不測力名幹用不測則天然之體深幹用則轉變之力大此中為付囑深法現十種大力故名神力品。",
    "X30n0605_009:0815c07_1": "△二釋經文二初長行二偈頌初文又三頌初菩薩受命二初經家敘敬儀。",
    "X30n0605_009:0815c10_0": "爾時千世界微塵等菩薩摩訶薩從地涌出者皆於佛前一心合掌瞻仰尊顏。",
    "X30n0605_009:0815c12_0": "△二發誓弘經三初時節。",
    "X30n0605_009:0815c13_0": "而白佛言世尊我等於佛滅後。",
    "X30n0605_009:0815c14_0": "△二處所。",
    "X30n0605_009:0815c15_0": "世尊分身所在國土滅度之處。",
    "X30n0605_009:0815c16_0": "△三誓願。",
    "X30n0605_009:0815c17_0": "當廣說此經所以者何我等亦自欲得是真淨大法受持讀誦解說書寫而供養之。",
    "X30n0605_009:0815c19_0": "非但奉命益他亦自願此真淨大法兼濟俱美也。",
    "X30n0605_009:0815c20_0": "△二佛現神力二初所對之眾。",
    "X30n0605_009:0815c21_0": "爾時世尊於文殊師利等無量百千萬億舊住娑婆世界菩薩摩訶薩及諸比丘比丘尼優婆塞優婆夷天龍夜叉乾闥婆阿脩羅迦樓羅緊那羅摩睺羅伽人非人等一切眾前。",
    "X30n0605_009:0816a01_0": "△二正現神力十初吐舌相。",
    "X30n0605_009:0816a02_0": "現大神力出廣長舌上至梵世。",
    "X30n0605_009:0816a03_0": "今經所演開三顯一內秘外現廢近顯遠明三世益物皆誠諦不虗福德人舌至鼻端三藏佛至髮際今至梵天出過凡聖之外極於淨天之頂相既殊常說彌可信。",
    "X30n0605_009:0816a06_1": "△二通身放光。",
    "X30n0605_009:0816a07_0": "一切毛孔放於無量無數色光皆悉徧照十方世界眾寶樹下師子座上諸佛亦復如是出廣長舌放無量光釋迦牟尼佛及寶樹下諸佛現神力時滿百千歲。",
    "X30n0605_009:0816a11_0": "通身毛孔徧體放光周照十方無處不朗此表智境罄也上白毫吐耀始在東方表七方便初見一理今本門既竟放一切光照一切土能令初因終于等覺究竟佛慧分身諸佛亦復如是。",
    "X30n0605_009:0816a14_1": "△三謦欬。",
    "X30n0605_009:0816a15_0": "然後還攝舌相一時謦欬。",
    "X30n0605_009:0816a16_0": "謦欬者將語之狀也亦是通暢之相四十餘年隱秘真實今獲伸舒無有遺滯是我出世大事通暢是故謦欬欲以此法付諸菩薩令於後世導利眾生將語斯事是故謦咳又謦欬具二義一謦欬事了二謦欬付他也。",
    "X30n0605_009:0816a20_1": "△四彈指。",
    "X30n0605_009:0816a21_0": "俱共彈指。",
    "X30n0605_009:0816a22_0": "彈指者隨喜也隨喜七方便同入圓道隨喜圓道增智損生隨喜諸菩薩持真淨大法隨喜後世獲無上寶此一彈指竪徹三世橫亘十方。",
    "X30n0605_009:0816a24_1": "△五地六種動。",
    "X30n0605_009:0816b02_0": "是二音聲徧至十方諸佛世界地皆六種震動。",
    "X30n0605_009:0816b03_0": "地六種動者表初心至後心六番動無明今明復動一切人六根令得清淨也。",
    "X30n0605_009:0816b04_1": "△六普見大會。",
    "X30n0605_009:0816b05_0": "其中眾生天龍夜叉乾闥婆阿脩羅迦樓羅緊那羅摩睺羅伽人非人等以佛神力故皆見此娑婆世界無量無邊百千萬億眾寶樹下師子座上諸佛及見釋迦牟尼佛共多寶如來在寶塔中坐師子座又見無量無邊百千萬億菩薩摩訶薩及諸四眾恭敬圍繞釋迦牟尼佛既見是已皆大歡喜得未曾有。",
    "X30n0605_009:0816b11_0": "普見大會者表諸佛道同而今而後亦復如是上五千起去三變被移既失本心不能現益宜以非滅現滅從諸菩薩弘經得道入於佛慧如今會無異亦表未來有機一也。",
    "X30n0605_009:0816b14_1": "△七空中唱聲。",
    "X30n0605_009:0816b15_0": "即時諸天於虗空中高聲唱言過此無量無邊百千萬億阿僧祇世界有國名娑婆是中有佛名釋迦牟尼今為諸菩薩摩訶薩說大乘經名妙法蓮華教菩薩法佛所護念汝等當深心隨喜亦當禮拜供養釋迦牟尼佛。",
    "X30n0605_009:0816b20_0": "此表未來有教一。",
    "X30n0605_009:0816b20_1": "△八咸皆歸命。",
    "X30n0605_009:0816b21_0": "彼諸眾生聞虗空中聲已合掌向娑婆世界作如是言南無釋迦牟尼佛南無釋迦牟尼佛。",
    "X30n0605_009:0816b23_0": "此表未來有人一南無者梵語也華言度我救我或歸敬等天台云南無大有義葢謂此也良以有情墮在七趣沈溺循環未甞休止譬猶稚子罹於水火之中疾呼父母求其拯拔提擢也命敬者並依扣之詞為佛弟子表於未來有人一也。",
    "X30n0605_009:0816c03_1": "△九遙散諸物雲集而來。",
    "X30n0605_009:0816c05_0": "以種種華香瓔珞幡葢及諸嚴身之具珍寶妙物皆共遙散娑婆世界所散諸物從十方來譬如雲集變成寶帳徧覆此間諸佛之上。",
    "X30n0605_009:0816c08_0": "此表未來有行一。",
    "X30n0605_009:0816c08_1": "△十十方通同如一佛土。",
    "X30n0605_009:0816c09_0": "于時十方世界通達無礙如一佛土。",
    "X30n0605_009:0816c10_0": "此表理一問何以知十相表現意復表將來意答文云我以是神力於無量劫為囑累故說此經功德猶不能盡表現表將其義明矣。",
    "X30n0605_009:0816c12_1": "△三結要勸持四初稱歎付囑。",
    "X30n0605_009:0816c14_0": "爾時佛告上行等菩薩大眾諸佛神力如是無量無邊不可思議若我以是神力於無量無邊百千萬億阿僧祇劫為囑累故說此經功德猶不能盡。",
    "X30n0605_009:0816c17_0": "△二結要付囑。",
    "X30n0605_009:0816c18_0": "以要言之如來一切所有之法如來一切自在神力如來一切祕要之藏如來一切甚深之事皆於此經宣示顯說。",
    "X30n0605_009:0816c21_0": "一切法者一切皆佛法也此結一切皆玅名也一切力者通達無礙具八自在此結妙用也一切秘藏者徧一切處皆是實相此結妙體也一切深事者因果是深事此結妙宗也皆於此經宣示顯說者總結一經唯四而已撮其樞柄而授與之令流通也。",
    "X30n0605_009:0817a02_1": "△三勸獎付囑。",
    "X30n0605_009:0817a03_0": "是故汝等於如來滅後應一心受持讀誦解說書寫如說修行所在國土若有受持讀誦解說書寫如說修行若經卷所住之處若於園中若於林中若於樹下若於僧坊若白衣舍若在殿堂若山谷曠野是中皆應起塔供養。",
    "X30n0605_009:0817a08_0": "勸獎者勸謂勉旃獎謂褒譽使其四眾景慕此道在在處處勸讚流通隨所至方皆當起塔而供養之誠由此經即是如來真身舍利也。",
    "X30n0605_009:0817a10_1": "△四釋付囑意。",
    "X30n0605_009:0817a12_0": "所以者何當知是處即是道場諸佛於此得阿耨多羅三藐三菩提諸佛於此轉於法輪諸佛於此而般涅槃。",
    "X30n0605_009:0817a15_0": "此釋出付囑意上云經卷所在之處皆應起塔然經中要說要在四事道場釋上甚深之事得菩提釋上秘藏轉法輪釋上一切法入涅槃釋上神力此之四要攝經文盡故云皆應起塔也所言要者得菩提是法身轉法輪是般若入涅槃是解脫三法成秘密藏佛住其中即是塔義阿含云佛出世唯四處起塔生處得道轉法輪入涅槃坐道場是法身生處。",
    "X30n0605_009:0817a23_0": "爾時世尊欲重宣此義而說偈言。",
    "X30n0605_009:0817a24_0": "△二偈頌二初頌十種神力。",
    "X30n0605_009:0817b01_0": "諸佛救世者住於大神通為悅眾生故現無量神力舌相至梵天身放無數光為求佛道者現此希有事諸佛謦欬聲及彈指之聲周聞十方國地皆六種動以佛滅度後能持是經故諸佛皆歡喜現無量神力。",
    "X30n0605_009:0817b05_0": "△二頌結要囑累三初總頌四法。",
    "X30n0605_009:0817b06_0": "囑累是經故讚美受持者於無量劫中猶故不能盡是人之功德無邊無有窮如十方虗空不可得邊際。",
    "X30n0605_009:0817b08_0": "△二別頌四法四初頌一切法。",
    "X30n0605_009:0817b09_0": "能持是經者則為已見我亦見多寶佛及諸分身者又見我今日教化諸菩薩。",
    "X30n0605_009:0817b11_0": "持法即持佛身。",
    "X30n0605_009:0817b11_1": "△二頌自在神力。",
    "X30n0605_009:0817b12_0": "能持是經者令我及分身滅度多寶佛一切皆歡喜十方現在佛并過去未來亦見亦供養亦令得歡喜。",
    "X30n0605_009:0817b14_0": "神力勸佛令歡喜。",
    "X30n0605_009:0817b14_1": "△三頌秘要之藏。",
    "X30n0605_009:0817b15_0": "諸佛坐道場所得祕要法能持是經者不久亦當得。",
    "X30n0605_009:0817b16_0": "△四頌甚深之事。",
    "X30n0605_009:0817b17_0": "能持是經者於諸法之義名字及言辭樂說無窮盡如風於空中一切無鄣礙於如來滅後知佛所說經因緣及次第隨義如實說如日月光明能除諸幽冥斯人行世間能滅眾生闇教無量菩薩畢竟住一乘。",
    "X30n0605_009:0817b21_0": "△三總頌結意。",
    "X30n0605_009:0817b22_0": "是故有智者聞此功德利於我滅度後應受持斯經是人於佛道決定無有疑。",
    "X30n0605_009:0817b24_0": "△二囑累品明如來摩頂付囑二初申品目。",
    "X30n0605_009:0817c01_0": "玅法蓮華經囑累品第二十二",
    "X30n0605_009:0817c02_0": "囑是佛所付囑累是煩爾宣傳此從聖旨得名故言囑累又囑是頂受所囑累是甘而弗勞此從菩薩敬順得名又囑是如來金口所囑累是菩薩丹心頂荷此從授受合論故言囑累品也是故如來躬從座起申手摩頂授以難得之法大眾曲躬合掌如世尊敕當具奉行殷勤授受故名囑累品也。",
    "X30n0605_009:0817c08_0": "△二釋經文二初正明付囑三初如來付囑三初正付。",
    "X30n0605_009:0817c10_0": "爾時釋迦牟尼佛從法座起現大神力以右手摩無量菩薩摩訶薩頂而作是言我於無量百千萬億阿僧祇劫修習是難得阿耨多羅三藐三菩提法今以付囑汝等汝等應當一心流布此法廣令增益如是三摩諸菩薩摩訶薩頂而作是言我於無量百千萬億阿僧祇劫修習是難得阿耨多羅三藐三菩提法今以付囑汝等汝等當受持讀誦廣宣此法令一切眾生普得聞知。",
    "X30n0605_009:0817c18_0": "正付者佛以一權智善巧之手摩三千三百那由他國土畟塞虗空諸菩薩實智之頂如來授道化地故名權智手也菩薩自行受道故名實智頂也若伸手摩頂即身付囑也權智臨實智即意付囑也而作是言者即口付囑也文有四悉檀意我於無量劫修習是難得之法者此從前佛受學今以付爾爾當授彼三世繼嗣即世界也一心流布即為人也廣令增者即對治也益者即第一義也。",
    "X30n0605_009:0818a01_1": "△二釋付。",
    "X30n0605_009:0818a03_0": "所以者何如來有大慈悲無諸慳吝亦無所畏能與眾生佛之智慧如來智慧自然智慧如來是一切眾生之大施主汝等亦應隨學如來之法勿生慳吝。",
    "X30n0605_009:0818a06_0": "有大慈悲者即如來室也無慳吝者如來衣也亦無所畏者如來座也佛之智慧者一切智也如來智慧者道種智也自然智者一切種智也於如來室中能施眾生三種智慧乃至座中亦復如是如是施主故無慳吝故無所畏故汝等當學如來此法是名釋出佛意而付囑之。",
    "X30n0605_009:0818a11_1": "△三誡付。",
    "X30n0605_009:0818a12_0": "於未來世若有善男子善女人信如來智慧者當為演說此法華經使得聞知為令其人得佛慧故若有眾生不信受者當於如來餘深法中示教利喜汝等若能如是則為已報諸佛之恩。",
    "X30n0605_009:0818a16_0": "誡付者若根深智利直說佛慧若不堪者於餘深法中示教利喜當知佛慧是深而非餘六方便是餘而非深別教次第是餘亦是深汝能以餘深法助申佛慧者即善巧報佛之恩是名誡付囑也。",
    "X30n0605_009:0818a19_1": "△二菩薩領受。",
    "X30n0605_009:0818a21_0": "時諸菩薩摩訶薩聞佛作是說已皆大歡喜徧滿其身益加恭敬曲躬低頭合掌向佛俱發聲言如世尊勅當具奉行唯然世尊願不有慮諸菩薩摩訶薩眾如是三反俱發聲言如世尊勅當具奉行唯然世尊願不有慮。",
    "X30n0605_009:0818b02_0": "皆大歡喜是意領受也曲躬低頭是身領受俱發聲言是口領受兼得意領受也如世尊敕者領受大施主如來室意當具奉行領受無慳吝如來衣意願不有慮領受無所畏如來座意佛既三付菩薩三受皆如文。",
    "X30n0605_009:0818b06_1": "△三事畢唱散。",
    "X30n0605_009:0818b07_0": "爾時釋迦牟尼佛令十方來諸分身佛各還本土而作是言諸佛各隨所安多寶佛塔還可如故。",
    "X30n0605_009:0818b09_0": "多寶為證經故來今本迹二門已訖故須敬遣如故分身為開塔故集開塔事了故令分身還本塔不可重開故分身去而不現塔猶聽法故閉而尚在問塔若聽法亦應不閉答證正已故閉為聽流通故在。",
    "X30n0605_009:0818b13_1": "△二時眾歡喜。",
    "X30n0605_009:0818b14_0": "說是語時十方無量分身諸佛坐寶樹下師子座上者及多寶佛并上行等無邊阿僧祇菩薩大眾舍利弗等聲聞四眾及一切世間天人阿脩羅等聞佛所說皆大歡喜。",
    "X30n0605_009:0818b18_0": "諸佛為化他事遂故喜菩薩為自行得法故喜又說人清淨故喜佛是也聞清淨法故喜妙經是也聞法獲證故喜現在未來得益者是也三事具足故大歡喜。",
    "X30n0605_009:0818b22_0": "△二藥王品下五品約化他勸流通五初藥王品二妙音品三觀音品四陀羅尼五妙嚴品初文又二初申品目。",
    "X30n0605_009:0818c01_0": "玅法蓮華經藥王菩薩本事品第二十三觀經云昔名星光從尊者日藏聞說佛慧以雪山上藥供養眾僧願我未來能治眾生身心兩病舉世歡喜號曰藥王此文明一切眾生喜見頓捨一身次燒兩臂輕生重法命殞道存舉昔顯今故言本事品也若推此義星光應在喜見之後從施捨藥發誓已來名藥王故。",
    "X30n0605_009:0818c07_1": "△二釋經文四初菩薩請問二如來決答三利益四多寶稱善初文又三初通問遊化。",
    "X30n0605_009:0818c10_0": "爾時宿王華菩薩白佛言世尊藥王菩薩云何遊於娑婆世界。",
    "X30n0605_009:0818c12_0": "△二別問苦行。",
    "X30n0605_009:0818c13_0": "世尊是藥王菩薩有若干百千萬億那由他難行苦行。",
    "X30n0605_009:0818c15_0": "△三請佛答釋。",
    "X30n0605_009:0818c16_0": "善哉世尊願少解說諸天龍神夜叉乾闥婆阿脩羅迦樓羅緊那羅摩睺羅伽人非人等又他國土諸來菩薩及此聲聞眾聞皆歡喜。",
    "X30n0605_009:0818c19_0": "△二如來決答二初答苦行二歎經初文又二初明事本三初時節久遠。",
    "X30n0605_009:0818c21_0": "爾時佛告宿王華菩薩乃往過去無量恒河沙劫。",
    "X30n0605_009:0818c22_0": "二有佛聲聞等。",
    "X30n0605_009:0818c23_0": "有佛號日月淨明德如來應供正徧知明行足善逝世間解無上士調御丈夫天人師佛世尊其佛有八十億大菩薩摩訶薩七十二恒河沙大聲聞眾佛壽四萬二千劫菩薩壽命亦等。",
    "X30n0605_009:0819a03_0": "△三明國土莊嚴。",
    "X30n0605_009:0819a04_0": "彼國無有女人地獄餓鬼畜生阿脩羅等及以諸難地平如掌瑠璃所成寶樹莊嚴寶帳覆下垂寶華幡寶瓶香鑪周徧國界七寶為臺一樹一臺其樹去臺盡一箭道此諸寶樹皆有菩薩聲聞而坐其下諸寶臺上各有百億諸天作天伎樂歌歎於佛以為供養。",
    "X30n0605_009:0819a09_0": "△二明本事三初佛說法二修供養三結會今初。",
    "X30n0605_009:0819a10_0": "爾時彼佛為一切眾生喜見菩薩及眾菩薩諸聲聞眾說法華經。",
    "X30n0605_009:0819a12_0": "然佛普為一切何獨喜見其是對揚須付流通如今之身子寄一而言諸耳。",
    "X30n0605_009:0819a13_1": "△二修供養二初現在二初修行得法。",
    "X30n0605_009:0819a15_0": "是一切眾生喜見菩薩樂習苦行於日月淨明德佛法中精進經行一心求佛滿萬二千歲已得現一切色身三昧。",
    "X30n0605_009:0819a18_0": "得現一切色身三昧即是普現色身三昧耳此有三義一者內現如經中說身根清淨十界依正於身中現如淨明鏡現諸色像二者外現如經中說普門示現隨機不同十界色異三者內外俱現如大集經說觀於己身眾生身諸佛身悉於己身中現又見己身眾生身現于佛身中至若眾生身亦如是故名普現耳。",
    "X30n0605_009:0819a24_1": "△二作念報恩二初以三昧力。",
    "X30n0605_009:0819b01_0": "得此三昧已心大歡喜即作念言我得現一切色身三昧皆是得聞法華經力我今當供養日月淨明德佛及法華經即時入是三昧於虗空中雨曼陀羅華摩訶曼陀羅華細抹堅黑旃檀滿虗空中如雲而下又雨海此岸旃檀之香此香六銖價直娑婆世界以供養佛。",
    "X30n0605_009:0819b07_0": "又雨海此岸者正法念經云妙高山下海此岸此岸即南岸也彼出此香因得其名六銖者以二十四銖為一兩六銖者是四分中之一耳。",
    "X30n0605_009:0819b09_1": "△二正報身力三初自燒身。",
    "X30n0605_009:0819b11_0": "作是供養已從三昧起而自念言我雖以神力供養於佛不如以身供養即服諸香旃檀薰陸兜樓婆畢力迦沈水膠香又飲瞻蔔諸華香油滿千二百歲已香油塗身於日月淨明德佛前以天寶衣而自纏身灌諸香油以神通力願而自然身光明徧照八十億恒河沙世界。",
    "X30n0605_009:0819b17_0": "△二佛稱歎。",
    "X30n0605_009:0819b18_0": "其中諸佛同時讚言善哉善哉善男子是真精進是名真法供養如來若以華香瓔珞燒香抹香塗香天繒幡葢及海此岸旃檀之香如是等種種諸物供養所不能及假使國城妻子布施亦所不及善男子是名第一之施於諸施中最尊最上以法供養諸如來故作是語已而各默然。",
    "X30n0605_009:0819b24_0": "真法供養者當是內運智觀觀煩惱因果皆用空慧蕩之故言真法也又觀若身若火能供所供皆是實相誰燒誰然能供所供皆不可得故名真法也。",
    "X30n0605_009:0819c03_1": "△三明時節久。",
    "X30n0605_009:0819c04_0": "其身火然千二百歲過是已後其身乃盡。",
    "X30n0605_009:0819c05_0": "△二未來五初化生王家。",
    "X30n0605_009:0819c06_0": "一切眾生喜見菩薩作如是法供養已命終之後復生日月淨明德佛國中於淨德王家結跏趺坐忽然化生。",
    "X30n0605_009:0819c09_0": "△二自說本事。",
    "X30n0605_009:0819c10_0": "即為其父而說偈言。",
    "X30n0605_009:0819c11_0": "大王今當知我經行彼處即時得一切現諸身三昧勤行大精進捨所愛之身。",
    "X30n0605_009:0819c13_0": "說是偈已而白父言日月淨明德佛今故現在我先供養佛已得解一切眾生語言陀羅尼復聞是法華經八百千萬億那由他甄迦羅頻婆羅阿閦婆等偈大王我今當還供養此佛。",
    "X30n0605_009:0819c17_0": "得解一切眾生語言三昧者大寶積經云復有三昧名解一切眾生語言謂於一字中說一切字了一切字同於一字甄迦羅者俱舍論云矜羯羅即五十二數中第十六數頻婆羅即第十八數又云頻跋羅阿閦婆即第二十數又云阿芻婆此新舊兩譯之異或云那由是百萬億甄迦羅是千千萬億頻婆羅是百千千萬億阿閦婆是萬千千萬億言八百千萬億者應法師經音云凡言億者西國有四等一以十萬為億二以百萬為億三以千萬為億四以萬萬為億今文恐是百萬為億之數。",
    "X30n0605_009:0820a02_1": "△三往到佛所。",
    "X30n0605_009:0820a04_0": "白已即坐七寶之臺上升虗空高七多羅樹往到佛所頭面禮足合十指爪以偈讚佛。",
    "X30n0605_009:0820a06_0": "容顏甚奇妙光明照十方我適曾供養今復還親覲。",
    "X30n0605_009:0820a07_0": "爾時一切眾生喜見菩薩說是偈已而白佛言世尊世尊猶故在世。",
    "X30n0605_009:0820a09_0": "△四如來付囑。",
    "X30n0605_009:0820a10_0": "爾時日月淨明德佛告一切眾生喜見菩薩善男子我涅槃時到滅盡時至汝可安施床座我於今夜當般涅槃又勑一切眾生喜見菩薩善男子我以佛法囑累於汝及諸菩薩大弟子并阿耨多羅三藐三菩提法亦以三千大千七寶世界諸寶樹寶臺及給侍諸天悉付於汝我滅度後所有舍利亦付囑汝當令流布廣設供養應起若干千塔如是日月淨明德佛勑一切眾生喜見菩薩已於夜後分入於涅槃。",
    "X30n0605_009:0820a18_0": "△五奉命任持四初起塔。",
    "X30n0605_009:0820a19_0": "爾時一切眾生喜見菩薩見佛滅度悲感懊惱戀慕於佛即以海此岸栴檀為[卄/積]供養佛身而以燒之火滅已後收取舍利作八萬四千寶瓶以起八萬四千塔高三世界表剎莊嚴垂諸幡葢懸眾寶鈴。",
    "X30n0605_009:0820a23_0": "栴檀為[卄/積]者字本秪作積釋名曰堆埵積聚也高三世界者或云從欲界至色究竟為一也如是至于三耳有云例如徧覆三千大千世界也所以小千至初禪中千至二禪大千至三禪今云高三世者即至第四禪也然此高廣葢諸佛境界不思議事匪凡情可料但當諦信必蒙深益。",
    "X30n0605_009:0820b04_1": "△二燒臂。",
    "X30n0605_009:0820b05_0": "爾時一切眾生喜見菩薩復自念言我雖作是供養心猶未足我今當更供養舍利便語諸菩薩大弟子及天龍夜叉等一切大眾汝等當一心念我今供養日月淨明德佛舍利作是語已即於八萬四千塔前然百福莊嚴臂七萬二千歲而以供養。",
    "X30n0605_009:0820b10_0": "△三利益。",
    "X30n0605_009:0820b11_0": "令無數求聲聞眾無量阿僧祇人發阿耨多羅三藐三菩提心皆使得住現一切色身三昧。",
    "X30n0605_009:0820b13_0": "△四現報。",
    "X30n0605_009:0820b14_0": "爾時諸菩薩天人阿脩羅等見其無臂憂惱悲哀而作是言此一切眾生喜見菩薩是我等師教化我者而今燒臂身不具足于時一切眾生喜見菩薩於大眾中立此誓言我捨兩臂必當得佛金色之身若實不虗令我兩臂還復如故作是誓已自然還復由斯菩薩福德智慧淳厚所致當爾之時三千大千世界六種震動天雨寶華一切天人得未曾有。",
    "X30n0605_009:0820b21_0": "△三結會二初結會。",
    "X30n0605_009:0820b22_0": "佛告宿王華菩薩於汝意云何一切眾生喜見菩薩豈異人乎今藥王菩薩是也其所捨身布施如是無量百千萬億那由他數。",
    "X30n0605_009:0820c01_0": "△二勸修。",
    "X30n0605_009:0820c02_0": "宿王華若有發心欲得阿耨多羅三藐三菩提者能然手指乃至足一指供養佛塔勝以國城妻子及三千大千國土山林河池諸珍寶物而供養者。",
    "X30n0605_009:0820c05_0": "能然一指勝捨外身外輕內重故功福有異文妻子者外身也國城等外財也。",
    "X30n0605_009:0820c06_1": "△二歎經三初歎能持者。",
    "X30n0605_009:0820c08_0": "若復有人以七寶滿三千大千世界供養於佛及大菩薩辟支佛阿羅漢是人所得功德不如受持此法華經乃至一四句偈其福最多。",
    "X30n0605_009:0820c11_0": "七寶奉四聖不如持一偈法是聖師能生能養能成能榮莫過於法故人輕而法重也經中以大千世界滿中七寶供佛菩薩支佛羅漢所獲功福不及持經一四句偈者以少況多也四句者葢於經中舉隨持四句也西域以四句為一偈但不可以經中揀擇偏指也或若偏指便有優劣心生重輕何則且一經顛末皆本金口聖言豈容選揀如人食蜜中邊俱甜亦如金籌初後俱金所謂截瓊瑤而寸寸是寶析栴檀而片片皆香其斯之謂非特此經諸經皆爾。",
    "X30n0605_009:0820c20_1": "△二歎所持法二初歎法體。",
    "X30n0605_009:0820c21_0": "宿王華譬如一切川流江河諸水之中海為第一此法華經亦復如是於諸如來所說經中最為深大又如土山黑山小鐵圍山大鐵圍山及十寶山眾山之中須彌山為第一此法華經亦復如是於諸經中最為其上又如眾星之中月天子最為第一此法華經亦復如是於千萬億種諸經法中最為照明又如日天子能除諸闇此經亦復如是能破一切不善之闇又如諸小王中轉輪聖王最為第一此經亦復如是於眾經中最為其尊又如帝釋於三十三天中王此經亦復如是諸經中王又如大梵天王一切眾生之父此經亦復如是一切賢聖學無學及發菩薩心者之父又如一切凡夫人中須陀洹斯陀含阿那含阿羅漢辟支佛為第一此經亦復如是一切如來所說若菩薩所說若聲聞所說諸經法中最為第一有能受持是經典者亦復如是於一切眾生中亦為第一一切聲聞辟支佛中菩薩為第一此經亦復如是於一切諸經法中最為第一如佛為諸法王此經亦復如是諸經中王。",
    "X30n0605_009:0821a15_0": "川流江河諸水之中海為第一者無量義云四水譬教藥草喻中一雲能雨譬說今更諸水總一切教別舉四者譬乳酪生熟四味教耳此法華教譬醍醐海也說窮本地為深徧一切處為大純明佛法不說餘法為鹹最為深大其義如是十寶山名出華嚴及眾經土黑鐵圍故非是寶十山雖寶或一或二神龍雜居須彌四寶所成純天所住譬餘教說能依十地四十心或凡或賢或聖說所依或俗或真或中是為卑下此法華經所說諦理常樂我淨如四寶所成開示悟入之所依也是故此義最為高上星月同是陰精俱於夜現星無虧盈不及於月諸經說權智不得自在此經明權即實實即權盈虧相指不二而二如此說權智勝餘教也日是陽精獨能破闇諸經明實智破惑尚不及即實而權那得並即權而實故知此經明實智最為第一輪王號令止在四域釋齊三十三天梵號令總上冠下譬餘經說三諦三昧各不相收不得自在此經所說以實相入真決了聲聞法是諸經之王實相入俗一切治生產業不相違背實相入中諸法無非佛法文云一切學無學及發菩薩心者之父其義如是一切凡夫四果支佛第一者此明任運無功用也餘經要因功用乃得入流如四果人因聞思修方乃得悟此經明無作四諦不雜方便自然流入薩婆若海如大白牛肥壯多力其疾如風聲聞支佛菩薩為第一者此明因第一也餘經明因是七方便今經明因出方便外故因第一也如來第一者此明果也餘經明果近在寂場此經明果遠指本地故最第一。",
    "X30n0605_009:0821b18_1": "△二歎法用三初歎拔苦用。",
    "X30n0605_009:0821b20_0": "宿王華此經能救一切眾生者此經能令一切眾生離諸苦惱。",
    "X30n0605_009:0821b22_0": "△二歎與樂用。",
    "X30n0605_009:0821b23_0": "此經能大饒益一切眾生充滿其願如清涼池能滿一切諸渴乏者如寒者得火如裸者得衣如商人得主如子得母如渡得船如病得醫如闇得燈如貧得寶如民得王如賈客得海如炬除闇。",
    "X30n0605_009:0821c03_0": "△三總結與拔。",
    "X30n0605_009:0821c04_0": "此法華經亦復如是能令眾生離一切苦一切病痛能解一切生死之縛。",
    "X30n0605_009:0821c06_0": "△三明持經福深二初舉全聞經福。",
    "X30n0605_009:0821c07_0": "若人得聞此法華經若自書若教人書所得功德以佛智慧籌量多少不得其邊若書是經卷華香瓔珞燒香抹香塗香幡葢衣服種種之燈蘇燈油燈諸香油燈瞻蔔油燈須曼那油燈波羅羅油燈婆利師迦油燈那婆摩利油燈供養所得功德亦復無量。",
    "X30n0605_009:0821c12_0": "△二舉聞品福二初格量。",
    "X30n0605_009:0821c13_0": "宿王華若有人聞是藥王菩薩本事品者亦得無量無邊功德若有女人聞是藥王菩薩本事品能受持者盡是女身後不復受若如來滅後後五百歲中若有女人聞是經典如說修行於此命終即往安樂世界阿彌陀佛大菩薩眾圍遶住處生蓮華中寶座之上不復為貪欲所惱亦復不為瞋恚愚癡所惱亦復不為憍慢嫉妬諸垢所惱得菩薩神通無生法忍得是忍已眼根清淨以是清淨眼根見七百萬二千億那由他恒河沙等諸佛如來是時諸佛遙共讚言善哉善哉善男子汝能於釋迦牟尼佛法中受持讀誦思惟是經為他人說所得福德無量無邊火不能焚水不能漂汝之功德千佛共說不能令盡汝今已能破諸魔賊壞生死軍諸餘怨敵皆悉摧滅善男子百千諸佛以神通力共守護汝於一切世間天人之中無如汝者唯除如來其諸聲聞辟支佛乃至菩薩智慧禪定無有與汝等者宿王華此菩薩成就如是功德智慧之力若有人聞是藥王菩薩本事品能隨喜讚善者是人現世口中常出青蓮華香身毛孔中常出牛頭旃檀之香所得功德如上所說。",
    "X30n0605_009:0822a08_0": "口出香是現報餘是後報。",
    "X30n0605_009:0822a08_1": "△二囑累。",
    "X30n0605_009:0822a09_0": "是故宿王華以此藥王菩薩本事品囑累於汝我滅度後後五百歲中廣宣流布於閻浮提無令斷絕惡魔魔民諸天龍夜义鳩槃荼等得其便也宿王華汝當以神通之力守護是經所以者何此經則為閻浮提人病之良藥若人有病得聞是經病即消滅不老不死宿王華汝若見有受持是經者應以青蓮華盛滿抹香供散其上散已作是念言此人不久必當取艸坐於道場破諸魔軍當吹法螺擊大法鼓度脫一切眾生老病死海是故求佛道者見有受持是經典人應當如是生恭敬心。",
    "X30n0605_009:0822a19_0": "得聞是經不老不死者此須觀解不老是樂不死是常謂聞於此經得常樂之解坦然在懷無所畏忌。",
    "X30n0605_009:0822a21_1": "△三利益。",
    "X30n0605_009:0822a22_0": "說是藥王菩薩本事品時八萬四千菩薩得解一切眾生語言陀羅尼。",
    "X30n0605_009:0822a24_0": "△四多寶稱善。",
    "X30n0605_009:0822b01_0": "多寶如來於寶塔中讚宿王華菩薩言善哉善哉宿王華汝成就不可思議功德乃能問釋迦牟尼佛如此之事利益無量一切眾生。",
    "X30n0605_009:0822b04_0": "△二玅音品明受命弘經弟子二初申品目。",
    "X30n0605_009:0822b05_0": "妙法蓮華經妙音菩薩品第二十四",
    "X30n0605_009:0822b06_0": "文中自釋昔奉雲雷音王佛十萬種伎樂今遊化億土音樂自隨昔奉八萬四千寶鉢今爾許道器眷屬圍繞昔得一切眾生語言陀羅尼今以普現色身以玅音聲徧吼十方弘宣此教故名玅音品此品明菩薩以難思之力隨類通經物覩其迹莫測其本但甘其味無擇其形當卑其地自壅其流即是化他門中第二意也。",
    "X30n0605_009:0822b12_1": "△二釋經文六初放光東召二奉命西來三十方弘經四二土得益五還本國六聞品進道今初。",
    "X30n0605_009:0822b15_0": "爾時釋迦牟尼佛放大人相肉髻光明及放眉間白毫相光徧照東方百八萬億那由他恒河沙等諸佛世界過是數已有世界名淨光莊嚴其國有佛號淨華宿王智如來應供正徧知明行足善逝世間解無上士調御丈夫天人師佛世尊為無量無邊菩薩大眾恭敬圍繞而為說法釋迦牟尼佛白毫光明徧照其國。",
    "X30n0605_009:0822b22_0": "大人相者大相海也徧體毛功德不及一好功德眾好功德不及一相功德諸相從下向上展轉相勝而不及白毫功德白毫功德不及肉髻功德故名大人相也此相業者從孝順師長起今放是光召本弟子使弘中道之經利大機者也白毫從一道清淨起今放此光令弘此法問佛一一相皆法界海何故勝負耶答他經所明宜作此說問佛有緣弟子布滿十方何故召東說西不論八方耶答此有所表淨名云日月何意行閻浮提欲以光明除眾闇瞑東是光始西是其終有始有終其唯聖人乎未發心者令其發心未究竟者令其究竟一菩薩既爾諸眾亦然一方既爾諸方亦然聖不繁文舉一蔽諸故但言東西耳。",
    "X30n0605_009:0822c10_1": "△二奉命西來二初發來緣二正發來初文又六初經家敘三初敘福由二敘智慧(而悉)三敘福德(得妙)。",
    "X30n0605_009:0822c13_0": "爾時一切淨光莊嚴國中有一菩薩名曰妙音久已植眾德本供養親近無量百千萬億諸佛而悉成就甚深智慧得妙幢相三昧法華三昧淨德三昧宿王戲三昧無緣三昧智印三昧解一切眾生語言三昧集一切功德三昧清淨三昧神通遊戲三昧慧炬三昧莊嚴王三昧淨光明三昧淨藏三昧不共三昧日旋三昧得如是等百千萬億恒河沙等諸大三昧。",
    "X30n0605_009:0822c20_0": "敘福之由由值先佛多也甚深智慧即智慧莊嚴十六三昧即福德莊嚴記云此十六並是法華三昧之異名隨義說之今稱法華三昧之相。",
    "X30n0605_009:0822c22_1": "△二被光照。",
    "X30n0605_009:0822c24_0": "釋迦牟尼佛光照其身。",
    "X30n0605_009:0823a01_0": "△三辭本佛。",
    "X30n0605_009:0823a02_0": "即白淨華宿王智佛言世尊我當往詣娑婆世界禮拜親近供養釋迦牟尼佛及見文殊師利法王子菩薩藥王菩薩勇施菩薩宿王華菩薩上行意菩薩莊嚴王菩薩藥上菩薩。",
    "X30n0605_009:0823a06_0": "△四誡至誠。",
    "X30n0605_009:0823a07_0": "爾時淨華宿王智佛告妙音菩薩汝莫輕彼國生下劣想善男子彼娑婆世界高下不平土石諸山穢惡充滿佛身卑小諸菩薩眾其形亦小而汝身四萬二千由旬我身六百八十萬由旬汝身第一端正百千萬福光明殊妙是故汝往莫輕彼國若佛菩薩及國土生下劣想。",
    "X30n0605_009:0823a13_0": "佛誡者然妙音乃是法身大士故不肅而成所將眷屬或未達者故寄彼而規此耳夫佛身與理相稱不可見卑小而忘其尊嚴此約如來座為誡也夫師及弟子智斷具足師既施權弟子亦隱其實此約如來衣為誡也夫依報國土皆正報所感如來以慈臨大千宜須高須下勿覩依報而忽正報也此約如來室為誡也此佛弘經亦敕三意彼尊誡約諸佛道同。",
    "X30n0605_009:0823a20_1": "△五受佛旨。",
    "X30n0605_009:0823a21_0": "妙音菩薩白其佛言世尊我今詣娑婆世界皆是如來之力如來神通遊戲如來功德智慧莊嚴。",
    "X30n0605_009:0823a23_0": "如來力是座力神通力是室力莊嚴力是衣力此受弘經之大旨利物之宗要故能不動此會遊化十方。",
    "X30n0605_009:0823b01_1": "△六現來相六初遣蓮華。",
    "X30n0605_009:0823b02_0": "於是妙音菩薩不起于座身不動搖而入三昧以三昧力於耆闍崛山去法座不遠化作八萬四千眾寶蓮華閻浮檀金為莖白銀為葉金剛為鬚甄叔迦寶以為其臺。",
    "X30n0605_009:0823b06_0": "閻浮檀金者西域有河近閻浮樹因樹名河河出此金因河名金甄叔迦者此云赤色寶本樹名以其樹華赤似此寶故以名焉。",
    "X30n0605_009:0823b08_1": "△二文殊問。",
    "X30n0605_009:0823b09_0": "爾時文殊師利法王子見是蓮華而白佛言世尊是何因緣先現此瑞有若干千萬蓮華閻浮檀金為莖白銀為葉金剛為鬚甄叔迦寶以為其臺。",
    "X30n0605_009:0823b12_0": "問若文殊位下辭不應求見若文殊位高相來那忽不識答雖同一位有始中終止此一事不知亦無忝高位又眾中見瑞不了發起令知故問佛耳。",
    "X30n0605_009:0823b15_0": "△三釋迦答。",
    "X30n0605_009:0823b16_0": "爾時釋迦牟尼佛告文殊師利是妙音菩薩摩訶薩欲從淨華宿王智佛國與八萬四千菩薩圍繞而來至此娑婆世界供養親近禮拜於我亦欲供養聽法華經。",
    "X30n0605_009:0823b20_0": "△四請見相。",
    "X30n0605_009:0823b21_0": "文殊師利白佛言世尊是菩薩種何善本修何功德而能有是大神通力行何三昧願為我等說是三昧名字我等亦欲勤修行之行此三昧乃能見是菩薩色相大小威儀進止惟願世尊以神通力彼菩薩來令我得見。",
    "X30n0605_009:0823c02_0": "△五推功。",
    "X30n0605_009:0823c03_0": "爾時釋迦牟尼佛告文殊師利此久滅度多寶如來當為汝等而現其相。",
    "X30n0605_009:0823c05_0": "△六命來。",
    "X30n0605_009:0823c06_0": "時多寶佛告彼菩薩善男子來文殊師利法王子欲見汝身。",
    "X30n0605_009:0823c08_0": "△二正發來六初與眷屬經歷。",
    "X30n0605_009:0823c09_0": "于時妙音菩薩於彼國沒與八萬四千菩薩俱共發來所經諸國六種震動皆悉雨於七寶蓮華百千天樂不鼓自鳴。",
    "X30n0605_009:0823c12_0": "△二敘相登臺。",
    "X30n0605_009:0823c13_0": "是菩薩目如廣大青蓮華葉正使和合百千萬月其面貌端正復過於此身真金色無量百千功德莊嚴威德熾盛光明照曜諸相具足如那羅延堅固之身入七寶臺上升虗空去地七多羅樹諸菩薩眾恭敬圍繞而來詣此娑婆世界耆闍崛山。",
    "X30n0605_009:0823c18_0": "目如廣大青蓮華葉者肇法師注淨名云天竺有青蓮華其葉脩廣青白分明有大人眼目之相故以喻焉那羅延此云力士。",
    "X30n0605_009:0823c20_1": "△三問訊傳旨。",
    "X30n0605_009:0823c21_0": "到已下七寶臺以價直百千瓔珞持至釋迦牟尼佛所頭面禮足奉上瓔珞而白佛言世尊淨華宿王智佛問訊世尊少病少惱起居輕利安樂行不四大調和不世事可忍不眾生易度不無多貪欲瞋恚愚癡嫉妬慳慢不無不孝父母不敬沙門邪見不善心不攝五情不世尊眾生能降伏諸魔怨不久滅度多寶如來在七寶塔中來聽法不又問訊多寶如來安穩少惱堪忍久住不。",
    "X30n0605_009:0824a05_0": "△四請見多寶。",
    "X30n0605_009:0824a06_0": "世尊我今欲見多寶佛身惟願世尊示我令見。",
    "X30n0605_009:0824a07_0": "△五世尊為通。",
    "X30n0605_009:0824a08_0": "爾時釋迦牟尼佛語多寶佛是妙音菩薩欲得相見。",
    "X30n0605_009:0824a09_0": "△六塔中稱善。",
    "X30n0605_009:0824a10_0": "時多寶佛告妙音言善哉善哉汝能為供養釋迦牟尼佛及聽法華經并見文殊師利等故來至此。",
    "X30n0605_009:0824a12_0": "△三十方弘經二初問答善根神力二初問二初問種何善根。",
    "X30n0605_009:0824a14_0": "爾時華德菩薩白佛言世尊是妙音菩薩種何善根。",
    "X30n0605_009:0824a15_0": "是問昔也。",
    "X30n0605_009:0824a15_1": "△二問有是神力。",
    "X30n0605_009:0824a16_0": "修何功德有是神力。",
    "X30n0605_009:0824a17_0": "是問今也。",
    "X30n0605_009:0824a17_1": "△二答二初答種善根。",
    "X30n0605_009:0824a18_0": "佛告華德菩薩過去有佛名雲雷音王多陀阿伽度阿羅訶三藐三佛陀國名現一切世間劫名喜見妙音菩薩於萬二千歲以十萬種伎樂供養雲雷音王佛并奉上八萬四千七寶鉢以是因緣果報今生淨華宿王智佛國有是神力華德於汝意云何爾時雲雷音王佛所妙音菩薩伎樂供養奉上寶器者豈異人乎今此妙音菩薩摩訶薩是華德是妙音菩薩已曾供養親近無量諸佛久植德本又值恒河沙等百千萬億那由他佛。",
    "X30n0605_009:0824b03_0": "此答種善根問也昔獻樂奉器仍結會古今悉如文。",
    "X30n0605_009:0824b04_1": "△二答有是神力。",
    "X30n0605_009:0824b05_0": "華德汝但見妙音菩薩其身在此而是菩薩現種種身處處為諸眾生說是經典或現梵王身或現帝釋身或現自在天身或現大自在天身或現天大將軍身或現毗沙門天王身或現轉輪聖王身或現諸小王身或現長者身或現居士身或現宰官身或現婆羅門身或現比丘比丘尼優婆塞優婆夷身或現長者居士婦女身或現宰官婦女身或現婆羅門婦女身或現童男童女身或現天龍夜叉乾闥婆阿脩羅迦樓羅緊那羅摩睺羅伽人非人等身而說是經諸有地獄餓鬼畜生及眾難處皆能救濟乃至於王後宮變為女身而說是經華德是妙音菩薩能救護娑婆世界諸眾生者是妙音菩薩如是種種變化現身在此娑婆國土為諸眾生說是經典於神通變化智慧無所損減是菩薩以若干智慧明照娑婆世界令一切眾生各得所知於十方恒河沙世界中亦復如是若應以聲聞形得度者現聲聞形而為說法應以辟支佛形得度者現辟支佛形而為說法應以菩薩形得度者現菩薩形而為說法應以佛形得度者即現佛形而為說法如是種種隨所應度而為現形乃至應以滅度而得度者示現滅度華德妙音菩薩摩訶薩成就大神通智慧之力其事如是。",
    "X30n0605_009:0824c02_0": "此答神力之問示三十四凡身四聖人身結成十法界六道。",
    "X30n0605_009:0824c03_1": "△二問答今住何定二初問。",
    "X30n0605_009:0824c04_0": "爾時華德菩薩白佛言世尊是妙音菩薩深種善根世尊是菩薩住何三昧而能如是在所變現度脫眾生。",
    "X30n0605_009:0824c07_0": "問今住何定而能如此自在利益。",
    "X30n0605_009:0824c07_1": "△二答。",
    "X30n0605_009:0824c08_0": "佛告華德菩薩善男子其三昧名現一切色身妙音菩薩住是三昧中能如是饒益無量眾生。",
    "X30n0605_009:0824c10_0": "佛答如文。",
    "X30n0605_009:0824c10_1": "△四二土得益。",
    "X30n0605_009:0824c11_0": "說是妙音菩薩品時與妙音菩薩俱來者八萬四千人皆得現一切色身三昧此娑婆世界無量菩薩亦得是三昧及陀羅尼。",
    "X30n0605_009:0824c14_0": "三昧與陀羅尼者其體一而用異寂用為三昧持用名陀羅尼又色身變現名三昧音聲辯說名陀羅尼上品云初得一切色身三昧轉身得一切語言陀羅尼當知音聲猶是色法故言體一用異又舌根清淨名陀羅尼餘根清淨名三昧都是六根清淨法門耳。",
    "X30n0605_009:0824c19_1": "△五還歸本國。",
    "X30n0605_009:0824c20_0": "爾時妙音菩薩摩訶薩供養釋迦牟尼佛及多寶佛塔已還歸本土所經諸國六種震動雨寶蓮華作百千萬億種種伎樂既到本國與八萬四千菩薩圍繞至淨華宿王智佛所白佛言世尊我到娑婆世界饒益眾生見釋迦牟尼佛及見多寶佛塔禮拜供養又見文殊師利法王子菩薩及見藥王菩薩得勤精進力菩薩勇施菩薩等亦令是八萬四千菩薩得現一切色身三昧。",
    "X30n0605_009:0825a04_0": "動地雨華者菩薩經歷尚能傍益況佛前放光傍照東方百八萬億那由他土亦傍論利益也。",
    "X30n0605_009:0825a05_1": "△六聞品進道。",
    "X30n0605_009:0825a07_0": "說是妙音菩薩來往品時四萬二千天子得無生法忍華德菩薩得法華三昧。",
    "X30n0605_009:0825a09_0": "已上第七卷文畢。",
    "X30n0605_009:0825a11_0": "科註妙法蓮華經卷第九"
}