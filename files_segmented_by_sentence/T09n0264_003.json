{
    "T09n0264_003:0151c21_0": "添品妙法蓮華經卷第三",
    "T09n0264_003:0151c23_0": "隋天竺三藏闍那崛多共笈多譯",
    "T09n0264_003:0151c24_0": "藥草喻品第五",
    "T09n0264_003:0151c25_0": "爾時世尊，告摩訶迦葉及諸大弟子：「善哉，善哉！",
    "T09n0264_003:0151c26_1": "迦葉！",
    "T09n0264_003:0151c26_2": "善說如來真實功德。",
    "T09n0264_003:0151c26_3": "誠如所言，如來復有無量無邊阿僧祇功德，汝等若於無量億劫說不能盡。",
    "T09n0264_003:0151c28_4": "迦葉當知！",
    "T09n0264_003:0151c28_5": "如來是諸法之王，若有所說皆不虛也，於一切法，以智方便而演說之；其所說法，皆悉到於一切智地，如來觀知一切諸法之所歸趣，亦知一切眾生深心所行，通達無礙。",
    "T09n0264_003:0152a03_6": "又於諸法究盡明了，示諸眾生一切智慧。",
    "T09n0264_003:0152a04_7": "迦葉！",
    "T09n0264_003:0152a04_8": "譬如三千大千世界，山、川、谿谷土地所生，卉、木、叢林及諸藥草，種類若干名色各異，密雲彌布遍覆三千大千世界，一時等澍其澤普洽，卉、木、叢林及諸藥草，小根、小莖、小枝、小葉，中根、中莖、中枝、中葉，大根、大莖、大枝、大葉，諸樹大小隨上、中、下，各有所受，一雲所雨稱其種性，而得生長華菓敷實，雖一地所生，一雨所潤，而諸草木各有差別。",
    "T09n0264_003:0152a12_9": "迦葉當知！",
    "T09n0264_003:0152a12_10": "如來亦復如是，出現於世如大雲起，以大音聲普遍世界天、人、阿脩羅，如彼大雲遍覆三千大千國土，於大眾中而唱是言：『我是如來、應供、正遍知、明行足、善逝、世間解、無上士、調御丈夫、天人師、佛、世尊，未度者令度，未解者令解，未安者令安，未涅槃者令得涅槃，今世後世如實知之。",
    "T09n0264_003:0152a18_11": "我是一切知者，一切見者，知道者，開道者，說道者，汝等天、人、阿脩羅眾，皆應到此，為聽法故。』",
    "T09n0264_003:0152a21_12": "爾時無數千萬億種眾生，來至佛所而聽法，如來于時觀是眾生諸根利、鈍、精進、懈怠，隨其所堪而為說法，種種無量皆令歡喜，快得善利。",
    "T09n0264_003:0152a24_13": "是諸眾生聞是法已，現世安隱後生善處，以道受樂亦得聞法，既聞法已離諸障礙，於諸法中任力所能漸得入道，如彼大雲雨，於一切卉、木、叢林及諸藥草，如其種性具足蒙潤各得生長。",
    "T09n0264_003:0152a28_14": "如來說法一相一味，所謂解脫相、離相、滅相，究竟至於一切種智。",
    "T09n0264_003:0152b01_0": "其有眾生聞如來法，若持、讀誦、如說修行，所得功德不自覺知。",
    "T09n0264_003:0152b02_1": "所以者何？",
    "T09n0264_003:0152b02_2": "唯有如來，知此眾生種相、體性，念何事？",
    "T09n0264_003:0152b03_3": "思何事？",
    "T09n0264_003:0152b03_4": "修何事？",
    "T09n0264_003:0152b03_5": "云何念？",
    "T09n0264_003:0152b04_6": "云何思？",
    "T09n0264_003:0152b04_7": "云何修？",
    "T09n0264_003:0152b04_8": "以何法念？",
    "T09n0264_003:0152b04_9": "以何法思？",
    "T09n0264_003:0152b05_0": "以何法修？",
    "T09n0264_003:0152b05_1": "以何法得何法？",
    "T09n0264_003:0152b05_2": "眾生住於種種之地，唯有如來如實見之，明了無礙，如彼卉、木、叢林諸藥草等，而不自知上、中、下性。",
    "T09n0264_003:0152b07_3": "如來知是一相一味之法，所謂解脫相、離相、滅相，究竟涅槃常寂滅相，終歸於空。",
    "T09n0264_003:0152b09_4": "佛知是已，觀眾生心欲而將護之，是故不即為說一切種智。",
    "T09n0264_003:0152b11_0": "汝等迦葉甚為希有，能知如來隨宜說法，能信能受。",
    "T09n0264_003:0152b12_1": "所以者何？",
    "T09n0264_003:0152b12_2": "諸佛世尊隨宜說法難解難知。」",
    "T09n0264_003:0152b13_3": "爾時世尊，欲重宣此義而說偈言：「破有法王，　　出現世間，　　隨眾生欲，　種種說法。",
    "T09n0264_003:0152b15_4": "　　如來尊重，　　智慧深遠，　久默斯要，　　不務速說；　　有智若聞，　則能信解；　　無智疑悔，　　則為永失。",
    "T09n0264_003:0152b18_0": "　是故迦葉！",
    "T09n0264_003:0152b18_1": "　　隨力為說，　　以種種緣，　令得正見。",
    "T09n0264_003:0152b19_2": "　　迦葉當知！",
    "T09n0264_003:0152b19_3": "　　譬如大雲，　起於世間，　　遍覆一切；　　惠雲含潤，　電光晃曜，　　雷聲遠震，　　令眾悅豫；　日光掩蔽，　　地上清涼，　　靉靆垂布，　如可承攬；　　其雨普等，　　四方俱下，　流澍無量，　　率土充洽；　　山川嶮谷，　幽邃所生，　　卉木藥草，　　大小諸樹，　百穀苗稼，　　甘蔗蒲桃，　　雨之所潤，　無不豐足。",
    "T09n0264_003:0152b27_4": "　　乾地普洽，　　藥木並茂，　其雲所出，　　一味之水，　　草木叢林，　隨分受潤，　　一切諸樹，　　上中下等，　稱其大小，　　各得生長；　　根莖枝葉，　華果光色，　　一雨所及，　　皆得鮮澤；　如其體相，　　性分大小，　　所潤是一，　而各滋茂。",
    "T09n0264_003:0152c04_5": "　　佛亦如是，　　出現於世，　譬如大雲，　　普覆一切；　　既出于世，　為諸眾生，　　分別演說，　　諸法之實；　大聖世尊，　　於諸天人，　　一切眾中，　而宣是言：　　『我為如來，　　兩足之尊，　出于世間，　　猶如大雲，　　充潤一切，　枯槁眾生，　　皆令離苦，　　得安隱樂；　世間之樂，　　及涅槃樂，　　諸天人眾，　一心善聽；　　皆應到此，　　覲無上尊。",
    "T09n0264_003:0152c13_0": "　我為世尊，　　無能及者，　　安隱眾生，　故現於世，　　為大眾說，　　甘露淨法，　其法一味，　　解脫涅槃。",
    "T09n0264_003:0152c15_1": "　　以一妙音，　演暢斯義；　　常為大乘，　　而作因緣；　我觀一切，　　普皆平等，　　無有彼此，　愛憎之心。",
    "T09n0264_003:0152c18_2": "　　我無貪著，　　亦無限礙，　恒為一切，　　平等說法。",
    "T09n0264_003:0152c19_3": "　　如為一人，　眾多亦然，　　常演說法，　　曾無他事。",
    "T09n0264_003:0152c21_0": "　去來坐立，　　終不疲厭，　　充足世間，　如雨所潤。",
    "T09n0264_003:0152c22_1": "　　貴賤上下，　　持戒毀戒，　威儀具足，　　及不具足，　　正見邪見，　利根鈍根，　　等雨法雨，　　而無懈惓。",
    "T09n0264_003:0152c25_0": "　一切眾生，　　聞我法者，　　隨力所受，　住於諸地，　　或處人天，　　轉輪聖王，　釋梵諸天，　　是小藥草；　　知無漏法，　能得涅槃，　　起六神通，　　及得三明，　獨處山林，　　常行禪定，　　得緣覺證，　是中藥草；　　求世尊處，　　我當作佛，　行精進定，　　是上藥草。",
    "T09n0264_003:0153a02_1": "　　又諸佛子，　專心佛道，　　常行慈悲，　　自知作佛，　決定無疑，　　是名小樹；　　安住神通，　轉不退輪，　　度無量億，　　百千眾生，　如是菩薩，　　名為大樹。』",
    "T09n0264_003:0153a06_2": "　　佛平等說，　如一味雨，　　隨眾生性，　　所受不同，　如彼草木，　　所稟各異；　　佛以此喻，　方便開示，　　種種言辭，　　演說一法；　於佛智慧，　　如海一渧。",
    "T09n0264_003:0153a10_3": "　　我雨法雨，　充滿世間，　　一味之法，　　隨力修行，　如彼叢林，　　藥草諸樹，　　隨其大小，　漸增茂好。",
    "T09n0264_003:0153a13_4": "　　諸佛之法，　　常以一味，　令諸世間，　　普得具足，　　漸次修行，　皆得道果；　　聲聞緣覺，　　處於山林，　住最後身，　　聞法得果；　　是名藥草，　各得增長。",
    "T09n0264_003:0153a17_5": "　　若諸菩薩，　　智慧堅固，　了達三界，　　求最上乘，　　是名小樹，　而得增長。",
    "T09n0264_003:0153a19_6": "　　復有住禪，　　得神通力，　聞諸法空，　　心大歡喜；　　放無數光，　度諸眾生，　　是名大樹，　　而得增長。",
    "T09n0264_003:0153a22_0": "　如是迦葉！",
    "T09n0264_003:0153a22_1": "　　佛所說法，　　譬如大雲，　以一味雨，　　潤於人華，　　各得成實。",
    "T09n0264_003:0153a24_0": "　迦葉當知！",
    "T09n0264_003:0153a24_1": "　　以諸因緣，　　種種譬喻，　開示佛道，　　是我方便，　　諸佛亦然。",
    "T09n0264_003:0153a26_0": "　今為汝等，　　說最實事；　　諸聲聞眾，　皆非滅度。",
    "T09n0264_003:0153a27_1": "　　汝等所行，　　是菩薩道，　漸漸修學，　　悉當成佛。",
    "T09n0264_003:0153a29_0": "「復次迦葉！",
    "T09n0264_003:0153a29_1": "如來於諸眾生調伏平等。",
    "T09n0264_003:0153a29_2": "迦葉！",
    "T09n0264_003:0153a29_3": "譬如日月光明照於世間，若作善、若作不善，若高處住、若下處住，若香、若臭，諸處平等光照無偏。",
    "T09n0264_003:0153b03_4": "如是，迦葉！",
    "T09n0264_003:0153b03_5": "如來、應、正遍知一切種智心之光明，於諸五趣眾生受生之中，如其信解大乘、緣覺乘、聲聞乘中，為說正法平等而轉，如來智慧亦無增減，如其福智聚集而生。",
    "T09n0264_003:0153b07_0": "迦葉！",
    "T09n0264_003:0153b07_1": "無有三乘，唯彼眾生別異行故，施設三乘。」",
    "T09n0264_003:0153b08_2": "慧命摩訶迦葉白佛言：「世尊！",
    "T09n0264_003:0153b08_3": "若無三乘，何故現世施設聲聞、緣覺、菩薩？」",
    "T09n0264_003:0153b09_4": "佛告慧命摩訶迦葉：「譬如作瓦器者，等和土泥而用作器，彼中或有盛沙糖器，或盛酥器，或盛乳酪器，或盛惡糞穢器，泥亦無有種種別異，而物著中隨所受量，器則種種別異施設。",
    "T09n0264_003:0153b13_5": "如是，迦葉！",
    "T09n0264_003:0153b14_6": "此唯一乘所謂大乘，無有二乘及以三乘。」",
    "T09n0264_003:0153b15_7": "慧命摩訶迦葉白佛言：「世尊！",
    "T09n0264_003:0153b15_8": "彼諸眾生種種信解，若出三界，彼等為一涅槃，為當二、三？」",
    "T09n0264_003:0153b17_9": "佛告慧命摩訶迦葉：「若覺諸法體等涅槃，彼亦唯一無有二、三。",
    "T09n0264_003:0153b18_10": "迦葉！",
    "T09n0264_003:0153b18_11": "以彼義故，我當為汝作喻，以此喻故有智丈夫則當解我所說之義。",
    "T09n0264_003:0153b20_12": "迦葉！",
    "T09n0264_003:0153b20_13": "譬如生盲丈夫，作如是言：『無有好、惡等色，亦無好、惡等色可見；無有日、月、星宿等，亦無星宿等可見。』",
    "T09n0264_003:0153b22_14": "有異丈夫，於彼生盲者前，說如是言：『有好、惡等色，亦有好、惡等色可見；有日、月、星宿等，亦有星宿等可見。』",
    "T09n0264_003:0153b25_15": "生盲丈夫雖聞其說而不信受。",
    "T09n0264_003:0153b25_16": "時有良醫能知諸病，見彼生盲丈夫，如是念言：『其彼丈夫先有惡業今有病生，若其病生則有四種，所謂風、黃與癃及以等分。』",
    "T09n0264_003:0153b28_17": "時彼良醫，為欲滅其病故，又復方便如是思惟：『所有藥物世所行者，彼等不能療治此病，唯雪山王，有四種藥。",
    "T09n0264_003:0153c02_18": "何等為四？",
    "T09n0264_003:0153c02_19": "所謂初名順入諸色味處，二名解脫諸病，三名破壞諸毒，四名隨所住處施與安樂，是為四種。』",
    "T09n0264_003:0153c04_20": "時彼良醫，於生盲所發生悲愍，興起如是方便思惟，以彼方便詣雪山王，到已上頂，或下入、或傍行，周遍觀察，既觀察已，得四種藥，於中或以齒等咀嚼，作已與之；或以石磨，或復和別藥物煮熟與之；或復和生藥物作已與之；或針刺身與作孔穴，或有與火炙燒，或以別異藥物相和，乃至飲食和而與之。",
    "T09n0264_003:0153c11_21": "時彼生盲，以方便相應故即時得眼，彼得眼已，內、外、遠、近、日、月、光明、星宿諸色皆悉得見，說如是言：『嗚呼！",
    "T09n0264_003:0153c14_22": "我甚愚癡，我聞先說本不信受，我今此時皆悉得見，我盲已脫，亦已得眼，無勝我者。』",
    "T09n0264_003:0153c16_23": "「彼時復有五通仙人，天眼、天耳、了知他心，憶念宿住善證智通，語丈夫言：『丈夫！",
    "T09n0264_003:0153c17_24": "汝唯得眼，餘無一知，汝今何故已生憍慢，汝亦未有智慧善巧。』",
    "T09n0264_003:0153c19_25": "彼復作如是言：『丈夫！",
    "T09n0264_003:0153c19_26": "汝入室坐，外有別色不見、不知；汝亦不知眾生善心、惡心；五踰闍那邊住所有言說、鼓、貝等聲，汝亦不聞、不知；拘盧舍邊不舉兩足不能往到，及生長已，母胎作業汝亦不念，云何汝有巧智？",
    "T09n0264_003:0153c24_27": "云何作如是言「我悉得見？」",
    "T09n0264_003:0153c24_28": "又汝丈夫，闇作明知，明作闇知。』",
    "T09n0264_003:0153c25_29": "時彼丈夫語仙人言：『以何方便？",
    "T09n0264_003:0153c26_30": "又作何等清淨業已？",
    "T09n0264_003:0153c26_31": "當得是智。",
    "T09n0264_003:0153c26_32": "及於汝等，淨信力故，我亦當得如此功德。』",
    "T09n0264_003:0153c27_33": "時彼仙人語丈夫言：『若欲如是，汝應當住空閑山窟，坐思念法及斷煩惱，當得神通，具足功德。』",
    "T09n0264_003:0153c29_34": "時彼丈夫受其義已，即行出家住空閑處，專守一心斷世渴愛，得五神通；既得五神通已，思惟：『我先作於別業，以彼因故，無一功德可以證知；我念此時，隨所思念即能得去；我於昔時少智、少慧，有盲而住。』",
    "T09n0264_003:0154a05_35": "「迦葉！",
    "T09n0264_003:0154a05_36": "作此譬喻欲令知義，於此義中復應當見。",
    "T09n0264_003:0154a06_37": "迦葉！",
    "T09n0264_003:0154a06_38": "其生盲者，即是六趣流轉中住所有眾生，若於正法未有知覺，煩惱盲闇則當增長，及彼無明闇冥，以無明闇冥故行業聚集；以行業為緣故名色乃至唯有大苦之聚積集當生。",
    "T09n0264_003:0154a10_39": "如是無明闇冥眾生流轉中住，唯有如來超出三界，發生悲愍，亦如慈父愛念一子，發悲愍已下入三界，見彼眾生，於流轉輪中行，不如實知出離流轉。",
    "T09n0264_003:0154a14_40": "佛以佛眼而觀見之，見已了知此等眾生，先世作善，少瞋厚欲，少欲厚瞋，或有少智，或有巧慧，或有成熟清淨，或有邪見，彼等眾生，佛為方便巧說三乘；如彼仙人五通淨眼者，即是菩薩；菩提心生得無生忍，證覺無上正真之覺，如彼大醫，即是如來；當如是見。",
    "T09n0264_003:0154a20_41": "如彼生盲，即是癡闇眾生；當如是見。",
    "T09n0264_003:0154a21_42": "如彼風、黃、癃等即是欲瞋及癡六十二見；當如是見。",
    "T09n0264_003:0154a22_43": "如四種藥，即是空、無相、無願、涅槃門；當如是見。",
    "T09n0264_003:0154a23_44": "隨所服藥，其病隨滅，即是空、無相、無願、解脫門，正修念已，無明當滅，無明滅故行滅，乃至唯有大苦聚滅。",
    "T09n0264_003:0154a25_45": "如是思惟，不住善中，亦不惡中，如盲得眼，即是聲聞、緣覺乘；當如是見。",
    "T09n0264_003:0154a27_46": "割斷流轉煩惱繫縛，解脫煩惱，解脫六趣及以三界，以彼義故，聲聞乘者如是念言：『無有別法更須證覺，我今已得到於涅槃。』",
    "T09n0264_003:0154b01_47": "爾時如來為彼說法，若於諸法未能悉到，何處彼有究竟涅槃？",
    "T09n0264_003:0154b02_48": "彼等，佛以菩提教化，發菩提心，不住流轉，不到涅槃，彼悟三界十方空寂，皆如化夢及以焰響，觀見諸法不生、不滅，不縛、不解、不闇、不明，如是見甚深法，彼見亦無所見，而亦恒見滿諸三界別異眾生心之信解。」",
    "T09n0264_003:0154b07_49": "爾時世尊，欲重宣此義，而說偈言：「譬如日月光，　　平等照三千，　於善及於惡，　　而光無增減。",
    "T09n0264_003:0154b11_0": "　如來智慧光，　　平等如日月，　教化諸眾生，　　無增亦無減。",
    "T09n0264_003:0154b13_0": "　如瓦師作器，　　平等和土泥，　於中器或盛，　　沙糖乳穌水，　或有盛不淨，　　或有盛於酪；　彼唯取一泥，　　瓦師用為器，　若物墮其內，　　因彼知器名。",
    "T09n0264_003:0154b18_0": "　如眾生無餘，　　如來隨別欲，　雖說乘差別，　　決定唯佛乘；　無智故輪轉，　　而不知寂滅，　若人能知空，　　遠離於法我；　彼知佛世尊，　　所得正真覺。",
    "T09n0264_003:0154b23_0": "　安置處中智，　　說名緣覺者；　空智教化已，　　顯名為聲聞；　若能覺諸法，　　說名正遍知。",
    "T09n0264_003:0154b26_0": "　如有生盲者，　　不見日月星，　彼便如是言，　　無有諸色類。",
    "T09n0264_003:0154b28_0": "　大醫於生盲，　　為其入慈愍，　往詣雪山已，　　上下及傍行；　求得於良藥，　　順入色味處，　如是等四種，　　和合而療治；　或有用齒齧，　　或有以石磨，　或以針入身，　　療治生盲者。",
    "T09n0264_003:0154c05_0": "　彼既得眼已，　　即見日月光，　復作如是念，　　昔時無智說。",
    "T09n0264_003:0154c07_0": "　是流轉眾生，　　生盲大無智，　緣生輪所運，　　無智受苦道。",
    "T09n0264_003:0154c09_0": "　無智癡世中，　　如是一切智，　如來大良醫，　　出生悲愍體，　彼以善方便，　　演說寂正法。",
    "T09n0264_003:0154c12_0": "　無上佛覺智，　　演說最勝乘，　廣說處中際，　　中智導師者。",
    "T09n0264_003:0154c14_0": "　怖畏於流轉，　　為讚異菩提；　出離三界已，　　聲聞自知住。",
    "T09n0264_003:0154c16_0": "　如是念我得，　　涅槃無垢安；　當得諸法覺，　　涅槃甘露處。",
    "T09n0264_003:0154c18_0": "　大仙於彼故，　　為其入悲愍；　告言汝愚癡，　　莫念我是智。",
    "T09n0264_003:0154c20_0": "　若有於倉舍，　　汝住彼中時，　外有則不知，　　汝是小智者。",
    "T09n0264_003:0154c22_0": "　若住彼中時，　　知外作未作，　彼亦未是知，　　況汝小智者。",
    "T09n0264_003:0154c24_0": "　五踰闍那量，　　若有音聲出，　汝不能聞彼，　　何況別遠住。",
    "T09n0264_003:0154c26_0": "　他人於汝所，　　若愛若惡心，　汝不能知彼，　　如何生普慢。",
    "T09n0264_003:0154c28_0": "　欲向俱盧舍，　　不步不能往，　汝胎所有事，　　汝亦忘彼時。",
    "T09n0264_003:0155a01_0": "　若得五神通，　　乃名一切智，　汝癡無一智，　　而說是智者。",
    "T09n0264_003:0155a03_0": "　汝欲一切智，　　出生於神通，　若住空閑處，　　神通則可出，　思惟清淨法，　　則當得神通。",
    "T09n0264_003:0155a06_0": "　受義詣空閑，　　思惟入靜室，　得五神通已，　　不久具功德；　如是諸聲聞，　　念得涅槃想。",
    "T09n0264_003:0155a09_0": "　諸佛說彼時，　　小息非涅槃，　是諸佛方便，　　為說如此道。",
    "T09n0264_003:0155a11_0": "　若離一切智，　　無有發涅槃，　三世智無邊，　　六度行清淨；　空寂及無相，　　作願亦除捨，　及以菩提心，　　別法向涅槃。",
    "T09n0264_003:0155a15_0": "　及四種梵行，　　四攝亦讚說，　為教化眾生，　　勝仙而說此。",
    "T09n0264_003:0155a17_0": "　若復知諸法，　　自性如幻夢，　不實似芭蕉，　　亦與音響等。",
    "T09n0264_003:0155a19_0": "　及知彼自性，　　三界無餘殘，　不縛亦不解，　　不知於滅度。",
    "T09n0264_003:0155a21_0": "　諸法平等空，　　無有異體者，　此亦無所見，　　不觀於一法。",
    "T09n0264_003:0155a23_0": "　彼見大智者，　　法身無餘殘，　無有於三乘，　　一乘此中有。",
    "T09n0264_003:0155a25_0": "　諸法皆平等，　　平等常等等，　知如是智已，　　涅槃甘露安。」",
    "T09n0264_003:0155a27_0": "添品妙法蓮華經授記品第六",
    "T09n0264_003:0155a28_0": "爾時世尊說是偈已，告諸大眾唱如是言：「我此弟子摩訶迦葉，於未來世，當得奉覲三百萬億諸佛世尊，供養、恭敬、尊重、讚嘆，廣宣諸佛無量大法，於最後身得成為佛，名曰光明如來、應供、正遍知、明行足、善逝、世間解、無上士、調御丈夫、天人師、佛、世尊，國名光德，劫名大莊嚴，佛壽十二小劫，正法住世二十小劫，像法亦住二十小劫。",
    "T09n0264_003:0155b06_1": "國界嚴飾，無諸穢惡、瓦礫、荊棘、便利、不淨，其土平正，無有高下坑坎堆埠，琉璃為地寶樹行列，黃金為繩以界道側，散諸寶華周遍清淨；其國菩薩無量千億，諸聲聞眾亦復無數，無有魔事，雖有魔及魔民，皆護佛法。」",
    "T09n0264_003:0155b11_2": "爾時世尊，欲重宣此義，而說偈言：「告諸比丘：　　『我以佛眼，　　見是迦葉，　於未來世，　　過無數劫，　　當得作佛；　而於來世，　　供養奉覲，　　三百萬億，　諸佛世尊；　　為佛智慧，　　淨修梵行。",
    "T09n0264_003:0155b17_0": "　供養最上，　　兩足尊已，　　修集一切，　無上之慧，　　於最後身，　　得成為佛。",
    "T09n0264_003:0155b19_0": "　其土清淨，　　琉璃為地，　　多諸寶樹，　行列道側，　　金繩界道，　　見者歡喜；　常出好香，　　散眾名華，　　種種奇妙，　以為莊嚴；　　其地平正，　　無有丘坑；　諸菩薩眾，　　不可稱計，　　其心調柔，　逮大神通，　　奉持諸佛，　　大乘經典。",
    "T09n0264_003:0155b25_0": "　諸聲聞眾，　　無漏後身，　　法王之子，　亦不可計，　　乃以天眼，　　不能數知；　其佛當壽，　　十二小劫；　　正法住世，　二十小劫；　　像法亦住，　　二十小劫；　光明世尊，　　其事如是。』」",
    "T09n0264_003:0155c01_0": "爾時大目犍連、須菩提、摩訶迦栴延等，皆悉悚慄，一心合掌瞻仰世尊，目不暫捨，即共同聲，而說偈言：「大雄猛世尊，　　諸釋之法王，　哀愍我等故，　　而賜佛音聲。",
    "T09n0264_003:0155c06_0": "　若知我深心，　　見為授記者，　如以甘露灑，　　除熱得清涼。",
    "T09n0264_003:0155c08_0": "　如從飢國來，　　忽遇大王饍，　心猶懷疑懼，　　未敢即便食，　若復得王教，　　然後乃敢食。",
    "T09n0264_003:0155c11_0": "　我等亦如是，　　每惟小乘過，　不知當云何，　　得佛無上慧？",
    "T09n0264_003:0155c13_0": "　雖聞佛音聲，　　言我等作佛，　心尚懷憂懼，　　如未敢便食；　若蒙佛授記，　　爾乃快安樂。",
    "T09n0264_003:0155c16_0": "　大雄猛世尊，　　常欲安世間，　願賜我等記，　　如飢須教食。」",
    "T09n0264_003:0155c18_0": "爾時世尊，知諸大弟子心之所念，告諸比丘：「是須菩提，於當來世，奉覲三百萬億那由他佛，供養、恭敬、尊重、讚嘆，常修梵行具菩薩道，於最後身得成為佛，號曰名相如來、應供、正遍知、明行足、善逝、世間解、無上士、調御丈夫、天人師、佛、世尊，劫名有寶，國名寶生，其土平正，頗梨為地，寶樹莊嚴，無諸丘坑、沙礫、荊棘、便利之穢，寶華覆地周遍清淨；其土人民，皆處寶臺、珍妙樓閣；聲聞弟子無量無邊，算數譬喻所不能知；諸菩薩眾，無數千萬億那由他；佛壽十二小劫，正法住世二十小劫，像法亦住二十小劫；其佛常處虛空，為眾說法，度脫無量菩薩及聲聞眾。」",
    "T09n0264_003:0156a01_1": "爾時世尊，欲重宣此義，而說偈言：「諸比丘眾，　　今告汝等，　　皆當一心，　聽我所說：　　『我大弟子，　　須菩提者，　當得作佛，　　號曰名相；　　當供無數，　萬億諸佛；　　隨佛所作，　　漸具大道，　最後身得，　　三十二相；　　端正殊妙，　猶如寶山；　　其佛國土，　　嚴淨第一，　眾生見者，　　無不愛樂。",
    "T09n0264_003:0156a09_2": "　　佛於其中，　度無量眾；　　其佛法中，　　多諸菩薩，　皆悉利根，　　轉不退輪；　　彼國常以，　菩薩莊嚴。",
    "T09n0264_003:0156a12_3": "　　諸聲聞眾，　　不可稱數，　皆得三明，　　具六神通，　　住八解脫，　有大威德。",
    "T09n0264_003:0156a14_4": "　　其佛說法，　　現於無量，　神通變化，　　不可思議；　　諸天人民，　數如恒沙，　　皆共合掌，　　聽受佛語。",
    "T09n0264_003:0156a17_0": "　其佛當壽，　　十二小劫；　　正法住世，　二十小劫；　　像法亦住，　　二十小劫。』」",
    "T09n0264_003:0156a19_0": "爾時世尊，復告諸比丘眾：「我今語汝，是大迦旃延，於當來世，以諸供具，供養奉事八千億佛，恭敬尊重；諸佛滅後，各起塔廟高千由旬，縱廣正等五百由旬，以金、銀、琉璃、車璩、馬瑙、真珠、玫瑰七寶合成；眾華瓔珞，塗香、末香、燒香，繒蓋、幢幡供養塔廟。",
    "T09n0264_003:0156a24_1": "過是已後，當復供養二萬億佛，亦復如是。",
    "T09n0264_003:0156a25_2": "供養是諸佛已，具菩薩道當得作佛，號曰閻浮那提金光如來、應供、正遍知、明行足、善逝、世間解、無上士、調御丈夫、天人師、佛、世尊，其土平正，頗梨為地，寶樹莊嚴，黃金為繩以界道側，妙華覆地周遍清淨，見者歡喜；無四惡道，地獄、餓鬼、畜生、阿修羅道，多有天人，諸聲聞眾，及諸菩薩；無量萬億，莊嚴其國；佛壽十二小劫，正法住世二十小劫，像法亦住二十小劫。」",
    "T09n0264_003:0156b04_3": "爾時世尊，欲重宣此義，而說偈言：「諸比丘眾，　　皆一心聽；　　如我所說，　真實無異。",
    "T09n0264_003:0156b07_4": "　　是迦旃延，　　當以種種，　妙好供具，　　供養諸佛；　　諸佛滅後，　起七寶塔，　　亦以華香，　　供養舍利。",
    "T09n0264_003:0156b10_0": "　其最後身，　　得佛智慧，　　成等正覺，　國土清淨。",
    "T09n0264_003:0156b11_1": "　　度脫無量，　　萬億眾生；　皆為十方，　　之所供養。",
    "T09n0264_003:0156b12_2": "　　佛之光明，　無能勝者，　　其佛號曰，　　閻浮金光，　菩薩聲聞，　　斷一切有；　　無量無數，　莊嚴其國。」",
    "T09n0264_003:0156b16_0": "爾時世尊復告大眾：「我今語汝，是大目犍連，當以種種供具供養八千諸佛，恭敬尊重，諸佛滅後，各起塔廟高千由旬，縱廣正等五百由旬，以金、銀、琉璃、車璩、馬瑙、真珠、玫瑰七寶合成，眾華纓絡，塗香、末香、燒香，繒蓋、幢幡，以用供養；過是已後，當復供養二百萬億諸佛，亦復如是，當得成佛，號曰多摩羅跋栴檀香如來、應供、正遍知、明行足、善逝、世間解、無上士、調御丈夫、天人師、佛、世尊，劫名喜滿，國名意樂；其土平正，頗梨為地，寶樹莊嚴，散真珠華，周遍清淨，見者歡喜，多諸天人，菩薩、聲聞其數無量；佛壽二十四小劫，正法住世四十小劫，像法亦住四十小劫。」",
    "T09n0264_003:0156b28_1": "爾時世尊，欲重宣此義，而說偈言：「我此弟子，　　大目犍連，　　捨是身已，　得見八千，　　二百萬億，　　諸佛世尊；　為佛道故，　　供養恭敬，　　於諸佛所，　常修梵行，　　於無量劫，　　奉持佛法；　諸佛滅度，　　起七寶塔，　　長表金剎，　花香伎樂，　　而以供養，　　諸佛塔廟。",
    "T09n0264_003:0156c07_0": "　漸漸具足，　　菩薩道已，　　於意樂國，　而得作佛；　　號多摩羅，　　栴檀之香，　其佛壽命，　　二十四劫；　　常為天人，　演說佛道，　　聲聞無量，　　如恒河沙，　三明六通，　　有大威德；　　菩薩無數，　志固精進，　　於佛智慧，　　皆不退轉；　佛滅度後，　　正法當住，　　四十小劫，　像法亦爾。",
    "T09n0264_003:0156c14_1": "　　我諸弟子，　　威德具足，　其數五百，　　皆當授記，　　於未來世，　咸得成佛；　　我及汝等，　　宿世因緣，　吾今當說，　　汝等善聽。」",
    "T09n0264_003:0156c18_0": "添品妙法蓮華經化城喻品第七",
    "T09n0264_003:0156c19_0": "佛告諸比丘：「乃往過去無量無邊，不可思議阿僧祇劫，爾時有佛，名大通智勝如來、應供、正遍知、明行足、善逝、世間解、無上士、調御丈夫、天人師、佛、世尊，其國名好成，劫名大相。",
    "T09n0264_003:0156c22_1": "諸比丘！",
    "T09n0264_003:0156c23_2": "彼佛滅度已來甚大久遠，譬如三千大千世界所有地種，假使有人磨以為墨，過於東方千國土，乃下一點，大如微塵，又過千國土，復下一點，如是展轉盡地種墨。",
    "T09n0264_003:0156c26_3": "於汝等意云何？",
    "T09n0264_003:0156c27_4": "是諸國土，若算師若算師弟子，能得邊際知其數不？」",
    "T09n0264_003:0156c28_5": "「不也，世尊！」",
    "T09n0264_003:0156c28_6": "「諸比丘！",
    "T09n0264_003:0156c28_7": "是人所經國土，若點不點，盡末為塵，一塵一劫，彼佛滅度已來，復過是數無量無邊百千萬億阿僧祇劫，我以如來知見力故，觀彼久遠猶若今日。」",
    "T09n0264_003:0157a02_8": "爾時世尊，欲重宣此義，而說偈言：「我念過去世，　　無量無邊劫，　有佛兩足尊，　　名大通智勝。",
    "T09n0264_003:0157a06_0": "　如人以力磨，　　三千大千土，　盡此諸地種，　　皆悉以為墨，　過於千國土，　　乃下一塵點，　如是展轉點，　　盡此諸塵墨。",
    "T09n0264_003:0157a10_0": "　如是諸國土，　　點與不點等，　復盡末為塵，　　一塵為一劫。",
    "T09n0264_003:0157a12_0": "　此諸微塵數，　　其劫復過是，　彼佛滅度來，　　如是無量劫。",
    "T09n0264_003:0157a14_0": "　如來無礙智，　　知彼佛滅度，　及聲聞菩薩，　　如見今滅度。",
    "T09n0264_003:0157a16_0": "　諸比丘當知！",
    "T09n0264_003:0157a16_1": "　　佛智淨微妙，　無漏無所礙，　　通達無量劫。」",
    "T09n0264_003:0157a18_0": "佛告諸比丘：「大通智勝佛，壽五百四十萬億那由他劫。",
    "T09n0264_003:0157a19_1": "其佛本坐道場，破魔軍已，垂得阿耨多羅三藐三菩提，而諸佛法不現在前，如是一小劫乃至十小劫，結跏趺坐，身心不動，而諸佛法猶不在前。",
    "T09n0264_003:0157a22_2": "爾時忉利諸天，先為彼佛，於菩提樹下敷師子座，高一由旬，佛於此坐當得阿耨多羅三藐三菩提。",
    "T09n0264_003:0157a24_3": "適坐此座，時諸梵天王，雨眾天華，面百由旬，香風時來吹去萎華，更雨新者，如是不絕，滿十小劫供養於佛，乃至滅度，常雨此華。",
    "T09n0264_003:0157a27_4": "四王諸天為供養佛，常擊天鼓，其餘諸天作天伎樂，滿十小劫，至於滅度，亦復如是。",
    "T09n0264_003:0157a29_5": "諸比丘！",
    "T09n0264_003:0157a29_6": "大通智勝佛，過十小劫，諸佛之法乃現在前，成阿耨多羅三藐三菩提。",
    "T09n0264_003:0157b02_7": "其佛未出家時，有十六子，其第一者名曰智積。",
    "T09n0264_003:0157b03_8": "諸子各有種種珍異玩好之具，聞父得成阿耨多羅三藐三菩提，皆捨所珍，往詣佛所，諸母涕泣而隨送之；其祖轉輪聖王，與一百大臣及餘百千萬億人民，皆共圍繞隨至道場；咸欲親近大通智勝如來，供養、恭敬、尊重、讚嘆。",
    "T09n0264_003:0157b08_9": "到已頭面禮足，繞佛畢已，一心合掌，瞻仰尊顏，以偈頌曰：「『大威德世尊，　　為度眾生故，　　於無量億歲，　　爾乃得成佛，　　諸願已具足，　　善哉吉無上。",
    "T09n0264_003:0157b13_0": "　　世尊甚希有，　　一坐十小劫，　　身體及手足，　　靜然安不動。",
    "T09n0264_003:0157b15_0": "　　其心常惔怕，　　未曾有散亂，　　究竟永寂滅，　　安住無漏法。",
    "T09n0264_003:0157b17_0": "　　今者見世尊，　　安隱成佛道，　　我等得善利，　　稱慶大歡喜。",
    "T09n0264_003:0157b19_0": "　　眾生常苦惱，　　盲冥無導師，　　不識苦盡道，　　不知求解脫。",
    "T09n0264_003:0157b21_0": "　　長夜增惡趣，　　減損諸天眾，　　從冥入於冥，　　永不聞佛名。",
    "T09n0264_003:0157b23_0": "　　今佛得最上，　　安隱無漏道，　　我等及天人，　　為得最大利，　　是故咸稽首，　　歸命無上尊。』",
    "T09n0264_003:0157b26_0": "「爾時十六王子，偈讚佛已，勸請世尊轉於法輪，咸作是言：『世尊說法多所安隱，憐愍饒益諸天人民。』",
    "T09n0264_003:0157b28_1": "「重說偈言：「『世雄無等倫，　　百福自莊嚴，　　得無上智慧，　　願為世間說，　　度脫於我等，　　及諸眾生類，　　為分別顯示，　　令得是智慧。",
    "T09n0264_003:0157c04_0": "　　若我等得佛，　　眾生亦復然。",
    "T09n0264_003:0157c05_0": "　　世尊知眾生，　　深心之所念，　　亦知所行道，　　又知智慧力，　　欲樂及修福，　　宿命所行業，　　世尊悉知已，　　當轉無上輪。』」",
    "T09n0264_003:0157c09_0": "佛告諸比丘：「大通智勝佛，得阿耨多羅三藐三菩提時，十方各五百萬億諸佛世界，六種震動，其國中間幽冥之處，日月威光所不能照，而皆大明。",
    "T09n0264_003:0157c12_1": "其中眾生各得相見，咸作是言：『此中云何忽生眾生？』",
    "T09n0264_003:0157c13_2": "又其國界諸天宮殿，乃至梵宮六種震動，大光普照，遍滿世界，勝諸天光。",
    "T09n0264_003:0157c15_3": "爾時東方五百萬億諸國土中，梵天宮殿光明照曜，倍於常明。",
    "T09n0264_003:0157c16_4": "諸梵天王各作是念：『今者宮殿光明，昔所未有。",
    "T09n0264_003:0157c17_5": "以何因緣而現此相？』",
    "T09n0264_003:0157c18_6": "是時諸梵天王，即各相詣，共議此事。",
    "T09n0264_003:0157c18_7": "時彼眾中，有一大梵天王，名救一切，為諸梵眾，而說偈言：「『我等諸宮殿，　　光明昔未有，　　此是何因緣，　　宜可共求之？",
    "T09n0264_003:0157c23_0": "　　為大德天生，　　為佛出世間，　　而此大光明，　　遍照於十方？』",
    "T09n0264_003:0157c25_0": "「爾時五百萬億國土諸梵天王，與宮殿俱，各以衣裓盛諸天華，共詣西方推尋是相。",
    "T09n0264_003:0157c26_1": "見大通智勝如來，處于道場菩提樹下坐師子座，諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。",
    "T09n0264_003:0158a01_0": "即時諸梵天王頭面禮佛，繞百千匝，即以天華而散佛上，其所散華如須彌山，并以供養佛菩提樹，其菩提樹高十由旬。",
    "T09n0264_003:0158a03_1": "華供養已，各以宮殿奉上彼佛，而作是言：『唯見哀愍饒益我等，所獻宮殿願垂納受。』",
    "T09n0264_003:0158a05_2": "爾時諸梵天王，即於佛前一心同聲，以偈頌曰：「『世尊甚希有，　　難可得值遇，　　具無量功德，　　能救護一切。",
    "T09n0264_003:0158a09_0": "　　天人之大師，　　哀愍於世間，　　十方諸眾生，　　普皆蒙饒益。",
    "T09n0264_003:0158a11_0": "　　我等所從來，　　五百萬億國，　　捨深禪定樂，　　為供養佛故。",
    "T09n0264_003:0158a13_0": "　　我等先世福，　　宮殿甚嚴飾，　　今以奉世尊，　　唯願哀納受。』",
    "T09n0264_003:0158a15_0": "「爾時諸梵天王，偈讚佛已各作是言：『唯願世尊，轉於法輪度脫眾生，開涅槃道。』",
    "T09n0264_003:0158a16_1": "時諸梵天王，一心同聲，而說偈言：「『世雄兩足尊，　　唯願演說法，　　以大慈悲力，　　度苦惱眾生。』",
    "T09n0264_003:0158a20_0": "「爾時大通智勝如來默然許之。",
    "T09n0264_003:0158a20_1": "「又諸比丘！",
    "T09n0264_003:0158a20_2": "東南方五百萬億國土諸大梵王，各自見宮殿光明照曜，昔所未有，歡喜踊躍生希有心，即各相詣，共議此事。",
    "T09n0264_003:0158a23_3": "時彼眾中，有一大梵天王，名曰大悲，為諸梵眾，而說偈言：「『是事何因緣，　　而現如此相？",
    "T09n0264_003:0158a26_0": "　　我等諸宮殿，　　光明昔未有。",
    "T09n0264_003:0158a27_0": "　　為大德天生？",
    "T09n0264_003:0158a27_1": "　　為佛出世間？",
    "T09n0264_003:0158a28_0": "　　未曾見此相，　　當共一心求。",
    "T09n0264_003:0158a29_0": "　　過千萬億土，　　尋光共推之；　　多是佛出世，　　度脫苦眾生。』",
    "T09n0264_003:0158b02_0": "「爾時五百萬億諸梵天王，與宮殿俱，各以衣裓盛諸天華，共詣西北方推尋是相。",
    "T09n0264_003:0158b03_1": "見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。",
    "T09n0264_003:0158b06_2": "時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。",
    "T09n0264_003:0158b09_0": "華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』",
    "T09n0264_003:0158b10_1": "爾時諸梵天王，即於佛前，一心同聲，以偈頌曰：「『聖主天中王，　　迦陵頻伽聲，　　哀愍眾生者，　　我等今敬禮。",
    "T09n0264_003:0158b14_0": "　　世尊甚希有，　　久遠乃一現，　　一百八十劫，　　空過無有佛。",
    "T09n0264_003:0158b16_0": "　　三惡道充滿，　　諸天眾減少，　　今佛出於世，　　為眾生作眼。",
    "T09n0264_003:0158b18_0": "　　世間所歸趣，　　救護於一切，　　為眾生之父，　　哀愍饒益者；　　我等宿福慶，　　今得值世尊。』",
    "T09n0264_003:0158b21_0": "「爾時諸梵天王，偈讚佛已，各作是言：『唯願世尊，哀愍一切，轉於法輪度脫眾生。』",
    "T09n0264_003:0158b22_1": "時諸梵天王，一心同聲，而說偈言：「『大聖轉法輪，　　顯示諸法相，　　度苦惱眾生，　　令得大歡喜。",
    "T09n0264_003:0158b26_0": "　　眾生聞是法，　　得道若生天，　　諸惡道減少，　　忍善者增益。』",
    "T09n0264_003:0158b28_0": "「爾時大通智勝如來默然許之。",
    "T09n0264_003:0158b28_1": "「又諸比丘！",
    "T09n0264_003:0158b28_2": "南方五百萬億國土諸大梵天，各自見宮殿光明照曜昔所未有，歡喜踊躍生希有心，即各相詣共議此事：『以何因緣，我等宮殿有此光明？』",
    "T09n0264_003:0158c03_3": "時彼眾中有一大梵大王，名曰妙法，為諸梵眾，而說偈言：「『我等諸宮殿，　　光明甚威曜；　　此非無因緣，　　是相宜求之。",
    "T09n0264_003:0158c07_0": "　　過於百千劫，　　未曾見是相；　　為大德天生？",
    "T09n0264_003:0158c08_1": "　　為佛出世間？』",
    "T09n0264_003:0158c09_0": "「爾時五百萬億諸梵天王，與宮殿俱，各以衣裓盛諸天華，共詣北方推尋是相。",
    "T09n0264_003:0158c10_1": "見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。",
    "T09n0264_003:0158c13_2": "時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。",
    "T09n0264_003:0158c16_3": "華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』",
    "T09n0264_003:0158c17_4": "爾時諸梵天王，即於佛前，一心同聲，以偈頌曰：「『世尊甚難見，　　破諸煩惱者，　　過百三十劫，　　今乃得一見。",
    "T09n0264_003:0158c22_0": "　　諸飢渴眾生，　　以法雨充滿，　　昔所未曾覩，　　無量智慧者。",
    "T09n0264_003:0158c24_0": "　　如優曇鉢羅，　　今日乃值遇，　　我等諸宮殿，　　蒙光故嚴飾。",
    "T09n0264_003:0158c26_0": "　　世尊大慈愍，　　唯願垂納受。』",
    "T09n0264_003:0158c27_0": "「爾時諸梵天王，偈讚佛已，各作是言：『唯願世尊，轉於法輪，令一切世間諸天魔梵沙門婆羅門，皆獲安隱而得度脫。』",
    "T09n0264_003:0158c29_1": "時諸梵天王，一心同聲而說偈言：「『惟願天人尊，　　轉無上法輪，　　擊于大法鼓，　　而吹大法螺，　　普雨大法雨，　　度無量眾生。",
    "T09n0264_003:0159a05_0": "　　我等咸歸請，　　當演深遠音。』",
    "T09n0264_003:0159a06_0": "「爾時大通智勝如來默然許之。",
    "T09n0264_003:0159a06_1": "西南方乃至下方亦復如是。",
    "T09n0264_003:0159a08_0": "「爾時上方五百萬億國土諸梵天王，皆悉自覩所止宮殿，光明威曜昔所未有，歡喜踊躍生希有心，即各相詣共議此事：『以何因緣，我等宮殿有斯光明？』",
    "T09n0264_003:0159a11_1": "時彼眾中，有一大梵天王，名曰尸棄，為諸梵眾，而說偈言：「『今以何因緣，　　我等諸宮殿，　　威德光明曜，　　嚴飾未曾有？",
    "T09n0264_003:0159a15_0": "　　如是之妙相，　　昔所不聞見；　　為大德天生？",
    "T09n0264_003:0159a16_1": "　　為佛出世間？』",
    "T09n0264_003:0159a17_0": "「爾時五百萬億諸梵天王與宮殿俱，各以衣裓盛諸天華，共詣下方推尋此相。",
    "T09n0264_003:0159a18_1": "見大通智勝如來，處于道場菩提樹下坐師子座；諸天、龍王、乾闥婆、緊那羅、摩睺羅伽、人非人等恭敬圍繞，及見十六王子請佛轉法輪。",
    "T09n0264_003:0159a21_2": "時諸梵天王，頭面禮佛，繞百千匝，即以天華而散佛上，所散之華如須彌山，并以供養佛菩提樹。",
    "T09n0264_003:0159a24_0": "華供養已，各以宮殿奉上彼佛，而作是言：『唯見哀愍饒益我等，所獻宮殿願垂納處。』",
    "T09n0264_003:0159a25_1": "爾時諸梵天王，即於佛前，一心同聲，以偈頌曰：「『善哉見諸佛，　　救世之聖尊，　　能於三界獄，　　勉出諸眾生，　　普智天人尊，　　哀愍群萌類，　　能開甘露門，　　廣度於一切。",
    "T09n0264_003:0159b03_0": "　　於昔無量劫，　　空過無有佛，　　世尊未出時，　　十方常闇冥，　　三惡道增長，　　阿脩羅亦盛，　　諸天眾轉減，　　死多墮惡道。",
    "T09n0264_003:0159b07_0": "　　不從佛聞法，　　常行不善事，　　色力及智慧，　　斯等皆減少，　　罪業因緣故，　　失樂及樂想，　　住於邪見法，　　不識善儀則，　　不蒙佛所化，　　常墮於惡道。",
    "T09n0264_003:0159b12_0": "　　佛為世間眼，　　久遠時乃出，　　哀愍諸眾生，　　故現於世間，　　超出成正覺，　　我等甚欣慶，　　及餘一切眾，　　喜嘆未曾有。",
    "T09n0264_003:0159b16_0": "　　我等諸宮殿，　　蒙光故嚴飾，　　今以奉世尊，　　唯垂哀納受。",
    "T09n0264_003:0159b18_0": "　　願以此功德，　　普及於一切，　　我等與眾生，　　皆共成佛道。』",
    "T09n0264_003:0159b20_0": "「爾時五百萬億諸梵天王，偈讚佛已，各白佛言：『唯願世尊，轉於法輪，多所安隱，多所度脫。』",
    "T09n0264_003:0159b22_1": "時諸梵天王，一心同聲，而說偈言：「『世尊轉法輪，　　擊甘露法鼓，　　度苦惱眾生，　　開示涅槃道。",
    "T09n0264_003:0159b25_0": "　　唯願受我請，　　以大微妙音；　　哀愍而敷演，　　無量劫集法。』",
    "T09n0264_003:0159b27_0": "「爾時大通智勝如來，受十方諸梵天王，及十六王子請，即時三轉十二行法輪——若沙門、婆羅門，若天、魔、梵及餘世間，所不能轉——謂是苦、是苦集、是苦滅、是苦滅道；及廣說十二因緣法，無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱；無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死憂悲苦惱滅。",
    "T09n0264_003:0159c08_1": "佛於天人大眾之中說是法時，六百萬億那由他人，以不受一切法故，而於諸漏心得解脫，皆得深妙禪定，三明、六通、具八解脫。",
    "T09n0264_003:0159c11_2": "第二、第三、第四說法時，千萬億恒河沙那由他等眾生，亦以不受一切法故，而於諸漏心得解脫。",
    "T09n0264_003:0159c13_3": "從是已後諸聲聞眾，無量、無邊不可稱數。",
    "T09n0264_003:0159c14_4": "「爾時十六王子，皆以童子出家而為沙彌，諸根通利，智慧明了，已曾供養百千萬億諸佛，淨修梵行，求阿耨多羅三藐三菩提，俱白佛言：『世尊！",
    "T09n0264_003:0159c17_5": "是諸無量千萬億大德聲聞皆已成就。",
    "T09n0264_003:0159c18_6": "世尊！",
    "T09n0264_003:0159c18_7": "亦當為我等說阿耨多羅三藐三菩提法，我等聞已皆共修學。",
    "T09n0264_003:0159c20_8": "世尊！",
    "T09n0264_003:0159c20_9": "我等悉願如來知見，深心所念，佛自證知。』",
    "T09n0264_003:0159c21_10": "爾時轉輪聖王所將眾中八萬億人，見十六王子出家，亦求出家，王即聽許。",
    "T09n0264_003:0159c23_11": "「爾時彼佛受沙彌請，過二萬劫已，乃於四眾之中，說是大乘經，名《妙法蓮華教菩薩法佛所護念》。",
    "T09n0264_003:0159c25_12": "說是經已，十六沙彌，為阿耨多羅三藐三菩提故，皆共受持諷誦通利。",
    "T09n0264_003:0159c27_0": "說是經時，十六菩薩沙彌皆悉信受，聲聞眾中亦有信解，其餘眾生千萬億種皆生疑惑。",
    "T09n0264_003:0159c29_0": "佛說是經，於八千劫未曾休廢。",
    "T09n0264_003:0159c29_1": "說此經已即入靜室，住於禪定八萬四千劫。",
    "T09n0264_003:0160a01_2": "是時十六菩薩沙彌，知佛入室寂然禪定，各昇法座，亦於八萬四千劫，為四部眾，廣說分別《妙法華經》，一一皆度六百萬億那由他恒河沙等眾生，示教利喜，令發阿耨多羅三藐三菩提心。",
    "T09n0264_003:0160a06_3": "「大通智勝佛，過八萬四千劫已，從三昧起，往詣法座，安詳而坐，普告大眾：『是十六菩薩沙彌，甚為希有，諸根通利，智慧明了，已曾供養無量千萬億數諸佛，於諸佛所常修梵行，受持佛智，開示眾生，令入其中，汝等皆當數數親近而供養之。",
    "T09n0264_003:0160a11_4": "所以者何？",
    "T09n0264_003:0160a11_5": "若聲聞、辟支佛及諸菩薩，能信是十六菩薩所說經法受持不毀者，是人皆當得阿耨多羅三藐三菩提如來之慧。』」",
    "T09n0264_003:0160a14_6": "佛告諸比丘：「是十六菩薩，常樂說是《妙法華經》，一一菩薩所化六百萬億那由他恒河沙等眾生，世世所生與菩薩俱，從其聞法悉皆信解。",
    "T09n0264_003:0160a17_7": "以此因緣，得值四萬億諸佛世尊，于今不盡。",
    "T09n0264_003:0160a18_8": "諸比丘！",
    "T09n0264_003:0160a18_9": "我今語汝，彼佛弟子十六沙彌，今皆得阿耨多羅三藐三菩提，於十方國土現在說法，有無量百千萬億菩薩、聲聞，以為眷屬。",
    "T09n0264_003:0160a21_10": "其二沙彌東方作佛，一名阿閦，在歡喜國，二名須彌頂。",
    "T09n0264_003:0160a23_0": "東南方二佛，一名師子音，二名師子相。",
    "T09n0264_003:0160a23_1": "南方二佛，一名虛空住，二名常滅。",
    "T09n0264_003:0160a24_2": "西南方二佛，一名帝相，二名梵相。",
    "T09n0264_003:0160a25_3": "西方二佛，一名阿彌陀，二名度一切世間苦惱。",
    "T09n0264_003:0160a26_4": "西北方二佛，一名多摩羅跋栴檀香神通，二名須彌相。",
    "T09n0264_003:0160a27_5": "北方二佛，一名雲自在，二名雲自在王。",
    "T09n0264_003:0160a28_6": "東北方佛，名壞一切世間怖畏。",
    "T09n0264_003:0160a29_7": "第十六我釋迦牟尼佛，於娑婆國土，成阿耨多羅三藐三菩提。",
    "T09n0264_003:0160b01_8": "諸比丘！",
    "T09n0264_003:0160b02_0": "我等為沙彌時，各各教化無量百千萬億恒河沙等眾生，從我聞法，為阿耨多羅三藐三菩提。",
    "T09n0264_003:0160b04_1": "此諸眾生，于今有住聲聞地者，我常教化阿耨多羅三藐三菩提，是諸人等，應以是法漸入佛道。",
    "T09n0264_003:0160b06_2": "所以者何？",
    "T09n0264_003:0160b06_3": "如來智慧難信難解。",
    "T09n0264_003:0160b07_4": "爾時所化無量恒河沙等眾生者，汝等諸比丘，及我滅度後未來世中聲聞弟子是也。",
    "T09n0264_003:0160b09_0": "我滅度後，復有弟子不聞是經，不知、不覺菩薩所行，自於所得功德，生滅度想，當入涅槃。",
    "T09n0264_003:0160b11_1": "我於餘國作佛，更有異名，是人雖生滅度之想，入於涅槃，而於彼土求佛智慧，得聞是經；唯以佛乘而得滅度，更無餘乘，除諸如來方便說法。",
    "T09n0264_003:0160b14_2": "諸比丘！",
    "T09n0264_003:0160b14_3": "若如來自知涅槃時到，眾又清淨信解堅固，了達空法深入禪定，便集諸菩薩及聲聞眾，為說是經。",
    "T09n0264_003:0160b16_4": "世間無有二乘而得滅度，唯一佛乘得滅度耳。",
    "T09n0264_003:0160b17_5": "「比丘當知！",
    "T09n0264_003:0160b18_6": "如來方便，深入眾生之性，知其志樂小法，深著五慾，為是等故說於涅槃，是人若聞則便信受。",
    "T09n0264_003:0160b20_7": "譬如五百由旬險難惡道，曠絕無人怖畏之處，若有多眾欲過此道至珍寶處，有一導師聰慧明達，善知險道通塞之相，將導眾人欲過此難。",
    "T09n0264_003:0160b23_8": "所將人眾中路懈退，白導師言：『我等疲極而復怖畏，不能復進，前路猶遠，今欲退還。』",
    "T09n0264_003:0160b25_9": "導師多諸方便，而作是念：『此等可愍，云何捨大珍寶，而欲退還？』",
    "T09n0264_003:0160b26_10": "作是念已，以方便力，於險道中，過三百由旬，化作一城。",
    "T09n0264_003:0160b28_11": "告眾人言：『汝等勿怖，莫得退還，今此大城可於中止，隨意所作，若入是城，快得安隱，若能前至寶所，亦可得去。』",
    "T09n0264_003:0160c01_12": "是時疲極之眾，心大歡喜歎未曾有：『我等今者免斯惡道，快得安隱。』",
    "T09n0264_003:0160c03_13": "於是眾人前入化城，生已度想，生安隱想。",
    "T09n0264_003:0160c04_14": "爾時導師，知此人眾既得止息無復疲倦，即滅化城，語眾人言：『汝等去來寶處在近，向者大城，我所化作為止息耳。』",
    "T09n0264_003:0160c06_15": "「諸比丘！",
    "T09n0264_003:0160c07_16": "如來亦復如是，今為汝等作大導師，知諸生死煩惱惡道，險難長遠應去應度。",
    "T09n0264_003:0160c08_17": "若眾生但聞一佛乘者，則不欲見佛，不欲親近，便作是念：『佛道長遠，久受勤苦乃可得成。』",
    "T09n0264_003:0160c11_0": "佛知是心怯弱下劣，以方便力，而於中道，為止息故，說二涅槃。",
    "T09n0264_003:0160c12_1": "若眾生住於二地，如來爾時即便為說：『汝等所作未辦，汝所住地近於佛慧，當觀察籌量，所得涅槃，非真實也，但是如來方便之力，於一佛乘分別說三。』",
    "T09n0264_003:0160c15_2": "如彼導師為止息故，化作大城，既知息已，而告之言：『寶處在近，此城非實，我化作耳。』」",
    "T09n0264_003:0160c17_3": "爾時世尊，欲重宣此義，而說偈言：「大通智勝佛，　　十劫坐道場，　佛法不現前，　　不得成佛道。",
    "T09n0264_003:0160c21_0": "　諸天神龍王，　　阿脩羅眾等，　常雨於天花，　　以供養彼佛。",
    "T09n0264_003:0160c23_0": "　諸天擊天鼓，　　并作眾伎樂，　香風吹萎花，　　更雨新好者，　過十小劫已，　　乃得成佛道；　諸天及世人，　　心皆懷踊躍。",
    "T09n0264_003:0160c27_0": "　彼佛十六子，　　皆與其眷屬，　千萬億圍繞，　　俱行至佛所，　頭面禮佛足，　　而請轉法輪；　聖師子法雨，　　充我及一切，　世尊甚難值，　　久遠時一現，　為覺悟群生，　　振動於一切。",
    "T09n0264_003:0161a04_0": "　東方諸世界，　　五百萬億國，　梵宮殿光曜，　　昔所未曾有，　諸梵見此相，　　尋來至佛所，　散花以供養，　　并奉上宮殿，　請佛轉法輪，　　以偈而讚歎；　佛知時未至，　　受請默然坐：　三方及四維，　　上下亦復爾，　散華奉宮殿，　　請佛轉法輪，　世尊甚難值，　　願以大慈悲，　廣開甘露門，　　轉無上法輪。",
    "T09n0264_003:0161a14_0": "　無量慧世尊，　　受彼眾人請，　為宣種種法，　　四諦十二緣，　無明至老死，　　皆從生緣有，　如是眾過患，　　汝等應當知。",
    "T09n0264_003:0161a18_0": "　宣暢是法時，　　六百萬億姟，　得盡諸苦際，　　皆成阿羅漢。",
    "T09n0264_003:0161a20_0": "　第二說法時，　　千萬恒沙眾，　於諸法不受，　　亦得阿羅漢。",
    "T09n0264_003:0161a22_0": "　從是後得道，　　其數無有量，　萬億劫算數，　　不能得其邊。",
    "T09n0264_003:0161a24_0": "　時十六王子，　　出家作沙彌，　皆共請彼佛，　　演說大乘法。",
    "T09n0264_003:0161a26_0": "　我等及營從，　　皆當成佛道，　願得如世尊，　　慧眼第一淨。",
    "T09n0264_003:0161a28_0": "　佛知童子心，　　宿世之所行，　以無量因緣，　　種種諸譬喻，　說六波羅蜜，　　及諸神通事，　分別真實法，　　菩薩所行道。",
    "T09n0264_003:0161b03_0": "　說是《法華經》，　　如恒河沙偈，　彼佛說經已，　　靜室入禪定，　一心一處坐，　　八萬四千劫。",
    "T09n0264_003:0161b06_0": "　是諸沙彌等，　　知佛禪未出，　為無量億眾，　　說佛無上慧，　各各坐法座，　　說是大乘經，　於佛宴寂後，　　宣揚助法化。",
    "T09n0264_003:0161b10_0": "　一一沙彌等，　　所度諸眾生，　有六百萬億，　　恒河沙等眾。",
    "T09n0264_003:0161b12_0": "　彼佛滅度後，　　是諸聞法者，　在在諸佛土，　　常與師俱生。",
    "T09n0264_003:0161b14_0": "　是十六沙彌，　　具足行佛道，　今現在十方，　　各得成正覺。",
    "T09n0264_003:0161b16_0": "　爾時聞法者，　　各在諸佛所，　其有住聲聞，　　漸教以佛道。",
    "T09n0264_003:0161b18_0": "　我在十六數，　　曾亦為汝說，　是故以方便，　　引汝趣佛慧；　以是本因緣，　　今說《法華經》，　令汝入佛道，　　慎勿懷驚懼。",
    "T09n0264_003:0161b22_0": "　譬如險惡道，　　逈絕多毒獸，　又復無水草，　　人所怖畏處，　無數千萬眾，　　欲過此險道，　其路甚曠遠，　　經五百由旬。",
    "T09n0264_003:0161b26_0": "　時有一導師，　　強識有智慧，　明了心決定，　　在險濟眾難。",
    "T09n0264_003:0161b28_0": "　眾人皆疲倦，　　而白導師言：『我等今頓乏，　　於此欲退還。』",
    "T09n0264_003:0161c01_0": "　導師作是念：　　『此輩甚可愍，　如何欲退還，　　而失大珍寶？』",
    "T09n0264_003:0161c03_0": "　尋時思方便，　　當設神通力，　化作大城郭，　　莊嚴諸舍宅，　周匝有園林，　　流渠及浴池，　重門高樓閣，　　男女皆充滿。",
    "T09n0264_003:0161c07_0": "　即作是化已，　　慰眾言勿懼：『汝等入此城，　　各可隨所樂。』",
    "T09n0264_003:0161c09_0": "　諸人既入城，　　心皆大歡喜，　皆生安隱想，　　自謂已得度。",
    "T09n0264_003:0161c11_0": "　導師知已息，　　集眾而告言：『汝等當前進，　　此是化城耳！",
    "T09n0264_003:0161c13_0": "　我見汝疲極，　　中道欲退還，　故以方便力，　　權化作此城；　汝今勤精進，　　當共至寶所。』",
    "T09n0264_003:0161c16_0": "　我亦復如是，　　為一切導師，　見諸求道者，　　中路而懈廢，　不能度生死，　　煩惱諸險道；　故以方便力，　　為息說涅槃，　言汝等苦滅，　　所作皆已辦。",
    "T09n0264_003:0161c21_0": "　既知到涅槃，　　皆得阿羅漢；　爾乃集大眾，　　為說真實法。",
    "T09n0264_003:0161c23_0": "　諸佛方便力，　　分別說三乘，　唯有一佛乘，　　息處故說二。",
    "T09n0264_003:0161c25_0": "　今為汝說實，　　汝所得非滅，　為佛一切智，　　當發大精進，　汝證一切智，　　十力等佛法，　具三十二相，　　乃是真實滅。",
    "T09n0264_003:0161c29_0": "　諸佛之導師，　　為息說涅槃，　既知是息已，　　引入於佛慧。」",
    "T09n0264_003:0162a02_0": "添品妙法蓮華經卷第三"
}