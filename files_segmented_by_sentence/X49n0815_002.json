{
    "X49n0815_002:0515a01_0": "成唯識論疏義演卷第二本",
    "X49n0815_002:0515a02_0": "西京福壽寺沙門　如理　集",
    "X49n0815_002:0515a03_0": "【疏】餘宗無故者意云今者說十處名障礙有對法處心所等名無對問何故不說勝定果色耶答二十部並不許有果色故謂不共許所以不說問何名勝定果色答謂菩薩從定所起變為魚米肉等是許有定中所變境故。",
    "X49n0815_002:0515a08_0": "【疏】經部以下文來意者問凡言有對藉極微成未審極微諸部何別彼何處攝答然經部等。",
    "X49n0815_002:0515a10_0": "【疏】十處所攝者意云經部說能成極微成眼等根細從麤生十處攝也成眼根者眼處攝成耳根者耳處攝乃至成色塵者即色處攝也餘並准此言即和集色等者即指十處色也。",
    "X49n0815_002:0515a14_0": "【疏】各疎遠故者計離識實有名疎遠也。",
    "X49n0815_002:0515a15_0": "【疏】欲難不極成所成有對假故者此說不對經部所由也謂薩婆多有對色是離識實有若望大乘名不極成有對問何故不對經部耶答經部說有對色同大乘是假所以但對有宗若不作此解犯相符之失。",
    "X49n0815_002:0515a19_0": "【疏】此因有隨一不成者夫論因有兩緣共許他家許實大乘云非實有故犯他隨一不成。",
    "X49n0815_002:0515a21_0": "【疏】若有方分名礙薩婆多非礙者意云有宗極微有其二義第一云極微無方分即極微無質礙二云彼計此處有一極微不容第二極微名有對礙若據此義即名有礙故此中破。",
    "X49n0815_002:0515b01_0": "【疏】無方分質礙者意云既無方分無質礙也。",
    "X49n0815_002:0515b02_0": "【疏】正彼論文者亦應正彼唯識論文云若無方分無質礙不成瓶衣等。",
    "X49n0815_002:0515b04_0": "【疏】略有五疏無種難者第一極微無方分應無光影難第二極微無方分見觸無差難第三極微有中表一應成六分難第四極微無中表微聚不異難第五極微即麤色應無障隔難。",
    "X49n0815_002:0515b08_0": "【疏】以理難云者意云謂本計極微無方分不能承光發影然計極微即和合色所以先難和合令無方分然後方分破和合色不能承光發影故云以理破。",
    "X49n0815_002:0515b11_0": "【疏】見觸此邊至此即彼故者量云如和合壁等物有法觸東邊時亦應得西西邊宗因云此即彼故猶如於此。",
    "X49n0815_002:0515b14_0": "【疏】彼如於此為量同前者量云此觸處亦應不得彼即此故猶如於觸處彼故云同前又西明疏見觸不遍量云極微定有方分因云即和合色故如和合色。",
    "X49n0815_002:0515b17_0": "【疏】今難無方分便非和合者意云極微既無方分應不和合成麤色等。",
    "X49n0815_002:0515b19_0": "【疏】無應影障無者若無方分者應無影障等即有對色應無影障也影者光影障者障隔言此障無者意說有對色無此障隔也。",
    "X49n0815_002:0515b22_0": "【疏】所緣之中有親疎故者問五識既託第八所變而生更何須自變耶答以所緣之中有親疎故自變為親緣他所變者為疎緣如下自解。",
    "X49n0815_002:0515c01_0": "【疏】謂八識生時至似根塵等者意云八識若欲生時先由第八異熟識從自名言種子生能變似根塵等即此根塵各有二種第八變根是親相分為本質根發眼識等第六若緣時但是影像根不能發識塵亦二種為本質影像易知所言變似根塵者問夫論似者如鏡中火體相虗疎無堪勝用如何與識為所依根答今言似者與彼不同鏡中面像似質名似言似根者畢竟不實是依他起法罪真實故從緣生故總得名似又言根者不同小乘極微所成執離識有故得名似。",
    "X49n0815_002:0515c11_0": "【疏】雖親不得至為所緣者意云釋外問問云識所變根識親依根識既變境五識應親緣本質境答雖親不得要託彼生問第八變境五自重變為親緣者第八變根亦應五自重變為親依根答不爾五識緣外不緣內故。",
    "X49n0815_002:0515c16_0": "【疏】及凡六識等者意說凡夫六識緣根亦非現量得問五識可爾第六云何答自性散動不分明取故若爾色等應爾答不然且如色等有相狀顯現可得然五根相狀不顯現故非現量得。",
    "X49n0815_002:0515c20_0": "【疏】觀所緣論等者意說觀所緣論既言功能不言現色明知五根即五識種子疏引意者證種子為五根義。",
    "X49n0815_002:0515c23_0": "【疏】然今此義等者今論眼根諸部不同大乘小乘及以外道略敘十宗以相對辨。",
    "X49n0815_002:0516a01_0": "【疏】眼不見色者意云眼等五根既以肉團為體以麤鈍故所以眼不見色等見者取也非謂了知名見餘根准此言各別堅性等者意云肉團根即以堅濕等為性五根各用堅等四大為體故知無別清淨色為根也。",
    "X49n0815_002:0516a06_0": "【疏】別有四大生等五因為其因緣者四大即生等五因五因是四大上義五因者謂生依立持養生因者四大與根塵為生長因依因者根等為依止處立因者根等為安立處持因者根等為任持處任持根等養因者根等為養育者故說五因是四大上義用雖以四大五因造根塵然四大唯身根得餘根不得。",
    "X49n0815_002:0516a12_0": "【疏】由色香味觸至為五根體者意總說四塵成四大四大成五根問何故不說聲耶答說五根由四大造四塵既成四大更何用聲耶若爾何故聲論立聲成於空□大空大成耳根耶答彼見外道所計具成實論師雖先自數論宗中出家後迴心內宗故所說義與彼不同。",
    "X49n0815_002:0516a18_0": "【疏】蘊處門中攝各別故者蘊中即實處門中即假問何故假實不同耶答蘊門中雖有多極微聚成據極微當體說故實而不發識故若據處門中多極微共積集名處生識處也故假。",
    "X49n0815_002:0516a22_0": "【疏】眼唯得三至堅等者意云眼得三大唯除於風不可見故見如取也身得四大非但得大亦得餘堅德等也鼻舌二根如此次有堅濕二德耳唯得聲德如前章中廣破彼宗說五根體即五大也。",
    "X49n0815_002:0516b02_0": "【疏】或說至五大皆能造者意云心平等根有二說一云唯地大造二云五大皆能造然五根亦有二說一云五大各各別造五根如前說二言五大通能造五根故有別也。",
    "X49n0815_002:0516b06_0": "【疏】內自種子者即是色根自種子為因緣識變現行四大為增上緣造根境等。",
    "X49n0815_002:0516b08_0": "【疏】於中三說者用種子為根而有三說如第四卷疏解。",
    "X49n0815_002:0516b10_0": "【疏】體既非色者意說眼根體既是種子而非色者故知不同小乘心外四大所造。",
    "X49n0815_002:0516b12_0": "【論】外有對色至內識變現者此舉外色不成證唯識所變問既破眼根何名外耶答謂諸小乘所計眼根境等皆是心外積極微成今破非有故云外有對色理既不成等前既敘根今時因便敘境非是正破略對八宗以明假實。",
    "X49n0815_002:0516b17_0": "【疏】色味觸通常無常者在父母極微上有者常若於子微上有者即無常。",
    "X49n0815_002:0516b19_0": "【疏】即四大者順世外道計五塵體即四大。",
    "X49n0815_002:0516b20_0": "【疏】然有假實者大乘五塵雖大種造然通假實如下說是。",
    "X49n0815_002:0516b22_0": "【疏】觸中所造假者意云四大及所造觸皆身根得四大觸是實所造濕滑等是假。",
    "X49n0815_002:0516b24_0": "【疏】然雖識變者問今此論文未知何意答為釋通外難兼解根義難云我宗中有實極微所造所以根境有別汝大乘既皆識變即應根境無別答如下言曾現見色等者意云當見色者謂此眼根曾照見前念色名曾見色現見色即現在五根照見現在色即舉此曾現見色返顯眼根體也。",
    "X49n0815_002:0516c06_0": "【疏】然唯種家至色根者此即唯種家會對法文。",
    "X49n0815_002:0516c07_0": "【疏】功能生識之義至不說者問唯現行家若取現色名根者何故觀所緣論中但說功能名根不言現色耶現家答云功能生識大小乘共許故舉功能以顯根也問何故不言根體但說發眼等識名眼等根耶答以眼根體離識或有或無彼此諍猶未定故不言根體問彼既言功能寧知是色根耶答如下。",
    "X49n0815_002:0516c13_0": "【疏】且助陳那故言業種者釋外問問云若護法舉種現者何故第四救義中取業種為根答如文。",
    "X49n0815_002:0516c15_0": "【疏】法必有體至無法即非緣者意云由有體法能生識名緣緣者由也何故緣義不是能緣耶答不然如下云若眾法即非緣故言無法非緣者約影像說若據本質無亦生心故前言獨無不生心但無得起慮也。",
    "X49n0815_002:0516c20_0": "【疏】然此大小二乘共許者意云所緣緣義大小乘二共許。",
    "X49n0815_002:0516c22_0": "【疏】眼舒光至方緣者意云由二義第一眼舒光至境方緣第二除色外餘塵至四根方緣彼宗有此二計與正量計同故便敘之如畫見打鐘亦入耳等。",
    "X49n0815_002:0517a01_0": "【疏】具二義者一云有體能生心緣二云相於識上現名所緣要具二義名所緣緣也。",
    "X49n0815_002:0517a03_0": "【疏】小乘等共計他心至心外取法者意云小乘等計心外有法為自識親所緣緣大乘破者彼却問曰如我識外有法即不許為親所緣緣者汝大乘有所緣緣豈非心外有法耶答如疏云若不遮心外至託之而變者總答前問意云雖然有實體法為疎所緣緣然此本質法但是第八識所變亦不是離識實有。",
    "X49n0815_002:0517a09_0": "【疏】觀所緣緣論說過去色識等者意云前念識緣色等熏成種子即此種子後念生現行色等遂能發生現行五識但約熏種時名過去不是過去色等發現五識五識不緣過去法故故知但是識變為所緣緣非是心外有法為所緣緣也。",
    "X49n0815_002:0517a14_0": "【疏】隨彼彼處者意云隨彼彼處五塵眾多極微各各和合而為色等為眼等境又處者或可十處也。",
    "X49n0815_002:0517a16_0": "【疏】阿拏色者意云七極微以上色。",
    "X49n0815_002:0517a17_0": "【疏】牒定至非實有者意云如論言非和合相異諸極微有實自體此但是牒定他宗不可作量犯相符故論言分折破時似彼相識定不生故者釋和合相無實體非與五識作緣所由也境既無識云何生疏量云和合色處設許是眼識之所緣有法也是非緣即宗法也餘文易知。",
    "X49n0815_002:0517a23_0": "【疏】觀所緣緣論釋頌至猶如第二日者即陳那等立量破經部也三支皆具西明疏解云和合於五識設所緣是有法非緣宗法餘文易知。",
    "X49n0815_002:0517b02_0": "【疏】依瞿婆論師略有二解者瞿波論師是大乘對經部立量造二十唯識釋也。",
    "X49n0815_002:0517b04_0": "【疏】以五識至無所立失者意云若准□觀所緣論頌云和合於五識設所緣有法者即比量喻中無過何以故為非緣宗法於喻上以第二月亦不與五識為緣故若將五識攝入宗法中為量者即喻中有所立不成以五識不緣第二月故量云和合色處有法於五識設所緣非緣宗法者故有前過以第二月非與五識為緣故云宗法喻上不轉。",
    "X49n0815_002:0517b11_0": "【疏】又以義減文至意所緣故者意云設若依前將五識在法中為量者亦無有所立不成何以故以依義而減文故故宗法中須除五字直立量云和合色等有法於識設所緣非緣為宗亦無過此一解顯五識不緣假。",
    "X49n0815_002:0517b16_0": "【疏】或除至亦得者即第二更解意云設將五識在宗法中為量亦無過何以故以宗法中除設所緣三字量云和合色等有法於五識非是緣為宗亦無過以非緣宗於喻上轉故雖前觀所緣論比量不作如是解今設將五識在宗中除五等字為量無過即說前二解也。",
    "X49n0815_002:0517b22_0": "【疏】又所緣境義有無俱成者意云准前二解五識緣有無不同然此有無總得為境於中無體法但得成所緣不得成緣以無體故故知是正解。",
    "X49n0815_002:0517c01_0": "【疏】五識緣長等假法應有不定過者意云和合色為如第二月是無故五識不緣為如長等是假法故五識緣耶答一向約緣實法說故眾過若如第二解即有此過許緣假故。",
    "X49n0815_002:0517c05_0": "【疏】不同長等至為門故者意云問如言假者通聚集分位相待三種何故但將五識緣長等為不定過不說眼等緣分位假耶答觸中所造濕滑等由地大增但身根得然不同長等故不說也問眼緣長等不答不緣但緣實青等於中長等但是意識得若爾何名色耶答意識取時依眼為門明了取故。",
    "X49n0815_002:0517c11_0": "【疏】此是識內不同他宗者意云設許五識得緣假者此假相是識內也所以為緣發生五識也不同他宗緣離識法如緣命根命根雖是假立是內相貌許識緣也。",
    "X49n0815_002:0517c15_0": "【疏】色等雖有多相者意云釋通外難難云如一色等有若無常等相今言五識得相為何相耶答如演秘說。",
    "X49n0815_002:0517c18_0": "【疏】是實法故至所緣緣者意云此解所緣緣義是實法故有力生識顯是緣義以相麤故識有此相是所緣義即有體能生心相於現識上也故云理具足有。",
    "X49n0815_002:0517c21_0": "【疏】下難有五者第一二位無差難第二量等相齊難第三微等相失本難第四識行互通難第五一心緣遍難。",
    "X49n0815_002:0517c24_0": "【疏】緣彼相識應無差別者量云緣瓶之識應即是緣甌之識因云境相量齊故喻云如緣甌之識將緣甌識返難同緣瓶之識為量准知。",
    "X49n0815_002:0518a03_0": "【疏】心量准知者瓶甌二物既無別緣彼相識亦無別也故云但有緣心無別。",
    "X49n0815_002:0518a05_0": "【疏】頌云非形別故別至非實故者意云非汝瓶甌等形別即合極微等別也若極微等別者即應非實有也何以故失本相故。",
    "X49n0815_002:0518a08_0": "【疏】由此又解者由此前救今時更解。",
    "X49n0815_002:0518a09_0": "【疏】量云緣火瓶等至如緣極微心者意云極微是所緣即能緣之心名緣極微心瓶等極微即所緣緣瓶之識應名極微心問何故作如此難耶答以彼宗計瓶等皆由極微相資以成故緣麤亦細也故為此難也。",
    "X49n0815_002:0518a14_0": "【疏】比量應知者並將麤細境為因喻量云緣此色之心應緣一切法許相違法得俱緣故如緣麤細境等。",
    "X49n0815_002:0518a16_0": "【疏】若緣本質至定必須有者意說本質境通有法無法若論影像相分定必須有。",
    "X49n0815_002:0518a18_0": "【疏】由具二義與小乘別者意云小乘執離識實有境法今大乘不然一切境相皆不離識以第八識所變為本質餘識託此本質為緣識起時帶相相分為所緣二義既別不同小乘。",
    "X49n0815_002:0518a22_0": "【疏】相者是何者意問云如言帶彼相起未審相者是何答謂體相意故明真如雖正智成所緣緣義亦如自證分緣見分時不變相緣但帶彼相起正智緣如亦爾也。",
    "X49n0815_002:0518b02_0": "【疏】問眼疏識緣心上所變之色者意云心上所變色者即是眼識上自許影像不可約第八識所變作法以第八所變者即是五識本質境也。",
    "X49n0815_002:0518b05_0": "【疏】何理不齊者意云既一種無相分何理不齊然大乘即許有所緣緣義宗即無所緣緣耶言識皆又具不者問云未審一切識緣境皆有相分不又五識緣過去無相分色答前問也。",
    "X49n0815_002:0518b09_0": "【疏】自申正義者意云由申大乘正義便述諸宗能所成之義總有五宗聊相對辨即此中意已下文是。",
    "X49n0815_002:0518b11_0": "【疏】此中意說等者此論中意云如大乘相分皆是頓變現若諸宗順世等法積小成大故不同也問外道小乘何別答如文。",
    "X49n0815_002:0518b14_0": "【疏】所言一相至實非是一者意云第八隨量大小頓變一相不由說小漸成大也問所言一相定非是形者即應是假云何言實答今言頓現一相者形收似長等一相名假一相而變不是形等一相當變之時非一相解故不同衛世麤色有實一相如演秘說。",
    "X49n0815_002:0518b19_0": "【疏】緣自相者如色處青等是也不緣長等若爾如何色處攝答由意識者五識同時意依眼等為門緣色作長等解故亦色處收即會前等亦色處收言即是假形者謂大小相也以小大相形故云假形。",
    "X49n0815_002:0518b23_0": "【疏】不緣假至不同經部者身根但得四大實境不緣分位澁滑等觸經部許緣故彼不同。",
    "X49n0815_002:0518c01_0": "【疏】由如是理者意云由前五識緣處自相即是色處自相通攝假實故五識緣假亦是現量故下引無漏後得智為喻具如無漏是現量現量許緣假五識既現量何妨得緣假此師意證五識得緣假法而是現量餘師不然望疏主意取緣實法為正。",
    "X49n0815_002:0518c06_0": "【疏】假有二至以癡相說者意云一者無體即如忿等忩等依瞋故是無體也二者相待假即如悔等悔等有體體即追悔為性障止為業顯悔別體也以癡相說者意云雖悔別有體要藉癡增方說於悔即由無明增故廣造惡業當來苦報而生追悔或逢善緣而生追悔豈不由無明造業後追悔耶故云癡增名悔故雖相待體是有法不同忿等。",
    "X49n0815_002:0518c13_0": "【論】諸瑜伽師至假說極微者意云觀其論文文別合申五問問既五種不同答亦分為五段一問云誰為除拆答云瑜伽師二問云以何除拆答云以假想慧三問云於何除拆答云於麤色相四問云云何除拆答漸次除拆五問云除拆至何答云至不可拆假說極微總結也。",
    "X49n0815_002:0518c19_0": "【疏】言瑜伽至與理相應者意云相應雖有五義今者但取第三與理相應何以故以瑜伽是法相應故故觀行者於安非立直俗二諦理中妙觀察故即觀俗如幻真離言捨幻起直名理相應善觀察也言二行相應者即定慧與餘心所行相相應也。",
    "X49n0815_002:0518c24_0": "【疏】多說唯以禪定為相應者准義合取理相應今言禪定相應者以觀行者慧與定相應定發慧故問如何名瑜伽師答此師想慧等起諸行與境行理果病等相應名瑜伽師。",
    "X49n0815_002:0519a04_0": "【論】雖此極微至色邊際者意云釋外難難云若言極微有方分者應更可拆答如論云若更拆之便似空現不名為色。",
    "X49n0815_002:0519a07_0": "【疏】方之分者意云方謂上下等六方分者於中有細分故說麤色有方之分細者方即分也。",
    "X49n0815_002:0519a09_0": "【疏】所拆之物即非極微者意云若言更折者即所折之物便似空現不名極微若不可折者即應如心等無方分若以色分無色別不同於□心故得有方分。",
    "X49n0815_002:0519a12_0": "【論】餘無對色是此類故者如大眾部身精進身輕安上座部胸中色物如變大地為蘇酪等皆名無對問蘇酪等如何無耶答定力所變法處所收者是無對故若定力變根塵色等亦是有對色處收故如無色界宮殿皆無對法處攝故五識不緣但意識緣故定中既無五識所變蘇酪等唯意識得故無對也。",
    "X49n0815_002:0519a18_0": "【論】表無表色豈非實有者問表無表色與有對無對何別耶答無別若爾有對無對前已破訖何故今時更再破耶答前所破者非是業性此所破者是業故故亦別破表即身語二業無表即內防身語無表色等。",
    "X49n0815_002:0519a23_0": "【疏】謂諸根至以成身故者意云和合差別為體此有二解一云大種及所造扶根塵雖多差別今總和合為身二云大種造色能成諸根即和合差別諸根總為身也。",
    "X49n0815_002:0519b03_0": "【疏】此義雖通至別得總名者此釋外難難云既言依止名身者即諸根並名為身何故偏說身根名身耶答如演秘。",
    "X49n0815_002:0519b06_0": "【疏】依身之表者意說表者依身而有名依身之表要依身而表有善惡等。",
    "X49n0815_002:0519b08_0": "【疏】動身之業者思欲有造作令身有動轉故故名動身之業。",
    "X49n0815_002:0519b10_0": "【疏】或應極微有別長形者即牒彼宗計已下正難。",
    "X49n0815_002:0519b11_0": "【疏】若謂不然者若計不捨圓相而成長等者下以量破。",
    "X49n0815_002:0519b13_0": "【疏】彼計至至名身業者意云由有動故身能造業意說別有一物能動色身等故說能動名身業也由此能動身方造業。",
    "X49n0815_002:0519b16_0": "【疏】無有動義者無有長時動不妨有剎那動彼計動有三種極微者謂業色如行道殺生等長時者謂命根一斯住故一斯生中有動轉也。",
    "X49n0815_002:0519b19_0": "【疏】今為成此即滅因故者如下論文方成此纔生即滅因由彼救云動不即是滅以待因故滅故轉破也。",
    "X49n0815_002:0519b21_0": "【疏】雖彼自宗者即彼正量部自宗也彼宗計色等非念念滅大乘不許故無不定。",
    "X49n0815_002:0519b23_0": "【疏】我部色等滅至有隨一故者意云正量部云滅待外緣故滅外緣即霜雪等及內相因者即內四相也。",
    "X49n0815_002:0519c01_0": "【疏】若體若相者體即有為法體相即生等四相言非相者即體也。",
    "X49n0815_002:0519c03_0": "【疏】有法之中至即有少分相符極成之失者若有法中但言滅應不待因此宗中有少分相符他許無為滅不待因故今論中云有為法滅不待因等為量無過。",
    "X49n0815_002:0519c07_0": "【疏】從下向上成立亦得者意云從後向前展轉成之無過成云滅應不待因許是滅故如無為滅又成云有為法應剎那滅以不待因故如心心所又云汝諸法無實動義以剎那滅故如心心所。",
    "X49n0815_002:0519c11_0": "【疏】謂滅在更生至無不定過者意云今將待因為因難滅應更生遂立量云滅是有法應更生因云以待因故猶如於生設外人計住是滅與論主為不定云為如於生待因故生耶為如於住待因故滅耶汝雖許住是滅我宗不許故非極成無不定過言故非同喻者又住既非是生故不與滅量為同喻然令非同喻及不定過過各別非是同喻有不定也。",
    "X49n0815_002:0519c18_0": "【疏】風定非此者意云此者動因也意云難風非動因因云非善惡故猶如水火等也。",
    "X49n0815_002:0519c20_0": "【疏】汝此表色至應知意云汝此非顯非形表業應非表業以無表示如觸等又表色亦非是顯亦非是香味無表亦故如觸。",
    "X49n0815_002:0519c23_0": "【疏】此如見佛顯色等者意說雖見佛顯色念佛等而顯色非善惡無表示無有屈伸俯仰等表故如圓中觸物知有善惡豈由顯色而有表耶又但由觸故知善惡豈觸有表示耶意成香積之香亦無表示。",
    "X49n0815_002:0520a03_0": "【疏】由加行心為等起因顯隨心之善惡者意說此前念善加行心能引後念善色聲等故說加行心為等起因等者相似之義善引善故今說色聲名善惡者顯是隨心之善惡非性是善惡也實本體是無記不得名善惡言令內念念識所變等者今第八識所變手等念念生滅相續也。",
    "X49n0815_002:0520a09_0": "【疏】識變者簡薩婆多等以彼計手等心外實有故簡正量部者以彼計身表業無生滅故簡譬喻師者以彼計身表業但能動手等自體即真動也今云似有動作以簡於彼故彼計云外有一物能動手等。",
    "X49n0815_002:0520a13_0": "【疏】又以理徵至故今總非者意云破薩婆多彼宗計佛一剎那聲能有詮表餘者不能有詮表今大乘以理徵云我大乘佛一剎那聲望汝宗亦不能有實詮表何以故猶如汝說於我極微大我大乘者亦如小乘說一箇極微當大乘七極微然汝心麤緣我極微不著今聲亦爾汝宗計佛一剎那聲當大乘七剎那佛聲我大乘佛一剎那聲既極速故知汝小乘於我大乘佛一剎那聲亦不能有實詮表。",
    "X49n0815_002:0520a21_0": "【疏】謂依思是定道戒者即現行思若散位兼種現也。",
    "X49n0815_002:0520a22_0": "【疏】或由異思或由異緣者即善惡望善名異思惡友望善名異緣也如正造善時惡友未起已本名善分限造惡飜此無表戒者如造善求戒時內防身語令惡不起名無表戒若造惡伏善不起亦名無表惡但得名無表不得名戒。",
    "X49n0815_002:0520b03_0": "【疏】於此思上假立無表者意說內防身語思作用強故說現思而為業體即依遍行思上假立無表戒然無表戒諸宗不同依薩婆多身語二業皆有無表用法處色以為體性無見無對四大所造寶而非假若依經部自有兩釋一依成實論云非色非心以為體性非大所造非色非緣慮故非心二依俱舍十三云思所熏習微細相續轉變功能差別說為無表不別建立非色非心大乘無表是法處色假而非實由此依心隨其所應善惡思種及現行思假立無表。",
    "X49n0815_002:0520b12_0": "【疏】若新舊合用至無表色者即護法許有新舊二種種子然立無表不依舊種言唯取新熏至如何種起者是護法釋依新舊無表意也。",
    "X49n0815_002:0520b15_0": "【疏】又定道戒體不增用故者意云定道共戒但現行思遮防用增而體不增此解為勝者即散無表依用增為勝又思種等解論文。",
    "X49n0815_002:0520b17_1": "又遠近至發言者此有二解解發勝身語所以又解者意云發身語者解此思為色所以即第三解與前二解別此義云何答由能發善色或能止惡色由具二義說思名色。",
    "X49n0815_002:0520b21_0": "【疏】依不現行法建立色性者解云即防惡身語色不現行邊所以說能防思等而得色名。",
    "X49n0815_002:0520b23_0": "【疏】此中善戒至合說者意云此會兩論文此唯識論思名色為據發身語戒故名色彼顯揚論約止身語惡色邊所以思決定得名色也以定道別解脫戒皆能止惡身語色名也。",
    "X49n0815_002:0520c03_0": "【疏】顯差別者顯揚即定道及散三戒合說此論即散與定道別說故此顯差別也問何名定道能防耶答共猶俱也即是定心相應思思有防身語七支用名戒故云定共戒道共戒亦爾即無漏智俱時思思能遮防身語惡色不現行邊名道共戒。",
    "X49n0815_002:0520c08_0": "【疏】現行思可爾者即現行思名隨心轉戒種子不爾者種子不名隨心轉戒以心無時種子在故。",
    "X49n0815_002:0520c10_0": "【疏】豈一現思亦表無表者意云且如定共戒所依現思立其無表如何道共戒亦名無表戒耶以八聖道支中正語業命是表攝故此總問也答此現思但名無表不得名表此解稍疎耶下第三解正即如疏云又望不同通於二義文是。",
    "X49n0815_002:0520c15_0": "【疏】如發身語思者意云如發身語現思體不能表示他故非表不是種非無表今八聖道支相應思亦非表無表。",
    "X49n0815_002:0520c18_0": "【疏】不發善身語至無表者意說定道思雖不發善身語而能內防身語惡色故可立無表。",
    "X49n0815_002:0520c20_0": "【疏】緣引身語者緣他和上身語也。",
    "X49n0815_002:0520c21_0": "【疏】與此不同者意云此約大小乘對辨且如大乘十無盡戒身口等一二三支等皆發無表戒然小乘要具七支方發無表故云不同。",
    "X49n0815_002:0520c24_0": "【疏】定共戒至亦名定戒者意云定通明漏無漏二種道唯無漏有定戒時未必有道戒若有無漏道共戒時必有定戒故知道寬定狹也或可定通二種名寬道唯無漏名狹。",
    "X49n0815_002:0521a04_0": "【疏】隣近釋者意說審決二思得名意業所以六釋中是隣近釋思是業體而非是意與意相近而得意名故名意業又思非是意與意相應說思為意名為意業。",
    "X49n0815_002:0521a08_0": "【疏】又不恒續故者意云此現思不同種子相續亦得名非無表言以色例表假實相微者意云外人例曰五塵是有對即名為實色表色表亦有對云何不是實答五塵體性實有體得名實表色為心所以名為假更有難詰准理思擇。",
    "X49n0815_002:0521a13_0": "【疏】有是業至謂身語業者此是第四句同前此正語業體而非表無表文解。",
    "X49n0815_002:0521a15_0": "【疏】謂於境轉者即思隨於境轉能造作於心者思能令心造作為性又云由思造作善等三性心等隨生故云造作於心。",
    "X49n0815_002:0521a18_0": "【疏】一者是前至所遊等者意說發動思是審決二思所遊履也故得道名問審決二思於先發動思在後如何後思與前思為道耶答今言道者是所緣所引義故後思是前思所緣所引也故說後思是前思所緣所引為道於義無違此即業思與因為道。",
    "X49n0815_002:0521a23_0": "【疏】二者或通生當來苦樂果者意說發動思通生苦樂異熟名道即開道引生是其道義此當因思與果道故。",
    "X49n0815_002:0521b02_0": "【疏】初中有四者於以教為齊責中申具四難第一以教齊責難第二假實不成難第三例實唯現難第四無明得不生難言主藏臣者是藏之主主兵臣者兵之主也又云主者勝也即兵中最勝故。",
    "X49n0815_002:0521b06_0": "【疏】彼宗不許成他非情者薩婆多自說他身非情無實得得故俱舍第四說於何法中有得非得於自相續及二滅中謂有為法若有隨在自相續中有得非得非他相續無有成熟他身法故乃至無有成熟非情法故若許得者汝便違自宗。",
    "X49n0815_002:0521b11_0": "【疏】而我真如至而說有故者觀此文意外有問也問若言現在是有離現非有者即汝真如非世攝故亦應非有答如疏。",
    "X49n0815_002:0521b14_0": "【疏】故知決定不成過未者即由上道理故知善惡等法決定不成過未也。",
    "X49n0815_002:0521b16_0": "【疏】而我真如至無妨者意云觀此文意外有問也問云若言現在有故即可有自在說成熟者汝真如與現在法不即不離即真如應有實成熟答如疏外言擇非擇滅現在而實有者不然我不許別有體不可為證也。",
    "X49n0815_002:0521b21_0": "【疏】須即緣故者如演秘說。",
    "X49n0815_002:0521b22_0": "【論】應起無為者有疏本云述曰下能起因有三者如演秘說。",
    "X49n0815_002:0521b24_0": "【疏】論主下難者有疏本云論主六難難三因如演秘說。",
    "X49n0815_002:0521c02_0": "【疏】此中通說未得之法及易界地等已捨之法者意云如論言未得已失應永在不者此是通說未得之法應不生已失之法應永不生問何名已失之法答如此界生於上界此界法於上界不起名已失小乘計曰如人失具欲法得時生上界然欲界總捨訖即喚此法名已失法也舉一例餘問如有宗過去未來而有三得不答薩婆多云過去未來可成諸法而立於得即是法前法後得難曰若不成法上而立得者且如未得之法已失之法得永不生何以故而無法前後得故不可成故此難如是若彼轉救云有俱生得為因起者次論主難。",
    "X49n0815_002:0521c13_0": "【論】若俱生得者彼宗計得有三種謂法前法後法俱得俱者如影隨形得前者牛王引前得後者如犢子隨後得論應頓現前者謂於一身一剎那中具三性得以有得故三性心等應頓現前。",
    "X49n0815_002:0521c17_0": "【疏】所待之餘者意說生等五是所待之餘因若爾法若待此五因自合能生何假須得。",
    "X49n0815_002:0521c19_0": "【論】若得於法是不失因至成熟彼故者謂彼計云我說諸得是不失因由此實得成彼善惡無記法故。",
    "X49n0815_002:0521c21_0": "【論】諸可成法等論主破也謂諸可成法不離有情故說實得便為無用若離有情實不可得汝宗不許離有情法有得故。",
    "X49n0815_002:0521c24_0": "【疏】不離有情至俱為無用者意說得望情非情法俱為無用也。",
    "X49n0815_002:0522a02_0": "【疏】又得於法為因能起至俱無用者意說得望前能起及不失因亦俱為無用。",
    "X49n0815_002:0522a04_0": "【疏】一內有情至不可說有得者意云有情數法上有得非情法不立得。",
    "X49n0815_002:0522a06_0": "【疏】二云識所變至後即無得者意云若依識變名不離有情者即一切法皆不離有情無有一法而離有情也即合龜毛等無法是離有情法初說有得者即依識所變法上立得後即無得者即釋無法上不立得所以與前不同。",
    "X49n0815_002:0522a11_0": "【疏】又現行成熟至即非也者意說不離有情一切法現行若立得者非情法且現行何故不立得故云寧即非也。",
    "X49n0815_002:0522a14_0": "【疏】故亦許者大乘許輪王成七寶有得也。",
    "X49n0815_002:0522a15_0": "【疏】然外非情至皆非可成者此但對可成說不可成亦總舉下自分別言准下第二等者下第二卷論末變他根塵等有兩解准正義他塵於己有受用義亦許變故知非情上亦可立得如演秘說。",
    "X49n0815_002:0522a19_0": "【疏】即自身中至可受用者意云種子上許有得若現行中有可受用者亦立得問曰且如現行中有成不成不答自身中所有現行色心等法總皆成熟得故又解或可現通自他及外略色等有成不成故言中也說中者意簡取可受用者不可受用者不定得故意說有可受用者縱然他身扶根塵及器具等名可成也。",
    "X49n0815_002:0522b02_0": "【論】一種子成就者解云煩惱等種有生果用故名種子聞慧等種加行所引勢力增上名為自在由二種種子果生起故名為現行依此三法假立成就此即種子之成就乃至現行之成就皆依主釋。",
    "X49n0815_002:0522b06_0": "【疏】於引發緣勢力自在者意云約此種子望引自現行有自在勢用而立為得也不可以自在之言即令攝入自在成孰必無是事但望自果有自在用問曰既云發起現行何非現行成孰收耶答言種子成孰者所有現行種子相從皆得名種子成就後自在成就亦准此理解三無記者除變化無記此一種准向自在成就中說也。",
    "X49n0815_002:0522b13_0": "【疏】若離此地欲亦名不成就者意云如從欲界生上界也若聖人斷欲界煩惱而生上界如第三果人等若凡夫但以六行伏下惑而生上界煩惱於上界中而不成就也故云若離此地欲亦名不成就。",
    "X49n0815_002:0522b17_0": "【疏】彼依有體至亦不相違者意云彼依有體者彼對法第五文約種子體能生用說意云若生上界有欲界種子雖不生現行亦名成就後當生故若如聖者斷種生上現行畢竟不生名不成就若據瑜伽唯約用說不約體說故皆成就又云有種子體名成就不能起下現行煩惱名不成就。",
    "X49n0815_002:0522b23_0": "【疏】對法論等至文亦略也者意云對法但說染法名種子成就不說無記為種子成就也非但不說無記亦不說生得善為成就故云生得善中文亦略也。",
    "X49n0815_002:0522c02_0": "一分無記者即餘三望通果名一分也對法不說為種子成就。",
    "X49n0815_002:0522c04_0": "【疏】然准彼論至與瑜伽同者意說此重釋對法文據種子成就中雖不說無記為種子成就然准下自在成就中既取一分無記為自在成就明知種子成就中亦令取無記為種子成就也其生得善與瑜伽同者亦約用名種子成就。",
    "X49n0815_002:0522c08_1": "一分無記者即變化全威儀工巧一分極有方軌者入自在成就中攝。",
    "X49n0815_002:0522c10_0": "【疏】然准對法至通成不成者意云此即外人將生得善例煩惱種子等為難難云且如對法論說煩惱名成不成者約三界煩惱種子說如身在欲界未離欲染已成身中有三界煩惱種子名成就若離欲界亦名不成就斷自地煩惱種故又云下界身起上界煩惱名成就若雖在下地不起上地煩惱亦名不成就如若是者生得善法亦令同此煩惱理名成不成何故一向約用名成耶此總是難辭。",
    "X49n0815_002:0522c18_0": "【疏】以在他界至同於瑜伽者意云此釋對法論不說生得善所以且如欲界身中生得善唯依自地起不起他界生得善意云當界自起名成就若他界在望不起者名不成今對法文但約自界名成所以不同煩惱也。",
    "X49n0815_002:0522c23_0": "【疏】以瑜伽中但依染法至不說無漏道者意云瑜伽論中但依染法種能生現行故唯說奢摩他為對治道以定能伏惑故不斷種故所以不說無漏道為對治也此會瑜伽文。",
    "X49n0815_002:0523a03_0": "【疏】以對法中通說染體及用至盡者意云對法瑜伽約體及用名成不成所以通說無漏以為對治道今既言通說無漏道為對治者明知意云亦通說有漏奢摩他以為對治道何以得知以說體及用故若據斷體說無漏道為對治若約伏用即說奢摩他為對治道故知對法文盡理即會對法論文瑜伽小分者以但約用說不約體說名少分也。",
    "X49n0815_002:0523a10_0": "【疏】對法論中但約染法至名成不成者此結對法文顯與瑜伽文不同也。",
    "X49n0815_002:0523a12_0": "【疏】生得有用至名種子成就者意云生得善不約體但約種子有能生用說名種子成就不說此現行名種子成就也此生得善文對法與瑜伽二論意同。",
    "X49n0815_002:0523a15_0": "【疏】今依對法至名不成意云為各聊簡成不成文故先舉論文然後簡略義。",
    "X49n0815_002:0523a17_0": "【疏】且依用說名成不成者次下簡略有二初約用簡二約體簡用中有二初約七識簡二約見修道簡約識簡者意云第七識中煩惱奢摩他不能伏何以故謂第七識中煩惱微細世道六行不能伏故成就六識中分別迷理起者行相猛利世道不能伏故成修道俱生迷事起者六行能伏不成六行本伏迷事惑故我見不伏餘貪等伏。",
    "X49n0815_002:0523a24_0": "【疏】若無漏道至亦有別者約體簡略亦有二一者約見修二者約六七據見修道者如得初果體見道煩惱一切不成就修道煩惱中如第二果者餘欲地煩惱隨名不成若第七識中我見要至極果金剛心道方斷名成。",
    "X49n0815_002:0523b05_0": "【疏】六識一向不成至不成者此意說六識中煩惱欲界繫者總為九品證第二三果時總不成六識中我見亦斷故云此依我見等離欲斷說不爾即通成不成者此別是一師義此師意說如六識中有九品惑我見為第九品餘八品離欲時斷不成第九品我見至極果方斷成據此義故不爾通成不成也。",
    "X49n0815_002:0523b11_0": "【疏】其無記法至名成者意說無記法先被見道惑縛即無記名成入見道斷見惑有縛時便捨無記法故說無記名不成不爾名成若據種子體說至佛果斷名不成餘一切時名成不違聖道故故云不爾名成。",
    "X49n0815_002:0523b15_0": "【疏】不生之地名不成者意云如生上界此地生得善不起何以故不許互起故唯得起自地不許起他地生得故不成。",
    "X49n0815_002:0523b18_0": "【疏】以增盛種子方名得故者意云瑜伽唯據生用說若有能生用名種子成就不爾名不成就何以故依種子增盛時而名得故若不生現便立增盛得依何以名。",
    "X49n0815_002:0523b22_0": "【疏】無記體者應互相準者意說瑜伽准對法文亦得說體名成對法准瑜伽亦得約用說成不成故云互相準。",
    "X49n0815_002:0523c01_0": "【疏】自在成就者此引瑜伽文意說如行種子所生善法及取威儀工巧一分極串習者并通果全並名自在成就即所有種子現行相從總名自在成就據實唯是種子問若爾與種子成就何別答勝劣有殊故分二種。",
    "X49n0815_002:0523c06_0": "【疏】由加行力方得自在者此釋無記種子名自在所由如何一分無記名自在耶答由加行善得自在故有強盛用有勝功能所熏習時傍資彼無記種子令得增盛名無記增盛種子即有能生一分有方軌無記之用即喚此種子名自在成就可有能生一分自在無記之用得自在名即如馬勝比丘威儀庠序見者皆得於道果又如毗遮羯磨天亦云略羯磨天於工巧自在隨意所欲皆能成辨所以說無記得自在之名問三無記種為總通二種成就不爾耶答應作四句分別第一云有唯種子成就非自在謂異熟生無記種子第二唯自在成就非種子謂變化無記第三亦自在成就謂威儀工巧二無記極串習者名自在成就若任運記者攝入種子成就第四二種俱非者謂色等法。",
    "X49n0815_002:0523c20_0": "【疏】又成加行善也意說加行善名自在所由為能成就一分無記種子令有自在能生勝用故名為成也此時者即加行善成無記之時也名自在者說加行善名自在所由意說加行善種子有自在力能生善法復能資彼無記種子令得自在有能生勝用是故加行得自在名故說此等名自在成就者總結也說能所成皆名自在成就。",
    "X49n0815_002:0524a03_0": "【疏】唯除生得無記之法者意說四無記中唯除異熟生得無記一種。",
    "X49n0815_002:0524a05_0": "【疏】若准對法染汙等法說者意云今自在成就亦准對法前文明種子成就中染法等說其加行等以下即作法也。",
    "X49n0815_002:0524a08_0": "【疏】離縛等故者意說體用亦有成不成如初地離分別惑能無漏正智證真如時當此之時無記不起用名不成就不爾名成其體至佛果位不起名體不成佛果既圓無無記法故。",
    "X49n0815_002:0524a12_0": "【疏】及退失現法樂住者現法者教法也依教修學得無漏定定中所受無漏法樂名現法樂後退定時無漏法樂亦失亦名無漏用不成故證四根本定定中樂等小乘云雖不退聖果而定中所有樂受等而皆退失大乘不爾更有問答如後分別。",
    "X49n0815_002:0524a17_0": "【疏】無種姓名不成者謂無本有無漏種故有種性者有本有無漏種子故。",
    "X49n0815_002:0524a19_0": "【疏】今者通說等意云此辨得所依處如有情及種子上而立得者其義極成如何於非情上而立得耶答色等非情由自心變起即此似色之相分皆從自種生故可立得又於他身非情有受用義亦立於得問所言得者大小乘何別答大乘非色非心是假非實行蘊所攝有宗亦非色非心實有自性非得飜此大乘於色心上假立非得小乘立實非得。",
    "X49n0815_002:0524b02_0": "【疏】不同小乘心外取法者意云謂小乘心外取法所以於外法上不立得大乘一切皆是識變皆不離心所以於非情法上亦假立得故云不同小乘。",
    "X49n0815_002:0524b05_0": "【疏】三屬所依至眾同分者意云謂身中有法緣闕不生名非擇滅今此得既能得此非擇滅故知此得唯屬所依眾同分身也以非擇滅不離身故如人身中有諸起業由遇善友於其惡趣畢竟不生故此人身中得非擇得唯屬所依身即非擇之得亦是得收已下准此。",
    "X49n0815_002:0524b11_0": "【疏】然唯無漏者但約斷種不約六行伏惑說不同有宗六行許能斷惑也意說有為無漏智斷惑證真如名為擇滅即於此法假立擇滅得得擇滅故擇者簡擇即智也滅者滅惑所顯理也由智簡擇斷惑得滅故名擇滅。",
    "X49n0815_002:0524b16_0": "【疏】一屬道至是世道得故者意由六行伏惑不起現行名非擇滅謂有種子在不得名非擇滅也由伏惑所得擇滅如見道斷種子方名擇滅為不斷種故但名非擇滅即不是擇滅名非擇滅也由伏惑所得無為名為非擇滅得。",
    "X49n0815_002:0524b21_0": "【疏】三屬種子者意云此種子不生現行者不是六行伏令不生但自闕緣種不生現也即據不生理邊假立非擇滅得故與前不同問非擇滅為是有為是無為耶答所得是無為以緣闕不生理顯故然能得是有為也。",
    "X49n0815_002:0524c02_0": "【疏】非心緣證者意云此第三屬種子者以非心緣故不同前六行世道非心證故不同第二由入見道斷分別惑黃門等身畢竟不受今既不斷則非心證故不同第二唯屬種子也。",
    "X49n0815_002:0524c06_0": "【疏】非得唯有屬於所依至無漏者意云非得屬所依身通有漏者無漏即身中三界種子有緣闕不生法無漏即入見道黃門第八識畢竟不生即無漏能滅煩惱既斷盡所滅無由更生。",
    "X49n0815_002:0524c10_0": "【論】此類雖多至名異生者此會聖教違文護法云理實諸聖教說非得有多種類而瑜伽但說於見道二障種上假立非得名異生性問何名異生三藏云三界異類執諸異見而受生故名為異生翻此諸聖同證聖智而得生故名為同性生故十地云凡聖二眾一名異生眾二名同生眾。",
    "X49n0815_002:0524c16_0": "【疏】性唯染污者意說五蘊或四蘊所成假者有情名為異生性者體也唯依不善無記分別二障種上假立異性之體故是染污以二障種子是染污故也。",
    "X49n0815_002:0524c19_0": "【疏】異生之性者是異生是五蘊等假假者即依分別二障種子也未得聖法名為非得即喚此非得名異生性。",
    "X49n0815_002:0524c21_1": "言別異名異者即失聖之生故名異生也。",
    "X49n0815_002:0524c22_0": "【疏】變異名異者意說有情為邪見等轉變造不善業於異趣而受生名異生。",
    "X49n0815_002:0524c24_0": "【疏】生者是總性者是別者意云生者有多類眾生其類雖多總名生也故云總也性別者謂三界有情及三乘并無種性姓各各所隨逐名別未得聖法也已來總名異生性即依瑜伽有此多性各依當地見道煩惱種上立性故是則意說云異生雖是總然有三乘五性等差別此解性別也問異生性體諸部云何今依諸部所說不同犢子部說欲界見道所斷十煩惱為體薩婆多師別有不相應法是無記通三界繫經部師說謂曾未生聖法相續分位差別名異生性今者大乘色心分位假立得等名所相應所相應非色心故即於分別二障種上假立非得名異生性。",
    "X49n0815_002:0525a11_0": "【疏】之所隨逐者意云猶有三乘性等之所隨逐於所斷二障種上立異生性又云之所隨逐者雖有三乘性等猶有此性隨逐不得三乘聖法名異生性。",
    "X49n0815_002:0525a13_1": "言不唯約能障者二障現行名為能障聖性今不依此。",
    "X49n0815_002:0525a15_0": "【疏】二乘斷一分至解釋者意云此有四句一云唯異生非聖者謂無種性人二云唯聖者非異生為初地上三云亦異生亦聖者謂二乘等由斷煩惱一分不斷所知四云非聖者非異生謂二乘入無餘依涅槃等故疏云二乘斷一分是俱句攝。",
    "X49n0815_002:0525a20_0": "【疏】言下有三難第一內外相同難第二能所無差別難第三宿因非假難。",
    "X49n0815_002:0525a22_0": "【疏】如異熟色至非不有者意云如異熟色是趣生攝與外法不相似所以有情上立同分外法無同分若等流色既與外等流色相似何不同內色立同分耶內等流色即扶根塵前後自相引亦如音等前後自相引也內外難即不同前後等流相似合一種立同分。",
    "X49n0815_002:0525b04_0": "【疏】應不與一切相似法為因者彼救云同分但與樂欲為因有情有樂欲所以有情有同分同分不與一切相似法為因所以非情上不立同分或可論主難辭難云應不與一切相似為因者意云外等流色若不立同分者即汝薩婆多同分應不與相似法因然彼許同分與相似法為因故作如是難。",
    "X49n0815_002:0525b10_0": "【疏】又趣是趣向至如趣外法無者此難古師古師前云趣生是內所以有同分外法無情非趣等不立同分若爾今難云若是趣趣向即外法不名趣即外法無同分今時不以趣向解同分何得如趣外法無者若言外法不名趣即不立同分者難意如是言相似法上有同分故者此結有同分所由。",
    "X49n0815_002:0525b16_0": "【疏】即外法非無者難令外法有同分何以故以外法亦起智起言故。",
    "X49n0815_002:0525b18_0": "【疏】此相似法云何乃然者意難云有情上起同言智即立同分者同分上起同言智既是相似云何乃不許有同分體耶或可有情上無同分以一種智同言智故如同分也。",
    "X49n0815_002:0525b22_0": "【疏】可名非色者意云汝若將造故色例同分更不立同分者四大更無別能造四大應成色四大既得名色明知約變礙名色不約造故云失宗。",
    "X49n0815_002:0525c01_0": "【疏】何得如同分者意云乘我但以變礙解色不以造故名色何得將同分例四大即不立同分耶。",
    "X49n0815_002:0525c03_0": "【疏】相似法上有得同分故者此結難也既故相似法上立同分同分既相似何不立同分耶。",
    "X49n0815_002:0525c05_0": "【疏】與法既不殊者一種起同言智今故一種立同分問同分何性答有情同分無覆無記性至佛果唯善然法同分隨所依法通三性。",
    "X49n0815_002:0525c08_0": "【疏】汝以大大返徵者汝言四大無能造即同分無同分徵者我以生生却逐云汝生等是能生應無生所生故云生生即逐彼許小生生大生也。",
    "X49n0815_002:0525c11_0": "【疏】眾之同分者即同樂所同法分即同樂能同由此實能同分為因方有所同法也。",
    "X49n0815_002:0525c13_0": "【疏】是命根者意說色心不斷名命第八名言種子是命家之根。",
    "X49n0815_002:0525c15_0": "【疏】非證實有者意云此經不證命根實色心外有。",
    "X49n0815_002:0525c16_0": "【疏】此即第一等者將破命根亦申三難第一離識無別難第二如受非根難第三假為他結難。",
    "X49n0815_002:0525c18_0": "【疏】所立不成者即不離識宗於喻上不轉以色離識故。",
    "X49n0815_002:0525c20_0": "【疏】無假命根所依等故者意說彼界若起不同分心即無實異熟意識可與命根為所依也。",
    "X49n0815_002:0525c22_0": "【疏】定識不離者意云無心定中决定識不離身色識即第八如下成立。",
    "X49n0815_002:0525c24_0": "【疏】應實命根不能持者意說餘異熟法應實命根而不能持也因喻可知例云異熟法既業所招應命根不能持唯業能持。",
    "X49n0815_002:0526a03_0": "【疏】若言至不然者救云若以煗識間斷須持命根恒續但持他自不須者量破如下。",
    "X49n0815_002:0526a05_0": "【疏】身根所得者冷煗是觸塵故身根所得。",
    "X49n0815_002:0526a06_0": "【疏】界雖亦通餘法者意說界趣生體雖通餘法而第八識是真趣生體。",
    "X49n0815_002:0526a08_0": "【疏】又現行識是所持故者意說此又解云現行第八即意處收是種所持故說能持種等名命根又云現行六處現行現行是種識所持從所持說能持種等為命根也。",
    "X49n0815_002:0526a12_0": "【疏】然功能雖是一體是色及心差別故者意云見相二分一種是識上功能然心色性類不同故名差別又云種子生果功是一生得見相二分之差別即見相二分同種之義。",
    "X49n0815_002:0526a16_0": "【疏】五處或時中間斷者生無色界無五根故既無色根根種子如何得有生果功能故云無功能問由來所說命根未審內外諸宗云何差別答且外宗中立命根通非情彼云一切皆有命根有睡眠故猶如人等如槿華夜合樹等若依內宗不通非情依有情立諸說不同薩婆多云是不相應有實自性能持燸識相續住因說名為壽若依說命即是根持業釋也若依經部宗由業所引同分住時勢力分位說為壽體此但功能無別實法亦不別立不相應法由此不同有宗諸說今依大乘成唯識云第八識名言種子由業所引持身之差別功能令色心等住持決定依此功能說名命根更有諸教不同如西明疏敘。",
    "X49n0815_002:0526b04_0": "【疏】下有二難者第一猒色齋心難第二假遮非實難。",
    "X49n0815_002:0526b05_0": "【疏】無色既唯有心無心應唯有色者意云此相返難難云汝入無色定既唯有心心厭於色名無色定者即入無心定時應唯有色成礙於心名無心定意云厭色入無色由心厭故名無色亦應厭心入無心由色礙心故名無心。",
    "X49n0815_002:0526b10_0": "【疏】我義心法通能厭至名無心者意云此大乘自義也。",
    "X49n0815_002:0526b11_1": "心法通能厭者心法通能所厭也。",
    "X49n0815_002:0526b11_2": "即說心法名無色者雖心厭色入無心定時但有其心無有色色法既唯所厭不通能厭入無心定時但依心種上立無心定不依色種上立無心以色非是能厭故。",
    "X49n0815_002:0526b15_0": "【疏】此極成法今引為喻者量破云二無定心是有法應非是實因云以能遮故如堤塘等。",
    "X49n0815_002:0526b17_0": "【疏】有心無心二果別故者即有心時招有心果無心時招無心果。",
    "X49n0815_002:0526b19_0": "【疏】無心實非異熟親依異熟立得異熟名者意云說生在彼天六識不行名異熟者謂親依異熟第八識生得種上立得異熟非無心法實得異熟名也。",
    "X49n0815_002:0526b23_0": "成唯識論疏義演卷第二本"
}