{
    "T14n0550_011:0888a04_0": "金色童子因緣經卷第十一",
    "T14n0550_011:0888a06_0": "西天譯經三藏朝散大夫",
    "T14n0550_011:0888a07_0": "試鴻臚卿傳梵大師賜紫",
    "T14n0550_011:0888a08_0": "沙門臣法護等奉　詔譯",
    "T14n0550_011:0888a09_0": "「爾時，妙耳商主即作是念：『我於此城，昔時富盛而今貧困，以此少物如何行施？",
    "T14n0550_011:0888a10_1": "今雖如是，或此城中臣佐、吏民、諸婆羅門、長者、居士、眾商主等及多人民，咸悉覩見我以少物奉上世尊，我今應求一葉而用裹覆，勿使他見。』",
    "T14n0550_011:0888a13_2": "作是念已，即時入己殘破舍中，遍求其葉竟不能得。",
    "T14n0550_011:0888a15_3": "是時，商主內自毀責：『苦哉！",
    "T14n0550_011:0888a15_4": "我今無福斯極。』",
    "T14n0550_011:0888a16_0": "傷感吁嗟，即時出自舍中，發生廣大清淨信心，但持一餅奉上世尊毘婆尸如來、應供、正等正覺清淨鉢中。",
    "T14n0550_011:0888a18_1": "施已，肅恭頂禮雙足，發是願言：『世尊！",
    "T14n0550_011:0888a19_2": "願我以此淨信施法微少善根，過此生後，當來不於一日之中受斯貧苦，得大富盛，諸所受用隨心圓滿。』",
    "T14n0550_011:0888a21_3": "妙耳商主發此誓願，禮奉毘婆尸如來之間，以佛神力彰現勝報，即時枯瘦羸弱容儀隱而不現，還復昔日圓滿妙好顯明色相，妙耳商主勝願所資適悅而住。",
    "T14n0550_011:0888a25_4": "于是，毘婆尸如來、應供、正等正覺出滿度摩城，還復曠野佛遊止處。",
    "T14n0550_011:0888a26_5": "「是時城中與妙耳商主先知識者、諸長者等中有一人，乃謂眾言：『汝等今時咸共見彼妙耳商主破散貧困艱苦若斯，不應棄捨，多能濟一一不贍多。",
    "T14n0550_011:0888b01_6": "仁者咸應共均所施，隨有施者同置一處。』",
    "T14n0550_011:0888b02_7": "言已，即時諸長者等，各以無數真珠、妙寶、耳璫、環釧及餘種種殊妙服飾，多百千種而用助施，於剎那間金銀、珠寶、眾莊嚴具其量高積。",
    "T14n0550_011:0888b05_8": "時，妙耳商主見眾所施殊勝事已，即謂妻言：『汝且觀此淨施種子能生善牙。』",
    "T14n0550_011:0888b06_9": "其妻即時心大歡喜，遙向毘婆尸佛肅恭頂禮，即時運置所施衣服莊嚴等具入自舍中。",
    "T14n0550_011:0888b08_10": "「是時醜相童子先往翁父園中，以其飢渴苦惱逼迫醜惡增甚，童子心極愁憂厭惡，即自惟忖：『我今云何罪業所感，無福醜陋苦惱侵逼，命存何益？",
    "T14n0550_011:0888b12_11": "我今宜應自求殞絕。』",
    "T14n0550_011:0888b12_12": "念已，即詣波吒梨樹極高抄枝攀樹而上，枝折隨墜身，身體損傷極受苦惱。",
    "T14n0550_011:0888b14_13": "諸佛世尊無所不知、無所不見、無不解了。",
    "T14n0550_011:0888b15_14": "是時，毘婆尸如來以淨佛眼過於肉眼，見是醜相童子受斯苦惱，即時起大悲心，乃運神力詣彼園中，以百劫積集慈愛光明照觸彼身。",
    "T14n0550_011:0888b18_15": "童子蒙光照觸之時，身支苦痛悉得銷散，息除飢渴速獲輕安，即時舉身乃見毘婆尸如來、應供、正等正覺，百千俱胝那庾多劫積集清淨最上難得三十二相，微妙莊嚴光明普照。",
    "T14n0550_011:0888b22_16": "「童子爾時見佛清淨相好，殊特起淨信樂，脫自身中黃色片衣可及尺量，持以奉上毘婆尸如來，發生最勝清淨之心，置於佛上，及持一莖迦蘭膩迦花亦以奉之。",
    "T14n0550_011:0888b26_17": "由毘婆尸如來、應供、正等正覺威神力故，其衣分量稱可佛身，花猶傘蓋，大如車輪住於佛上。",
    "T14n0550_011:0888b28_18": "「時醜相童子見是相己，轉復增勝發生廣大淨信之心，即時恭敬禮佛雙足，發大誓願，說伽陀曰：「『醜相童子隨力施，　　如來最上二足尊，　　願我從今過此生，　　當來獲得妙色相。",
    "T14n0550_011:0888c04_0": "　　身有金色妙衣飾，　　金光晃耀所莊嚴，　　口中優鉢羅花香，　　身有旃檀妙香馥；　　身如金色膚體妙，　　一切見者適悅生，　　一切愛染悉蠲除，　　一切教義皆明了。",
    "T14n0550_011:0888c08_0": "　　如理語義悉合集，　　遠離一切非義利，　　最上一切諸所觀，　　諸相莊嚴咸具足。",
    "T14n0550_011:0888c10_0": "　　願當得佛普成就，　　慈心愛念諸眾生，　　眾德清淨大吉祥，　　諸妙珍財悉圓具。』",
    "T14n0550_011:0888c12_0": "「醜相童子說是伽陀發大願時，以佛神力現彰勝報，即時童子極醜惡相隱而不現，轉成殊妙端嚴色相身如金色，自然忽有金色可愛嚴好衣服，從空而來被童子身，復有環釧瓔珞等莊嚴具。",
    "T14n0550_011:0888c16_1": "又諸天子空中雨眾殊妙天花，所謂迦蘭膩迦花、優鉢羅花、瞻波迦花、鉢訥摩花、俱母陀花、曼陀羅花等，及天妙香，謂旃檀香沈水香、恭俱摩香、多摩羅鉢多羅香、及抹香等。",
    "T14n0550_011:0888c20_2": "又復空中發大聲言：『奇哉！",
    "T14n0550_011:0888c21_3": "能於佛如來所種植淨施可愛種子，最勝牙莖現獲出生。』",
    "T14n0550_011:0888c22_4": "是時空中所雨香花，廣大無數量積于膝。",
    "T14n0550_011:0888c24_0": "「爾時，毘婆尸如來即出園中，還復曠野佛遊止處。",
    "T14n0550_011:0888c25_1": "彼妙耳商主於自舍中，忽謂妻言：『我之有子今在何處？』",
    "T14n0550_011:0888c26_2": "妻答夫言：『童子一時來謂我言：「欲往翁父園中。」",
    "T14n0550_011:0888c27_3": "今未迴復。",
    "T14n0550_011:0888c27_4": "夫宜速往園中尋訪，或彼童子自殞其命。』",
    "T14n0550_011:0888c28_5": "夫主復言：『何故我子致如是邪？』",
    "T14n0550_011:0888c29_6": "妻復答言：『子以醜陋加復貧困，飢渴所逼事至于茲。』",
    "T14n0550_011:0889a01_7": "「商主即時速詣園中，尋求其子。",
    "T14n0550_011:0889a02_8": "到已，乃見有一童子，妙相端嚴身如金色，其所被衣亦復金色，眾莊嚴具而為莊嚴，人所瞻愛如天童子勝相光明。",
    "T14n0550_011:0889a04_9": "見已，驚異即作是言：『奇哉！",
    "T14n0550_011:0889a05_10": "奇哉！",
    "T14n0550_011:0889a05_11": "具福之人能生此子。』",
    "T14n0550_011:0889a05_12": "言已，即時謂童子言：『汝是何人之子？』",
    "T14n0550_011:0889a06_13": "童子答言：『我是妙耳商主之子。』",
    "T14n0550_011:0889a07_14": "商主即時深自惟忖：『今此童子豈非於我而翫戲邪？』",
    "T14n0550_011:0889a08_15": "念已，轉復心生疑惑，審細觀已，而復謂言：『童子！",
    "T14n0550_011:0889a09_16": "汝應如實而說，的是何人之子？』",
    "T14n0550_011:0889a10_17": "童子復言：『仁今何故如是推求？",
    "T14n0550_011:0889a11_18": "如實言者，我是妙耳商主之子。』",
    "T14n0550_011:0889a11_19": "商主又言：『奇哉！",
    "T14n0550_011:0889a12_20": "童子！",
    "T14n0550_011:0889a12_21": "固相戲翫何至如斯？』",
    "T14n0550_011:0889a12_22": "商主即當審觀其事，如實知已，又復謂言：『童子！",
    "T14n0550_011:0889a13_23": "所以然者，我子本來容儀醜惡，汝今狀貌殊妙端嚴，因何醜陋成端嚴相？』",
    "T14n0550_011:0889a15_24": "「是時童子開熙怡目，即為商主說伽陀曰：「『我昔為彼貧窮火，　　炎熾燒然逼我心，　　投樹攀彼極高枝，　　隨枝墜地欲殞命，　　枝墜身傷苦侵逼，　　僵仆于地息微存，　　爾時迷悶不覺知，　　於剎那間命將謝。",
    "T14n0550_011:0889a21_0": "　　是時毘婆尸如來，　　觀已即起悲愍心，　　以悲愍故大聖尊，　　來降園中救度我。",
    "T14n0550_011:0889a23_0": "　　佛身光明真金色，　　三十二相眾莊嚴，　　明顯猶初出焰金，　　普遍照耀十方界，　　蒙光照觸我支體，　　觸時旋復得清涼，　　由是一切和悅生，　　無比甘露而灌注。",
    "T14n0550_011:0889a27_0": "　　飢渴煩惱眾苦集，　　一切不善居我身，　　由佛慈光照觸時，　　我於剎那皆息滅。",
    "T14n0550_011:0889a29_0": "　　我見牟尼大聖尊，　　最勝吉祥妙光聚，　　由斯發我勇猛心，　　見已我時能自舉。",
    "T14n0550_011:0889b02_0": "　　世尊最上大吉祥，　　猶如寶山而高顯，　　復如電光遍十方，　　我昔見已生淨信。",
    "T14n0550_011:0889b04_0": "　　由是心生大歡喜，　　脫身所著小片衣，　　持以奉上佛世尊，　　發生最上清淨信。",
    "T14n0550_011:0889b06_0": "　　迦蘭膩迦花有一，　　我亦持以奉於佛，　　以佛神力住空中，　　猶如傘蓋而遍覆。",
    "T14n0550_011:0889b08_0": "　　彼時見已心歡悅，　　恭敬頂禮佛雙足，　　我以真實清淨心，　　即於佛前發大願，　　願我以此施佛因，　　過今生已至當生，　　捨醜陋相獲妙容，　　畢竟出離生死海。",
    "T14n0550_011:0889b12_0": "　　言已天降金色衣，　　體相莊嚴亦金色，　　身出優鉢羅花香，　　口中旃檀香馥郁，　　由此最上勝願力，　　如我所作悉圓成，　　如是多種妙相嚴，　　所生諸相皆悅意。",
    "T14n0550_011:0889b16_0": "　　大雨無價妙衣飾，　　黃金之色復柔軟，　　此衣俱時從我身，　　於剎那間能出現。",
    "T14n0550_011:0889b18_0": "　　是時復有諸天眾，　　空中遍雨妙天花，　　及彼清淨諸妙香，　　所謂旃檀沈水等。",
    "T14n0550_011:0889b20_0": "　　空中復言大奇妙，　　又奏諸天妙樂音，　　咸稱歸命佛世尊，　　發如是聲遍一切。",
    "T14n0550_011:0889b22_0": "　　今此所作皆勝善，　　故我妙相獲如是，　　一切見者和悅心，　　色如金光淨無比。』",
    "T14n0550_011:0889b24_0": "「妙耳商主聞是伽陀已，即時踊躍身毛喜豎，於須臾間發生淨信，合掌遙向毘婆尸如來恭敬頂禮，審諦觀覩妙相童子已，作如是言：『童子！",
    "T14n0550_011:0889b27_1": "今宜與父同復本舍。』",
    "T14n0550_011:0889b27_2": "時妙相童子乃於其父起尊重心，即時趨前而伸拜奉，作是白言：『善來，尊父！』",
    "T14n0550_011:0889b29_3": "言已，即同還歸本舍。",
    "T14n0550_011:0889b29_4": "「爾時，帝釋天主遍觀下界具知其事，即作是念：『此妙耳商主能於佛所善作佛事，豈應棲止殘破舍中？』",
    "T14n0550_011:0889c03_5": "念已，即告毘首羯磨天子言：『汝今宜往妙耳商主殘破舍中，化成殊妙清淨舍宅，四寶所成八重層級。』",
    "T14n0550_011:0889c05_6": "「是時，毘首羯磨天子受教命已，於剎那間至滿度摩城商主之舍，化淨舍宅嚴以四寶，八柱棟樑層級次第高顯妙好，戶牖軒窓垣牆具足，門置樓閣象牙莊嚴，如菴羅果。",
    "T14n0550_011:0889c09_7": "寶繩交絡垂珠花瓔，豎立幢幡周匝妙好，潔白嚴淨狀如月光，復如雪聚，繒綵間錯及有無數，金銀瑠璃水精瑪瑙，帝青大青等，諸妙寶而為莊飾，四門各各置一金瓶。",
    "T14n0550_011:0889c13_0": "悉用滿盛八功德水，復有無數百千殊妙珍寶充滿其舍。",
    "T14n0550_011:0889c14_1": "「時妙耳商主還至自舍，見是殊勝寶嚴舍宅，見已驚異心生歡喜。",
    "T14n0550_011:0889c15_2": "其妻即時心喜躍故，持金瓶水授其夫主而用盥滌，作是白言：『仁者福力能招如是殊勝之事，此之最上寶嚴舍宅由何置邪？』",
    "T14n0550_011:0889c18_3": "妙耳商主加復踊躍最上喜悅，乃於毘婆尸如來發生廣大清淨信心，身毛喜豎，合掌遙向毘婆尸如來、應供、正等正覺，恭敬頂禮發如是言：『佛是不可思議大如意寶，能為無上最勝福田。』",
    "T14n0550_011:0889c22_4": "作是言已，面目熙怡如蓮花相，踊躍歡喜，說伽陀曰：「『功德所成大福田，　　遠離一切過失等，　　我植施種極纖微，　　現招勝報斯廣大。",
    "T14n0550_011:0889c27_0": "　　我昔隨心行小施，　　曾無最上施資緣，　　于今妙寶所莊嚴，　　清淨舍宅從何至？",
    "T14n0550_011:0889c29_0": "　　我昔舍中增憂苦，　　無餘所有唯垣牆，　　今何明豁狀雲開，　　絜白清淨如秋月？",
    "T14n0550_011:0890a02_0": "　　我昔舍中遍空缺，　　蟲鼠來還孔穴多，　　于今最上寶莊嚴，　　窓牖煥明悉清淨。",
    "T14n0550_011:0890a04_0": "　　我昔舍中多穢污，　　狐鳴犬吠眾惡聲，　　于今舍宇妙莊嚴，　　諸寶滿盈從何至？",
    "T14n0550_011:0890a06_0": "　　我昔舍中蛇蟲滿，　　片衣破弊無所有，　　于今具有微妙衣，　　寶拂垂珠而可愛。",
    "T14n0550_011:0890a08_0": "　　昔舍火爇亡人骨，　　犬來[齒*齊]齧惡增多，　　于今廣有妙香花，　　殊妙莊嚴從何至？",
    "T14n0550_011:0890a10_0": "　　昔時貧悴深憂苦，　　泣淚如雨日常流，　　于今寶地淨無塵，　　遍灑旃檀妙香水。",
    "T14n0550_011:0890a12_0": "　　昔為大火所焚燎，　　鵶棲門上穢污流，　　于今嚴以妙珠瓔，　　金寶色光從何至？",
    "T14n0550_011:0890a14_0": "　　昔居破舍門雙毀，　　空豁周圍無礙遮。",
    "T14n0550_011:0890a15_0": "　　于今門戶水精嚴，　　高廣妙好從何至？",
    "T14n0550_011:0890a16_0": "　　我昔久居殘破舍，　　傾危弊惡眾皆嫌，　　于今堂宇妙嚴成，　　悉是摩尼眾寶柱。",
    "T14n0550_011:0890a18_0": "　　我昔貧窮苦逼迫，　　悲聲普聞於四方，　　于今鼓吹振洪音，　　箜篌妙響復清美，　　我昔舍中多雜惡，　　焚餘枯骨悉充盈，　　于今多種妙愛珍，　　寶聚莊嚴充其內。",
    "T14n0550_011:0890a22_0": "　　往昔象牙寶嚴具，　　墜散燒爇悉無餘，　　帝青妙寶今復嚴，　　周匝盡成水精舍。",
    "T14n0550_011:0890a24_0": "　　諸妙座具昔焚蕩，　　觸目俱無藉於地，　　于今種種妙莊嚴，　　座具依次而周備。",
    "T14n0550_011:0890a26_0": "　　昔時藉地以為座，　　穢污諸物悉充盈，　　于今柔軟妙繒茵，　　處吉祥座而適悅。",
    "T14n0550_011:0890a28_0": "　　昔於雜穢荊棘地，　　鋪草為床而寢臥，　　于今柔軟兜羅綿，　　用作床敷深悅意。",
    "T14n0550_011:0890b01_0": "　　昔時焚毀多雜類，　　舍中穢氣廣充盈，　　于今殊妙眾香熏，　　滿室氤氳而可愛。",
    "T14n0550_011:0890b03_0": "　　昔時內外皆焚爇，　　誠哉破壞中破壞，　　于今種種妙珠珍，　　行列莊嚴深愛樂。",
    "T14n0550_011:0890b05_0": "　　昔居破舍踈復漏，　　鵶鳥來還糞穢多，　　于今廣大妙舍中，　　珠瓔垂布增嚴好。",
    "T14n0550_011:0890b07_0": "　　昔時貧苦深逼迫，　　伸手號聲怖畏多，　　于今建立寶幢幡，　　清淨莊嚴極勝妙。",
    "T14n0550_011:0890b09_0": "　　頂禮如來大聖尊，　　為福田師我歸敬，　　今起悲心來此中，　　救拔我出貧窮海。",
    "T14n0550_011:0890b11_0": "　　歸命世間最上尊，　　一切智號毘婆尸，　　今起悲心來此中，　　令我善得成就事。",
    "T14n0550_011:0890b13_0": "　　譬如天中廣勝殿，　　功德莊嚴不思議，　　今起悲心來此中，　　令我所居同彼勝。",
    "T14n0550_011:0890b15_0": "　　我今歸向三界師，　　高顯猶如枳羅峯，　　我今居止此亦同，　　狀秋天月而皎絜。",
    "T14n0550_011:0890b17_0": "　　我念昔於此大城，　　極受貧窮諸困苦，　　由佛悲心來此中，　　獲大財富而最勝。",
    "T14n0550_011:0890b19_0": "　　我今植種方微小，　　旋招果利廣復深，　　佛於世間勝上尊，　　何人不伸供養事。』",
    "T14n0550_011:0890b21_0": "「妙耳商主說是伽陀已，於佛世尊益生淨信，乃作是念：『我佛世尊來降于此，令我獲得多殊勝事，我今宜應請佛世尊及聲聞眾，首於自舍微伸供養。』",
    "T14n0550_011:0890b24_1": "作是念已，即時商主於毘婆尸如來及聲聞眾，發生廣大尊重之心，迎請于舍，備以百味淨妙飲食，於七日中虔伸供養，飯食事訖頂禮雙足，作是白言：『乃至盡壽，我以一切受用之具供給供養。』",
    "T14n0550_011:0890b28_2": "「當佛來應商主供時，他舍有一守田之人，於平旦時來詣主家受食而還，於其中路聞佛世尊有大聖德，彼妙耳商主持一豆餅而用獻佛，即時獲得吉祥勝相。",
    "T14n0550_011:0890c03_3": "聞已，即於近側問一優婆塞言：『仁者！",
    "T14n0550_011:0890c04_4": "彼佛世尊具何聖德神力？』",
    "T14n0550_011:0890c04_5": "「若斯優婆塞言：『子今當知，佛世尊者功德巍巍，不可度量廣大最勝，我何能說？",
    "T14n0550_011:0890c06_6": "然今為汝取要言之，汝應善聽。",
    "T14n0550_011:0890c07_7": "彼毘婆尸如來、應供、正等正覺，具足最上大丈夫相，清淨莊嚴色光晃耀，猶若金山，日月光明不能等比，是勇猛者、具善戒者、妙身相者、善語業者、寂靜心者、妙莊嚴者、善面目者、善所作者、善知法者、善忍辱者、善辯才者、善調伏者、善化他者、知律儀者、善柔順者、能知恩者、善觀矚者、寂諸根者、斷諸愛者、息瞋恚者、破癡暗者、開解脫者、立正法者、止非道者、示正道者、顯真實者、斷疑惑者、息煩惱者、破諸魔者、救世間者、真大法王、真實大士、世間大尊、大智慧幢、大勇利語、大福德藏、大法本源、大聖導師、大法荷擔、大法聞持、大施福田，梵王帝釋恭敬供養，勝出世間利益眾生，一切最上，諸漏已盡息苦邊際，是大阿羅漢廣大明了，一切法律自在無畏，諸論議中問答最勝。",
    "T14n0550_011:0890c22_8": "「『不為一切過失染污，開發一切勝妙之義，於諸色相戒行禪定精進智慧，雖復圓具無所取著，說法無礙，脫諸苦惱離諸戲論，為他開示損益之法，大慈方便普施眾生，具淨勝解以無上法開示調伏。",
    "T14n0550_011:0890c27_9": "「『為大醫王善療眾病，具自然智三界特尊，身相敦肅無量威光，少欲喜足知時知義，正智具足摧煩惱冤，息三毒火八法不動。",
    "T14n0550_011:0891a01_10": "世間眾生極大苦惱，陷溺無智大泥滓坑。",
    "T14n0550_011:0891a02_11": "普觀察已，佛以智力隨為救度，佛於一切眾生起悲愍心，以自色相威力聖智，最上施作使令出離，佛為世間解脫諸苦。",
    "T14n0550_011:0891a04_12": "諸驚怖者善為安慰，一切沈溺生死泥者善為提拔，一切炎熱燒煮心者善施清涼，懈怠眾生普為開發起精進行。",
    "T14n0550_011:0891a07_13": "「『佛於往昔無數百千生中，廣以飲食、衣服、座臥之具、象馬、車乘、妻子、奴婢、頭目、血肉割截支體種種行施，賢愚平等離諸有相。",
    "T14n0550_011:0891a10_14": "「『佛於一切眾生起諸方便思惟利益，於一切時普觀世間，一切眾生老病死苦，愚迷動亂沈沒無依，若其現前若不現前，佛悲愍心普觀察已，悉安慰之。",
    "T14n0550_011:0891a13_15": "「『如諸佛說，若無布施、持戒、忍辱、精進、禪定、智慧等諸功德，設經無數百千俱胝生中，終不能得無上寂靜大菩提果。",
    "T14n0550_011:0891a16_16": "所以然者？",
    "T14n0550_011:0891a16_17": "如來、應供、正等正覺勤修諸行，於一切眾生中最上最尊，具大名稱行安隱法，諸識圓明廣大精進，所發誓願畢竟無虛，破癡暗離諸過，具眾德寂靜心，調三業不染著諸根境，得自在無後有。",
    "T14n0550_011:0891a20_18": "具無量威德光，眾莊嚴大智藏，相清淨如滿月，天王龍王阿修羅王一切天眾，恭敬信奉禮拜讚歎。",
    "T14n0550_011:0891a23_19": "福慧圓滿仙中大仙，狀如金光初出其焰。",
    "T14n0550_011:0891a24_20": "法中自在法中最上，自度度他到於彼岸，一切上首為眾所尊，如大龍王，解脫無畏為天中天。",
    "T14n0550_011:0891a26_21": "善男子！",
    "T14n0550_011:0891a26_22": "如來、應供、正等正覺，具大功德最勝無量，以少言詞豈能讚歎。』",
    "T14n0550_011:0891a28_0": "金色童子因緣經卷第十一"
}