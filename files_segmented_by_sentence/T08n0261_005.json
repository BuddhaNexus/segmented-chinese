{
    "T08n0261_005:0886c10_0": "大乘理趣六波羅蜜多經卷第五",
    "T08n0261_005:0886c12_0": "罽賓國三藏般若奉　詔譯",
    "T08n0261_005:0886c13_0": "淨戒波羅蜜多品第六",
    "T08n0261_005:0886c14_0": "爾時，佛薄伽梵於大眾中作師子吼，廣說布施波羅蜜多已。",
    "T08n0261_005:0886c15_1": "時慈氏菩薩摩訶薩合掌恭敬而白佛言：「大聖世尊已說修大乘者興大悲心行布施波羅蜜多，以何方便而能圓滿淨戒波羅蜜多？",
    "T08n0261_005:0886c18_2": "何名淨戒？",
    "T08n0261_005:0886c18_3": "防何過失？",
    "T08n0261_005:0886c18_4": "云何護持而得清淨？",
    "T08n0261_005:0886c19_5": "設護淨戒，現在未來有何果報？",
    "T08n0261_005:0886c20_0": "云何守護當證阿耨多羅三藐三菩提？",
    "T08n0261_005:0886c20_1": "唯願世尊分別廣說，利益安樂一切有情。」",
    "T08n0261_005:0886c21_2": "爾時如來、應供、正遍知、明行圓滿、善逝、世間解、無上士、調御丈夫、天人師、佛、世尊讚慈氏菩薩摩訶薩言：「善哉，善哉！",
    "T08n0261_005:0886c24_3": "汝於無量百千億劫奉持淨戒，普為利益安樂有情問如是義。",
    "T08n0261_005:0886c25_4": "汝今諦聽，善思念之，吾當為汝分別解說。",
    "T08n0261_005:0886c26_5": "若有善男子、善女人修大乘者，若欲圓滿淨戒波羅蜜多，應當如是發廣大心：『普為憐愍一切眾生，所謂不怖地獄、不求生天、不為已身自求解脫護持禁戒。』",
    "T08n0261_005:0887a01_6": "復作如是正念思惟：『我於昔時已發誓願，若見有情毀禁戒者，誓當勸令堅持淨戒，以佛淨戒而為瓔珞莊嚴其身。",
    "T08n0261_005:0887a03_7": "若我不能護持戒者，云何以戒攝護有情？",
    "T08n0261_005:0887a04_8": "以是因緣勸令持戒？",
    "T08n0261_005:0887a05_9": "若不如是，云何能置一切有情於阿耨多羅三藐三菩提？",
    "T08n0261_005:0887a06_10": "所以者何？",
    "T08n0261_005:0887a06_11": "若諸凡夫自不清淨為毀戒者，雖說正法勸他持戒，終不信從反被輕呵：「若欲教他護持淨戒，何不自護而毀犯耶？」",
    "T08n0261_005:0887a09_12": "以是思之汝應持戒，汝若不持，汝口雖說自耳不聞，如是種種被他譏毀，何能勸人守護淨戒？』",
    "T08n0261_005:0887a11_13": "以是當知，先自檢身離諸放逸，堅持淨戒波羅蜜多，然後為人說正法要。",
    "T08n0261_005:0887a13_14": "有情聞已便能信受，既信受已護持佛戒，具足清白乃至得成阿耨多羅三藐三菩提。",
    "T08n0261_005:0887a16_0": "「復次，慈氏！",
    "T08n0261_005:0887a16_1": "若有眾生發菩提心，普為一切五趣四生，乃至護持一禁戒者，亦得名為入佛淨戒波羅蜜多，能得無上正等菩提。",
    "T08n0261_005:0887a19_0": "「復次，慈氏！",
    "T08n0261_005:0887a19_1": "菩薩摩訶薩修大乘者，見諸有情墮於惡趣，應當修習淨戒波羅蜜多，拔濟令出置於涅槃。",
    "T08n0261_005:0887a21_2": "然修行時有三大障：一者瞋恚，二者慳貪，三者染欲。",
    "T08n0261_005:0887a22_3": "其瞋恚者能退悲心，大悲心者一切菩提行之根本，以悲力故，於夢寐中不生殺想，況[寤-吾+告]寤時斷命食肉。",
    "T08n0261_005:0887a24_4": "其慳貪者不能捨施，於己財物常生慳惜，於他財寶恒起貪求。",
    "T08n0261_005:0887a26_5": "是故菩薩摩訶薩見他財物，如覩毒虵不生貪著。",
    "T08n0261_005:0887a27_6": "其染欲者非清淨行，應當遠離五欲淤泥。",
    "T08n0261_005:0887a28_7": "然此貪欲諸苦根本，六波羅蜜之大障也，復能燒滅菩提之心。」",
    "T08n0261_005:0887a29_8": "爾時薄伽梵而說頌言：「女性妖媚幻惑人，　　如怨詐親不可近，　貪欲迷荒壞清淨，　　如水瀑流摧石壁。",
    "T08n0261_005:0887b04_0": "　女人之性多諂曲，　　如水隨流性不定，　恒懷異志背其夫，　　智者諦思應遠離。",
    "T08n0261_005:0887b06_0": "　譬如靈山白象王，　　鼻有力能拔大樹，　及見母象心昏醉，　　引入陷穽被調伏。",
    "T08n0261_005:0887b08_0": "　如鹿食草飲清流，　　復能遠陟諸山谷，　獵師能為誘鹿聲，　　彼鹿尋聲來就死。",
    "T08n0261_005:0887b10_0": "　如魚沈潛深隱處，　　游泳水中難可見，　為求其食吞鉤餌，　　貪欲喪身亦復然。",
    "T08n0261_005:0887b12_0": "　譬如黑蜂貪其香，　　醉象污流發香氣，　貪齅此香集象身，　　象耳搖動撲皆死。",
    "T08n0261_005:0887b14_0": "　如燈無風焰熾然，　　飛蛾為明競投赴，　由斯入火自焚燒，　　貪愛亡軀亦如是。",
    "T08n0261_005:0887b16_0": "　五塵遍觸眾生身，　　一一害人如毒藥，　受者如是諦思惟，　　眾苦積聚非安樂。",
    "T08n0261_005:0887b18_0": "　炎火熾然猶可觸，　　旋嵐猛風或能繫，　瞋恚毒虵易調伏，　　女人之心難可禁。",
    "T08n0261_005:0887b20_0": "　無熱池中功德水，　　流入大海不堪飲，　八味皆失同醎苦，　　親近女人善法盡。」",
    "T08n0261_005:0887b22_0": "佛告慈氏：「以是因緣，當知女人不應親近，乃至夢中不應思想，況覺悟時而行欲事。",
    "T08n0261_005:0887b24_0": "「復次，菩薩摩訶薩離三障已，應當修習十種淨戒。",
    "T08n0261_005:0887b25_1": "云何為十？",
    "T08n0261_005:0887b25_2": "所謂身三淨戒、口四淨戒、意三淨戒。",
    "T08n0261_005:0887b26_3": "言身三者，離殺、盜、婬。",
    "T08n0261_005:0887b26_4": "云何不殺、若見有情被損害時，應以悲心往救其命，或以資財贖令得脫，設不免者以身代之；何況自殺。",
    "T08n0261_005:0887b29_0": "不偷盜者，菩薩摩訶薩於他財物，乃至夢中不生盜想，況於[寤-吾+告]寤而起盜心。",
    "T08n0261_005:0887c01_1": "應於自財以清淨心，無所悋惜常行惠施，亦勸他人離不與取，恒行布施波羅蜜多。",
    "T08n0261_005:0887c03_2": "離染欲者，菩薩摩訶薩應當遠離五欲境界，亦為有情說欲過失，復令眾生離欲邪行，讚說出家無量功德，令多眾生捨家出家，拔濟有情離貪愛獄。",
    "T08n0261_005:0887c07_0": "是則名為身三善也。",
    "T08n0261_005:0887c07_1": "言口四者，謂離虛誑、離間、麤惡及無義語。",
    "T08n0261_005:0887c08_2": "云何虛誑？",
    "T08n0261_005:0887c08_3": "謂不見言見、見言不見，聞覺知等亦復如是。",
    "T08n0261_005:0887c09_4": "於此虛誑皆捨離之，作真實語，名離妄語。",
    "T08n0261_005:0887c10_5": "復次言離間者，於彼說此、於此說彼，令生乖諍。",
    "T08n0261_005:0887c11_6": "若能離此，常和合語，是則名為遠離間語。",
    "T08n0261_005:0887c12_7": "麤惡語者，謂出惡言令彼熱惱，所不欲聞而令聞之。",
    "T08n0261_005:0887c13_8": "若能離此，常以軟語令彼適悅，是則名為離麤惡語言。",
    "T08n0261_005:0887c15_9": "無義語者，以染欲心戲弄談謔，乃至邪論皆無義利。",
    "T08n0261_005:0887c16_10": "若能離此，為益有情實語時語，是則名為離無義語。",
    "T08n0261_005:0887c17_11": "菩薩如是若能離口四過，修習如來四種善語，常為有情說於妙語，令聞法者歡喜信受，如水清珠能清濁水，聞法信受亦復如是。",
    "T08n0261_005:0887c21_0": "「復次，慈氏！",
    "T08n0261_005:0887c21_1": "意不善業亦有三種，謂貪、瞋、癡。",
    "T08n0261_005:0887c21_2": "離貪嫉者，見他尊貴、多饒財寶起嫉妬心，應正思惟作如是念：『願一切有情得大富貴無所乏少，是諸有情勤苦艱難今乃獲得，云何於彼生嫉妬心？",
    "T08n0261_005:0887c25_3": "我於己財皆應奉彼，況彼自獲我應隨喜，云何乃反生嫉妬耶？』",
    "T08n0261_005:0887c26_4": "以是因緣，於彼有情不應嫉妬但生隨喜。",
    "T08n0261_005:0887c27_5": "若能如是除貪嫉者，是名菩薩持心淨戒。",
    "T08n0261_005:0887c28_6": "復次，離瞋害者，若菩薩摩訶薩被諸有情諸惡誣謗，無故打罵斷截支節。",
    "T08n0261_005:0888a01_7": "菩薩於彼離瞋害心，作是思惟：『我已發願，於諸有情不起瞋害。",
    "T08n0261_005:0888a02_8": "云何今日乃發是心？",
    "T08n0261_005:0888a03_9": "又我昔願，常以法藥蠲除有情瞋害之病。",
    "T08n0261_005:0888a04_10": "若於眾生起瞋害者，自疾不能救，何能救彼一切有情？",
    "T08n0261_005:0888a05_11": "復次，若諸有情瞋菩薩時，深自剋責以我有過，福德鮮薄令他生瞋，我若無過彼必不瞋。』",
    "T08n0261_005:0888a08_0": "「復次，若菩薩摩訶薩見二有情互相瞋恨結怨不捨。",
    "T08n0261_005:0888a09_1": "菩薩見已，生悲愍心：『此之有情不捨瞋恨，當墮地獄火燒其身受大苦惱。",
    "T08n0261_005:0888a10_2": "是我之咎，應持法藥療此瞋病。",
    "T08n0261_005:0888a11_3": "我昔誓願，願與一切眾生除瞋恚病，云何今日不為斷除？",
    "T08n0261_005:0888a12_4": "此等眾生常為恚魔之所執縛不自覺知，以大猛火之所焚燒。",
    "T08n0261_005:0888a14_5": "既被魔執，設持利刀來殺害我，我知魔鬼不應生瞋，當於是人生大悲愍。』",
    "T08n0261_005:0888a15_6": "復次，離邪見者，一切眾生皆有邪見極為深厚。",
    "T08n0261_005:0888a16_7": "菩薩大悲，以正見炬作大照明令見三寶，又於佛法眾僧所有功德深生信樂。",
    "T08n0261_005:0888a18_8": "一切外道，一切眾魔作障礙者，不能破壞正見之心，於大乘行無能退屈。",
    "T08n0261_005:0888a21_0": "「復次，慈氏！",
    "T08n0261_005:0888a21_1": "菩薩摩訶薩行大乘者，欲令眾生離不善行，先當自身遠離十惡、修行十善。",
    "T08n0261_005:0888a22_2": "何以故？",
    "T08n0261_005:0888a23_3": "若諸菩薩自行十善，所有言教人皆信受。",
    "T08n0261_005:0888a24_4": "若自不行而教人者，譬如有人為水漂溺，語岸上人：『我能救汝。』",
    "T08n0261_005:0888a25_5": "無有是處。",
    "T08n0261_005:0888a25_6": "造十惡者亦復如是，自被十惡瀑流所漂，語諸眾生：『我當度汝。』",
    "T08n0261_005:0888a27_7": "亦無是處。",
    "T08n0261_005:0888a27_8": "菩薩如是於十善戒具足修習，復教他人如是展轉，名為修習淨戒波羅蜜多。」",
    "T08n0261_005:0888a29_9": "時慈氏菩薩摩訶薩復白佛言：「世尊！",
    "T08n0261_005:0888a29_10": "如是有情，除斷十惡修十善者，當獲何果？」",
    "T08n0261_005:0888b01_11": "爾時佛薄伽梵讚慈氏菩薩摩訶薩言：「善哉，善哉！",
    "T08n0261_005:0888b03_0": "善男子！",
    "T08n0261_005:0888b03_1": "汝今諦聽，善思念之，吾當為汝次第解說。",
    "T08n0261_005:0888b04_2": "此十善業，一一皆感四種果報。",
    "T08n0261_005:0888b04_3": "云何為四？",
    "T08n0261_005:0888b05_4": "一現在安樂，二煩惱怨賊勢力羸劣，三於當來世常得尊貴無所乏少，四精勤修習當得無上正等菩提。",
    "T08n0261_005:0888b07_5": "離殺四者，一者菩薩摩訶薩於一切眾生不起害心，能施無畏亦不恐怖，以無怖故，一切眾生親近供養尊重讚歎。",
    "T08n0261_005:0888b10_6": "菩薩於彼生憐愍心，由慈心故，過去所有一切怨恨自然心息。",
    "T08n0261_005:0888b11_7": "二者瞋恚害心悉皆羸劣，以慈甘露用塗其心，而能蠲除瞋等熱惱，睡眠安隱恒無惡夢。",
    "T08n0261_005:0888b13_8": "以慈心故，藥叉諸鬼、食血肉者捨離害心，及諸惡獸常相守護。",
    "T08n0261_005:0888b15_0": "三者於未來世獲三種果：一者壽命長遠常無中夭；二者所生之處常無病苦；三者大富饒財恒得自在。",
    "T08n0261_005:0888b17_1": "四者以不殺故得佛法分，於五趣中所生之處，於世自在隨意能住，乃至坐於菩提樹下，諸魔鬼神不能為障成等正覺，無量聖眾之所圍遶。",
    "T08n0261_005:0888b20_2": "慈氏！",
    "T08n0261_005:0888b20_3": "此即離殺四種果報。",
    "T08n0261_005:0888b21_4": "「復次，離不與取亦四果報。",
    "T08n0261_005:0888b21_5": "一者於現生中得離貪嫉，身心安樂。",
    "T08n0261_005:0888b22_6": "二者以離貪嫉，一切眾生之所信向，委寄任用無復疑惑，與諸有情而作伏藏。",
    "T08n0261_005:0888b24_7": "三者於未來世得大富饒豪貴自在，所有珍財，王、賊、水、火無能侵奪。",
    "T08n0261_005:0888b25_8": "四者能與殑伽沙等一切諸佛主功德藏，所謂十八不共法等清淨法財，二乘之人耳尚不聞何況得見。",
    "T08n0261_005:0888b28_9": "慈氏！",
    "T08n0261_005:0888b28_10": "當知此即名為離偷盜業四種果報。",
    "T08n0261_005:0888b29_11": "「復次，離欲邪行亦四種報。",
    "T08n0261_005:0888b29_12": "一者於現生中一切人天之所稱讚，亦無疑阻，人所敬重，遠離惡名。",
    "T08n0261_005:0888c02_13": "二者六根調善，令染欲火勢力微劣。",
    "T08n0261_005:0888c03_0": "三者於未來世所生之處，父母宗親妻子眷屬，孝友貞順純一無雜，離於女人所有過失，令諸眾生無復愛染。",
    "T08n0261_005:0888c05_1": "四者為離邪行而得馬王陰藏之相，乃至成就阿耨多羅三藐三菩提。",
    "T08n0261_005:0888c07_2": "慈氏！",
    "T08n0261_005:0888c07_3": "當知此即名為離於邪行四種果報。",
    "T08n0261_005:0888c08_0": "「復次，離虛誑語亦四種報。",
    "T08n0261_005:0888c08_1": "一者於現在世常行實語，離虛誑語，諸天憐念常共守護。",
    "T08n0261_005:0888c09_2": "二者既無虛誑，一切眾生信受其語，若說法時人皆諦受，無勞功力自然信行。",
    "T08n0261_005:0888c11_3": "設復有人自雖虛誑憎誑語人，見實語者心亦歡喜。",
    "T08n0261_005:0888c12_4": "以自妄語不信他實，若知真實深生敬重。",
    "T08n0261_005:0888c13_5": "當知實語為大利益，斷妄語者，一切惡業不復造作。",
    "T08n0261_005:0888c14_6": "何以故？",
    "T08n0261_005:0888c15_7": "以他問時如實答故。",
    "T08n0261_005:0888c15_8": "若在閑靜不起妄念。",
    "T08n0261_005:0888c16_9": "何以故？",
    "T08n0261_005:0888c16_10": "若人問我：『汝閑居時生妄念不？』",
    "T08n0261_005:0888c16_11": "若言無者是虛誑語，若言有者羞愧他人。",
    "T08n0261_005:0888c17_12": "以是因緣，能令妄心漸漸微薄。",
    "T08n0261_005:0888c18_13": "三者所生之處，口中常出青蓮花香、蘇曼那香，一切有情之所愛敬。",
    "T08n0261_005:0888c20_14": "自實語者不疑他人有虛誑語，亦令他人信己實語，能令眾生永斷疑網。",
    "T08n0261_005:0888c21_15": "四者所出言詞人皆信受，能令眾生聞法歡喜，乃至當得無上菩提。",
    "T08n0261_005:0888c23_16": "慈氏！",
    "T08n0261_005:0888c23_17": "當知此即離虛誑語四種果報。",
    "T08n0261_005:0888c24_18": "「復次，不離間語亦四種報。",
    "T08n0261_005:0888c24_19": "一者現在世中能令自他和合無諍所在安樂。",
    "T08n0261_005:0888c25_20": "二者以和合故眾人愛敬，過去所有離間語罪悉得銷滅，於三惡趣心無憂懼。",
    "T08n0261_005:0888c27_21": "三者於未來世得五種果：一者能獲金剛不壞之身，世間刀杖無能損壞；二者於所生處得善眷屬，無諸乖諍，不相捨離；三者於所生處設不遭遇善友知識為說法者，自然覺悟無二法門，於佛法僧深生信向，無有退轉；四者令諸有情一心一事歡喜相向，速能證得慈三摩地；五者而能勸發一切有情修習大乘令不退轉。",
    "T08n0261_005:0889a05_22": "四者遠離間語，常和合語，得善眷屬隨順調伏，乃至涅槃不相捨離。",
    "T08n0261_005:0889a07_23": "慈氏！",
    "T08n0261_005:0889a07_24": "當知此即名為離兩舌語四種果報。",
    "T08n0261_005:0889a08_25": "「復次，離麁惡語亦四種報。",
    "T08n0261_005:0889a09_0": "一者現在世中離麤染垢心常清淨。",
    "T08n0261_005:0889a09_1": "若於塵境妄起貪欲，瞋恚風塵集諸藏識。",
    "T08n0261_005:0889a10_2": "菩薩摩訶薩興大悲雲、降慈心雨，滅妄貪欲、止恚風塵令得清淨。",
    "T08n0261_005:0889a12_3": "二者軟語之人一切愛樂讚歎隨順，令麤惡者漸令調伏，六根清淨三業無染。",
    "T08n0261_005:0889a14_0": "三者以清淨故，於當來世所生之處，永離三塗常生善處。",
    "T08n0261_005:0889a15_1": "四者漸次能得無上菩提具梵音聲，說法之時隨其類音各解其義，而生念言：『今薄伽梵為我說法、不為餘人，所說妙法皆契我心，除我身心煩惱習氣。』",
    "T08n0261_005:0889a18_2": "慈氏！",
    "T08n0261_005:0889a18_3": "當知此即名為離麤惡語四種果報。",
    "T08n0261_005:0889a19_4": "「復次，離無義語亦四種報。",
    "T08n0261_005:0889a20_5": "一者現在世中智人讚歎，心無卒暴而得安樂。",
    "T08n0261_005:0889a21_6": "二者所出言教人皆信受，麁惡微薄。",
    "T08n0261_005:0889a22_7": "三者於未來世所生之處，恒聞種種如意音聲。",
    "T08n0261_005:0889a23_8": "四者漸次能得無上菩提獲無礙辯，設彼三千大千世界，所有一切天、龍、人非人等來詣佛所，同於一時各各別問自所疑事。",
    "T08n0261_005:0889a26_0": "時薄伽梵於一剎那以一言音悉能詶對，皆契本心斷除疑網。",
    "T08n0261_005:0889a27_1": "慈氏！",
    "T08n0261_005:0889a27_2": "當知此即名為離無義語四種果報。",
    "T08n0261_005:0889a28_3": "「復次，離貪嫉者亦四種報。",
    "T08n0261_005:0889a28_4": "一者現在世中見他富貴不生貪嫉，作是思惟：『彼人富貴皆宿福生，以我貪嫉豈能侵奪。",
    "T08n0261_005:0889b01_5": "以是因緣，應永斷除慳貪嫉妬，若不除斷常受貧窮無復威力。』",
    "T08n0261_005:0889b03_6": "以是義故，菩薩觀之除其貪嫉，於他富貴生隨喜心，不捨毫釐獲大功德。",
    "T08n0261_005:0889b05_0": "二者一切愛敬，身心安樂無復憂惱威德自在，能淨心中貪欲雲翳，猶如夜月眾星圍遶，貪嫉之心由斯微薄。",
    "T08n0261_005:0889b07_1": "三者所生之處常得端嚴，六根圓滿財寶豐足，眾人愛敬常行惠施，無礙辯才處眾無畏。",
    "T08n0261_005:0889b09_2": "四者乃至證得無上菩提，眾聖圍繞功德最上，一切眾生同受教命。",
    "T08n0261_005:0889b11_0": "慈氏！",
    "T08n0261_005:0889b11_1": "當知此即名為離貪嫉者四種果報。",
    "T08n0261_005:0889b11_2": "「復次，離瞋恚者亦四種報。",
    "T08n0261_005:0889b12_3": "一者於現在世六根聰利，儀容可觀人所親附。",
    "T08n0261_005:0889b13_4": "瞋恚之人猶如枯樹，心中火然，所有枝葉悉皆乾盡。",
    "T08n0261_005:0889b14_5": "眾生亦爾，被瞋恚火熏習五根，儀相枯槁人所惡見。",
    "T08n0261_005:0889b15_6": "二者心無瞋恚，一切惱害打罵訶責盡皆不起。",
    "T08n0261_005:0889b17_0": "譬如有人持迦嚕羅呪，一切諸毒無能害之。",
    "T08n0261_005:0889b18_0": "以無恚怒增長慈心，以慈真言，令三十六俱胝天魔鬼神悉皆摧伏，奉慈真言無所損害。",
    "T08n0261_005:0889b20_0": "三者於未來世，以慈心梯上生梵天一劫安樂，令諸眾生斷惡修善。",
    "T08n0261_005:0889b21_1": "四者漸次能得無上菩提，具足莊嚴三十二相，八十種好熾然炳著，無量功德蘊集其身。",
    "T08n0261_005:0889b23_2": "慈氏！",
    "T08n0261_005:0889b23_3": "當知此即名為離瞋恚人四種果報。",
    "T08n0261_005:0889b24_4": "「復次，離邪見者亦四種報。",
    "T08n0261_005:0889b25_5": "一者若離邪見修行正見，於現世中離惡知識，親近善友聞法信受，未生不善令永不生，已生不善令盡除斷，未生善法修習令生，已生善法修令增長。",
    "T08n0261_005:0889b28_6": "此正見者，一切善法之根本也。",
    "T08n0261_005:0889b29_7": "二者能閉不善行門，於大眾中名稱普聞心無疑悔。",
    "T08n0261_005:0889c01_8": "三者於未來世，所生之處遇善知識、得善伴侶，順於正見，歸佛法僧更無異向。",
    "T08n0261_005:0889c03_9": "於菩薩行無退轉心，除滅罪愆增長福聚，有漏無漏、生死涅槃、過患利益能善分別，了達諸法無我我所，無有執著住法性空，正見力能究竟清淨。",
    "T08n0261_005:0889c06_10": "四者所有三乘勝妙功德人不能測，正見之力皆悉圓滿，能為眾生作歸依處，度脫有情出生死苦，悉皆安置無上大乘，乃至處於法王之位。",
    "T08n0261_005:0889c09_11": "慈氏！",
    "T08n0261_005:0889c09_12": "當知此即名為離邪見人四種果報。",
    "T08n0261_005:0889c11_0": "「復次，菩薩摩訶薩非唯護持十善淨戒功德無盡，乃至受持微細禁戒，清淨功德亦無有盡。",
    "T08n0261_005:0889c13_0": "何以故？",
    "T08n0261_005:0889c13_1": "凡夫眾生受持禁戒，取相果報一切有盡：外道諸仙所有禁戒，失通亦盡；人間十善，捨十善時戒亦隨失；欲界諸天壽盡戒失，色界諸天四靜慮中，無色界天三摩鉢底，捨生失定戒亦隨盡；二乘無學入涅槃時戒亦隨盡。",
    "T08n0261_005:0889c18_2": "若菩薩摩訶薩所受禁戒六十五種，隨一一戒究竟清淨功德無盡。",
    "T08n0261_005:0889c19_3": "云何名為六十五種？",
    "T08n0261_005:0889c20_4": "謂：不害眾生；不行偷盜；不侵他妻；不誑惑他；不兩舌語；忍麁惡言；不作綺語；不生貪嫉，見他安樂生歡喜心；不起瞋恚，惡言罵辱悉能忍受；不起邪見，尊重如來，不師外道。",
    "T08n0261_005:0889c24_5": "復次，歸信佛戒，心無疑濁故；歸信法戒，離欲真實故；歸信僧戒，和合最勝故。",
    "T08n0261_005:0889c25_6": "尊重父戒，生我身故；尊重母戒，養育我故；尊重和尚戒；生我法身故；尊重阿闍梨戒，教我軌則故；尊重大弟子戒，成我法身故。",
    "T08n0261_005:0889c28_7": "一心戒，輕重無差故；無破戒，於重不犯故；不缺戒，於輕不毀故。",
    "T08n0261_005:0890a01_8": "不習三乘戒，不求聲聞果故；不習二乘戒，不求獨覺果故。",
    "T08n0261_005:0890a02_9": "離惡生處戒，不生邪見外道家故；增長白法戒，以淨戒力隨願生故；富貴相戒，智者不嫌故；端嚴戒，其心不亂故；無毀呰戒，於一切處不被譏訶故。",
    "T08n0261_005:0890a05_10": "善護五根戒，勤不放逸故；名稱戒，善解諸法故；少欲戒，無所希求故；端直戒，眾善隨心故；如說修行戒，不違教命故。",
    "T08n0261_005:0890a08_11": "大慈戒，救度一切眾生故；大悲戒，拔一切眾生苦故；大喜戒；慶彼得樂故；大捨戒，離憎愛故。",
    "T08n0261_005:0890a10_12": "知己過戒，省察自心故；不見他過戒，護彼意故。",
    "T08n0261_005:0890a11_13": "布施戒，救貧乏故；攝持戒，攝一切善法故；忍辱戒，不害眾生故；精進戒，勇猛不退故；禪定戒，定支增長故；智慧戒，聞法無厭故。",
    "T08n0261_005:0890a14_14": "多聞戒，求法無倦故；近善知識戒，修集覺分故；離惡知識戒，避險惡道故。",
    "T08n0261_005:0890a15_15": "不惜身分戒，剎那無常故；不惜壽命戒，如救頭然故；不追悔戒，性本清淨故；不虛假戒，無變動故；無熱惱戒，內外清涼故；無人我戒，心謙下故；不掉舉戒；性安靜故；不諂曲戒，常質直故。",
    "T08n0261_005:0890a20_0": "知眾生心戒，善識物機故；調伏心戒；不濁亂故；寂靜戒，離諠雜故；右遶戒；順理行故。",
    "T08n0261_005:0890a21_1": "救拔眾生戒，行四攝法故；護正法戒；守護法財故；圓滿諸願戒，弘誓清淨故；如來戒，隨順如相故；佛三昧戒，圓滿一切佛法故。",
    "T08n0261_005:0890a24_2": "慈氏！",
    "T08n0261_005:0890a24_3": "當知此即菩薩摩訶薩六十五種清淨戒身。」",
    "T08n0261_005:0890a26_0": "佛告慈氏：「若諸菩薩持一一戒，能得如是無量功德，乃至捨所愛命不得缺犯佛之禁戒。",
    "T08n0261_005:0890a28_0": "應持此戒如護眼睛，守慎此戒如護賢瓶，不以五欲利斧而斬壞故。",
    "T08n0261_005:0890a29_1": "護微小戒如五逆罪，輕重等護心若金剛。",
    "T08n0261_005:0890b01_2": "不得起於貢高我慢，雖持此戒清淨如是，比於無始所造惡業如大千界所有微塵，此持戒善比彼惡業如一微塵。",
    "T08n0261_005:0890b04_3": "既知如是，云何持戒而生我慢？",
    "T08n0261_005:0890b05_0": "「復次，慈氏！",
    "T08n0261_005:0890b05_1": "菩薩見諸眾生毀破禁戒不生輕慢，而於自身更增持護，復作是念：『我昔誓願，令諸眾生堅住淨戒。",
    "T08n0261_005:0890b07_2": "雖諸眾生難可化度，我當勤加精進，以淨戒船度破戒者，出生死海到涅槃岸。』",
    "T08n0261_005:0890b09_3": "「復次，慈氏！",
    "T08n0261_005:0890b09_4": "若諸眾生有此身者，須四種物。",
    "T08n0261_005:0890b10_5": "云何為四？",
    "T08n0261_005:0890b10_6": "一者飲食，二者衣服，三者房舍，四者醫藥。",
    "T08n0261_005:0890b11_7": "菩薩摩訶薩於此四事，如法營求不以非法，不自矜高多求無厭，應當少欲知足支身。",
    "T08n0261_005:0890b13_8": "譬如有人身患瘡苦，求善良醫，以藥塗附用衣裹之，處深密室臥軟敷具，但為治瘡非愛身故。",
    "T08n0261_005:0890b15_9": "菩薩如是，以八苦身，雖求良藥塗以飲食、假以衣服處於房舍，不樂此身色力壽命，為修勝法安樂眾生，除斷生死煩惱癰瘡。",
    "T08n0261_005:0890b18_10": "菩薩如是處大眾中，常省己過不毀他人，遠離名譽。",
    "T08n0261_005:0890b19_11": "若有讚歎之者，皆自思之：『如是名聞我皆無分，我今自測多諸愆犯，功德法中我無少分，眾生妄見言我有之。』",
    "T08n0261_005:0890b21_12": "菩薩以大悲心而為依止，以淨戒波羅蜜多而為伴侶。",
    "T08n0261_005:0890b23_13": "「復次，慈氏！",
    "T08n0261_005:0890b23_14": "有是淨戒非波羅蜜多，取相持戒不為最勝之所攝受，但名淨戒非波羅蜜多。",
    "T08n0261_005:0890b25_15": "何以故？",
    "T08n0261_005:0890b25_16": "但獲三界有漏果報，壽盡無故。",
    "T08n0261_005:0890b26_17": "若普為一切眾生護持禁戒，觀第一義空無我人相，而為有情護持禁戒，是則名為淨戒波羅蜜多，能令眾生速得無上正等菩提。",
    "T08n0261_005:0890b29_0": "又此淨戒波羅蜜多，與諸有情而為示導，復與一切無信有情生淨信故，能與有情作伏藏故，復與一切有情作無價寶珠瓔珞嚴身故，復與一切有情作上妙塗香故，復與一切有情作大名聞故。",
    "T08n0261_005:0890c04_1": "又此淨戒波羅蜜多，能與在家出家一切有情，若老若少平等端嚴故。",
    "T08n0261_005:0890c06_0": "不起我慢、增上慢，離諸過患，威儀清淨無諸怖畏，能得阿耨多羅三藐三菩提最勝法王。",
    "T08n0261_005:0890c08_0": "云何能知戒為第一？",
    "T08n0261_005:0890c08_1": "若有眾生能持淨戒，雖處卑賤而非族姓豪貴尊嚴，亦非自力能益他人，以是淨戒波羅蜜多，能令一切天、龍、藥叉、人非人等，國王、大臣、剎帝利、婆羅門、長者、居士，悉皆歸敬禮拜供養尊重讚歎。",
    "T08n0261_005:0890c12_2": "廝下之人受持佛戒，尚得如是恭敬尊重，況餘尊貴之人護持禁戒，成就圓滿淨戒波羅蜜多。",
    "T08n0261_005:0890c14_3": "當知護淨戒者，行住坐臥及經行處，其地吉祥，一切人天應取其土頂戴供養。",
    "T08n0261_005:0890c16_4": "以是當知，持淨戒者於諸眾中而為第一最高最上。",
    "T08n0261_005:0890c17_5": "是則名為淨戒波羅蜜多究竟圓滿。」",
    "T08n0261_005:0890c19_0": "大乘理趣六波羅蜜多經卷第五"
}