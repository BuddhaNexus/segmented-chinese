{
    "T23n1443_003:0918a22_0": "根本說一切有部苾芻尼毘奈耶",
    "T23n1443_003:0918a23_0": "卷第三",
    "T23n1443_003:0918a25_0": "三藏法師義淨奉　制譯",
    "T23n1443_003:0918a26_0": "不與取學處第二",
    "T23n1443_003:0918a27_0": "爾時薄伽梵在王舍城迦蘭鐸迦池竹園中，廣說法要，乃至世尊未為諸聲聞尼制諸學處，有但尼迦苾芻尼犯盜與但尼迦苾芻所犯事。",
    "T23n1443_003:0918b01_1": "同時諸苾芻尼知是有主物，所有草木牛糞之類不與而取。",
    "T23n1443_003:0918b02_2": "時諸俗旅婆羅門等，共譏嫌言：「此禿沙門尼，知是他物不與而取自充己用，與俗何異？",
    "T23n1443_003:0918b04_3": "誰能輟己持食施此禿尼？」",
    "T23n1443_003:0918b05_4": "尼聞以事白諸苾芻，苾芻白佛。",
    "T23n1443_003:0918b05_5": "世尊以此因緣集諸尼眾，見有利益知而故問諸苾芻尼曰：「汝等實爾知是他物不與而取？」",
    "T23n1443_003:0918b07_6": "白言：「是實。」",
    "T23n1443_003:0918b08_7": "佛即訶責：「此非沙門尼、非釋迦女所應為事。",
    "T23n1443_003:0918b09_8": "我為十利制其學處，廣說乃至我今為諸聲聞苾芻尼於毘奈耶制其學處，應如是說：「若復苾芻尼，若在聚落、若空閑處，他不與物以盜心取。",
    "T23n1443_003:0918b13_9": "如是盜時，若王、若大臣，若捉、若殺、若縛驅擯、若呵責言：『咄！",
    "T23n1443_003:0918b14_10": "女子，汝是賊！",
    "T23n1443_003:0918b14_11": "癡、無所知，作如是盜。』",
    "T23n1443_003:0918b15_12": "如是盜者，此苾芻尼亦得波羅市迦不應共住。」",
    "T23n1443_003:0918b17_0": "若復苾芻尼者，釋義如上。",
    "T23n1443_003:0918b17_1": "若聚落者，謂牆柵內。",
    "T23n1443_003:0918b18_2": "空閑處，謂牆柵外。",
    "T23n1443_003:0918b18_3": "他者，謂女、男、黃門半擇迦。",
    "T23n1443_003:0918b19_4": "不與取者，謂無人授與。",
    "T23n1443_003:0918b19_5": "物謂金等。",
    "T23n1443_003:0918b19_6": "以盜心取者，謂他不與物，賊心而取。",
    "T23n1443_003:0918b20_7": "如是盜時者，若五磨灑，或過五磨灑。",
    "T23n1443_003:0918b21_8": "若王，謂剎帝利、若婆羅門、若薜舍、若戍達羅，受剎帝利灌頂位者皆名為王。",
    "T23n1443_003:0918b23_9": "若有女人受灌頂位亦名為王。",
    "T23n1443_003:0918b23_10": "若大臣者，謂王輔相，為王籌議政事以自存活。",
    "T23n1443_003:0918b24_11": "捉者，謂執將來。",
    "T23n1443_003:0918b25_12": "殺者，謂斷其命。",
    "T23n1443_003:0918b25_13": "縛者有三種縛：謂鐵、木、繩。",
    "T23n1443_003:0918b26_14": "驅擯者，謂逐令出國。",
    "T23n1443_003:0918b26_15": "作如是訶責：「咄！",
    "T23n1443_003:0918b27_16": "女子，汝是賊！",
    "T23n1443_003:0918b27_17": "汝癡無所知。」",
    "T23n1443_003:0918b27_18": "者，是輕毀言。",
    "T23n1443_003:0918b28_0": "若此者，指行盜人。",
    "T23n1443_003:0918b28_1": "苾芻尼，謂得苾芻尼性。",
    "T23n1443_003:0918b29_0": "云何苾芻尼性？",
    "T23n1443_003:0918b29_1": "謂受近圓，廣說如上。",
    "T23n1443_003:0918b29_2": "波羅市迦者，是盜重罪極可厭惡，是可嫌賤不可愛樂。",
    "T23n1443_003:0918c02_3": "若人犯此罪時，亦纔犯已，即非沙門女、非釋迦女，失苾芻尼性、乖涅槃性，墮落崩倒被他所勝不可救濟，如截多羅樹頭不能欝茂增長廣大。",
    "T23n1443_003:0918c05_4": "名波羅市迦。",
    "T23n1443_003:0918c05_5": "不應共住者，此人不得與餘苾芻尼而作共住。",
    "T23n1443_003:0918c06_6": "若褒灑陀、若隨意事、單白、白二、白四羯磨、若十二種人羯磨，並不應差。",
    "T23n1443_003:0918c08_7": "由此故名不應共住。",
    "T23n1443_003:0918c08_8": "此中犯相其事云何？",
    "T23n1443_003:0918c10_0": "總攝頌曰：　自取於地上、　　或在空中墮、　氈乘及營田、　　輸稅并無足、　旃荼羅世羅、　　總收於十事。",
    "T23n1443_003:0918c14_0": "內攝頌曰：　自取不與取、　　盜心他掌物、　及作他物想，　　有三五不同。",
    "T23n1443_003:0918c17_0": "　復有四四殊、　　并二五差別，　斯皆據重物，　　隨處事應知。",
    "T23n1443_003:0918c19_0": "有三種相，若苾芻尼於他重物不與而取，得波羅市迦。",
    "T23n1443_003:0918c20_1": "云何為三？",
    "T23n1443_003:0918c20_2": "謂自取、或看取、或遣使取。",
    "T23n1443_003:0918c21_3": "云何自取？",
    "T23n1443_003:0918c21_4": "謂自盜取、或自引取舉離本處。",
    "T23n1443_003:0918c22_0": "云何看取？",
    "T23n1443_003:0918c22_1": "謂自看盜取、或自看引取舉離本處。",
    "T23n1443_003:0918c23_2": "云何遣使取？",
    "T23n1443_003:0918c23_3": "謂自遣使取、或遣使引取舉離本處。",
    "T23n1443_003:0918c24_4": "若苾芻尼以此三緣，於他重物不與而取，得波羅市迦。",
    "T23n1443_003:0918c26_0": "復有三緣，苾芻尼於他重物不與而取，得波羅市迦。",
    "T23n1443_003:0918c27_1": "云何為三？",
    "T23n1443_003:0918c27_2": "謂他不與、體是重物、舉離本處。",
    "T23n1443_003:0918c28_3": "云何不與取？",
    "T23n1443_003:0918c28_4": "曾無男、女、黃門授與其物，是謂不與取。",
    "T23n1443_003:0918c29_5": "云何體是重物？",
    "T23n1443_003:0918c29_6": "若滿五磨灑、若過五磨灑。",
    "T23n1443_003:0919a01_7": "云何離本處？",
    "T23n1443_003:0919a01_8": "謂從此處移向餘處。",
    "T23n1443_003:0919a02_0": "苾芻尼以此三緣，於他重物不與而取，得波羅市迦。",
    "T23n1443_003:0919a04_0": "復有三緣，苾芻尼於他重物不與而取，得波羅市迦。",
    "T23n1443_003:0919a05_1": "云何為三？",
    "T23n1443_003:0919a05_2": "謂起盜心、興方便、離本處。",
    "T23n1443_003:0919a06_3": "云何起盜心？",
    "T23n1443_003:0919a06_4": "謂有賊心欲盜他物。",
    "T23n1443_003:0919a06_5": "云何興方便？",
    "T23n1443_003:0919a07_6": "若手若足而興進趣。",
    "T23n1443_003:0919a07_7": "離處等如前應知。",
    "T23n1443_003:0919a08_0": "復有三緣，苾芻尼於他重物不與而取，得波羅市迦。",
    "T23n1443_003:0919a09_1": "云何為三？",
    "T23n1443_003:0919a09_2": "謂他所掌物、體是重物、離本處。",
    "T23n1443_003:0919a10_3": "云何他所掌物？",
    "T23n1443_003:0919a10_4": "謂是重物若女、男、黃門攝為己有，是名他所掌物。",
    "T23n1443_003:0919a11_5": "重物、離處，如前應知。",
    "T23n1443_003:0919a13_0": "復有三緣，苾芻尼於他重物不與而取，得波羅市迦。",
    "T23n1443_003:0919a14_1": "云何為三？",
    "T23n1443_003:0919a14_2": "他掌物想、體是重物、離本處。",
    "T23n1443_003:0919a15_3": "云何他掌物想？",
    "T23n1443_003:0919a15_4": "若苾芻尼作如是念：「此物是他女男等所掌。」",
    "T23n1443_003:0919a16_5": "作他物想。",
    "T23n1443_003:0919a16_6": "餘如上說。",
    "T23n1443_003:0919a17_0": "復有四緣，苾芻尼於他重物不與而取，得波羅市迦。",
    "T23n1443_003:0919a18_1": "云何為四？",
    "T23n1443_003:0919a18_2": "謂他所掌物、作他物想、是重物、離本處。",
    "T23n1443_003:0919a19_3": "不與而取得波羅市迦。",
    "T23n1443_003:0919a20_0": "復有四緣，苾芻尼於他重物不與而取，得波羅市迦。",
    "T23n1443_003:0919a21_1": "云何為四？",
    "T23n1443_003:0919a21_2": "謂有盜心、起方便、是重物、離本處，餘如上說。",
    "T23n1443_003:0919a23_0": "復有四緣，苾芻尼於他重物不與而取，得波羅市迦。",
    "T23n1443_003:0919a24_1": "云何為四？",
    "T23n1443_003:0919a24_2": "是他所護、作屬己想、是重物、舉離處。",
    "T23n1443_003:0919a25_3": "何謂他所護？",
    "T23n1443_003:0919a25_4": "如人有重物安在器中，若自守護、或令四兵而共防護。",
    "T23n1443_003:0919a26_5": "云何屬己想？",
    "T23n1443_003:0919a27_6": "人有重物置箱器等，作屬己想：「此是我物。」",
    "T23n1443_003:0919a28_0": "餘如上說。",
    "T23n1443_003:0919a29_0": "復有四緣，苾芻尼於他重物不與而取，得波羅市迦。",
    "T23n1443_003:0919b01_1": "謂有守護無屬己想、或無守護有屬己想、重物、離處。",
    "T23n1443_003:0919b02_2": "何謂有守護無屬己想？",
    "T23n1443_003:0919b02_3": "如有盜賊破諸城邑逃竄林野，時守路人奪得彼物聚在一處而守護之，不執屬己。",
    "T23n1443_003:0919b04_4": "何謂無守護有屬己想？",
    "T23n1443_003:0919b05_5": "如有重物安箱器等，無人馬等兵而為守護，有屬己想。",
    "T23n1443_003:0919b06_6": "不與而取，重物、離處，得罪同前。",
    "T23n1443_003:0919b08_0": "復有五緣，苾芻尼於他重物不與而取，得波羅市迦。",
    "T23n1443_003:0919b09_1": "云何為五？",
    "T23n1443_003:0919b09_2": "非己物想、非親友想、非暫用想、取時不語、他有盜心，得波羅市迦。",
    "T23n1443_003:0919b11_0": "復有五緣，苾芻尼無犯。",
    "T23n1443_003:0919b11_1": "云何為五？",
    "T23n1443_003:0919b11_2": "作己有想、親友想、暫用想、取時語他、無盜心者無犯。",
    "T23n1443_003:0919b13_0": "攝頌曰：　若在於地上、　　或時在器中、　或復在場篅、　　田處諸根藥。",
    "T23n1443_003:0919b16_0": "若苾芻尼，知他重物安在地上，所謂頸珠、臂釧、真珠、瓔珞、諸莊嚴具，苾芻尼盜心起方便，從床座整衣而去，乃至未觸著來，得惡作罪；若觸未移處，得窣吐羅底也；若舉離處，是謂為盜。",
    "T23n1443_003:0919b20_1": "隨時准價，若滿五磨灑，得波羅市迦；不滿五磨灑，得窣吐羅底也。",
    "T23n1443_003:0919b21_2": "若其地平一叚細滑，是謂一處。",
    "T23n1443_003:0919b22_3": "若地皮起、或復破裂、或為大縫、或時書字種種彩畫，是謂異處。",
    "T23n1443_003:0919b23_4": "若槃器等一叚細滑，是謂一處。",
    "T23n1443_003:0919b24_5": "若有破，乃至彩畫，是謂異處。",
    "T23n1443_003:0919b25_6": "若人重物安在場中，所謂頸珠乃至瓔珞，苾芻尼盜心起方便，乃至未觸著來得惡作罪；若觸未移處，得窣吐羅底也；若舉離處，是謂為盜。",
    "T23n1443_003:0919b28_7": "隨時准價，若滿五者，得波羅市迦；若不滿者，得窣吐羅底也。",
    "T23n1443_003:0919b29_8": "若場上穀麥等平總為一色者，是謂一處。",
    "T23n1443_003:0919c01_9": "若穀麥等高下不平作種種色，是謂異處。",
    "T23n1443_003:0919c02_10": "若他重物安篅窖中，謂諸寶物瓔珞之具。",
    "T23n1443_003:0919c03_11": "若苾芻尼起盜心興方便，乃至未觸著來，得惡作罪；若觸未移處，得窣吐羅底也；若舉離處、滿五，得根本罪；若不滿者，得窣吐羅底也。",
    "T23n1443_003:0919c06_12": "若人重物安在篅窖內、若篅窖中穀麥等，與口平滿總為一色，是謂一處。",
    "T23n1443_003:0919c08_13": "若穀麥等不與口齊，高下不平作種種色，或復有木及席薦等為障隔者，是謂異處。",
    "T23n1443_003:0919c10_14": "若人田有諸根藥，謂香附子、黃薑、白薑，及諸根藥烏頭等類，苾芻尼興方便起盜心，乃至未觸已來，得惡作罪；若觸未移處，得窣吐羅底也；若離本處、滿五，得本罪；不滿，得窣吐羅底也。",
    "T23n1443_003:0919c15_0": "攝頌曰：　屋等處有三、　　鳥物復三種、　禁呪取伏藏，　　此有三不同。",
    "T23n1443_003:0919c18_0": "若是人物雜色之衣安在屋上，若苾芻尼起盜心興方便，安梯蹬以物鉤斸而昇其上，乃至未觸已來，得惡作罪；若觸著衣而未離處，得窣吐羅底也；若舉離處，是名為盜。",
    "T23n1443_003:0919c21_1": "應准其價，得罪同前。",
    "T23n1443_003:0919c22_2": "若浣衣人屋上曬衣，被風吹去墮在苾芻尼經行之處、或落門傍，若苾芻尼起盜心興方便，乃至未觸已來，得惡作罪；若觸著時，得窣吐羅底也；若舉離處，得罪同前。",
    "T23n1443_003:0919c26_0": "若人重物安在樓上，謂諸寶物瓔珞之具，若苾芻尼起盜心興方便，安梯蹬以物鉤斸而昇其上，乃至未觸已來，得惡作罪；若觸未離本處，得窣吐羅底也；若舉離處，得罪同前。",
    "T23n1443_003:0919c29_1": "若人於舍宅內、或園池邊種花果樹，於節會日以上妙物而嚴飾之，所謂諸寶瓔珞之具及雜繒綵。",
    "T23n1443_003:0920a03_2": "時有飛鳥謂珠是肉，銜取而去，若苾芻尼起盜心興方便而捉彼鳥，乃至未觸瓔珞已來，得惡作罪；若觸、未離本處、作鳥物想，得惡作罪；若舉離處，是名為盜。",
    "T23n1443_003:0920a06_3": "應准其價，若滿五者，得窣吐羅底也；若不滿者，得惡作罪。",
    "T23n1443_003:0920a08_0": "若苾芻尼作如是念：「此是人物，寧容禽鳥得有瓔珞？」",
    "T23n1443_003:0920a09_1": "若雖觸著、未舉離處，得窣吐羅底也；舉離處時若滿五者，得根本罪；若不滿者，得窣吐羅底也。",
    "T23n1443_003:0920a12_0": "若人以諸寶物及瓔珞具，置箱器中安在屋上。",
    "T23n1443_003:0920a13_1": "時有飛鳥持物將去，若苾芻尼起盜心興方便而捉彼鳥，乃至未觸瓔珞已來，得惡作罪；若觸彼物、未離本處、作鳥物想，得惡作罪；若舉離處，是名為盜。",
    "T23n1443_003:0920a16_2": "應准其價，若滿五者窣吐羅底也；若不滿者，得惡作罪。",
    "T23n1443_003:0920a17_3": "若苾芻尼作如是念：「此是人物，寧容禽鳥得有瓔珞？」",
    "T23n1443_003:0920a18_4": "雖觸著物、未舉離處，得窣吐羅底也；舉離處時若滿五者，得根本罪；若不滿者，得窣吐羅底也。",
    "T23n1443_003:0920a21_0": "若人舍中或在池內為戲樂故養畜諸鳥，謂鸚鵡、舍利鳥、俱抧羅鳥、命命鳥等，便以種種諸瓔珞具而莊飾之。",
    "T23n1443_003:0920a23_1": "苾芻尼見已，起盜心興方便遂捉彼鳥，乃至未觸莊嚴具來，得惡作罪；若觸彼物時未離本處、作鳥物想，亦得惡作罪；若舉離處，是名為盜。",
    "T23n1443_003:0920a26_2": "應准其價，若滿五者，得窣吐羅底也；若不滿者，得惡作罪。",
    "T23n1443_003:0920a27_3": "若於此物作人物想非鳥物想，雖觸著、未離本處，得窣吐羅底也；若舉離處、滿五者，得根本罪；不滿五者，得麁罪。",
    "T23n1443_003:0920b01_4": "若有苾芻尼於二伏藏：一是有主、一是無主。",
    "T23n1443_003:0920b02_5": "苾芻尼意欲取彼有主伏藏，從床而起整帶衣服作曼荼羅，於彼四方釘朅地羅木，以五色線而圍繫之，於火鑪內然諸雜木，口誦禁呪作如是言：「有主伏藏來，無主伏藏勿來。」",
    "T23n1443_003:0920b06_6": "若於彼時有主伏藏隨言來者，乃至未見已來，得窣吐羅底也；若眼見時是名為盜。",
    "T23n1443_003:0920b08_7": "應准其價，若滿五者，得根本罪；若不滿者，得麁罪。",
    "T23n1443_003:0920b09_8": "若作是言：「無主伏藏應來，有主伏藏勿來。」",
    "T23n1443_003:0920b10_9": "若於彼時無主伏藏隨言來者，乃至未見已來，得惡作罪；若眼見時，是名為盜。",
    "T23n1443_003:0920b12_10": "應准其價，若滿五者，得窣吐羅底也；若不滿者，得惡作罪。",
    "T23n1443_003:0920b13_11": "若於有主、無主伏藏，各於異時別別作法而盜取者，隨事重輕如上得罪。",
    "T23n1443_003:0920b16_0": "攝頌曰：　若物在[疊*毛]席、　　或於石板等、　華果奇妙樹，　　隨處事應知。",
    "T23n1443_003:0920b19_0": "若人重物安在[疊*毛]席及地敷上，所謂諸寶及瓔珞具。",
    "T23n1443_003:0920b20_1": "若苾芻尼起盜心興方便，乃至未觸已來，得惡作罪；若觸彼物、未離本處，得窣吐羅底也；若舉離處，是名為盜。",
    "T23n1443_003:0920b22_2": "隨時准價，得罪同前。",
    "T23n1443_003:0920b23_3": "若彼草敷同一色者，是名一處。",
    "T23n1443_003:0920b23_4": "若種種色別異不同，是名異處。",
    "T23n1443_003:0920b24_5": "若人重物安在石上，乃至不滿，得窣吐羅底也。",
    "T23n1443_003:0920b25_6": "若石細滑總為一段者，是名一處。",
    "T23n1443_003:0920b26_7": "若剝裂縫開，或時書字，或種種彩畫，是謂異處。",
    "T23n1443_003:0920b27_8": "石上既爾，乃至板木、牆壁、薦席蓋、覆衣、幞衣、櫃衣、笐象牙、杙床座處、若四足經架、若門閫安物之時，事並同前。",
    "T23n1443_003:0920b29_9": "若三種樹：謂花樹、果樹、奇妙樹。",
    "T23n1443_003:0920c01_10": "苾芻尼斬截盜花樹等，價滿不滿得罪同前。",
    "T23n1443_003:0920c03_0": "攝頌曰：　若物在鞍韀、　　及象馬車輿、　肥瘦與隨處、　　偷船事差別。",
    "T23n1443_003:0920c06_0": "如人重物置在鞍處，所謂諸寶眾瓔珞具。",
    "T23n1443_003:0920c06_1": "苾芻尼起盜心興方便，乃至未昇未觸已來，得惡作罪；若觸著物、未移本處，得窣吐羅底也；若移處時價若滿五，得罪同前。",
    "T23n1443_003:0920c09_2": "若於鞍上以一色物而蓋覆者，是謂一處。",
    "T23n1443_003:0920c10_3": "若雜色物而蓋覆者，是謂別處。",
    "T23n1443_003:0920c11_4": "若人重物安在象上，所謂諸寶眾瓔珞具。",
    "T23n1443_003:0920c12_5": "若苾芻尼起盜心興方便，乃至未昇未觸已來，得惡作罪；若觸著物、未移處，得窣吐羅底也；若移處時價若滿五，得罪同前。",
    "T23n1443_003:0920c15_6": "若其此象皮肉血脈皆充滿者，是謂一處。",
    "T23n1443_003:0920c16_7": "若其身羸瘦，若牙耳鼻及腹肋脊腰據一一處，是謂別處。",
    "T23n1443_003:0920c17_8": "移離處時，皆得本罪；若不移處，得窣吐羅底也。",
    "T23n1443_003:0920c18_9": "若於象上莊飾幰帳，於此帳上安諸寶物眾瓔珞具。",
    "T23n1443_003:0920c19_10": "若苾芻尼起盜心興方便，乃至未昇未觸已來，得惡作罪；若觸著物、未離處，得窣吐羅底也；若移處、價若滿五，得罪同前。",
    "T23n1443_003:0920c22_11": "若此帳上以一色物而蓋覆者，是謂一處。",
    "T23n1443_003:0920c23_12": "若異色物蓋，是謂別處。",
    "T23n1443_003:0920c23_13": "如象既爾，馬車、步車、牛車，乃至諸輿亦並同前。",
    "T23n1443_003:0920c24_14": "若苾芻尼見船以纜繫在於橛，有心盜去，搖動之時得惡作罪；若解隨流，乃至眼見已來，得窣吐羅底也；至不見處，價若滿五，得根本罪；若不滿者，得窣吐羅底也。",
    "T23n1443_003:0920c28_15": "若逆水而上，准與河闊分齊相似者，得根本罪；未及其處，窣吐羅底也。",
    "T23n1443_003:0921a01_16": "若從此岸盜向彼岸，眼見分齊與前無異。",
    "T23n1443_003:0921a02_0": "若牽船上岸盜而去者，亦准眼見分齊。",
    "T23n1443_003:0921a02_1": "若沈在泥中後時將去，泥掩之時此即成盜，得罪同前。",
    "T23n1443_003:0921a04_2": "若苾芻尼於盜物時，或藏泥中，若燒若穿若破，作如是念：「勿令此物屬汝屬我。」",
    "T23n1443_003:0921a05_3": "者，得窣吐羅底也。",
    "T23n1443_003:0921a07_0": "攝頌曰：　營田有三種、　　船有三種殊、　鵞鴈及池花、　　獵魚并盜水、　弟子教賊處，　　三種事不同。",
    "T23n1443_003:0921a11_0": "若人秋時營作田業，所謂稻蔗藍田。",
    "T23n1443_003:0921a11_1": "苾芻尼見自田中恐水乏少，遂於共有渠內塞他水口、決己田畦，作如是念：「令我田好，彼勿成熟。」",
    "T23n1443_003:0921a14_0": "若自成他損，准價滿五，得根本罪；不滿者，得窣吐羅底也。",
    "T23n1443_003:0921a15_1": "若見水多，於共渠內泄他水口、塞己田畦，作如是念：「令我田好，勿彼成熟。」",
    "T23n1443_003:0921a17_0": "若自成他損，若滿五者，得根本罪；若不滿者，得窣吐羅底也。",
    "T23n1443_003:0921a19_0": "物有四種不同：一、體重價重，二、體輕價重，三、體重價輕，四、體輕價輕。",
    "T23n1443_003:0921a20_1": "云何體重價重？",
    "T23n1443_003:0921a20_2": "謂末尼、真珠、吠琉璃、珂貝、壁玉、珊瑚、金銀、馬瑙、車璩、真珠、右旋是。",
    "T23n1443_003:0921a22_3": "云何體輕價重？",
    "T23n1443_003:0921a22_4": "謂繒綵及絲欝、金香蘇、泣迷羅是。",
    "T23n1443_003:0921a23_5": "云何體重價輕？",
    "T23n1443_003:0921a23_6": "謂鐵、錫是。",
    "T23n1443_003:0921a24_0": "云何體輕價輕？",
    "T23n1443_003:0921a24_1": "謂毛麻、木綿、劫貝、絮是。",
    "T23n1443_003:0921a24_2": "若以上諸物置三種船中：謂甕船、木船、皮船。",
    "T23n1443_003:0921a25_3": "若以體重價重、體輕價輕隨置一船，若船破時物主告曰：「水上浮者任取，若沈沒者屬我。」",
    "T23n1443_003:0921a27_4": "若苾芻尼起盜心興方便入水沈沒，乃至未觸物來，得惡作罪；若觸著者，得窣吐羅底也。",
    "T23n1443_003:0921a29_5": "若舉離處，價滿五者，得根本罪；若不滿者，得窣吐羅底也。",
    "T23n1443_003:0921b02_6": "若沈泥中復擬取者，准前得罪。",
    "T23n1443_003:0921b02_7": "若作非自他心，沈之於泥，不使其物屬彼屬我者，准前得罪。",
    "T23n1443_003:0921b04_8": "以下諸戒准此應知。",
    "T23n1443_003:0921b04_9": "若以體輕價重、體重價輕物隨置一船，若船破時物主告曰：「水內沈者任取，水上浮者屬我。」",
    "T23n1443_003:0921b06_10": "若苾芻尼起盜心興方便浮水而取，乃至未觸物來，得惡作罪；若觸著者，得窣吐羅底也。",
    "T23n1443_003:0921b08_11": "若舉離處，應准其價，得罪同前。",
    "T23n1443_003:0921b09_12": "若沈泥中復擬取者，准前得罪。",
    "T23n1443_003:0921b10_13": "若人於家中或泉池所，為戲玩故安置種種雜類諸鳥、鵞鴈鴛鴦等，以眾瓔珞而莊飾之。",
    "T23n1443_003:0921b12_14": "苾芻尼起盜心興方便，入水中捉彼諸鳥，乃至未觸瓔珞以來，得惡作罪；若觸著時作如是念：「我取鳥物。」",
    "T23n1443_003:0921b14_15": "亦惡作罪；若離本處，應准其價，若滿五者，得窣吐羅底也；若不滿者，得惡作罪。",
    "T23n1443_003:0921b16_16": "若作是念：「我取人物，寧容禽鳥得有瓔珞？」",
    "T23n1443_003:0921b17_17": "若觸物時，窣吐羅底也；若離本處，應准其價，滿五得根本，不滿得窣吐羅底也。",
    "T23n1443_003:0921b18_18": "若於池中有水生花，所謂青蓮花、嗢鉢羅花、白蓮花、拘牟頭、分陀利迦、香花、時花，眾人所愛。",
    "T23n1443_003:0921b21_0": "苾芻尼起盜心興方便，入池盜花，乃至未觸以來，得惡作罪；若觸其花採折持去結以為束，乃至未離處來，得窣吐羅底也；若舉離處，同前得罪。",
    "T23n1443_003:0921b24_1": "於池四邊種陸生花樹，所謂阿地木多迦花、占博迦花、波吒羅花、婆利師迦花、摩利迦花。",
    "T23n1443_003:0921b26_2": "如是等種種花樹，苾芻尼起方便興盜心，欲盜彼花，乃至未觸已來，得惡作罪；若昇樹採折其花置衣裾內，乃至未離處及離處來，准前得罪。",
    "T23n1443_003:0921b29_3": "若有獵師及彼徒黨，於林野處安諸獵具，諸羂索等，為捕諸獸為殺害業。",
    "T23n1443_003:0921c02_4": "苾芻尼盜心取獵具，准價得罪。",
    "T23n1443_003:0921c02_5": "若起悲心毀其獵具，作如是念：「勿由此故害多生命，復令獵徒獲無量罪者。」",
    "T23n1443_003:0921c04_6": "得惡作罪。",
    "T23n1443_003:0921c04_7": "以下諸戒同此應知。",
    "T23n1443_003:0921c05_8": "苾芻尼盜心見在弶鹿，而解放者，價若滿五得根本罪；若不滿者，得窣吐羅底也。",
    "T23n1443_003:0921c07_0": "若捕魚人及彼徒黨，於河陂處截其要口，安置梁筌殺諸魚類。",
    "T23n1443_003:0921c08_1": "苾芻尼盜心取彼筌時，同前得罪；若作悲心，同前得罪；若於筌中盜彼魚者，應准其價，同前得罪。",
    "T23n1443_003:0921c10_2": "若多商旅持眾貨物過彼險途，其水難得，以眾器具持水而行，若甕、若瓨、若瓶、若皮囊，然於人畜水有分齊。",
    "T23n1443_003:0921c13_0": "苾芻尼起盜心興方便，若取人水分，未觸及觸准前得罪；若傍生分，滿五得窣吐羅底也，不滿得惡作罪。",
    "T23n1443_003:0921c15_1": "如贍部洲人共結商旅持眾貨物昇舶，入海欲求珍寶，為無水故以種種器藏貯其水，所謂甕、瓨、瓶、囊，然其水分，人與傍生請受有別。",
    "T23n1443_003:0921c18_2": "苾芻尼起盜心興方便，盜人分時准前得罪；取傍生分亦准前得罪。",
    "T23n1443_003:0921c19_3": "時有弟子與其二師隨路行去，師有衣物持付弟子。",
    "T23n1443_003:0921c21_0": "于時弟子有盜心故徐行不進，乃至眼見處來，得窣吐羅底也；至不見處，若滿五者得根本罪，若不滿者得窣吐羅底也。",
    "T23n1443_003:0921c23_1": "若弟子棄師在前急去，齊眼見不見處來准前得罪。",
    "T23n1443_003:0921c24_2": "若弟子有盜心欲取師衣，從房中趣閣上、若從閣上往房中、或從上閣下至門簷階下、或於寺三層棚上向下而出，斯等乃至眼見不見處來，同前得罪。",
    "T23n1443_003:0921c28_3": "若有苾芻尼在阿蘭若處住，有破村賊到苾芻尼所，作如是問：「聖者！",
    "T23n1443_003:0921c29_4": "頗知某村家處不？」",
    "T23n1443_003:0922a01_5": "苾芻尼答言：「我知其處。」",
    "T23n1443_003:0922a01_6": "賊復問言：「彼家多女人少男子？",
    "T23n1443_003:0922a02_7": "無惡犬、無多叢棘？",
    "T23n1443_003:0922a02_8": "易入、易出？",
    "T23n1443_003:0922a03_9": "於我無害取得物不？",
    "T23n1443_003:0922a03_10": "若得稱意，我當與聖者共分其物。」",
    "T23n1443_003:0922a04_11": "若彼苾芻尼答言：「仁者！",
    "T23n1443_003:0922a04_12": "我知某甲舍，多女人少男子、無惡狗叢棘、易入易出，於汝無傷能得其物。」",
    "T23n1443_003:0922a06_13": "苾芻尼作是教已，賊還與物，乃至未取分已來，得窣吐羅底也；若取賊分，得罪輕重同前。",
    "T23n1443_003:0922a08_14": "若其苾芻尼共彼盜賊作是語已，於賊去後遂生追悔，就彼賊處作如是語：「仁等知不？",
    "T23n1443_003:0922a10_15": "我意造次，不審思量便作是語，如愚小癡昧不善其事妄為詶對，然彼家內少女人多男子，多惡狗叢棘，難入難出，不令汝等無傷取物。」",
    "T23n1443_003:0922a13_16": "隨彼賊徒去與不去，苾芻尼得窣吐羅底也。",
    "T23n1443_003:0922a14_17": "若此苾芻尼見其賊黨欲劫村邑，往到彼家作如是語：「仁等警覺好自謹慎，今夜必有盜賊來入，勿令財物皆被賊將，或容身命亦遭傷殺。」",
    "T23n1443_003:0922a17_18": "隨彼盜賊來與不來，苾芻尼亦得窣吐羅底也。",
    "T23n1443_003:0922a18_19": "若苾芻尼如前所作偷盜方便，有三種事。",
    "T23n1443_003:0922a19_20": "何謂為三？",
    "T23n1443_003:0922a19_21": "謂田事、宅事、店事。",
    "T23n1443_003:0922a20_22": "田事有二種取：一、言訟取，二、圍繞取。",
    "T23n1443_003:0922a21_23": "何謂言訟取？",
    "T23n1443_003:0922a21_24": "若苾芻尼為共俗人爭地詣斷官所，若苾芻尼不如、俗人勝者，得窣吐羅底也。",
    "T23n1443_003:0922a23_25": "若苾芻尼得勝，乃至俗人心未息來，苾芻尼得窣吐羅底也。",
    "T23n1443_003:0922a24_26": "若彼俗人心息者，應准其價同前得罪。",
    "T23n1443_003:0922a25_27": "是謂言訟取。",
    "T23n1443_003:0922a25_28": "何謂圍繞取？",
    "T23n1443_003:0922a26_0": "若苾芻尼於他田處，若以樹枝、若以席障、若作塹坑、若以牆壁圍繞，乃至圍未合來，得窣吐羅底也；若其圍合，得罪同前。",
    "T23n1443_003:0922a28_1": "是圍繞盜田事既爾，宅事、店事如上應知。",
    "T23n1443_003:0922b01_0": "攝頌曰：　無足及二足、　　四足并多足，　若盜如是類，　　輕重准應知。",
    "T23n1443_003:0922b04_0": "言無足者，謂蛇、蛭、鱓，此之三種是弄蛇人、王家醫人及山野人之所貯畜。",
    "T23n1443_003:0922b05_1": "弄蛇人者，謂取其蛇弄以活命。",
    "T23n1443_003:0922b06_2": "王家醫人者，謂諸醫人以蛭療病而為活命。",
    "T23n1443_003:0922b07_3": "何謂山野人？",
    "T23n1443_003:0922b07_4": "如山中人取無足蟲與藥，令吐瓦中熟爆以供飲酒。",
    "T23n1443_003:0922b08_5": "若苾芻尼盜此等蟲時，應准其價，滿五得根本罪，不滿得方便罪。",
    "T23n1443_003:0922b11_0": "言二足者，謂人及鳥。",
    "T23n1443_003:0922b11_1": "若盜人時有三方便：期處、定時、現相。",
    "T23n1443_003:0922b12_2": "云何期處？",
    "T23n1443_003:0922b12_3": "報彼人云：「汝若見我在某園中、或眾人集處、或在天祠，當爾見時知事成就。」",
    "T23n1443_003:0922b14_4": "是謂期處。",
    "T23n1443_003:0922b14_5": "云何定時？",
    "T23n1443_003:0922b14_6": "「汝若晨朝、或午時、或晡時，遙見我者，知事成就。」",
    "T23n1443_003:0922b15_7": "是謂定時。",
    "T23n1443_003:0922b16_0": "云何現相？",
    "T23n1443_003:0922b16_1": "「汝若見我新剃鬚髮、著赤色衣、持鉢執錫、盛滿蘇油沙糖石蜜，見此相時知事成就。」",
    "T23n1443_003:0922b18_2": "是謂現相。",
    "T23n1443_003:0922b18_3": "如是盜時，應准其價得罪同前。",
    "T23n1443_003:0922b19_4": "若盜鳥時有二方便：謂從地擎舉、若空中墮落。",
    "T23n1443_003:0922b20_5": "云何擎舉？",
    "T23n1443_003:0922b20_6": "鳥在地上擎舉偷去，滿不滿如上說。",
    "T23n1443_003:0922b21_7": "云何空中墮？",
    "T23n1443_003:0922b21_8": "如捕鳥人火燎原澤為欲取鳥，被火逼時墮在苾芻尼經行之處、或門屋前，若苾芻尼盜心取時，滿不滿如上說。",
    "T23n1443_003:0922b24_9": "云何四足？",
    "T23n1443_003:0922b24_10": "謂象馬、駝驢、牛羊、獐鹿、猪兔等，若欲盜時有二方便，謂從群處、或於繫處。",
    "T23n1443_003:0922b25_11": "苾芻尼於象群中盜象去時，齊眼見處來，得窣吐羅底也；至不見處，得根本罪。",
    "T23n1443_003:0922b27_12": "云何繫處？",
    "T23n1443_003:0922b27_13": "若象繫柱、若樹、若牆柵內，苾芻尼解放，得罪如上。",
    "T23n1443_003:0922b29_14": "盜象既爾，自餘馬等，苾芻尼盜時，如前應知。",
    "T23n1443_003:0922c01_15": "云何多足？",
    "T23n1443_003:0922c01_16": "所謂蠐螬、蝗蛾、諸蜂蟻蝎等。",
    "T23n1443_003:0922c01_17": "此中所須者，謂於三處：謂斷事官、守城者、海商客。",
    "T23n1443_003:0922c03_18": "何謂斷事官？",
    "T23n1443_003:0922c03_19": "謂斷事人畜養多足，謂蜂蝎等貯在甕內，見被罰人不臣伏時，令以手足內彼甕中，彼蜇痛時疾臣其事，或多出錢物。",
    "T23n1443_003:0922c06_20": "何謂守城者？",
    "T23n1443_003:0922c06_21": "謂掌城者，於坏甕內多貯諸蜂，若怨敵來與之共戰，若不退者，即於城頭放其蜂甕，賊被蜂蜇四散逃走。",
    "T23n1443_003:0922c08_22": "何謂海商客？",
    "T23n1443_003:0922c09_23": "謂人入海為求珍貨，坏瓦器中多養諸蜂以防急難。",
    "T23n1443_003:0922c10_24": "賊來共戰，若勝者善，若不如者便持蜂甕遙擲賊船，不能復戰四散而去。",
    "T23n1443_003:0922c12_0": "緣處同前，時有阿羅漢苾芻尼名曰世羅，斷諸煩惱。",
    "T23n1443_003:0922c13_1": "時有賣香童子，見世羅尼深生敬重，往就其所慇懃致禮，白言：「聖者！",
    "T23n1443_003:0922c14_2": "若有所須之物，於我家中皆隨意取，所有言教我皆頂受。」",
    "T23n1443_003:0922c16_0": "時苾芻尼告曰：「賢首善哉！",
    "T23n1443_003:0922c16_1": "願汝無病。」",
    "T23n1443_003:0922c16_2": "後於異時，世羅苾芻尼身嬰重病不能乞食，有餘苾芻尼巡行乞食。",
    "T23n1443_003:0922c18_3": "時賣香童子見而致禮，問言：「聖者！",
    "T23n1443_003:0922c19_4": "世羅苾芻尼何因不見？」",
    "T23n1443_003:0922c19_5": "報言：「賢首！",
    "T23n1443_003:0922c19_6": "彼身染患。」",
    "T23n1443_003:0922c20_7": "童子告曰：「聖者！",
    "T23n1443_003:0922c20_8": "我先白言：『若有所須隨意取用。』",
    "T23n1443_003:0922c21_9": "曾不見來從我求覓。",
    "T23n1443_003:0922c21_10": "彼有所須，願尊為取。」",
    "T23n1443_003:0922c22_11": "彼便報曰：「如是賢首，願汝無病。」",
    "T23n1443_003:0922c22_12": "即便捨去，如是乃至三返慇懃請與。",
    "T23n1443_003:0922c23_13": "時少年苾芻尼便生是念：「我屢聞此童子所言，我宜試之，為虛？",
    "T23n1443_003:0922c25_14": "為實？」",
    "T23n1443_003:0922c25_15": "便持小鉢授與童子，告言：「賢首！",
    "T23n1443_003:0922c25_16": "聖者世羅今須少油。」",
    "T23n1443_003:0922c26_17": "時彼童子有新壓油，盛滿小鉢授與彼尼，告言：「聖者！",
    "T23n1443_003:0922c27_18": "若更所須，隨意來取。」",
    "T23n1443_003:0922c28_0": "時苾芻尼受已而去，即以此油塗世羅身，遍及手足油並罄盡。",
    "T23n1443_003:0922c29_1": "世羅病愈便行乞食，時彼童子見便禮足，白言：「聖者！",
    "T23n1443_003:0923a01_2": "久不相見。」",
    "T23n1443_003:0923a01_3": "尼便報曰：「我比嬰患。」",
    "T23n1443_003:0923a02_4": "白言：「聖者！",
    "T23n1443_003:0923a02_5": "先已言請：『若有所須，於我家中皆隨意取。』",
    "T23n1443_003:0923a03_6": "曾不遣信從我求覓。",
    "T23n1443_003:0923a03_7": "唯見一尼，云：『聖者患。』",
    "T23n1443_003:0923a04_8": "從我取油。",
    "T23n1443_003:0923a04_9": "我以新油盛滿小鉢持付彼尼。」",
    "T23n1443_003:0923a05_10": "世羅報曰：「善哉童子！",
    "T23n1443_003:0923a05_11": "願汝無病。」",
    "T23n1443_003:0923a06_12": "言畢而去，次第乞已還本住處，告諸少尼曰：「是誰就彼賣香童子持油鉢來？」",
    "T23n1443_003:0923a07_13": "有尼報言：「聖者！",
    "T23n1443_003:0923a08_14": "我行乞食，見彼童子再三告我：『聖者世羅我已言請：「若有所須皆隨意取。」",
    "T23n1443_003:0923a09_15": "曾不見來從我求索。",
    "T23n1443_003:0923a10_16": "若彼世羅有所須者願為持去。』",
    "T23n1443_003:0923a10_17": "我便生念：『應可試之驗其虛實。』",
    "T23n1443_003:0923a11_18": "即持小鉢授與童子，告曰：『聖者世羅，今患須油。』",
    "T23n1443_003:0923a12_19": "時彼童子盛滿新油而授與我，我得油已將至房中，便為聖者塗身手足，尋皆用盡。」",
    "T23n1443_003:0923a14_20": "時世羅尼告少尼曰：「我曾令汝就彼童子取覓油不？」",
    "T23n1443_003:0923a15_21": "少尼答曰：「不曾使我。」",
    "T23n1443_003:0923a16_22": "時有餘苾芻尼，與此少尼先有嫌隙，聞此語已告世羅曰：「聖者！",
    "T23n1443_003:0923a17_23": "今此少尼緣仁疾苦，豈但一處擅取於油，室羅伐城遍皆求乞，他勝之罪其數難知。」",
    "T23n1443_003:0923a19_24": "得少尼聞此語已生追悔心：「豈我實犯他勝罪耶？」",
    "T23n1443_003:0923a20_25": "以緣白諸苾芻尼，乃至白佛。",
    "T23n1443_003:0923a21_26": "佛問彼少尼曰：「汝以何心從彼乞油？」",
    "T23n1443_003:0923a22_27": "白佛言：「我於童子而起試心。」",
    "T23n1443_003:0923a22_28": "佛告苾芻：「若作試心，此苾芻尼無犯。",
    "T23n1443_003:0923a23_29": "然諸苾芻尼不問病者不應為乞。",
    "T23n1443_003:0923a24_30": "若乞取時問病者曰：『為向眾僧養病堂處而求藥耶？",
    "T23n1443_003:0923a25_31": "為詣信心及親族處？",
    "T23n1443_003:0923a26_32": "若親族多者於誰處求？』",
    "T23n1443_003:0923a26_33": "隨所指示應為求覓。",
    "T23n1443_003:0923a27_34": "若不問病人而為乞求者，得越法罪。」",
    "T23n1443_003:0923a28_0": "攝頌曰：　稅物持寄他，　　持他物前去，　不受便強著，　　為父母持行。",
    "T23n1443_003:0923b02_0": "　又為三寶故，　　與直後均分，　衣主為持將，　　令他染不染。",
    "T23n1443_003:0923b04_0": "　將稅入小門，　　總奪商人物，　此頌攝緣起，　　如苾芻律明。",
    "T23n1443_003:0923b06_0": "根本說一切有部苾芻尼毘奈耶卷第三"
}