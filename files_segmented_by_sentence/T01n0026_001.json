{
    "T01n0026_001:0421a03_0": "中阿含經卷第一",
    "T01n0026_001:0421a05_0": "東晉孝武及安帝世隆安元年十一",
    "T01n0026_001:0421a06_0": "月至二年六月了於東亭寺罽賓三藏",
    "T01n0026_001:0421a07_0": "瞿曇僧伽提婆譯道祖筆受",
    "T01n0026_001:0421a08_0": "中阿含七法品第一(有十經)(初一日誦)(有五品半合有六十四經)　善法、晝度樹　　城、水、木積喻　善人往、世福　　日、車、漏盡七（一）中阿含七法品善法經第一我聞如是：一時，佛遊舍衛國，在勝林給孤獨園。",
    "T01n0026_001:0421a14_1": "爾時，世尊告諸比丘：「若有比丘成就七法者，便於賢聖得歡喜樂，正趣漏盡。",
    "T01n0026_001:0421a15_2": "云何為七？",
    "T01n0026_001:0421a16_3": "謂比丘知法、知義、知時、知節、知己、知眾、知人勝如。",
    "T01n0026_001:0421a17_4": "「云何比丘為知法耶？",
    "T01n0026_001:0421a17_5": "謂比丘知正經、歌詠、記說、偈咃、因緣、撰錄、本起、此說、生處、廣解、未曾有法及說是義，是謂比丘為知法也。",
    "T01n0026_001:0421a20_6": "若有比丘不知法者，謂不知正經、歌詠、記說、偈咃、因緣、撰錄、本起、此說、生處、廣解、未曾有法及說義，如是比丘為不知法。",
    "T01n0026_001:0421a23_7": "若有比丘善知法者，謂知正經、歌詠、記說、偈咃、因緣、撰錄、本起、此說、生處、廣解、未曾有法及說義，是謂比丘善知法也。",
    "T01n0026_001:0421a25_8": "「云何比丘為知義耶？",
    "T01n0026_001:0421a26_9": "謂比丘知彼彼說義是彼義、是此義，是謂比丘為知義也。",
    "T01n0026_001:0421a27_10": "若有比丘不知義者，謂不知彼彼說義是彼義、是此義，如是比丘為不知義。",
    "T01n0026_001:0421a29_11": "若有比丘善知義者，謂知彼彼說義是彼義、是此義，是謂比丘善知義也。",
    "T01n0026_001:0421b02_12": "「云何比丘為知時耶？",
    "T01n0026_001:0421b02_13": "謂比丘知是時修下相，是時修高相，是時修捨相，是謂比丘為知時也。",
    "T01n0026_001:0421b04_14": "若有比丘不知時者，謂不知是時修下相，是時修高相，是時修捨相，如是比丘為不知時。",
    "T01n0026_001:0421b06_15": "若有比丘善知時者，謂知是時修下相，是時修高相，是時修捨相，是謂比丘善知時也。",
    "T01n0026_001:0421b08_16": "「云何比丘為知節耶？",
    "T01n0026_001:0421b09_17": "謂比丘知節，若飲若食、若去若住、若坐若臥、若語若默、若大小便，捐除睡眠，修行正智，是謂比丘為知節也。",
    "T01n0026_001:0421b11_18": "若有比丘不知節者，謂不知若飲若食、若去若住、若坐若臥、若語若默、若大小便，捐除睡眠，修行正智，如是比丘為不知節。",
    "T01n0026_001:0421b14_19": "若有比丘善知節者，謂知若飲若食，若去若住，若坐若臥、若語若默、若大小便，捐除睡眠，修行正智，是謂比丘善知節也。",
    "T01n0026_001:0421b17_20": "「云何比丘為知己耶？",
    "T01n0026_001:0421b18_21": "謂比丘自知我有爾所信、戒、聞、施、慧、辯、阿含及所得，是謂比丘為知己也。",
    "T01n0026_001:0421b20_0": "若有比丘不知己者，謂不自知我有爾所信、戒、聞、施、慧、辯、阿含及所得，如是比丘為不知己。",
    "T01n0026_001:0421b22_1": "若有比丘善知己者，謂自知我有爾所信、戒、聞、施、慧、辯、阿含及所得，是謂比丘善知己也。",
    "T01n0026_001:0421b24_2": "「云何比丘為知眾耶？",
    "T01n0026_001:0421b24_3": "謂比丘知此剎利眾、此梵志眾、此居士眾、此沙門眾，我於彼眾應如是去、如是住、如是坐、如是語、如是默，是謂比丘為知眾也。",
    "T01n0026_001:0421b27_4": "若有比丘不知眾者，謂不知此剎利眾、此梵志眾、此居士眾、此沙門眾，我於彼眾應如是去、如是住、如是坐、如是語、如是默，如是比丘為不知眾。",
    "T01n0026_001:0421c02_5": "若有比丘善知眾者，謂知此剎利眾、此梵志眾、此居士眾、此沙門眾、我於彼眾應如是去、如是住、如是坐、如是語、如是默，是謂比丘善知眾也。",
    "T01n0026_001:0421c05_6": "「云何比丘知人勝如？",
    "T01n0026_001:0421c06_7": "謂比丘知有二種人，有信、有不信；若信者勝，不信者為不如也。",
    "T01n0026_001:0421c07_8": "謂信人復有二種，有數往見比丘、有不數往見比丘；若數往見比丘者勝，不數往見比丘者為不如也。",
    "T01n0026_001:0421c10_9": "謂數往見比丘人復有二種，有禮敬比丘、有不禮敬比丘；若禮敬比丘者勝，不禮敬比丘者為不如也。",
    "T01n0026_001:0421c12_10": "謂禮敬比丘人復有二種，有問經、有不問經；若問經者勝，不問經者為不如也。",
    "T01n0026_001:0421c14_11": "謂問經人復有二種，有一心聽經、有不一心聽經；若一心聽經者勝，不一心聽經者為不如也。",
    "T01n0026_001:0421c16_12": "謂一心聽經人復有二種，有聞持法、有聞不持法；若聞持法者勝，聞不持法者為不如也。",
    "T01n0026_001:0421c19_13": "謂聞持法人復有二種，有聞法觀義、有聞法不觀義；若聞法觀義者勝，聞法不觀義者為不如也。",
    "T01n0026_001:0421c21_14": "謂聞法觀義人復有二種，有知法、知義、向法次法、隨順於法、如法行之；有不知法、不知義、不向法次法、不隨順法、不如法行。",
    "T01n0026_001:0421c24_15": "若知法、知義、向法次法、隨順於法、如法行者勝；不知法、不知義、不向法次法、不隨順法、不如法行者為不如也。",
    "T01n0026_001:0421c27_16": "謂知法、知義、向法次法、隨順於法、如法行人復有二種，有自饒益，亦饒益他，饒益多人，愍傷世間，為天、為人求義及饒益，求安隱快樂；有不自饒益，亦不饒益他，不饒益多人，不愍傷世間，不為天、不為人求義及饒益，求安隱快樂。",
    "T01n0026_001:0422a04_17": "若自饒益，亦饒益他，饒益多人，愍傷世間，為天、為人求義及饒益，求安隱快樂者，此人於彼人中為極第一，為大、為上、為最、為勝、為尊、為妙。",
    "T01n0026_001:0422a07_18": "譬如因牛有乳，因乳有酪，因酪有生酥，因生酥有熟酥，因熟酥有酥精，酥精者，於彼中為極第一，為大、為上、為最、為勝、為尊、為妙，如是若人自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_001:0422a12_19": "此二人如上所說，如上分別，如上施設，此為第一，為大，為上、為最、為勝、為尊、為妙，是謂比丘知人勝如。」",
    "T01n0026_001:0422a15_20": "佛說如是。",
    "T01n0026_001:0422a15_21": "彼諸比丘聞佛所說，歡喜奉行。",
    "T01n0026_001:0422a17_0": "善法經第一竟(一千四百二十三字)（二）中阿含七法品晝度樹經第二(初一日誦)我聞如是：一時，佛遊舍衛國，在勝林給孤獨園。",
    "T01n0026_001:0422a20_1": "爾時，世尊告諸比丘：「若三十三天晝度樹葉萎黃，是時，三十三天悅樂歡喜，晝度樹葉不久當落。",
    "T01n0026_001:0422a22_2": "復次，三十三天晝度樹葉已落，是時，三十三天悅樂歡喜，晝度樹葉不久當還生。",
    "T01n0026_001:0422a24_3": "復次，三十三天晝度樹葉已還生，是時，三十三天悅樂歡喜，晝度樹不久當生網。",
    "T01n0026_001:0422a26_4": "復次，三十三天晝度樹已生網，是時，三十三天悅樂歡喜，晝度樹不久當生如鳥喙。",
    "T01n0026_001:0422a28_0": "復次，三十三天晝度樹已生如鳥喙，是時，三十三天悅樂歡喜，晝度樹不久當開如鉢。",
    "T01n0026_001:0422b01_0": "復次，三十三天晝度樹已開如鉢，是時，三十三天悅樂歡喜，晝度樹不久當盡敷開。",
    "T01n0026_001:0422b02_1": "若晝度樹已盡敷開，光所照、色所映、香所熏，周百由延，是時，三十三天於中夏四月，以天五欲功德具足而自娛樂，是謂三十三天於晝度樹下集會娛樂也。",
    "T01n0026_001:0422b06_2": "「如是義，聖弟子亦復爾，思念出家，是時聖弟子名為葉黃，猶三十三天晝度樹葉萎黃也。",
    "T01n0026_001:0422b08_3": "復次，聖弟子剃除鬚髮，著袈裟衣，至信、捨家、無家、學道，是時聖弟子名為葉落，猶三十三天晝度樹葉落也。",
    "T01n0026_001:0422b11_4": "復次，聖弟子離欲、離惡不善之法，有覺、有觀，離生喜樂，得初禪成就遊，是時，聖弟子名葉還生，猶三十三天晝度樹葉還生也。",
    "T01n0026_001:0422b14_5": "復次，聖弟子覺觀已息，內靜、一心，無覺無觀，定生喜樂，得第二禪成就遊，是時，聖弟子名為生網，猶三十三天晝度樹生網也。",
    "T01n0026_001:0422b17_6": "復次，聖弟子離於喜欲，捨無求遊，正念正智而身覺樂，謂聖所說、聖所捨、念、樂住、空，得第三禪成就遊，是時，聖弟子名生如鳥喙，猶三十三天晝度樹如鳥喙也。",
    "T01n0026_001:0422b20_7": "復次，聖弟子樂滅、苦滅，喜憂本已滅，不苦不樂、捨、念、清淨，得第四禪成就遊，是時，聖弟子名生如鉢，猶三十三天晝度樹如鉢也。",
    "T01n0026_001:0422b23_8": "「復次，聖弟子諸漏已盡，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真，是時，聖弟子名盡敷開，猶三十三天晝度樹盡敷開也。",
    "T01n0026_001:0422b28_9": "彼為漏盡阿羅訶比丘，三十三天集在善法正殿，咨嗟稱歎：『某尊弟子於某村邑剃除鬚髮，著袈裟衣，至信、捨家、無家、學道，諸漏已盡，心解脫、慧解脫，於現法中自知自覺，自作證成就遊，生已盡，梵行已立，所作已辦，不更受有，知如真。』",
    "T01n0026_001:0422c04_10": "是謂漏盡阿羅訶共集會也，如三十三天晝度樹下共集會也。」",
    "T01n0026_001:0422c06_11": "佛說如是。",
    "T01n0026_001:0422c06_12": "彼諸比丘聞佛所說，歡喜奉行。",
    "T01n0026_001:0422c08_0": "晝度樹經第二竟(七百五十二字)",
    "T01n0026_001:0422c09_0": "（三）中阿含七法品城喻經第三(初一日誦)",
    "T01n0026_001:0422c10_0": "我聞如是：一時，佛遊舍衛國，在勝林給孤獨園。",
    "T01n0026_001:0422c11_1": "爾時，世尊告諸比丘：「如王邊城七事具足，四食豐饒，易不難得，是故王城不為外敵破，唯除內自壞。",
    "T01n0026_001:0422c13_2": "「云何王城七事具足？",
    "T01n0026_001:0422c14_0": "謂王邊城造立樓櫓，築地使堅，不可毀壞，為內安隱，制外怨敵，是謂王城一事具足。",
    "T01n0026_001:0422c16_0": "復次，如王邊城掘鑿池壍，極使深廣，修備可依，為內安隱，制外怨敵，是謂王城二事具足。",
    "T01n0026_001:0422c18_1": "復次，如王邊城周匝通道，開除平博，為內安隱，制外怨敵，是謂王城三事具足。",
    "T01n0026_001:0422c20_0": "復次，如王邊城集四種軍力，象軍、馬軍、車軍、步軍，為內安隱，制外怨敵，是謂王城四事具足。",
    "T01n0026_001:0422c22_1": "復次，如王邊城豫備軍器弓、矢、鉾、戟，為內安隱，制外怨敵，是謂王城五事具足。",
    "T01n0026_001:0422c24_2": "復次，如王邊城立守門大將，明略智辯，勇毅奇謀，善則聽入，不善則禁，為內安隱，制外怨敵，是謂王城六事具足。",
    "T01n0026_001:0422c26_3": "復次，如王邊城築立高墻，令極牢固，泥塗堊灑，為內安隱，制外怨敵，是謂王城七事具足也。",
    "T01n0026_001:0422c28_4": "「云何王城四食豐饒，易不難得？",
    "T01n0026_001:0422c29_5": "謂王邊城水草樵木，資有豫備，為內安隱，制外怨敵，是謂王城一食豐饒，易不難得。",
    "T01n0026_001:0423a02_6": "復次，如王邊城多收稻穀及儲畜麥，為內安隱，制外怨敵，是謂王城二食豐饒，易不難得。",
    "T01n0026_001:0423a04_7": "復次，如王邊城多積秥豆及大小豆，為內安隱，制外怨敵，是謂王城三食豐饒，易不難得。",
    "T01n0026_001:0423a06_8": "復次，如王邊城畜酥油、蜜及甘蔗、餹、魚、鹽、脯肉，一切具足，為內安隱，制外怨敵，是謂王城四食豐饒，易不難得。",
    "T01n0026_001:0423a09_9": "如是王城七事具足，四食豐饒，易不難得，不為外敵破，唯除內自壞。",
    "T01n0026_001:0423a11_10": "「如是，若聖弟子亦得七善法，逮四增上心，易不難得。",
    "T01n0026_001:0423a12_11": "是故聖弟子不為魔王之所得便，亦不隨惡不善之法，不為染污所染，不復更受生也。",
    "T01n0026_001:0423a14_12": "「云何聖弟子得七善法？",
    "T01n0026_001:0423a14_13": "謂聖弟子得堅固信，深著如來，信根已立，終不隨外沙門、梵志，若天、魔、梵及餘世間，是謂聖弟子得一善法。",
    "T01n0026_001:0423a17_14": "復次，聖弟子常行慚耻，可慚知慚，惡不善法穢汙煩惱，受諸惡報，造生死本，是謂聖弟子得二善法。",
    "T01n0026_001:0423a19_15": "復次，聖弟子常行羞愧，可愧知愧，惡不善法穢汙煩惱，受諸惡報，造生死本，是謂聖弟子得三善法。",
    "T01n0026_001:0423a22_16": "復次，聖弟子常行精進，斷惡不善，修諸善法，恒自起意，專一堅固，為諸善本，不捨方便，是謂聖弟子得四善法。",
    "T01n0026_001:0423a24_17": "復次，聖弟子廣學多聞，守持不忘，積聚博聞，所謂法者，初善、中善、竟亦善，有義有文，具足清淨，顯現梵行，如是諸法廣學多聞，翫習至千，意所惟觀，明見深達，是謂聖弟子得五善法。",
    "T01n0026_001:0423a28_18": "復次，聖弟子常行於念，成就正念，久所曾習，久所曾聞，恒憶不忘，是謂聖弟子得六善法。",
    "T01n0026_001:0423b02_19": "復次，聖弟子修行智慧，觀興衰法，得如此智，聖慧明達，分別曉了，以正盡苦，是謂聖弟子得七善法也。",
    "T01n0026_001:0423b04_20": "「云何聖弟子逮四增上心，易不難得？",
    "T01n0026_001:0423b05_21": "謂聖弟子離欲、離惡不善之法，有覺、有觀，離生喜樂，逮初禪成就遊，是謂聖弟子逮初增上心，易不難得。",
    "T01n0026_001:0423b07_22": "復次，聖弟子覺、觀已息，內靜、一心，無覺、無觀，定生喜樂，逮第二禪成就遊，是謂聖弟子逮第二增上心，易不難得。",
    "T01n0026_001:0423b10_23": "復次，聖弟子離於喜欲，捨無求遊，正念正智而身覺樂，謂聖所說、聖所捨、念、樂住、空，逮第三禪成就遊，是謂聖弟子逮第三增上心，易不難得。",
    "T01n0026_001:0423b13_24": "復次，聖弟子樂滅、苦滅，喜憂本已滅，不苦不樂、捨、念、清淨，逮第四禪成就遊，是謂聖弟子逮第四增上心，易不難得。",
    "T01n0026_001:0423b16_25": "「如是，聖弟子得七善法，逮四增上心，易不難得。",
    "T01n0026_001:0423b17_26": "不為魔王之所得便，亦不隨惡不善之法，不為染污所染，不復更受生。",
    "T01n0026_001:0423b19_27": "如王邊城造立樓櫓，築地使堅，不可毀壞，為內安隱，制外怨敵。",
    "T01n0026_001:0423b20_28": "如是，聖弟子得堅固信，深著如來，信根已立，終不隨外沙門，梵志，若天、魔、梵及餘世間，是謂聖弟子得信樓櫓，除惡不善，修諸善法也。",
    "T01n0026_001:0423b23_29": "「如王邊城掘鑿池塹，極使深廣，修備可依，為內安隱，制外怨敵。",
    "T01n0026_001:0423b25_30": "如是，聖弟子常行慚耻，可慚知慚，惡不善法穢汙煩惱，受諸惡報，造生死本，是謂聖弟子得慚池塹，除惡不善，修諸善法也。",
    "T01n0026_001:0423b28_31": "「如王邊城周匝通道，開除平博，為內安隱，制外怨敵。",
    "T01n0026_001:0423b29_32": "如是，聖弟子常行羞愧，可愧知愧，惡不善法穢污煩惱，受諸惡報，造生死本，是謂聖弟子得愧平道，除惡不善，修諸善法也。",
    "T01n0026_001:0423c03_33": "「如王邊城集四種軍力，象軍、馬軍、車軍、步軍，為內安隱，制外怨敵。",
    "T01n0026_001:0423c05_34": "如是，聖弟子常行精進，斷惡不善，修諸善法，恒自起意，專一堅固，為諸善本，不捨方便，是謂聖弟子得精進軍力，除惡不善，修諸善法也。",
    "T01n0026_001:0423c08_35": "「如王邊城豫備軍器弓、矢、鉾、戟，為內安隱，制外怨敵。",
    "T01n0026_001:0423c09_36": "如是，聖弟子廣學多聞，守持不忘，積聚博聞，所謂法者，初善、中善、竟亦善，有義有文，具足清淨，顯現梵行。",
    "T01n0026_001:0423c12_37": "如是諸法廣學多聞，翫習至千，意所惟觀，明見深達，是謂聖弟子得多聞軍器，除惡不善，修諸善法也。",
    "T01n0026_001:0423c14_38": "「如王邊城立守門大將，明略智辯，勇毅奇謀，善則聽入，不善則禁，為內安隱，制外怨敵。",
    "T01n0026_001:0423c16_39": "如是，聖弟子常行於念，成就正念，久所曾習，久所曾聞，恒憶不忘，是謂聖弟子得念守門大將，除惡不善，修諸善法也。",
    "T01n0026_001:0423c19_40": "「如王邊城築立高牆，令極牢固，泥塗堊灑，為內安隱，制外怨敵。",
    "T01n0026_001:0423c20_41": "如是，聖弟子修行智慧，觀興衰法，得如此智，聖慧明達，分別曉了，以正盡苦，是謂聖弟子得智慧牆，除惡不善，修諸善法也。",
    "T01n0026_001:0423c23_42": "「如王邊城水草樵木，資有豫備，為內安隱，制外怨敵。",
    "T01n0026_001:0423c25_0": "如是，聖弟子離欲、離惡不善之法，有覺、有觀，離生喜樂，逮初禪成就遊，樂住無乏，安隱快樂，自致涅槃也。",
    "T01n0026_001:0423c27_1": "「如王邊城多收稻穀及儲畜麥，為內安隱，制外怨敵。",
    "T01n0026_001:0423c28_2": "如是，聖弟子覺、觀已息，內靜、一心，無覺、無觀，定生喜樂，逮第二禪成就遊，樂住無乏，安隱快樂，自致涅槃也。",
    "T01n0026_001:0424a02_3": "「如王邊城多積秥豆及大小豆，為內安隱，制外怨敵。",
    "T01n0026_001:0424a03_4": "如是，聖弟子離於喜欲，捨無求遊，正念正智而身覺樂，謂聖所說、聖所捨、念、樂住、空，逮第三禪成就遊，樂住無乏，安隱快樂，自致涅槃也。",
    "T01n0026_001:0424a06_5": "「如王邊城畜酥油、蜜及甘蔗、餹、魚、鹽、脯肉，一切充足，為內安隱，制外怨敵。",
    "T01n0026_001:0424a08_6": "如是，聖弟子樂滅、苦滅，喜、憂本已滅，不苦不樂、捨、念、清淨，逮第四禪成就遊，樂住無乏，安隱快樂，自致涅槃。」",
    "T01n0026_001:0424a10_7": "佛說如是。",
    "T01n0026_001:0424a11_8": "彼諸比丘聞佛所說，歡喜奉行。",
    "T01n0026_001:0424a12_0": "城喻經第三竟(一千九百二字)",
    "T01n0026_001:0424a13_0": "（四）中阿含七法品水喻經第四(初一日誦)",
    "T01n0026_001:0424a14_0": "我聞如是：一時，佛遊舍衛國，在勝林給孤獨園。",
    "T01n0026_001:0424a15_1": "爾時，世尊告諸比丘：「我當為汝說七水人。",
    "T01n0026_001:0424a16_2": "諦聽，諦聽！",
    "T01n0026_001:0424a16_3": "善思念之。」",
    "T01n0026_001:0424a16_4": "時，諸比丘受教而聽。",
    "T01n0026_001:0424a17_5": "佛言：「云何為七？",
    "T01n0026_001:0424a17_6": "或有一人常臥水中；或復有人出水還沒；或復有人出水而住；或復有人出水而住，住已而觀；或復有人出水而住，住已而觀，觀已而渡；或復有人出水而住，住已而觀，觀已而渡，渡已至彼岸；或復有人出水而住，住已而觀，觀已而渡，渡已至彼岸，至彼岸已，謂住岸人。",
    "T01n0026_001:0424a23_7": "如是，我當復為汝說七水喻人。",
    "T01n0026_001:0424a24_8": "諦聽，諦聽！",
    "T01n0026_001:0424a24_9": "善思念之。」",
    "T01n0026_001:0424a25_10": "時，諸比丘受教而聽。",
    "T01n0026_001:0424a25_11": "佛言：「云何為七？",
    "T01n0026_001:0424a26_0": "或有人常臥；或復有人出已還沒；或復有人出已而住；或復有人出已而住，住已而觀；或復有人出已而住，住已而觀，觀已而渡；或復有人出已而住，住已而觀，觀已而渡，渡已至彼岸；或復有人出已而住，住已而觀，觀已而渡，渡已至彼岸，至彼岸已，謂住岸梵志。",
    "T01n0026_001:0424b03_1": "此七水喻人，我略說也。",
    "T01n0026_001:0424b03_2": "如上所說，如上施設。",
    "T01n0026_001:0424b04_3": "汝知何義？",
    "T01n0026_001:0424b04_4": "何所分別？",
    "T01n0026_001:0424b04_5": "有何因緣？」",
    "T01n0026_001:0424b05_6": "時，諸比丘白世尊曰：「世尊為法本，世尊為法主，法由世尊，唯願說之，我等聞已，得廣知義。」",
    "T01n0026_001:0424b07_7": "佛便告曰：「汝等諦聽！",
    "T01n0026_001:0424b07_8": "善思念之。",
    "T01n0026_001:0424b08_0": "我當為汝分別其義。」",
    "T01n0026_001:0424b08_1": "時，諸比丘受教而聽。",
    "T01n0026_001:0424b09_0": "佛言：「云何有人常臥？",
    "T01n0026_001:0424b09_1": "謂或有人為不善法之所覆蓋，染汙所染，受惡法報，造生死本，是謂有人常臥。",
    "T01n0026_001:0424b11_2": "猶人沒溺，臥于水中，我說彼人亦復如是，是謂初水喻人，世間諦如有也。",
    "T01n0026_001:0424b13_3": "「云何有人出已還沒？",
    "T01n0026_001:0424b13_4": "謂人既出，得信善法，持戒、布施、多聞、智慧，修習善法，彼於後時失信不固，失持戒、布施、多聞、智慧而不堅固，是謂有人出已還沒。",
    "T01n0026_001:0424b16_5": "猶人溺水，既出還沒，我說彼人亦復如是，是謂第二水喻人，世間諦如有也。",
    "T01n0026_001:0424b18_6": "「云何有人出已而住？",
    "T01n0026_001:0424b18_7": "謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，是謂有人出已而住，猶人溺水，出已而住，我說彼人亦復如是，是謂第三水喻人，世間諦如有也。",
    "T01n0026_001:0424b23_8": "「云何有人出已而住，住已而觀？",
    "T01n0026_001:0424b24_9": "謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦習、知苦滅、知苦滅道如真。",
    "T01n0026_001:0424b28_10": "彼如是知、如是見，三結便盡，謂身見、戒取、疑，三結已盡，得須陀洹，不墮惡法，定趣正覺，極受七有，天上、人間七往來已，便得苦際，是謂有人出已而住，住已而觀。",
    "T01n0026_001:0424c02_11": "猶人溺水，出已而住，住已而觀，我說彼人亦復如是，是謂第四水喻人，世間諦如有也。",
    "T01n0026_001:0424c04_12": "「云何有人出已而住，住已而觀，觀已而渡？",
    "T01n0026_001:0424c05_13": "謂人既出，得信善法，持戒、布施、多聞、智慧，修習善法。",
    "T01n0026_001:0424c07_14": "彼於後時信固不失，持戒，布施、多聞、智慧，堅固不失，住善法中，知苦如真，知苦習、知苦滅、知苦滅道如真，如是知、如是見，三結便盡，謂身見、戒取、疑，三結已盡，婬、怒、癡薄，得一往來天上、人間，一往來已，便得苦際，是謂有人出已而住，住已而觀，觀已而渡。",
    "T01n0026_001:0424c13_0": "猶人溺水，出已而住，住已而觀，觀已而渡，我說彼人亦復如是，是謂第五水喻人，世間諦如有也。",
    "T01n0026_001:0424c15_1": "「云何有人出已而住，住已而觀，觀已而渡，渡已至彼岸？",
    "T01n0026_001:0424c16_2": "謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦習、知苦滅、知苦滅道如真，如是知、如是見，五下分結盡，謂貪欲、瞋恚、身見、戒取、疑，五下分結盡已，生於彼間，便般涅槃，得不退法，不還此世，是謂有人出已而住，住已而觀，觀已而渡，渡已至彼岸。",
    "T01n0026_001:0424c24_3": "猶人溺水，出已而住，住已而觀，觀已而渡，渡已至彼岸，我說彼人亦復如是，是謂第六水喻人，世間諦如有也。",
    "T01n0026_001:0424c26_4": "「云何有人出已而住，住已而觀，觀已而渡，渡已至彼岸，至彼岸已謂住岸梵志？",
    "T01n0026_001:0424c28_5": "謂人既出，得信善法，持戒、布施、多聞、智慧，修習善法，彼於後時信固不失，持戒、布施、多聞、智慧，堅固不失，住善法中，知苦如真，知苦習、知苦滅、知苦滅道如真，如是知、如是見，欲漏心解脫，有漏、無明漏心解脫，解脫已，便知解脫，生已盡，梵行已立，所作已辦，不更受有，知如真，是謂有人出已而住，住已而觀，觀已而渡，渡已至彼岸，至彼岸已，謂住岸梵志。",
    "T01n0026_001:0425a08_0": "猶人溺水，出已而住，住已而觀，觀已而渡，渡已至彼岸，至彼岸已，謂住岸人。",
    "T01n0026_001:0425a09_1": "我說彼人亦復如是，是謂第七水喻人，世間諦如有也。",
    "T01n0026_001:0425a11_2": "我向所言，當為汝說七水人者，因此故說。」",
    "T01n0026_001:0425a12_3": "佛說如是。",
    "T01n0026_001:0425a12_4": "彼諸比丘聞佛所說，歡喜奉行。",
    "T01n0026_001:0425a14_0": "水喻經第四竟(千三百八十八字)",
    "T01n0026_001:0425a15_0": "（五）中阿含七法品木積喻經第五(初一日誦)",
    "T01n0026_001:0425a16_0": "我聞如是：一時，佛遊拘薩羅，在人間，與大比丘眾翼從而行。",
    "T01n0026_001:0425a17_1": "爾時，世尊則於中路，忽見一處有大木積，洞燃俱熾，世尊見已，便下道側，更就餘樹敷尼師檀，結加趺坐。",
    "T01n0026_001:0425a20_0": "世尊坐已，告諸比丘：「汝等見彼有大木積洞燃俱熾耶？」",
    "T01n0026_001:0425a21_1": "時，諸比丘答曰：「見也。",
    "T01n0026_001:0425a21_2": "世尊！」",
    "T01n0026_001:0425a21_3": "世尊復告諸比丘曰：「於汝意云何？",
    "T01n0026_001:0425a22_4": "謂大木積洞燃俱熾，若抱、若坐、若臥，謂剎利女，梵志、居士、工師女，年在盛時，沐浴香薰，著明淨衣，華鬘、瓔珞嚴飾其身，若抱、若坐、若臥，何者為樂？」",
    "T01n0026_001:0425a26_5": "時，諸比丘白曰：「世尊！",
    "T01n0026_001:0425a26_6": "謂大木積洞燃俱熾，若抱、若坐、若臥，甚苦。",
    "T01n0026_001:0425a27_7": "世尊！",
    "T01n0026_001:0425a27_8": "謂剎利女，梵志、居士、工師女，年在盛時，沐浴香薰，著明淨衣，華鬘、瓔珞嚴飾其身，若抱、若坐、若臥，甚樂。",
    "T01n0026_001:0425a29_9": "世尊！」",
    "T01n0026_001:0425b01_0": "世尊告曰：「我為汝說，不令汝等學沙門失沙門道。",
    "T01n0026_001:0425b02_1": "汝欲成無上梵行者，寧抱木積洞燃俱熾，若坐、若臥，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門；若抱剎利女，梵志、居士、工師女，年在盛時，沐浴香薰，著明淨衣，華鬘、瓔珞嚴飾其身，若坐、若臥者，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0425b10_2": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0425b14_3": "當作是學。」",
    "T01n0026_001:0425b15_4": "世尊復告諸比丘曰：「於意云何？",
    "T01n0026_001:0425b15_5": "若有力士以緊索毛繩絞勒其[蹲-酋+(十/田/ㄙ)]斷皮，斷皮已斷肉，斷肉已斷筋，斷筋已斷骨，斷骨已至髓而住，若從剎利、梵志、居士、工師受其信施，按摩身體、支節、手足，何者為樂？」",
    "T01n0026_001:0425b19_6": "時，諸比丘白曰：「世尊！",
    "T01n0026_001:0425b20_7": "若有力士以緊索毛繩絞勒其[蹲-酋+(十/田/ㄙ)]斷皮，斷皮已斷肉，斷肉已斷筋，斷筋已斷骨，斷骨已至髓而住，甚苦。",
    "T01n0026_001:0425b22_8": "世尊！",
    "T01n0026_001:0425b23_9": "若從剎利、梵志、居士、工師受其信施，按摩身體、支節、手足，甚樂。",
    "T01n0026_001:0425b24_10": "世尊！」",
    "T01n0026_001:0425b24_11": "世尊告曰：「我為汝說，不令汝等學沙門失沙門道。",
    "T01n0026_001:0425b25_12": "汝欲成無上梵行者，寧令力士以緊索毛繩絞勒其[蹲-酋+(十/田/ㄙ)]斷皮，斷皮已斷肉，斷肉已斷筋，斷筋已斷骨，斷骨已至髓而住，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受其信施，按摩身體、支節、手足，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0425c05_13": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0425c10_14": "當作是學。」",
    "T01n0026_001:0425c10_15": "世尊復告諸比丘曰：「於意云何？",
    "T01n0026_001:0425c11_16": "若有力士以瑩磨利刀截斷其髀，若從剎利、梵志、居士、工師受信施、禮拜，恭敬將迎，何者為樂？」",
    "T01n0026_001:0425c13_17": "時，諸比丘白曰：「世尊！",
    "T01n0026_001:0425c13_18": "若有力士以瑩磨利刀截斷其髀，甚苦。",
    "T01n0026_001:0425c14_19": "世尊！",
    "T01n0026_001:0425c14_20": "若從剎利、梵志、居士、工師受信施、禮拜，恭敬將迎，甚樂。",
    "T01n0026_001:0425c16_21": "世尊！」",
    "T01n0026_001:0425c16_22": "世尊告曰：「我為汝說，不令汝等學沙門失沙門道。",
    "T01n0026_001:0425c17_23": "汝欲成無上梵行者，寧令力士以瑩磨利刀截斷其髀，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受信施、禮拜，恭敬將迎，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0425c24_24": "是故汝等當觀自義、觀彼義、觀兩義，當作是念：我出家學，不虛不空，有果有報，有極安樂，生諸善處而得長壽，受人信施衣被、飲食床褥、湯藥，令諸施主得大福祐，得大果報，得大光明者。",
    "T01n0026_001:0425c29_25": "當作是學。」",
    "T01n0026_001:0425c29_26": "世尊復告諸比丘曰：「於意云何？",
    "T01n0026_001:0426a01_27": "若有力士以鐵銅鍱洞燃俱熾，纏絡其身，若從剎利、梵志、居士、工師受信施衣服，何者為樂？」",
    "T01n0026_001:0426a03_28": "時，諸比丘白曰：「世尊！",
    "T01n0026_001:0426a03_29": "若有力士以鐵銅鍱洞燃俱熾，纏絡其身，甚苦。",
    "T01n0026_001:0426a04_30": "世尊！",
    "T01n0026_001:0426a05_31": "若從剎利、梵志、居士、工師受信施衣服，甚樂。",
    "T01n0026_001:0426a06_32": "世尊！」",
    "T01n0026_001:0426a06_33": "世尊告曰：「我為汝說，不令汝等學沙門失沙門道。",
    "T01n0026_001:0426a07_34": "汝欲成無上梵行者，寧令力士以鐵銅鍱洞燃俱熾，纏絡其身，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受信施衣服，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0426a14_35": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0426a19_36": "當作是學。」",
    "T01n0026_001:0426a19_37": "世尊復告諸比丘曰：「於意云何？",
    "T01n0026_001:0426a20_38": "若有力士以熱鐵鉗鉗開其口，便以鐵丸洞燃俱熾，著其口中，彼熱鐵丸燒脣，燒脣已燒舌，燒舌已燒齗，燒齗已燒咽，燒咽已燒心，燒心已燒腸胃，燒腸胃已下過，若從剎利、梵志、居士、工師受信施食無量眾味，何者為樂？」",
    "T01n0026_001:0426a25_39": "時，諸比丘白曰：「世尊！",
    "T01n0026_001:0426a26_40": "若有力士以熱鐵鉗鉗開其口，便以鐵丸洞燃俱熾，著其口中，彼熱鐵丸燒脣，燒脣已燒舌，燒舌已燒齗，燒齗已燒咽，燒咽已燒心，燒心已燒腸胃，燒腸胃已下過，甚苦。",
    "T01n0026_001:0426b01_41": "世尊！",
    "T01n0026_001:0426b01_42": "若從剎利、梵志、居士、工師受信施食無量眾味，甚樂。",
    "T01n0026_001:0426b02_43": "世尊！」",
    "T01n0026_001:0426b02_44": "世尊告曰：「我為汝說，不令汝等學沙門失沙門道。",
    "T01n0026_001:0426b03_45": "汝欲成無上梵行者，寧令力士以熱鐵鉗鉗開其口，便以鐵丸洞燃俱熾，著其口中，彼熱鐵丸燒脣，燒脣已燒舌，燒舌已燒齗，燒齗已燒咽，燒咽已燒心，燒心已燒腸胃，燒腸胃已下過，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受信施食無量眾味，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0426b14_46": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0426b19_47": "當作是學。」",
    "T01n0026_001:0426b19_48": "世尊復告諸比丘曰：「於意云何？",
    "T01n0026_001:0426b20_49": "若有力士以鐵銅床洞燃俱熾，強逼使人坐臥其上，若從剎利、梵志、居士、工師受其信施床[木*翕]臥具，何者為樂？」",
    "T01n0026_001:0426b22_50": "時，諸比丘白曰：「世尊！",
    "T01n0026_001:0426b23_51": "若有力士以鐵銅床洞燃俱熾，強逼使人坐臥其上，甚苦。",
    "T01n0026_001:0426b24_52": "世尊！",
    "T01n0026_001:0426b24_53": "若從剎利、梵志、居士、工師受其信施床[木*翕]臥具，甚樂。",
    "T01n0026_001:0426b25_54": "世尊！」",
    "T01n0026_001:0426b25_55": "世尊告曰：「我為汝說，不令汝等學沙門失沙門道。",
    "T01n0026_001:0426b27_56": "汝欲成無上梵行者，寧令力士以鐵銅床洞燃俱熾，強逼使人坐臥其上，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受其信施床[木*翕]臥具，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0426c05_57": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0426c10_58": "當作是學。」",
    "T01n0026_001:0426c10_59": "世尊復告諸比丘曰：「於意云何？",
    "T01n0026_001:0426c11_60": "若有力士以大鐵銅釜洞燃俱熾，撮舉人已，倒著釜中，若從剎利、梵志、居士、工師受信施房舍，泥治堊灑，窻戶牢密，爐火熅暖，何者為樂？」",
    "T01n0026_001:0426c14_61": "時，諸比丘白曰：「世尊！",
    "T01n0026_001:0426c14_62": "若有力士以大鐵銅釜洞燃俱熾，撮舉人已，倒著釜中，甚苦。",
    "T01n0026_001:0426c16_63": "世尊！",
    "T01n0026_001:0426c16_64": "若從剎利、梵志、居士、工師受信施房舍，泥治堊灑，窻戶牢密，爐火熅暖，甚樂。",
    "T01n0026_001:0426c18_65": "世尊！」",
    "T01n0026_001:0426c18_66": "世尊告曰：「我為汝說，不令汝等學沙門失沙門道。",
    "T01n0026_001:0426c19_67": "汝欲成無上梵行者，寧令力士以大鐵銅釜洞燃俱熾，撮舉人已，倒著釜中，彼雖因此受苦或死，然不以是身壞命終，趣至惡處，生地獄中；若愚癡人犯戒不精進，生惡不善法，非梵行稱梵行，非沙門稱沙門，從剎利、梵志、居士、工師受信施房舍，泥治堊灑，窻戶牢密，爐火熅暖，彼愚癡人因是長夜不善不義，受惡法報，身壞命終，趣至惡處，生地獄中。",
    "T01n0026_001:0426c27_68": "是故汝等當觀自義、觀彼義、觀兩義，當作是念：『我出家學，不虛不空，有果有報，有極安樂，生諸善處而得長壽，受人信施衣被、飲食、床褥、湯藥，令諸施主得大福祐，得大果報，得大光明者。』",
    "T01n0026_001:0427a03_69": "當作是學。」",
    "T01n0026_001:0427a03_70": "說此法時，六十比丘漏盡結解，六十比丘捨戒還家。",
    "T01n0026_001:0427a04_71": "所以者何？",
    "T01n0026_001:0427a04_72": "世尊教誡甚深、甚難，學道亦復甚深、甚難。",
    "T01n0026_001:0427a05_73": "佛說如是。",
    "T01n0026_001:0427a06_74": "彼諸比丘聞佛所說，歡喜奉行。",
    "T01n0026_001:0427a07_0": "木積喻經第五竟(二千六百四十四字)中阿含經卷第一(八千一百九字)(初一日誦)"
}