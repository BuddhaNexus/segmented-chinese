{
    "T09n0278_051:0718a06_0": "大方廣佛華嚴經卷第五十一",
    "T09n0278_051:0718a08_0": "東晉天竺三藏佛馱跋陀羅譯",
    "T09n0278_051:0718a09_0": "入法界品第三十四之八",
    "T09n0278_051:0718a10_0": "◎爾時，善財童子正念思惟彼長者教，隨順菩薩解脫之藏，正念菩薩諸憶念力，次第分別一切諸佛及諸佛法，一心正念諸佛法流，憶念受持彼諸佛法及佛莊嚴，長養菩提，思惟正念一切諸佛不思議業。",
    "T09n0278_051:0718a14_1": "漸漸遊行，至光明山，登彼山上，周遍推求，見觀世音菩薩住山西阿，處處皆有流泉、浴池，林木欝茂，地草柔軟，結跏趺坐金剛寶座，無量菩薩恭敬圍遶，而為演說大慈悲經，普攝眾生；見已，歡喜踊躍不能自勝，合掌諦觀，目不暫瞬，作如是念：「善知識者，則是如來；善知識者，一切法雲；善知識者，諸功德藏；善知識者，十力妙寶；善知識者，難見難遇；善知識者，無盡智藏；善知識者，功德山王，善知識者，開發示導一切智門，能令一切入薩婆若海，究竟清淨無上菩提。」",
    "T09n0278_051:0718a25_2": "時，觀世音遙見善財，告言：「善來童子！",
    "T09n0278_051:0718a26_3": "專求大乘，攝取眾生，直心、深心、樂求佛法。",
    "T09n0278_051:0718a27_4": "長養大悲，救護一切，向普賢行，清淨成滿一切大願。",
    "T09n0278_051:0718a28_5": "欲聞受持一切諸佛、一切法雲，增長善根而無厭足，順善知識不違其教，從文殊師利智慧功德大海所起，成就善根，得佛勢力，光明三昧，離懈怠心，專求正法，常見諸佛，遠離眾惡，修諸善行，智慧成滿，淨如虛空。」",
    "T09n0278_051:0718b04_6": "爾時，善財詣觀世音，頭面禮足，遶無數匝，恭敬合掌，於一面住，白言：「大聖！",
    "T09n0278_051:0718b06_7": "我已先發阿耨多羅三藐三菩提心，而未知菩薩云何學菩薩行、修菩薩道？」",
    "T09n0278_051:0718b08_8": "答言：「善哉！",
    "T09n0278_051:0718b08_9": "善哉！",
    "T09n0278_051:0718b08_10": "善男子！",
    "T09n0278_051:0718b08_11": "乃能發阿耨多羅三藐三菩提心。",
    "T09n0278_051:0718b09_12": "善男子！",
    "T09n0278_051:0718b09_13": "我已成就大悲法門光明之行，教化成熟一切眾生。",
    "T09n0278_051:0718b10_14": "常於一切諸佛所住，隨所應化，普現其前。",
    "T09n0278_051:0718b11_15": "或以惠施攝取眾生，乃至同事攝取眾生，顯現妙身不思議色攝取眾生。",
    "T09n0278_051:0718b13_16": "放大光網，除滅眾生諸煩惱熱，出微妙音而化度之，威儀說法，神力自在，方便覺悟；顯變化身，現同類身，乃至同止攝取眾生。",
    "T09n0278_051:0718b16_17": "善男子！",
    "T09n0278_051:0718b16_18": "我行大悲法門光明行時，發弘誓願，名曰：攝取一切眾生，欲令一切離險道恐怖、熱惱恐怖、愚癡恐怖、繫縛恐怖、殺害恐怖、貧窮恐怖、不活恐怖、諍訟恐怖、大眾恐怖、死恐怖、惡道恐怖、諸趣恐怖、不同意恐怖、愛不愛恐怖、一切惡恐怖、逼迫身恐怖、逼迫心恐怖、愁憂恐怖。",
    "T09n0278_051:0718b23_19": "復次，善男子！",
    "T09n0278_051:0718b23_20": "我出生現在正念法門，名字輪法門故，出現一切眾生等身種種方便，隨其所應，除滅恐怖而為說法，令發阿耨多羅三藐三菩提心，得不退轉，未曾失時。",
    "T09n0278_051:0718b27_21": "善男子！",
    "T09n0278_051:0718b27_22": "我唯知此菩薩大悲法門光明之行；諸大菩薩，一切普賢大願成滿，究竟成就普賢所行，不斷一切諸善根流，不斷一切菩薩諸三昧流，一切劫流修菩薩行，未曾斷絕；順三世流，善知一切成敗，諸世界流，斷一切眾生不善根流，出生一切眾生諸善根流，除滅一切諸生死流，我當云何能知、能說彼功德行？」",
    "T09n0278_051:0718c05_23": "爾時，東方有一菩薩，名曰正趣，來詣此土。",
    "T09n0278_051:0718c06_24": "住金剛山頂，至此山時，娑婆世界六種震動，眾寶莊嚴放大光明，映蔽日月。",
    "T09n0278_051:0718c08_25": "釋、梵、天龍八部，光明悉如聚墨，普照地獄、餓鬼、畜生、閻羅王處，滅除眾苦，斷除煩惱及諸病苦。",
    "T09n0278_051:0718c10_26": "普雨寶雨，充滿佛剎，乃至普雨一切莊嚴雲雨，供養如來。",
    "T09n0278_051:0718c11_27": "隨其所應，示現其身，然後來詣觀世音所。",
    "T09n0278_051:0718c12_28": "時，觀世音告善財言：「善男子！",
    "T09n0278_051:0718c13_29": "汝見此眾中正趣菩薩不？」",
    "T09n0278_051:0718c14_30": "答言：「唯然，已見。」",
    "T09n0278_051:0718c14_31": "「善男子！",
    "T09n0278_051:0718c14_32": "汝詣彼問云何菩薩學菩薩行、修菩薩道。」",
    "T09n0278_051:0718c15_33": "時，善財童子頭面敬禮觀世音足，遶無數匝，觀察無厭，正念聖教，深入智海，辭詣正趣，頭面禮足，右遶畢，恭敬合掌，於一面住，白言：「大聖！",
    "T09n0278_051:0718c19_0": "我已先發阿耨多羅三藐三菩提心，而未知菩薩云何學菩薩行、修菩薩道。」",
    "T09n0278_051:0718c21_0": "「善男子！",
    "T09n0278_051:0718c21_1": "我已成就菩薩普門速行法門。」",
    "T09n0278_051:0718c21_2": "白言：「大聖！",
    "T09n0278_051:0718c22_3": "於何佛所得此法門？",
    "T09n0278_051:0718c22_4": "所從來剎去此幾何？",
    "T09n0278_051:0718c23_5": "發來久如？」",
    "T09n0278_051:0718c23_6": "答言：「善男子！",
    "T09n0278_051:0718c23_7": "此處難知。",
    "T09n0278_051:0718c23_8": "一切諸天、人、非人等，所不能了。",
    "T09n0278_051:0718c24_9": "唯精進不退，近善知識，佛所護念，具足善根，淨正直心，得菩薩根，開智慧眼，多聞多知菩薩境界。」",
    "T09n0278_051:0718c27_0": "「唯願大聖為我解說！",
    "T09n0278_051:0718c27_1": "我當承佛神力、善知識力，而得信解。」",
    "T09n0278_051:0718c28_2": "答言：「善男子！",
    "T09n0278_051:0718c28_3": "我所從來剎，名曰妙藏，佛號妙德。",
    "T09n0278_051:0718c29_4": "於彼佛所得此法門，從彼發來已經不可說佛剎微塵等劫；於一念中行不可說佛剎微塵等步；一步過不可說佛剎微塵等世界；所經諸國，佛皆現在，以一切菩薩諸供養具而供養之。",
    "T09n0278_051:0719a04_5": "悉能了知彼世界中諸群生海，分別諸根，隨其所應而為說法，放大光網，普照十方，出妙音聲，演說正法，饒益度脫彼諸眾生，乃至十方亦復如是。",
    "T09n0278_051:0719a08_6": "善男子！",
    "T09n0278_051:0719a08_7": "我唯知此菩薩普門速行法門。",
    "T09n0278_051:0719a09_8": "諸大菩薩普於十方，無所不至，境界無量，無能壞者；清淨法身充滿法界，分別了知諸眾生道，滿一切剎，順一切法，等觀三世，說平等法，隨順世間，不著佛道，普至諸道，無著無礙，我當云何能知、能說彼功德行？",
    "T09n0278_051:0719a14_9": "善男子！",
    "T09n0278_051:0719a14_10": "於此南方，有城名婆羅波提；彼有一天，名曰大天。",
    "T09n0278_051:0719a15_11": "汝詣彼問云何菩薩學菩薩行、修菩薩道。」",
    "T09n0278_051:0719a16_12": "時，善財童子頭面敬禮正趣菩薩，遶無數匝，眷仰觀察，辭退南行。",
    "T09n0278_051:0719a19_0": "爾時，善財童子正念思惟菩薩無障礙行，一向專求，正趣菩薩智慧境界，出生通明境界一切功德，精進堅固，歡喜無量，得不思議遊戲神通，決定了知諸功德地、諸三昧地、陀羅尼地、諸大願地、諸辯才地、具諸力地。",
    "T09n0278_051:0719a23_1": "漸漸遊行至於彼城，推問：「大天今在何所？」",
    "T09n0278_051:0719a24_2": "時，有人言：「善男子！",
    "T09n0278_051:0719a25_3": "在此城內大法堂上，化現其身，大眾圍遶而為說法。」",
    "T09n0278_051:0719a26_4": "爾時，善財往詣其所，頭面敬禮彼大天足，遶無數匝，恭敬合掌，於一面住，白言：「大聖！",
    "T09n0278_051:0719a28_5": "我已先發阿耨多羅三藐三菩提心，而未知菩薩云何學菩薩行、修菩薩道？」",
    "T09n0278_051:0719b01_6": "爾時，大天出四長臂，取四海水，澡洗其面，洗已，取諸金華以散善財，作如是言：「善男子！",
    "T09n0278_051:0719b03_7": "菩薩難聞、難見，乃是世間奇特之法。",
    "T09n0278_051:0719b04_8": "諸男子中分陀利華，為眾生歸依，攝取、饒益、載育眾生，普照一切，顯現正道，遠離愚癡；為眾生師，救護正法；為眾生將，救護安隱。",
    "T09n0278_051:0719b07_9": "悉令得至一切智城，具足成就，淨身、口業，永離眾惡；於眾生類常以愛語，隨其所應，悉現其前，未曾失時。",
    "T09n0278_051:0719b09_10": "善男子！",
    "T09n0278_051:0719b09_11": "我已成就菩薩雲網法門。」",
    "T09n0278_051:0719b10_12": "白言：「大聖！",
    "T09n0278_051:0719b10_13": "此法門者，境界云何？」",
    "T09n0278_051:0719b11_14": "爾時，大天於善財前積天金聚，猶如山王。",
    "T09n0278_051:0719b12_15": "白銀、瑠璃、玻瓈、硨磲、碼碯、夜光離垢藏寶、明淨寶、諸方便門摩尼寶、周羅寶、瓔珞寶、吉由羅寶、莊嚴髮寶、莊嚴童子寶、彌阿羅莊嚴寶、彌拘羅寶、赤真珠寶、莊嚴一切諸肢節寶、如意珠寶，皆悉積聚，猶若山王。",
    "T09n0278_051:0719b17_16": "一切華、一切香、一切塗香、一切末香、一切鬘、一切衣、一切蓋、一切幢、一切幡、一切娛樂、具五欲境界，如是等積，悉如山王。",
    "T09n0278_051:0719b19_17": "又復顯現阿僧祇諸童女眾，語善財言：「善男子！",
    "T09n0278_051:0719b21_0": "汝取此諸物供養如來，惠施一切，攝取眾生，悉令眾生修檀波羅蜜，學檀波羅蜜，捨離一切。",
    "T09n0278_051:0719b23_1": "善男子！",
    "T09n0278_051:0719b23_2": "我以此物教汝惠施，教一切眾生亦復如是，悉令眾生以無貪善根普熏身心，近善知識，恭敬、供養諸佛菩薩，出生、長養一切善根，發阿耨多羅三藐三菩提心。",
    "T09n0278_051:0719b27_3": "復次，善男子！",
    "T09n0278_051:0719b27_4": "若有眾生貪五欲者，為彼顯現不淨境界。",
    "T09n0278_051:0719b28_5": "若瞋恚、放逸、憍慢、諍訟，如羅剎鬼飲血、食肉，悉教彼等修大慈悲，皆令永離瞋恚、放逸。",
    "T09n0278_051:0719c01_6": "若懈怠者，為現水火、盜賊、惡王、怨敵等難。",
    "T09n0278_051:0719c02_7": "善男子！",
    "T09n0278_051:0719c02_8": "如是等類諸惡眾生，種種方便滅不善根，長養善根，除滅一切波羅蜜障礙、怨敵，具足成滿諸波羅蜜，超出障礙，得無礙法。",
    "T09n0278_051:0719c05_9": "善男子！",
    "T09n0278_051:0719c05_10": "我唯知此菩薩雲網法門，諸大菩薩、帝釋、天王滅一切煩惱、阿脩羅難。",
    "T09n0278_051:0719c07_11": "諸菩薩水，滅煩惱火；諸菩薩火，能燒一切眾生貪愛；諸菩薩風，能散一切諸染著心；菩薩金剛，摧滅一切吾我之想。",
    "T09n0278_051:0719c10_0": "我當云何能知、能說彼功德行？",
    "T09n0278_051:0719c10_1": "善男子！",
    "T09n0278_051:0719c10_2": "此閻浮提內，有一國土名摩竭提；有道場地神名曰安住。",
    "T09n0278_051:0719c12_3": "汝詣彼問云何菩薩學菩薩行、修菩薩道。」",
    "T09n0278_051:0719c14_0": "時，善財童子頭面敬禮彼大天足，乃至辭退，趣摩竭國，詣彼道場安住地神。",
    "T09n0278_051:0719c15_1": "爾時，一萬地天各作是言：「此來童子，能攝眾生，即是佛藏；能破一切眾生無明[穀-禾+卵]膜，生法王家，離垢無礙，寶繒以冠其頂，智慧寶藏摧外道輪。」",
    "T09n0278_051:0719c19_0": "時，安住地天等一萬地天，雨眾香水以灑其地，掃以香風而以莊嚴，放大光明普照三千大千世界。",
    "T09n0278_051:0719c21_1": "眾寶莊嚴，一切華樹開敷鮮茂，一切果樹悉成果實，一切泉源、河池流相灌注，演出種種娛樂音聲，諸天眾寶莊嚴樓閣，異類眾鳥皆悉歡喜，出哀和音，無量寶藏自然涌出。",
    "T09n0278_051:0719c25_2": "爾時，安住地神告善財言：「善來童子！",
    "T09n0278_051:0719c26_3": "汝欲自見曾於此處所種善根果報不乎？」",
    "T09n0278_051:0719c27_4": "爾時，善財頭面敬禮彼地神足，恭敬合掌，於一面住，白言：「大聖！",
    "T09n0278_051:0719c28_5": "唯然欲見。」",
    "T09n0278_051:0719c28_6": "時，彼地神即以足指按地，無量阿僧祇那由他寶藏開發顯現。",
    "T09n0278_051:0720a01_7": "「善男子！",
    "T09n0278_051:0720a01_8": "汝昔所種善根、果報，致此寶藏自在隨汝。",
    "T09n0278_051:0720a02_9": "善男子！",
    "T09n0278_051:0720a02_10": "我已成就菩薩不可壞藏法門，我於然燈佛來，常護菩薩修習菩薩行，深入智慧境界，盡其源底，大願成滿，淨菩薩行，出生菩薩一切通明，具足菩薩諸力功德，成就菩薩不可壞法。",
    "T09n0278_051:0720a07_0": "遊諸佛剎，聞一切佛所授記法，轉一切法輪，一切修多羅法雲以大法光明教化眾生，受持諸佛自在神力。",
    "T09n0278_051:0720a09_1": "善男子！",
    "T09n0278_051:0720a09_2": "乃往古世，過須彌山微塵等劫，有劫名莊嚴，世界名月幢，佛號善眼。",
    "T09n0278_051:0720a11_3": "於彼佛所得此法門，修習長養淨此法門，於其中間常遇不可說不可說佛剎微塵等佛，彼諸如來往詣道場，自在神力皆悉奉覲，於此佛所修集善根。",
    "T09n0278_051:0720a14_4": "善男子！",
    "T09n0278_051:0720a15_5": "我唯知此法門，諸大菩薩常能隨侍一切諸佛，悉聞受持彼諸佛法，深入諸佛祕密教法，於念念中出淨法身等一切佛、一切佛影藏，出一切佛法所行無壞，我當云何能知、能說彼功德行？",
    "T09n0278_051:0720a19_6": "善男子！",
    "T09n0278_051:0720a19_7": "此閻浮提有城，名曰迦毘羅婆；彼有夜天，名婆娑婆陀。",
    "T09n0278_051:0720a21_8": "汝詣彼問云何菩薩學菩薩行、修菩薩道。」",
    "T09n0278_051:0720a22_9": "時，善財童子頭面敬禮安住地神，遶無數匝，辭詣彼城。",
    "T09n0278_051:0720a24_0": "爾時，善財童子正念思惟安住天教菩薩不可壞藏法門，修諸三昧，明諸三昧，觀察菩薩諸法律儀，菩薩自在遊戲神通，觀察菩薩一切淨法，深入菩薩甚深智慧，究竟菩薩無壞法門，隨順菩薩無壞法門，深入菩薩諸法門海。",
    "T09n0278_051:0720a29_1": "漸漸遊行至於彼城，從東門入，中城而住。",
    "T09n0278_051:0720b01_2": "爾時，善財日沒未久，隨順一切菩薩所教，一心欲見婆娑婆陀夜天，於善知識發如來想，普眼境界顯現，諸方智慧悉至，一切境界清淨，法眼普見一切諸法界海。",
    "T09n0278_051:0720b04_3": "大智慧眼觀察十方，見彼夜天於彼城上虛空中住；處寶樓閣香蓮華座，身如真金，目髮紺色，端嚴殊妙，見者無厭。",
    "T09n0278_051:0720b07_4": "身服朱衣，眾寶莊嚴，頂上結髮，猶如梵王。",
    "T09n0278_051:0720b08_5": "於其身上現一切星宿，及其光明化度無量世界眾生，遠離惡道。",
    "T09n0278_051:0720b10_6": "於一毛孔皆悉覩見所化眾生，或有生天，或得聲聞、緣覺，修菩薩行，種種方便形色、音聲、諸語言法所說，正教化度眾生。",
    "T09n0278_051:0720b13_7": "隨所經劫，諸菩薩等教化眾生，悉令修習菩薩諸行，勇猛、精進修諸三昧、諸神力門，菩薩自在神力境界，菩薩所住，菩薩光明，菩薩奮迅，菩薩法門，以化眾生。",
    "T09n0278_051:0720b16_8": "於一毛孔皆悉見聞。",
    "T09n0278_051:0720b17_9": "爾時，善財見聞此已，心大歡喜，頭面敬禮彼夜天足，遶無數匝，恭敬合掌，於一面住，白言：「天神！",
    "T09n0278_051:0720b19_10": "我已先發阿耨多羅三藐三菩提心，信解因善知識得諸佛法，唯願天神開示顯現一切智道，若有菩薩向此道者，得十力地。」",
    "T09n0278_051:0720b22_11": "爾時，夜天告善財言：「善哉！",
    "T09n0278_051:0720b23_12": "善哉！",
    "T09n0278_051:0720b23_13": "善男子！",
    "T09n0278_051:0720b23_14": "敬善知識，隨順其教。",
    "T09n0278_051:0720b23_15": "若有菩薩隨其教者，疾得阿耨多羅三藐三菩提。",
    "T09n0278_051:0720b25_16": "善男子！",
    "T09n0278_051:0720b25_17": "我已成就菩薩光明，普照諸法，壞散眾生愚癡法門。",
    "T09n0278_051:0720b26_18": "善男子！",
    "T09n0278_051:0720b26_19": "我於惡眾生發大慈心，於不善業眾生發大悲心，於修善眾生發歡喜心，於善惡眾生發無二心，於染污眾生發清淨心，於邪道眾生發正道心，於樂不淨眾生發樂淨心，於樂生死眾生發隨順法輪心，於樂聲聞、緣覺眾生發安立一切智道心。",
    "T09n0278_051:0720c03_20": "善男子！",
    "T09n0278_051:0720c03_21": "我常如是思惟教化眾生：於夜闇人靜，鬼神、盜賊所遊行時，比丘離威儀時，重雲煙塵昏蔽、日月不見色時，若有眾生在城邑、聚落、山巖、曠野、八方、大海，乃至一切水陸眾生，於此眾生以種種方便，滅其恐怖。",
    "T09n0278_051:0720c08_22": "若有眾生，遭於海難、雲難、山難、大風洄澓，及以波浪迷惑失道，不見邊岸，遭如是等種種海難，我於爾時或作船形，或作馬王、象王、狗王、阿脩羅王、海神王形，作如是等形，方便度脫眾生海難。",
    "T09n0278_051:0720c13_23": "為陸地眾生，或作淨月及諸星宿、炬火、電光、諸寶光明、天身光明、菩薩光明，以如是等無量方便，救護眾生。",
    "T09n0278_051:0720c16_24": "發如是心：『我為一切眾生常作歸依，除滅煩惱。",
    "T09n0278_051:0720c17_25": "令畏死者，得無畏法；令貧窮者，皆得富樂。』",
    "T09n0278_051:0720c18_26": "為在山眾生，或作果樹、或作流泉、迦陵頻伽鳥等，出妙音聲；或作山神、或作平地，以如是等無量方便，度脫眾生。",
    "T09n0278_051:0720c21_27": "發如是心：『令諸眾生免此山難，又令一切越生死山。』",
    "T09n0278_051:0720c22_28": "為曠野眾生，種種方便令其悅樂，入正見道，除滅飢渴，於如是等無量難中，救眾生已，復作是念：『願令眾生速滅眾苦，究竟一切安隱智道。』",
    "T09n0278_051:0720c25_29": "見樂著國土眾生受諸苦惱，種種方便滅其樂著，作如是念：『願令眾生除五陰著，住一切佛薩婆若境。』",
    "T09n0278_051:0720c28_30": "見著聚落眾生受諸苦惱，種種方便而為說法，令其厭離，以法攝之，復作是念：『令一切眾生離六入空聚，超出生死，究竟得入一切智城。』",
    "T09n0278_051:0721a02_31": "「復次，善男子！",
    "T09n0278_051:0721a02_32": "若有眾生迷於十方，以東為西，以西為東，乃至以上為下，以下為上，為此眾生，無量方便，斷其迷惑。",
    "T09n0278_051:0721a05_0": "若欲出者，開示門戶；若失道者，示導正路；若欲度者，示以津濟；無舟檝者，而資給之；不知方域，示其樂土；以如是等無量方便，顯現開道而度脫之。",
    "T09n0278_051:0721a08_1": "發如是心：『我已照除長夜昏冥，世間眾事無不宣敘。",
    "T09n0278_051:0721a09_2": "又令眾生永滅癡闇，得清淨眼，離眾生相及諸邪見，常、樂、我、淨。』",
    "T09n0278_051:0721a11_3": "計著眾生及福伽羅陰界諸入，不了因果，行不善道，殺害眾生，乃至邪見、不孝父母，不供養沙門、婆羅門，遠離正道，行不善業，誹謗正道，欲壞法輪，毀菩薩眾，憎惡大乘，不讚菩提，毀呰賢聖，行惡人法，造五逆業，如是等類諸惡眾生，我以明淨慧光除其愚闇，令發阿耨多羅三藐三菩提心，究竟普賢菩薩所行，開十力道，遠離生死，現一切智城，諸佛境界，諸佛神通，具足諸力，現法持力，安住諸佛平等正法，現一切佛悉同一身。",
    "T09n0278_051:0721a21_4": "復次，善男子！",
    "T09n0278_051:0721a21_5": "我見貧、苦、老、病眾生，種種方便而救濟之。",
    "T09n0278_051:0721a22_6": "復作是念：『以無上法攝彼眾生，滅諸煩惱，令得解脫，離生、老、病、死、憂悲、苦惱、惡道諸難。",
    "T09n0278_051:0721a25_0": "近善知識，深入法界，離諸惡業，淨佛法身，置無老、病、死，常住法界。』",
    "T09n0278_051:0721a26_1": "「復次，善男子！",
    "T09n0278_051:0721a26_2": "我見諸惡眾生，遠離正道，趣於邪徑，著諸倒見，虛妄迷惑，具行不善，身、口、意業種種放逸，依止惡法，於非正覺為正覺想，於正覺所非正覺想。",
    "T09n0278_051:0721b01_3": "近惡知識，受諸苦惱，我見此已，無量方便除其邪惑，安立正見，令於天人最為殊勝。",
    "T09n0278_051:0721b03_4": "復作是念：『令諸眾生得出世間無上正道，不復退轉，於一切智滿足普賢菩薩大願，得一切智，而亦不離菩薩諸地，不壞眾生性。』」",
    "T09n0278_051:0721b06_5": "爾時，夜天欲重宣明此法門義，承佛神力，觀察十方，即為善財以偈頌曰：「我所成妙法，　　知時諸門地，　照除愚癡闇，　　普觀一切法。",
    "T09n0278_051:0721b10_0": "　無量無數劫，　　我常修大慈，　普覆諸群生，　　善財應速具。",
    "T09n0278_051:0721b12_0": "　成就大悲海，　　出生三世佛，　除滅一切苦，　　善財速究竟。",
    "T09n0278_051:0721b14_0": "　佛子心歡喜，　　遠離世間惡，　超出三界苦，　　受諸賢聖樂。",
    "T09n0278_051:0721b16_0": "　遠離有為惡，　　聲聞智解脫，　滿足如來力，　　佛子應究竟。",
    "T09n0278_051:0721b18_0": "　我以淨天眼，　　普觀十方剎，　於彼世界中，　　見佛處道場。",
    "T09n0278_051:0721b20_0": "　相好莊嚴身，　　無量眾圍遶，　放大光明海，　　普照化眾生。",
    "T09n0278_051:0721b22_0": "　覩諸群生類，　　死此而生彼，　迴流五趣中，　　常受無量苦。",
    "T09n0278_051:0721b24_0": "　以淨天耳海，　　普聞十方音，　一切語言海，　　皆悉能受持。",
    "T09n0278_051:0721b26_0": "　一切諸如來，　　無量微妙聲，　所轉淨法輪，　　悉聞能受持。",
    "T09n0278_051:0721b28_0": "　我以淨鼻根，　　法海中無礙，　能入諸法門，　　善財應究竟。",
    "T09n0278_051:0721c01_0": "　我成大人相，　　清淨廣長舌，　隨應演妙法，　　佛子應究竟。",
    "T09n0278_051:0721c03_0": "　清淨妙法身，　　三世如如等，　隨其所應化，　　一切無不現。",
    "T09n0278_051:0721c05_0": "　我心無所染，　　清淨如虛空，　普攝一切佛，　　而亦無所著。",
    "T09n0278_051:0721c07_0": "　了知無量剎，　　群生諸心海，　分別一切根，　　遠離眾虛妄。",
    "T09n0278_051:0721c09_0": "　我以神通力，　　遍遊無量剎，　普覆一切眾，　　調伏諸眾生。",
    "T09n0278_051:0721c11_0": "　智慧如虛空，　　無比無盡藏，　供養諸如來，　　饒益一切眾。",
    "T09n0278_051:0721c13_0": "　清淨廣智慧，　　分別諸法海，　除滅眾生惑，　　佛子應究竟。",
    "T09n0278_051:0721c15_0": "　通達三世法，　　深入諸佛海，　明了一切法，　　無能測量者。",
    "T09n0278_051:0721c17_0": "　一一微塵中，　　悉見佛剎海，　又覩諸如來，　　此是普力地。",
    "T09n0278_051:0721c19_0": "　見盧舍那佛，　　道場成正覺，　十方剎微塵，　　悉轉正法輪。」",
    "T09n0278_051:0721c21_0": "爾時，善財童子白言：「天神！",
    "T09n0278_051:0721c21_1": "發阿耨多羅三藐三菩提心，為幾時耶？",
    "T09n0278_051:0721c22_2": "得此法門其已久如？",
    "T09n0278_051:0721c23_0": "乃能如是饒益眾生！」",
    "T09n0278_051:0721c23_1": "答言：「佛子！",
    "T09n0278_051:0721c23_2": "乃往古世，過如須彌山微塵等劫，有世界名寶德，劫名寂靜。",
    "T09n0278_051:0721c25_3": "有五百億佛出興於世，時有大城，名蓮華光。",
    "T09n0278_051:0721c26_4": "有轉輪聖王，名善法度；如聖王法，成就七寶。",
    "T09n0278_051:0721c27_5": "城東有林，名曰妙德；於此林中有菩提樹，名一切佛自在光明。",
    "T09n0278_051:0721c28_6": "爾時，一切法雷王佛坐此樹下，成等正覺，放大光明，普照世界。",
    "T09n0278_051:0722a01_7": "王玉女，寶名法慧月蓮華光。",
    "T09n0278_051:0722a02_0": "於彼城內有一夜天，名曰淨月，於中夜時出微妙音告此玉女：『汝應當知一切法雷王佛出興于世，稱揚、讚歎彼佛功德，顯現如來自在神力，發阿耨多羅三藐三菩提心，讚歎普賢菩薩一切願行。』",
    "T09n0278_051:0722a06_1": "時，王玉女供養彼佛及諸菩薩、諸聲聞眾。",
    "T09n0278_051:0722a07_2": "善男子！",
    "T09n0278_051:0722a07_3": "爾時，玉女法慧月蓮華光者，豈異人乎？",
    "T09n0278_051:0722a08_4": "我身是也。",
    "T09n0278_051:0722a08_5": "「善男子！",
    "T09n0278_051:0722a09_0": "我於彼佛種善根力於須彌山微塵等劫，不墮地獄、餓鬼、畜生、閻羅王處，不生下賤之家，具足諸根，除滅眾苦。",
    "T09n0278_051:0722a11_1": "常於天人中勝，不離善知識、諸佛菩薩，不生五濁劫中，於彼諸佛菩薩所，增長善根，於八十須彌山微塵等劫，安隱快樂而未滿足菩薩諸根。",
    "T09n0278_051:0722a14_2": "「復次，善男子！",
    "T09n0278_051:0722a15_3": "過此須彌山微塵等劫已，復過一萬劫，有劫名離憂，世界名離垢勝；有須彌寂靜眼如來、應供、等正覺等五百如來出興于世。",
    "T09n0278_051:0722a18_4": "其佛國土或淨、或穢，彼世界中有一四天下，名曰離垢，城名莊嚴。",
    "T09n0278_051:0722a19_5": "我於爾時為明勝長者女，名勝慧光，端正殊妙。",
    "T09n0278_051:0722a20_6": "彼淨月天以本願力生此城中，復作夜天，名清淨眼。",
    "T09n0278_051:0722a22_7": "時，彼夜天復於中夜來詣我家，顯現妙色，讚歎如來，又勸導我詣彼如來，放大光明在前引導。",
    "T09n0278_051:0722a24_8": "我於爾時與父母俱，及其眷屬往詣須彌寂靜眼如來所，供養、恭敬，聽佛說法，得菩薩三昧，名曰見佛。",
    "T09n0278_051:0722a26_9": "教化眾生，明淨慧光，普照三世，得此三昧已，憶念過去須彌山微塵等劫所見諸佛，又聞彼佛所說經法，得光明普照諸法，壞散眾生愚癡法門，放大光明，照十佛剎微塵等世界。",
    "T09n0278_051:0722b01_10": "見彼剎中，一切如來往詣其所，知彼眾生諸語言法、心根欲性，為彼眾生作善知識，隨其所應，顯現其身。",
    "T09n0278_051:0722b04_11": "於念念中長養此法門，一身充滿世界微塵等世界，乃至充滿世界海微塵等世界海。",
    "T09n0278_051:0722b06_12": "悉見彼世界海微塵等世界海中，一切如來往詣其所，彼佛說法我悉聞持，分別了知彼諸如來本事願海，彼諸如來嚴淨佛剎，我亦嚴淨。",
    "T09n0278_051:0722b09_13": "於彼世界中，隨其所應，示現其身，化度眾生，念念長養於此法門，與法界等。",
    "T09n0278_051:0722b11_14": "善男子！",
    "T09n0278_051:0722b11_15": "我唯知此光明普照諸法、壞散眾生愚癡法門。",
    "T09n0278_051:0722b12_16": "諸大菩薩究竟無量無邊普賢所行深入法界海，建智慧幢，得諸三昧，遊戲神通，大願成滿，守護受持十方世界一切佛法。",
    "T09n0278_051:0722b15_17": "於念念中悉能嚴淨一切佛剎，滿功德海；於念念中教化一切諸群生海，智慧淨日普照三世一切世界，教化一切眾生離垢淨月，除滅一切眾生熱惱、疑惑、癡闇；於一切有海心無所著，演出清淨圓滿妙音，充滿十方一切法界；於一一微塵中顯現一切自在神力，明淨慧光普照三世，我當云何能知、能說彼功德行？",
    "T09n0278_051:0722b22_18": "善男子！",
    "T09n0278_051:0722b23_0": "此閻浮提摩竭提國有一夜天，名甚深妙德離垢光明，汝詣彼問云何菩薩學菩薩行、修菩薩道。」",
    "T09n0278_051:0722b25_1": "爾時，善財即以偈讚彼夜天曰：「我見清淨身，　　相好自莊嚴，　如文殊師利，　　亦如寶山王。",
    "T09n0278_051:0722b28_0": "　具足淨法身，　　三世悉平等，　普攝諸群生，　　其心無所著。",
    "T09n0278_051:0722c01_0": "　放演淨光明，　　遍照一切趣，　於一毛孔中，　　悉見諸星宿。",
    "T09n0278_051:0722c03_0": "　離垢清淨心，　　如空滿十方，　攝取諸法王，　　明淨深智慧。",
    "T09n0278_051:0722c05_0": "　一一毛孔中，　　悉放無量光，　十方諸佛所，　　普雨功德雲。",
    "T09n0278_051:0722c07_0": "　一一毛孔中，　　出諸變化身，　充滿十方界，　　方便度眾生。",
    "T09n0278_051:0722c09_0": "　本為菩薩時，　　淨不思議剎，　一一毛孔中，　　皆悉得顯現。",
    "T09n0278_051:0722c11_0": "　若有見聞者，　　悉獲功德利，　專求菩薩道，　　成就佛菩提。",
    "T09n0278_051:0722c13_0": "　若有見聞者，　　發大歡喜心，　遠離惡道難，　　除滅諸煩惱。",
    "T09n0278_051:0722c15_0": "　千剎微塵劫，　　讚歎其功德，　諸劫猶可盡，　　功德無窮已。」",
    "T09n0278_051:0722c17_0": "時，善財童子頭面敬禮彼夜天足，遶無數匝，眷仰觀察，心無厭足，辭退遊行向摩竭國。",
    "T09n0278_051:0722c18_1": "◎◎爾時，善財童子一心思惟彼夜天神初發道心，圓滿清淨。",
    "T09n0278_051:0722c20_2": "思惟是已，即得深入諸菩薩藏，出生菩薩諸大願海，淨諸菩薩波羅蜜道，逮得菩薩圓滿諸地，住諸菩薩圓滿行業，窮盡菩薩發趣道海，善能深入一切智海；皆悉救護一切眾生，長養增廣大慈悲雲，於一切剎出生普賢諸大願行。",
    "T09n0278_051:0722c25_3": "漸漸遊行，至甚深妙德離垢光明夜天所；頭面禮足，遶無數匝，恭敬合掌於一面住，白言：「天神！",
    "T09n0278_051:0722c28_0": "我已先發阿耨多羅三藐三菩提心，而未知菩薩云何修菩薩行、具足諸地？」",
    "T09n0278_051:0722c29_1": "答言：「善哉！",
    "T09n0278_051:0723a01_2": "善哉！",
    "T09n0278_051:0723a01_3": "童子乃能發阿耨多羅三藐三菩提心，問菩薩行，具足諸地！",
    "T09n0278_051:0723a02_4": "善男子！",
    "T09n0278_051:0723a02_5": "菩薩成就十法則能具足菩薩所行。",
    "T09n0278_051:0723a03_6": "何等為十？",
    "T09n0278_051:0723a03_7": "一者、得現前三昧，見一切佛。",
    "T09n0278_051:0723a04_8": "二者、得清淨眼，見一切佛相好嚴身。",
    "T09n0278_051:0723a05_9": "三者、分別了知一切諸佛，無量無邊功德大海。",
    "T09n0278_051:0723a06_10": "四者、無量無邊佛光明海，悉能普照一切法界。",
    "T09n0278_051:0723a07_11": "五者、於一毛孔放一切眾生數等大光明海，隨其所應，度脫眾生。",
    "T09n0278_051:0723a09_12": "六者、於一一毛孔悉見一切寶光焰海。",
    "T09n0278_051:0723a10_0": "七者、於念念中出一切佛，變化大海，充滿法界，究竟一切諸佛境界，教化眾生而無障礙。",
    "T09n0278_051:0723a12_1": "八者、出一切佛妙音聲海，轉三世佛清淨法輪。",
    "T09n0278_051:0723a13_2": "九者、演說一切修多羅雲，究竟佛音，深入一切諸如來海。",
    "T09n0278_051:0723a14_3": "十者、現不思議佛自在神力，化度眾生。",
    "T09n0278_051:0723a15_4": "善男子！",
    "T09n0278_051:0723a15_5": "若有菩薩具此十法，則滿足菩薩一切諸行。",
    "T09n0278_051:0723a16_6": "善男子！",
    "T09n0278_051:0723a16_7": "我已成就菩薩寂滅、定樂、精進法門，悉見三世嚴淨佛剎一切諸佛及眷屬海、無量無邊佛神力海。",
    "T09n0278_051:0723a19_8": "分別了知佛名號海，轉法輪海，知彼諸佛壽命無量，音聲微妙，法身清淨充滿法界，亦不著如來一切諸相。",
    "T09n0278_051:0723a21_9": "何以故？",
    "T09n0278_051:0723a21_10": "如來非過去，除滅世間一切取故；如來非未來，無所起故；如來非現在，無生身故；如來非滅，離語言道故；如來非實，現幻法故；如來非虛妄，饒益一切眾生出興世故；如來去無所至，滅死此生彼故；如來不可壞，法性無壞故；如來一性，離語言道故；如來無性，究竟法性故。",
    "T09n0278_051:0723a28_11": "善男子！",
    "T09n0278_051:0723a28_12": "我如是了知一切如來，開發增廣菩薩寂滅、定樂、精進法門，照明莊嚴，深入隨順、平等、堅固境界；分別了知遠離虛妄，發起大悲，攝取眾生，未曾捨離，一心寂定，正受初禪。",
    "T09n0278_051:0723b03_13": "除滅意業，得寂智力，攝取眾生，歡喜悅樂，入第二禪。",
    "T09n0278_051:0723b04_14": "捨離生死，寂滅涅槃，觀眾生性，修第三禪。",
    "T09n0278_051:0723b05_15": "滅一切眾生諸煩惱苦，修第四禪。",
    "T09n0278_051:0723b06_16": "增長一切智菩提心願，出生菩薩一切三昧海，巧妙方便，究竟菩薩一切法門海，成就菩薩遊戲神通，出生菩薩自在所行，明淨智慧，深入普門法界。",
    "T09n0278_051:0723b09_17": "善男子！",
    "T09n0278_051:0723b09_18": "我如是修習菩薩寂滅、定樂、精進法門，種種方便，度脫眾生。",
    "T09n0278_051:0723b11_19": "在家放逸、貪欲眾生，令修不淨想、不樂想、憂惱想、逼迫想、繫縛想、羅剎想、無常想、苦想、無我想、空想、不自在想、老死想，令彼眾生遠離五欲，常樂正法，信家非家，出家學道，思惟坐禪，為障亂聲，除鬼神怖。",
    "T09n0278_051:0723b16_20": "若於中夜欲出行時，為開門戶，光明照路，除滅闇冥。",
    "T09n0278_051:0723b17_21": "讚佛法僧及善知識，又復讚歎近善知識。",
    "T09n0278_051:0723b18_22": "令諸眾生未生惡法方便不生，已生惡法方便令滅，未生善法方便令生，已生善法方便增廣。",
    "T09n0278_051:0723b20_23": "行菩薩行，修波羅蜜，滿足大願，出生一切智；習大慈悲欲令眾生得人天樂，除滅妄想，增長善法，順薩婆若。",
    "T09n0278_051:0723b23_24": "善男子！",
    "T09n0278_051:0723b23_25": "我唯知此菩薩寂滅、定樂、精進法門。",
    "T09n0278_051:0723b24_26": "諸大菩薩滿普賢願，具足普賢菩薩所行，究竟得離癡闇法界，具諸善根，成就如來智力光明，於佛境界無所障礙，住生死中，心無所染，薩婆若願具足、成滿，深入一切諸佛剎海，攝取一切諸佛大海，受一切佛妙法雲海，滅一切眾生生死闇海，薩婆若光照生死夜；我當云何能知、能說彼功德行？",
    "T09n0278_051:0723c02_27": "善男子！",
    "T09n0278_051:0723c02_28": "去此不遠，如來右面有一夜天，名曰喜目觀察眾生。",
    "T09n0278_051:0723c03_29": "汝詣彼問云何菩薩學菩薩行、修菩薩道。」",
    "T09n0278_051:0723c04_30": "爾時，甚深妙德離垢光明夜天欲重宣明此法門義，以偈頌曰：「入於現前定，　　普見三世佛，　離垢清淨眼，　　分別諸佛海。",
    "T09n0278_051:0723c09_0": "　觀察諸佛身，　　相好自莊嚴，　一念無量力，　　自在滿法界。",
    "T09n0278_051:0723c11_0": "　盧舍那如來，　　道場成正覺，　一切法界中，　　轉於淨法輪。",
    "T09n0278_051:0723c13_0": "　最勝知法相，　　寂滅無有二，　妙色相莊嚴，　　顯現一切眾。",
    "T09n0278_051:0723c15_0": "　佛身難思議，　　悉滿諸法界，　普於十方剎，　　隨應悉現前。",
    "T09n0278_051:0723c17_0": "　一念放光明，　　一切剎塵等，　無量微妙色，　　普照諸法界。",
    "T09n0278_051:0723c19_0": "　如來一毛孔，　　放不思議光，　普照諸群生，　　除滅眾煩惱。",
    "T09n0278_051:0723c21_0": "　如來一毛孔，　　出無盡化海，　充滿諸法界，　　顯現眾生類。",
    "T09n0278_051:0723c23_0": "　如來一妙音，　　充滿諸法界，　普雨甘露法，　　令發菩提心。",
    "T09n0278_051:0723c25_0": "　無量劫修行，　　攝取諸群生，　普見諸佛剎，　　皆悉如電光。",
    "T09n0278_051:0723c27_0": "　如來出世間，　　普現群萌類，　眾生性境界，　　悉能分別知。",
    "T09n0278_051:0723c29_0": "　一切諸菩薩，　　所住諸法門，　於佛一毛孔，　　悉能分別知。",
    "T09n0278_051:0724a02_0": "　不遠有夜天，　　名喜目觀察，　汝往詣彼問，　　云何菩薩行？」",
    "T09n0278_051:0724a04_0": "時，善財童子頭面敬禮彼夜天足，遶無數匝，眷仰辭退，向喜目觀察眾生夜天。",
    "T09n0278_051:0724a05_1": "◎大方廣佛華嚴經卷五十一"
}