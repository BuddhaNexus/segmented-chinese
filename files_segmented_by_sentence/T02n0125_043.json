{
    "T02n0125_043:0780c17_0": "增壹阿含經卷第四十三",
    "T02n0125_043:0780c19_0": "東晉罽賓三藏瞿曇僧伽提婆譯",
    "T02n0125_043:0780c20_0": "善惡品第四十七",
    "T02n0125_043:0780c21_0": "（一）聞如是：一時，佛在舍衛國祇樹給孤獨園。",
    "T02n0125_043:0780c22_0": "爾時，世尊告諸比丘：「若有眾生奉行十法，便生天上；又行十法，便生惡趣；又行十法，入涅槃界。",
    "T02n0125_043:0780c24_1": "「云何修行十法，生惡趣中？",
    "T02n0125_043:0780c24_2": "於是，有人殺生、盜劫、淫泆、妄言、綺語、惡口、兩舌鬪亂彼此、嫉妬、瞋恚、興起邪見，是謂十法。",
    "T02n0125_043:0780c27_0": "其有眾生，行此十法，入惡趣中。",
    "T02n0125_043:0780c27_1": "「云何修行十法，得生天上？",
    "T02n0125_043:0780c28_2": "於是，有人不殺、不盜、不淫、不妄言、綺語、惡口，不兩舌鬪亂彼此，嫉妬、恚害、興起邪見。",
    "T02n0125_043:0781a01_3": "若有人行此十法者，便生天上。",
    "T02n0125_043:0781a02_4": "「云何修行十法，得至涅槃？",
    "T02n0125_043:0781a02_5": "所謂十念：念佛、念法、念比丘僧、念天、念戒、念施、念休息、念安般、念身、念死。",
    "T02n0125_043:0781a04_6": "是謂修行十法，得至涅槃。",
    "T02n0125_043:0781a05_0": "比丘當知，其生天及惡趣者，當念捨離；其十法得至涅槃者，善修奉行。",
    "T02n0125_043:0781a06_1": "如是，比丘！",
    "T02n0125_043:0781a06_2": "當作是學。」",
    "T02n0125_043:0781a07_3": "爾時，諸比丘聞佛所說，歡喜奉行。",
    "T02n0125_043:0781a08_0": "（二）聞如是：一時，佛在舍衛國祇樹給孤獨園。",
    "T02n0125_043:0781a09_1": "爾時，世尊告諸比丘：「由十惡之本，外物衰耗，何況內法！",
    "T02n0125_043:0781a10_2": "云何為十？",
    "T02n0125_043:0781a10_3": "所謂殺、盜、淫、妄言、綺語、惡口、兩舌鬪亂彼此、嫉妬、恚害、心懷邪見。",
    "T02n0125_043:0781a12_4": "由殺生報故，眾生壽命極短；由不與取故，眾生生便貧賤；由淫泆報故，眾生門不貞良；由妄語故，眾生口氣醜弊，致不鮮潔：由綺語故，致土地不平整；由兩舌報故，土地生荊棘；由惡口報故，語有若干種；由嫉妬故，以致穀不豐熟；由恚害報故，多諸穢惡之物；由邪見報故，自然生八大地獄。",
    "T02n0125_043:0781a19_5": "因此十惡報故，使諸外物衰秏，何況內物。",
    "T02n0125_043:0781a20_6": "是謂，比丘！",
    "T02n0125_043:0781a20_7": "當念捨離十惡之法，修行十善法。",
    "T02n0125_043:0781a21_8": "如是，比丘！",
    "T02n0125_043:0781a21_9": "當作是學。」",
    "T02n0125_043:0781a22_10": "爾時，諸比丘聞佛所說，歡喜奉行。",
    "T02n0125_043:0781a24_0": "（三）聞如是：一時，佛在舍衛國祇樹給孤獨園。",
    "T02n0125_043:0781a25_1": "爾時，波斯匿王往至世尊所，頭面禮足，在一面坐。",
    "T02n0125_043:0781a26_2": "爾時，波斯匿王往白世尊言：「如來審有是語：『施我獲福多，餘者獲福少；施我弟子，勿施餘人。』",
    "T02n0125_043:0781a28_3": "設有人作是語者，豈非毀如來法乎？」",
    "T02n0125_043:0781a29_4": "佛告王曰：「我無此語：『獨應施我，勿施餘人。』",
    "T02n0125_043:0781b01_5": "大王！",
    "T02n0125_043:0781b01_6": "當知，我恒有此語：『若比丘鉢中遺餘擲著水中，軟蟲食之猶得其福，何況施人而不獲福乎？』",
    "T02n0125_043:0781b03_7": "但，大王！",
    "T02n0125_043:0781b04_0": "我有是語：『施持戒人，其福益多，勝於犯戒之人。』」",
    "T02n0125_043:0781b05_1": "爾時，波斯匿王前白佛言：「唯然，世尊！",
    "T02n0125_043:0781b06_0": "施持戒人，其福倍多於犯戒之人者上。」",
    "T02n0125_043:0781b06_1": "王復白佛言：「尼揵子來語我言：『沙門瞿曇知於幻術，能迴轉世人。』",
    "T02n0125_043:0781b08_2": "世尊！",
    "T02n0125_043:0781b08_3": "此語為審乎？",
    "T02n0125_043:0781b08_4": "為非耶？」",
    "T02n0125_043:0781b09_5": "佛告王曰：「如是，大王！",
    "T02n0125_043:0781b09_6": "如向來言：『我有幻法，能迴轉世人。』」",
    "T02n0125_043:0781b10_7": "王白佛言：「何者名為迴轉幻法？」",
    "T02n0125_043:0781b11_8": "佛告王曰：「其殺生者其罪難量，其不殺者受福無量；其不與取者獲罪無量，其不盜者獲福無量；夫淫泆者受罪無量，其不淫者受福無量；其邪見者受罪無量，其正見者獲福無量。",
    "T02n0125_043:0781b15_9": "我所解幻法者，正謂此耳。」",
    "T02n0125_043:0781b16_10": "是時，波斯匿王白世尊言：「若當世間人民、魔、若魔天、有形之類，深解此幻術者則獲大幸。",
    "T02n0125_043:0781b18_11": "自今已後，不復聽外道異學入我國界，聽四部之眾恒在我宮，常當供養，隨其所須。」",
    "T02n0125_043:0781b20_12": "佛告大王：「勿作是語。",
    "T02n0125_043:0781b20_13": "所以然者，施畜生之類，猶獲其福；及施犯戒之人，亦獲其福；施持戒之人，福亦難量；施外仙道之人，獲一億之福；施須陀洹、斯陀含、阿那含、阿羅漢、辟支佛及佛，其福不可量。",
    "T02n0125_043:0781b24_14": "是故，大王！",
    "T02n0125_043:0781b25_15": "當興發意，供給當來過去諸佛、聲聞弟子。",
    "T02n0125_043:0781b26_16": "如是，大王！",
    "T02n0125_043:0781b26_17": "當作是學。」",
    "T02n0125_043:0781b26_18": "爾時，波斯匿王聞佛所說，歡喜奉行。",
    "T02n0125_043:0781b28_0": "（四）聞如是：一時，佛在舍衛國祇樹給孤獨園。",
    "T02n0125_043:0781b29_1": "爾時，眾多比丘食後皆集普會講堂，咸共論說此義，所謂論者，衣裳、服飾、飲食之論，鄰國、賊寇、戰鬪之論，飲酒、淫泆、五樂之論，歌舞、戲笑、妓樂之論。",
    "T02n0125_043:0781c03_2": "如此非要，不可稱計。",
    "T02n0125_043:0781c03_3": "爾時，世尊以天耳聽聞諸比丘各作是論，即往至普會講堂所，問諸比丘：「汝等集此欲何所論說？」",
    "T02n0125_043:0781c06_4": "是時，諸比丘白世尊言：「我等集此共論此不要事。」",
    "T02n0125_043:0781c07_5": "是時，佛告諸比丘曰：「止！",
    "T02n0125_043:0781c08_0": "止！",
    "T02n0125_043:0781c08_1": "比丘！",
    "T02n0125_043:0781c08_2": "勿作此論。",
    "T02n0125_043:0781c08_3": "所以然者，此論非義，亦無善法之趣，不由此論得修梵行，不得滅盡涅槃之處，不得沙門平等之道。",
    "T02n0125_043:0781c10_4": "此皆俗論，非正趣之論。",
    "T02n0125_043:0781c11_5": "汝等已離俗修道，不應思惟敗行之論。",
    "T02n0125_043:0781c12_6": "汝等設欲論者，當論十事功德之論。",
    "T02n0125_043:0781c13_7": "云何為十？",
    "T02n0125_043:0781c13_8": "若精勤比丘，少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。",
    "T02n0125_043:0781c16_9": "汝等設欲論者，當論此十事。",
    "T02n0125_043:0781c17_10": "所以然者，潤及一切，多所饒益，得修梵行，得至滅盡無為之處，涅槃之要也。",
    "T02n0125_043:0781c19_11": "汝今族姓子已出家學道，應當思惟此十事。",
    "T02n0125_043:0781c20_12": "此論者，正法之論，去離惡趣。",
    "T02n0125_043:0781c20_13": "如是，比丘！",
    "T02n0125_043:0781c21_14": "當作是學。」",
    "T02n0125_043:0781c21_15": "爾時，諸比丘聞佛所說，歡喜奉行。",
    "T02n0125_043:0781c23_0": "（五）聞如是：一時，佛在舍衛國祇樹給孤獨園。",
    "T02n0125_043:0781c24_1": "爾時，眾多比丘皆集普會講堂，各生此論：「今舍衛城穀米勇貴，乞求難果。",
    "T02n0125_043:0781c25_2": "世尊又說：『依於飲食，人身得存，四大依倚心所念法，法依善趣之本。』",
    "T02n0125_043:0781c27_3": "我等今日便當差次立人乞求。",
    "T02n0125_043:0781c28_4": "使乞求之人得見好妙色，得極妙更樂，得衣裳、飲食、床臥具、病瘦醫藥，不亦善耶？」",
    "T02n0125_043:0782a01_5": "爾時，世尊清淨無瑕穢以天耳遙聞諸比丘各生此論。",
    "T02n0125_043:0782a02_6": "爾時，世尊即往至普會講堂所，在眾中坐，告諸比丘：「汝等集此為何論義？」",
    "T02n0125_043:0782a04_7": "比丘對曰：「我等所論：『今舍衛城乞求難得，欲共差次一人次第乞食，隨時得見好色妙服，及衣被、飲食、床臥具、病瘦醫藥。』",
    "T02n0125_043:0782a06_8": "我等所論正論此耳。」",
    "T02n0125_043:0782a07_9": "佛告比丘：「若乞求比丘四事供養：衣被、飲食、床臥具、病瘦醫藥，復用見色、聲、香、味、細滑法乎？",
    "T02n0125_043:0782a09_10": "我恒教勅，乞食求有二事：可親、不可親。",
    "T02n0125_043:0782a10_11": "設得衣被、飲食、床臥具、病瘦醫藥，增益惡法，無有善法，此不可親。",
    "T02n0125_043:0782a12_12": "若得乞求衣被、飲食、床臥具、病瘦醫藥，增益善法，不增惡法，此便可親。",
    "T02n0125_043:0782a13_13": "汝等比丘，於此法中，欲作何等之論？",
    "T02n0125_043:0782a14_14": "汝等所論者，非正法論，當捨此法，更莫思惟，不由此得至休息滅盡涅槃之處。",
    "T02n0125_043:0782a16_15": "「設欲論者，當論此十法。",
    "T02n0125_043:0782a17_16": "云何為十？",
    "T02n0125_043:0782a17_17": "若精勤比丘，少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。",
    "T02n0125_043:0782a20_18": "汝等設欲論者，當論此十事。",
    "T02n0125_043:0782a21_19": "所以然者，潤及一切，多所饒益，得修梵行，得至滅盡之處、無為涅槃界。",
    "T02n0125_043:0782a22_20": "此論者沙門之義，當念思惟，勿去離心。",
    "T02n0125_043:0782a23_21": "如是，比丘！",
    "T02n0125_043:0782a24_22": "當作是學。」",
    "T02n0125_043:0782a24_23": "爾時，諸比丘聞佛所說，歡喜奉行。",
    "T02n0125_043:0782a26_0": "（六）聞如是：一時，佛在舍衛國祇樹給孤獨園。",
    "T02n0125_043:0782a27_1": "爾時，眾多比丘各集普會講堂，作是異論：「今舍衛城乞食難得，非比丘所安之處，我等可立一人次第乞食。",
    "T02n0125_043:0782a29_2": "此乞比丘，能辦衣被、飲食、床臥具、病瘦醫藥，無所乏短。」",
    "T02n0125_043:0782b01_3": "爾時，眾中有一比丘，白諸人曰：「我等不堪任在此乞求，各共詣摩竭國於彼乞求，又且穀米豐賤，飲食極饒。」",
    "T02n0125_043:0782b04_4": "更復有比丘說曰：「我等不宜在彼國乞食。",
    "T02n0125_043:0782b05_5": "所以然者，阿闍世王在彼治化，主行非法，又殺父王，與提婆達兜為友。",
    "T02n0125_043:0782b07_6": "以此因緣故，不宜在彼乞求。」",
    "T02n0125_043:0782b07_7": "復有比丘說曰：「今此拘留沙國土，人民熾盛，饒財多寶，宜在彼土乞求。」",
    "T02n0125_043:0782b09_8": "復有比丘作是說：「我等不宜在彼土乞食。",
    "T02n0125_043:0782b10_9": "所以然者，惡生王於彼土治化，極為兇弊，無有慈仁，人民麁暴，好喜鬪訟。",
    "T02n0125_043:0782b12_10": "以此因緣，故不應在彼乞食。」",
    "T02n0125_043:0782b13_11": "復有比丘說曰：「我等宜在拘深婆羅[木*奈]城，優填王所治之處，篤信佛法，意不移動，我等宜在彼土乞食，所願無違。」",
    "T02n0125_043:0782b15_12": "爾時，世尊以天耳聞諸比丘各生此論，即嚴整衣服，至諸比丘所，在中央坐，問諸比丘曰：「汝等集此欲何等論，為說何事？」",
    "T02n0125_043:0782b18_13": "是時，比丘白佛言：「我等集此各興此論：『今舍衛城穀米勇貴，乞求叵得，各當共詣摩竭國界，於彼乞求，又彼國土饒財多寶，所索易得。』",
    "T02n0125_043:0782b22_14": "其中或有比丘說曰：『我等不宜彼國乞食。",
    "T02n0125_043:0782b23_15": "所以然者，阿闍世王在彼治化，主行非法，又殺父王，與提婆達兜為友。",
    "T02n0125_043:0782b24_16": "以此因緣，故不宜在彼乞求。』",
    "T02n0125_043:0782b25_17": "其中復有比丘說曰：『今拘留沙國，人民熾盛，饒財多寶，宜在彼國乞食。』",
    "T02n0125_043:0782b27_18": "復有比丘作是說：『我等不宜在彼乞食。",
    "T02n0125_043:0782b28_19": "所以然者，惡生王於彼治化，為人兇惡，無有慈仁，好喜鬪訟。",
    "T02n0125_043:0782b29_20": "以此因緣，故不宜在彼乞食。』",
    "T02n0125_043:0782c01_21": "復有比丘說曰：『我等宜在拘深婆羅[木*奈]城，優填王所治之處，篤信佛法，意不移動，宜在彼乞食，所願無違。』",
    "T02n0125_043:0782c03_22": "在此所論，正謂此耳。」",
    "T02n0125_043:0782c04_23": "爾時，佛告諸比丘：「汝等莫稱譏王治國家界，亦莫論王有勝劣。」",
    "T02n0125_043:0782c06_0": "爾時，世尊便說此偈：「夫人作善惡，　　行本有所因，　彼彼獲其報，　　終不有毀敗。",
    "T02n0125_043:0782c09_0": "　夫人作善惡，　　行本有所因，　為善受善報，　　惡受惡果報。",
    "T02n0125_043:0782c11_0": "「是故，比丘！",
    "T02n0125_043:0782c11_1": "勿興斯意論國事緣，不由此論得至滅盡涅槃之處，亦不得沙門正行之法。",
    "T02n0125_043:0782c13_2": "設欲作是論，非是正業。",
    "T02n0125_043:0782c13_3": "汝等應當學十事論。",
    "T02n0125_043:0782c14_4": "云何為十？",
    "T02n0125_043:0782c14_5": "若精勤比丘，少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就，汝設欲論者，當論此十事。",
    "T02n0125_043:0782c17_6": "所以然者，普潤一切，得修梵行，得至滅盡涅槃之處。",
    "T02n0125_043:0782c19_7": "汝等已出家學道，離於世俗，當勤思惟，勿去離心。",
    "T02n0125_043:0782c20_8": "如是，比丘！",
    "T02n0125_043:0782c20_9": "當作是學。」",
    "T02n0125_043:0782c21_0": "爾時，諸比丘聞佛所說，歡喜奉行。",
    "T02n0125_043:0782c22_0": "（七）聞如是：一時，佛在舍衛國祇樹給孤獨園。",
    "T02n0125_043:0782c23_1": "爾時，眾多比丘集普會講堂各興此論：「今波斯匿王主行非法，犯聖律教，讖比丘尼得阿羅漢道，十二年中閉在宮內，與共交通。",
    "T02n0125_043:0782c26_2": "又不事佛、法、比丘僧，無篤信之心向阿羅漢，則無信心於佛、法、聖眾，我等宜應遠離，勿止此土。",
    "T02n0125_043:0782c28_3": "所以然者，王行非法時，王大臣亦行非法，大臣以行非法，左右吏佐亦行非法；吏佐已行非法，諸庶人類亦行非法。",
    "T02n0125_043:0783a02_4": "我今宜在遠國乞求，不止此邦。",
    "T02n0125_043:0783a02_5": "又可觀彼風俗之化，已見風俗之化，則見殊異之處。」",
    "T02n0125_043:0783a04_6": "爾時，世尊以天耳聽聞諸比丘各興此論，即往至諸比丘所，在中央坐。",
    "T02n0125_043:0783a05_7": "爾時，佛告諸比丘：「汝等集此為何論說？」",
    "T02n0125_043:0783a06_8": "眾多比丘白世尊言：「我等在此論波斯匿王，主行非法，犯聖律教，十二年中閉讖比丘尼，在深宮內，接待以色。",
    "T02n0125_043:0783a09_9": "又得道之人行過三界，然王亦不事佛、法及眾僧，無篤信之心向阿羅漢；已無此心，則無此心於三尊。",
    "T02n0125_043:0783a11_10": "我等宜遠遊，不須住此。",
    "T02n0125_043:0783a12_11": "所以然者，王行非法時，臣佐、人民亦復行惡，又觀世間風化之法。」",
    "T02n0125_043:0783a14_12": "爾時，世尊告曰：「汝等勿論國界之事，當自剋己，思惟內省，挍計分別。",
    "T02n0125_043:0783a15_13": "言此論者不合至理，亦復不令人得修梵行，滅盡無為涅槃之處，當自修己，熾然法行，自歸最尊。",
    "T02n0125_043:0783a18_14": "若比丘能自修己，興隆法樂者，此人之類便為我躬自所生。",
    "T02n0125_043:0783a19_15": "云何，比丘！",
    "T02n0125_043:0783a19_16": "能自熾然，興隆法樂，無有虛妄，自歸最尊？",
    "T02n0125_043:0783a20_17": "於是，比丘！",
    "T02n0125_043:0783a21_18": "內自觀身，身意止，自攝其心，除去亂想，無有憂愁；外自觀身，身意止，自攝其心，除去亂想，無有愁憂；有復內外觀身，身意止；內觀痛，外觀痛，內外觀痛；內觀心，外觀心，內外觀心；內觀法，外觀法，內外觀法，法意止，自攝其心，除去亂想，無有愁憂。",
    "T02n0125_043:0783a27_0": "如是，比丘！",
    "T02n0125_043:0783a27_1": "能自熾然其行，興隆法樂，自歸最尊。",
    "T02n0125_043:0783a28_2": "諸有將來、現在比丘，能自熾然不失行本，便為我之所生。",
    "T02n0125_043:0783a29_3": "「是故，比丘！",
    "T02n0125_043:0783a29_4": "若欲有所論，當論於十事。",
    "T02n0125_043:0783b01_5": "云何為十？",
    "T02n0125_043:0783b01_6": "所謂精勤比丘，少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。",
    "T02n0125_043:0783b04_7": "汝等設欲論者，當論此十事。",
    "T02n0125_043:0783b05_8": "所以然者，潤及一切，多所饒益，得修梵行，至滅盡之處、無為涅槃界。",
    "T02n0125_043:0783b07_9": "此論者沙門之義，當念思惟，勿去離心。",
    "T02n0125_043:0783b08_0": "如是，比丘！",
    "T02n0125_043:0783b08_1": "當作是學。」",
    "T02n0125_043:0783b08_2": "爾時，諸比丘聞佛所說，歡喜奉行。",
    "T02n0125_043:0783b10_0": "（八）聞如是：一時，佛在舍衛國祇樹給孤獨園。",
    "T02n0125_043:0783b11_1": "爾時，舍衛國城中有一長者，與羅云作坐禪屋。",
    "T02n0125_043:0783b12_2": "爾時，羅云隨其日數，止彼屋中，後便人間遊化。",
    "T02n0125_043:0783b13_3": "時，彼長者竊生此心：「我當往覲尊者羅云。」",
    "T02n0125_043:0783b14_4": "爾時，長者見羅云房中，寂寞不見人住，見已，語諸比丘曰：「尊者羅云今為所在？」",
    "T02n0125_043:0783b16_5": "比丘報曰：「羅云在人間遊化。」",
    "T02n0125_043:0783b16_6": "長者報曰：「唯願諸賢差次人在吾房中住。",
    "T02n0125_043:0783b17_7": "世尊亦說：『造立園果，及作橋舡，近道作圊廁，持用惠施，長夜獲其福，戒法成就，死必生天上。』",
    "T02n0125_043:0783b20_8": "以是之故，我與羅云作屋耳。",
    "T02n0125_043:0783b20_9": "今羅云不樂我房，唯願諸賢差次人住我房中。」",
    "T02n0125_043:0783b22_10": "諸比丘對曰：「如長者教。」",
    "T02n0125_043:0783b22_11": "爾時，諸比丘即差次一比丘住房中。",
    "T02n0125_043:0783b23_12": "是時，尊者羅云便作是念：「我離世尊積久，今可往問訊。」",
    "T02n0125_043:0783b24_13": "是時，尊者羅云即往至世尊所，頭面禮足，在一面坐。",
    "T02n0125_043:0783b26_14": "須臾之間，即從座起，還詣房中，見有異比丘在屋中住。",
    "T02n0125_043:0783b27_15": "見已，語彼比丘曰：「誰持我房與卿使住？」",
    "T02n0125_043:0783b28_16": "比丘報曰：「眾僧差次令我住此房中。」",
    "T02n0125_043:0783b29_17": "是時，羅云還至世尊所，因此緣本，具白世尊：「不審如來，眾僧差次我房，使道人在此止住耶？」",
    "T02n0125_043:0783c02_18": "佛告羅云：「汝往至長者家，語長者曰：『我所行法無有身、口、意行有過乎？",
    "T02n0125_043:0783c04_19": "又非身三、口四、意三過乎？",
    "T02n0125_043:0783c04_20": "長者先持房施我，後復持與聖眾。』」",
    "T02n0125_043:0783c05_21": "是時，羅云受佛教已，即往長者家，語長者曰：「我非有身三、口四、意三過乎？」",
    "T02n0125_043:0783c07_22": "長者報曰：「我亦不見羅云身、口、意過也。」",
    "T02n0125_043:0783c08_23": "羅云語長者曰：「何故奪我房舍持與聖眾？」",
    "T02n0125_043:0783c09_24": "長者報曰：「我見房空，是故持施聖眾。",
    "T02n0125_043:0783c10_25": "時我復作是念：『尊者羅云必不樂我房中。』",
    "T02n0125_043:0783c11_26": "故持惠施耳。」",
    "T02n0125_043:0783c11_27": "是時，羅云聞長者語已，即還至世尊所，以此因緣，具白如來。",
    "T02n0125_043:0783c13_28": "是時，世尊即告阿難：「速打揵椎，諸有比丘在祇洹精舍者，盡集普會講堂。」",
    "T02n0125_043:0783c14_29": "時，阿難即受佛教，召諸比丘在普會講堂。",
    "T02n0125_043:0783c15_30": "爾時，世尊告諸比丘：「我今當說惠施清淨，汝等善思念之。」",
    "T02n0125_043:0783c17_31": "爾時，諸比丘從佛受教。",
    "T02n0125_043:0783c17_32": "世尊告曰：「彼云何名為惠施清淨？",
    "T02n0125_043:0783c18_33": "於是，比丘！",
    "T02n0125_043:0783c18_34": "若有人以物惠施，後復還奪更與餘人，此名為施不均整，非平等施。",
    "T02n0125_043:0783c20_35": "若復有人奪彼人物，持施聖眾；若復有人還奪聖眾，持用與人，此非為平等之施，亦非清淨之施。",
    "T02n0125_043:0783c22_36": "轉輪聖王自於境界猶得自在，比丘於己衣鉢亦得自在。",
    "T02n0125_043:0783c24_37": "若復彼人口不見許，而取他人物與人者，此非平等之施。",
    "T02n0125_043:0783c25_38": "我今告諸比丘，施主見與，受主不見與者，此非平等之施。",
    "T02n0125_043:0783c26_39": "若復彼比丘會遇命終，當持此一房在眾中結羯磨，傳告唱令：『某甲比丘命終，今持此房在眾分處，欲安處何人？",
    "T02n0125_043:0783c29_40": "隨聖眾教。",
    "T02n0125_043:0783c29_41": "諸賢！",
    "T02n0125_043:0783c29_42": "任使某甲比丘住者，各共忍之。』",
    "T02n0125_043:0784a01_43": "若不聽者，今便說再三，亦當作是說之。",
    "T02n0125_043:0784a02_44": "若眾僧一人不聽而與者，則非平等之施，則為雜濁之物。",
    "T02n0125_043:0784a04_0": "今還與羅云房，清淨受之。」",
    "T02n0125_043:0784a04_1": "爾時，諸比丘聞佛所說，歡喜奉行。",
    "T02n0125_043:0784a06_0": "（九）聞如是：一時，佛在羅閱城迦蘭陀竹園所，與大比丘眾五百人俱。",
    "T02n0125_043:0784a07_1": "時，尊者大均頭在靜寂之處，興此念想：「諸前後中央之見，云何得知？」",
    "T02n0125_043:0784a09_2": "爾時，大均頭到時，著衣持鉢，到世尊所，頭面禮足，在一面坐。",
    "T02n0125_043:0784a10_3": "爾時，均頭白世尊言：「今此諸見，前後相應。",
    "T02n0125_043:0784a11_4": "云何得滅此見，又使餘者不生？」",
    "T02n0125_043:0784a12_5": "世尊告曰：「於是，均頭！",
    "T02n0125_043:0784a12_6": "此見所出與所滅之處，皆是無常、苦、空。",
    "T02n0125_043:0784a13_7": "均頭知之，當建此意。",
    "T02n0125_043:0784a14_8": "夫見之法六十二種，要當住十善之地，除去此見。",
    "T02n0125_043:0784a15_9": "云何為十？",
    "T02n0125_043:0784a15_10": "於是，均頭！",
    "T02n0125_043:0784a16_0": "他好殺生，我等應當不殺；他好盜，我不盜；他犯梵行，我行梵行；他妄語，我不行妄語；他行兩舌鬪亂彼此、綺語、惡口、嫉妬、恚、邪見，我行正見。",
    "T02n0125_043:0784a19_1": "「均頭當知，如從惡道得值正道，如從邪見得至正見，迴邪就正，猶如有人自己沒溺，復欲渡人者，終無此理。",
    "T02n0125_043:0784a21_2": "己未滅度，欲使他人滅度者，此事不然。",
    "T02n0125_043:0784a22_3": "如有人自不沒溺，便能渡人，可有此理。",
    "T02n0125_043:0784a23_4": "今亦如是，自般涅槃，復使他人取滅度者，可有此理。",
    "T02n0125_043:0784a25_5": "是故，均頭當念，離殺，不殺滅度；離盜，不盜滅度；離淫，不淫滅度；離妄語，不妄語滅度；離綺語，不綺語滅度；離麁言，不麁言滅度；離鬪亂彼此，不鬪亂彼此滅度；離嫉妬，不嫉妬滅度；離恚，不恚滅度；離邪見，得正見滅度。",
    "T02n0125_043:0784b01_6": "「均頭當知，若凡夫之人便生此念：『為有我耶？",
    "T02n0125_043:0784b02_7": "為無我耶？",
    "T02n0125_043:0784b03_0": "有我無我耶？",
    "T02n0125_043:0784b03_1": "世有常耶？",
    "T02n0125_043:0784b03_2": "世無常耶？",
    "T02n0125_043:0784b03_3": "世有邊耶？",
    "T02n0125_043:0784b04_4": "世無邊耶？",
    "T02n0125_043:0784b04_5": "命是身耶？",
    "T02n0125_043:0784b04_6": "為命異身異耶？",
    "T02n0125_043:0784b04_7": "如來死耶？",
    "T02n0125_043:0784b05_8": "如來不死耶？",
    "T02n0125_043:0784b05_9": "為有死耶？",
    "T02n0125_043:0784b05_10": "為無死耶？",
    "T02n0125_043:0784b06_11": "為誰造此世？』",
    "T02n0125_043:0784b06_12": "生諸邪見：『為是梵天造此世？",
    "T02n0125_043:0784b07_13": "為是地主施設此世？",
    "T02n0125_043:0784b07_14": "又梵天此眾生，地主造此世間；眾生本無今有，已有便滅。』",
    "T02n0125_043:0784b08_15": "凡夫之人無聞、無見，便生此念。」",
    "T02n0125_043:0784b09_16": "爾時，世尊便說此偈：「自然有梵天，　　此是梵志語，　此見不真正，　　如彼之所見。",
    "T02n0125_043:0784b13_0": "　我主生蓮華，　　梵天於中出，　地主生梵天，　　自生不相應。",
    "T02n0125_043:0784b15_0": "　地主剎利種，　　梵志之父母，　云何剎利子，　　梵志還相生？",
    "T02n0125_043:0784b17_0": "　尋其所生處，　　諸天之所說，　此是歎譽言，　　還自著羇難。",
    "T02n0125_043:0784b19_0": "　梵天生人民，　　地主造世間，　或言餘者造，　　此語誰者審？",
    "T02n0125_043:0784b21_0": "　恚欲之所惑，　　三事共合集，　心不得自在，　　自稱我世勝。",
    "T02n0125_043:0784b23_0": "　天神造世間，　　亦非梵天生，　設復梵天造，　　此非虛妄耶？",
    "T02n0125_043:0784b25_0": "　尋跡遂復多，　　審諦方言虛，　其行各各異，　　此行不審實。",
    "T02n0125_043:0784b27_0": "「均頭當知，眾生之類所見不同，其念各異。",
    "T02n0125_043:0784b28_0": "此諸見者皆是無常，其有懷抱此見，則是無常變易之法。",
    "T02n0125_043:0784b29_1": "若他人殺生，我等當離殺生；設他盜者，當遠離之，不習其行，專其心意，不使錯亂，思惟挍計，邪見所興，乃至十惡之法皆當去離，不習其行。",
    "T02n0125_043:0784c03_2": "若他瞋恚，我等學於忍辱，他人懷嫉妬，我當捨離；他興憍慢，我念捨離；若他自稱、毀餘人，我等不自稱、不毀他人；他不少欲，我等當學少欲；他人犯戒，我修其戒；他人有懈怠，我當精進；他人不行三昧，我行三昧。",
    "T02n0125_043:0784c08_3": "當作是學。",
    "T02n0125_043:0784c08_4": "他人愚惑，我行智慧。",
    "T02n0125_043:0784c09_5": "其能觀察分別其法者，邪見消滅，餘者不生。」",
    "T02n0125_043:0784c10_6": "是時，均頭受如來教已，在閑靜之處，思惟挍計，所以族姓子，出家學道，著三法衣，修無上梵行：生死已盡，梵行已立，所造已辦，更不復受有，如實知之。",
    "T02n0125_043:0784c13_7": "是時，均頭便成阿羅漢。",
    "T02n0125_043:0784c14_8": "爾時，均頭聞佛所說，歡喜奉行。",
    "T02n0125_043:0784c16_0": "（一〇）聞如是：一時，佛在舍衛國祇樹給孤獨園。",
    "T02n0125_043:0784c17_1": "爾時，世尊告諸比丘：「地獄眾生受其罪報，極至一劫，或有其中間夭者；受畜生罪報，極至一劫，其間有中夭者；受餓鬼報，極至一劫，其間有中夭者。",
    "T02n0125_043:0784c20_2": "比丘當知，欝單曰人壽千歲，無有中夭者。",
    "T02n0125_043:0784c21_3": "所以然者，彼土人民無所係屬，設於彼命終，生善處天上，無有墮落者。",
    "T02n0125_043:0784c23_4": "弗于逮人民壽五百歲，亦有中夭者；瞿耶尼人民壽二百五十歲，亦有中夭者；閻浮提人民極壽百歲，亦有中夭者多。",
    "T02n0125_043:0784c26_0": "「正使人壽命極至十十，人民之兆以壽十十，其行不同，性分各異。",
    "T02n0125_043:0784c27_1": "初十幼小，無所識知；第二十少多有知，猶不貫了；第三十欲意熾盛，貪著於色；第四十多諸伎術，所行無端；第五十解義明了，所習不忘；第六十慳著財物，意不決了；第七十懈怠憙眠，體性遲緩；第八十無有少壯之心，亦無榮飾；第九十多諸病痛，皮緩面皺；第十十諸根衰秏，骨節相連，多忘意錯。",
    "T02n0125_043:0785a05_2": "比丘知之，設人壽百歲，當經歷爾許之難。",
    "T02n0125_043:0785a06_3": "設人壽百歲，當經三百冬、夏春、秋，計其壽命，蓋不足言。",
    "T02n0125_043:0785a07_4": "若人壽百歲，當食三萬六千食，其間或有不食時：瞋不食，不與不食，病不食。",
    "T02n0125_043:0785a09_5": "計彼食與不食，及飲母乳，取要言之，三萬六千食。",
    "T02n0125_043:0785a10_6": "比丘！",
    "T02n0125_043:0785a11_0": "若人壽百歲其限歲數，飲食之法其狀如是。",
    "T02n0125_043:0785a12_0": "「比丘當知，閻浮地人民，或壽極長與無量壽等。",
    "T02n0125_043:0785a13_1": "過去久遠不可計世，有王名療眾病，壽命極長，顏色端正，受樂無量。",
    "T02n0125_043:0785a14_2": "爾時，無疾病、老、死之患。",
    "T02n0125_043:0785a15_3": "時，有夫婦二人生一子，子便命終。",
    "T02n0125_043:0785a16_4": "是時，父母抱舉令坐，又持食與，然彼子不飲、不食，亦不起坐。",
    "T02n0125_043:0785a17_5": "何以故爾？",
    "T02n0125_043:0785a17_6": "以命終故。",
    "T02n0125_043:0785a18_7": "是時，彼父母便生此念：『我子今日何為瞋恚，不肯食飲，亦不言語？』",
    "T02n0125_043:0785a19_8": "所以然者，由彼人民不聞死亡音響之所致也。",
    "T02n0125_043:0785a20_9": "「爾時，彼父母便復念曰：『我子今已經七日不飲、不食，亦復不知何由默然？",
    "T02n0125_043:0785a22_10": "我今可以此因緣，往白療病大王使知。』",
    "T02n0125_043:0785a23_11": "是時，父母往至王所，以此因緣，具白大王。",
    "T02n0125_043:0785a24_12": "是時，大王便作是念：『今日已聞死亡音響。』",
    "T02n0125_043:0785a25_13": "王告之曰：『汝等可持此小兒到吾所。』",
    "T02n0125_043:0785a26_14": "爾時，父母即抱小兒至國王所。",
    "T02n0125_043:0785a27_15": "王見已，告父母曰：『此兒已命終。』",
    "T02n0125_043:0785a27_16": "時，父母白王言：『云何名為命終？』",
    "T02n0125_043:0785a28_17": "王告曰：『此兒更不行起、言對、談說、飲食、戲樂，身體正直，無所復為，故名為命終。』",
    "T02n0125_043:0785b01_18": "是時，夫婦復白王言：『如此之變，當經幾時？』",
    "T02n0125_043:0785b02_19": "王告之曰：『此兒不久身體爛壞，膖脹臭處，無所復任。』",
    "T02n0125_043:0785b03_20": "爾時，父母不信王語，復抱死兒，還至家中，未經幾時，身體盡壞，極為臭穢。",
    "T02n0125_043:0785b05_21": "是時，父母方信王語云：『此兒不久身體膖脹，盡當壞敗。』",
    "T02n0125_043:0785b06_22": "「是時，夫婦復抱此膖脹小兒至國王所，而白王言：『唯然，大王！",
    "T02n0125_043:0785b08_23": "今持此兒奉貢大王。』",
    "T02n0125_043:0785b08_24": "時，父母亦不啼哭。",
    "T02n0125_043:0785b09_25": "所以然者，由不聞死亡之音故。",
    "T02n0125_043:0785b10_26": "是時，大王剝取其皮，而作大鼓，復勅作七重樓閣，持此鼓安處其上，即勅一人：『汝當知之，令守護此鼓，百歲一擊，無令失時。』",
    "T02n0125_043:0785b13_27": "受王教誡，百歲一擊。",
    "T02n0125_043:0785b13_28": "時，諸人民聞此鼓音，怪未曾有，語諸人曰：『何者音響，為是誰聲，乃徹於斯？』",
    "T02n0125_043:0785b15_29": "王告之曰：『此是死人皮之響。』",
    "T02n0125_043:0785b16_30": "眾生聞已，各興念曰：『奇哉！",
    "T02n0125_043:0785b16_31": "乃聞此聲。』",
    "T02n0125_043:0785b17_0": "「汝等比丘，爾時王者，豈異人乎？",
    "T02n0125_043:0785b17_1": "莫作是觀。",
    "T02n0125_043:0785b18_0": "所以然者，爾時王者，即我身是也。",
    "T02n0125_043:0785b18_1": "以此知之，昔日閻浮地壽命極長，如今閻浮地人民極為短命，滅者難限。",
    "T02n0125_043:0785b20_2": "所以然者，由殺害多故，致命極短，華色失乎！",
    "T02n0125_043:0785b21_3": "由此因緣，故致變怪。",
    "T02n0125_043:0785b22_4": "「比丘當知，閻浮地五十歲，四天王中一日一夜。",
    "T02n0125_043:0785b23_5": "計彼日夜之數，三十日為一月，十二月為一歲，四天王壽命五百歲，或復有中夭者。",
    "T02n0125_043:0785b25_6": "計人中之壽十八億歲，還活地獄一日一夜。",
    "T02n0125_043:0785b26_7": "計彼一日一夜之數，三十日為一月，十二月為一歲，還活地獄極壽千歲，復有中夭者。",
    "T02n0125_043:0785b28_8": "計人中之壽三十六億歲，計人中百歲，三十三天一日一夜，計彼日月年歲之數，三十三天壽千歲，其間或有中夭者。",
    "T02n0125_043:0785c02_0": "計人中之壽三十六億歲，阿鼻地獄中一日一夜，復計彼日月之數，三十日為一月，十二月為一歲，計彼日夜之數壽二萬歲，計人中之壽，壽一拘利。",
    "T02n0125_043:0785c05_1": "如是，比丘！",
    "T02n0125_043:0785c05_2": "計此之壽轉轉增倍，除無想天。",
    "T02n0125_043:0785c06_3": "無想天壽八萬四千劫，除淨居天不來此世。",
    "T02n0125_043:0785c07_4": "是故，比丘！",
    "T02n0125_043:0785c07_5": "勿懷放逸，於現身上得盡有漏。",
    "T02n0125_043:0785c08_6": "如是，比丘！",
    "T02n0125_043:0785c08_7": "當作是學。」",
    "T02n0125_043:0785c09_8": "爾時，諸比丘聞佛所說，歡喜奉行。",
    "T02n0125_043:0785c11_0": "增壹阿含經卷第四十三",
    "T02n0125_043:0785c12_0": "經言「百歲當經三百冬夏秋」，謂冬夏秋各一百，故言三百；而不言春者，此順西域三時也。",
    "T02n0125_043:0785c14_1": "言三時者，寒熱雨三也。",
    "T02n0125_043:0785c14_2": "言冬即彼寒時，夏即彼熱時，秋即彼雨時。",
    "T02n0125_043:0785c15_3": "然彼三時各四月，計一年有十二月。",
    "T02n0125_043:0785c16_4": "今以冬夏秋擬彼三時，而月數少，蓋譯者不善方言也。"
}