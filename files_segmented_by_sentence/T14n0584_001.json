{
    "T14n0584_001:0968a08_0": "長爪梵志請問經",
    "T14n0584_001:0968a10_0": "大唐三藏法師義淨奉　制譯",
    "T14n0584_001:0968a11_0": "如是我聞：一時，薄伽梵在王舍城鷲峯山中，與大苾芻眾千二百五十人俱，并餘苾芻、苾芻尼、近事男、近事女、國王、大臣、沙門、婆羅門、外道之類，天、龍、藥叉、人非人等，瞻仰而住。",
    "T14n0584_001:0968a15_0": "爾時，世尊為說自證微妙之法，所謂初中後善，文義巧妙，純一圓滿，清淨鮮白，梵行之相。",
    "T14n0584_001:0968a18_0": "爾時，有一長爪梵志，來詣佛所，策杖而立，問言：「喬答摩！",
    "T14n0584_001:0968a19_1": "汝曾實作如是宣說，世由自業，業為能授，業為生處，業為親族，業為所依耶！」",
    "T14n0584_001:0968a22_0": "佛告婆羅門：「我作是說，世由自業，業為能授，業為生處，業為親族，業為所依。」",
    "T14n0584_001:0968a23_1": "婆羅門曰：「若如是者，沙門喬答摩！",
    "T14n0584_001:0968a24_2": "先作何業，令汝獲得金剛不壞堅固之身？」",
    "T14n0584_001:0968a25_3": "佛告婆羅門：「我於前生，遠離殺害有情命根，由彼業力，今獲斯果。」",
    "T14n0584_001:0968a28_0": "「沙門喬答摩！",
    "T14n0584_001:0968a28_1": "先作何業，令汝獲得手指纖長網縵為相？」",
    "T14n0584_001:0968a29_2": "佛告婆羅門：「我於前生，遠離偷盜他人財物，由彼業力，今獲斯果。」",
    "T14n0584_001:0968b02_0": "「沙門喬答摩！",
    "T14n0584_001:0968b02_1": "先作何業，令汝獲得具足色力諸根圓滿？」",
    "T14n0584_001:0968b03_2": "佛告婆羅門：「我於前生，遠離女人欲染之事，由彼業力，今獲斯果。」",
    "T14n0584_001:0968b05_0": "「沙門喬答摩！",
    "T14n0584_001:0968b05_1": "先作何業，令汝獲得出廣長舌，自覆其面？」",
    "T14n0584_001:0968b06_2": "佛告婆羅門：「我於前生，遠離妄語詭誑於人，由彼業力，今獲斯果。」",
    "T14n0584_001:0968b08_0": "「沙門喬答摩！",
    "T14n0584_001:0968b08_1": "先作何業，令汝獲得威儀庠序，如師子行？」",
    "T14n0584_001:0968b09_2": "佛告婆羅門：「我於前生，遠離諸酒放逸之處，由彼業力，今獲斯果。」",
    "T14n0584_001:0968b11_0": "「沙門喬答摩！",
    "T14n0584_001:0968b11_1": "先作何業，令汝獲得微妙相好，莊嚴其身？」",
    "T14n0584_001:0968b12_2": "佛告婆羅門：「我於前生，遠離歌舞倡艶之事，由彼業力，今獲斯果。」",
    "T14n0584_001:0968b14_0": "「沙門喬答摩！",
    "T14n0584_001:0968b14_1": "先作何業，令汝獲得上妙香氣，芬馥其身？」",
    "T14n0584_001:0968b15_2": "佛告婆羅門：「我於前生，遠離香花瓔珞莊飾，由彼業力，今獲斯果。」",
    "T14n0584_001:0968b17_0": "「沙門喬答摩！",
    "T14n0584_001:0968b17_1": "先作何業，令汝獲得受用金剛勝妙之座？」",
    "T14n0584_001:0968b18_2": "佛告婆羅門：「我於前生，遠離高床大床驕恣之物，由彼業力，今獲斯果。」",
    "T14n0584_001:0968b20_0": "「沙門喬答摩！",
    "T14n0584_001:0968b20_1": "先作何業，令汝獲得四十牙齒鮮白齊平？」",
    "T14n0584_001:0968b21_2": "佛告婆羅門：「我於前生，遠離非時飲噉諸食，由彼業力，今獲斯果。」",
    "T14n0584_001:0968b23_0": "「沙門喬答摩！",
    "T14n0584_001:0968b23_1": "先作何業，令汝獲得頂上肉髻圓滿姝好？」",
    "T14n0584_001:0968b24_2": "佛告婆羅門：「我於前生，於三寶、二師沙門、婆羅門、父母、尊長，應恭敬處，五輪著地，以無慢心虔誠致禮，由彼業力，今獲斯果。」",
    "T14n0584_001:0968b28_0": "時婆羅門，見佛為說因果不虛，白言：「喬答摩！",
    "T14n0584_001:0968b29_0": "此名何福？",
    "T14n0584_001:0968b29_1": "云何受持？」",
    "T14n0584_001:0968b29_2": "佛言：「此名八支淨戒，若能一日一夜，或復長時，從師受持，獲果如是。」",
    "T14n0584_001:0968c03_0": "爾時長爪梵志，既於佛所聞說八支日夜淨戒，由先遠離鄙惡業故，便能獲得勝妙莊嚴，深心信受，歡喜踊躍，即於佛前捨高慢心，投杖于地，合掌恭敬，禮佛雙足，白言：「世尊！",
    "T14n0584_001:0968c06_1": "我今始知善惡之業感報不虛，我從今日乃至盡形，歸依佛陀兩足中尊；乃至盡形，歸依達磨離欲中尊；乃至盡形，歸依僧伽諸眾中尊。",
    "T14n0584_001:0968c10_2": "我受八支近住淨戒，始從今時，乃至明旦日出已來，於其中間：「不害一切命，　　不盜他財物，　不婬不妄語，　　飲酒放逸處，　花莊及歌舞，　　高大非時食，　我今悉遠離，　　受持淨八支。」",
    "T14n0584_001:0968c16_0": "第二、第三亦如是說。",
    "T14n0584_001:0968c17_0": "佛告婆羅門：「善哉！",
    "T14n0584_001:0968c17_1": "善哉！",
    "T14n0584_001:0968c17_2": "如是應作，如是應持。」",
    "T14n0584_001:0968c18_3": "爾時世尊，說是法已，時婆羅門，及苾芻眾，諸人天等，皆大歡喜，信受奉行。",
    "T14n0584_001:0968c20_0": "長爪梵志請問經"
}