{
    "T25n1512_006:0836b13_0": "金剛仙論卷第六",
    "T25n1512_006:0836b15_0": "魏天平二年菩提流支三藏於洛陽譯",
    "T25n1512_006:0836b16_0": "「須菩提！",
    "T25n1512_006:0836b16_1": "如來說忍辱波羅蜜」者，此挍量分中第八經文。",
    "T25n1512_006:0836b17_2": "此所以來者，前段經明以恒沙身命布施，不如受持此經一四句偈、為人演說，其福不可教，應云彼人取初心中捨身命布施是有漏之因故，所以不及持經之福。",
    "T25n1512_006:0836b20_3": "論主應如是釋，而所以云「彼捨身命苦身心故」者，為欲生起此經，故作是說，序疑者意。",
    "T25n1512_006:0836b22_4": "云何疑者？",
    "T25n1512_006:0836b23_0": "彼人捨恒沙身命，是取相心故，因不清淨。",
    "T25n1512_006:0836b23_1": "所得果報不出三界，亦不清淨故。",
    "T25n1512_006:0836b24_2": "得福少者，諸菩薩等依此經修行捨身命者，因亦應不清淨。",
    "T25n1512_006:0836b26_3": "若因不清淨，所感果報亦不清淨，同於苦果。",
    "T25n1512_006:0836b27_4": "如似忍辱仙人為歌利王割截身體，爾時身心苦惱。",
    "T25n1512_006:0836b28_5": "引此為難，故以經答，明前捨恒沙身者，在於地前是凡夫人，未得無我之解，未斷身見等或，故有取相心，無忍波羅蜜。",
    "T25n1512_006:0836c01_6": "當捨身時，情生苦性，以此捨身難。",
    "T25n1512_006:0836c02_7": "以為法故，雖難能捨。",
    "T25n1512_006:0836c03_8": "復謂無為法身，因於人天有為果報。",
    "T25n1512_006:0836c04_9": "有此分別故，所得因果俱不清淨。",
    "T25n1512_006:0836c04_10": "今明忍辱仙人乃是初地菩薩，解法身是無為，已得無生忍度，成就離取相心。",
    "T25n1512_006:0836c06_11": "捨身命時，心無煩惱，故不以為難。",
    "T25n1512_006:0836c07_12": "以是義故，因是清淨、果亦清淨。",
    "T25n1512_006:0836c08_13": "此之二人既凡聖位殊，何得以凡夫捨身有苦，難於聖人依經修行捨身者亦使有苦？",
    "T25n1512_006:0836c10_14": "為除此疑故，故次明也。",
    "T25n1512_006:0836c11_0": "「如來說忍辱波羅蜜」者，明如來說依經修行，謂菩薩等已證初地，出生忍波羅蜜故，無有取相之心。",
    "T25n1512_006:0836c13_1": "捨身之時無故，言如來說忍辱波羅蜜也。",
    "T25n1512_006:0836c14_2": "「即非忍辱波羅蜜」者，明此初地所得忍波羅蜜，非地前凡夫二乘所境界，故言即非忍辱波羅蜜。",
    "T25n1512_006:0836c16_3": "此明地前凡夫未得初地忍波羅蜜真無我解，猶有取相之捨身有苦，不得以此比類引之為難也。",
    "T25n1512_006:0836c18_4": "何以故知？",
    "T25n1512_006:0836c19_5": "「如我往昔為歌利王割截身體，應生瞋恨」，明忍辱仙人得初地無生，會真無我解，離二種煩惱。",
    "T25n1512_006:0836c21_6": "何者為二？",
    "T25n1512_006:0836c21_7": "一者無始妄想我見俱生煩惱。",
    "T25n1512_006:0836c22_8": "既有此我見故，便成就三不善根及三善根性，後時遇緣則起也。",
    "T25n1512_006:0836c23_9": "二者瞋恨等墮煩惱也。",
    "T25n1512_006:0836c24_10": "此言「何以故」，釋上何以得知。",
    "T25n1512_006:0836c24_11": "我於爾時已證初地忍波羅蜜彼岸功德，非是地前凡夫，故言何以故也，故引如我昔為歌利王以答之。",
    "T25n1512_006:0836c27_12": "「歌利王」者，此幡惡王也，明如來因地時曾現作外通仙人，在山學通，為王射獵問鹿因緣，仙人說語答，王不正敬，即為割截身體節節分解。",
    "T25n1512_006:0837a01_13": "「不生瞋恨」者，以得初地無生真無我解、一體平等心，不見彼是惡王、我為能忍，故不生瞋恨。",
    "T25n1512_006:0837a03_14": "以是故知忍波羅蜜唯在初地上法也，不得以地前捨身有苦是其不如，難於忍波羅蜜亦使是劣也。",
    "T25n1512_006:0837a06_15": "「我於爾時無我相等」者，明仙人離於我見俱生煩惱也。",
    "T25n1512_006:0837a07_16": "此我相等四句，釋不異上第六段中，故不更釋也。",
    "T25n1512_006:0837a08_17": "「無相」者，明此菩薩既證初地真如無我一體心成故，不見彼是惡人能割之者、我為菩薩是受割之人，彼此隹夷氓然平觀，故言無相也。",
    "T25n1512_006:0837a11_18": "得云無相者，何但無有我相，乃至亦無無我相也。",
    "T25n1512_006:0837a12_19": "又復解云：以此菩薩既道證初地，得一體悲心成故，冥然無分別，不見有彼此，我異惡人、惡人異我，故言無相也。",
    "T25n1512_006:0837a15_20": "乘此復生疑，難此云：菩薩不見能割所割二乘之異名無相者，為有心故言不見？",
    "T25n1512_006:0837a17_21": "為無心故不見？",
    "T25n1512_006:0837a17_22": "若無心故不見者，菩薩云何而得修行利益眾生？",
    "T25n1512_006:0837a18_23": "故答「亦非無相」，明此菩薩解彼此無二時，非是念無心，正是初地以上轉勝真解無漏之心。",
    "T25n1512_006:0837a20_24": "既此解，雖不見眾生與己身有異，而能以慈悲心廣度眾生，但利眾生不自利益也。",
    "T25n1512_006:0837a22_25": "如《十地經》說「一切動心憶想皆悉盡滅者，無有障法想，非無治法想」；此亦如是，無有障想，故言無想。",
    "T25n1512_006:0837a24_26": "非無治想，故言亦非無相也。",
    "T25n1512_006:0837a25_27": "故不應難言菩薩得一體平等解無心修行度眾生也。",
    "T25n1512_006:0837a27_0": "「何以故？",
    "T25n1512_006:0837a27_1": "我於往昔節節支解時，若有我等相，應生瞋恨」者，釋無我人一。",
    "T25n1512_006:0837a28_2": "何以得知？",
    "T25n1512_006:0837a28_3": "我於往昔彼歌利生割截身時，離我等根本煩惱也。",
    "T25n1512_006:0837b01_4": "即釋云「我於爾時若有我等者，應生瞋恨」故。",
    "T25n1512_006:0837b02_5": "以離我見之惑，得無我解，此以離瞋恨，故證無我見根本或也。",
    "T25n1512_006:0837b03_6": "「又念過去五百世作忍辱仙人至無壽者相」，何故復引此來也？",
    "T25n1512_006:0837b05_7": "欲明忍波羅蜜有二種：一者地前、二者地上，非但今者初地中得忍波羅蜜成就，能離二種障煩惱；於往昔五百世作忍辱仙人，在於地前性地中時，此以得相似忍深伏煩惱，為王割截身體已不生瞋恨，況復今日在初地中得真無我忍行成就，而復生於瞋恨？",
    "T25n1512_006:0837b11_0": "故引此仙人為證也。",
    "T25n1512_006:0837b12_0": "「是故須菩提！",
    "T25n1512_006:0837b12_1": "菩薩離一切相發菩提心」，此文所以復來，明「是故」者，以是初地以上得真如實智平等無我之解、忍波羅蜜成就，能忍苦行，於天上菩提不生退轉故。",
    "T25n1512_006:0837b15_2": "以是地前未得無生忍波羅蜜成就，見苦行若，於無上菩提喜生退轉故，是故勸勵地前諸小菩薩，應當離一切法中所相之菩發三菩提心也。",
    "T25n1512_006:0837b19_3": "言發三菩提心者，勸地前人發初地以上三菩提也也。",
    "T25n1512_006:0837b21_0": "「何以故」者，問何以故，勸地前人發初地不取相真無我解三菩提心。",
    "T25n1512_006:0837b22_1": "故答「若心有住則為非住」，明若心於色等有為五欲法中有取相心住者之倒者，則住世間有為法中，非住出世間無為法中也。",
    "T25n1512_006:0837b25_2": "「則為非住」者，明既住世間法中，則為非住於初地，不住道真無漏解出世間法也。",
    "T25n1512_006:0837b27_3": "「不應住色等生心」者，不著果報。",
    "T25n1512_006:0837b27_4": "「應生無所住心」者，不應報恩，闕不論不著自身也。",
    "T25n1512_006:0837b29_5": "「是故佛說菩薩心不住色布施」者，是故懷取相心者住於世間，不能住於出世，不住道中故。",
    "T25n1512_006:0837c02_6": "上第四如實修行分中，佛說不著三事行於布施，故云心不住色布施也。",
    "T25n1512_006:0837c04_0": "因前不住世間不見三事，乘生疑難：若菩薩得出世無我平等解故不住三事，復不見施者等三。",
    "T25n1512_006:0837c06_1": "若爾，菩薩出於世間，眾生沒在世間。",
    "T25n1512_006:0837c07_0": "復言不見眾生，若爾，菩薩云何有施能利益眾生也？",
    "T25n1512_006:0837c08_1": "故答云「菩薩為利益一切眾生故，應如是布施」，明若取相心施，尚不能自利，況能利他也？",
    "T25n1512_006:0837c10_2": "安以不取相心行施，故能利益一切眾生。",
    "T25n1512_006:0837c11_3": "如我上說，如是不取相心而行布施，得福德無量也。",
    "T25n1512_006:0837c13_0": "覆生疑難：若言為利益眾生行布施者，則還是取眾生相，云何上言菩薩於平等理中，不見我為菩薩、彼是眾生相也？",
    "T25n1512_006:0837c15_1": "故答「世尊！",
    "T25n1512_006:0837c15_2": "一切眾生相即是非相」，此明一切眾生相者五陰所成假名名字虛妄眾生，但有名用也。",
    "T25n1512_006:0837c17_3": "「即是非相」者，明此虛妄眾生及以五陰中本來空寂，求定實神我眾生及以定實我所不可得，故言即是非相，此明人無我空也。",
    "T25n1512_006:0837c21_0": "乘復有疑：若一切眾生，本來無我我所，空故不可得，即是非相者，如來何故於處處經中說有眾生？",
    "T25n1512_006:0837c23_1": "如此經中說卵生等眾生，以此來驗，故知實有眾生，那得道言眾生即非眾生也？",
    "T25n1512_006:0837c25_2": "若爾，正可無定實神我眾生可度，故言一切眾生即是非相；然非無五陰所成虛假眾生，何故不度也？",
    "T25n1512_006:0837c27_3": "故答「如來說一切眾生即非眾生」，明如來依世諦道中說有眾生，非謂有定實眾生，此正以五陰法來成彼虛假眾生，此五陰法自體本來空寂故，此五陰所成假名眾生亦空，故云即非眾生也。",
    "T25n1512_006:0838a02_4": "此明五陰因緣法體空乃至假名亦無也，故亦無虛假眾生可度也。",
    "T25n1512_006:0838a05_0": "此一段經，凡以五偈釋。",
    "T25n1512_006:0838a05_1": "「能忍於苦行」一偈，作上問答意釋疑也。",
    "T25n1512_006:0838a06_2": "「能忍於苦行」者初二句，釋經中忍辱波羅蜜，此明初地菩薩忍有二種：一能忍打罵割截之惱；二得無生忍，能忍說法生滅之患，故云能忍於苦行也。",
    "T25n1512_006:0838a09_3": "何故能忍？",
    "T25n1512_006:0838a10_0": "故下句云「以苦行有善」。",
    "T25n1512_006:0838a10_1": "「有善」者，得忍波羅蜜等無漏功德真如證智理之解，故言以苦行有善也。",
    "T25n1512_006:0838a12_2": "「彼福不可量」者，釋經「即非波羅蜜」，明初地所得忍波羅蜜，非二乘凡夫之所惻度，故云不可量也。",
    "T25n1512_006:0838a14_3": "「如是最勝義」者，成上不可量，明初地菩薩得忍波羅蜜，會二無我第一之法，於住前凡夫二乘所不能及，故言最勝義也。",
    "T25n1512_006:0838a18_0": "第二偈，釋經仙人為歌利王所割無二種煩惱忍不生瞋也。",
    "T25n1512_006:0838a19_1": "「離我及恚相」者，此一句明菩薩昔曾為仙人，被歌利王割截身體，離二種煩惱：一、離我見俱生煩惱，二、離瞋恨等容塵煩惱。",
    "T25n1512_006:0838a22_2": "「離我」者，離我人見等根本惑也。",
    "T25n1512_006:0838a22_3": "「及恚相」者，離瞋恨等容塵煩惱惑也。",
    "T25n1512_006:0838a23_4": "此明初地菩薩永斷四住及習氣皆盡也。",
    "T25n1512_006:0838a24_5": "「實無於苦惱」者，釋經中「無相」。",
    "T25n1512_006:0838a25_6": "苦本由於著我我所，菩薩既離我我所，何惱之有？",
    "T25n1512_006:0838a26_7": "故云實無於苦惱也。",
    "T25n1512_006:0838a26_8": "「共樂有慈悲」者，釋經中「亦非無相」。",
    "T25n1512_006:0838a27_9": "「共樂」者，此明菩薩從發心以來，恒在心念：我何時當得慈悲成就，身如地水火風能實益眾生？",
    "T25n1512_006:0838a29_10": "是故菩薩既會初地無生，得一體心成，故能以慈悲實益稱本願心，故共樂也。",
    "T25n1512_006:0838b02_11": "明何故無苦？",
    "T25n1512_006:0838b02_12": "以有忍波羅蜜第一之樂。",
    "T25n1512_006:0838b03_13": "何故得此第一之樂？",
    "T25n1512_006:0838b03_14": "以得一體慈悲心相應故也。",
    "T25n1512_006:0838b04_15": "「如是苦行果」者，如是慈悲第一之樂，是初地所得。",
    "T25n1512_006:0838b05_16": "「苦行果」者，不因地前故，成上持經之福勝也。",
    "T25n1512_006:0838b06_17": "「此二偈說何義」以下，此一段長行論中有二：從初至「慈悲心相應故如是說」，釋前二偈也。",
    "T25n1512_006:0838b08_18": "「雖此苦行同於苦果，而此苦行不疲惓」者，論主將正答疑家所引捨身無苦，先略領疑意故，言雖此苦行同於苦果也。",
    "T25n1512_006:0838b11_19": "明忍辱仙人為歌利王割截身時，此苦行雖似同前捨身，而此苦行不疲惓，以仙人被割截時不以苦行為苦故。",
    "T25n1512_006:0838b13_20": "於此捨身苦行情無厭惓，於無上菩提心不退轉也。",
    "T25n1512_006:0838b15_21": "「以有羼提波羅蜜名為第一」者，明仙人所以能於捨身無惓、於菩提不退者，以得此初地羼提波羅蜜成就故不生苦惱，不同地前人捨身生苦，那得之為難？",
    "T25n1512_006:0838b18_22": "此釋偈中初句也。",
    "T25n1512_006:0838b19_23": "「彼圻有二種義」者，釋偈中第二句「以苦行有善」，解經中波羅蜜義。",
    "T25n1512_006:0838b20_24": "「一者波羅蜜清淨善根體」者，初地真如證智清淨善根萬德之體。",
    "T25n1512_006:0838b22_0": "「二者彼圻功德不可量」者，明即此證智體上有萬功德之用也。",
    "T25n1512_006:0838b23_1": "此萬德用，非二乘凡夫惻量境界，故言不可量也。",
    "T25n1512_006:0838b24_2": "此句解波羅蜜義竟，乘作非波羅蜜義也。",
    "T25n1512_006:0838b25_3": "「如經即非波羅蜜」者，即乘舉第二句經來結，然後解作非波羅蜜義也。",
    "T25n1512_006:0838b27_4": "「是故為得第一法」者，是初地忍辱波羅蜜，非地前凡夫二乘惻量境界義故，說地前人未得無我之解，但為得初地忍波羅蜜第一法故，此苦行尚勝彼捨身，何況仙人已證初地，離於我相及瞋恚相，而當不勝前捨身也？",
    "T25n1512_006:0838c03_0": "此句結勝前捨身，即釋第二偈上句「離我及瞋恚相」也。",
    "T25n1512_006:0838c04_1": "「又此行無苦」者，釋偈中實無於苦惱也。",
    "T25n1512_006:0838c05_2": "「不但無苦，及有樂，以有慈悲故」者，釋偈中其樂有慈悲也，如經結也。",
    "T25n1512_006:0838c06_3": "「此明慈悲心相應故如是說」者，論主自言，我何故作偈云「實無於苦惱，共樂有慈悲」釋此經中「無相亦非無相」也？",
    "T25n1512_006:0838c09_4": "以得一體慈悲相應故，捨身時無苦而有樂故，得說偈中二句為釋故，云如是說也。",
    "T25n1512_006:0838c12_0": "「若有菩薩不離我相等」者，此長行論中第二，將欲作第三偈，釋經中「菩薩應離一切相」，主心不住色有施故，先玄舉凡夫菩薩未得無我解於苦行生厭，復欲退菩提心。",
    "T25n1512_006:0838c15_1": "為勸此人，令修不取相不退之行，故作此生起。",
    "T25n1512_006:0838c16_2": "「如經」等，舉所勸經結也。",
    "T25n1512_006:0838c17_3": "「此明何義」者，此問：向論主生起舉經結中為明何義也？",
    "T25n1512_006:0838c18_4": "即釋云「未生第一菩提心者有如是過」，明未證初地第一菩提心者，喜見苦行若有退菩提心過也。",
    "T25n1512_006:0838c20_5": "「為防此過」者，為防退轉過故，即作第三偈，釋經中防過之意。",
    "T25n1512_006:0838c22_6": "云「為不捨心起」，此第三偈，明為初地不捨菩提心故，起地前不取相行，釋經中「是故菩薩應離一切相發阿耨菩提心」等。",
    "T25n1512_006:0838c24_7": "「不捨心」者，謂初地不捨菩提心也，明地前菩薩未發初地無我心者，見苦行苦，苦有退失。",
    "T25n1512_006:0838c26_8": "今言為者，教地前菩薩為初地不捨菩提心故，起地前方便不取相行，趣於地上真無生忍堅固解故，之為不捨心起也。",
    "T25n1512_006:0838c29_9": "「修行及堅固」者，上句云起，此言修也，明初地無生之解永不退轉不可沮壞，名為堅固。",
    "T25n1512_006:0839a02_10": "所以修地前方便行者，為證初地無生堅固之解，故云修行及堅固。",
    "T25n1512_006:0839a04_11": "上句云為不捨心起，此言修行及堅固，義一名異也。",
    "T25n1512_006:0839a05_12": "「為忍波羅蜜」者，釋前二句。",
    "T25n1512_006:0839a05_13": "然前二句釋義已盡，所以有此四句綩轉相釋，名為成偈故也。",
    "T25n1512_006:0839a07_14": "此第三句還釋成初句，明初地所以得不捨菩提心者，以其得忍波羅蜜成就故，不見苦行苦，不捨菩提心也。",
    "T25n1512_006:0839a09_15": "忍波羅蜜猶是初地無生之解也。",
    "T25n1512_006:0839a10_16": "「習彼能學心」者，此第四句，釋上第二句。",
    "T25n1512_006:0839a11_17": "「習」者，修習也。",
    "T25n1512_006:0839a11_18": "「彼」者，彼於初地無生堅固解也。",
    "T25n1512_006:0839a12_19": "「能學心」者，是初地前方便行也。",
    "T25n1512_006:0839a13_20": "明為彼初地平等無上堅固解故，習地前方便能學心也。",
    "T25n1512_006:0839a14_21": "此能學心即是修行故，言習彼能學心也。",
    "T25n1512_006:0839a15_22": "「此義云何」等一段長行，論略有二意：從初至「攝六波羅蜜故」，此釋前偈也。",
    "T25n1512_006:0839a17_23": "「為何等心起行相而修行」者，問偈中第二句也。",
    "T25n1512_006:0839a18_24": "「為何等心不捨相」者，問偈中初句也。",
    "T25n1512_006:0839a19_0": "若作次第，從初句問亦得。",
    "T25n1512_006:0839a19_1": "此作二問竟，以下半偈答云「為忍波羅蜜，習彼能學心」也。",
    "T25n1512_006:0839a20_2": "「又第一義心」者，提偈前生起中第一心來也。",
    "T25n1512_006:0839a21_3": "「已入初地得羼提波羅蜜」者，屬當下半偈中忍波羅蜜，以為已入初地第一義心也，答向二問竟也。",
    "T25n1512_006:0839a24_4": "「此名不住心」者，此忍波羅蜜是初地不住道心也。",
    "T25n1512_006:0839a25_5": "「如經」以下，重舉經結也。",
    "T25n1512_006:0839a25_6": "「何以故」者，問此經中何故云應離一切相發三菩提心？",
    "T25n1512_006:0839a27_0": "故言何以故也。",
    "T25n1512_006:0839a27_1": "即釋云「亦不住生心義故」，示於色等法中不取著者，能證初地菩提心義故。",
    "T25n1512_006:0839a29_2": "此釋經中「何以故？",
    "T25n1512_006:0839a29_3": "若心有住則為非住」也。",
    "T25n1512_006:0839b01_0": "「若心住於色等法，彼心不住佛菩提」者，此明於色等法中取著者，不能證初地菩提心也。",
    "T25n1512_006:0839b03_0": "此釋經中「不住色生心乃至心不住色布施」也。",
    "T25n1512_006:0839b04_1": "此明不住心行於布施者。",
    "T25n1512_006:0839b04_2": "此結次前所釋二句經也。",
    "T25n1512_006:0839b05_3": "「此經文說不住心起行方便」者，此向來經文明若能起此不著心者，便得與初地為方便因也。",
    "T25n1512_006:0839b07_4": "「以檀波羅蜜攝六故」者，如上第四如實修行分中以一攝六，義可知也。",
    "T25n1512_006:0839b09_0": "「云何為利益眾生而不名住於眾生」者，此是偈中第二意，論主將作第四偈釋經故，先作生疑之意，即舉斷疑經來結，後方以偈釋之也。",
    "T25n1512_006:0839b12_1": "此第四偈，明離眾生相及五陰事也，釋經中「菩薩為利益一切眾生應如是布施」等一段經。",
    "T25n1512_006:0839b14_2": "「修行利眾生」者，此一句偏釋「為利益一切眾生應如是布施」。",
    "T25n1512_006:0839b15_3": "此中有疑：若不見三事、不取眾生相，云何行施因義得成也？",
    "T25n1512_006:0839b16_4": "故答云「修行利眾生」，明菩薩雖不見三事、不取眾生相，然非不為利益眾生行於布施，因義得成，故下句云「如是因當識」。",
    "T25n1512_006:0839b19_5": "「如是因」者，初地檀波羅蜜即是了因行也，因義既成，勸人識知也。",
    "T25n1512_006:0839b22_0": "乘復生疑者：為利益眾生行布施者，即走取眾生相。",
    "T25n1512_006:0839b23_1": "故下半偈答云「眾生及事相，遠離亦應知」，此釋經中「一切眾生相即是非相」。",
    "T25n1512_006:0839b24_2": "「遠離」者，不取眾生相也。",
    "T25n1512_006:0839b25_3": "「亦應知」者，明非但離眾生，亦遠離五陰事相也。",
    "T25n1512_006:0839b26_4": "以此即知，初地菩薩利眾生行諸度者，非取相行也。",
    "T25n1512_006:0839b27_5": "「利益是因體」者，釋上半偈。",
    "T25n1512_006:0839b28_6": "「彼修行利眾生，非取眾生相事」者，釋下半偈。",
    "T25n1512_006:0839b29_7": "「何者是眾生事」者，作問生起第五偈。",
    "T25n1512_006:0839c01_8": "此第五偈還成前第四偈，釋經中「何以故如來說一切眾生即非眾生」。",
    "T25n1512_006:0839c02_9": "云何成第四偈？",
    "T25n1512_006:0839c03_10": "上直云遠離眾生及事定實之相，未知此眾生五陰何故無有定實所以而離？",
    "T25n1512_006:0839c04_11": "故此偈正出也。",
    "T25n1512_006:0839c05_12": "「假名」者，假名名字眾生也。",
    "T25n1512_006:0839c05_13": "「及陰事」者，五陰相事也。",
    "T25n1512_006:0839c07_0": "又復生疑：上云離眾生相者，正可無定實眾生可度，非無虛妄眾生，何故不度？",
    "T25n1512_006:0839c08_1": "故答云「如來離彼相」。",
    "T25n1512_006:0839c09_2": "此五陰所成眾生，其性不實猶如幻炎，本來寂靜故，亦無五陰所成虛妄眾生而可度也。",
    "T25n1512_006:0839c11_3": "「諸佛無彼二」者，不異前第二句。",
    "T25n1512_006:0839c11_4": "然闡陀論法，一句兩句乃至三句釋義雖盡，要須成偈，故重舉來也。",
    "T25n1512_006:0839c13_5": "「以見實法故」者，明如來何故離假實二種相者，以見真如實法第一義諦證於佛果無此二相，故知眾生及與五陰，體是虛妄、本來寂靜，以不實故如來遠離，若是實者諸佛應取也。",
    "T25n1512_006:0839c18_0": "「此說何義」等一段長行論，從初至「人無我」，釋偈中初句，成前第四偈也。",
    "T25n1512_006:0839c19_1": "「名相眾生及彼事」者，謂初句中「假名及陰事」也。",
    "T25n1512_006:0839c20_2": "「云何彼修行離眾生事相」者，問前第四偈中言菩薩修行利益眾生時，云遠離眾生相及五陰事相之義竟云何也？",
    "T25n1512_006:0839c23_3": "故釋云「即彼名相想非相」，明假名眾生即體虛妄，故云非相也。",
    "T25n1512_006:0839c24_4": "「以無彼實體故」者，此假名眾生所以空者，明假名法中求實眾生體不可得也。",
    "T25n1512_006:0839c26_5": "「以是義故眾生即非眾生」者，舉經來結也。",
    "T25n1512_006:0839c27_6": "「以何等法」者，以何等法來成此眾生，而言眾生體空也？",
    "T25n1512_006:0839c28_7": "即答「謂五陰法名眾生」，明以五陰和合即此法上假得眾生名也。",
    "T25n1512_006:0840a01_8": "若五陰和合得眾生名者，便有眾生，何故言空也？",
    "T25n1512_006:0840a02_9": "釋云「彼五陰無眾生體」，明此眾生雖為五陰眾生，而此五陰中從本以來無實眾生可得也。",
    "T25n1512_006:0840a04_10": "自前論釋人無我空也。",
    "T25n1512_006:0840a05_0": "「以無實故」者，明因緣法無我也。",
    "T25n1512_006:0840a05_1": "所以五陰中無眾生體者，以此五陰如幻如化即體自空，此明能成五陰體空，故所成眾生亦不實也。",
    "T25n1512_006:0840a08_0": "「如是明法無我、人無我」者，結二無我名也。",
    "T25n1512_006:0840a08_1": "「何以故」者，何以得知此眾生五陰體空不實也？",
    "T25n1512_006:0840a10_0": "釋云「一切諸佛離一切相」等，明諸佛離故，證眾生五陰體空也。",
    "T25n1512_006:0840a11_1": "「此句明彼二相不實」者，此句論向語佛所離二句，明以二相不實故如來離也，即以偈中下三句結成也。",
    "T25n1512_006:0840a13_2": "「此說何義」者，問此偈下三句說何等義也？",
    "T25n1512_006:0840a14_3": "即釋云「若彼二實有者，諸佛如來應有彼二相」，明若彼眾生五陰實有不空者，即是第一義諦，諸佛如來應有此二相；而諸佛離故，明知此二不實也。",
    "T25n1512_006:0840a18_0": "復精釋何以故，若此二是實，便如來萬德中應有；以諸佛如來是見真如實諦之人，而不見此二人又復離之，故證眾生五陰假實俱空也。",
    "T25n1512_006:0840a22_0": "「須菩提！",
    "T25n1512_006:0840a22_1": "如來是真語者」等，此一段經是校量分中第九經文。",
    "T25n1512_006:0840a23_2": "此所以來者，猶遠釋第六段聖人無為法得名，是法不可取說者，受持此經言教，則無福德中疑也。",
    "T25n1512_006:0840a25_3": "然挍量分初以來已廣釋云，假令三千恒沙七寶及捨身命施人福德雖多，猶不如受持此經一偈之福。",
    "T25n1512_006:0840a27_4": "雖復如是挍量、如是廣釋，大眾生疑心猶故未盡，復因前捨恒沙身命不如受持一四句偈，更復生疑。",
    "T25n1512_006:0840b01_5": "如是上雖廣解所證法身之體絕於名相言詮所不及，又云十二部經言教法中無所詮證法，若然此能詮之教猶與所詮法身條然有別，而此言教則還為非法，何得受持一偈言教能得法身，勝於捨無量身命之福？",
    "T25n1512_006:0840b06_6": "直爾生疑不信也。",
    "T25n1512_006:0840b06_7": "既有此疑，如來亦應更引喻挍量。",
    "T25n1512_006:0840b07_8": "而所以不更挍量者，因此言上恐復生疑，疑終不盡。",
    "T25n1512_006:0840b08_9": "然假使如來無量劫住，廣引捨內外身財挍量，亦復不及持一偈之福。",
    "T25n1512_006:0840b10_10": "故如來置答，直勸其言：但信我語，勿復生疑。",
    "T25n1512_006:0840b11_11": "我是一切智人，終不誑汝。",
    "T25n1512_006:0840b11_12": "故經答云「如來是真語者乃至不異語者」，明讚如來說四法等，皆悉不虛，勸人信我誠言，故次明也。",
    "T25n1512_006:0840b13_13": "「須菩提！",
    "T25n1512_006:0840b14_14": "如來是真語者」，明如來是一切智人，證得果頭十力無畏諸功德等。",
    "T25n1512_006:0840b15_15": "如己所證還為人說，如實不虛，故云真語者也。",
    "T25n1512_006:0840b16_16": "如來為小乘人說四諦法，此聲聞人觀四諦理、斷三界結，得小乘果證。",
    "T25n1512_006:0840b18_17": "然雖非究竟之實，當其分有觀境除得不謬，故云「實語」也。",
    "T25n1512_006:0840b19_18": "「如語」者，明如來為諸菩薩說真如佛性，是其大乘自說而說，如理不謬，故名如語也。",
    "T25n1512_006:0840b21_19": "「不異語」者，明如來說三世之事，稱法虛實終無差錯，故云不異語也。",
    "T25n1512_006:0840b24_0": "「須菩提！",
    "T25n1512_006:0840b24_1": "如來所得法、所說法」者，如來自說，我亦因受持此經言教法故，證果頭無為法身，既證還為人說，終不虛妄。",
    "T25n1512_006:0840b26_2": "汝等應當生信，勿復疑也。",
    "T25n1512_006:0840b27_3": "「所得法」者，謂證法也。",
    "T25n1512_006:0840b27_4": "「所說法」者，謂言教法也。",
    "T25n1512_006:0840b28_5": "既聞此說，復乘生疑難：若如來言我證得此法還為人說，勸我生信者，此所證法即是可取可說，因於名相。",
    "T25n1512_006:0840c01_6": "若爾，還復同我前疑，上言證法無名相不可取說者，此言則壞也。",
    "T25n1512_006:0840c03_7": "有如此疑難，以答言「無實」，明今言所得、所說者，依世諦名相道中言有得有說，非真如理中有名相故可說也。",
    "T25n1512_006:0840c05_8": "然真如之理，從本以來言語道斷、心行處滅，故無得、無說也。",
    "T25n1512_006:0840c07_9": "何得聞言有得、有說，便使證法同於名相可取說也？",
    "T25n1512_006:0840c08_10": "證法既非名相，若謂證法同於名相可得、可說者，此則不實也。",
    "T25n1512_006:0840c09_11": "復生疑難：若證法一向無名相，何故如來前言「我是真語實語者」等，勸使受持能詮經教，今復云前說無實？",
    "T25n1512_006:0840c12_12": "此二言相違。",
    "T25n1512_006:0840c12_13": "若爾，還同前第二疑，條然離於證法有能詮言教。",
    "T25n1512_006:0840c13_14": "此言教則是非法，設受持讀誦，無所利益。",
    "T25n1512_006:0840c14_15": "上云言教是法有其因義，此語則壞也。",
    "T25n1512_006:0840c15_16": "故云「無妄語」，明如來實證真如，還說真如法。",
    "T25n1512_006:0840c16_17": "此言教從證法中來，是彼一分故，不云一向非法。",
    "T25n1512_006:0840c17_18": "而此言教既說真如，故受持此經教，還能證真如。",
    "T25n1512_006:0840c18_19": "有此大利益事，故不妄語也。",
    "T25n1512_006:0840c19_20": "「論曰：此中有疑」等，論主將作偈釋經，先略序生疑之意，復舉經略申斷疑之義也。",
    "T25n1512_006:0840c21_0": "凡有三行偈，釋此一段經。",
    "T25n1512_006:0840c21_1": "初偈作問答意釋疑，總舉四語以勸信。",
    "T25n1512_006:0840c22_2": "上二句釋前疑問，下二句釋，舉四語來，勸信之意也。",
    "T25n1512_006:0840c23_3": "「果雖不住道，而道能為因」者，「果」謂證法果，「道」者言教道也。",
    "T25n1512_006:0840c24_4": "此一句應云言教之道不住證法果中也，而此教道還能與證法作因。",
    "T25n1512_006:0840c26_5": "言教顯出證果，故為因也。",
    "T25n1512_006:0840c27_6": "上難云：證法無名相，言教是名相。",
    "T25n1512_006:0840c27_7": "此名相法，云何能與無名相法作因邪？",
    "T25n1512_006:0840c28_8": "故答「以諸佛實語」，此明諸佛是一切智人，具四種實語，說心當理，但信勿疑也。",
    "T25n1512_006:0841a02_0": "有人乘生疑難：如來所智境界有無量無邊，何故唯說四語？",
    "T25n1512_006:0841a03_1": "故答「彼智有四種」，此明依於四境但云四語，然此四境雖名狹而義廣論。",
    "T25n1512_006:0841a05_0": "法雖無量，不出佛果、小乘、大乘及三世有為法等，以此四名攝法皆盡故，略明斯四也。",
    "T25n1512_006:0841a06_1": "此本偈兩句，與下第二偈為章門，別釋備文在於下偈也。",
    "T25n1512_006:0841a08_2": "「此義云何至有四種實語」，釋下本偈為乘生第二偈也，第二偈正釋四種智境也。",
    "T25n1512_006:0841a10_3": "「實智及小乘」者，此一句合釋二語。",
    "T25n1512_006:0841a10_4": "「實智」者，釋經「真語」也。",
    "T25n1512_006:0841a11_5": "「小乘」者，釋經「實語」也。",
    "T25n1512_006:0841a11_6": "「說摩訶衍法」者，此是胡音，漢翻名大乘。",
    "T25n1512_006:0841a12_7": "釋經「如語」也。",
    "T25n1512_006:0841a12_8": "「及一切授記」者，釋經「不異語」也。",
    "T25n1512_006:0841a13_9": "「以不虛說故」者，是疾轉義，遍上四句之下皆言以不虛說故也。",
    "T25n1512_006:0841a15_10": "明如來既有四種實語，凡有所說皆不虛妄海。",
    "T25n1512_006:0841a16_11": "汝等大眾於我言，不說持經功德，但生深信，勿是懷疑。",
    "T25n1512_006:0841a17_12": "故明四種語是實，以成不虛也說。",
    "T25n1512_006:0841a19_0": "「此明何義」等，一段長行論，大意有二：從初至「不顛倒」，次第釋偈，以經結之。",
    "T25n1512_006:0841a20_1": "復言設難已，又次第廣解具難也。",
    "T25n1512_006:0841a21_2": "「以如來實智不妄說佛菩提至次第說四語」，并解偈中四偈也。",
    "T25n1512_006:0841a22_3": "「如經」以下，并以經來結四語也。",
    "T25n1512_006:0841a23_4": "「不妄說小乘」等者，所以提此句來，論主假設難云：如來所說大乘，理是真實、果是究竟，可名實語；為小乘人說於四諦，理非究竟，雖證羅漢，果未滿足。",
    "T25n1512_006:0841a27_5": "然諸大乘經中復廣破小乘，云非是真實，云何而言說於四諦名為實語也？",
    "T25n1512_006:0841a28_6": "釋云「說小乘苦諦等唯是諦故」，明如來說四諦等法，小乘人依教修行，得性空人無我解，斷四住煩惱，證羅漢果，但於小乘為實，故言唯是諦故也。",
    "T25n1512_006:0841b03_7": "「不妄說授記」者，復假設一難云：此三世之法流動不實，體是虛妄，云何言說三世事者名不異語也？",
    "T25n1512_006:0841b05_8": "釋云「一切過去未來現在授記故，如彼義如是說，不顛倒故」。",
    "T25n1512_006:0841b06_9": "「如彼義」者，如彼三世法，虛則如虛而說、實則依實而記，故不顛倒也。",
    "T25n1512_006:0841b09_0": "「經復言須菩提如來所得法所說法」等者，此是長行論中第二意，將欲作下第三偈釋故，先舉此經來，作問生起云何故如是說也。",
    "T25n1512_006:0841b11_1": "第三偈，隨順彼實智，說不實不虛，者，釋經中「所得法、所得說法無實」也。",
    "T25n1512_006:0841b13_2": "「隨須彼實智」者，釋經中「如來所得法、所說法無妄語」，明如來雖以音聲言教說於證法，而證法恒無名故，能詮言教非即證法。",
    "T25n1512_006:0841b16_3": "然言教雖非證法，非不因證有說、假教得證，以此言教能與證法作因故，言隨須彼實智也。",
    "T25n1512_006:0841b18_4": "「說不實不虛」者，釋經中「無實無妄語」也，明真如證法絕於名相，若取音聲名相同於證法，此言虛妄，故云說不實也。",
    "T25n1512_006:0841b20_5": "然雖聲教非證，非不同證有說、還假教會理，言教是法，故言說不虛也。",
    "T25n1512_006:0841b22_6": "「如聞聲取證，對治如是說」者，問前經中如來自言，我是真語者等四種實語，復言所得法所說法無實無妄語，此之二經何故相違？",
    "T25n1512_006:0841b25_7": "故即以下半偈答「如聞聲取證，對治如是說」也。",
    "T25n1512_006:0841b26_8": "答意恐畏眾生尋聲取證，謂真如法即同聲教是其名相，作如此意對治此取著，故教言莫如所聞聲取證法也。",
    "T25n1512_006:0841b29_9": "「對治如是說」者，對治如聲取證故，或是不實或說不虛也。",
    "T25n1512_006:0841c02_0": "「此義云何」等，一段長行論，釋有二意：從初至「依字句說故」，釋上半偈，解經中「所得法」以下經文也。",
    "T25n1512_006:0841c04_1": "「諸佛所說法乃至不能得彼證法」，釋偈中初句也。",
    "T25n1512_006:0841c05_2": "「何以故至是故無妄語」，釋偈第二句也。",
    "T25n1512_006:0841c06_3": "「若爾何故說如來所得法所說法」者，作難：若如所聞聲取於證智是不實者，則證法一句不可說，何故如來自云我所得法所說法也？",
    "T25n1512_006:0841c09_4": "即釋云「以依字句說故」，明證法無名相不可得說，然非不依於言教玄談前理也。",
    "T25n1512_006:0841c11_0": "「何故如來前說是真語者，復言所說法無實無虛妄語」者，此是長行論中第二意難，執如來經中相違之言設難。",
    "T25n1512_006:0841c13_1": "舉下半偈來，釋解問答意，不異偈中也。",
    "T25n1512_006:0841c15_0": "「須菩提！",
    "T25n1512_006:0841c15_1": "譬如有人入闇則無所見」等，有二段經文，此是大段中第八分，明一切眾生有真如佛性。",
    "T25n1512_006:0841c17_2": "此段中明一切眾生有真如性，即因以為名也。",
    "T25n1512_006:0841c18_3": "以何次第起？",
    "T25n1512_006:0841c18_4": "因上第六段中一切聖人皆以真如無為法得名，生第八疑，乃至第七段中廣釋一切聖人皆以無為法得名，疑者云：應言一切眾生皆以真如無為法得名，何故但言一切聖人以無為法得名也？",
    "T25n1512_006:0841c22_5": "所以應然者，如上第三段經常心中言，若菩薩有眾生想即非菩薩，明者菩薩於一切眾生不起我心者，不名解真如菩薩；要解一切眾生平等有真如佛性我者，乃名菩薩。",
    "T25n1512_006:0841c26_6": "然此菩薩證初地時，解一切眾生如我身，以一切眾生真如佛性、我身所有真如佛性平等無二，無差別故，取眾生如我身。",
    "T25n1512_006:0841c29_7": "又處處經中道「一切眾生皆有佛性」，若一切眾生與聖人真如理同者，何故一切眾生有取著心者不以真如清淨得名，獨諸佛菩薩無取著心者以真如清淨得名也？",
    "T25n1512_006:0842a04_8": "故知聖人以真如法得名者可有佛性，一切眾生不以真如得名則無佛性。",
    "T25n1512_006:0842a06_9": "若眾生本無佛性，聖人修行因緣後時始得，無佛性則是本無今有便是無常。",
    "T25n1512_006:0842a08_0": "又復若真如佛性一切眾生平等有之，何故有人得見、有人不見也？",
    "T25n1512_006:0842a09_1": "有如此疑故，引入闇等喻來答。",
    "T25n1512_006:0842a10_2": "答意云：真如佛性雖復一切眾生有之平等，明諸佛菩薩修行斷惑故能見性，一切眾生未能修行斷惑故所以不見也。",
    "T25n1512_006:0842a12_3": "然見性斷惑者，以真如清淨得名；若不見性未斷惑者，以不真如清淨得名也。",
    "T25n1512_006:0842a14_4": "明凡聖二人雖復有之平等，以見不見差故，不應以一切眾生等共有之，設使皆以真如清淨得名。",
    "T25n1512_006:0842a16_5": "為除此疑，故次明也。",
    "T25n1512_006:0842a17_6": "「如人入闇則無所見」，此一段經有二種喻，喻愚智二人，明有修行斷惑者能見佛性，以無為法得名；不修行未斷惑者則不能見性，以不能見性故不以無為法得名也。",
    "T25n1512_006:0842a21_7": "「譬如人入闇則無所見」者，作喻也。",
    "T25n1512_006:0842a21_8": "「若菩薩心住於事，亦復如是」等者，合喻也。",
    "T25n1512_006:0842a22_9": "喻凡夫二乘諸小菩薩有四住習氣無明之闇，行取相之行，不能見真如佛性也。",
    "T25n1512_006:0842a24_10": "二乘人既證真無漏解，所以亦名取相者。",
    "T25n1512_006:0842a25_11": "然二乘人雖不取有為法相，而取無為涅槃相也。",
    "T25n1512_006:0842a26_12": "「如人有目見諸色」等者，作喻也。",
    "T25n1512_006:0842a27_13": "「若菩薩不住於事，亦復如是」等，合喻也。",
    "T25n1512_006:0842a28_14": "譬初地以上斷四住習氣，稍遣無明，行不取相，明智得真無漏，能見佛性等常無常理也。",
    "T25n1512_006:0842b01_15": "「論曰：復有疑」等，此中論主將欲偈釋於此經，略書疑者之意，生起下偈也。",
    "T25n1512_006:0842b03_16": "「若聖人以無為法得名」者，提前第六段中生疑處經也。",
    "T25n1512_006:0842b04_17": "「彼真如一切時一切處有」者，執第三段經為難也。",
    "T25n1512_006:0842b05_18": "並舉此兩經，然後下設二難。",
    "T25n1512_006:0842b06_19": "「云何不住心得佛菩提則非不住」者，若三世眾生等有真如佛性者，一切眾生應皆以無為法得名，云何唯諸佛菩薩有不住心者得佛菩提？",
    "T25n1512_006:0842b09_20": "有不住心者得佛菩提，以無為法得名；而一切眾生有住者心無不住心者，不得佛菩提，不以無為法得名也。",
    "T25n1512_006:0842b12_0": "「若一切時一切處有真如，何故有人能得有不得」者，此重牒經故，設第二得見不見難，依下論可知也。",
    "T25n1512_006:0842b14_1": "為斷此二疑難故，略引入闇喻經申斷疑意，下作偈釋也。",
    "T25n1512_006:0842b15_2": "凡此二偈，釋斯一段經。",
    "T25n1512_006:0842b16_3": "初一偈作問答意釋疑。",
    "T25n1512_006:0842b16_4": "上既有疑問於前，故偈答言「時及處實有」。",
    "T25n1512_006:0842b17_5": "「時」者，謂三世時。",
    "T25n1512_006:0842b18_0": "佛性之體乃無三世，眾生有三世，故逐眾生云三世也。",
    "T25n1512_006:0842b19_1": "「處」者，三世中一切眾生處，此表異木石無情物也。",
    "T25n1512_006:0842b20_2": "「實有」者，此三世眾生實有此佛性，如疑者意不異也。",
    "T25n1512_006:0842b21_3": "而不得真如者，明疑難云若時處眾生實有真佛性者，何故不得也。",
    "T25n1512_006:0842b23_4": "故第三句云「無智以住法」。",
    "T25n1512_006:0842b23_5": "「無智」者，明二乘凡夫未得初地無漏智也。",
    "T25n1512_006:0842b24_6": "何故無智？",
    "T25n1512_006:0842b24_7": "以心住法故。",
    "T25n1512_006:0842b25_8": "「住法」者，明地前凡夫二障在懷，故有取著之心也。",
    "T25n1512_006:0842b26_9": "以凡夫二乘取著行故，不能見真如佛性也。",
    "T25n1512_006:0842b27_10": "「餘者有智得」者，明入地以上菩薩及諸佛如來得出世勝解，能見此佛性也。",
    "T25n1512_006:0842c01_0": "長行論云「此義云何」以下至「是故能得」，論主此中凡作三問答，釋前一偈，依論可知也。",
    "T25n1512_006:0842c02_1": "「以是義故，諸佛如來清淨得名，是故住心不得佛菩提」者，並詰得名不得名之由也。",
    "T25n1512_006:0842c04_2": "第二偈通釋經中闇明二喻并合也。",
    "T25n1512_006:0842c06_0": "「闇明愚無智」者，闇明兩字，雙舉二喻以為章門，下次第合喻。",
    "T25n1512_006:0842c07_1": "愚者單合上闇字，即釋何故名愚？",
    "T25n1512_006:0842c08_2": "以其無智故。",
    "T25n1512_006:0842c08_3": "此一句中下三字釋，合闇喻竟。",
    "T25n1512_006:0842c09_4": "「明者如有智」者，「明者」還牒上句中明字喻；合有智者故，言如有智也。",
    "T25n1512_006:0842c10_5": "「對法及對治」等，自下半偈釋第二喻經。",
    "T25n1512_006:0842c11_6": "「對法」者，舉初入闇法，喻所治法也。",
    "T25n1512_006:0842c12_7": "「及對治」者，舉喻中明合中智法喻二也。",
    "T25n1512_006:0842c13_8": "「得滅法如是」者，「得」者得明智能治法，「滅」者滅愚闇所治法，如有日光明對治能滅於闇也。",
    "T25n1512_006:0842c15_9": "以不取相布施之解，對治心住於事取相愚心故，言對治法及對治得滅法如是也。",
    "T25n1512_006:0842c18_0": "「此義云何？",
    "T25n1512_006:0842c18_1": "彼闇明喻者相似法故」者，闇明愚智法，喻義有相似，故以況也。",
    "T25n1512_006:0842c19_2": "「闇者示現無智，日光明者示現有智」等，一一別合二喻，此釋上半偈也。",
    "T25n1512_006:0842c21_3": "「有目者明何義」者，向雖通解闇明二喻，猶未出喻來之意。",
    "T25n1512_006:0842c22_4": "今將以下半偈釋第二喻經，結作能治取治之義，故提經來。",
    "T25n1512_006:0842c23_5": "問曰「有目者明何義」也？",
    "T25n1512_006:0842c24_6": "即答「偈言對治及對治得滅法如是」也。",
    "T25n1512_006:0842c25_7": "「如是次第」者，光明對法及後明對治也。",
    "T25n1512_006:0842c26_8": "「又有目者」以下，次第提經解說對治，後以經結也。",
    "T25n1512_006:0842c28_0": "「復次須菩提！",
    "T25n1512_006:0842c28_1": "若有善男子善女人能於此法門受持讀誦修行」者，此是第八段中第二經文。",
    "T25n1512_006:0843a01_0": "此經所以來者，前段經明一切眾生皆有真如佛性，引闇明二喻，譬修行者見、不修行者則不能見。",
    "T25n1512_006:0843a03_1": "難云：修行者見，未知依何等法門修行，以何方便、以何為因而得見真如佛性也？",
    "T25n1512_006:0843a05_2": "有如此問，故引經答，明依此金剛般若及諸大乘經，受持讀誦三種修行成就勝業，以此方便萬行為因，能見佛性，故次明也。",
    "T25n1512_006:0843a08_0": "就此一段經中有二：一、明三種修行；二、明校量功德，復拘鎖入下第九利益段中。",
    "T25n1512_006:0843a09_1": "何者三種修行？",
    "T25n1512_006:0843a10_2": "一者受修行，謂從他邊受也；二者持修行，內自誦持不令妄失；三讀誦修行，更廣讀眾經亦名修行。",
    "T25n1512_006:0843a12_3": "此三種修行皆攝在聞慧，不通思、修二慧，故經言「若善男子善女人能於此法門受持讀誦修行」也。",
    "T25n1512_006:0843a15_0": "因前三種修行，乘復生疑：如來雖說受持讀誦修行能見佛性，未知此依經修行人，為決定能見、為當不見也？",
    "T25n1512_006:0843a17_1": "故答「則為如來悉知悉見悉覺是人」也。",
    "T25n1512_006:0843a18_2": "「悉知」者，以佛智知。",
    "T25n1512_006:0843a18_3": "「悉見」者，以佛眼見。",
    "T25n1512_006:0843a19_4": "「悉覺」者，以一切種智了了覺也。",
    "T25n1512_006:0843a19_5": "明如來自云，我是一切智人了了知見，依此法門三種修行得見佛性，決定無疑也。",
    "T25n1512_006:0843a21_6": "因此復生疑：上雖明三種修行者能見佛性，未知見此性時得幾許功德？",
    "T25n1512_006:0843a23_7": "為多為少？",
    "T25n1512_006:0843a23_8": "有如此疑問故，答言「皆成就無量無邊功德聚」，明修行見性成道證無為法身時，果頭所得功德不可限量，非算數所知。",
    "T25n1512_006:0843a26_9": "何得疑云得幾許功德？",
    "T25n1512_006:0843a26_10": "為多為少也？",
    "T25n1512_006:0843a27_11": "此是因中說果也。",
    "T25n1512_006:0843a28_0": "「須菩提！",
    "T25n1512_006:0843a28_1": "若善男子善女人初日分以恒河沙等身布施至為人廣說」，舉此捨身喻來挍量持經功德。",
    "T25n1512_006:0843b01_2": "上第七段中以廣明挍量功德，所以此中復明挍量功德者，上疑云：受持讀誦修行此經能見佛性，未知見佛性時所得功德為多為少？",
    "T25n1512_006:0843b04_3": "前以法說，明得無量無邊功德聚。",
    "T25n1512_006:0843b05_0": "雖有此答，猶未顯多福之義，故復引世間少分譬喻挍量以答此義，明依經修行見性功德，非算數法、不可限量；捨身福德是有為取相，數量法故，雖多不如。",
    "T25n1512_006:0843b08_1": "此明多分無量，非少分經。",
    "T25n1512_006:0843b10_0": "前挍量分中，以明捨身譬喻有何勝，故此中復明凡有二種勝：一、以所捨身；二、時劫長遠，有此二勝故重明也。",
    "T25n1512_006:0843b12_1": "「若復有人聞此法門信心不謗」等，明直爾聞經信心不謗，尚勝捨身福德無量阿僧祇，何況有能書寫讀誦如說修行為他演說者，其福轉多無量阿僧祇也。",
    "T25n1512_006:0843b16_0": "此一段經，凡以三偈論釋。",
    "T25n1512_006:0843b16_1": "初一偈與前後二段經論中五偈為本，上一句生此一段中第二偈，第二句生中此一段，第三句義生下利益分經，正與下利益分論中三偈為本，第四句通結上三句二本以為修行也。",
    "T25n1512_006:0843b20_2": "「於何法修行」者，問依何法門修行能見佛性也，覆問修行見性得何等福德也。",
    "T25n1512_006:0843b22_3": "「復成就何業」者，又問為直以受持此經故能見佛性，復成就何等勝行能斷惑見性也。",
    "T25n1512_006:0843b24_4": "「如是說修行」者，上問云何修行能見佛性名為修行？",
    "T25n1512_006:0843b25_5": "故云如是說修行也。",
    "T25n1512_006:0843b27_0": "此初一偈總生兩段經，與五偈為本也。",
    "T25n1512_006:0843b27_1": "「於何法修行」者，提偈中初句問來也。",
    "T25n1512_006:0843b28_2": "「示現彼行」者，答上問，明示現依此經教受持讀誦三種修行，生下第二偈也。",
    "T25n1512_006:0843c01_3": "此第二偈，答前偈上句於何法修行，正釋經中三種修行受持讀誦等經文也。",
    "T25n1512_006:0843c03_4": "「名字三種法」者，猶是經中三種修行。",
    "T25n1512_006:0843c04_0": "故第二句指出其事，謂受持讀聞廣說即是名字中三種聞慧也。",
    "T25n1512_006:0843c05_1": "上雖云三種聞慧體，未知修之方法竟復云何？",
    "T25n1512_006:0843c06_2": "故下半偈云「修從他及內，得聞是修智」。",
    "T25n1512_006:0843c07_3": "「修從他」者，從他諸佛菩薩善知識邊聞法，即受修行也。",
    "T25n1512_006:0843c08_4": "「及內」者，既受他，受得內自誦持不令妄失，即是持修行也。",
    "T25n1512_006:0843c09_5": "依西國，誦法有三種：一大聲、二小聲、三默誦也。",
    "T25n1512_006:0843c11_6": "「得聞」者，明聞不但受誦名為聞慧，但能轉讀眾經亦名聞慧，此是讀誦修行也。",
    "T25n1512_006:0843c12_7": "「是修智」者，以此三種聞慧智通，結為三種修行聞慧智也。",
    "T25n1512_006:0843c14_8": "「此說何義至受持讀誦故」，釋上半偈，以也結也。",
    "T25n1512_006:0843c15_9": "「彼修行云何得以下至為得修行故」，作問生起，以下半偈來答，然後次第解釋也。",
    "T25n1512_006:0843c17_0": "向說名字及以修行等，牒前生後偈也。",
    "T25n1512_006:0843c17_1": "第三偈答初偈第二句得何等福德，釋經中挍量經文。",
    "T25n1512_006:0843c19_2": "「此為自淳熟」者，此牒前三種修行，明三種聞慧，成己自行之德也。",
    "T25n1512_006:0843c20_3": "「餘者化眾生」者，明廣為他說，成利他之行也。",
    "T25n1512_006:0843c21_4": "前已明，此何故復重舉來也？",
    "T25n1512_006:0843c22_5": "將欲以喻挍量故，舉前自行外化持經見性之時得幾許福也。",
    "T25n1512_006:0843c23_6": "今明見性會無為法身時，得無量無邊功德不可限量。",
    "T25n1512_006:0843c24_7": "雖不可限量，且引三時捨恒沙身，比持經功德，猶不及少分，故重來也。",
    "T25n1512_006:0843c26_8": "「以事及事大」者，事謂所捨身事也，時謂劫數多也，明於多時中捨無量身，故云以事及時大也。",
    "T25n1512_006:0843c28_9": "「福中勝福德」者，明捨身、持經二種福德也。",
    "T25n1512_006:0843c29_10": "此二種福中，持經之福勝、捨身之福劣，故云福中勝福德也。",
    "T25n1512_006:0844a01_11": "「此義云何至廣說法故」，上半偈也。",
    "T25n1512_006:0844a02_12": "「得何等福德」以下，說未問挍量義，以下半偈答，次第解釋，然後以經結之，依論可知也。",
    "T25n1512_006:0844a05_0": "金剛仙論卷第六"
}