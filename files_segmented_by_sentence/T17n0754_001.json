{
    "T17n0754_001:0575b18_0": "佛說未曾有因緣經卷上",
    "T17n0754_001:0575b20_0": "蕭齊沙門釋曇景譯",
    "T17n0754_001:0575b21_0": "如是我聞：一時佛在舍衛國祇樹給孤獨園。",
    "T17n0754_001:0575b22_0": "爾時世尊告目犍連：「汝今往彼迦毘羅城，問訊我父閱頭檀王并我姨母波闍波提，及三叔父斛飯王等，因復慰喻羅睺羅母耶輸陀羅，令割恩愛放羅睺羅，令作沙彌修習聖道。",
    "T17n0754_001:0575b26_0": "所以者何？",
    "T17n0754_001:0575b26_1": "母子恩愛，歡樂須臾，死墮地獄，母之與子各不相知，窈窈冥冥，永相離別，受苦萬端，後悔無及；羅睺得道，當還度母，永絕生老病死根本，得至涅槃，如我今也。」",
    "T17n0754_001:0575b29_2": "目連受命，即入禪定，譬如力士屈伸臂頃到迦毘羅城淨飯王所，而白王言：「世尊慇懃，致問無量，起居輕利、氣力安不？」",
    "T17n0754_001:0575c03_3": "及大夫人波闍波提，并三叔父斛飯王等，問訊起居，亦復如是。",
    "T17n0754_001:0575c05_0": "時耶輸陀羅聞佛遣使來至王所，未知意趣，即遣青衣，令參消息。",
    "T17n0754_001:0575c06_1": "青衣還白：「世尊遣使，取羅睺羅，度為沙彌。」",
    "T17n0754_001:0575c07_2": "耶輸陀羅聞是消息，將羅睺羅登上高樓，約勅監官，關閉門閤，悉令堅牢。",
    "T17n0754_001:0575c09_3": "時大目連，既到宮門，不能得入，又無人通，即以神力飛上高樓，至耶輸陀羅坐前而立。",
    "T17n0754_001:0575c11_4": "耶輸陀羅見目連來，憂喜交集，迫不得已，即起恭敬，禮拜問訊：「冒涉遠途，得無勞也？」",
    "T17n0754_001:0575c13_5": "勅為敷座，請目連坐。",
    "T17n0754_001:0575c13_6": "問目連曰：「世尊無恙，教化眾生，不勞神也？",
    "T17n0754_001:0575c14_7": "遣上人來，欲何所為？」",
    "T17n0754_001:0575c15_8": "目連白曰：「太子羅睺年已九歲，應令出家修學聖道。",
    "T17n0754_001:0575c16_9": "所以者何？",
    "T17n0754_001:0575c16_10": "母子恩愛，少時如意，一旦命終，墮三惡道，恩愛離別，窈窈冥冥，母不知子、子不知母；羅睺得道，當還度母，永度生老病死憂患，得至涅槃，如佛今也。」",
    "T17n0754_001:0575c21_0": "耶輸陀羅答目連曰：「釋迦如來為太子時，娶我為妻，奉事太子如事天神曾無一失，共為夫婦未滿三年，捨五欲樂，騰越宮城逃至王田。",
    "T17n0754_001:0575c24_1": "王身往迎，違戾不從，乃遣車匿白馬令還，自要道成，誓願當歸。",
    "T17n0754_001:0575c25_2": "披鹿皮衣，譬如狂人，隱居山澤，勤苦六年，得佛還國，都不見親，忘忽恩舊，劇於路人，遠離父母，寄居他邦，使我母子守孤抱窮，無有生賴，唯死是從。",
    "T17n0754_001:0575c29_0": "人命至重，不能自刑，懷毒抱恨，強存性命，雖居人類，不如畜生，禍中之禍，豈有是哉？",
    "T17n0754_001:0576a01_1": "今復遣使，欲求我子為其眷屬，何酷如之？",
    "T17n0754_001:0576a02_2": "太子成道，自言慈悲；慈悲之道，應安樂眾生，今反離別人之母子。",
    "T17n0754_001:0576a04_3": "苦中之甚，莫若恩愛離別之苦，以是推之，何慈之有？」",
    "T17n0754_001:0576a05_4": "白目連曰：「還向世尊宣我所陳。」",
    "T17n0754_001:0576a06_5": "時大目連更以方便種種因緣，隨宜諫喻，反覆再三。",
    "T17n0754_001:0576a07_6": "耶輸陀羅，絕無聽意，辭退還到淨飯王所，具宣上事。",
    "T17n0754_001:0576a08_7": "王聞是已，令喚夫人波闍波提，王告夫人：「我子悉達遣目連來迎取羅雲，欲令入道修學聖法。",
    "T17n0754_001:0576a10_8": "耶輸陀羅，女人愚癡未解法要，心堅意固纏著恩愛，情無縱捨。",
    "T17n0754_001:0576a12_9": "卿可往彼重諫謝之，令其心悟。」",
    "T17n0754_001:0576a12_10": "時大夫人即便將侍從五百青衣，往至耶輸陀羅所住宮中，種種方便隨宜諫喻，反覆再三。",
    "T17n0754_001:0576a14_11": "耶輸陀羅，猶故不聽，白夫人曰：「我在家時，八國諸王競來見求，父母不許。",
    "T17n0754_001:0576a16_12": "所以者何？",
    "T17n0754_001:0576a16_13": "釋迦太子才藝過人，是故父母以我配之。",
    "T17n0754_001:0576a17_14": "太子爾時知不住世出家學道，何故慇懃苦求我耶？",
    "T17n0754_001:0576a19_0": "夫人娶婦正為恩好，聚集歡樂萬世相承，子孫相續紹繼宗嗣，世之正禮太子既去，復求羅睺欲令出家，永絕國嗣，有何義哉？」",
    "T17n0754_001:0576a21_1": "爾時皇后，聞是語已，默然無言，不知所云。",
    "T17n0754_001:0576a23_0": "爾時世尊即遣化人空中告言：「耶輸陀羅！",
    "T17n0754_001:0576a23_1": "汝頗憶念往古世時誓願事不？",
    "T17n0754_001:0576a24_2": "釋迦如來當爾之時為菩薩道，以五百銀錢從汝買得五莖蓮華，上定光佛。",
    "T17n0754_001:0576a26_3": "時汝求我，世世所生共為夫妻。",
    "T17n0754_001:0576a27_4": "我不欲受，即語汝言：『我為菩薩，累劫行願，一切布施，不逆人意。",
    "T17n0754_001:0576a28_5": "汝能爾者，聽為我妻。』",
    "T17n0754_001:0576a29_6": "汝立誓言：『世世所生，國城妻子及與我身，隨君施與，誓無悔心。』",
    "T17n0754_001:0576b01_7": "而今何故愛惜羅睺，不令出家學聖道耶？」",
    "T17n0754_001:0576b02_8": "耶輸陀羅聞是語已，霍然還識宿業因緣，往事明了如昨所見，愛子之情自然消歇，遣喚目連懺悔辭謝，捉羅睺手付囑目連。",
    "T17n0754_001:0576b05_9": "與子離別，涕淚交流。",
    "T17n0754_001:0576b05_10": "爾時羅睺見母愁苦，長跪合掌，辭謝母言：「願母莫愁，羅睺今往定省世尊；尋爾當還，與母相見。」",
    "T17n0754_001:0576b08_0": "時淨飯王為欲安慰耶輸陀羅令其喜故，即時召集國中豪族而告之言：「金輪王子，今當往彼舍婆提國，從佛世尊出家學道。",
    "T17n0754_001:0576b10_1": "煩卿人人各遣一子，隨從我孫。」",
    "T17n0754_001:0576b11_2": "咸皆：「唯然。",
    "T17n0754_001:0576b11_3": "奉大王命。」",
    "T17n0754_001:0576b12_4": "即時合集有五十人，隨從羅睺往到佛所，頭面作禮。",
    "T17n0754_001:0576b14_0": "佛使阿難剃羅睺頭及其五十諸公王子，悉令出家。",
    "T17n0754_001:0576b15_1": "命舍利弗為其和上，大目犍連作阿闍梨，授十戒法，便為沙彌。",
    "T17n0754_001:0576b16_2": "羅睺幼稚，習樂傲慢，耽著嬉戲，不樂聽法。",
    "T17n0754_001:0576b17_3": "佛數告勅，恒不從用，非可如何。",
    "T17n0754_001:0576b18_4": "爾時，舍衛國波斯匿王聞佛子羅睺出家為沙彌，與其群臣、夫人、太子、後宮采女、婆羅門、居士，恭敬圍繞，於其晨朝來詣佛所，禮拜問訊，并看佛子羅睺沙彌，各一面坐，佛為說法。",
    "T17n0754_001:0576b22_5": "王及群臣憍傲習樂，不堪苦坐聽佛說法，辭退欲還。",
    "T17n0754_001:0576b23_6": "爾時世尊知王始悟、信根未立，將欲開悟王及群臣，為利益故，告阿難曰：「汝可往召沙彌羅雲及其眷屬，悉皆令集聽佛說法。」",
    "T17n0754_001:0576b26_7": "阿難往召，須臾皆集。",
    "T17n0754_001:0576b27_8": "佛告王曰：「且待須臾，聽我說法。」",
    "T17n0754_001:0576b27_9": "王叉手曰：「今我此身習樂來久，不堪苦坐，願佛垂恕。」",
    "T17n0754_001:0576b29_10": "佛告王曰：「此不為苦。",
    "T17n0754_001:0576b29_11": "所以者何？",
    "T17n0754_001:0576b29_12": "前身種福，今為人王，常處深宮五欲恣意，出入導從脚不觸地，何名為苦？",
    "T17n0754_001:0576c02_13": "三界之苦莫若地獄、畜生、餓鬼、諸難等苦，如此諸苦前已曾說。」",
    "T17n0754_001:0576c04_0": "佛告羅雲：「佛世難值，法難得聞，人命難保，得道亦難。",
    "T17n0754_001:0576c05_1": "子今既得人身、值佛在世，何故懈怠不聽法耶？」",
    "T17n0754_001:0576c06_2": "羅雲白佛：「佛法精妙，小兒意麁，安能聽受世尊法也？",
    "T17n0754_001:0576c07_3": "前已數聞，尋復忘失，徒勞精神無所一獲。",
    "T17n0754_001:0576c08_4": "及今少年，且放情肆意，至年大時，自當小差堪任受法。」",
    "T17n0754_001:0576c09_5": "佛告羅雲：「萬物無常，身亦難保，汝能保命至年大不？」",
    "T17n0754_001:0576c10_6": "「唯然世尊！",
    "T17n0754_001:0576c11_7": "羅雲不能；佛豈不能保子命耶？」",
    "T17n0754_001:0576c11_8": "佛語羅雲：「我尚不能自保，豈保汝也？」",
    "T17n0754_001:0576c12_9": "羅雲白佛：「徒勞聽法，既不得道，聞法之功何益於人？」",
    "T17n0754_001:0576c13_10": "佛告羅雲：「聽法之功，雖於今身不能得道，五道受身多所利益。",
    "T17n0754_001:0576c15_11": "如我前說，波若智慧，亦名甘露，亦名良藥，亦名橋梁，亦名大船，汝不聞乎？」",
    "T17n0754_001:0576c17_12": "羅雲白佛：「唯然。",
    "T17n0754_001:0576c17_13": "世尊！」",
    "T17n0754_001:0576c17_14": "時波斯匿王長跪合掌，白天尊曰：「如佛所說，波若智慧有四種名，其義云何？",
    "T17n0754_001:0576c19_15": "願佛哀愍，為我說之。」",
    "T17n0754_001:0576c19_16": "佛告王言：「欲得聞者，著心諦聽，吾今說之。」",
    "T17n0754_001:0576c21_0": "佛言：「憶念過去無數劫時，毘摩大國徙陀山中有一野干，有師子王追逐欲食，野干惶怖奔走墮一丘井，不能得出經於三日，開心分死而說偈言：「『禍哉今日苦所逼，　　便當沒命於丘井，　　一切萬物皆無常，　　恨不以身餧師子。",
    "T17n0754_001:0576c27_0": "　　嗚呼奈何罪厄身，　　貪惜軀命無功死，　　無功而死尚可恨，　　況復臭身污人水。",
    "T17n0754_001:0576c29_0": "　　南無懺悔十方佛，　　表知我心淨無已，　　前世所造三業罪，　　願於今身償令畢。",
    "T17n0754_001:0577a02_0": "　　眾罪畢了三業淨，　　其心不動念真實，　　從是世世遭明師，　　如法修行速成佛。』",
    "T17n0754_001:0577a04_0": "　　時天帝釋聞佛名，　　肅然毛竪念古佛，　　自惟孤露無師導，　　耽著五欲自沈沒，　　不能得出恩愛獄，　　思惟感切目下淚，　　即與諸天八萬眾，　　飛下詣井欲問訊。",
    "T17n0754_001:0577a08_0": "　　乃見野干在井底，　　兩手攀土不能出，　　天帝復自思念言：　　『聖人應現無方術，　　今我雖見野干形，　　斯必菩薩非凡器。",
    "T17n0754_001:0577a11_0": "　　今當請問除我疑，　　并令諸天得聞法。』",
    "T17n0754_001:0577a12_0": "「天帝曰：「『不聞聖教曠大久，　　常處幽冥無師導，　　仁者向說非凡語，　　願為諸天宣法教。』",
    "T17n0754_001:0577a15_0": "　　於時野干仰答曰：　　『汝為天帝無教訓，　　不知時宜甚癡傲，　　法師在下自處上，　　都不修敬問法要，　　法水清淨能濟人，　　云何欲得懷貢高。』",
    "T17n0754_001:0577a18_1": "　　天帝聞是大慚愧，　　給侍諸天愕然笑，　　天王降止大無利，　　而被慚恥甚可悼。",
    "T17n0754_001:0577a20_2": "　　帝釋即時告諸天：　『慎莫以此為驚怪，　　是我頑弊行不稱，　　必當因是聞法要。』",
    "T17n0754_001:0577a22_3": "　　即時垂下天寶衣，　　接取野干出於上，　　叉手辭謝說不是，　　叩頭懺悔願垂亮：　　『諸天實爾如尊誨，　　纏綿五欲致迷荒，　　皆由不遇善師導，　　為說苦樂常無常。』",
    "T17n0754_001:0577a26_4": "　　諸天為設甘露食，　　野干得食生活望，　　非意禍中致斯福，　　心懷踊躍慶無量。",
    "T17n0754_001:0577a29_0": "「於是野干，心自念言：『畜生道中，醜弊困厄，無過野干；智慧力故，乃致如是。』",
    "T17n0754_001:0577b01_1": "復作是念：『刑殘之命，本非所愛，所以稱慶、大歡喜者，為通化耳。",
    "T17n0754_001:0577b03_2": "此諸癡天，皆蒙帝釋先有波若一豪之分，共相隨來，皆欲聞法。』",
    "T17n0754_001:0577b04_3": "而自歎言：『奇哉奇哉！",
    "T17n0754_001:0577b05_4": "何慰如之，今當通化，成我功德？』",
    "T17n0754_001:0577b05_5": "復作是念：『今日之恩，莫不由我，先師和上，慈哀教授，智慧方便功德力乎？",
    "T17n0754_001:0577b07_6": "南無我師，南無我師，南無波若，南無波若。",
    "T17n0754_001:0577b08_7": "雖復失行生惡趣中，猶識宿命知其業緣。",
    "T17n0754_001:0577b09_8": "波若之力，能感諸天降神來下，接濟供養復得通化，展我微心。』",
    "T17n0754_001:0577b11_9": "時天帝釋告諸天曰：『如師言者，定欲說法。",
    "T17n0754_001:0577b12_10": "我等今來快得善利，今當人人叩頭丹誠請令說法。』",
    "T17n0754_001:0577b13_11": "咸然唯諾，即各修敬，偏袒右肩，圍遶野干，長跪合掌，異口同音而說頌曰：「『善哉善哉！",
    "T17n0754_001:0577b16_12": "　　和上野干，　　唯願說法，　　開化天人。",
    "T17n0754_001:0577b17_13": "　　天人幽冥，　　五欲所纏，　　恒恐福盡，　　無常所遷，　　死墮惡道，　　求拔良難，　　從久遠來，　　數萬憶年。",
    "T17n0754_001:0577b20_0": "　　今始一遇，　　良祐福田，　　唯垂慈哀，　　宣示法言，　　天人得福，　　眾生亦然，　　願與和上，　　永劫相連，　　至成佛道，　　常作因緣。",
    "T17n0754_001:0577b23_1": "　　明人難值，　　故立誓言。』",
    "T17n0754_001:0577b24_0": "「於是野干見諸天人慇懃勸請，樂欲聞法，益加欣踊告天帝曰：『憶念我昔，曾見世人欲聞法者，先敷高座莊嚴清淨，方請法師登座說法。",
    "T17n0754_001:0577b27_1": "所以者何？",
    "T17n0754_001:0577b27_2": "經法貴重，敬之得福，不宜輕心，自虧福也。』",
    "T17n0754_001:0577b28_3": "諸天聞已，咸然唯諾，脫天寶衣積為高座，須臾之間莊嚴校飾清淨第一。",
    "T17n0754_001:0577c01_4": "野干昇座，告天帝曰：『吾今說法，正當為二大因緣故。",
    "T17n0754_001:0577c02_5": "何等為二？",
    "T17n0754_001:0577c02_6": "一者說法，開化天人，福無量故；二者為報施食恩故，豈得不說。』",
    "T17n0754_001:0577c04_7": "天帝白曰：『免井厄難，得全身命，功德應大。",
    "T17n0754_001:0577c05_8": "尊者云何說法報恩，不及此耶？",
    "T17n0754_001:0577c05_9": "所以者何？",
    "T17n0754_001:0577c06_0": "一切天下，皆樂生求安、無欲死者。",
    "T17n0754_001:0577c06_1": "以是因緣，全命之功豈得不大？』",
    "T17n0754_001:0577c07_2": "野干答曰：『死生之宜，各有其人，有人貪生，有人樂死。",
    "T17n0754_001:0577c08_3": "何人貪生？",
    "T17n0754_001:0577c08_4": "其人生世愚癡幽冥，不知死已後世更生，違佛遠法，不遭明師，殺盜婬欺，唯惡是從。",
    "T17n0754_001:0577c10_5": "如是之人，貪生畏死。",
    "T17n0754_001:0577c11_6": "何人樂死？",
    "T17n0754_001:0577c11_7": "遭遇明師，奉事三寶，改惡修善，孝養父母，敬事師長，和順妻子、奴婢、眷屬，謙敬於人。",
    "T17n0754_001:0577c13_8": "如斯之人，惡生樂死。",
    "T17n0754_001:0577c14_9": "所以者何？",
    "T17n0754_001:0577c14_10": "善人死者，福應生天受五欲樂；惡人死者，應入地獄受無量苦。",
    "T17n0754_001:0577c15_11": "善人樂死，如囚出獄；惡人畏死，如囚入獄。』",
    "T17n0754_001:0577c16_12": "「天帝問曰：『如尊所誨，全其軀命無功夫者，誠如所言。",
    "T17n0754_001:0577c18_0": "其餘二功，施食、施法，有何功德？",
    "T17n0754_001:0577c18_1": "唯願說之，開化盲冥。』",
    "T17n0754_001:0577c19_2": "野干答曰：『布施飲食濟一日之命，施珍寶物濟一世之福，增益生死繫縛因緣。",
    "T17n0754_001:0577c21_3": "說法教化名為法施，能令眾生出世間道。",
    "T17n0754_001:0577c22_0": "出世間道者，凡有三種：一者羅漢、二者辟支佛、三者佛道。",
    "T17n0754_001:0577c23_1": "此三乘人，皆從聞法如說修行。",
    "T17n0754_001:0577c24_2": "有諸眾生，免三惡道、受人天福樂，皆由聞法。",
    "T17n0754_001:0577c25_3": "是故佛說，以法布施功德無量。』",
    "T17n0754_001:0577c25_4": "「天帝白言：『師今此身，為是業報、應化身乎？』",
    "T17n0754_001:0577c26_5": "野干答言：『是罪業報，非應化也。』",
    "T17n0754_001:0577c27_6": "天人聞已，肅然驚怖，悲哀傷心，垂淚滿目，更起修敬，白野干曰：『我意謂是菩薩聖人應現濟物，而今方聞罪業果報。",
    "T17n0754_001:0578a01_7": "未知其故，惟垂哀愍，說其因緣。』",
    "T17n0754_001:0578a02_0": "「野干答曰：『欲聞者善，吾今說之。",
    "T17n0754_001:0578a02_1": "憶念故世，生波羅捺波頭摩城，為貧家子，名阿逸多，剎利種姓。",
    "T17n0754_001:0578a04_2": "幼懷聰朗，好學是欲。",
    "T17n0754_001:0578a04_3": "至年十二，追隨明師，在於深山，辛苦奉事，研精習學，翹勤不懈；師亦晨夜切磋教授不失時節，經五十年，九十六種經書記論、醫方呪術、占相吉凶、災異禍福，靡所不達。",
    "T17n0754_001:0578a08_4": "高才智德，名聞四遠。",
    "T17n0754_001:0578a09_5": "時阿逸多伏自惟曰：「今日之濟，莫不由我尊師和上教化之恩，其功難報。",
    "T17n0754_001:0578a10_6": "家既貧乏，無為供養，唯當賣身以報師恩。」",
    "T17n0754_001:0578a11_7": "作是念已，長跪白師：「弟子今者欲自賣身以報師恩。」",
    "T17n0754_001:0578a12_8": "其師答曰：「山居道士，乞食自存，正無所乏。",
    "T17n0754_001:0578a13_9": "子今何為，毀賣貴身，欲供我也？",
    "T17n0754_001:0578a14_10": "子今成就智慧辯才，當轉教化天下人民，為法燈明教化之功，豈不足報我之恩也？",
    "T17n0754_001:0578a16_11": "幸可不須餘舉動也。」",
    "T17n0754_001:0578a17_0": "時阿逸多既是智人，不違師教，留住山中乞食自存。",
    "T17n0754_001:0578a19_0": "「『如是不久，國王崩亡，群臣集議，宣令國界，諸名學士，普召使集，令共講論，誰得勝者，當立為王。",
    "T17n0754_001:0578a21_1": "時阿逸多應召來集，與諸學士五百餘人，七日之中共捔試議，無有勝者。",
    "T17n0754_001:0578a22_2": "群臣歡喜，召婆羅門，拜阿逸多紹為國王。",
    "T17n0754_001:0578a23_3": "時阿逸多見是事已，憂喜交集而作是念：「若作王者，恐有憍溢，貪求快意，為民致患，死入地獄，受苦因緣；若不為者，家貧無祿，無以供養報師重恩。」",
    "T17n0754_001:0578a27_4": "思計反覆，「聽當受之，為報師恩并養父母。」",
    "T17n0754_001:0578a28_5": "思惟是已，寧受王位。",
    "T17n0754_001:0578a28_6": "受正位已，即遣忠臣，嚴駕寶車，幢幡曲蓋，香花伎樂，百種飲食，就山迎師，還國供養。",
    "T17n0754_001:0578b01_7": "別立宮舍，七寶廁填彫文刻鏤眾綵雜飾，床臥被褥、飲食醫藥、花果園林、流泉浴池，莊校嚴好，以供養師。",
    "T17n0754_001:0578b04_8": "阿逸多王與國臣民、夫人、采女，日日從師受十善法，經一百年。",
    "T17n0754_001:0578b06_0": "「『爾時邊境有二小國——其二小國王，共相怨疾，私立兵馬共相誅罰，經於多年各不相得——其一國者，名安陀羅；一國名曰摩羅婆耶。",
    "T17n0754_001:0578b09_1": "安陀羅王召諸群臣集共議言：「當作何方令得彼國？」",
    "T17n0754_001:0578b10_2": "諸臣答言：「阿逸多王出生寒賤，雖居王位寒意猶存，從昔已來奉持十善，不犯外色，雖有宮女，其年並宿。",
    "T17n0754_001:0578b12_3": "如臣計者，檢括國中不問豪賤選擇名女，足一百人，年少端政堪適意者，莊嚴香潔。",
    "T17n0754_001:0578b14_4": "遣忠良者齎持重寶并諸采女，往貢獻之。",
    "T17n0754_001:0578b15_5": "若其納者，當從王請，強兵百萬，助往攻之，無往不伏。」",
    "T17n0754_001:0578b16_6": "即隨其計，名女、寶物一時悉辦，遣忠良臣往奉獻之。",
    "T17n0754_001:0578b18_7": "阿逸多王得諸美女及珍寶物，甚大歡喜，問使者言：「彼王奉我如斯好物，欲望何報？」",
    "T17n0754_001:0578b20_8": "使者白王：「摩羅婆國是大王所統，彼王頑嚚，不知化度，婬亂無道，不理國政，民被其毒，視之若怨。",
    "T17n0754_001:0578b22_9": "特從大王請兵百萬，助往伏之。",
    "T17n0754_001:0578b23_10": "奉獻之誠，其正在此。」",
    "T17n0754_001:0578b23_11": "王曰甚善，即令揀銳強兵百萬，以送與之。",
    "T17n0754_001:0578b24_12": "安陀羅王自揀國中得百萬人，一時相助，鳴鼓往伐。",
    "T17n0754_001:0578b25_13": "百日之中，鬪戰傷殺，人死過半，方得勝彼。",
    "T17n0754_001:0578b26_14": "摩羅婆王悉被刑斬，及其宗族數千萬人一時傾沒。",
    "T17n0754_001:0578b28_15": "「『阿逸多王既得諸女，意迷情惑忘失本志，奢婬著樂不理國政，眾官群僚相與作亂，良民之子略為奴婢，風雨不時，飢餓滿道，異方怨敵，遂來侵掠。",
    "T17n0754_001:0578c02_16": "阿逸多王從是失國，遂致亡沒。",
    "T17n0754_001:0578c03_17": "從是死已生地獄中，身被楚毒，緣前學問智慧力故，即識宿命，心自悔責，改惡修善。",
    "T17n0754_001:0578c05_18": "須臾之間地獄命終，生餓鬼中。",
    "T17n0754_001:0578c05_19": "復識宿命，即復悔過，修念十善。",
    "T17n0754_001:0578c06_20": "須臾之間，餓鬼中死，生畜生中，受野干身。",
    "T17n0754_001:0578c07_21": "智慧力故，復識宿命，改往修來，奉持十善，復教餘眾生令行十善。",
    "T17n0754_001:0578c09_22": "近逢師子，當時怖懼墮丘井中，開心分死，冀得生天離苦受樂。",
    "T17n0754_001:0578c10_23": "由汝接我，違失本願，方經辛苦，何時當免？",
    "T17n0754_001:0578c11_24": "是故我說，汝濟我命，無功夫也。』",
    "T17n0754_001:0578c12_25": "「天帝難曰：『如尊語者，善人求死，是事不然。",
    "T17n0754_001:0578c13_26": "何以故？",
    "T17n0754_001:0578c13_27": "師在井底，若不入衣則不得出，若不得出自不得生。",
    "T17n0754_001:0578c14_28": "今所緣得生，由師入衣。",
    "T17n0754_001:0578c15_29": "是故當知，非不欲生。",
    "T17n0754_001:0578c15_30": "云何說言不貪生耶？』",
    "T17n0754_001:0578c16_31": "野干答曰：『吾今所以入衣之意，正為三事大因緣故。",
    "T17n0754_001:0578c17_32": "何謂為三？",
    "T17n0754_001:0578c17_33": "一者入衣，不違天帝本志願故。",
    "T17n0754_001:0578c18_34": "夫人違志，不果所願，則致大苦，施人苦惱。",
    "T17n0754_001:0578c19_35": "在在所生，所願不果，所求不得，所向不偶，自致苦惱。",
    "T17n0754_001:0578c20_36": "為是等故，非為生也。",
    "T17n0754_001:0578c21_37": "二者入衣，見諸天意，欲得聞法，欲為諸天，宣通正法，不悋法故。",
    "T17n0754_001:0578c22_38": "如當不說則為悋法，悋法之罪，世世所生，聾盲瘖啞，諸根閉塞，生於邊地，癡騃無智；雖生好處，情頑闇鈍，所學不成；學不成故，自致苦惱。",
    "T17n0754_001:0578c25_39": "為是等故，非為生也。",
    "T17n0754_001:0578c26_40": "譬如世人，因其前世布施修善，福德因緣今生為人，所願從心富有財物。",
    "T17n0754_001:0578c28_41": "貧者求乞，慳心悋惜不肯施與，慳貪果報生餓鬼中，常患飢渴，裸形無衣，冬時寒凍身體破裂，暑時大熱無依蔭處，如是苦惱，數千萬歲。",
    "T17n0754_001:0579a02_42": "餓鬼罪畢，生畜生中，食草飲水，癡無所知，或食泥上，污露不淨，慳貪罪故，受報如是。",
    "T17n0754_001:0579a04_43": "悋法之愆，亦如此焉。",
    "T17n0754_001:0579a04_44": "三者入衣，正為宣傳通法化耳，利益天人令開悟故，名為法施，功德無量。",
    "T17n0754_001:0579a06_45": "為是等故，非求生也。』",
    "T17n0754_001:0579a07_0": "「天帝問曰：『教化功德，其福云何？",
    "T17n0754_001:0579a07_1": "唯願說之。』",
    "T17n0754_001:0579a08_0": "野干答曰：『宣傳正化，能令眾生知死有生，作善獲福、為惡受殃、修道得道。",
    "T17n0754_001:0579a09_1": "緣是功德，轉身所生智慧明了，常識宿命。",
    "T17n0754_001:0579a10_2": "若生天上，為諸天師。",
    "T17n0754_001:0579a11_3": "若生世間，為金輪王，常以十善，教化天下。",
    "T17n0754_001:0579a12_4": "若為人王，治以正法，常識宿命。",
    "T17n0754_001:0579a12_5": "識宿命故，心不放逸。",
    "T17n0754_001:0579a13_6": "人居尊寵，受五欲樂，多有魔事來相沮壞，令人意惑造起惡業。",
    "T17n0754_001:0579a14_7": "雖復失行，受惡報時，智慧力故，速得免苦。",
    "T17n0754_001:0579a15_8": "生天福樂，智慧光明，漸漸增長，成菩薩行，至無生忍。",
    "T17n0754_001:0579a17_9": "是故佛說，教化之功，其福無量。』",
    "T17n0754_001:0579a17_10": "「天帝喜曰：『善哉善哉！",
    "T17n0754_001:0579a18_11": "誠如尊教。",
    "T17n0754_001:0579a18_12": "我等諸天今日始知財施、法施功德因緣差別之相。",
    "T17n0754_001:0579a19_13": "其財施者，譬如寸燈明小室中。",
    "T17n0754_001:0579a20_14": "其法施者，猶若日光照四天下，隨所行處，能除闇冥。",
    "T17n0754_001:0579a21_15": "所以者何？",
    "T17n0754_001:0579a21_16": "日性自明，故能照物。",
    "T17n0754_001:0579a22_17": "和上今者亦復如是，本修習故智慧明了，復以慧明除眾生闇。』",
    "T17n0754_001:0579a24_0": "「於時天帝說是語已，八萬諸天咸然起立，正服修敬，長跪合掌白野干曰：『願尊垂愍授十善法，多所饒益利安眾生，亦令和上功德轉增。』",
    "T17n0754_001:0579a27_1": "答曰：『善哉，宜知是時。』",
    "T17n0754_001:0579a27_2": "告天帝曰：『受戒之法，先當懺悔，淨身口意。",
    "T17n0754_001:0579a28_3": "何謂身業？",
    "T17n0754_001:0579a28_4": "殺、盜、邪婬。",
    "T17n0754_001:0579a29_5": "何謂口業？",
    "T17n0754_001:0579a29_6": "妄言、兩舌、惡口、綺語。",
    "T17n0754_001:0579a29_7": "何謂意業？",
    "T17n0754_001:0579b01_0": "嫉妬、瞋恚、憍慢邪見，是為十事。",
    "T17n0754_001:0579b01_1": "禁身口意業，不犯眾惡，名為十善。",
    "T17n0754_001:0579b02_2": "恣身口意，造眾惡業，名為十惡。",
    "T17n0754_001:0579b03_3": "一心丹誠悔除十惡，十惡滅故身口意淨，三業淨故名為十善。』",
    "T17n0754_001:0579b05_0": "「天帝問曰：『十善之功，果報云何？』",
    "T17n0754_001:0579b05_1": "野干答曰：『曾聞佛說，人行十善，十善果報生六欲天，七寶宮殿，五欲自然，百味飲食，壽命無量，父母妻子六親眷屬，端政淨潔，歡喜快樂。",
    "T17n0754_001:0579b08_2": "假令諸天持十善者，天上福盡還生天中，福報轉勝，不同世人十善報也。",
    "T17n0754_001:0579b10_3": "所以者何？",
    "T17n0754_001:0579b10_4": "世人修善，心道三戒難可護持。",
    "T17n0754_001:0579b11_5": "不瞋戒者，先須方便行於慈心，然後能得成不瞋戒也。",
    "T17n0754_001:0579b12_6": "世人行慈難得久停，如刀斫水隨破隨合。",
    "T17n0754_001:0579b13_7": "持不瞋戒，亦復如是。",
    "T17n0754_001:0579b14_8": "嫉妬戒者，發有時節。",
    "T17n0754_001:0579b14_9": "云何時節？",
    "T17n0754_001:0579b15_10": "見他得利、見他使樂、見他端政、見他勇健、見他聰明、見他修福，以要言之，一切勝事，爾時其心方生嫉妬。",
    "T17n0754_001:0579b17_11": "是故當知，嫉妬之心，發起有時。",
    "T17n0754_001:0579b18_12": "其憍慢心起亦有時，見愚癡者心起憍慢，見醜陋人、見不淨人、見貧窮人，以要言之，聾盲跛瘻、諸根不具、夷蠻胡虜，憍慢之心見時方起。",
    "T17n0754_001:0579b21_13": "是故當知，不憍慢戒，發起有時。",
    "T17n0754_001:0579b22_14": "是故世人心戒難持，雖復強持，乍得乍忘。",
    "T17n0754_001:0579b23_15": "是故世人，十善果報雖受天福，不如諸天十善功德，光明、神力、食祿、相好，巍巍第一；識宿命事，皆亦如是。",
    "T17n0754_001:0579b25_16": "是故當知，天人修行十善果報，勝於世人。』",
    "T17n0754_001:0579b26_17": "「天帝白曰：『如尊所說，人行十善，心道三戒難為護持，天人亦爾，嫉妬、瞋恚、憍慢邪見，如是等心未曾不有，云何福報勝世人耶？』",
    "T17n0754_001:0579b29_18": "野干答曰：『天人雖有，不同世人。",
    "T17n0754_001:0579c01_19": "所以者何？",
    "T17n0754_001:0579c01_20": "天人福德，苦少樂多，煩惱心輕；世人薄福，樂少苦多，煩惱心重。』",
    "T17n0754_001:0579c02_21": "「天帝白曰：『諸天昔來，習樂心麁，猶若猨猴，今持十善，後脫廢忘。",
    "T17n0754_001:0579c04_22": "虧犯之時，當云何也？』",
    "T17n0754_001:0579c04_23": "野干答曰：『曾聞師說，人行十善，若有犯失行惡業者，當就賢明福德之人，隨所犯事發露懺悔，更從受之。",
    "T17n0754_001:0579c07_24": "如是行者，不失戒也。",
    "T17n0754_001:0579c07_25": "所以者何？",
    "T17n0754_001:0579c08_26": "十善戒者，譬如穀苗，煩惱如草，草與正苗互共相妨，欲長苗故當除草穢，穀苗淨故收實必多，穀實多故終無飢乏。』",
    "T17n0754_001:0579c11_0": "「爾時天帝及八萬諸天聞是事已，甚大歡喜，不復憂慮福盡無常受惡趣報，伏自惟曰：『行善功德雖無苦報，然有生死不免無常，兼有他化自在天王，見人修福心懷嫉妬為作留難，忘失善道令造惡業，惡業因緣應受苦報。』",
    "T17n0754_001:0579c16_1": "白野干曰：『修何功德常得不死，不令魔王所惑亂也？』",
    "T17n0754_001:0579c17_2": "野干答曰：『曾聞師說，發菩提心，修菩薩業，魔王波旬不能沮壞，心不惑故，在在所生智慧明了，慧明了故常識宿命，識宿命故不起惡業，心清淨故得無生法忍，無生忍故於道不退，遠離生死憂惱苦患。』",
    "T17n0754_001:0579c21_3": "「天帝白曰：『修菩薩道，應行何法？』",
    "T17n0754_001:0579c22_4": "野干答曰：『曾聞師說，求佛道者從元而起，先當廣學諸法因緣，解因緣故信心堅固，信根力故能起精進，精進力故不起一切惡業因緣，純善之心無放逸故智慧成就，智慧力故總攝一切三十七品助菩提道。』",
    "T17n0754_001:0579c28_0": "「天帝問曰：『如尊教者，三十七品其義弘深，非是麁懷卒能得了，云何得入菩薩道行？』",
    "T17n0754_001:0579c29_1": "野干答曰：『曾聞師說，修菩薩道者先以方便調伏諸根。",
    "T17n0754_001:0580a02_2": "何謂方便？",
    "T17n0754_001:0580a02_3": "謂六波羅蜜、四無量心，是名方便調伏諸根。』",
    "T17n0754_001:0580a03_4": "「天帝白曰：『六波羅蜜，其義云何？",
    "T17n0754_001:0580a04_5": "唯願說之。』",
    "T17n0754_001:0580a04_6": "野干答曰：『第一布施，破慳貪心，無遺惜故。",
    "T17n0754_001:0580a05_7": "二者守善，不行惡故。",
    "T17n0754_001:0580a05_8": "三者遭逢惡事心能堪忍，不懷報故。",
    "T17n0754_001:0580a06_9": "四者精進修行道業，不懈退故。",
    "T17n0754_001:0580a07_10": "五者收攝其心，不邪念故。",
    "T17n0754_001:0580a07_11": "六者修習智慧，照除煩惱無明闇故。",
    "T17n0754_001:0580a08_12": "是則名為六波羅蜜。",
    "T17n0754_001:0580a09_13": "六波羅蜜方便之力，調伏諸根。",
    "T17n0754_001:0580a10_0": "復有四事，調伏諸根。",
    "T17n0754_001:0580a10_1": "何謂為四？",
    "T17n0754_001:0580a10_2": "一者慈心，二者悲心，三者喜心，四者捨心。",
    "T17n0754_001:0580a11_3": "是為四事，名無量心。』",
    "T17n0754_001:0580a12_4": "「天帝問曰：『云何行慈？』",
    "T17n0754_001:0580a12_5": "野干答曰：『見苦厄人，當起慈心，為作救護，皆令得所。",
    "T17n0754_001:0580a13_6": "何謂為悲？",
    "T17n0754_001:0580a14_7": "見諸眾生，無明愛故造生死業，五道受苦不能自免，是故我今不應懈怠，當勤精進修習智慧速成佛道，得佛道已，當以智慧光明照除眾生無明黑闇，令見大明免眾苦縛；雖未成佛，凡所施為一切善業，迴施眾生令得安樂，眾生有罪我當代受。",
    "T17n0754_001:0580a19_8": "是名悲心。",
    "T17n0754_001:0580a20_9": "何謂為喜？",
    "T17n0754_001:0580a20_10": "若見世人修行善業求三乘果，勸助隨喜；見受樂人，心亦隨喜；見端政人、見勇健人、見富貴人、見智慧人、見慈心人、見孝順人，以要言之，一切善人勸助隨喜。",
    "T17n0754_001:0580a23_11": "是為喜心。",
    "T17n0754_001:0580a24_12": "何謂為捨？",
    "T17n0754_001:0580a24_13": "凡所施為一切功德，行恩於人不望現報、不望生報、不望後報。",
    "T17n0754_001:0580a25_14": "是名為捨。",
    "T17n0754_001:0580a26_15": "成就四事，名四無量心。",
    "T17n0754_001:0580a26_16": "眾生無量故，慈心無量；眾生無量故，悲亦無量；眾生無量故，喜亦無量；眾生無量故，捨亦無量。",
    "T17n0754_001:0580a28_17": "是故名為四無量心。",
    "T17n0754_001:0580a29_18": "連前六度，名十波羅蜜。",
    "T17n0754_001:0580a29_19": "十波羅蜜總攝一切菩薩道行。』",
    "T17n0754_001:0580b01_20": "「時天帝釋聞野干說十善行法功德因緣，復聞菩薩行菩提道因緣義趣，疑網結解，歡喜踊躍充遍其身，即與八萬侍從諸天，更起修敬，叉手合掌白野干曰：『弟子今日，八萬諸天一心同時發菩提心。",
    "T17n0754_001:0580b06_21": "如和上說菩薩道行，當具奉行。",
    "T17n0754_001:0580b06_22": "唯願和上，隨喜聽許。』",
    "T17n0754_001:0580b07_23": "野干答曰：『宜知是時，斯則是其本心所望。』",
    "T17n0754_001:0580b08_24": "「於是天帝白野干曰：『和上飲食，法用云何？",
    "T17n0754_001:0580b09_25": "唯願教示，當設供養。』",
    "T17n0754_001:0580b09_26": "野干答曰：『其所食法，不中人聞。",
    "T17n0754_001:0580b10_27": "何以故？",
    "T17n0754_001:0580b10_28": "罪業因緣，所食之物極是不淨，形似畜生，不異餓鬼，幸可不須問其所食物。』",
    "T17n0754_001:0580b12_29": "天帝白曰：『和上飲食，好亦當示，惡亦當語，弟子今當隨所便宜施設供養。』",
    "T17n0754_001:0580b14_30": "野干答曰：『常食師子虎狼屎尿，及食塚間死人骸骨、弊衣皮革，脫不能得如斯之食，飢窮所逼亦食泥土。",
    "T17n0754_001:0580b16_31": "罪苦果報，從生至死雖食不淨，未曾充飽。』",
    "T17n0754_001:0580b17_32": "「時天帝釋及諸天眾，聞野干說飲食之相，悲哀感結，涕淚傷心，白野干曰：『弟子現欲施設供養，如師言者，所願不果，非可如何。",
    "T17n0754_001:0580b20_33": "今還天宮，當作何方報師重恩？』",
    "T17n0754_001:0580b21_34": "野干答曰：『汝等今者從我聞法，還於天上展轉教化開悟諸天，不問男女乃至一人令信受行，非但報我亦報一切諸佛之恩，隨所教化而自增長諸天福德，何況教化開悟多人，功報無量。』",
    "T17n0754_001:0580b25_35": "諸天起立，白野干曰：『弟子之徒今還天宮，未審和上何時當捨此罪報身得生天堂共相見也？』",
    "T17n0754_001:0580b27_36": "野干答曰：『限至七日，當捨罪身生兜率天，汝等便可願生彼天。",
    "T17n0754_001:0580b29_37": "何以故？",
    "T17n0754_001:0580b29_38": "兜率天中多有菩薩說法教化，為諸天人求佛道故。』",
    "T17n0754_001:0580c01_39": "「天帝白曰：『如尊教者，弟子眷屬於忉利天福盡命終，皆應生彼兜率陀天，與師相見奉持教授，誓如今也。』",
    "T17n0754_001:0580c04_0": "說是語已，以天花香散野干上，於是別去。",
    "T17n0754_001:0580c04_1": "「諸天去已，於時野干不離本坐，一心專念十善行法，不行求食。",
    "T17n0754_001:0580c06_2": "七日命終生兜率天，為天王子，復識宿命，復以十善教化諸天。」",
    "T17n0754_001:0580c08_0": "佛告王曰：「爾時野干，即我身是。",
    "T17n0754_001:0580c08_1": "時天帝釋，舍利弗是。",
    "T17n0754_001:0580c09_2": "時阿逸多教授大師憂波達者，彌勒是也。",
    "T17n0754_001:0580c10_3": "八萬諸天者，今娑婆國土八萬菩薩不退者是。」",
    "T17n0754_001:0580c11_4": "佛言：「大王！",
    "T17n0754_001:0580c11_5": "憶念往昔從初發意修菩提行乃至無生，於其中間，常與彌勒、舍利弗等為求法故勤加精進，不顧軀命追逐明師，親近奉侍，研精學問，成就智慧。",
    "T17n0754_001:0580c14_6": "智慧力故，於五道中隨所生處，教化成就無量眾生令得度苦。",
    "T17n0754_001:0580c16_7": "至今成佛，皆由波若智慧方便，斷除一切結習因緣，成等正覺。",
    "T17n0754_001:0580c17_8": "復以智慧，於娑婆國土教化眾生，度三有苦。",
    "T17n0754_001:0580c18_9": "是故我說波若智慧，有四名義。」",
    "T17n0754_001:0580c19_10": "時波斯匿王及其眷屬，聞佛說已，心意開解，更起作禮，歡喜踊躍，倚立合掌而白佛言：「世尊！",
    "T17n0754_001:0580c21_11": "今來見佛，快得善利，聽佛說法，不知疲懈。",
    "T17n0754_001:0580c22_12": "所以者何？",
    "T17n0754_001:0580c22_13": "世尊先說，四真諦法、十二因緣，出世間道，情根鈍故慌慌不解，以不解故身體疲懈。",
    "T17n0754_001:0580c24_14": "今聞佛說菩薩行法，雖未全解，心甚愛樂，渴仰欲聞，情無厭足。",
    "T17n0754_001:0580c26_15": "弟子今欲發菩提心求無上道，唯願世尊哀愍聽許，教示菩薩所行法度，當如說行。」",
    "T17n0754_001:0580c29_0": "佛告王曰：「菩薩法行，如上所說，身口意業十善道行，十波羅蜜總攝一切助佛道法，汝能行乎？」",
    "T17n0754_001:0581a02_1": "王曰：「如世尊說，十善行法，心道三法難得護持。",
    "T17n0754_001:0581a03_2": "當云何受，令不漏失？」",
    "T17n0754_001:0581a03_3": "佛告王曰：「世人心麁，譬如猨猴，為諸煩惱風所動轉，是故欲行十善道者不得遲久，欲修十善當限三時。",
    "T17n0754_001:0581a06_4": "何謂三時？",
    "T17n0754_001:0581a06_5": "從晨至食，名為上時；經一食頃，名為中時；行百步時，名為下時。",
    "T17n0754_001:0581a07_6": "受十善法，隨其所堪，於一時中將護其心，堅持三戒無令漏失，是則名為修行十善。」",
    "T17n0754_001:0581a09_7": "王曰：「如世尊說，限三時持十善行者，其功蓋微，云何生福？」",
    "T17n0754_001:0581a11_8": "佛告王曰：「人修十善，時節雖促，功報彌廣。",
    "T17n0754_001:0581a12_9": "何以故？",
    "T17n0754_001:0581a12_10": "心道三戒難守護故，雖少時持，果報無量。",
    "T17n0754_001:0581a13_11": "譬如有人於百年中積聚薪草，以火焚之須臾滅盡。",
    "T17n0754_001:0581a14_12": "是故當知，少時修善，能滅無量惡業重罪。",
    "T17n0754_001:0581a15_13": "又如攢火，加勤用力須臾得火，火之功力能燒天下草木叢林，須盡乃息。",
    "T17n0754_001:0581a17_14": "大王當知，人修十善亦復如是，須臾之功能滅無量惡業重罪，能令行者起菩提芽，萌芽成故漸漸增長至成佛果。」",
    "T17n0754_001:0581a20_0": "王聞是已更起作禮，甚大欣慶得未曾有，白世尊曰：「弟子今者大得善利。",
    "T17n0754_001:0581a21_1": "所以者何？",
    "T17n0754_001:0581a21_2": "聞世尊說，修十善道功德因緣，能令眾生成菩提芽。",
    "T17n0754_001:0581a23_3": "弟子今者志樂菩提，當勤修行，心不退却。」",
    "T17n0754_001:0581a24_4": "佛說是時，隨從王者群臣吏民、後宮夫人，四部弟子，天、龍、鬼神、人非人等，五千餘人，皆發無上菩提道意。",
    "T17n0754_001:0581a26_5": "爾時波斯匿王國大夫人，出入行來常使四人，名扇提羅(扇提羅者漢言石女，無男女根故名石女)，最大筋力，令此四人擔皇后輿。",
    "T17n0754_001:0581a29_6": "皇后所乘七寶輦輿，留在祇洹精舍門外，勅諸黃門令守護之。",
    "T17n0754_001:0581b01_7": "黃門轉令四扇提羅守夫人輿，其身自往佛邊聽法。",
    "T17n0754_001:0581b02_8": "扇提羅等各於輿下睡眠不識。",
    "T17n0754_001:0581b03_9": "時有凶人，偷取夫人珍寶輦輿一摩尼珠。",
    "T17n0754_001:0581b04_10": "爾時黃門，暫出看輿，不見寶珠，心中惶怖，懼夫人責，問石女言：「使汝守輿，何故偷珠？」",
    "T17n0754_001:0581b06_11": "各各答言：「實不偷也。」",
    "T17n0754_001:0581b07_12": "黃門大怒，鞭打石女，苦痛徹骨。",
    "T17n0754_001:0581b07_13": "時有一石女，自審不偷橫受楚毒，奔走逃突入精舍中，稱怨大喚，眾皆聞之莫知所由。",
    "T17n0754_001:0581b10_0": "佛語阿難：「汝可出往彼黃門所，無令橫鞭無過之人。",
    "T17n0754_001:0581b11_1": "何以故？",
    "T17n0754_001:0581b11_2": "此四石女者，乃是皇后前世之師，自無過罪何以橫鞭，自造後世惡業因緣？」",
    "T17n0754_001:0581b13_3": "是時皇后聞佛此語，即起恭敬，合掌白佛：「如世尊說，四擔輿石女，乃是皇后前世時師。",
    "T17n0754_001:0581b15_4": "迷意不解，惟願世尊，說其因緣，令諸會眾普得聞知。」",
    "T17n0754_001:0581b16_5": "佛告皇后：「喚石女來，於世尊前驗其虛實。」",
    "T17n0754_001:0581b17_6": "皇后奉命，即遣黃門攝之將來。",
    "T17n0754_001:0581b17_7": "時四石女，見佛叩頭啼哭，長跪合掌，白世尊曰：「實不偷珠，有何因緣橫羅此罪，鞭打楚痛，身體破壞。」",
    "T17n0754_001:0581b20_8": "世尊告言：「罪業因緣，自身所造，非父母為，非從天墮。",
    "T17n0754_001:0581b21_9": "人行善惡，受苦樂報，如響應聲。",
    "T17n0754_001:0581b22_10": "貪現前利，心行邪諂，不知後世累劫受殃。",
    "T17n0754_001:0581b23_11": "夫惡從心生，反以自賊，如鐵生垢，消毀其形。」",
    "T17n0754_001:0581b24_12": "王叉手白佛：「前後說法，皆有因緣，今四石女，先世本末有何因緣？",
    "T17n0754_001:0581b25_13": "願佛為說，開悟盲冥多所利益，眾人蒙祐。」",
    "T17n0754_001:0581b26_14": "◎◎佛告王曰：「欲聞者善，著心諦聽，吾今說之。」",
    "T17n0754_001:0581b29_0": "佛說未曾有因緣經卷上"
}