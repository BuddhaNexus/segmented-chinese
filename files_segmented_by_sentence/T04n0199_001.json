{
    "T04n0199_001:0190a03_0": "佛五百弟子自說本起經",
    "T04n0199_001:0190a05_0": "西晉三藏竺法護譯",
    "T04n0199_001:0190a06_0": "蓋阿耨達龍王者(晉名無焚)，佛在世時受別菩薩也，有神猛之德，據于崑崙之墟。",
    "T04n0199_001:0190a07_1": "斯龍所居宮舘寶殿，五河之源則典覽焉，有八味水池，華殖七色，服此水者即識宿命。",
    "T04n0199_001:0190a09_2": "於時龍王請佛世尊及五百上首弟子，進饍畢訖坐蓮華上，追講本起所造罪福，皆由纖微轉受報應，彌劫歷紀莫能自濟，僥值正覺乃得度世。",
    "T04n0199_001:0190a12_3": "各自撰歌而達頌曰：大迦葉品第一(十九偈)　佛人中上為法御，　　斷除結獄遊舍衛，　諸根為寂德巍巍，　　如來自告其比丘：「有諸鬼神所娛樂，　　種種眾華無央數，　四瀆涌出向四方，　　彼諸流河歸江海。",
    "T04n0199_001:0190a19_0": "　私頭那提伯師子，　　人不能至神足到，　飛行疾矣乃越耳，　　疾共詣彼淵流池。」",
    "T04n0199_001:0190a21_0": "　比丘曰：「善唯從命。」",
    "T04n0199_001:0190a21_1": "　　大通安住上弟子，　聞尊教勅乘神足，　　譬如鴈王導眾鴈，　行詣進遊于江河，　　悅觀輩類相娛樂，　佛天中天亦如是，　　與弟子俱而飛騰。",
    "T04n0199_001:0190a25_0": "　佛至告諸弟子曰：　　「寧識前世所更歷，　為我各說誰行步，　　而獲其福不可量。」",
    "T04n0199_001:0190a27_0": "　彼迦葉仁佛弟子，　　譬如師子歷深山，　設有所歷無敢當，　　則說前世所作行。",
    "T04n0199_001:0190a29_0": "「採取于野燕麥耳，　　少所施與辟支佛，　解脫心樂無有漏，　　奉于空行意寂寞。",
    "T04n0199_001:0190b02_0": "　彼時心念有此願，　　尋即思惟於上法，　與如是人俱合會，　　於此終生欝單曰。",
    "T04n0199_001:0190b04_0": "　用彼因緣福所致，　　更歷千反欝單曰，　然後生于勝命天，　　於中最特無有雙。",
    "T04n0199_001:0190b06_0": "　吾用彼福所造德，　　亦復千反生忉利，　著種種華香寶瓔，　　身微妙好而自在。",
    "T04n0199_001:0190b08_0": "　既於天上壽終已，　　便復則生欝單曰，　用彼前世願所致，　　以作是福因緣故。",
    "T04n0199_001:0190b10_0": "　生于富家梵志種，　　財產眾業無央數，　在五樂中而不貪，　　其於是佛無等倫。",
    "T04n0199_001:0190b12_0": "　大哀所可講說法，　　諸力一心定眾根，　七覺之意八道行，　　以為獲致於此法。",
    "T04n0199_001:0190b14_0": "　便盡諸漏手執燈，　　與此眾等最後俱，　合會行正直離邪，　　佛者如來所說善。",
    "T04n0199_001:0190b16_0": "　奉禁戒人所志得，　　如其意念所欲求，　最後我身以具滿，　　為盡生死拔根株。",
    "T04n0199_001:0190b18_0": "　我皆絕除諸愛結，　　則為是佛法王子，　第一止足常思道，　　心空清淨無所著，　其志堅固無能轉，　　譬如大山不可動。」",
    "T04n0199_001:0190b21_0": "　如是迦葉尊，　　在諸比丘僧，　阿耨達大池，　　自說本福緣。",
    "T04n0199_001:0190b23_0": "舍利弗品第二(十偈)",
    "T04n0199_001:0190b24_0": "「吾為仙閑居，　　於彼見沙門，　辟支佛之尊，　　身著絳衣被。",
    "T04n0199_001:0190b26_0": "　覩之心歡喜，　　為之浣衣服，　復為縫袈裟，　　數數為作禮。",
    "T04n0199_001:0190b28_0": "　彼則愍念我，　　便飛虛空中，　上下出水火，　　須臾忽不見。",
    "T04n0199_001:0190c01_0": "　我即時叉手，　　自心作是願：『令我得如是，　　聰明大智慧。",
    "T04n0199_001:0190c03_0": "　莫令生豪家，　　亦勿生賤種，　常生于中家，　　志多作沙門。』",
    "T04n0199_001:0190c05_0": "　用是功德故，　　吾以五百世，　常獲致人身，　　世世作沙門。",
    "T04n0199_001:0190c07_0": "　於是最後世，　　復還得人種，　以值見正覺，　　導師無有上。",
    "T04n0199_001:0190c09_0": "　則辦為沙門，　　於釋師子所，　成就阿羅漢，　　清涼而滅度。",
    "T04n0199_001:0190c11_0": "　今世尊目前，　　於比丘僧眾，　論我智慧上，　　轉于正法輪。」",
    "T04n0199_001:0190c13_0": "　舍利弗智慧，　　於比丘眾前，　阿耨達大池，　　自說本宿行。",
    "T04n0199_001:0190c15_0": "摩訶目揵連品第三(十五偈)",
    "T04n0199_001:0190c16_0": "「吾為仙閑居，　　處于林樹間，　於彼有人來，　　求我作沙門。",
    "T04n0199_001:0190c18_0": "　吾除其鬚髮，　　為浣其衣服，　縫之而染之，　　心中自歡喜。",
    "T04n0199_001:0190c20_0": "　彼退在一面，　　而結跏趺坐，　則得辟支佛，　　便飛于虛空。",
    "T04n0199_001:0190c22_0": "　我時即興願：　　『令身得神足，　使吾得如是，　　大力大神足。』",
    "T04n0199_001:0190c24_0": "　用是福德故，　　在在所生處，　天上及人中，　　照燿所造福。",
    "T04n0199_001:0190c26_0": "　於時最後世，　　以逮得人身，　如值見正覺，　　導師無有上。",
    "T04n0199_001:0190c28_0": "　以為作沙門，　　於釋師子所，　則成阿羅漢，　　清涼而滅度。",
    "T04n0199_001:0191a01_0": "　所作善甚少，　　得安隱無量，　我復作不善，　　今說且聽之。",
    "T04n0199_001:0191a03_0": "　東出羅閱祇，　　生為尊者子，　出舍外遊戲，　　人家求飲食。",
    "T04n0199_001:0191a05_0": "　即見其父母，　　二人共相娛，　見之即撾我，　　罵詈而逐我。",
    "T04n0199_001:0191a07_0": "　但以正命耳，　　其身不施行，　墮于黑繩獄，　　受苦不可計。",
    "T04n0199_001:0191a09_0": "　其彼餘殃故，　　於是最後世，　諸外異道學，　　撾碎身如葦。",
    "T04n0199_001:0191a11_0": "　吾當以是疾，　　壽終而滅度，　彼所作餘殃，　　爾乃滅盡耳。",
    "T04n0199_001:0191a13_0": "　是故當悅心，　　至孝事父母，　用歡悅心故，　　人得勝天上。」",
    "T04n0199_001:0191a15_0": "　如是拘律尊，　　在于比丘眾，　阿耨達大池，　　自說本因緣。",
    "T04n0199_001:0191a17_0": "輪提陀品第四(淨除十七偈)",
    "T04n0199_001:0191a18_0": "「我昔往詣寺，　　見地不淨處，　即取其掃箒，　　便掃彼寺舍。",
    "T04n0199_001:0191a20_0": "　竟覩寺清淨，　　心中甚忻踊，　令我無垢塵，　　如此寺舍淨。",
    "T04n0199_001:0191a22_0": "　用是功德故，　　在在所生處，　面色和悅姝，　　端正難可比。",
    "T04n0199_001:0191a24_0": "　其餘之福祚，　　於是最後世，　父母則名吾，　　號曰為淨除。",
    "T04n0199_001:0191a26_0": "　我於親族中，　　生時亦清淨，　一切所愛敬，　　見者無厭極。",
    "T04n0199_001:0191a28_0": "　值得見正覺，　　導師而無上，　已成阿羅漢，　　清涼而滅度。",
    "T04n0199_001:0191b01_0": "　我之所志願，　　使吾無垢塵，　今無垢羅漢，　　無漏所作辦。",
    "T04n0199_001:0191b03_0": "　假令掃除是，　　普天下使淨，　不如為離欲，　　除掃所經行。",
    "T04n0199_001:0191b05_0": "　假掃除天下，　　道人經行處，　不如四方僧，　　掃除一步地。",
    "T04n0199_001:0191b07_0": "　設復掃除是，　　滿天下精舍，　不如於佛寺，　　掃除一步地。",
    "T04n0199_001:0191b09_0": "　我身所造福，　　以是知差特，　當掃除佛寺，　　其心懷欣踊。",
    "T04n0199_001:0191b11_0": "　以此曉知之，　　等覺道德高，　當供事佛寺，　　獲其祚甚大。",
    "T04n0199_001:0191b13_0": "　唯君吾識念，　　昔曾所作善，　以致彼果實，　　可意安隱樂。",
    "T04n0199_001:0191b15_0": "　是故為佛寺，　　好淨心供事，　唯仁此第一，　　福田無有上。",
    "T04n0199_001:0191b17_0": "　於是能供事，　　得安而無量，　皆為破壞除，　　一切婬怒癡。",
    "T04n0199_001:0191b19_0": "　不輕空心悅，　　得福薄少乎，　向如來正覺，　　及諸佛弟子。」",
    "T04n0199_001:0191b21_0": "　如是輪提陀，　　在諸比丘前，　阿耨達大池，　　自說本所因。",
    "T04n0199_001:0191b23_0": "須蔓品第五(善念十四偈)",
    "T04n0199_001:0191b24_0": "「昔者出遊觀，　　時與親友俱，　頭上戴傅飾，　　耳著須蔓花。",
    "T04n0199_001:0191b26_0": "　惟衛神通佛，　　於彼立大寺，　遙見眾庶人，　　共住而奉事。",
    "T04n0199_001:0191b28_0": "　親友俱發家，　　各共齎好華，　悉以清淨心，　　供散彼佛寺。",
    "T04n0199_001:0191c01_0": "　我時見廣施，　　亦復初發意，　便取林中華，　　以用上佛寺。",
    "T04n0199_001:0191c03_0": "　所生不墮餘，　　昇天下為人，　因是德本故，　　所作善照見。",
    "T04n0199_001:0191c05_0": "　後值等正覺，　　無上之導師，　果證阿羅漢，　　清涼得滅度。",
    "T04n0199_001:0191c07_0": "　唯施一華耳，　　更得百千歲，　天上自娛樂，　　餘福得泥洹。",
    "T04n0199_001:0191c09_0": "　假令我素知，　　佛功德無量，　便即起塔寺，　　其福無有極，　未必心歡喜，　　其福猶為少。",
    "T04n0199_001:0191c12_0": "　如來等正覺，　　及諸佛弟子，　唯我憶念此，　　身所作功德，　今已得實報，　　可意快安隱。",
    "T04n0199_001:0191c15_0": "　緣是所作行，　　終始斷不生，　無漏無所著，　　清涼得滅度。",
    "T04n0199_001:0191c17_0": "　五道為已盡，　　不復更胞胎，　是為最後世，　　然則不復起。",
    "T04n0199_001:0191c19_0": "　解脫生死本，　　已度所有海，　今我以是緣，　　得號曰須蔓。」",
    "T04n0199_001:0191c21_0": "　時長者須蔓，　　會在眾僧中，　於阿耨達池，　　自說本所作。",
    "T04n0199_001:0191c23_0": "輪論品第六(明聽十一偈)",
    "T04n0199_001:0191c24_0": "「惟衛佛世時，　　槃頭摩國土，　本為四方僧，　　興立一房室。",
    "T04n0199_001:0191c26_0": "　加以床臥具，　　皆用持布施，　既與心歡喜，　　應時發是願：『我見等正覺，　　令得作沙門，　逮無上無為，　　清涼正滅度。』",
    "T04n0199_001:0192a01_0": "　是因功德本，　　九十一劫安，　既得自然見，　　在天上世間。",
    "T04n0199_001:0192a03_0": "　其餘功德福，　　於今最後世，　生[敖/力]長者家，　　憍貴無兄弟。",
    "T04n0199_001:0192a05_0": "　生為父所敬，　　即聞垂言教，　吾以子施與，　　寶藏億種種。",
    "T04n0199_001:0192a07_0": "　足底生異毛，　　自然長四寸，　身體柔軟好，　　穩安得無害。",
    "T04n0199_001:0192a09_0": "　過去九十劫，　　其餘復如一，　我身不識念，　　舉足蹈地時。",
    "T04n0199_001:0192a11_0": "　於今最後世，　　已還得人身，　成就無所著，　　清涼為滅度。",
    "T04n0199_001:0192a13_0": "　佛普見說我，　　精進尊第一，　解脫盡無漏，　　已得不動句。」",
    "T04n0199_001:0192a15_0": "　如是拘梨種，　　在眾僧中央，　於阿耨達池，　　自說本功德。",
    "T04n0199_001:0192a17_0": "凡耆品第七(取善八偈)",
    "T04n0199_001:0192a18_0": "「我不了福德，　　本亦不識義，　見惟衛佛寺，　　供養而奉侍。",
    "T04n0199_001:0192a20_0": "　金寺紫磨色，　　幡繖以香華，　見供養塔寺，　　而得生善處。",
    "T04n0199_001:0192a22_0": "　常在天人間，　　所作得照見，　過九十一劫，　　未曾歸惡道。",
    "T04n0199_001:0192a24_0": "　作少功德已，　　獲安甚眾多，　已得無所著，　　滅度清且涼。",
    "T04n0199_001:0192a26_0": "　假使我本知，　　佛功德如是，　常當供塔寺，　　所得福踰此。",
    "T04n0199_001:0192a28_0": "　是故用知明，　　正覺德弘泰，　當供養塔寺，　　其福無終極。",
    "T04n0199_001:0192b01_0": "　佛普見說我，　　經樂為第一，　多聞若干種，　　辯才德至真。」",
    "T04n0199_001:0192b03_0": "　時長者凡耆，　　曾在眾僧中，　於阿耨達池，　　自說本所作。",
    "T04n0199_001:0192b05_0": "賓頭盧品第八(乞閉門十一偈)",
    "T04n0199_001:0192b06_0": "「我本經父母，　　生為子中尊，　謹敬事其父，　　亦孝養於母。",
    "T04n0199_001:0192b08_0": "　二親及妹弟，　　奴客僮僕使，　吾為父母說，　　飲食以時節。",
    "T04n0199_001:0192b10_0": "　時起貪嫉意，　　不當食父母，　瞋恚謗於語，　　能得飯食財。",
    "T04n0199_001:0192b12_0": "　緣是所作罪，　　墮大山地獄，　燒炙黑繩中，　　更苦不可計。",
    "T04n0199_001:0192b14_0": "　從地獄中出，　　世世所生處，　常患大餓渴，　　勤苦而飢死。",
    "T04n0199_001:0192b16_0": "　於今最後世，　　已還得人身，　值見等正覺，　　導師無有上。",
    "T04n0199_001:0192b18_0": "　於釋師子所，　　已得作寂志，　成為無著道，　　清涼而滅度。",
    "T04n0199_001:0192b20_0": "　唯仁我於是，　　神足能飛行，　還入坎窟中，　　爾乃得食耳。",
    "T04n0199_001:0192b22_0": "　是故當歡喜，　　供事於父母，　一心稽首禮，　　保祚無有量。",
    "T04n0199_001:0192b24_0": "　唯仁我識念，　　削所作惡行，　皆受所種實，　　罪福不可離。」",
    "T04n0199_001:0192b26_0": "　賓頭盧閉門，　　時會在僧中，　於阿耨達池，　　自說本所作。",
    "T04n0199_001:0192b28_0": "貨竭品第九(善來二十一偈)",
    "T04n0199_001:0192b29_0": "「曾為尊者子，　　在般頭摩國，　族姓多財寶，　　眷屬所圍繞。",
    "T04n0199_001:0192c02_0": "　周匝在王邊，　　快樂無有極，　端正見者喜，　　顏色難為比。",
    "T04n0199_001:0192c04_0": "　時我嚴駕出，　　諸眾導前後，　欲行遍遊觀，　　并從眾婇女。",
    "T04n0199_001:0192c06_0": "　於彼遊觀時，　　見相寂沙門，　奉行安定儀，　　身服赤絳衣。",
    "T04n0199_001:0192c08_0": "　時我見沙門，　　興發起惡意，　憎惡其形像，　　瞋恚不歡喜。",
    "T04n0199_001:0192c10_0": "　為何下鬚髮，　　顏姿黑醜陋，　癰疽疥身體，　　羸疲身意俱？",
    "T04n0199_001:0192c12_0": "　用是所造罪，　　口說惡語故，　於彼壽終後，　　便墮地獄中。",
    "T04n0199_001:0192c14_0": "　從獄得脫出，　　容色黑醜惡，　癰疽疥身體，　　羸疲身意俱。",
    "T04n0199_001:0192c16_0": "　捉瓦器乞匃，　　著棄死人衣，　衣弊服麤穢，　　所住無安處。",
    "T04n0199_001:0192c18_0": "　所欲往至詣，　　乞欲係餬口，　執杖見驅叱，　　為人所嫉辱。",
    "T04n0199_001:0192c20_0": "　如是五百世，　　在在所生處，　窮困常飢餒，　　勤苦而餓死。",
    "T04n0199_001:0192c22_0": "　時見等正覺，　　比丘僧圍繞，　與大眾會俱，　　講說甘露句。",
    "T04n0199_001:0192c24_0": "　適見大眾會，　　即疾奔走趣，　意欲於彼中，　　希望飲食具。",
    "T04n0199_001:0192c26_0": "　到見大眾會，　　皆坐欲聽法，　不獲副本願，　　未有餼施者。",
    "T04n0199_001:0192c28_0": "　時彼大慈哀，　　如來告之言：『仁者善來此，　　便來坐此座。』",
    "T04n0199_001:0193a01_0": "　我應時喜踊，　　則一心叉手，　稽首世尊足，　　却在一面坐。",
    "T04n0199_001:0193a03_0": "　於是尊大哀，　　瞿曇極慈悲，　次第分別說，　　為我講四諦。",
    "T04n0199_001:0193a05_0": "　能仁除鬚髮，　　因是見道跡，　佛令作寂志，　　於彼得神通。",
    "T04n0199_001:0193a07_0": "　用是故號字，　　名曰為茶竭，　緣此佛說我，　　正受為第一。",
    "T04n0199_001:0193a09_0": "　佛勇猛大尊，　　世雄為最勝，　神通無極哀，　　度脫我眾苦。」",
    "T04n0199_001:0193a11_0": "　善來尊如是，　　在於眾僧中，　於阿耨達池，　　自說本所作。",
    "T04n0199_001:0193a13_0": "難陀品第十(欣樂十二偈)",
    "T04n0199_001:0193a14_0": "「王舍國城東，　　曾為富尊者，　時世穀飢貴，　　有道士遊彼。",
    "T04n0199_001:0193a16_0": "　時我坐獨食，　　有好道士來，　壞破緣一覺，　　自在得無漏。",
    "T04n0199_001:0193a18_0": "　興起貪嫉意，　　其心志于惡，　今此比丘來，　　焉得同太歲。",
    "T04n0199_001:0193a20_0": "　於是念飲食，　　雜糅以馬通，　道人食之已，　　應時即命過。",
    "T04n0199_001:0193a22_0": "　我身壽終已，　　墮地獄甚久，　合會及叫喚，　　世世見脯煮。",
    "T04n0199_001:0193a24_0": "　從地獄得出，　　便還得人身，　身常多疾病，　　懊惱而命盡。",
    "T04n0199_001:0193a26_0": "　如是五百世，　　在在所生處，　抱病常窮厄，　　懊惱乃命過。",
    "T04n0199_001:0193a28_0": "　於是最後世，　　已得生人中，　還見等正覺，　　導師無有上。",
    "T04n0199_001:0193b01_0": "　出家為沙門，　　受釋師子法，　已得羅漢道，　　清涼取滅度。",
    "T04n0199_001:0193b03_0": "　吾於是仁者，　　神足無有漏，　身體多疾病，　　所在不安隱。",
    "T04n0199_001:0193b05_0": "　於是悉識念，　　我本所作行，　皆獲其果實，　　罪福不可離。」",
    "T04n0199_001:0193b07_0": "　如是難陀尊，　　在比丘眾中，　於阿耨達池，　　自說本所作。",
    "T04n0199_001:0193b09_0": "夜耶品第十一(名聞二十六偈)",
    "T04n0199_001:0193b10_0": "「昔有一道人，　　入聚落乞匃，　見死亡女人，　　青膖甚臭惡。",
    "T04n0199_001:0193b12_0": "　結跏趺而坐，　　觀視無常變，　省察敗不淨，　　一志學定心。",
    "T04n0199_001:0193b14_0": "　便於彼坐上，　　有微細音響，　聞聲用恐怖，　　則從一心起。",
    "T04n0199_001:0193b16_0": "　見死腹潰壞，　　惡露而不淨，　眾孔自流出，　　臭處難可當。",
    "T04n0199_001:0193b18_0": "　腸胃五臟見，　　心肝皆散絕，　若干無數蟲，　　觀已還靜心。",
    "T04n0199_001:0193b20_0": "　察于外死身，　　內省自己軀，　彼爾我如是，　　計本皆虛無。",
    "T04n0199_001:0193b22_0": "　自從三昧起，　　修行不懈怠，　亦不出分衛，　　亦不思飲食。",
    "T04n0199_001:0193b24_0": "　設我入聚落，　　而行求飲食，　雖見端正色，　　當作惡露觀。",
    "T04n0199_001:0193b26_0": "　瞻彼諸形色，　　如死人無異，　察眾壞敗本，　　一切無所樂。",
    "T04n0199_001:0193b28_0": "　我思行如是，　　而得離愛欲，　奉遵四梵行，　　深惟不輕戲。",
    "T04n0199_001:0193c01_0": "　於彼壽終後，　　便得昇梵天，　於梵壽命盡，　　下生波羅奈。",
    "T04n0199_001:0193c03_0": "　為勢貴長者，　　生其家作子，　為眾所見敬，　　正受度無極。",
    "T04n0199_001:0193c05_0": "　晝日常修行，　　於夜不睡眠，　見女人眾多，　　等觀如腐積。",
    "T04n0199_001:0193c07_0": "　枕鼓臥眠者，　　執箜篌伎人，　伎樂器散地，　　夢想為寱語。",
    "T04n0199_001:0193c09_0": "　於彼退思念，　　宿本功德行，　想識不淨處，　　前世所更歷。",
    "T04n0199_001:0193c11_0": "　適觀覩此已，　　志求無欲意，　我時逼迫是，　　仁者我捨去。",
    "T04n0199_001:0193c13_0": "　即從床上起，　　下殿避之逝，　諸天愍念我，　　其門自然開。",
    "T04n0199_001:0193c15_0": "　時出于國城，　　往詣流水側，　遙視見彼岸，　　見沙門寂根。",
    "T04n0199_001:0193c17_0": "　又見大寂志，　　舉聲而大叫，　告之我窮厄，　　神通我捨欲。",
    "T04n0199_001:0193c19_0": "　世尊深軟音，　　用我辛苦言：『童子來莫懼，　　於此無窮厄，　心捨眾苦惱，　　轉度於彼岸。』",
    "T04n0199_001:0193c22_0": "　往詣大哀所，　　世尊無比人，　絕妙無等倫，　　譬如飢渴者，　倒解識其義，　　即解識其義。",
    "T04n0199_001:0193c25_0": "　於彼見道諦，　　從佛求捨家，　瞿曇大慈哀，　　聽我作沙門。",
    "T04n0199_001:0193c27_0": "　應時一夜中，　　天時將向曉，　一切諸漏盡，　　清涼得滅度。",
    "T04n0199_001:0193c29_0": "　是我前世時，　　所更作善行，　是我最後世，　　逮得甘露跡。」",
    "T04n0199_001:0194a02_0": "　如是賢夜邪，　　尊者子神通，　於阿耨達池，　　自說本所作。",
    "T04n0199_001:0194a04_0": "尸利羅品第十二(二十偈)",
    "T04n0199_001:0194a05_0": "「昔波羅奈城，　　迦葉佛泥洹，　機惟王起塔，　　七寶造甚大。",
    "T04n0199_001:0194a07_0": "　爾時王所作，　　有最大太子，　我時為佛尊，　　第一建剎柱。",
    "T04n0199_001:0194a09_0": "　以是功德故，　　世世所生處，　在天上人間，　　其福自然見。",
    "T04n0199_001:0194a11_0": "　在在所生處，　　於國甚殷富，　財數不可計，　　常喜大布施。",
    "T04n0199_001:0194a13_0": "　我於五百世，　　惠施無所惜，　給贍眾庶人，　　寂志及梵志。",
    "T04n0199_001:0194a15_0": "　緣一覺之行，　　離愛欲無漏，　清淨歡喜心，　　供養五百眾。",
    "T04n0199_001:0194a17_0": "　由是功德故，　　在此最後世，　生勢貴釋種，　　應時口說言：『家中寧有寶，　　錢財及於物，　我當以施與，　　救足諸貧窮。",
    "T04n0199_001:0194a21_0": "　我與無厭憊，　　救濟眾下劣，　孚善見答報，　　豈能有所惠？』",
    "T04n0199_001:0194a23_0": "　家中聞吾言，　　愁憂用惶懅，　馳散赴八方，　　乳母悉避去。",
    "T04n0199_001:0194a25_0": "　母以恩愛故，　　便即告我言：『為天人鬼神，　　何以言大疾？』",
    "T04n0199_001:0194a27_0": "　我時即啟曰：　　『我是人非鬼，　追識宿命施，　　好欲見惠人。』",
    "T04n0199_001:0194a29_0": "　時母聞其言，　　踊躍無所畏，　然許勸助之，　　恣意所布施。",
    "T04n0199_001:0194b02_0": "　家中眷屬多，　　母勅供養我，　為眾所敬愛，　　見者莫不喜。",
    "T04n0199_001:0194b04_0": "　我爾時適生，　　其家即興熾，　緣是諸寂志，　　名我尸利羅。",
    "T04n0199_001:0194b06_0": "　於彼便布施，　　給足諸貧陋，　得值等正覺，　　便捨家為道。",
    "T04n0199_001:0194b08_0": "　初生家興熾，　　墮地能語言，　是故號尸利，　　其名自然流。",
    "T04n0199_001:0194b10_0": "　生家無所貪，　　亦不用恐懼，　緣信出家學，　　神通一切具。",
    "T04n0199_001:0194b12_0": "　為國主所欽，　　大臣眾人民，　多獲衣食供，　　床臥諸所安。」",
    "T04n0199_001:0194b14_0": "　如是尸利羅，　　在比丘僧中，　於阿耨達池，　　自說本所作。",
    "T04n0199_001:0194b16_0": "薄拘盧品第十三(賈姓十二偈)",
    "T04n0199_001:0194b17_0": "「我昔曾賣藥，　　於槃曇摩國，　在惟衛佛世，　　敬諸比丘僧。",
    "T04n0199_001:0194b19_0": "　時有病瘦者，　　行藥療其疾，　供給諸根藥，　　以惠諸比丘。",
    "T04n0199_001:0194b21_0": "　一歲諸眾僧，　　令無所乏少，　時施諸沙門，　　與一呵梨勒。",
    "T04n0199_001:0194b23_0": "　於九十一劫，　　未曾歸惡道，　在天上人間，　　其福自然見。",
    "T04n0199_001:0194b25_0": "　所作德少耳，　　受福不可量，　施一呵梨勒，　　長久生善處。",
    "T04n0199_001:0194b27_0": "　其餘所有福，　　今還得人身，　值見平等覺，　　導師無有一。",
    "T04n0199_001:0194b29_0": "　未曾自識念，　　郡縣受施處，　唯仁我二夜，　　證通三達智。",
    "T04n0199_001:0194c02_0": "　常衣麤惡服，　　五納之震越，　棄家行學道，　　願樂在閑居。",
    "T04n0199_001:0194c04_0": "　其年百六十，　　於此無垢濁，　未曾有疾病，　　所生處常安。",
    "T04n0199_001:0194c06_0": "　佛普見說法，　　少欲無睡眠，　觀布施藥者，　　其福廣如是。",
    "T04n0199_001:0194c08_0": "　今我悉識念，　　本殖少功德，　悉獲其果實，　　可意而安隱。」",
    "T04n0199_001:0194c10_0": "　時賢薄拘盧，　　在眾比丘僧，　於阿耨達池，　　自說本所作。",
    "T04n0199_001:0194c12_0": "摩呵[酉*且]品第十四(大長十二偈)「昔作韋皮師，　　本生亦安隱，　時國大穀貴，　　柔皮以為韋。",
    "T04n0199_001:0194c15_0": "　時得好殷皮，　　煮熟令大美，　時有沙門來，　　乞匃欲求食。",
    "T04n0199_001:0194c17_0": "　見之即歡喜，　　則分用布施，　其寂志食已，　　尋飛在虛空。",
    "T04n0199_001:0194c19_0": "　見道人踊躍，　　應時叉手向，　恭敬普所在，　　所遊輒追隨。",
    "T04n0199_001:0194c21_0": "　欣喜廣大心，　　便自發願言：『令我逮如是，　　常與尊者俱。",
    "T04n0199_001:0194c23_0": "　如此道人法，　　所逮得法身，　令我身如是，　　疾成正願義。』",
    "T04n0199_001:0194c25_0": "　所施無形色，　　其氣亦穢惡，　無香亦無味，　　我所施如是。",
    "T04n0199_001:0194c27_0": "　所作德少耳，　　獲福安無極，　在天上人間，　　其福自然見。",
    "T04n0199_001:0194c29_0": "　於是最後世，　　還得于人身，　值見等正覺，　　道師無有上。",
    "T04n0199_001:0195a02_0": "　我本所求願，　　見世尊上人，　於是悉如意，　　清涼得滅度。",
    "T04n0199_001:0195a04_0": "　於是悉識知，　　本所作功德，　悉獲其果實，　　可意歡喜受。」",
    "T04n0199_001:0195a06_0": "　如是彼大尊，　　名[酉*且]羅大通，　於阿耨達池，　　自說本所作。",
    "T04n0199_001:0195a08_0": "優為迦葉品第十五(八偈)",
    "T04n0199_001:0195a09_0": "「導師有二人，　　同類悉兄弟，　見迦葉佛塔，　　搪揬崩壞落。",
    "T04n0199_001:0195a11_0": "　合集眾賈人，　　更補治起塔，　時兄弟二人，　　俱扶竪剎柱。",
    "T04n0199_001:0195a13_0": "　緣是功德本，　　生天上甚久，　來還生人間，　　在於勢族種。",
    "T04n0199_001:0195a15_0": "　未見等正覺，　　捨家學異道，　在泥蓮水邊，　　久習編髮志。",
    "T04n0199_001:0195a17_0": "　世尊無等倫，　　愍念哀我等，　在於恒水側，　　感動見變化。",
    "T04n0199_001:0195a19_0": "　我等見變化，　　從佛求下髮，　大尊念愍傷，　　聽我等出家。",
    "T04n0199_001:0195a21_0": "　供養佛塔寺，　　前稽首作禮，　用是眾庶等，　　清涼而滅度。」",
    "T04n0199_001:0195a23_0": "　優為迦葉尊，　　及江河迦葉，　於阿耨達池，　　自說本所作。",
    "T04n0199_001:0195a25_0": "迦耶品第十六(捉取十五偈)",
    "T04n0199_001:0195a26_0": "「昔為賣香者，　　既獲香賣之，　有一童女人，　　來到香肆上。",
    "T04n0199_001:0195a28_0": "　容貌端正好，　　見彼趣我所，　適捉與調戲，　　欲意察著之。",
    "T04n0199_001:0195b01_0": "　身亦不犯觸，　　亦不與合會，　唯但執其臂，　　為嬈他女人。",
    "T04n0199_001:0195b03_0": "　用是過惡故，　　壽終墮地獄，　來還得人身，　　右臂自然枯。",
    "T04n0199_001:0195b05_0": "　如是五百世，　　所生處皆然，　右臂常枯槁，　　苦痛甚不便。",
    "T04n0199_001:0195b07_0": "　仁者識念是，　　作罪薄少耳，　獲殃甚眾多，　　善惡不可離。",
    "T04n0199_001:0195b09_0": "　值見等正覺，　　捨家為沙門，　已得阿羅漢，　　清涼入滅度。",
    "T04n0199_001:0195b11_0": "　仁者吾於是，　　有神足自在，　於今一右臂，　　不如左臂便。",
    "T04n0199_001:0195b13_0": "　假使有男子，　　喜犯他人者，　壽終墮地獄，　　苦痛甚酷毒。",
    "T04n0199_001:0195b15_0": "　不當外犯色，　　如捐棄盛火，　智者覺了人，　　已每知止足，　設見他婦女，　　當作不淨觀。",
    "T04n0199_001:0195b18_0": "　我更泥犁中，　　受苦不可計，　我犯是罪時，　　自謂不足言，　悉獲是果實，　　罪福不可離。",
    "T04n0199_001:0195b21_0": "　值見等正覺，　　導師無有上，　已得無所著，　　清涼得滅度。",
    "T04n0199_001:0195b23_0": "　是為最後生，　　逮得甘露句，　已解一切苦，　　清涼得滅度。」",
    "T04n0199_001:0195b25_0": "　迦耶尊如是，　　在比丘僧中，　於阿耨達池，　　自說本所作。",
    "T04n0199_001:0195b27_0": "樹提衢品第十七(三十偈)",
    "T04n0199_001:0195b28_0": "「惟衛佛世尊，　　槃頭摩國城，　時有富長者，　　名阿能乾那。",
    "T04n0199_001:0195c01_0": "　時佛之眷屬，　　六十二百千，　請惟衛佛尊，　　及眾供三月。",
    "T04n0199_001:0195c03_0": "　我主槃頭摩，　　我供人中尊，　飯食日珍異，　　供養佛弟子。",
    "T04n0199_001:0195c05_0": "　飯食佛如是，　　在槃頭摩國，　彼時最後施，　　槃頭王欲興。",
    "T04n0199_001:0195c07_0": "　供養好飯食，　　衣被及床臥，　作微妙祠壇，　　是王之所起。",
    "T04n0199_001:0195c09_0": "　奉上諸所安，　　床座眾百千，　於一一比丘，　　惠施令可意。",
    "T04n0199_001:0195c11_0": "　彼國王最後，　　所供養如是，　奉事無極雄，　　神通尊導師。",
    "T04n0199_001:0195c13_0": "　我時見彼供，　　床臥諸所安，　衣被飲食施，　　床座悉具足。",
    "T04n0199_001:0195c15_0": "　時諸天中尊，　　帝釋來詣我，　彼天帝謂我：　　『我當為汝伴。』",
    "T04n0199_001:0195c17_0": "　即時化祠壇，　　可意嚴如天，　施設天上座，　　供以天飲食。",
    "T04n0199_001:0195c19_0": "　彼時佛世尊，　　惟衛無等人，　請供滿一月，　　尊人及弟子。",
    "T04n0199_001:0195c21_0": "　我以天飲食，　　供養於導師，　奉以天衣被，　　大人并弟子。",
    "T04n0199_001:0195c23_0": "　用是功德故，　　受恩不可量，　從九十一劫，　　未曾歸惡道。",
    "T04n0199_001:0195c25_0": "　所作福照見，　　天上及世間，　我奉侍大聖，　　惟衛無極尊。",
    "T04n0199_001:0195c27_0": "　於今最後世，　　生羅閱祇城，　蓱沙王之宮，　　富家無量寶。",
    "T04n0199_001:0195c29_0": "　為蓱沙國王，　　一切所愛敬，　眾人見供奉，　　諸臣及人民。",
    "T04n0199_001:0196a02_0": "　我在天伎樂，　　於是世自恣，　生世得人身，　　天伎樂自娛。",
    "T04n0199_001:0196a04_0": "　於是佛大智，　　導師無有上，　來詣羅閱祇，　　導師加愍傷。",
    "T04n0199_001:0196a06_0": "　我聞大智慧，　　佛詣王舍城，　心歡喜踊躍，　　往詣仁世尊。",
    "T04n0199_001:0196a08_0": "　遙見世光[火*僉]，　　光明出普照，　即從車乘下，　　步行往詣佛。",
    "T04n0199_001:0196a10_0": "　欣然我前行，　　稽首最勝足，　禮如來畢竟，　　却在一面坐。",
    "T04n0199_001:0196a12_0": "　我久思正雄，　　今乃見大人，　導師人中明，　　降伏魔羅網。",
    "T04n0199_001:0196a14_0": "　世尊無有上，　　應時愍傷我，　解說四諦事，　　如應為講本。",
    "T04n0199_001:0196a16_0": "　彼曰無極哀，　　世尊說如是，　大通欲出家，　　願得受大戒。",
    "T04n0199_001:0196a18_0": "　即時大智慧，　　佛者無等倫，　說言比丘來，　　具足成沙門。",
    "T04n0199_001:0196a20_0": "　以是無放逸，　　堅精進定意，　遭遇甘露處，　　無為興無動。",
    "T04n0199_001:0196a22_0": "　逮見等正覺，　　導師無有上，　以成阿羅漢，　　清涼而滅度。",
    "T04n0199_001:0196a24_0": "　唯仁我追念，　　身本所作惡，　悉受是果實，　　可意樂安隱。",
    "T04n0199_001:0196a26_0": "　廣行有周旋，　　離生老病死，　脫於一切惱，　　愁憂及啼哭。」",
    "T04n0199_001:0196a28_0": "　如是樹提尊，　　在比丘僧中，　於阿耨達池，　　自說本所作。",
    "T04n0199_001:0196b01_0": "賴吒惒羅品第十八(二十六偈)",
    "T04n0199_001:0196b02_0": "「有王修惟尼，　　其王有一子，　名賴吒拔檀，　　是王最小子。",
    "T04n0199_001:0196b04_0": "　迦葉佛吉祥，　　興起大塔寺，　欲護父王意，　　為作剎柱頭。",
    "T04n0199_001:0196b06_0": "　心歡喜踊躍，　　建立承露槃，　願我作沙門，　　等正覺共會。",
    "T04n0199_001:0196b08_0": "　用是功德故，　　世世所生處，　於天上人間，　　其德自然見。",
    "T04n0199_001:0196b10_0": "　是為最後生，　　在投樓吒國，　生於尊者家，　　獨有一女耳。",
    "T04n0199_001:0196b12_0": "　一切所愛敬，　　如是狗獵王，　是我親里家，　　國土亦如是。",
    "T04n0199_001:0196b14_0": "　端正甚姝好，　　顏貌如敷踰，　在人中娛樂，　　一切欲自恣。",
    "T04n0199_001:0196b16_0": "　可意敬世尊，　　來詣投樓吒，　我見心歡喜，　　便求作沙門。",
    "T04n0199_001:0196b18_0": "　本功德所致，　　化變難比倫，　慈哀愍傷我，　　口便發是言：『諸佛之正教，　　父母不樂者，　不得為沙門；　　族姓子自報。』",
    "T04n0199_001:0196b22_0": "　即時還歸家，　　前白父母言：『父母願聽我，　　出家為沙門。』",
    "T04n0199_001:0196b24_0": "　父母聞我言，　　愁憂不可勝，　子雖命時終，　　不欲相遠離。",
    "T04n0199_001:0196b26_0": "　我時不飲食，　　一心無所樂，　志於清白法，　　欲求為沙門。",
    "T04n0199_001:0196b28_0": "　我時不飲食，　　萎臥於空地，　假令不聽我，　　便當死於是。",
    "T04n0199_001:0196c01_0": "　六日不飲食，　　一心無所樂，　志於清白法，　　欲求為沙門。",
    "T04n0199_001:0196c03_0": "　時親厚知識，　　往謂父母言：『善哉聽之去，　　用死人身為？",
    "T04n0199_001:0196c05_0": "　假令能樂者，　　為沙門續在，　命存可數見，　　死者當奈何。』",
    "T04n0199_001:0196c07_0": "　時父母知識，　　共出悲好音，　設使作沙門，　　來見我當聽。",
    "T04n0199_001:0196c09_0": "　時親厚知識，　　便往謂之言：『父母已聽汝，　　明者為沙門。』",
    "T04n0199_001:0196c11_0": "　父母共結約：　　『假使為沙門，　數來相見者，　　子聽汝出家。』",
    "T04n0199_001:0196c13_0": "　彼聞善哉言，　　自養有勢力，　往詣世尊所，　　便前白佛言：『唯然已聽我。』",
    "T04n0199_001:0196c15_1": "　　便受佛尊教。",
    "T04n0199_001:0196c16_0": "　世尊下我髮，　　令我作沙門。",
    "T04n0199_001:0196c17_0": "　施承露槃故，　　受安甚眾多，　於天上世間，　　功德自然見。",
    "T04n0199_001:0196c19_0": "　佛普見說我，　　樂閑居第一，　已得阿羅漢，　　清涼而滅度。",
    "T04n0199_001:0196c21_0": "　是故當歡喜，　　悅心向大哀，　當供養塔寺，　　得脫大恐懼。」",
    "T04n0199_001:0196c23_0": "　賴吒惒大尊，　　閑居五納衣，　於阿耨達池，　　自說本所作。",
    "T04n0199_001:0196c25_0": "貨提品第十九(二十七偈)",
    "T04n0199_001:0196c26_0": "「曾在王舍城，　　為富大尊者，　有五百道士，　　住我家一年。",
    "T04n0199_001:0196c28_0": "　五百諸長者，　　一切皆往詣，　彼時諸道人，　　各就一家食。",
    "T04n0199_001:0197a01_0": "　譬如我等故，　　家中所炊食，　一一諸比丘，　　供養亦如是。",
    "T04n0199_001:0197a03_0": "　聽年長道士，　　彼分與長者，　無上尊道人，　　其心念如是。",
    "T04n0199_001:0197a05_0": "　飯食五百人，　　豆羹以灌上，　我所作供具，　　飼比丘如是。",
    "T04n0199_001:0197a07_0": "　如是連二日，　　布施彼比丘，　我時輒興意，　　貪嫉惡心意：『尚難飼我子，　　婦女及姊妹，　兄弟諸親屬，　　是飯食供養。",
    "T04n0199_001:0197a11_0": "　何況此比丘？",
    "T04n0199_001:0197a11_1": "　　當供養三月；　供養五百人，　　大減損我家。』",
    "T04n0199_001:0197a13_0": "　我欲令比丘，　　作方便令死，『假使命過者，　　不損用我物。』",
    "T04n0199_001:0197a15_0": "　心自念惡已，　　馬通糅飯中，　持用飯食之，　　謂殺無所苦。",
    "T04n0199_001:0197a17_0": "　噉此飯食已，　　得病甚困厄，　結刮其腸胃，　　傷絕於五臟。",
    "T04n0199_001:0197a19_0": "　樂法得道人，　　則為已命過，　諸天及鬼神，　　俱共發聲言：『是長者大惡，　　傷害殺道人，　緣一覺之尊，　　清涼無所漏。』",
    "T04n0199_001:0197a23_0": "　我聞知所語，　　思念苦惱愁，　我等罪無量，　　坐害善道人。",
    "T04n0199_001:0197a25_0": "　親屬聞是言，　　悉共愁憂念，　皆會諸道人，　　對悔過自首。",
    "T04n0199_001:0197a27_0": "　歸命諸道人，　　悔過自首已，　請五百道人，　　供養以飯食。",
    "T04n0199_001:0197a29_0": "　重悔過自首，　　歸命眾道人，　供養飯食已，　　心自發願言：『令我與是等，　　諸尊者合會，　如是等得度，　　我心脫如是。",
    "T04n0199_001:0197b04_0": "　世世所生處，　　勿令在貧窮，　莫令我興起，　　貪嫉惡心意。』",
    "T04n0199_001:0197b06_0": "　害辟支佛已，　　犯是惡罪殃，　於彼壽終已，　　墮太山地獄。",
    "T04n0199_001:0197b08_0": "　苦痛無數千，　　懊惱不可言，　來還得人身，　　短命速疾過。",
    "T04n0199_001:0197b10_0": "　所在得勢富，　　眾人所供養，　腸胃每燋爛，　　然後乃命過。",
    "T04n0199_001:0197b12_0": "　棄捐家居去，　　沙門無所慕，　精進修佛教，　　斷除一切欲。",
    "T04n0199_001:0197b14_0": "　假令我捨身，　　向般泥洹時，　諸腸胃五臟，　　各各崩壞爛。",
    "T04n0199_001:0197b16_0": "　我所作過惡，　　惡意害比丘，　所作餘罪殃，　　最後當畢了。",
    "T04n0199_001:0197b18_0": "　我身所起惡，　　及所行善行，　悉還受果實，　　善惡俱前獲。」",
    "T04n0199_001:0197b20_0": "　舍衛城里生，　　茶提大神足，　於阿耨達池，　　自說本所作。",
    "T04n0199_001:0197b22_0": "禪承迦葉品第二十(十一偈)",
    "T04n0199_001:0197b23_0": "「有諸比丘僧，　　終竟于七歲，　時國穀米貴，　　飢餓大恐懼。",
    "T04n0199_001:0197b25_0": "　我分得一人，　　摩竭妙道人，　緣一覺之尊，　　清涼無有漏。",
    "T04n0199_001:0197b27_0": "　彼時我興發，　　起意之為惡，『我當持何用，　　施飼是比丘？』",
    "T04n0199_001:0197b29_0": "　時停置飯食，　　令生蟲臭惡，　往觀諸作使，　　然後供養之。",
    "T04n0199_001:0197c02_0": "　以是所作罪，　　壽終墮地獄，　合會燒炙之，　　苦痛不可言。",
    "T04n0199_001:0197c04_0": "　從地獄得出，　　世世所生處，　作若干方便，　　求飯食難得。",
    "T04n0199_001:0197c06_0": "　是為最後世，　　來還生人間，　逮見等正覺，　　無上之導師。",
    "T04n0199_001:0197c08_0": "　以信故出家，　　除害諸漏盡，　已得無所著，　　清涼而滅度。",
    "T04n0199_001:0197c10_0": "　仁者吾於是，　　神足常自在，　求食設方便，　　若干不能得。",
    "T04n0199_001:0197c12_0": "　遠行避道路，　　疲勞不可言，　既乃得所僥，　　飯食諸供具。」",
    "T04n0199_001:0197c14_0": "　承伽迦葉尊，　　大通名所作，　於阿耨達池，　　自說本所作。",
    "T04n0199_001:0197c16_0": "朱利般特品第二十一(八偈)",
    "T04n0199_001:0197c17_0": "「昔我先世時，　　曾為養猪者，　在於江水傍，　　繫[打-丁+絜]眾猪口。",
    "T04n0199_001:0197c19_0": "　欲濟至江半，　　身獨由得渡，　猪不得喘息，　　中流皆溺死。",
    "T04n0199_001:0197c21_0": "　爾時我治生，　　亡遺無所依，　仙人來至彼，　　從頂有慈哀。",
    "T04n0199_001:0197c23_0": "　便勸教化我，　　剃除吾鬚髮，　解喻誨善律，　　行無相三昧。",
    "T04n0199_001:0197c25_0": "　於彼壽終後，　　便得生天上，　天壽復竟盡，　　即還為道人。",
    "T04n0199_001:0197c27_0": "　逮見等正覺，　　捨家為寂志，　所在意曚暝，　　受經尋輒忘。",
    "T04n0199_001:0197c29_0": "　我諷學一偈，　　三月乃諳知，　習讀誦四句，　　斷絕諸愛欲。」",
    "T04n0199_001:0198a02_0": "　世尊時問之，　　朱利般特說，　從來善惡事，　　於阿耨達池。",
    "T04n0199_001:0198a04_0": "醍醐施品第二十二(二十七偈)",
    "T04n0199_001:0198a05_0": "「迦葉佛滅度，　　我為後弟子，　博聞知三世，　　常祕惜經法。",
    "T04n0199_001:0198a07_0": "　不為比丘說，　　不肯示與人，　儻餘乞本知，　　便當與我等。",
    "T04n0199_001:0198a09_0": "　設有比丘來，　　至我所問事，　吾則欺詐之，　　不解意結恨。",
    "T04n0199_001:0198a11_0": "　眾道人恚還，　　憂恚罵詈言：『何嫉不說法？",
    "T04n0199_001:0198a12_1": "　　仁者豈為往？』",
    "T04n0199_001:0198a13_0": "　臨欲壽終時，　　心即自悔責，　未曾講論法，　　是為大不善。",
    "T04n0199_001:0198a15_0": "　自知壽向盡，　　餘過有七日，　聚會眾僧類，　　應時為說法。",
    "T04n0199_001:0198a17_0": "　晝夜講諸要，　　蠲除貪嫉妬，　說法未竟畢，　　於彼便命過。",
    "T04n0199_001:0198a19_0": "　如我所分別，　　聞者極妙快，　受教思惟義，　　展轉相勸化。",
    "T04n0199_001:0198a21_0": "　所說法尠少，　　聚會人七日，　用是得生天，　　天伎以自娛。",
    "T04n0199_001:0198a23_0": "　天上壽終下，　　來還受人身，　在迦惟羅衛，　　生釋國王家。",
    "T04n0199_001:0198a25_0": "　端正見者敬，　　為眾所愛樂，　大財無極寶，　　普以度無極。",
    "T04n0199_001:0198a27_0": "　見諸族姓子，　　來者皆棄家，　我羨為寂志，　　捐家愛欲財。",
    "T04n0199_001:0198a29_0": "　世尊無等人，　　慈念愍哀我，　屢數率勵我，　　勸導令出家。",
    "T04n0199_001:0198b02_0": "　吾便敬遵佛，　　無上之喜教，　唯仁者我身，　　七年行布施。",
    "T04n0199_001:0198b04_0": "　於是惠與已，　　終竟于七歲，　然後作寂志，　　受勝智慧誨。",
    "T04n0199_001:0198b06_0": "　七年為長久，　　人命為甚短，　今日便布施，　　誰能保身命？",
    "T04n0199_001:0198b08_0": "　用尊是往故，　　即時作寂志，　唯仁我七日，　　出家除鬚髮。",
    "T04n0199_001:0198b10_0": "　信故為沙門，　　修行佛法身，　二十五歲中，　　寂定心如水。",
    "T04n0199_001:0198b12_0": "　於是弊惡道，　　起念著家事，　奉行捐損業，　　亦不用甘露。",
    "T04n0199_001:0198b14_0": "　於彼甚慚愧，　　發求無極利，　毀辱于親屬，　　悉當見仇憎。",
    "T04n0199_001:0198b16_0": "　作是為不可，　　亦不所僥恨，　已出志守寂，　　豈復返懷居？",
    "T04n0199_001:0198b18_0": "　興家種姓意，　　財利之所欲，　當能斷斯著，　　終不捨離戒。",
    "T04n0199_001:0198b20_0": "　寧令我身沒，　　其壽所憎惡，　我當捉大刀，　　安用此命為？",
    "T04n0199_001:0198b22_0": "　便執利刀劍，　　除割所因緣，　刈截垢濁已，　　然後心解脫。",
    "T04n0199_001:0198b24_0": "　一心便解度，　　稍數令人寂，　我於慈果實，　　速值法光明。",
    "T04n0199_001:0198b26_0": "　我壽向終時，　　講說尊妙法，　緣是所可行，　　定意度無極。」",
    "T04n0199_001:0198b28_0": "　釋子大神足，　　弱根薩波達，　於阿耨達池，　　自說本所作。",
    "T04n0199_001:0198c01_0": "阿那律品第二十三(無獵九偈)",
    "T04n0199_001:0198c02_0": "「昔我曾不食，　　彼世時施與，　遭遇見沙門，　　大通和莅吒。",
    "T04n0199_001:0198c04_0": "　以故生釋種，　　號曰阿那律，　功德自娛樂，　　俳伎之所娛。",
    "T04n0199_001:0198c06_0": "　時見等正覺，　　即喜慕世尊，　覩之心踊躍，　　捨家為寂志。",
    "T04n0199_001:0198c08_0": "　宿世行精進，　　方便常堅彊，　已脫三達智，　　具足如佛教。",
    "T04n0199_001:0198c10_0": "　自識本宿命，　　造行所更歷，　於忉利天上，　　積七世在彼。",
    "T04n0199_001:0198c12_0": "　七返還人間，　　人間轉勢尊，　富貴君子家，　　金珠寶自然。",
    "T04n0199_001:0198c14_0": "　於是七彼七，　　生死凡十四，　本悉識知之，　　前世之所行。",
    "T04n0199_001:0198c16_0": "　如是所與果，　　曾無慳嫉意，　世世所生處，　　常求不生死。」",
    "T04n0199_001:0198c18_0": "　時尊阿那律，　　處于眾僧中，　於阿耨達池，　　自說本所作。",
    "T04n0199_001:0198c20_0": "彌迦弗品第二十四(鹿子十四偈)",
    "T04n0199_001:0198c21_0": "「昔我逐勇狗，　　往詣藥肆上，　緣一覺之尊，　　身體得不豫。",
    "T04n0199_001:0198c23_0": "　給之以醫藥，　　瞻養至七日，　尊人過七日，　　便飛昇虛空。",
    "T04n0199_001:0198c25_0": "　我時見告語，　　家之僕童客，　眾祐已來臻，　　如是出家學。",
    "T04n0199_001:0198c27_0": "　我聞僕所說，　　辟支佛飛行，　其志踊躍喜，　　一意叉手向。",
    "T04n0199_001:0198c29_0": "　緣是喜悅意，　　布施醫藥故，　在天上人間，　　功德自然見。",
    "T04n0199_001:0199a02_0": "　於今最後世，　　復還得人身，　值見等正覺，　　導師無有上。",
    "T04n0199_001:0199a04_0": "　於釋師子所，　　出家為寂志，　已得無所著，　　清涼而滅度。",
    "T04n0199_001:0199a06_0": "　於昔吾於是，　　得供甚眾多，　衣被及飲食，　　床臥所安具。",
    "T04n0199_001:0199a08_0": "　為其縫衣服，　　從施醫藥故，　四方給諸藥，　　所安無所乏。",
    "T04n0199_001:0199a10_0": "　天人往告語，　　蓱沙之國王，　卿當以醫藥，　　施與彌迦弗。",
    "T04n0199_001:0199a12_0": "　仁國當興利，　　眾藥大熾盛，　遣耆域醫王，　　擎藥與鹿子。",
    "T04n0199_001:0199a14_0": "　四面醫藥來，　　皆悉歸趣我，　彼時王蓱沙，　　施遣大神通。",
    "T04n0199_001:0199a16_0": "　於是來授我，　　具足柔軟堂，　悉遍比丘僧，　　千二百五十。」",
    "T04n0199_001:0199a18_0": "　其鹿子比丘，　　六通大神足，　於阿耨達池，　　自說本所作。",
    "T04n0199_001:0199a20_0": "羅雲品第二十五(十偈)",
    "T04n0199_001:0199a21_0": "「我昔曾為王，　　典主摩竭國，　人民甚眾多，　　決事以義理。",
    "T04n0199_001:0199a23_0": "　爾時有仙人，　　飲他溝中水，　即來詣我所，　　前語我如是：『大王我為賊，　　乏飲不與水，　便當謫罰我，　　如拷盜竊者。』",
    "T04n0199_001:0199a27_0": "　我時即報言：　　『仙人持法藥，　我恣聽仁者，　　便去隨其欲。』",
    "T04n0199_001:0199a29_0": "『大王我狐疑，　　咎結不得除，　便當謫罰我，　　今乃消殃罪。』",
    "T04n0199_001:0199b02_0": "　即勅著後園，　　忘之至六日，　過六日已後，　　亦不得飲食。",
    "T04n0199_001:0199b04_0": "　坐是因緣故，　　未曾有惡意，　墮燒炙黑繩，　　更歷六萬歲。",
    "T04n0199_001:0199b06_0": "　畢是有餘殃，　　於今最後生，　處在母腹中，　　六年乃得生。",
    "T04n0199_001:0199b08_0": "　未曾起亂意，　　身口不犯罪，　乃值得果實，　　罪福不可離。」",
    "T04n0199_001:0199b10_0": "　如是羅雲尊，　　在於比丘僧，　於阿耨達池，　　自說本所作。",
    "T04n0199_001:0199b12_0": "難提品第二十六(十四偈)",
    "T04n0199_001:0199b13_0": "「昔惟衛佛世，　　我施煖浴室，　一洗比丘僧，　　便自發願言：『令我與是等，　　尊眾共集會，　世世得清涼，　　離欲無垢塵。",
    "T04n0199_001:0199b17_0": "　端正常徐好，　　清淨若妙花。』",
    "T04n0199_001:0199b18_0": "　於彼壽終後，　　便得生天上。",
    "T04n0199_001:0199b19_0": "　在天上人間，　　顏色好端正，　世世所生處，　　所住大勢尊。",
    "T04n0199_001:0199b21_0": "　於彼壽終後，　　來還生人間，　諸天及人民，　　見我無厭足。",
    "T04n0199_001:0199b23_0": "　見辟支佛塔，　　繕治泥整頓，　聖飾令鮮白，　　於上懸幡蓋。",
    "T04n0199_001:0199b25_0": "　我時自發願，　　欲求得相好，　金體紫磨色，　　端嚴無有比。",
    "T04n0199_001:0199b27_0": "　因是所作福，　　生波羅[木*奈]國，　於脂惟尼生，　　作子無恚害。",
    "T04n0199_001:0199b29_0": "　見迦葉佛塔，　　其心為歡喜，　輒詣其寺中，　　竪立承露槃。",
    "T04n0199_001:0199c02_0": "　用是施塔故，　　及治聖飾塔，　興建剎柱槃，　　受福不可量。",
    "T04n0199_001:0199c04_0": "　從彼有餘福，　　於是最後世，　生釋氏王家，　　便為佛之弟。",
    "T04n0199_001:0199c06_0": "　我身自然有，　　大人之相好，　莊嚴成羅羼，　　平等布三十。",
    "T04n0199_001:0199c08_0": "　佛普見說我，　　端正最第一，　已除盡諸漏，　　逮得甘露句。」",
    "T04n0199_001:0199c10_0": "　難提父母子，　　於比丘僧中，　於阿耨達池，　　自說本所作。",
    "T04n0199_001:0199c12_0": "颰提品第二十七(十九偈)",
    "T04n0199_001:0199c13_0": "「昔世穀米貴，　　飢餓大恐懼，　比丘有五百，　　求食則施與。",
    "T04n0199_001:0199c15_0": "　一切諸長者，　　惠施眾道術，　分衛得飯食，　　便持來授我。",
    "T04n0199_001:0199c17_0": "　雖得粗細食，　　常分以與身，　亦不能知我，　　每隨用我語。",
    "T04n0199_001:0199c19_0": "　諸人民來趣，　　行求飯食具，　我爾時自力，　　從彼便出去。",
    "T04n0199_001:0199c21_0": "　是時各馳走，　　孚遠相求索，　盡力從後追，　　不能及逮我。",
    "T04n0199_001:0199c23_0": "　即渡於流河，　　便却坐一面，　周匝四向視，　　得靜無來人。",
    "T04n0199_001:0199c25_0": "『我今日獨食，　　柔軟美且香，　飽滿意盈足，　　終慕獲安隱。』",
    "T04n0199_001:0199c27_0": "　於是有比丘，　　則緣覺世尊，　威神大巍巍，　　生死除無餘。",
    "T04n0199_001:0199c29_0": "　意慮常念言，　　窮賤甚苦劇，　本不修功德，　　是故令我貧。",
    "T04n0199_001:0200a02_0": "　即興清淨心，　　歡踊意念言，　當施與比丘，　　是本眾祐者。",
    "T04n0199_001:0200a04_0": "　時世尊便受，　　則於彼飯食，　用憐愍傷我，　　便飛在虛空。",
    "T04n0199_001:0200a06_0": "　我時即發願：　　『莫復令我貧，　後生勢富家，　　端正如妙華。",
    "T04n0199_001:0200a08_0": "　與如是等尊，　　世世共會遇，　使我承此法，　　如仁者所得。』",
    "T04n0199_001:0200a10_0": "　緣是所作德，　　受安長且久，　於天上人間，　　所作德自見。",
    "T04n0199_001:0200a12_0": "　亦得為國王，　　天人無數反，　未曾墮惡道，　　亦無有罪殃。",
    "T04n0199_001:0200a14_0": "　從彼有餘福，　　於是最後世，　來生勢富家，　　釋種大姓生。",
    "T04n0199_001:0200a16_0": "　爾時佛世尊，　　來詣所生地，　我即為寂志，　　并與親屬俱。",
    "T04n0199_001:0200a18_0": "　我本所立願，　　輒如意具足，　已得無所著，　　清涼且滅度。」",
    "T04n0199_001:0200a20_0": "　捨勢為沙門，　　颰提受佛教，　於阿耨達池，　　自說本所作。",
    "T04n0199_001:0200a22_0": "羅槃颰提品第二十八(十四偈)",
    "T04n0199_001:0200a23_0": "「拘樓秦佛時，　　昔有起塔者，　我時在彼住，　　其寺甚高大。",
    "T04n0199_001:0200a25_0": "　興造此塔寺，　　我口呵譴之：『是塔甚太大，　　何日當成就？",
    "T04n0199_001:0200a27_0": "　可稍作功德，　　如是自立辦，　既不多勞煩，　　塔寺亦速訖。』",
    "T04n0199_001:0200a29_0": "　用口說窶言，　　坐犯語罪報，　命盡壽終後，　　便墮地獄中。",
    "T04n0199_001:0200b02_0": "　從地獄得出，　　短小身玄醜，　世世所生處，　　為眾所輕邈。",
    "T04n0199_001:0200b04_0": "　迦葉佛世時，　　為烏鳥赤[口*(隹/乃)]，　波羅[木*奈]中道，　　翱翔叢樹間。",
    "T04n0199_001:0200b06_0": "　瞻見世光曜，　　比丘所圍繞，　即順佛為禮，　　口出悲音聲。",
    "T04n0199_001:0200b08_0": "　佛世尊所遊，　　波羅[木*奈]國時，　每隨行出入，　　常繞向悲鳴。",
    "T04n0199_001:0200b10_0": "　緣是所作德，　　來還得人身，　逮見等正覺，　　無上之導師。",
    "T04n0199_001:0200b12_0": "　得出為寂志，　　於釋師子所，　已為無所著，　　清涼而滅度。",
    "T04n0199_001:0200b14_0": "　羅漢得自在，　　六通大神足，　名曰為持法，　　正真有辯才。",
    "T04n0199_001:0200b16_0": "　一切眾聚會，　　聽聞我音聲，　諸天及人民，　　一切皆歡喜。",
    "T04n0199_001:0200b18_0": "　我作罪少耳，　　作福亦不多，　皆獲其果實，　　所為二罪福。」",
    "T04n0199_001:0200b20_0": "　羅槃颰提尊，　　在於比丘僧，　於阿耨達池，　　自說本所作。",
    "T04n0199_001:0200b22_0": "摩頭惒律致品第二十九(二十一偈)「昔於惟耶離，　　身為大獼猴，　趣往取佛鉢，　　比丘見被呵：『得無壞佛鉢。』",
    "T04n0199_001:0200b25_1": "　　世尊告比丘：『比丘勿得呵，　　是終不壞鉢。』",
    "T04n0199_001:0200b27_0": "　我時取佛鉢，　　徐徐持上樹，　盛以滿鉢蜜，　　便則從樹下。",
    "T04n0199_001:0200b29_0": "　手擎滿鉢蜜，　　以奉上世尊，　蜜中有蟲穢，　　正覺不肯受。",
    "T04n0199_001:0200c02_0": "　佛見其鉢中，　　死蜂與蜜雜，　尋好擇出之，　　復擎重上佛。",
    "T04n0199_001:0200c04_0": "　時佛世光[火*僉]，　　復更不聽受，　我以水淨洗，　　仍前稽首上。",
    "T04n0199_001:0200c06_0": "　以水灑其上，　　更盛異鉢中，　供養佛尊已，　　心踊躍歡喜。",
    "T04n0199_001:0200c08_0": "　世尊無等人，　　彼時度死蜂，　受此一鉢蜜，　　服食及弟子。",
    "T04n0199_001:0200c10_0": "　我時甚踊悅，　　叉手而向佛，　專住法王前，　　其心常精進。",
    "T04n0199_001:0200c12_0": "　在彼發願言：　　『令我得人身，　來值世尊世，　　使得最上義。』",
    "T04n0199_001:0200c14_0": "　緣是所作德，　　因用得人身，　逮得等正覺，　　無上之導師。",
    "T04n0199_001:0200c16_0": "　得出為沙門，　　給侍釋師子，　已為無所著，　　清涼而滅度。",
    "T04n0199_001:0200c18_0": "　得自在羅漢，　　六通大神足，　名曰為出蜜，　　諸比丘亦知。",
    "T04n0199_001:0200c20_0": "　知前所作福，　　於今得恭敬，　與數百比丘，　　共遊行周旋。",
    "T04n0199_001:0200c22_0": "　設在窮乏路，　　比丘僧飢渴，　心適自發願：　　『我欲得蜜漿。』",
    "T04n0199_001:0200c24_0": "　知我心所念，　　眾人即遠來，　齎持蜜美食，　　以用奉上我。",
    "T04n0199_001:0200c26_0": "　我尋便受之，　　自然極美多，　以施比丘僧，　　可意甚飽滿。",
    "T04n0199_001:0200c28_0": "　我應時生已，　　獼猴所作行，　度脫無徑路，　　便得甘露句。",
    "T04n0199_001:0201a01_0": "　如我本所願，　　輒得如其意，　供養佛世尊，　　所求則具足。",
    "T04n0199_001:0201a03_0": "　唯仁每悉念，　　我所作功德，　悉獲其果實，　　可意安隱吉。」",
    "T04n0199_001:0201a05_0": "　如是出蜜尊，　　在比丘僧中，　於阿耨達池，　　自說本所作。",
    "T04n0199_001:0201a07_0": "世尊品第三十(五十偈)",
    "T04n0199_001:0201a08_0": "　一切勝普明，　　一切世間最，　得除盡諸垢，　　降一切眾會。",
    "T04n0199_001:0201a10_0": "　諸通慧普見，　　大人一切暢，　度諸怨恐懼，　　法船濟彼岸。",
    "T04n0199_001:0201a12_0": "　曉了眾所化，　　欣然愍世間，　矜傷脫眾生，　　以義一切救。",
    "T04n0199_001:0201a14_0": "　除去一切人，　　悉解諸繫縛，　一切人中最，　　說法為眾眼。",
    "T04n0199_001:0201a16_0": "　大人無極慧，　　大雄極名聞，　大光無極法，　　以度於最法。",
    "T04n0199_001:0201a18_0": "　大力化無黠，　　開化大明慧，　歡勸大眾人，　　大醫多所兼。",
    "T04n0199_001:0201a20_0": "　世尊壞眾恐，　　無上除諸憂，　佛仁為度脫，　　大牢獄閉繫。",
    "T04n0199_001:0201a22_0": "　大龍大師子，　　無著大比丘，　大智慧世尊，　　救濟眾塵勞。",
    "T04n0199_001:0201a24_0": "　精進有大力，　　方便大堅彊，　降伏眾天民，　　大道寂靜安。",
    "T04n0199_001:0201a26_0": "　佛大天中天，　　一切諸鬼神，　悉禮智慧足，　　佛出哀世間。",
    "T04n0199_001:0201a28_0": "　恒在大生死，　　壞決羂羅網，　神通無極哀，　　度脫大牢獄。",
    "T04n0199_001:0201b01_0": "　大龍大天人，　　於眾會最先，　廣施無極施，　　已逮弘寂跡。",
    "T04n0199_001:0201b03_0": "　尊長士仙人，　　已度諸尊法，　成就大弟子，　　導師德極尊。",
    "T04n0199_001:0201b05_0": "　眾祐中最上，　　無上除愁憂，　諸所度脫勝，　　一切相好尊。",
    "T04n0199_001:0201b07_0": "　斷絕諸色欲，　　拔濟諸恩愛，　時遊在龍王，　　阿耨達大池。",
    "T04n0199_001:0201b09_0": "　一切所作辦，　　踊在虛空中，　弟子眾圍繞，　　寂然有五百。",
    "T04n0199_001:0201b11_0": "　愍傷有極哀，　　慈護一切人，　觀察比丘眾，　　便自說是言：「明聽我所語，　　前世之所造，　身始有所作，　　今所獲餘殃。",
    "T04n0199_001:0201b15_0": "　吾昔宿命時，　　作人名文羅，　誹謗無瑕穢，　　善妙辟支佛。",
    "T04n0199_001:0201b17_0": "　眾人大來會，　　縛束善妙士，　著杻械閉繫，　　須出如死囚。",
    "T04n0199_001:0201b19_0": "　吾時見沙門，　　得縛束苦惱，　其心發慈哀，　　身則為救解。",
    "T04n0199_001:0201b21_0": "　用是罪殃故，　　墮地獄甚久，　後來生人間，　　常為人所謗。",
    "T04n0199_001:0201b23_0": "　用是有餘殃，　　於此最後世，　須陀利異道，　　共議誣謗我。",
    "T04n0199_001:0201b25_0": "　曾為婆羅門，　　博聞持道術，　有五百學志，　　講術藂樹間。",
    "T04n0199_001:0201b27_0": "　時有大神力，　　五通比丘來，　我見道人至，　　誹謗揚其惡。",
    "T04n0199_001:0201b29_0": "　仙人深愛欲，　　自高處樹間，　諸摩納聞之，　　便共效我宣。",
    "T04n0199_001:0201c02_0": "　時一切學志，　　家家行乞匃，　大眾中誹謗，　　仙人有垢欲。",
    "T04n0199_001:0201c04_0": "　緣是所犯罪，　　須陀利女人，　佛五百弟子，　　悉共被誹謗。",
    "T04n0199_001:0201c06_0": "　佛為一切明，　　有虛妄之謗，　知世吒弟子，　　是為沙門耶？",
    "T04n0199_001:0201c08_0": "　犯是罪殃已，　　便墮惡道中，　生在太山獄，　　勤苦甚酷毒。",
    "T04n0199_001:0201c10_0": "　以此有餘殃，　　旃遮摩尼女，　在大眾會中，　　虛妄掩殺佛。",
    "T04n0199_001:0201c12_0": "　曾為三兄弟，　　而共諍錢財，　推撲墜深谷，　　石抬以殺之。",
    "T04n0199_001:0201c14_0": "　以是所犯罪，　　墮太山地獄，　燒炙在黑繩，　　毒痛甚酷苦。",
    "T04n0199_001:0201c16_0": "　以此有餘殃，　　調達石所抬，　於是石墮落，　　中傷佛足指。",
    "T04n0199_001:0201c18_0": "　乘船入江海，　　俱欲渡深水，　時共載船上，　　拔刀殺賈人。",
    "T04n0199_001:0201c20_0": "　用犯此罪故，　　身墮地獄中，　以是餘殃故，　　鐵刺見佛前。",
    "T04n0199_001:0201c22_0": "　曾在捕魚肆，　　生為漁者子，　有捕殺魚者，　　我爾時生心。",
    "T04n0199_001:0201c24_0": "　從是所犯罪，　　墮太山地獄，　燒炙在黑繩，　　勤苦甚毒痛。",
    "T04n0199_001:0201c26_0": "　隨樓勒國王，　　傷殺釋子時，　以是有餘殃，　　於今得頭痛。",
    "T04n0199_001:0201c28_0": "　惟衛世尊時，　　罵詈其弟子，　不應食粳米，　　當令噉生麥。",
    "T04n0199_001:0202a01_0": "　用是所犯罪，　　坐口出惡言，　墮於黑繩獄，　　受苦不可計。",
    "T04n0199_001:0202a03_0": "　以此有餘殃，　　怨結婆羅門，　請我終一時，　　三月中噉麥。",
    "T04n0199_001:0202a05_0": "　曾為治病醫，　　時療尊者子，　合藥分倒錯，　　令疾轉增劇。",
    "T04n0199_001:0202a07_0": "　用犯此罪故，　　墮地獄甚苦，　以此有餘殃，　　是故得下利。",
    "T04n0199_001:0202a09_0": "　吾昔前世時，　　曾為手搏師，　與力士相撲，　　害殺有佛子。",
    "T04n0199_001:0202a11_0": "　用犯此罪故，　　受苦難訾量，　以此餘殃故，　　脅肋為之痛。",
    "T04n0199_001:0202a13_0": "　謂難提和羅，　　輕毀迦葉佛，　用見此沙門，　　言不得佛道。」",
    "T04n0199_001:0202a15_0": "佛五百弟子自說本起經"
}