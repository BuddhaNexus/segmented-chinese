{
    "T11n0310_098:0547b12_0": "大寶積經卷第九十八",
    "T11n0310_098:0547b14_0": "大唐三藏法師菩提流志奉　詔譯",
    "T11n0310_098:0547b15_0": "妙慧童女會第三十",
    "T11n0310_098:0547b16_0": "如是我聞：一時佛在王舍城耆闍崛山中，與大比丘眾千二百五十人，菩薩摩訶薩十千人俱。",
    "T11n0310_098:0547b18_1": "時王舍城有長者女名為妙慧，年始八歲，面貌端正容色姝好，諸相具足見者歡喜，曾於過去無量諸佛親近供養種諸善根。",
    "T11n0310_098:0547b21_0": "時彼女人詣如來所，頂禮佛足右遶三匝，長跪合掌而說偈言：「無上等正覺，　　為世大明燈；　菩薩之所行，　　唯願聽我問。」",
    "T11n0310_098:0547b25_0": "佛告妙慧：「今恣汝問。",
    "T11n0310_098:0547b25_1": "當為解說，令斷疑網。」",
    "T11n0310_098:0547b25_2": "爾時妙慧即於佛前以偈問曰：「云何得端正，　　大富尊貴身？",
    "T11n0310_098:0547b28_0": "　復以何因緣，　　眷屬難沮壞？",
    "T11n0310_098:0547b29_0": "　云何見己身，　　而受於化生，　千葉蓮花上，　　面奉諸世尊？",
    "T11n0310_098:0547c02_0": "　云何能證得，　　自在勝神通，　遍往無量剎，　　禮敬於諸佛？",
    "T11n0310_098:0547c04_0": "　云何得無怨，　　所言人信受，　淨除於法障，　　永離諸魔業？",
    "T11n0310_098:0547c06_0": "　云何命終時，　　得見於諸佛，　聞說清淨法，　　不受於苦惱？",
    "T11n0310_098:0547c08_0": "　大悲無上尊，　　唯願為我說。」",
    "T11n0310_098:0547c09_0": "爾時佛告妙慧童女言：「善哉善哉！",
    "T11n0310_098:0547c09_1": "善能問此深妙之義。",
    "T11n0310_098:0547c10_2": "諦聽諦聽，善思念之，當為汝說。」",
    "T11n0310_098:0547c10_3": "妙慧白言：「唯然世尊！",
    "T11n0310_098:0547c11_4": "願樂欲聞。」",
    "T11n0310_098:0547c11_5": "佛言妙慧：「菩薩成就四法，受端正身。",
    "T11n0310_098:0547c12_6": "何等為四？",
    "T11n0310_098:0547c12_7": "一者於惡友所不起瞋心，二者住於大慈，三者深樂正法，四者造佛形像。」",
    "T11n0310_098:0547c14_8": "爾時世尊而說偈言：「瞋壞善根勿增長，　　慈心樂法造佛形，　當獲具相莊嚴身，　　一切眾生常樂見。",
    "T11n0310_098:0547c17_0": "「復次妙慧！",
    "T11n0310_098:0547c17_1": "菩薩成就四法，得富貴身。",
    "T11n0310_098:0547c17_2": "何等為四？",
    "T11n0310_098:0547c18_3": "一者應時行施，二者無輕慢心，三者歡喜而與，四者不希果報。」",
    "T11n0310_098:0547c19_4": "爾時世尊而說偈言：「應時行施無輕慢，　　歡喜授與不希求，　能於此業常勤修，　　所生當獲大財位。",
    "T11n0310_098:0547c23_0": "「復次妙慧！",
    "T11n0310_098:0547c23_1": "菩薩成就四法，得眷屬不壞。",
    "T11n0310_098:0547c23_2": "何等為四？",
    "T11n0310_098:0547c24_3": "一者善能棄捨離間之語，二者邪見眾生令住正見，三者正法將滅護令久住，四者教諸有情趣佛菩提。」",
    "T11n0310_098:0547c26_4": "爾時世尊而說偈言：「捨離間言及邪見，　　正法將滅能護持，　安住眾生大菩提，　　當成不壞諸眷屬。",
    "T11n0310_098:0547c29_0": "「復次妙慧！",
    "T11n0310_098:0547c29_1": "菩薩成就四法，當於佛前得受化生、處蓮花座。",
    "T11n0310_098:0548a01_2": "何等為四？",
    "T11n0310_098:0548a01_3": "一者捧諸花果及細末香散於如來及諸塔廟，二者終不於他妄加損害，三者造如來像安處蓮花，四者於佛菩提深生淨信。」",
    "T11n0310_098:0548a04_4": "爾時世尊而說偈言：「花香散佛及支提，　　不害於他并造像，　於大菩提深信解，　　得處蓮花生佛前。",
    "T11n0310_098:0548a07_0": "「復次妙慧！",
    "T11n0310_098:0548a07_1": "菩薩成就四法，從一佛土至一佛土。",
    "T11n0310_098:0548a08_2": "何等為四？",
    "T11n0310_098:0548a08_3": "一者見他修善不為障惱，二者他說法時未甞留礙，三者然燈供養如來之塔，四者於諸禪定常勤修習。」",
    "T11n0310_098:0548a10_4": "爾時世尊而說偈言：「見人修善說正法，　　不生謗毀加留難，　如來塔廟施燈明，　　修習諸禪遊佛剎。",
    "T11n0310_098:0548a14_0": "「復次妙慧！",
    "T11n0310_098:0548a14_1": "菩薩成就四法，處世無怨。",
    "T11n0310_098:0548a14_2": "云何為四？",
    "T11n0310_098:0548a15_3": "一者以無諂心親近善友，二者於他勝法無嫉妬心，三者他獲名譽心常歡喜，四者於菩薩行無輕毀心。」",
    "T11n0310_098:0548a17_4": "爾時世尊而說偈言：「不以諛諂親善友，　　於人勝法無妬心，　他獲名譽常歡喜，　　不謗菩薩得無怨。",
    "T11n0310_098:0548a20_0": "「復次妙慧！",
    "T11n0310_098:0548a20_1": "菩薩成就四法，所言人信。",
    "T11n0310_098:0548a20_2": "何等為四？",
    "T11n0310_098:0548a21_3": "一者發言修行常使相應，二者於善友所不覆諸惡，三者於所聞法不求過失，四者於說法者不生惡心。」",
    "T11n0310_098:0548a23_4": "爾時世尊而說偈言：「發言修行常相應，　　己罪不藏於善友，　聞經不求人法過，　　所言一切皆信受。",
    "T11n0310_098:0548a26_0": "「復次妙慧！",
    "T11n0310_098:0548a26_1": "菩薩成就四法，能離法障速得清淨。",
    "T11n0310_098:0548a27_2": "何等為四？",
    "T11n0310_098:0548a27_3": "一者以深意樂攝三律儀，二者聞甚深經不生誹謗，三者見新發意菩薩生一切智心，四者於諸有情大慈平等。」",
    "T11n0310_098:0548a29_4": "爾時世尊而說偈言：「以深意樂攝律儀，　　聞甚深經能信解，　敬初發心如佛想，　　慈心普洽障消除。",
    "T11n0310_098:0548b04_0": "「復次妙慧！",
    "T11n0310_098:0548b04_1": "菩薩成就四法，能離諸魔。",
    "T11n0310_098:0548b04_2": "云何為四？",
    "T11n0310_098:0548b05_3": "一者了知法性平等，二者發起精進，三者常勤念佛，四者一切善根皆悉迴向。」",
    "T11n0310_098:0548b06_4": "爾時世尊而說偈言：「能知諸法平等性，　　常起精進念如來，　迴向一切諸善根，　　眾魔不能得其便。",
    "T11n0310_098:0548b10_0": "「復次妙慧！",
    "T11n0310_098:0548b10_1": "菩薩成就四法，臨命終時諸佛現前。",
    "T11n0310_098:0548b11_2": "何等為四，一者他有所求施令滿足，二者於諸善法深生信解，三者於諸菩薩施莊嚴具，四者於三寶所勤修供養。」",
    "T11n0310_098:0548b13_3": "爾時世尊而說偈言：「他有所求令滿足，　　信解深法捨嚴具，　三寶福田勤供養，　　臨命終時佛現前。」",
    "T11n0310_098:0548b17_0": "爾時妙慧童女聞佛說已，白言：「世尊！",
    "T11n0310_098:0548b17_1": "如佛所說菩薩諸行，我當奉行。",
    "T11n0310_098:0548b18_2": "世尊！",
    "T11n0310_098:0548b18_3": "若我於是四十行中闕於一行而不修者，則違佛教、欺誑如來。」",
    "T11n0310_098:0548b20_4": "爾時尊者大目犍連告妙慧言：「菩薩之行甚難可行。",
    "T11n0310_098:0548b21_5": "汝今發斯殊勝大願，豈於是願得自在耶？」",
    "T11n0310_098:0548b22_6": "爾時妙慧白言：「尊者！",
    "T11n0310_098:0548b22_7": "若我弘願真實不虛，能令諸行得圓滿者，願此三千大千世界六種震動，天雨妙花天鼓自鳴。」",
    "T11n0310_098:0548b24_8": "說是語時，於虛空中花散如雨、天鼓自鳴，三千大千世界六種震動。",
    "T11n0310_098:0548b26_9": "是時妙慧重白目連：「以我如是真實言故，於未來世當得成佛，亦如今日釋迦如來。",
    "T11n0310_098:0548b28_10": "於我國中無有魔事及以惡趣女人之名，若我此言非虛妄者，令斯大眾身皆金色。」",
    "T11n0310_098:0548c01_11": "說是語已眾皆金色。",
    "T11n0310_098:0548c01_12": "爾時尊者大目犍連即從坐起，偏袒右肩頂禮佛足，白言：「世尊！",
    "T11n0310_098:0548c03_13": "我今先禮初發心菩薩及諸菩薩摩訶薩眾。」",
    "T11n0310_098:0548c05_0": "爾時文殊師利法王子告妙慧言：「汝住何法發斯誠願？」",
    "T11n0310_098:0548c06_1": "妙慧答言：「文殊師利！",
    "T11n0310_098:0548c06_2": "非所問也。",
    "T11n0310_098:0548c07_0": "何以故？",
    "T11n0310_098:0548c07_1": "於法界中無所住故。」",
    "T11n0310_098:0548c07_2": "又問：「云何名為菩提？」",
    "T11n0310_098:0548c08_3": "答曰：「無分別法是名菩提。」",
    "T11n0310_098:0548c08_4": "又問：「云何名為菩薩？」",
    "T11n0310_098:0548c09_5": "答曰：「一切諸法等虛空相，是名菩薩。」",
    "T11n0310_098:0548c10_6": "又問：「云何名為菩提之行？」",
    "T11n0310_098:0548c10_7": "答曰：「猶如陽焰谷響之行，是菩提行。」",
    "T11n0310_098:0548c11_8": "又問：「依何密意作如是說？」",
    "T11n0310_098:0548c12_9": "答曰：「我於此中不見少法密非密者。」",
    "T11n0310_098:0548c13_0": "又問：「若如是者，一切凡夫應即菩提。」",
    "T11n0310_098:0548c13_1": "答曰：「汝謂菩提異凡夫耶？",
    "T11n0310_098:0548c14_2": "莫作是見。",
    "T11n0310_098:0548c14_3": "何以故？",
    "T11n0310_098:0548c14_4": "此等皆同一法界相，非取非捨、無成壞故。」",
    "T11n0310_098:0548c15_5": "又問：「於此義中能解了者，其數幾何？」",
    "T11n0310_098:0548c16_6": "答曰：「如若干幻化心心所量，若干幻化眾生能了斯義。」",
    "T11n0310_098:0548c17_7": "文殊師利言：「幻化本無，何有如是心心所法？」",
    "T11n0310_098:0548c18_8": "答曰：「法界亦爾非有非無，乃至如來亦復如是。」",
    "T11n0310_098:0548c20_0": "爾時文殊師利白佛言：「世尊！",
    "T11n0310_098:0548c20_1": "今此妙慧甚為希有，乃能成就如是法忍。」",
    "T11n0310_098:0548c21_2": "佛言：「如是如是，誠如所言。",
    "T11n0310_098:0548c22_3": "然此童女已於過去發菩提心經三十劫，我乃發趣無上菩提；彼亦令汝住無生忍。」",
    "T11n0310_098:0548c25_0": "爾時文殊師利即從座起為其作禮，白妙慧言：「我於往昔無量劫前已曾供養，不謂今者還得親近。」",
    "T11n0310_098:0548c27_1": "妙慧告言：「文殊師利！",
    "T11n0310_098:0548c27_2": "汝今莫起如是分別。",
    "T11n0310_098:0548c28_3": "何以故？",
    "T11n0310_098:0548c28_4": "以無分別得無生忍故。」",
    "T11n0310_098:0548c29_0": "又問妙慧：「汝今猶不轉女身耶？」",
    "T11n0310_098:0548c29_1": "妙慧答言：「女人之相了不可得，今何所轉？",
    "T11n0310_098:0549a01_2": "文殊師利！",
    "T11n0310_098:0549a01_3": "我當為汝除斷疑惑。",
    "T11n0310_098:0549a02_4": "由我如是真實語故，於當來世得阿耨多羅三藐三菩提時，於我法中諸比丘輩，聞命善來出家入道。",
    "T11n0310_098:0549a04_5": "我國土中所有眾生身皆金色，服用資具如第六天，飲食豐饒隨念而至。",
    "T11n0310_098:0549a06_6": "無有魔事及諸惡趣，亦復無有女人之名。",
    "T11n0310_098:0549a07_7": "有七寶林上羅寶網，七寶蓮花覆以寶帳。",
    "T11n0310_098:0549a08_8": "如文殊師利所成淨剎裝校嚴飾，等無有異。",
    "T11n0310_098:0549a09_9": "若我此言非虛妄者，令此大眾身皆金色。",
    "T11n0310_098:0549a10_10": "我之女身變成男子，如三十歲知法比丘。」",
    "T11n0310_098:0549a11_11": "說此語時，此諸大眾皆作金色，妙慧菩薩轉女成男，如三十歲知法比丘。",
    "T11n0310_098:0549a12_12": "是時地居天眾展轉讚言：「大哉大哉！",
    "T11n0310_098:0549a13_13": "妙慧菩薩摩訶薩能於來世得菩提時，嚴淨佛剎功德如是。」",
    "T11n0310_098:0549a15_14": "爾時佛告文殊師利：「此妙慧菩薩於當來世成等正覺，號殊勝功德寶藏如來，出現於世。」",
    "T11n0310_098:0549a17_15": "佛說此經時，三十俱胝眾生於阿耨多羅三藐三菩提住不退轉，八十俱胝眾生遠塵離垢得法眼淨，八千眾生皆獲智證。",
    "T11n0310_098:0549a19_16": "五千比丘行菩薩乘心欲退轉，因見妙慧菩薩意樂善根威德殊勝故，各各脫身所著上服以施如來。",
    "T11n0310_098:0549a22_17": "如是施已發弘誓言：「我等以此善根，決定願成阿耨多羅三藐三菩提。」",
    "T11n0310_098:0549a23_18": "彼諸善男子等以此善根迴向無上菩提故，超九十劫生死之苦，不退轉於阿耨多羅三藐三菩提。",
    "T11n0310_098:0549a26_19": "爾時世尊即記之曰：「汝等於當來世過千劫後，於無垢光明劫中，陽焰世界難忍佛剎，於一劫中相次成佛，皆同一字，號辯才莊嚴如來，出現於世。",
    "T11n0310_098:0549a29_20": "文殊師利！",
    "T11n0310_098:0549a29_21": "如是法門有大威德，能令菩薩摩訶薩及聲聞乘者獲大利益。",
    "T11n0310_098:0549b02_22": "文殊師利！",
    "T11n0310_098:0549b02_23": "或有善男子善女人為求菩提無方便善巧，行六波羅蜜足滿千劫。",
    "T11n0310_098:0549b03_24": "若復有人經於半月，時一書寫讀誦此經，所獲福聚比前功德，百分千分百千俱胝，乃至算數譬喻所不能及。",
    "T11n0310_098:0549b06_25": "是故文殊師利！",
    "T11n0310_098:0549b06_26": "如是微妙法門即諸菩薩契經之本。",
    "T11n0310_098:0549b07_27": "我今付囑於汝，汝當來世受持讀誦為人解說。",
    "T11n0310_098:0549b08_28": "譬如轉輪聖王出現於世，所有七寶皆悉在前，王滅之後寶隨隱沒。",
    "T11n0310_098:0549b10_29": "如是微妙法門流行於世，即諸如來七菩提分等法眼不滅，若不流行正法當滅。",
    "T11n0310_098:0549b11_30": "是故文殊師利！",
    "T11n0310_098:0549b12_31": "若善男子善女人等為求菩提，應當發起精進書寫此經，受持讀誦為人演說。",
    "T11n0310_098:0549b14_32": "此是我教，勿於後世生悔恨心。」",
    "T11n0310_098:0549b14_33": "佛說此經已，妙慧菩薩、文殊師利菩薩，及諸大眾天、人、阿修羅乾、闥婆等，聞佛所說，皆大歡喜，信受奉行。",
    "T11n0310_098:0549b18_0": "恒河上優婆夷會第三十一",
    "T11n0310_098:0549b19_0": "大唐三藏菩提流志奉　詔譯",
    "T11n0310_098:0549b20_0": "如是我聞：一時佛在舍衛國祇樹給孤獨園。",
    "T11n0310_098:0549b21_0": "時舍衛城有優婆夷名恒河上，從其住處來詣佛所，頂禮佛足退坐一面。",
    "T11n0310_098:0549b23_0": "爾時世尊問恒河上：「汝從何來？」",
    "T11n0310_098:0549b23_1": "彼優婆夷即白佛言：「世尊！",
    "T11n0310_098:0549b24_2": "若問化人汝從何來？",
    "T11n0310_098:0549b24_3": "如是問者當云何答？」",
    "T11n0310_098:0549b25_4": "世尊告言：「夫化人者無有往來亦無生滅，云何當說有所從來？」",
    "T11n0310_098:0549b26_5": "又問：「諸法豈不皆如化耶？」",
    "T11n0310_098:0549b27_6": "佛言：「如是如是，如汝所說。」",
    "T11n0310_098:0549b28_7": "恒河上言：「若一切法皆如化者，云何問言汝從何來？」",
    "T11n0310_098:0549b29_8": "世尊告曰：「是幻化人不往惡趣、不生天上、不證涅槃。",
    "T11n0310_098:0549c01_9": "恒河上！",
    "T11n0310_098:0549c01_10": "汝亦爾耶？」",
    "T11n0310_098:0549c01_11": "白言：「我若見身異於幻化，乃可說言往善惡趣、證於涅槃。",
    "T11n0310_098:0549c03_12": "我不見身異於幻化，云何說言往諸惡趣乃至涅槃？",
    "T11n0310_098:0549c05_0": "「復次世尊！",
    "T11n0310_098:0549c05_1": "如涅槃性畢竟不復生善惡趣及般涅槃，我觀己身亦復如是。」",
    "T11n0310_098:0549c06_2": "佛言：「汝豈不趣涅槃界耶？」",
    "T11n0310_098:0549c07_3": "恒河上言：「如以此問問無生者，應云何答？」",
    "T11n0310_098:0549c08_4": "佛言：「無生者即涅槃也。」",
    "T11n0310_098:0549c08_5": "恒河上言：「諸法豈不皆同涅槃？」",
    "T11n0310_098:0549c09_6": "佛言：「如是如是。」",
    "T11n0310_098:0549c09_7": "「世尊！",
    "T11n0310_098:0549c10_8": "若一切法同涅槃者，云何問言汝豈不趣涅槃界耶？",
    "T11n0310_098:0549c12_0": "「復次世尊！",
    "T11n0310_098:0549c12_1": "譬如化人謂化人曰：『汝豈不趣涅槃界耶？』",
    "T11n0310_098:0549c13_2": "彼於是問當云何答？」",
    "T11n0310_098:0549c13_3": "世尊告言：「此所問者無有攀緣。」",
    "T11n0310_098:0549c14_4": "恒河上言：「如來豈以有所攀緣而致斯問？」",
    "T11n0310_098:0549c15_5": "世尊告言：「然我所問亦無攀緣。",
    "T11n0310_098:0549c16_6": "但為此會有善男子及善女人應可成熟，故發斯問。",
    "T11n0310_098:0549c17_7": "何以故？",
    "T11n0310_098:0549c17_8": "如來於彼諸法，名字猶不可得，何有諸法及彼能趣般涅槃者？」",
    "T11n0310_098:0549c18_9": "恒河上言：「若如是者，云何為菩提故積集善根？」",
    "T11n0310_098:0549c20_0": "「若諸菩薩及彼善根皆不可得，積集之時即無心故，非積集時亦復如是。」",
    "T11n0310_098:0549c21_1": "恒河上言：「所說無心，欲明何義？」",
    "T11n0310_098:0549c22_2": "世尊告曰：「此法非思惟之所能知，亦非思惟之所能得。",
    "T11n0310_098:0549c23_3": "何以故？",
    "T11n0310_098:0549c23_4": "此中心尚不可得，何況心所生法。",
    "T11n0310_098:0549c24_5": "以心不可得，是即說名不思議處。",
    "T11n0310_098:0549c25_6": "此不思議處，無得無證、非染非淨。",
    "T11n0310_098:0549c26_7": "何以故？",
    "T11n0310_098:0549c26_8": "如來常說一切諸法猶如虛空無罣礙故。」",
    "T11n0310_098:0549c27_9": "恒河上言：「若一切法如虛空者，云何世尊說有諸色受想行識，及於界、處、十二因緣、有漏無漏、是染是淨、生死涅槃？」",
    "T11n0310_098:0550a01_0": "佛告恒河上：「譬如說我雖有言說，而實無有我相可得。",
    "T11n0310_098:0550a02_1": "我說諸色，實亦無有色相可得，乃至涅槃亦復如是。",
    "T11n0310_098:0550a03_2": "又如陽焰無水可得，我說諸色乃至涅槃亦復如是。",
    "T11n0310_098:0550a04_3": "恒河上！",
    "T11n0310_098:0550a04_4": "於我法中修梵行者，見一切法皆無所得，乃可說名真修梵行。",
    "T11n0310_098:0550a06_5": "增上慢者說有所得，是則不名住真梵行。",
    "T11n0310_098:0550a07_6": "我說如是增上慢人，聞此深法生大驚疑，不能解脫生老病死憂悲苦惱。",
    "T11n0310_098:0550a09_0": "恒河上！",
    "T11n0310_098:0550a09_1": "若我滅後，有能宣說如是甚深斷流轉法，有愚癡輩由惡見故，於是法師生瞋害心，以是因緣墮諸地獄。」",
    "T11n0310_098:0550a11_2": "恒河上言：「如佛所說斷流轉法，以何義故名為斷流轉？」",
    "T11n0310_098:0550a12_3": "世尊告言：「斷流轉者所謂實際不思議界，此法不可穿鑿沮壞，是故說名斷流轉法。」",
    "T11n0310_098:0550a15_0": "爾時世尊凞怡微笑，從其面門放種種光，青黃赤白紅頗梨色，其光普照無量國界，上至梵世還從如來頂上而入。",
    "T11n0310_098:0550a18_0": "爾時尊者阿難見是事已，心自念言：「如來、應、正等覺非無因緣而現微笑。」",
    "T11n0310_098:0550a19_1": "作是念已，即從座起，偏袒右肩右膝著地，合掌向佛而作是言：「以何因緣現此微笑？」",
    "T11n0310_098:0550a21_2": "佛言：「我念往昔，有千如來亦於此處說如是法。",
    "T11n0310_098:0550a22_3": "彼諸眾會各各亦有恒河上優婆夷而為上首，彼優婆夷及諸大眾聞是法已皆悉出家，於無餘涅槃而得滅度。」",
    "T11n0310_098:0550a25_4": "阿難白佛言：「當何名此經？",
    "T11n0310_098:0550a26_0": "我等云何受持？」",
    "T11n0310_098:0550a26_1": "佛言：「此經名為『離垢清淨』，以是名字汝當受持。」",
    "T11n0310_098:0550a27_2": "說此經時，七百比丘眾、四百比丘尼眾諸漏永盡心得解脫。",
    "T11n0310_098:0550a29_0": "爾時欲界諸天子化作種種天諸妙花而散佛上，作如是言：「此優婆夷甚為希有，能與如來共相詶對，得無所畏。",
    "T11n0310_098:0550b02_1": "是人已曾無量佛所，親近供養種諸善根。」",
    "T11n0310_098:0550b03_2": "佛說是經已，恒河上優婆夷，及諸天、人、阿修羅、乾闥婆等，聞佛所說，皆大歡喜，信受奉行。",
    "T11n0310_098:0550b06_0": "大寶積經卷第九十八"
}