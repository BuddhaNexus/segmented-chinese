{
    "T48n2020_001:1005c19_0": "高麗國普照禪師修心訣",
    "T48n2020_001:1005c21_0": "三界熱惱，猶如火宅。",
    "T48n2020_001:1005c21_1": "其忍淹留，甘受長苦。",
    "T48n2020_001:1005c21_2": "欲免輪迴，莫若求佛。",
    "T48n2020_001:1005c22_3": "若欲求佛，佛即是心。",
    "T48n2020_001:1005c22_4": "心何遠覓，不離身中。",
    "T48n2020_001:1005c23_5": "色身是假，有生有滅。",
    "T48n2020_001:1005c23_6": "真心如空，不斷不變。",
    "T48n2020_001:1005c24_7": "故云：百骸潰散，歸火歸風。",
    "T48n2020_001:1005c24_8": "一物長靈，蓋天蓋地。",
    "T48n2020_001:1005c25_9": "嗟夫！",
    "T48n2020_001:1005c25_10": "今之人，迷來久矣，不識自心是真佛，不識自性是真法。",
    "T48n2020_001:1005c26_11": "欲求法而遠推諸聖，欲求佛而不觀己心。",
    "T48n2020_001:1005c27_12": "若言心外有佛，性外有法，堅執此情，欲求佛道者，縱經塵劫，燒身鍊臂，敲骨出髓，刺血寫經，長坐不臥，一食卯齋，乃至轉讀一大藏教，修種種苦行，如蒸沙作飯，只益自勞。",
    "T48n2020_001:1006a02_13": "爾但識自心，恒沙法門，無量妙義，不求而得。",
    "T48n2020_001:1006a03_14": "故世尊云：「普觀一切眾生，具有如來智慧德相。」",
    "T48n2020_001:1006a04_15": "又云：「一切眾生，種種幻化，皆生如來圓覺妙心。」",
    "T48n2020_001:1006a05_16": "是知離此心外，無佛可成。",
    "T48n2020_001:1006a06_17": "過去諸如來，只是明心底人；現在諸賢聖，亦是修心底人；未來修學人，當依如是法。",
    "T48n2020_001:1006a08_18": "願諸修道之人，切莫外求，心性無染，本自圓成。",
    "T48n2020_001:1006a09_19": "但離妄緣，即如如佛。",
    "T48n2020_001:1006a09_20": "問：「若言佛性現在此身，既在身中，不離凡夫，因何我今不見佛性？",
    "T48n2020_001:1006a11_21": "更為消釋，悉令開悟。」",
    "T48n2020_001:1006a11_22": "答：「在汝身中，汝自不見。",
    "T48n2020_001:1006a12_23": "汝於十二時中，知飢知渴，知寒知熱，或瞋或喜，竟是何物？",
    "T48n2020_001:1006a13_24": "且色身是地、水、火、風四緣所集，其質頑而無情，豈能見聞覺知？",
    "T48n2020_001:1006a14_25": "能見聞覺知者，必是汝佛性。",
    "T48n2020_001:1006a15_26": "故臨際云：『四大不解說法聽法，虛空不解說法聽法，只汝目前歷歷孤明勿形段者，始解說法聽法。』",
    "T48n2020_001:1006a17_27": "所謂勿形段者，是諸佛之法印，亦是汝本來心也。",
    "T48n2020_001:1006a18_28": "則佛性現在汝身，何假外求？",
    "T48n2020_001:1006a19_29": "汝若不信，略舉古聖入道因緣，令汝除疑，汝須諦信。",
    "T48n2020_001:1006a20_30": "「昔異見王問婆羅提尊者曰：『何者是佛？』",
    "T48n2020_001:1006a21_31": "尊者曰：『見性是佛。』",
    "T48n2020_001:1006a21_32": "王曰：『師見性否？』",
    "T48n2020_001:1006a22_33": "尊者曰：『我見佛性。』",
    "T48n2020_001:1006a22_34": "王曰：『性在何處？』",
    "T48n2020_001:1006a23_35": "尊者曰：『性在作用。』",
    "T48n2020_001:1006a23_36": "王曰：『是何作用？",
    "T48n2020_001:1006a24_0": "今不見。』",
    "T48n2020_001:1006a24_1": "尊者曰：『今見作用，王自不見。』",
    "T48n2020_001:1006a24_2": "王曰：『於我有否？』",
    "T48n2020_001:1006a25_3": "尊者曰：『王若作用，無有不是；王若不用，體亦難見。』",
    "T48n2020_001:1006a26_4": "王曰：『若當用時幾處出現？』",
    "T48n2020_001:1006a26_5": "尊者曰：『若出現時，當有其八。』",
    "T48n2020_001:1006a27_6": "王曰：『其八出現，當為我說。』",
    "T48n2020_001:1006a28_7": "尊者曰：『在胎曰身，處世曰人，在眼曰見，在耳曰聞。",
    "T48n2020_001:1006a29_8": "在鼻辨香，在舌談論，在手執捉，在足運奔。",
    "T48n2020_001:1006b01_9": "遍現俱該沙界，收攝在一微塵。",
    "T48n2020_001:1006b02_0": "識者知是佛性，不識者喚作精魂。』",
    "T48n2020_001:1006b02_1": "王聞，心即開悟。",
    "T48n2020_001:1006b03_2": "「又僧問歸宗和尚：『如何是佛？』",
    "T48n2020_001:1006b03_3": "宗云：『我今向汝道，恐汝不信。』",
    "T48n2020_001:1006b04_4": "僧云：『和尚誠言，焉敢不信。』",
    "T48n2020_001:1006b05_5": "師云：『即汝是。』",
    "T48n2020_001:1006b05_6": "僧云：『如何保任？』",
    "T48n2020_001:1006b05_7": "師云：『一翳在眼，空華亂墜。』",
    "T48n2020_001:1006b06_8": "其僧言下有省。",
    "T48n2020_001:1006b06_9": "「上來所舉，古聖入道因緣，明白簡易，不妨省力。",
    "T48n2020_001:1006b07_10": "因此公案，若有信解處，即與古聖把手共行。」",
    "T48n2020_001:1006b08_11": "問：「汝言見性，若真見性，即是聖人，應現神通變化，與人有殊。",
    "T48n2020_001:1006b10_12": "何故今時修心之輩，無有一人發現神通變化耶？」",
    "T48n2020_001:1006b11_13": "答：「汝不得輕發狂言，不分邪正，是為迷倒之人。",
    "T48n2020_001:1006b12_14": "今時學道之人，口談真理，心生退屈，返墮無分之失者，皆汝所疑。",
    "T48n2020_001:1006b13_15": "學道而不知先後，說理而不分本末者，是名邪見，不名修學。",
    "T48n2020_001:1006b15_16": "非唯自誤，兼亦誤他，其可不慎歟！",
    "T48n2020_001:1006b15_17": "「夫入道多門，以要言之，不出頓悟、漸修兩門耳。",
    "T48n2020_001:1006b16_18": "雖曰頓悟頓修，是最上根機得入也。",
    "T48n2020_001:1006b17_19": "若推過去，已是多生，依悟而修，漸熏而來。",
    "T48n2020_001:1006b18_20": "至於今生，聞即發悟，一時頓畢。",
    "T48n2020_001:1006b19_21": "以實而論，是亦先悟後修之機也。",
    "T48n2020_001:1006b20_22": "則而此頓、漸兩門，是千聖軌轍也。",
    "T48n2020_001:1006b20_23": "則從上諸聖，莫不先悟後修，因修乃證。",
    "T48n2020_001:1006b21_24": "「所言神通變化，依悟而修，漸熏所現，非謂悟時即發現也。",
    "T48n2020_001:1006b23_25": "如經云：『理即頓悟，乘悟併消；事非頓除，因次第盡。』",
    "T48n2020_001:1006b24_26": "故圭峯深明先悟後修之義，曰：『識氷池而全水，借陽氣以鎔消；悟凡夫而即佛，資法力以熏修。",
    "T48n2020_001:1006b26_27": "氷消則水流潤，方呈溉滌之功；妄盡則心虛通，應現通光之用。』",
    "T48n2020_001:1006b27_28": "是如事上神通變化，非一日之能成，乃漸熏而發現也。",
    "T48n2020_001:1006b28_29": "況事上神通，於達人分上，猶為妖怪之事，亦是聖末邊事，雖或現之，不可要用。",
    "T48n2020_001:1006c01_30": "今時迷癡輩，妄謂一念悟時，即隨現無量妙用，神通變化。",
    "T48n2020_001:1006c03_0": "若作是解，所謂不知先後，亦不分本末也。",
    "T48n2020_001:1006c03_1": "既不知先後本末，欲求佛道，如將方木逗圓孔也，豈非大錯。",
    "T48n2020_001:1006c05_2": "既不知方便，故作懸崖之想，自生退屈，斷佛種性者，不為不多矣。",
    "T48n2020_001:1006c06_3": "既自未明，亦未信他。",
    "T48n2020_001:1006c07_4": "既有解悟處，見無神通者，乃生輕慢，欺賢誑聖，良可悲哉！」",
    "T48n2020_001:1006c08_5": "問：「汝言頓悟、漸修兩門，千聖軌轍也。",
    "T48n2020_001:1006c09_6": "悟既頓悟，何假漸修？",
    "T48n2020_001:1006c09_7": "修若漸修，何言頓悟？",
    "T48n2020_001:1006c10_8": "頓、漸二義，更為宣說，令絕餘疑。」",
    "T48n2020_001:1006c11_0": "答：「頓悟者，凡夫迷時，四大為身，妄想為心，不知自性是真法身，不知自己靈知是真佛也。",
    "T48n2020_001:1006c13_0": "心外覓佛，波波浪走。",
    "T48n2020_001:1006c13_1": "忽被善知識指爾入路，一念迴光，見自本性。",
    "T48n2020_001:1006c14_2": "而此性地，元無煩惱，無漏智性，本自具足，即與諸佛，分毫不殊，故云頓悟也。",
    "T48n2020_001:1006c16_3": "漸修者，頓悟本性，與佛無殊；無始習氣，難卒頓除。",
    "T48n2020_001:1006c17_4": "故依悟而修，漸熏功成，長養聖胎，久久成聖，故云漸修也。",
    "T48n2020_001:1006c18_5": "比如孩子初生之日，諸根具足，與他無異，然其力未充，頗經歲月，方始成人。」",
    "T48n2020_001:1006c20_6": "問：「作何方便，一念迴機，便悟自性？」",
    "T48n2020_001:1006c21_7": "答：「只汝自心，更作什麼方便？",
    "T48n2020_001:1006c21_8": "若作方便，更求解會，比如有人，不見自眼，以謂無眼，更欲求見。",
    "T48n2020_001:1006c23_9": "既是自眼，如何更見？",
    "T48n2020_001:1006c23_10": "若知不失，即為見眼，更無求見之心，豈有不見之想？",
    "T48n2020_001:1006c24_11": "自己靈知，亦復如是。",
    "T48n2020_001:1006c25_12": "既是自心，何更求會？",
    "T48n2020_001:1006c25_13": "若欲求會，便會不得。",
    "T48n2020_001:1006c26_14": "但知不會，是即見性。」",
    "T48n2020_001:1006c26_15": "問：「上上之人，聞即易會。",
    "T48n2020_001:1006c27_16": "中下之人，不無疑惑。",
    "T48n2020_001:1006c27_17": "更說方便，令迷者趣入。」",
    "T48n2020_001:1006c28_18": "答：「道不屬知不知。",
    "T48n2020_001:1006c28_19": "汝除却將迷待悟之心，聽我言說。",
    "T48n2020_001:1006c29_20": "諸法如夢，亦如幻化，故妄念本寂，塵境本空。",
    "T48n2020_001:1007a01_21": "諸法皆空之處靈知不昧，即此空寂靈知之心，是汝本來面目，亦是三世諸佛、歷代祖師、天下善知識，密密相傳底法印也。",
    "T48n2020_001:1007a04_22": "若悟此心，真所謂不踐階梯徑登佛地。",
    "T48n2020_001:1007a04_23": "步步超三界，歸家頓絕疑，便與人天為師，悲智相資，具足二利，堪受人天供養，日消萬兩黃金。",
    "T48n2020_001:1007a07_24": "汝若如是，真大丈夫，一生能事已畢矣！」",
    "T48n2020_001:1007a07_25": "問：「據吾分上，何者是空寂靈知之心耶？」",
    "T48n2020_001:1007a08_26": "答：「汝今問我者，是汝空寂靈知之心。",
    "T48n2020_001:1007a09_27": "何不返照，猶為外覓？",
    "T48n2020_001:1007a10_28": "我今據汝分上，直指本心，令汝便悟，汝須淨心聽我言說。",
    "T48n2020_001:1007a11_29": "從朝至暮，十二時中，或見或聞，或笑或語，或瞋或喜，或是或非，種種施為運轉，且道畢竟是誰，能伊麼運轉施為耶？",
    "T48n2020_001:1007a14_0": "若言色身運轉，何故有人一念命終，都未壞爛，即眼不自見、耳不能聞、鼻不辨香、舌不談論、身不動搖、手不執捉、足不運奔耶？",
    "T48n2020_001:1007a16_1": "是知，能見聞動作，必是汝本心，不是汝色身也。",
    "T48n2020_001:1007a17_2": "況此色身，四大性空，如鏡中像，亦如水月，豈能了了常知，明明不昧，感而遂通，恒沙妙用也。",
    "T48n2020_001:1007a19_3": "故云：『神通并妙用，運水及搬柴。』",
    "T48n2020_001:1007a20_4": "且入理多端，指汝一門，令汝還源。",
    "T48n2020_001:1007a21_5": "汝還聞鴉鳴鵲噪之聲麼？」",
    "T48n2020_001:1007a22_0": "曰：「聞。」",
    "T48n2020_001:1007a22_1": "曰：「汝返聞汝聞性，還有許多聲麼？」",
    "T48n2020_001:1007a22_2": "曰：「到這裏，一切聲，一切分別，俱不可得。」",
    "T48n2020_001:1007a23_3": "曰：「奇哉！",
    "T48n2020_001:1007a23_4": "奇哉！",
    "T48n2020_001:1007a24_5": "此是觀音入理之門。",
    "T48n2020_001:1007a24_6": "我更問爾。",
    "T48n2020_001:1007a24_7": "爾道：『到這裏一切聲，一切分別，總不可得。』",
    "T48n2020_001:1007a25_8": "既不可得，當伊麼時，莫是虛空麼？」",
    "T48n2020_001:1007a26_9": "曰：「元來不空，明明不昧。」",
    "T48n2020_001:1007a26_10": "曰：「作麼生是不空之體？」",
    "T48n2020_001:1007a27_11": "曰：「亦無相貌，言之不可及。」",
    "T48n2020_001:1007a28_0": "曰：「此是諸佛諸祖壽命，更莫疑也！",
    "T48n2020_001:1007a28_1": "既無相貌，還有大小麼？",
    "T48n2020_001:1007a29_2": "既無大小，還有邊際麼？",
    "T48n2020_001:1007a29_3": "無邊際，故無內外。",
    "T48n2020_001:1007b01_4": "無內外，故無遠近。",
    "T48n2020_001:1007b01_5": "無遠近，故無彼此。",
    "T48n2020_001:1007b02_0": "無彼此，則無往來。",
    "T48n2020_001:1007b02_1": "無往來，則無生死。",
    "T48n2020_001:1007b02_2": "無生死，則無古今。",
    "T48n2020_001:1007b03_3": "無古今，則無迷悟。",
    "T48n2020_001:1007b03_4": "無迷悟，則無凡聖。",
    "T48n2020_001:1007b04_5": "無凡聖，則無染淨。",
    "T48n2020_001:1007b04_6": "無染淨，則無是非。",
    "T48n2020_001:1007b04_7": "無是非，則一切名言俱不可得。",
    "T48n2020_001:1007b05_8": "既總無如是一切根境、一切妄念，乃至種種相貌、種種名言，俱不可得，此豈非本來空寂，本來無物也？",
    "T48n2020_001:1007b07_9": "然諸法皆空之處靈知不昧，不同無情，性自神解。",
    "T48n2020_001:1007b08_10": "此是汝空寂靈知、清淨心體。",
    "T48n2020_001:1007b09_11": "而此清淨空寂之心，是三世諸佛勝淨明心，亦是眾生本源覺性。",
    "T48n2020_001:1007b11_12": "悟此而守之者，坐一如而不動解脫；迷此而背之者，往六趣而長劫輪迴。",
    "T48n2020_001:1007b12_13": "故云：『迷一心而往六趣者，去也、動也；悟法界而復一心者，來也、靜也。』",
    "T48n2020_001:1007b14_14": "雖迷悟之有殊，乃本源則一也。",
    "T48n2020_001:1007b14_15": "所以云：『所言法者，謂眾生心。』",
    "T48n2020_001:1007b15_16": "而此空寂之心，在聖而不增，在凡而不減。",
    "T48n2020_001:1007b16_17": "故云：『在聖智而不耀，隱凡心而不昧。』",
    "T48n2020_001:1007b17_18": "既不增於聖，不少於凡，佛祖奚以異於人？",
    "T48n2020_001:1007b18_19": "而所以異於人者，能自護心念耳。",
    "T48n2020_001:1007b19_0": "汝若信得及，疑情頓息，出丈夫之志，發真正見解，親嘗其味，自到自肯之地，則是為修心人，解悟處也，更無階級次第，故云頓也。",
    "T48n2020_001:1007b21_1": "如云於信因中契諸佛果德，分毫不殊，方成信也。」",
    "T48n2020_001:1007b23_0": "問：「既悟此理，更無階級，何假後修，漸熏漸成耶？」",
    "T48n2020_001:1007b24_1": "答：「悟後漸修之義，前已具說，而復疑情未釋，不妨重說。",
    "T48n2020_001:1007b25_2": "汝須淨心，諦聽諦聽。",
    "T48n2020_001:1007b25_3": "凡夫無始曠大劫來，至於今日，流轉五道，生來死去，堅執我相，妄想顛倒，無明種習，久與成性，雖到今生，頓悟自性本來空寂，與佛無殊，而此舊習，卒難除斷。",
    "T48n2020_001:1007b29_4": "故逢逆順境，瞋喜是非，熾然起滅，客塵煩惱，與前無異。",
    "T48n2020_001:1007c01_5": "若不以般若中功著力，焉能對治無明，得到大休大歇之地？",
    "T48n2020_001:1007c02_6": "如云：『頓悟雖同佛，多生習氣深；風停波尚湧，理現念猶侵。』",
    "T48n2020_001:1007c04_7": "又杲禪師云：『往往利根之輩，不費多力打發此事，便生容易之心，更不修治，日久月深，依前流浪，未免輪迴。』",
    "T48n2020_001:1007c06_8": "則豈可以一期所悟，便撥置後修耶！",
    "T48n2020_001:1007c07_9": "故悟後長須照察，妄念忽起，都不隨之；損之又損，以至無為，方始究竟。",
    "T48n2020_001:1007c09_0": "『天下善知識，悟後牧牛行』是也。",
    "T48n2020_001:1007c09_1": "雖有後修，已先頓悟妄念本空，心性本淨，於惡斷，斷而無斷；於善修，修而無修，此乃真修真斷矣。",
    "T48n2020_001:1007c11_2": "故云：『雖備修萬行，唯以無念為宗。』",
    "T48n2020_001:1007c12_3": "圭峯總判先悟後修之義云：『頓悟此性，元無煩惱；無漏智性，本自具足，與佛無殊。",
    "T48n2020_001:1007c14_4": "依此而修者，是名最上乘禪，亦名如來清淨禪也。』",
    "T48n2020_001:1007c15_5": "若能念念修習，自然漸得百千三昧。",
    "T48n2020_001:1007c16_6": "達磨門下轉展相傳者，是此禪也。",
    "T48n2020_001:1007c17_7": "則頓悟漸修之義，如車二輪，闕一不可。",
    "T48n2020_001:1007c18_8": "「或者不知善惡性空，堅坐不動，捺伏身心，如石壓草，以為修心，是大惑矣。",
    "T48n2020_001:1007c19_9": "故云：『聲聞心心斷惑，能斷之心是賊。』",
    "T48n2020_001:1007c20_10": "但諦觀殺盜淫妄，從性而起，起即無起，當處便寂，何須更斷。",
    "T48n2020_001:1007c21_11": "所以云：『不怕念起，唯恐覺遲。』",
    "T48n2020_001:1007c22_12": "又云：『念起即覺，覺之即無。』",
    "T48n2020_001:1007c23_13": "故悟人分上，雖有客塵煩惱，俱成醍醐。",
    "T48n2020_001:1007c24_0": "但照惑無本，空華三界，如風卷煙；幻化六塵，如湯消氷。",
    "T48n2020_001:1007c25_1": "若能如是念念修習，不忘照顧定慧等持，則愛惡自然淡薄，悲智自然增明，辠業自然斷除，功行自然增進。",
    "T48n2020_001:1007c27_2": "煩惱盡時，生死即絕。",
    "T48n2020_001:1007c28_3": "若微細流注永斷，圓覺大智，朗然獨存，即現千百億化身，於十方國中，赴感應機，似月現九霄，影分萬水，應用無窮，度有緣眾生，快樂無憂，名之為大覺世尊。」",
    "T48n2020_001:1008a02_4": "問：「後修門中，定慧等持之義，實未明了，更為宣說，委示開迷，引入解脫之門。」",
    "T48n2020_001:1008a04_5": "答：「若設法義，入理千門，莫非定慧。",
    "T48n2020_001:1008a05_6": "取其綱要，則但自性上體用二義，前所謂空寂靈知是也。",
    "T48n2020_001:1008a06_7": "定是體，慧是用也。",
    "T48n2020_001:1008a06_8": "即體之用故，慧不離定；即用之體故，定不離慧。",
    "T48n2020_001:1008a07_9": "定則慧故，寂而常知；慧則定故，知而常寂。",
    "T48n2020_001:1008a08_10": "如曹溪云：『心地無亂自性定，心地無癡自性慧。』",
    "T48n2020_001:1008a09_11": "若悟如是，任運寂知，遮炤無二，則是為頓門箇者雙修定慧也。",
    "T48n2020_001:1008a11_12": "「若言先以寂寂，治於緣慮；後以惺惺，治於昏住。",
    "T48n2020_001:1008a12_13": "先後對治，均調昏亂，以入於靜者，是為漸門劣機所行也。",
    "T48n2020_001:1008a13_14": "雖云惺寂等持，未免取靜為行，則豈為了事人，不離本寂本知任運雙修者也？",
    "T48n2020_001:1008a15_15": "故曹溪云：『自悟修行，不在於靜。』",
    "T48n2020_001:1008a16_16": "若靜先後，即是迷人。",
    "T48n2020_001:1008a16_17": "則達人分上，定慧等持之義，不落功用，元自無為，更無特地時節。",
    "T48n2020_001:1008a18_18": "見色聞聲時但伊麼，著衣喫飯時但伊麼，屙屎送尿時但伊麼，對人接話時但伊麼；乃至行住坐臥、或語或默、或喜或怒、一切時中，一一如是。",
    "T48n2020_001:1008a21_19": "似虛舟駕浪，隨高隨下，如流水轉山，遇曲遇直，而心心無知。",
    "T48n2020_001:1008a22_20": "今日騰騰任運，明日任運騰騰。",
    "T48n2020_001:1008a23_21": "隨順眾緣，無障無礙；於善於惡，不斷不修。",
    "T48n2020_001:1008a24_22": "質直無偽，視聽尋常，則絕一塵而作對，何勞遣蕩之功；無一念而生情，不假忘緣之力。",
    "T48n2020_001:1008a26_23": "「然障濃習重、觀劣心浮，無明之力大，般若之力小，於善惡境界，未免被動靜互換，心不恬淡者，不無忘緣遣蕩功夫矣。",
    "T48n2020_001:1008a28_24": "如云：『六根攝境，心不隨緣謂之定；心境俱空，炤鑑無惑謂之慧。』",
    "T48n2020_001:1008b01_25": "此雖隨相門定慧，漸門劣機所行也，對治門中不可無也。",
    "T48n2020_001:1008b02_26": "若掉舉熾盛，則先以定門，稱理攝散，心不隨緣，契乎本寂；若昏沈尤多，則次以慧門，擇法觀空，照鑑無惑，契乎本知。",
    "T48n2020_001:1008b05_27": "以定治乎亂想，以慧治乎無記，動靜相亡，對治功終，則對境而念念歸宗，遇緣而心心契道，任運雙修，方為無事人。",
    "T48n2020_001:1008b07_28": "若如是，則真可謂定慧等持，明見佛性者也。」",
    "T48n2020_001:1008b08_29": "問：「據汝所判，悟後修門中，定慧等持之義有二種：一、自性定慧，二、隨相定慧。",
    "T48n2020_001:1008b10_30": "自性門則曰任運寂知，元自無為，絕一塵而作對，何勞遣蕩之功，無一念而生情，不假忘緣之力。",
    "T48n2020_001:1008b12_31": "判云此是頓門，箇者不離自性，定慧等持也。",
    "T48n2020_001:1008b13_32": "隨相門則曰稱理攝散，擇法觀空，均調昏亂，以入無為。",
    "T48n2020_001:1008b14_33": "判云此是漸門，劣機所行也。",
    "T48n2020_001:1008b15_34": "為兩門定慧，不無疑焉。",
    "T48n2020_001:1008b16_0": "若言一人所行也，為復先依自性門定慧雙修，然後更用隨相門對治之功耶？",
    "T48n2020_001:1008b17_1": "為復先依隨相門均調昏亂，然後以入自性門耶？",
    "T48n2020_001:1008b18_2": "若先依自性定慧，則任運寂知，更無對治之功，何須更取隨相門定慧耶？",
    "T48n2020_001:1008b20_3": "如將皓玉彫文喪德。",
    "T48n2020_001:1008b21_0": "若先以隨相門定慧，對治功成，然後趣於自性門，則宛是漸門中劣機，悟前漸熏也。",
    "T48n2020_001:1008b22_1": "豈云頓門箇者先悟後修，用無功之功也？",
    "T48n2020_001:1008b23_2": "若一時無前後，則二門定慧，頓漸有異，如何一時並行也？",
    "T48n2020_001:1008b25_3": "則頓門箇者，依自性門，任運亡功；漸門劣機，趣隨相門，對治勞功。",
    "T48n2020_001:1008b26_4": "二門之機，頓漸不同，優劣皎然。",
    "T48n2020_001:1008b27_5": "云何先悟後修門中並釋二種耶？",
    "T48n2020_001:1008b28_6": "請為通會，令絕疑情。」",
    "T48n2020_001:1008b28_7": "答：「所釋皎然，汝自生疑，隨言生解，轉生疑惑。",
    "T48n2020_001:1008b29_8": "得意忘言，不勞致詰。",
    "T48n2020_001:1008c01_0": "若就兩門各判所行，則修自性定慧者，此是頓門。",
    "T48n2020_001:1008c02_1": "用無功之功，並運雙寂，自修自性，自成佛道者也。",
    "T48n2020_001:1008c03_2": "修隨相門定慧者，此是未悟前，漸門劣機，用對治之功，心心斷惑，取靜為行者。",
    "T48n2020_001:1008c04_3": "而此二門所行，頓漸各異，不可參亂也。",
    "T48n2020_001:1008c05_4": "「然悟後修門中，兼論隨相門中對治者，非全取漸機所行也。",
    "T48n2020_001:1008c07_5": "取其方便，假道托宿而已。",
    "T48n2020_001:1008c07_6": "何故？",
    "T48n2020_001:1008c07_7": "於此頓門，亦有機勝者，亦有機劣者，不可一例判其行李也。",
    "T48n2020_001:1008c09_8": "若煩惱淡薄，身心輕安，於善離善，於惡離惡，不動八風，寂然三受者，依自性定慧，任運雙修，天真無作，動靜常禪，成就自然之理，何假隨相門對治之義也；無病不求藥。",
    "T48n2020_001:1008c13_0": "「雖先頓悟，煩惱濃厚，習氣堅重，對境而念念生情，遇緣而心心作對，被他昏亂死殺，昧却寂知常然者，即借隨相門定慧，不忘對治，均調昏亂，以入無為，即其宜矣。",
    "T48n2020_001:1008c16_1": "雖借對治功夫，暫調習氣，以先頓悟心性本淨、煩惱本空故，即不落漸門劣機污染修也。",
    "T48n2020_001:1008c18_2": "何者？",
    "T48n2020_001:1008c18_3": "修在悟前，則雖用功不忘，念念熏修，著著生疑，未能無礙。",
    "T48n2020_001:1008c20_4": "如有一物礙在胸中，不安之相，常現在前。",
    "T48n2020_001:1008c21_0": "日久月深，對治功熟，則身心客塵，恰似輕安。",
    "T48n2020_001:1008c22_0": "雖復輕安，疑根未斷，如石壓草，猶於生死界不得自在。",
    "T48n2020_001:1008c23_1": "故云修在悟前，非真修也。",
    "T48n2020_001:1008c23_2": "「悟人分上，雖有對治方便，念念無疑，不落污染，日久月深，自然契合。",
    "T48n2020_001:1008c25_3": "天真妙性，任運寂知，念念攀緣一切境，心心永斷諸煩惱，不離自性，定慧等持，成就無上菩提，與前幾勝更無差別。",
    "T48n2020_001:1008c27_4": "則隨相門定慧，雖是漸機所行，於悟人分上，可謂點鐵成金。",
    "T48n2020_001:1008c29_5": "若知如是，則豈以二門定慧有先後次第二見之疑乎？",
    "T48n2020_001:1009a01_6": "「願諸修道之人，研味此語，更莫狐疑，自生退屈。",
    "T48n2020_001:1009a02_7": "若具丈夫之志，求無上菩提者，捨此奚以哉！",
    "T48n2020_001:1009a03_8": "切莫執文，直須了義，一一歸就自己，契合本宗，則無師之智自然現前，天真之理了然不昧，成就慧身不由他悟。",
    "T48n2020_001:1009a06_9": "而此妙旨，雖是諸人分上，若非夙植般若種智大乘根器者，不能一念而生正信；豈徒不信，亦乃謗讟，返招無間者，比比有之。",
    "T48n2020_001:1009a08_10": "雖不信受，一經於耳，暫時結緣，其功厥德，不可稱量。",
    "T48n2020_001:1009a10_11": "如《唯心訣》云：『聞而不信，尚結佛種之因；學而不成，猶益人天之福，不失成佛之正因。』",
    "T48n2020_001:1009a11_12": "況聞而信，學而成，守護不忘者，其功德豈能度量！",
    "T48n2020_001:1009a13_13": "「追念過去輪迴之業，不知其幾千劫，隨黑闇，入無間，受種種苦，又不知其幾何。",
    "T48n2020_001:1009a14_14": "而欲求佛道，不逢善友，長劫沈淪，冥冥無覺，造諸惡業。",
    "T48n2020_001:1009a16_15": "時或一思，不覺長吁！",
    "T48n2020_001:1009a16_16": "其可放緩，再受前殃？",
    "T48n2020_001:1009a17_0": "又不知誰復使我今值人生，為萬物之靈，不昧修真之路。",
    "T48n2020_001:1009a18_1": "實謂盲龜遇木，纖芥投鍼，其為慶幸，曷勝道哉！",
    "T48n2020_001:1009a19_2": "我今若自生退屈，或生懈怠，而恒常望後，須臾失命，退墮惡趣，受諸苦痛之時，雖欲願聞一句佛法，信解受持，欲免辛酸，豈可復得乎？",
    "T48n2020_001:1009a22_3": "及到臨危，悔無所益。",
    "T48n2020_001:1009a22_4": "願諸修道之人，莫生放逸，莫著貪淫，如救頭然，不忘照顧。",
    "T48n2020_001:1009a24_5": "無常迅速，身如朝露，命若西光，今日雖存，明亦難保。",
    "T48n2020_001:1009a25_6": "切須在意，切須在意！",
    "T48n2020_001:1009a25_7": "「且憑世間有為之善，亦可免三途苦輪，於天上人間，得殊勝果報，受諸快樂。",
    "T48n2020_001:1009a27_8": "況此最上乘甚深法門，暫時生信，所成功德，不可以比喻說其小分。",
    "T48n2020_001:1009a28_9": "如經云：『若人以三千大千世間七寶，布施供養爾所世界眾生，皆得充滿。",
    "T48n2020_001:1009b01_10": "又教化爾所世界一切眾生，令得四果，其功德無量無邊。",
    "T48n2020_001:1009b02_11": "不如一食頃，正思此法，所獲功德。』",
    "T48n2020_001:1009b03_12": "是知我此法門最尊最貴，於諸功德，比況不及。",
    "T48n2020_001:1009b04_13": "故經云：『一念淨心是道場，勝造恒沙七寶塔。",
    "T48n2020_001:1009b05_14": "寶塔畢竟碎為塵，一念淨心成正覺。』",
    "T48n2020_001:1009b06_15": "願諸修道之人，研味此語，切須在意。",
    "T48n2020_001:1009b07_16": "此身不向今生度，更待何生度此身！",
    "T48n2020_001:1009b08_17": "今若不修，萬劫差違。",
    "T48n2020_001:1009b08_18": "今若彊修難修之行，漸得不難，功行自進。」",
    "T48n2020_001:1009b09_19": "嗟夫！",
    "T48n2020_001:1009b09_20": "今時人，飢逢王饍，不知下口；病遇醫王，不知服藥。",
    "T48n2020_001:1009b10_21": "不曰如之何、如之何者，吾未如之何也已矣！",
    "T48n2020_001:1009b11_22": "且世間有為之事，其狀可見，其功可驗，人得一事，歎其希有。",
    "T48n2020_001:1009b13_23": "我此心宗，無形可觀，無狀可見，言語道斷，心行處滅。",
    "T48n2020_001:1009b14_24": "故天魔外道，毀謗無門；釋梵諸天，稱讚不及；況凡夫淺識之流，其能髣髴？",
    "T48n2020_001:1009b16_0": "悲夫！",
    "T48n2020_001:1009b16_1": "井鼃焉知滄海之闊，野干何能師子之吼？",
    "T48n2020_001:1009b17_2": "故知末法世中，聞此法門，生希有想，信解受持者，已於無量劫中，承事諸聖，植諸善根，深結般若正因，最上根性也。",
    "T48n2020_001:1009b19_3": "故《金剛經》云：「於此章句，能生信心者，當知已於無量佛所，種諸善根。」",
    "T48n2020_001:1009b21_4": "又云：「為發大乘者說，為發最上乘者說。」",
    "T48n2020_001:1009b22_5": "願諸求道之人，莫生怯弱，須發勇猛之心，宿劫善因，未可知也。",
    "T48n2020_001:1009b23_6": "若不信殊勝，甘為下劣，生艱阻之想，今不修之，則縱有宿世善根，今斷之故，彌在其難，展轉遠矣。",
    "T48n2020_001:1009b25_7": "今既到寶所，不可空手而還。",
    "T48n2020_001:1009b26_8": "一失人身，萬劫難復，請須慎之！",
    "T48n2020_001:1009b27_0": "豈有智者，知其寶所，反不求之，長怨孤貧。",
    "T48n2020_001:1009b27_1": "若欲獲寶，放下皮囊！",
    "T48n2020_001:1009b29_0": "高麗國普照禪師修心訣"
}