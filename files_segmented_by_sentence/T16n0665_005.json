{
    "T16n0665_005:0422b24_0": "金光明最勝王經卷第五",
    "T16n0665_005:0422b26_0": "大唐三藏沙門義淨奉　制譯",
    "T16n0665_005:0422b27_0": "蓮華喻讚品第七",
    "T16n0665_005:0422b28_0": "爾時，佛告菩提樹神：「善女天！",
    "T16n0665_005:0422b28_1": "汝今應知，妙幢夜夢見妙金鼓出大音聲，讚佛功德并懺悔法，此之因緣我為汝等廣說其事，應當諦聽，善思念之。",
    "T16n0665_005:0422c02_2": "過去有王名金龍主，常以蓮華喻讚稱歎十方三世諸佛。」",
    "T16n0665_005:0422c03_3": "即為大眾說其讚曰：「過去未來現在佛，　　安住十方世界中；　我今至誠稽首禮，　　一心讚歎諸最勝。",
    "T16n0665_005:0422c07_0": "　無上清淨牟尼尊，　　身光照耀如金色；　一切聲中最為上，　　如大梵響震雷音。",
    "T16n0665_005:0422c09_0": "　髮彩喻若黑蜂王，　　宛轉旋文紺青色；　齒白齊密如珂雪，　　平正顯現有光明。",
    "T16n0665_005:0422c11_0": "　目淨無垢妙端嚴，　　猶如廣大青蓮葉；　舌相廣長極柔軟，　　譬如紅蓮出水中。",
    "T16n0665_005:0422c13_0": "　眉間常有白毫光，　　右旋宛轉頗梨色；　眉細纖長類初月，　　其色晃耀比蜂王。",
    "T16n0665_005:0422c15_0": "　鼻高脩直如金鋌，　　淨妙光潤相無虧；　一切世間殊妙香，　　聞時悉知其所在。",
    "T16n0665_005:0422c17_0": "　世尊最勝身金色，　　一一毛端相不殊；　紺青柔軟右旋文，　　微妙光彩難為喻。",
    "T16n0665_005:0422c19_0": "　初誕身有妙光明，　　普照一切十方界；　能滅三有眾生苦，　　令彼悉蒙安隱樂。",
    "T16n0665_005:0422c21_0": "　地獄傍生鬼道中，　　阿蘇羅天及人趣；　令彼除滅於眾苦，　　常受自然安隱樂。",
    "T16n0665_005:0422c23_0": "　身色光明常普照，　　譬如鎔金妙無比；　面貌圓明如滿月，　　脣色赤好喻頻婆。",
    "T16n0665_005:0422c25_0": "　行步威儀類師子，　　身光朗耀同初日；　臂肘纖長立過膝，　　狀等垂下娑羅枝。",
    "T16n0665_005:0422c27_0": "　圓光一尋照無邊，　　赫奕猶如百千日；　悉能遍至諸佛剎，　　隨緣所在覺群迷。",
    "T16n0665_005:0422c29_0": "　淨光明網無倫比，　　流耀遍滿百千界；　普照十方無障礙，　　一切冥闇悉皆除。",
    "T16n0665_005:0423a02_0": "　善逝慈光能與樂，　　妙色映徹等金山；　流光悉至百千土，　　眾生遇者皆出離。",
    "T16n0665_005:0423a04_0": "　佛身成就無量福，　　一切功德共莊嚴；　超過三界獨稱尊，　　世間殊勝無與等。",
    "T16n0665_005:0423a06_0": "　所有過去一切佛，　　數同大地諸微塵；　未來現在十方尊，　　亦如大地微塵眾。",
    "T16n0665_005:0423a08_0": "　我以至誠身語意，　　稽首歸依三世佛；　讚歎無邊功德海，　　種種香花皆供養。",
    "T16n0665_005:0423a10_0": "　設我口中有千舌，　　經無量劫讚如來；　世尊功德不思議，　　最勝甚深難可說。",
    "T16n0665_005:0423a12_0": "　假令我舌有百千，　　讚歎一佛一功德；　於中少分尚難知，　　況諸佛德無邊際。",
    "T16n0665_005:0423a14_0": "　假使大地及諸天，　　乃至有頂為海水；　可以毛端滴知數，　　佛一功德甚難量。",
    "T16n0665_005:0423a16_0": "　我以至誠身語意，　　禮讚諸佛德無邊；　所有勝福果難思，　　迴施眾生速成佛。",
    "T16n0665_005:0423a18_0": "　彼王讚歎如來已，　　倍復深心發弘願；　願我當於未來世，　　生在無量無數劫。",
    "T16n0665_005:0423a20_0": "　夢中常見大金鼓，　　得聞顯說懺悔音；　讚佛功德喻蓮華，　　願證無生成正覺。",
    "T16n0665_005:0423a22_0": "　諸佛出世時一現，　　於百千劫甚難逢；　夜夢常聞妙鼓音，　　晝則隨應而懺悔。",
    "T16n0665_005:0423a24_0": "　我當圓滿修六度，　　拔濟眾生出苦海；　然後得成無上覺，　　佛土清淨不思議。",
    "T16n0665_005:0423a26_0": "　以妙金鼓奉如來，　　并讚諸佛實功德；　因斯當見釋迦佛，　　記我當紹人中尊。",
    "T16n0665_005:0423a28_0": "　金龍金光是我子，　　過去曾為善知識；　世世願生於我家，　　共授無上菩提記。",
    "T16n0665_005:0423b01_0": "　若有眾生無救護，　　長夜輪迴受眾苦；　我於來世作歸依，　　令彼常得安隱樂。",
    "T16n0665_005:0423b03_0": "　三有眾苦願除滅，　　悉得隨心安樂處；　於未來世修菩提，　　皆如過去成佛者。",
    "T16n0665_005:0423b05_0": "　願此金光懺悔福，　　永竭苦海罪消除；　業障煩惱悉皆亡，　　令我速招清淨果。",
    "T16n0665_005:0423b07_0": "　福智大海量無邊，　　清淨離垢深無底；　願我獲斯功德海，　　速成無上大菩提。",
    "T16n0665_005:0423b09_0": "　以此金光懺悔力，　　當獲福德淨光明；　既得清淨妙光明，　　常以智光照一切。",
    "T16n0665_005:0423b11_0": "　願我身光等諸佛，　　福德智慧亦復然；　一切世界獨稱尊，　　威力自在無倫匹。",
    "T16n0665_005:0423b13_0": "　有漏苦海願超越，　　無為樂海願常遊；　現在福海願恒盈，　　當來智海願圓滿。",
    "T16n0665_005:0423b15_0": "　願我剎土超三界，　　殊勝功德量無邊；　諸有緣者悉同生，　　皆得速成清淨智。",
    "T16n0665_005:0423b17_0": "　妙幢汝當知，　　國王金龍主；　曾發如是願，　　彼即是汝身。",
    "T16n0665_005:0423b19_0": "　往時有二子，　　金龍及金光；　即銀相銀光，　　當授我所記。」",
    "T16n0665_005:0423b21_0": "　大眾聞是說，　　皆發菩提心；　願現在未來，　　常依此懺悔。",
    "T16n0665_005:0423b23_0": "金光明最勝王經金勝陀羅尼品第八",
    "T16n0665_005:0423b24_0": "爾時，世尊復於眾中告善住菩薩摩訶薩：「善男子！",
    "T16n0665_005:0423b25_1": "有陀羅尼名曰金勝，若有善男子、善女人，欲求親見過去、未來、現在諸佛，恭敬供養者，應當受持此陀羅尼。",
    "T16n0665_005:0423b27_2": "何以故？",
    "T16n0665_005:0423b27_3": "此陀羅尼乃是過、現、未來諸佛之母。",
    "T16n0665_005:0423b28_4": "是故當知持此陀羅尼者，具大福德，已於過去無量佛所殖諸善本，今得受持，於戒清淨不毀不缺，無有障礙，決定能入甚深法門。」",
    "T16n0665_005:0423c02_5": "世尊即為說持呪法，先稱諸佛及菩薩名，至心禮敬，然後誦呪。",
    "T16n0665_005:0423c05_0": "「南無十方一切諸佛。",
    "T16n0665_005:0423c05_1": "南無諸大菩薩摩訶薩。",
    "T16n0665_005:0423c06_2": "南謨聲聞緣覺一切賢聖。",
    "T16n0665_005:0423c07_0": "「南謨釋迦牟尼佛。",
    "T16n0665_005:0423c07_1": "南謨東方不動佛。",
    "T16n0665_005:0423c07_2": "南謨南方寶幢佛。",
    "T16n0665_005:0423c08_3": "南謨西方阿彌陀佛。",
    "T16n0665_005:0423c08_4": "南謨北方天鼓音王佛。",
    "T16n0665_005:0423c09_5": "南謨上方廣眾德佛。",
    "T16n0665_005:0423c09_6": "南謨下方明德佛。",
    "T16n0665_005:0423c10_7": "南謨寶藏佛。",
    "T16n0665_005:0423c10_8": "南謨普光佛。",
    "T16n0665_005:0423c10_9": "南謨普明佛。",
    "T16n0665_005:0423c10_10": "南謨香積王佛。",
    "T16n0665_005:0423c11_11": "南謨蓮花勝佛。",
    "T16n0665_005:0423c11_12": "南謨平等見佛。",
    "T16n0665_005:0423c12_0": "南謨寶髻佛。",
    "T16n0665_005:0423c12_1": "南謨寶上佛。",
    "T16n0665_005:0423c12_2": "南謨寶光佛。",
    "T16n0665_005:0423c12_3": "南謨無垢光明佛。",
    "T16n0665_005:0423c13_4": "南謨辯才莊嚴思惟佛。",
    "T16n0665_005:0423c13_5": "南謨淨月光稱相王佛。",
    "T16n0665_005:0423c14_6": "南謨華嚴光佛。",
    "T16n0665_005:0423c14_7": "南謨光明王佛。",
    "T16n0665_005:0423c15_8": "南謨善光無垢稱王佛。",
    "T16n0665_005:0423c15_9": "南謨觀察無畏自在王佛。",
    "T16n0665_005:0423c16_10": "南謨無畏名稱佛。",
    "T16n0665_005:0423c16_11": "南謨最勝王佛。",
    "T16n0665_005:0423c17_0": "南謨觀自在菩薩摩訶薩。",
    "T16n0665_005:0423c17_1": "南謨地藏菩薩摩訶薩。",
    "T16n0665_005:0423c18_2": "南謨虛空藏菩薩摩訶薩。",
    "T16n0665_005:0423c18_3": "南謨妙吉祥菩薩摩訶薩。",
    "T16n0665_005:0423c19_4": "南謨金剛手菩薩摩訶薩。",
    "T16n0665_005:0423c19_5": "南謨普賢菩薩摩訶薩。",
    "T16n0665_005:0423c20_6": "南謨無盡意菩薩摩訶薩。",
    "T16n0665_005:0423c21_0": "南謨大勢至菩薩摩訶薩。",
    "T16n0665_005:0423c21_1": "南謨慈氏菩薩摩訶薩。",
    "T16n0665_005:0423c22_2": "南謨善慧菩薩摩訶薩。",
    "T16n0665_005:0423c23_0": "「陀羅尼曰：「南謨喝[口*賴]怛娜怛喇夜也　怛姪他　君睇　君睇　矩折囇　矩折囇　壹窒哩　蜜窒哩　莎訶」佛告善住菩薩：「此陀羅尼，是三世佛母，若有善男子、善女人持此呪者，能生無量無邊福德之聚，即是供養恭敬、尊重讚歎無數諸佛，如是諸佛皆與此人授阿耨多羅三藐三菩提記。",
    "T16n0665_005:0424a02_1": "善住！",
    "T16n0665_005:0424a02_2": "若有人能持此呪者，隨其所欲，衣食財寶、多聞聰慧、無病長壽，獲福甚多，隨所願求，無不遂意。",
    "T16n0665_005:0424a04_3": "善住！",
    "T16n0665_005:0424a04_4": "持是呪者，乃至未證無上菩提，常與金城山菩薩、慈氏菩薩、大海菩薩、觀自在菩薩、妙吉祥菩薩、大氷伽羅菩薩等而共居止，為諸菩薩之所攝護。",
    "T16n0665_005:0424a08_5": "善住當知！",
    "T16n0665_005:0424a08_6": "持此呪時，作如是法，先應誦持滿一萬八遍為前方便。",
    "T16n0665_005:0424a09_7": "次於闇室莊嚴道場，黑月一日清淨洗浴，著鮮潔衣，燒香散花，種種供養并諸飲食。",
    "T16n0665_005:0424a11_8": "入道場中，先當稱禮如前所說諸佛菩薩，至心殷重悔先罪已，右膝著地，可誦前呪滿一千八遍，端坐思惟，念其所願。",
    "T16n0665_005:0424a14_9": "日未出時，於道場中，食淨黑食，日唯一食，至十五日方出道場。",
    "T16n0665_005:0424a16_10": "能令此人福德威力不可思議，隨所願求無不圓滿，若不遂意，重入道場，既稱心已，常持莫忘。」",
    "T16n0665_005:0424a19_0": "金光明最勝王經重顯空性品第九",
    "T16n0665_005:0424a20_0": "爾時，世尊說此呪已，為欲利益菩薩摩訶薩人天大眾，令得悟解甚深真實第一義故，重明空性而說頌曰：「我已於餘甚深經，　　廣說真空微妙法；　今復於此經王內，　　略說空法不思議。",
    "T16n0665_005:0424a25_0": "　於諸廣大甚深法，　　有情無智不能解；　故我於斯重敷演，　　令於空法得開悟。",
    "T16n0665_005:0424a27_0": "　大悲哀愍有情故，　　以善方便勝因緣；　我今於此大眾中，　　演說令彼明空義。",
    "T16n0665_005:0424a29_0": "　當知此身如空聚，　　六賊依止不相知；　六塵諸賊別依根，　　各不相知亦如是。",
    "T16n0665_005:0424b02_0": "　眼根常觀於色處，　　耳根聽聲不斷絕，　鼻根恒嗅於香境，　　舌根鎮甞於美味，　身根受於輕軟觸，　　意根了法不知厭，　此等六根隨事起，　　各於自境生分別。",
    "T16n0665_005:0424b06_0": "　識如幻化非真實，　　依止根處妄貪求；　如人奔走空聚中，　　六識依根亦如是。",
    "T16n0665_005:0424b08_0": "　心遍馳求隨處轉，　　託根緣境了諸事；　常愛色聲香味觸，　　於法尋思無暫停。",
    "T16n0665_005:0424b10_0": "　隨緣遍行於六根，　　如鳥飛空無障礙；　藉此諸根作依處，　　方能了別於外境。",
    "T16n0665_005:0424b12_0": "　此身無知無作者，　　體不堅固託緣成；　皆從虛妄分別生，　　譬如機關由業轉。",
    "T16n0665_005:0424b14_0": "　地水火風共成身，　　隨彼因緣招異果；　同在一處相違害，　　如四毒蛇居一篋。",
    "T16n0665_005:0424b16_0": "　此四大蛇性各異，　　雖居一處有昇沈；　或上或下遍於身，　　斯等終歸於滅法。",
    "T16n0665_005:0424b18_0": "　於此四種毒蛇中，　　地水二蛇多沈下；　風火二蛇性輕舉，　　由此乖違眾病生。",
    "T16n0665_005:0424b20_0": "　心識依止於此身，　　造作種種善惡業；　當往人天三惡趣，　　隨其業力受身形。",
    "T16n0665_005:0424b22_0": "　遭諸疾病身死後，　　大小便利悉盈流；　膿爛蟲蛆不可樂，　　棄在屍林如朽木。",
    "T16n0665_005:0424b24_0": "　汝等當觀法如是，　　云何執有我眾生？",
    "T16n0665_005:0424b25_0": "　一切諸法盡無常，　　悉從無明緣力起。",
    "T16n0665_005:0424b26_0": "　彼諸大種咸虛妄，　　本非實有體無生；　故說大種性皆空，　　知此浮虛非實有。",
    "T16n0665_005:0424b28_0": "　無明自性本是無，　　藉眾緣力和合有；　於一切時失正慧，　　故我說彼為無明。",
    "T16n0665_005:0424c01_0": "　行識為緣有名色，　　六處及觸受隨生；　愛取有緣生老死，　　憂悲苦惱恒隨逐。",
    "T16n0665_005:0424c03_0": "　眾苦惡業常纏迫，　　生死輪迴無息時；　本來非有體是空，　　由不如理生分別。",
    "T16n0665_005:0424c05_0": "　我斷一切諸煩惱，　　常以正智現前行；　了五蘊宅悉皆空，　　求證菩提真實處。",
    "T16n0665_005:0424c07_0": "　我開甘露大城門，　　示現甘露微妙器；　既得甘露真實味，　　常以甘露施群生。",
    "T16n0665_005:0424c09_0": "　我擊最勝大法鼓，　　我吹最勝大法螺，　我然最勝大明燈，　　我降最勝大法雨。",
    "T16n0665_005:0424c11_0": "　降伏煩惱諸怨結，　　建立無上大法幢；　於生死海濟群迷，　　我當關閉三惡趣。",
    "T16n0665_005:0424c13_0": "　煩惱熾火燒眾生，　　無有救護無依止；　清涼甘露充足彼，　　身心熱惱並皆除。",
    "T16n0665_005:0424c15_0": "　由是我於無量劫，　　恭敬供養諸如來；　堅持禁戒趣菩提，　　求證法身安樂處。",
    "T16n0665_005:0424c17_0": "　施他眼耳及手足，　　妻子僮僕心無悋，　財寶七珍莊嚴具，　　隨來求者咸供給。",
    "T16n0665_005:0424c19_0": "　忍等諸度皆遍修，　　十地圓滿成正覺；　故我得稱一切智，　　無有眾生度量者。",
    "T16n0665_005:0424c21_0": "　假使三千大千界，　　盡此土地生長物；　所有叢林諸樹木，　　稻麻竹葦及枝條。",
    "T16n0665_005:0424c23_0": "　此等諸物皆伐取，　　竝悉細末作微塵；　隨處積集量難知，　　乃至充滿虛空界。",
    "T16n0665_005:0424c25_0": "　一切十方諸剎土，　　所有三千大千界；　地土皆悉末為塵，　　此微塵量不可數。",
    "T16n0665_005:0424c27_0": "　假使一切眾生智，　　以此智慧與一人；　如是智者量無邊，　　容可知彼微塵數。",
    "T16n0665_005:0424c29_0": "　牟尼世尊一念智，　　令彼智人共度量；　於多俱胝劫數中，　　不能算知其少分。」",
    "T16n0665_005:0425a02_0": "時諸大眾聞佛說此甚深空性，有無量眾生，悉能了達四大、五蘊體性俱空，六根、六境妄生繫縛，願捨輪迴，正修出離，深心慶喜，如說奉持。",
    "T16n0665_005:0425a06_0": "金光明最勝王經依空滿願品第十",
    "T16n0665_005:0425a07_0": "爾時，如意寶光耀天女於大眾中，聞說深法，歡喜踊躍，從座而起，偏袒右肩，右膝著地，合掌恭敬而白佛言：「世尊！",
    "T16n0665_005:0425a09_1": "惟願為說於甚深理修行之法。」",
    "T16n0665_005:0425a10_2": "而說頌言：「我問照世界，　　兩足最勝尊，　菩薩正行法，　　惟願慈聽許。」",
    "T16n0665_005:0425a13_0": "　佛言：「善女天！",
    "T16n0665_005:0425a13_1": "　　若有疑惑者，　隨汝意所問，　　吾當分別說。」",
    "T16n0665_005:0425a15_0": "是時天女請世尊曰：「云何諸菩薩，　　行菩提正行，　離生死涅槃，　　饒益自他故？」",
    "T16n0665_005:0425a18_0": "佛告善女天：「依於法界，行菩提法，修平等行。",
    "T16n0665_005:0425a19_1": "云何依於法界，行菩提法，修平等行？",
    "T16n0665_005:0425a19_2": "謂於五蘊能現法界，法界即是五蘊，五蘊不可說，非五蘊亦不可說。",
    "T16n0665_005:0425a21_3": "何以故？",
    "T16n0665_005:0425a21_4": "若法界是五蘊，即是斷見；若離五蘊，即是常見；離於二相，不著二邊，不可見，過所見，無名無相，是則名為說於法界。",
    "T16n0665_005:0425a24_5": "善女天！",
    "T16n0665_005:0425a24_6": "云何五蘊能現法界？",
    "T16n0665_005:0425a25_7": "如是五蘊不從因緣生。",
    "T16n0665_005:0425a25_8": "何以故？",
    "T16n0665_005:0425a25_9": "若從因緣生者，為已生故生？",
    "T16n0665_005:0425a26_10": "為未生故生？",
    "T16n0665_005:0425a26_11": "若已生生者，何用因緣？",
    "T16n0665_005:0425a27_12": "若未生生者，不可得生。",
    "T16n0665_005:0425a28_13": "何以故？",
    "T16n0665_005:0425a28_14": "未生諸法即是非有，無名無相，非校量譬喻之所能及，非是因緣之所生故。",
    "T16n0665_005:0425b01_15": "善女天！",
    "T16n0665_005:0425b01_16": "譬如鼓聲，依木、依皮及桴手等故得出聲，如是鼓聲過去亦空，未來亦空，現在亦空。",
    "T16n0665_005:0425b03_17": "何以故？",
    "T16n0665_005:0425b03_18": "是鼓音聲不從木生，不從皮生及桴手生，不於三世生，是則不生。",
    "T16n0665_005:0425b05_19": "若不可生，則不可滅；若不可滅，無所從來；若無所從來，亦無所去；若無所去，則非常非斷；若非常非斷，則不一不異。",
    "T16n0665_005:0425b08_0": "何以故？",
    "T16n0665_005:0425b08_1": "此若是一，則不異法界。",
    "T16n0665_005:0425b08_2": "若如是者，凡夫之人應見真諦，得於無上安樂涅槃；既不如是，故知不一。",
    "T16n0665_005:0425b10_3": "若言異者，一切諸佛菩薩行相即是執著，未得解脫煩惱繫縛，即不證於阿耨多羅三藐三菩提。",
    "T16n0665_005:0425b12_4": "何以故？",
    "T16n0665_005:0425b13_0": "一切聖人於行非行，同真實性，是故不異。",
    "T16n0665_005:0425b14_0": "故知五蘊非有非無，不從因緣生，非無因緣生，是聖所知，非餘境故，亦非言說之所能及，無名無相，無因無緣，亦無譬喻，始終寂靜，本來自空。",
    "T16n0665_005:0425b17_1": "是故五蘊能現法界。",
    "T16n0665_005:0425b18_0": "善女天！",
    "T16n0665_005:0425b18_1": "若善男子、善女人欲求阿耨多羅三藐三菩提，異真異俗，難可思量，於凡聖境，體非一異，不捨於俗，不離於真，依於法界，行菩提行。」",
    "T16n0665_005:0425b21_2": "爾時，世尊作是語已，時善女天踊躍歡喜，即從座起，偏袒右肩，右膝著地，合掌恭敬，一心頂禮，而白佛言：「世尊！",
    "T16n0665_005:0425b24_3": "如上所說菩提正行，我今當學。」",
    "T16n0665_005:0425b24_4": "是時索訶世界主大梵天王於大眾中，問如意寶光耀善女天曰：「此菩提行難可修行，汝今云何於菩提行而得自在？」",
    "T16n0665_005:0425b27_5": "爾時，善女天答梵王曰：「大梵王！",
    "T16n0665_005:0425b28_6": "如佛所說，實是甚深。",
    "T16n0665_005:0425b29_7": "一切異生不解其義，是聖境界微妙難知。",
    "T16n0665_005:0425c01_8": "若使我今依於此法得安樂住，是實語者，願令一切五濁惡世無量無數無邊眾生，皆得金色三十二相，非男非女，坐寶蓮花，受無量樂，雨天妙花，諸天音樂不鼓自鳴，一切供養皆悉具足。」",
    "T16n0665_005:0425c05_9": "時善女天說是語已，一切五濁惡世所有眾生皆悉金色，具大人相，非男非女，坐寶蓮花，受無量樂，猶如他化自在天宮，無諸惡道，寶樹行列，七寶蓮花遍滿世界，又雨七寶上妙天花，作天伎樂。",
    "T16n0665_005:0425c10_10": "如意寶光耀善女天即轉女身，作梵天身。",
    "T16n0665_005:0425c11_11": "時大梵王問如意寶光耀菩薩言：「仁者！",
    "T16n0665_005:0425c12_12": "如何行菩提行？」",
    "T16n0665_005:0425c12_13": "答言：「梵王！",
    "T16n0665_005:0425c12_14": "若水中月行菩提行，我亦行菩提行；若夢中行菩提行，我亦行菩提行；若陽焰行菩提行，我亦行菩提行；若谷響行菩提行，我亦行菩提行。」",
    "T16n0665_005:0425c16_15": "時大梵王聞此說已，白菩薩言：「仁依何義而說此語？」",
    "T16n0665_005:0425c17_16": "答言：「梵王！",
    "T16n0665_005:0425c17_17": "無有一法是實相者，但由因緣而得成故。」",
    "T16n0665_005:0425c18_18": "梵王言：「若如是者，諸凡夫人皆悉應得阿耨多羅三藐三菩提。」",
    "T16n0665_005:0425c20_19": "答言：「仁以何意而作是說？",
    "T16n0665_005:0425c20_20": "愚癡人異，智慧人異？",
    "T16n0665_005:0425c21_21": "菩提異，非菩提異？",
    "T16n0665_005:0425c21_22": "解脫異，非解脫異？",
    "T16n0665_005:0425c22_23": "梵王！",
    "T16n0665_005:0425c22_24": "如是諸法，平等無異。",
    "T16n0665_005:0425c22_25": "於此法界真如，不一不異，無有中間而可執著，無增無減。",
    "T16n0665_005:0425c24_26": "梵王！",
    "T16n0665_005:0425c24_27": "譬如幻師及幻弟子善解幻術，於四衢道，取諸沙土草木葉等，聚在一處作諸幻術，使人覩見象眾、馬眾、車兵等眾，七寶之聚種種倉庫。",
    "T16n0665_005:0425c27_28": "若有眾生愚癡無智，不能思惟，不知幻本，若見若聞，作是思惟：『我所見聞象、馬等眾，此是實有，餘皆虛妄。』",
    "T16n0665_005:0426a01_29": "於後更不審察思惟。",
    "T16n0665_005:0426a02_0": "有智之人則不如是，了於幻本，若見若聞，作如是念：『如我所見象、馬等眾，非是真實，唯有幻事，惑人眼目，妄謂象等及諸倉庫，有名無實，如我見聞，不執為實。』",
    "T16n0665_005:0426a05_1": "後時思惟，知其虛妄。",
    "T16n0665_005:0426a06_2": "是故智者了一切法皆無實體，但隨世俗，如見如聞，表宣其事，思惟諦理，則不如是，復由假說，顯實義故。",
    "T16n0665_005:0426a09_0": "「梵王！",
    "T16n0665_005:0426a09_1": "愚癡異生，未得出世聖慧之眼，未知一切諸法真如不可說故。",
    "T16n0665_005:0426a10_2": "是諸凡愚，若見若聞行非行法，如是思惟，便生執著，謂以為實，於第一義不能了知諸法真如是不可說。",
    "T16n0665_005:0426a13_3": "是諸聖人，若見若聞行非行法，隨其力能不生執著以為實有，了知一切無實行法、無實非行法，但妄思量行非行相，唯有名字，無有實體。",
    "T16n0665_005:0426a16_4": "是諸聖人，隨世俗說，為欲令他知真實義。",
    "T16n0665_005:0426a17_5": "如是梵王！",
    "T16n0665_005:0426a18_0": "是諸聖人，以聖智見，了法真如不可說故，行非行法亦復如是，令他證知，故說種種世俗名言。」",
    "T16n0665_005:0426a20_1": "時大梵王問如意寶光耀菩薩言：「有幾眾生能解如是甚深正法？」",
    "T16n0665_005:0426a21_2": "答言：「梵王！",
    "T16n0665_005:0426a22_3": "有眾幻人心心數法，能解如是甚深正法。」",
    "T16n0665_005:0426a23_4": "梵王曰：「此幻化人，體是非有，此之心數從何而生？」",
    "T16n0665_005:0426a24_5": "答曰：「若知法界不有不無，如是眾生能解深義。」",
    "T16n0665_005:0426a26_0": "爾時，梵王白佛言：「世尊！",
    "T16n0665_005:0426a26_1": "是如意寶光耀菩薩不可思議，通達如是甚深之義。」",
    "T16n0665_005:0426a27_2": "佛言：「如是！",
    "T16n0665_005:0426a28_0": "如是！",
    "T16n0665_005:0426a28_1": "梵王！",
    "T16n0665_005:0426a28_2": "如汝所言，此如意寶光耀，已教汝等發心修學無生忍法。」",
    "T16n0665_005:0426a29_3": "是時大梵天王與諸梵眾，從座而起，偏袒右肩，合掌恭敬，頂禮如意寶光耀菩薩足，作如是言：「希有！",
    "T16n0665_005:0426b02_4": "希有！",
    "T16n0665_005:0426b03_5": "我等今日幸遇大士，得聞正法。」",
    "T16n0665_005:0426b04_0": "爾時，世尊告梵王言：「是如意寶光耀，於未來世當得作佛，號寶焰吉祥藏如來、應、正遍知、明行圓滿、善逝、世間解、無上士、調御丈夫、天人師、佛、世尊。」",
    "T16n0665_005:0426b07_1": "說是品時，有三千億菩薩於阿耨多羅三藐三菩提得不退轉，八千億天子、無量無數國王臣民遠塵離垢，得法眼淨。",
    "T16n0665_005:0426b11_0": "爾時，會中有五十億苾芻，行菩薩行，欲退菩提心，聞如意寶光耀菩薩說是法時，皆得堅固不可思議滿足上願，更復發起菩提之心，各自脫衣供養菩薩，重發無上勝進之心，作如是願：「願令我等功德善根悉皆不退，迴向阿耨多羅三藐三菩提。」",
    "T16n0665_005:0426b16_1": "「梵王！",
    "T16n0665_005:0426b17_2": "是諸苾芻，依此功德如說修行，過九十大劫，當得解悟，出離生死。」",
    "T16n0665_005:0426b18_3": "爾時，世尊即為授記：「汝諸苾芻過三十阿僧祇劫，當得作佛，劫名難勝光王，國名無垢光，同時皆得阿耨多羅三藐三菩提，皆同一號，名願莊嚴間飾王，十號具足。",
    "T16n0665_005:0426b22_4": "「梵王！",
    "T16n0665_005:0426b22_5": "是《金光明》微妙經典，若正聞持，有大威力。",
    "T16n0665_005:0426b23_6": "假使有人於百千大劫，行六波羅蜜無有方便；若有善男子、善女人書寫如是《金光明經》，半月半月專心讀誦，是功德聚於前功德百分不及一，乃至算數譬喻所不能及。",
    "T16n0665_005:0426b27_7": "梵王！",
    "T16n0665_005:0426b27_8": "是故我今令汝修學，憶念受持，為他廣說。",
    "T16n0665_005:0426b28_9": "何以故？",
    "T16n0665_005:0426b29_10": "我於往昔行菩薩道時，猶如勇士入於戰陣，不惜身命，流通如是微妙經王，受持讀誦，為他解說。",
    "T16n0665_005:0426c02_11": "梵王！",
    "T16n0665_005:0426c02_12": "譬如轉輪聖王，若王在世，七寶不滅，王若命終，所有七寶自然滅盡。",
    "T16n0665_005:0426c04_13": "梵王！",
    "T16n0665_005:0426c04_14": "是《金光明》微妙經王若現在世，無上法寶悉皆不滅，若無是經，隨處隱沒。",
    "T16n0665_005:0426c06_15": "是故應當於此經王，專心聽聞，受持讀誦，為他解說，勸令書寫，行精進波羅蜜，不惜身命，不憚疲勞，功德中勝，我諸弟子應當如是精勤修學。」",
    "T16n0665_005:0426c10_0": "爾時，大梵天王與無量梵眾，帝釋、四王及諸藥叉，俱從座起，偏袒右肩，右膝著地，合掌恭敬而白佛言：「世尊！",
    "T16n0665_005:0426c12_1": "我等皆願守護流通是《金光明》微妙經典，及說法師若有諸難，我當除遣，令具眾善，色力充足，辯才無礙，身意泰然，時會聽者皆受安樂。",
    "T16n0665_005:0426c15_2": "所在國土，若有飢饉、怨賊、非人為惱害者，我等天眾皆為擁護，使其人民安隱豐樂，無諸枉橫，皆是我等天眾之力。",
    "T16n0665_005:0426c18_3": "若有供養是經典者，我等亦當恭敬供養，如佛不異。」",
    "T16n0665_005:0426c20_0": "爾時，佛告大梵天王及諸梵眾乃至四王諸藥叉等：「善哉！",
    "T16n0665_005:0426c21_1": "善哉！",
    "T16n0665_005:0426c21_2": "汝等得聞甚深妙法，復能於此微妙經王發心擁護及持經者，當獲無邊殊勝之福，速成無上正等菩提。」",
    "T16n0665_005:0426c23_3": "時梵王等聞佛語已，歡喜頂受。",
    "T16n0665_005:0426c25_0": "金光明最勝王經四天王觀察人天品",
    "T16n0665_005:0426c26_0": "第十一",
    "T16n0665_005:0426c27_0": "爾時，多聞天王、持國天王、增長天王、廣目天王，俱從座起，偏袒右肩，右膝著地，合掌向佛，禮佛足已，白言：「世尊！",
    "T16n0665_005:0426c29_1": "是《金光明最勝王經》，一切諸佛常念觀察，一切菩薩之所恭敬，一切天龍常所供養，及諸天眾常生歡喜，一切護世稱揚讚歎，聲聞、獨覺皆共受持，悉能明照諸天宮殿，能與一切眾生殊勝安樂，止息地獄、餓鬼、傍生諸趣苦惱，一切怖畏悉能除殄，所有怨敵尋即退散，飢饉惡時能令豐稔，疾疫病苦皆令蠲愈，一切災變百千苦惱咸悉消滅。",
    "T16n0665_005:0427a08_2": "世尊！",
    "T16n0665_005:0427a08_3": "是《金光明最勝王經》能為如是安隱利樂饒益我等，惟願世尊於大眾中廣為宣說。",
    "T16n0665_005:0427a10_4": "我等四王并諸眷屬，聞此甘露無上法味，氣力充實，增益威光，精進勇猛，神通倍勝。",
    "T16n0665_005:0427a12_5": "世尊！",
    "T16n0665_005:0427a12_6": "我等四王修行正法，常說正法，以法化世，我等令彼天、龍、藥叉、健闥婆、阿蘇羅、揭路茶、俱槃茶、緊那羅、莫呼羅伽及諸人王，常以正法而化於世，遮去諸惡，所有鬼神吸人精氣無慈悲者，悉令遠去。",
    "T16n0665_005:0427a17_7": "世尊！",
    "T16n0665_005:0427a17_8": "我等四王與二十八部藥叉大將，并與無量百千藥叉，以淨天眼過於世人，觀察擁護此贍部洲。",
    "T16n0665_005:0427a19_9": "世尊！",
    "T16n0665_005:0427a19_10": "以此因緣，我等諸王，名護世者。",
    "T16n0665_005:0427a20_11": "又復於此洲中，若有國王被他怨賊常來侵擾，及多飢饉，疾疫流行，無量百千災厄之事。",
    "T16n0665_005:0427a22_12": "世尊！",
    "T16n0665_005:0427a22_13": "我等四王於此《金光明最勝王經》恭敬供養，若有苾芻法師受持讀誦，我等四王共往覺悟，勸請其人。",
    "T16n0665_005:0427a25_14": "時彼法師由我神通覺悟力故，往彼國界廣宣流布是《金光明》微妙經典，由經力故，令彼無量百千衰惱災厄之事悉皆除遣。",
    "T16n0665_005:0427a28_0": "世尊！",
    "T16n0665_005:0427a28_1": "若諸人王於其國內，有持是經苾芻法師至彼國時，當知此經亦至其國。",
    "T16n0665_005:0427a29_2": "世尊！",
    "T16n0665_005:0427b01_0": "時彼國王應往法師處，聽其所說，聞已歡喜，於彼法師恭敬供養，深心擁護，令無憂惱，演說此經利益一切。",
    "T16n0665_005:0427b03_1": "世尊！",
    "T16n0665_005:0427b03_2": "以是經故，我等四王皆共一心護是人王及國人民，令離災患，常得安隱。",
    "T16n0665_005:0427b05_3": "世尊！",
    "T16n0665_005:0427b05_4": "若有苾芻、苾芻尼、鄔波索迦、鄔波斯迦持是經者，時彼人王隨其所須，供給供養，令無乏少，我等四王令彼國主及以國人，悉皆安隱，遠離災患。",
    "T16n0665_005:0427b09_0": "世尊！",
    "T16n0665_005:0427b09_1": "若有受持讀誦是經典者，人王於此供養恭敬，尊重讚歎，我等當令彼王於諸王中，恭敬尊重，最為第一，諸餘國王共所稱歎。」",
    "T16n0665_005:0427b12_2": "大眾聞已，歡喜受持。",
    "T16n0665_005:0427b13_0": "金光明最勝王經卷第五"
}