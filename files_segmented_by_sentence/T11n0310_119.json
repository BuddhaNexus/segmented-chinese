{
    "T11n0310_119:0672c13_0": "大寶積經卷第一百一十九",
    "T11n0310_119:0672c15_0": "大唐三藏菩提流志奉　詔譯",
    "T11n0310_119:0672c16_0": "勝鬘夫人會第四十八",
    "T11n0310_119:0672c17_0": "如是我聞：一時佛在舍衛國祇樹給孤獨園。",
    "T11n0310_119:0672c18_0": "時憍薩羅波斯匿王及末利夫人初證法已，共相謂言：「我女勝鬘！",
    "T11n0310_119:0672c19_1": "慈晤聰愍多聞智慧，若見如來，於甚深法速能解了無諸疑惑。",
    "T11n0310_119:0672c20_2": "我今應當令善諭者發其誠信。」",
    "T11n0310_119:0672c21_3": "作是議已，王及夫人即便作書，稱揚如來真實功德。",
    "T11n0310_119:0672c22_4": "時遣一使名真提羅，奉持王書詣無鬪城授勝鬘夫人。",
    "T11n0310_119:0672c24_0": "時勝鬘夫人發書尋繹，頂受忻慶生希有心，向真提羅而說偈言：「我聞如來聲，　　世間頗難遇，　斯言若真實，　　當賜汝衣服。",
    "T11n0310_119:0672c28_0": "　若彼佛世尊，　　為利世間現，　必應見哀愍，　　令我覩真相。」",
    "T11n0310_119:0673a01_0": "　言念須臾頃，　　佛於虛空中，　現不思議身，　　普放大光明。",
    "T11n0310_119:0673a03_0": "　勝鬘及眷屬，　　皆悉來集會，　合掌瞻仰禮，　　稱讚大導師：「如來妙色身，　　世間無與等，　無比不思議，　　是故今敬禮。",
    "T11n0310_119:0673a07_0": "　如來色無盡，　　智慧亦復然，　一切法常住，　　是故我歸依。",
    "T11n0310_119:0673a09_0": "　善調心過惡，　　及與身四種，　到不思議地，　　故我今敬禮。",
    "T11n0310_119:0673a11_0": "　知諸爾炎法，　　智身無罣礙，　於法無忘失，　　故我今敬禮。",
    "T11n0310_119:0673a13_0": "　稽首過稱量，　　稽首無倫等，　稽首法自在，　　稽首超思惟。",
    "T11n0310_119:0673a15_0": "　哀愍覆護我，　　令法種增長，　逮及最後身，　　常在如來前。",
    "T11n0310_119:0673a17_0": "　我所修福業，　　此世及餘生，　由斯善根力，　　願佛恒攝受。」",
    "T11n0310_119:0673a19_0": "時勝鬘夫人說此偈已，及諸眷屬一切大眾，頂禮佛足。",
    "T11n0310_119:0673a20_1": "爾時世尊即為勝鬘而說偈言：「我昔為菩提，　　曾已開示汝，　今復值遇我，　　及來世亦然。」",
    "T11n0310_119:0673a23_0": "說此偈已，即於會中授勝鬘夫人阿耨多羅三藐三菩提記：「汝今稱歎如來殊勝功德，以此善根，當於無量阿僧祇劫天人之中為自在王，諸所受用皆悉具足，所生之處常得遇我，現前稱歎如今無異。",
    "T11n0310_119:0673a27_1": "復當供養無量無數諸佛世尊，過二萬阿僧祇劫當得作佛，號曰普光如來、應、正等覺。",
    "T11n0310_119:0673a29_2": "彼佛國土無諸惡趣衰老病苦，亦無不善惡業道名。",
    "T11n0310_119:0673b01_3": "其中眾生形色端嚴，具五妙境純受快樂，蔽於他化自在諸天。",
    "T11n0310_119:0673b03_4": "彼諸眾生皆趣大乘，諸有如是學大乘者悉來生彼。」",
    "T11n0310_119:0673b04_5": "時勝鬘夫人得授記已，無量天人心懷踊躍，咸願往生彼佛世界。",
    "T11n0310_119:0673b05_6": "是時世尊皆與授記當生彼國。",
    "T11n0310_119:0673b06_7": "時勝鬘夫人聞佛記已，於如來前合掌而立，發十弘誓，作如是言：「世尊！",
    "T11n0310_119:0673b08_0": "我從今日乃至菩提，於諸受戒不起犯心。",
    "T11n0310_119:0673b08_1": "世尊！",
    "T11n0310_119:0673b09_2": "我從今日乃至菩提，於諸師長不起慢心。",
    "T11n0310_119:0673b10_0": "世尊！",
    "T11n0310_119:0673b10_1": "我從今日乃至菩提，於諸眾生不起恚心。",
    "T11n0310_119:0673b11_2": "世尊！",
    "T11n0310_119:0673b11_3": "我從今日乃至菩提，於諸勝已及諸勝事不起妬心。",
    "T11n0310_119:0673b12_4": "世尊！",
    "T11n0310_119:0673b12_5": "我從今日乃至菩提，雖有少食不起慳心。",
    "T11n0310_119:0673b13_6": "世尊！",
    "T11n0310_119:0673b13_7": "我從今日乃至菩提，不自為己受畜財物，凡有所受為濟貧苦有情之類。",
    "T11n0310_119:0673b15_8": "世尊！",
    "T11n0310_119:0673b15_9": "我從今日乃至菩提，不求恩報行四攝事，無貪利心、無厭足心、無限礙心，攝受眾生。",
    "T11n0310_119:0673b17_10": "世尊！",
    "T11n0310_119:0673b17_11": "我從今日乃至菩提，見諸眾生無有依怙，幽繫疾惱種種危厄，終不捨離必願安隱，以善饒益令免眾苦。",
    "T11n0310_119:0673b19_12": "世尊！",
    "T11n0310_119:0673b19_13": "我從今日乃至菩提，若見一切諸惡律儀，毀犯如來清淨禁戒，凡我所攝城邑聚落，應調伏者而調伏之，應攝受者而攝受之。",
    "T11n0310_119:0673b22_14": "何以故？",
    "T11n0310_119:0673b22_15": "以調伏攝受故則正法久住，正法久住故天人充滿惡道減少，能令如來法輪常轉。",
    "T11n0310_119:0673b24_16": "世尊！",
    "T11n0310_119:0673b24_17": "我從今日乃至菩提，攝受正法終不忘失。",
    "T11n0310_119:0673b25_18": "何以故？",
    "T11n0310_119:0673b26_19": "忘失正法則忘大乘，忘大乘者則忘波羅蜜，忘波羅蜜者則捨大乘。",
    "T11n0310_119:0673b27_20": "若諸菩薩有於大乘不決定者，攝受正法則不堅固，便不堪任超凡夫境，則為大失。",
    "T11n0310_119:0673b29_21": "世尊！",
    "T11n0310_119:0673b29_22": "現在未來攝受正法諸菩薩等，具足無邊廣大利益。",
    "T11n0310_119:0673c01_23": "發斯弘誓，聖主世尊雖復證知，而諸有情善根微薄或起疑網，以十弘誓難成就故。",
    "T11n0310_119:0673c03_24": "彼或長夜習不善法受諸苦惱，為欲利益如斯眾生，今於佛前發誠實誓。",
    "T11n0310_119:0673c05_25": "世尊！",
    "T11n0310_119:0673c05_26": "我今發此十弘誓願，若實不虛，於大眾上當雨天花出天妙音。」",
    "T11n0310_119:0673c06_27": "勝鬘夫人於如來前作斯言已，時虛空中即雨天花出天妙音，歎言：「善哉勝鬘夫人！",
    "T11n0310_119:0673c08_28": "如汝所說真實無異。」",
    "T11n0310_119:0673c09_29": "爾時眾會既覩斯瑞，無諸疑惑生大歡喜，同聲唱言：「願與勝鬘夫人所生之處同其願行。」",
    "T11n0310_119:0673c11_30": "時佛世尊悉記大眾如其所願。",
    "T11n0310_119:0673c12_0": "爾時勝鬘夫人復於佛前發三弘願：「以茲願力利益無邊諸有情類。",
    "T11n0310_119:0673c13_1": "第一願者，以我善根，於一切生得正法智。",
    "T11n0310_119:0673c14_2": "第二願者，若我所生得正智已，為諸眾生演說無倦。",
    "T11n0310_119:0673c15_3": "第三願者，我為攝受護持正法，於所生身不惜軀命。」",
    "T11n0310_119:0673c16_4": "爾時世尊聞斯願已，告勝鬘言：「如一切色悉入空界，如是菩薩恒沙諸願悉入茲願，此三願者真實廣大。」",
    "T11n0310_119:0673c19_5": "爾時勝鬘夫人復白佛言：「世尊！",
    "T11n0310_119:0673c19_6": "今當承佛威神辯才之力，欲說大願，幸垂聽許。」",
    "T11n0310_119:0673c21_0": "佛言：「勝鬘！",
    "T11n0310_119:0673c21_1": "恣汝所說。」",
    "T11n0310_119:0673c21_2": "勝鬘夫人言：「菩薩所有恒沙諸願，一切皆入一大願中。",
    "T11n0310_119:0673c22_3": "一大願者，所謂攝受如來正法。",
    "T11n0310_119:0673c23_4": "如是攝受正法，真實廣大。」",
    "T11n0310_119:0673c24_5": "佛言：「善哉勝鬘！",
    "T11n0310_119:0673c24_6": "汝久修習，智慧方便甚深微妙。",
    "T11n0310_119:0673c25_7": "有能解了汝所說義，彼於長夜植諸善本。",
    "T11n0310_119:0673c26_8": "如汝所說攝受正法，皆是過去未來現在諸佛已說今說當說。",
    "T11n0310_119:0673c27_9": "我得無上正等菩提，亦復常以種種相說攝受正法，如是稱揚攝受正法，所有功德無有邊際，如來智慧亦無邊際。",
    "T11n0310_119:0674a01_10": "何以故？",
    "T11n0310_119:0674a01_11": "是攝受正法有大功德、有大利益。」",
    "T11n0310_119:0674a02_12": "時勝鬘夫人復白佛言：「世尊！",
    "T11n0310_119:0674a02_13": "我當承佛威神之力，更復演說攝受正法廣大之義。」",
    "T11n0310_119:0674a03_14": "佛言：「聽汝所說。」",
    "T11n0310_119:0674a04_15": "勝鬘夫人言：「攝受正法廣大義者，為得無量一切佛法，乃至能攝八萬行蘊。",
    "T11n0310_119:0674a05_16": "譬如劫初興諸色雲雨眾寶雨，如是攝受正法善根之雲，能雨無量福報之雨。",
    "T11n0310_119:0674a07_17": "世尊！",
    "T11n0310_119:0674a07_18": "又如劫初大水之中，能生三千大千界藏及四百億種種類洲。",
    "T11n0310_119:0674a09_19": "如是攝受正法，出生大乘無量界藏，并諸菩薩神通之力、種種法門，一切世間及出世間安樂具足，一切天人所未曾有。",
    "T11n0310_119:0674a11_20": "又如大地荷四重擔。",
    "T11n0310_119:0674a12_21": "何等為四？",
    "T11n0310_119:0674a12_22": "一者大海，二者諸山，三者草木，四者眾生。",
    "T11n0310_119:0674a13_23": "如是攝受正法諸善男子及善女人，堪能荷負四種重任逾彼大地。",
    "T11n0310_119:0674a15_24": "何等為四？",
    "T11n0310_119:0674a15_25": "謂離善友無聞非法，諸有情類以人天善根而成熟之，求聲聞者授聲聞乘，求獨覺者授獨覺乘，求大乘者授以大乘。",
    "T11n0310_119:0674a18_0": "是名攝受正法諸善男子及善女人，堪能荷負四種重任逾彼大地。",
    "T11n0310_119:0674a19_1": "世尊！",
    "T11n0310_119:0674a19_2": "如是攝受正法善男子善女人等建立大地，堪能荷負四種重任，普為眾生作不請友，大悲利益哀愍有情為世法母。",
    "T11n0310_119:0674a22_3": "又如大地是四種寶所生之處。",
    "T11n0310_119:0674a23_0": "何等為四？",
    "T11n0310_119:0674a23_1": "一者無價，二者上價，三者中價，四者下價。",
    "T11n0310_119:0674a24_2": "如是攝受正法善男子善女人建立大地，有情遇已獲四大寶，一切寶中最為殊勝。",
    "T11n0310_119:0674a26_3": "何等為四？",
    "T11n0310_119:0674a26_4": "謂諸有情遇斯善友，或有獲得人天善根，有證聲聞及辟支佛或無上乘善根功德。",
    "T11n0310_119:0674a28_5": "是名攝受正法善男子善女人建立大地，有情遇已便能獲得四種大寶。",
    "T11n0310_119:0674a29_6": "世尊！",
    "T11n0310_119:0674a29_7": "出大寶者，名為真實攝受正法。",
    "T11n0310_119:0674b01_8": "世尊！",
    "T11n0310_119:0674b01_9": "言攝受正法者，謂無異正法、無異攝受正法，正法即是攝受正法。",
    "T11n0310_119:0674b03_10": "世尊！",
    "T11n0310_119:0674b03_11": "無異波羅蜜、無異攝受正法，攝受正法即是波羅蜜多。",
    "T11n0310_119:0674b04_12": "何以故？",
    "T11n0310_119:0674b04_13": "攝受正法善男子善女人，應以施成熟者以施成熟，乃至捨身隨順彼意而成熟之，令彼有情安住正法，是名施波羅蜜。",
    "T11n0310_119:0674b07_14": "應以戒成熟者，守護六根淨身語意乃至威儀，隨順彼意而成熟之，令彼有情安住正法，是名戒波羅蜜。",
    "T11n0310_119:0674b09_15": "應以忍成熟者，若彼有情罵詈毀辱誹謗擾亂，以無恚心及利益心最上忍力，乃至顏色亦不變異，隨順彼意而成熟之，令彼有情安住正法，是名忍波羅蜜。",
    "T11n0310_119:0674b13_16": "應以精進而成熟者，於彼有情不起懈怠下劣之心，起大樂欲最上精進，於四威儀隨順彼意而成熟之，令彼有情安住正法，是名精進波羅蜜。",
    "T11n0310_119:0674b16_17": "應以靜慮而成熟者，於彼有情以無散亂成就正念，曾所作事終不忘失，隨順彼意而成熟之，令彼有情安住正法，是名靜慮波羅蜜。",
    "T11n0310_119:0674b19_18": "應以智慧而成熟者，彼諸有情為利益故問諸法義，以無倦心而為演說一切諸論、一切明處乃至種種工巧之處，令得究竟隨順彼意而成熟之，令彼有情安住正法，是名智慧波羅蜜。",
    "T11n0310_119:0674b23_19": "是故世尊！",
    "T11n0310_119:0674b24_20": "無異波羅蜜、無異攝受正法，攝受正法即是波羅蜜。」",
    "T11n0310_119:0674b25_21": "時勝鬘夫人復白佛言：「世尊！",
    "T11n0310_119:0674b25_22": "我今承佛威神辯才之力，復說大義。」",
    "T11n0310_119:0674b26_23": "佛言：「云何大義？」",
    "T11n0310_119:0674b27_24": "「世尊！",
    "T11n0310_119:0674b27_25": "攝受正法者、無異攝受正法。",
    "T11n0310_119:0674b27_26": "無異攝受正法者，攝受正法善男子善女人，則是攝受正法。",
    "T11n0310_119:0674b29_27": "何以故？",
    "T11n0310_119:0674b29_28": "若攝受正法善男子善女人，為正法故捨身命財，如是人等以捨身故，證生死後際遠離老病得不壞常，無有變易究竟寂靜不可思議如來法身。",
    "T11n0310_119:0674c03_29": "以捨命故，證生死後際永離於死得無邊常，成就不可思議諸善功德，安住一切佛法神變。",
    "T11n0310_119:0674c05_30": "以捨財故，證生死後際超過有情無盡無減果報圓滿，具不思議功德莊嚴，為諸有情尊重供養。",
    "T11n0310_119:0674c07_31": "世尊！",
    "T11n0310_119:0674c08_32": "捨身命財攝受正法善男子善女人等，為諸如來之所授記。",
    "T11n0310_119:0674c09_33": "世尊！",
    "T11n0310_119:0674c09_34": "若善男子善女人，正法欲滅，有諸比丘、比丘尼、優婆塞、優婆夷，互相朋黨起諸諍訟，以不諂曲不欺誑心，愛樂正法攝受正法入善朋中。",
    "T11n0310_119:0674c12_35": "入善朋者，必為諸佛之所授記。",
    "T11n0310_119:0674c13_36": "世尊！",
    "T11n0310_119:0674c13_37": "我見攝受正法有斯大力，如來以此為眼、為法根本，為引導法、為通達法。」",
    "T11n0310_119:0674c16_0": "爾時世尊聞勝鬘夫人所說攝受正法有大威力，歎言：「如是如是。",
    "T11n0310_119:0674c17_1": "善哉勝鬘！",
    "T11n0310_119:0674c17_2": "如汝所說，攝受正法大威德力。",
    "T11n0310_119:0674c18_3": "如大力士微觸末摩，生大苦痛更增重病。",
    "T11n0310_119:0674c19_4": "如是勝鬘！",
    "T11n0310_119:0674c19_5": "假令少分攝受正法，令魔波旬痛切愁惱悲號歎息，亦復如是。",
    "T11n0310_119:0674c21_0": "勝鬘！",
    "T11n0310_119:0674c21_1": "我常不見餘一善法令魔愁惱，猶如少分攝受正法。",
    "T11n0310_119:0674c22_2": "勝鬘！",
    "T11n0310_119:0674c22_3": "譬如牛王形色端正，身量殊特蔽於諸牛。",
    "T11n0310_119:0674c23_4": "如是勝鬘！",
    "T11n0310_119:0674c23_5": "修大乘者設令少分攝受正法，即能蔽於聲聞獨覺一切善法。",
    "T11n0310_119:0674c25_0": "勝鬘！",
    "T11n0310_119:0674c25_1": "又如須彌山王高廣嚴麗蔽於眾山。",
    "T11n0310_119:0674c25_2": "如是勝鬘！",
    "T11n0310_119:0674c26_3": "初趣大乘以饒益心不顧身命攝受正法，便能超過顧其身命久住大乘一切善根。",
    "T11n0310_119:0674c28_4": "是故勝鬘！",
    "T11n0310_119:0674c28_5": "當以攝受正法開示教化一切有情。",
    "T11n0310_119:0674c29_6": "如是勝鬘！",
    "T11n0310_119:0674c29_7": "攝受正法獲大福利及大果報。",
    "T11n0310_119:0675a01_8": "勝鬘！",
    "T11n0310_119:0675a01_9": "我於無數阿僧祇劫稱讚如是攝受正法所有功德，不得邊際，是故攝受正法成就如是無量功德。」",
    "T11n0310_119:0675a03_10": "佛告勝鬘：「汝今復應演我所說攝受正法，一切諸佛共所愛樂。」",
    "T11n0310_119:0675a04_11": "勝鬘白言：「善哉世尊！",
    "T11n0310_119:0675a05_12": "攝受正法者則名大乘。",
    "T11n0310_119:0675a05_13": "何以故？",
    "T11n0310_119:0675a06_14": "大乘者出生一切聲聞獨覺、世出世間所有善法。",
    "T11n0310_119:0675a07_15": "如阿耨達池出八大河，如是大乘出生一切聲聞獨覺、世出世間所有善法。",
    "T11n0310_119:0675a08_16": "世尊！",
    "T11n0310_119:0675a09_0": "又如一切種子草木叢林，皆依大地而得生長。",
    "T11n0310_119:0675a10_1": "如是一切聲聞獨覺、世出世間所有善法，皆依大乘而得生長。",
    "T11n0310_119:0675a11_2": "是故世尊！",
    "T11n0310_119:0675a11_3": "住於大乘攝受大乘，即住攝受聲聞獨覺、世出世間所有善法。",
    "T11n0310_119:0675a13_4": "如佛世尊所說六處，謂正法住、正法滅、別解脫、毘奈耶、正出家、受具足，為大乘故說此六處。",
    "T11n0310_119:0675a15_5": "所以者何？",
    "T11n0310_119:0675a15_6": "正法住者為大乘說，大乘住者即正法住。",
    "T11n0310_119:0675a16_7": "正法滅者為大乘說，大乘滅者即正法滅。",
    "T11n0310_119:0675a17_8": "別解脫、毘奈耶，此之二法義一名異。",
    "T11n0310_119:0675a18_9": "毘奈耶者即大乘學。",
    "T11n0310_119:0675a18_10": "所以者何？",
    "T11n0310_119:0675a18_11": "為佛出家而受具足，是故大乘戒蘊是毘奈耶，是正出家是受具足。",
    "T11n0310_119:0675a20_12": "世尊！",
    "T11n0310_119:0675a20_13": "阿羅漢者無有出家及受具足。",
    "T11n0310_119:0675a21_14": "何以故？",
    "T11n0310_119:0675a21_15": "阿羅漢不為如來出家受具足故。",
    "T11n0310_119:0675a22_16": "阿羅漢有怖畏想，歸依如來。",
    "T11n0310_119:0675a22_17": "何以故？",
    "T11n0310_119:0675a23_18": "阿羅漢於一切行住怖畏想，如人執劍欲來害己，是故阿羅漢不證出離究竟安樂。",
    "T11n0310_119:0675a24_19": "世尊！",
    "T11n0310_119:0675a25_20": "依不求依，如諸眾生無有歸依，彼彼恐怖，為安隱故求於歸依。",
    "T11n0310_119:0675a26_21": "世尊！",
    "T11n0310_119:0675a26_22": "如是阿羅漢有恐怖故歸依如來。",
    "T11n0310_119:0675a27_23": "是故阿羅漢及辟支佛，生法有餘、梵行未立、所作未辦、當有所斷未究竟故，去涅槃遠。",
    "T11n0310_119:0675a29_24": "何以故？",
    "T11n0310_119:0675a29_25": "唯有如來、應、正等覺證得涅槃，成就無量不可思議一切功德，所應斷者皆悉已斷究竟清淨，為諸有情之所瞻仰，超過二乘菩薩境界。",
    "T11n0310_119:0675b03_26": "阿羅漢等則不如是，言得涅槃佛之方便，是故阿羅漢等去涅槃遠。",
    "T11n0310_119:0675b05_27": "世尊說阿羅漢及辟支佛，觀察解脫四智究竟得蘇息者，皆是如來隨他意語不了義說。",
    "T11n0310_119:0675b07_28": "何以故？",
    "T11n0310_119:0675b07_29": "有二種死。",
    "T11n0310_119:0675b07_30": "何等為二？",
    "T11n0310_119:0675b07_31": "一者分段，二者變易。",
    "T11n0310_119:0675b08_32": "分段死者，謂相續有情。",
    "T11n0310_119:0675b08_33": "變易死者，謂阿羅漢及辟支佛、自在菩薩，隨意生身乃至菩提。",
    "T11n0310_119:0675b10_34": "二種死中，以分段死說阿羅漢及辟支佛，生於我生已盡之智。",
    "T11n0310_119:0675b11_35": "由能證得有餘果故，生於梵行已立之智，一切愚夫所不能作，七種學人未能成辦，相續煩惱究竟斷故，生於所作已辦之智。",
    "T11n0310_119:0675b14_36": "世尊說生不受後有智者，謂阿羅漢及辟支佛不能斷於一切煩惱，不了一切受生之智。",
    "T11n0310_119:0675b16_37": "何以故？",
    "T11n0310_119:0675b16_38": "是阿羅漢及辟支佛有餘煩惱不斷盡故，不能了知一切受生。",
    "T11n0310_119:0675b18_39": "煩惱有二，謂住地煩惱及起煩惱。",
    "T11n0310_119:0675b18_40": "住地有四。",
    "T11n0310_119:0675b19_41": "何等為四？",
    "T11n0310_119:0675b19_42": "謂見一處住地，欲愛住地，色愛住地，有愛住地。",
    "T11n0310_119:0675b20_43": "世尊！",
    "T11n0310_119:0675b20_44": "此四住地，能生一切遍起煩惱。",
    "T11n0310_119:0675b21_45": "起煩惱者，剎那剎那與心相應。",
    "T11n0310_119:0675b22_46": "世尊！",
    "T11n0310_119:0675b22_47": "無明住地，無始時來心不相應。",
    "T11n0310_119:0675b22_48": "世尊！",
    "T11n0310_119:0675b23_0": "四住地力能作遍起煩惱所依，比無明地，算數譬喻所不能及。",
    "T11n0310_119:0675b24_1": "世尊！",
    "T11n0310_119:0675b24_2": "如是無明住地，於有愛住地，其力最大。",
    "T11n0310_119:0675b25_3": "譬如魔王色力威德及眾眷屬，蔽於他化自在諸天。",
    "T11n0310_119:0675b26_4": "如是無明住地蔽四住地，過恒沙數煩惱所依，亦令四種煩惱久住。",
    "T11n0310_119:0675b28_5": "聲聞獨覺智不能斷，唯有如來智所能斷。",
    "T11n0310_119:0675b29_6": "世尊！",
    "T11n0310_119:0675b29_7": "如是如是，無明住地其力最大。",
    "T11n0310_119:0675b29_8": "世尊！",
    "T11n0310_119:0675c01_9": "如取為緣，有漏業因而生三有。",
    "T11n0310_119:0675c01_10": "如是無明住地為緣，無漏業因能生阿羅漢及辟支佛、大力菩薩隨意生身。",
    "T11n0310_119:0675c03_11": "此之三地隨意生身及無漏業，皆以無明住地為所依處。",
    "T11n0310_119:0675c04_12": "彼雖有緣，亦能為緣。",
    "T11n0310_119:0675c05_13": "世尊！",
    "T11n0310_119:0675c05_14": "是故三種隨意生身及無漏業，皆以無明住地為緣，同於有愛。",
    "T11n0310_119:0675c06_15": "世尊！",
    "T11n0310_119:0675c06_16": "有愛住地不與無明住地業同，無明住地異四住地。",
    "T11n0310_119:0675c08_17": "異四住地唯佛能斷。",
    "T11n0310_119:0675c08_18": "何以故？",
    "T11n0310_119:0675c08_19": "阿羅漢辟支佛斷四住地，於漏盡力不得自在，不能現證。",
    "T11n0310_119:0675c10_20": "何以故？",
    "T11n0310_119:0675c10_21": "世尊言漏盡之增語，是故阿羅漢辟支佛及最後有諸菩薩等，為無明地所覆蔽故，於彼彼法不知不見。",
    "T11n0310_119:0675c12_22": "以不知見於彼彼法，應斷不斷、應盡不盡。",
    "T11n0310_119:0675c13_23": "於彼彼法不斷不盡故，得有餘解脫，非一切解脫；得有餘清淨，非一切清淨；得有餘功德，非一切功德。",
    "T11n0310_119:0675c15_24": "世尊！",
    "T11n0310_119:0675c16_25": "以得有餘解脫非一切解脫，乃至有餘功德非一切功德故，知有餘苦、斷有餘集、證有餘滅、修有餘道。」",
    "T11n0310_119:0675c19_0": "爾時勝鬘夫人復白佛言：「世尊！",
    "T11n0310_119:0675c19_1": "若復知有餘苦、斷有餘集、證有餘滅、修有餘道，是名少分滅度，證少分涅槃向涅槃界。",
    "T11n0310_119:0675c21_2": "若知一切苦、斷一切集、證一切滅、修一切道，彼於無常敗壞世間得證常寂清涼涅槃。",
    "T11n0310_119:0675c23_3": "世尊！",
    "T11n0310_119:0675c23_4": "彼於無護無依世間為護為依。",
    "T11n0310_119:0675c24_5": "何以故？",
    "T11n0310_119:0675c24_6": "於諸法中見高下者不證涅槃，智平等者、解脫等者、清淨等者乃證涅槃。",
    "T11n0310_119:0675c26_7": "是故涅槃名等一味。",
    "T11n0310_119:0675c26_8": "云何一味？",
    "T11n0310_119:0675c27_0": "謂解脫味。",
    "T11n0310_119:0675c27_1": "世尊！",
    "T11n0310_119:0675c27_2": "若無明地不斷不盡，不得涅槃一味等味。",
    "T11n0310_119:0675c28_3": "何以故？",
    "T11n0310_119:0675c28_4": "無明住地不斷不盡故，過恒沙等一切過法，應斷不斷、應盡不盡。",
    "T11n0310_119:0675c29_5": "過恒沙等一切過法不斷不盡故，過恒沙等諸功德法不了不證。",
    "T11n0310_119:0676a02_6": "是故無明住地與於一切所應斷法諸隨煩惱為生處故，從於彼生，障心煩惱、障止煩惱、障觀煩惱、障靜慮煩惱，如是乃至障三摩鉢底加行智果證力無畏。",
    "T11n0310_119:0676a06_0": "所有過恒沙等一切煩惱，如來菩提、佛金剛智之所能斷。",
    "T11n0310_119:0676a07_1": "諸起煩惱，一切皆依無明住地，無明住地為因緣故。",
    "T11n0310_119:0676a08_2": "世尊！",
    "T11n0310_119:0676a08_3": "此起煩惱，剎那剎那與心相應。",
    "T11n0310_119:0676a09_4": "世尊！",
    "T11n0310_119:0676a09_5": "無明住地從無始來心不相應。",
    "T11n0310_119:0676a10_6": "世尊！",
    "T11n0310_119:0676a10_7": "若復過恒河沙如來菩提、佛金剛智所應斷法，一切皆是無明住地依持建立。",
    "T11n0310_119:0676a12_0": "譬如一切種子叢林，皆依大地之所生長，若地壞者彼亦隨壞。",
    "T11n0310_119:0676a13_1": "如是過恒沙等如來菩提、佛金剛智所應斷法，一切皆依無明住地之所生長。",
    "T11n0310_119:0676a15_2": "若彼無明住地斷者，過恒沙等如來菩提、佛金剛智所應斷法，皆亦隨斷。",
    "T11n0310_119:0676a16_3": "如是過恒沙等所應斷法，一切煩惱及起煩惱皆已斷故，便能證得過恒沙等不可思議諸佛之法。",
    "T11n0310_119:0676a19_4": "於一切法而能證得無礙神通，得諸智見離一切過，得諸功德為大法王於法自在，證一切法自在之地，正師子吼，我生已盡、梵行已立、所作已辦、不受後有。",
    "T11n0310_119:0676a22_5": "是故世尊以師子吼，依於了義一向記說。",
    "T11n0310_119:0676a23_6": "世尊！",
    "T11n0310_119:0676a23_7": "不受後有智有二種。",
    "T11n0310_119:0676a24_8": "何謂為二？",
    "T11n0310_119:0676a24_9": "一者謂諸如來以調御力摧伏四魔超諸世間，一切有情之所瞻仰；證不思議清淨法身，於所知地得法自在，最勝無上更無所作，不見更有所證之地；具足十力，登於最勝無畏之地，於一切法無礙觀察，正師子吼，不受後有。",
    "T11n0310_119:0676a29_10": "二者謂阿羅漢及辟支佛，得度無量生死怖畏，受解脫樂，作如是念：『我今已離生死怖畏，不受諸苦。』",
    "T11n0310_119:0676b02_11": "世尊！",
    "T11n0310_119:0676b02_12": "阿羅漢辟支佛如是觀察謂不受後有，不證第一蘇息涅槃。",
    "T11n0310_119:0676b04_13": "彼等於未證地不遇法故，能自解了，我今證得有餘依地，決定當證阿耨多羅三藐三菩提。",
    "T11n0310_119:0676b06_14": "何以故？",
    "T11n0310_119:0676b06_15": "聲聞獨覺皆入大乘，而大乘者即是佛乘，是故三乘即是一乘，證一乘者得阿耨多羅三藐三菩提，阿耨多羅三藐三菩提者即是涅槃，言涅槃者即是如來清淨法身，證法身者即是一乘，無異如來、無異法身。",
    "T11n0310_119:0676b11_16": "言如來者即是法身，證究竟法身者即究竟一乘，究竟一乘者即離相續。",
    "T11n0310_119:0676b12_17": "何以故？",
    "T11n0310_119:0676b13_0": "世尊！",
    "T11n0310_119:0676b13_1": "如來住時無有限量等於後際，如來能以無限大悲無限誓願利益世間，作是說者是名善說。",
    "T11n0310_119:0676b15_2": "若復說言，如來是常、是無盡法、一切世間究竟依者，亦名善說。",
    "T11n0310_119:0676b16_3": "是故能於無護世間無依世間與等後際，作無盡歸依、常住歸依、究竟歸依者，謂如來、應、正等覺。",
    "T11n0310_119:0676b18_4": "法者是一乘道，僧者是三乘眾，此二歸依非究竟依，名少分依。",
    "T11n0310_119:0676b20_5": "何以故？",
    "T11n0310_119:0676b20_6": "說一乘道證究竟法身，於後更無說一乘道，三乘眾者有恐怖故；歸依如來求出修學，有所作故，向阿耨多羅三藐三菩提故。",
    "T11n0310_119:0676b23_7": "二依非究竟依，是有限依。",
    "T11n0310_119:0676b23_8": "若諸有情如來調伏，歸依如來得法津潤，由信樂心歸依於法及比丘僧。",
    "T11n0310_119:0676b25_9": "是二歸依，由法津潤信入歸依。",
    "T11n0310_119:0676b26_10": "如來者非法津潤信入歸依，言如來者是真實依。",
    "T11n0310_119:0676b27_11": "此二歸依以真實義，即名究竟歸依如來。",
    "T11n0310_119:0676b28_12": "何以故？",
    "T11n0310_119:0676b28_13": "如來不異此二歸依，是故如來即三歸依。",
    "T11n0310_119:0676b29_14": "何以故？",
    "T11n0310_119:0676b29_15": "說一乘道、如來最勝、具四無畏、正師子吼。",
    "T11n0310_119:0676c01_16": "若諸如來隨彼所欲，而以方便說於二乘即是大乘。",
    "T11n0310_119:0676c02_17": "以第一義無有二乘，二乘者同入一乘，一乘者即勝義乘。",
    "T11n0310_119:0676c04_18": "世尊！",
    "T11n0310_119:0676c04_19": "聲聞獨覺初證聖諦，非以一智斷諸住地，亦非一智證四遍知諸功德等，亦非以法能善了知此四法義。",
    "T11n0310_119:0676c06_20": "世尊！",
    "T11n0310_119:0676c06_21": "於出世智，無有四智漸至漸緣。",
    "T11n0310_119:0676c07_22": "世尊！",
    "T11n0310_119:0676c07_23": "出世間智無漸至法，如金剛喻。",
    "T11n0310_119:0676c08_24": "世尊！",
    "T11n0310_119:0676c08_25": "聲聞獨覺以於種種聖諦之智斷諸住地，無有出世第一義智。",
    "T11n0310_119:0676c09_26": "唯有如來、應、正遍知，非諸聲聞獨覺境界，以不思議空性之智，能破一切諸煩惱[穀-禾+卵]。",
    "T11n0310_119:0676c11_27": "世尊！",
    "T11n0310_119:0676c11_28": "破煩惱[穀-禾+卵]究竟之智，是名出世第一義智。",
    "T11n0310_119:0676c12_29": "初聖諦智非究竟智，是於趣向阿耨多羅三藐三菩提智。",
    "T11n0310_119:0676c14_0": "世尊！",
    "T11n0310_119:0676c14_1": "真聖義者即非二乘。",
    "T11n0310_119:0676c14_2": "何以故？",
    "T11n0310_119:0676c14_3": "聲聞獨覺唯能成就少分功德，名之為聖。",
    "T11n0310_119:0676c15_4": "世尊！",
    "T11n0310_119:0676c15_5": "言聖諦者，非諸聲聞獨覺之諦及彼功德。",
    "T11n0310_119:0676c16_6": "而此諦者，唯有如來、應、正等覺初始了知，然後為彼無明[穀-禾+卵]藏世間眾生開示演說，故名聖諦。",
    "T11n0310_119:0676c18_7": "世尊！",
    "T11n0310_119:0676c19_0": "此聖諦者，甚深微妙、難見難了、不可分別、非思量境，一切世間所不能信。",
    "T11n0310_119:0676c20_1": "唯有如來、應、正等覺之所能知。",
    "T11n0310_119:0676c21_2": "何以故？",
    "T11n0310_119:0676c21_3": "此說甚深如來之藏。",
    "T11n0310_119:0676c22_0": "如來藏者是佛境界，非諸聲聞獨覺所行。",
    "T11n0310_119:0676c22_1": "於如來藏說聖諦義，此如來藏甚深微妙，所說聖諦亦復深妙，難見難了、不可分別、非思量境，一切世間所不能信，唯有如來、應、正等覺之所能知。",
    "T11n0310_119:0676c26_2": "若於無量煩惱所纏如來之藏不疑惑者，於出一切煩惱之藏如來法身亦無疑惑。",
    "T11n0310_119:0676c28_3": "世尊！",
    "T11n0310_119:0676c28_4": "若有於此如來之藏及佛法身不可思議佛祕密境心得究竟，於彼所說二聖諦義能信能了、能生勝解。",
    "T11n0310_119:0677a01_5": "何等名為二聖諦義？",
    "T11n0310_119:0677a02_6": "所謂有作及以無作。",
    "T11n0310_119:0677a02_7": "作聖諦者，是不圓滿四聖諦義。",
    "T11n0310_119:0677a03_8": "何以故？",
    "T11n0310_119:0677a03_9": "由他護故，而不能得知一切苦、斷一切集、證一切滅、修一切道，是故不知有為無為及於涅槃。",
    "T11n0310_119:0677a05_10": "世尊！",
    "T11n0310_119:0677a05_11": "無作諦者，是說圓滿四聖諦義。",
    "T11n0310_119:0677a06_12": "何以故？",
    "T11n0310_119:0677a06_13": "能自護故，知一切苦、斷一切集、證一切滅、修一切道。",
    "T11n0310_119:0677a08_14": "如是所說八聖諦義，如來但以四聖諦說。",
    "T11n0310_119:0677a09_0": "於此無作四聖諦義，唯有如來、應、正等覺作事究竟，非阿羅漢及辟支佛力所能及。",
    "T11n0310_119:0677a10_1": "何以故？",
    "T11n0310_119:0677a11_2": "非諸勝劣下中上法能證涅槃。",
    "T11n0310_119:0677a11_3": "云何如來於無作諦得事究竟？",
    "T11n0310_119:0677a12_4": "謂諸如來、應、正等覺，遍知諸苦，斷諸煩惱及超煩惱所攝苦集，能證一切意生身蘊所有苦滅，及修一切苦滅之道。",
    "T11n0310_119:0677a15_5": "世尊！",
    "T11n0310_119:0677a15_6": "非壞法故名為苦滅。",
    "T11n0310_119:0677a15_7": "何以故？",
    "T11n0310_119:0677a15_8": "言苦滅者，無始無作、無起無盡、常住不動、本性清淨、出煩惱[穀-禾+卵]。",
    "T11n0310_119:0677a17_9": "世尊！",
    "T11n0310_119:0677a17_10": "如來成就過於恒沙，具解脫智不思議法，說名法身。",
    "T11n0310_119:0677a18_11": "世尊！",
    "T11n0310_119:0677a18_12": "如是法身不離煩惱，名如來藏。",
    "T11n0310_119:0677a19_13": "世尊！",
    "T11n0310_119:0677a19_14": "如來藏者，即是如來空性之智。",
    "T11n0310_119:0677a20_15": "如來藏者，一切聲聞獨覺所未曾見亦未曾得，唯佛了知及能作證。",
    "T11n0310_119:0677a21_16": "世尊！",
    "T11n0310_119:0677a22_17": "此如來藏空性之智復有二種。",
    "T11n0310_119:0677a22_18": "何等為二？",
    "T11n0310_119:0677a23_0": "謂空如來藏，所謂離於不解脫智一切煩惱。",
    "T11n0310_119:0677a24_0": "世尊！",
    "T11n0310_119:0677a24_1": "不空如來藏具過恒沙佛解脫智不思議法。",
    "T11n0310_119:0677a25_2": "世尊！",
    "T11n0310_119:0677a25_3": "此二空智，諸大聲聞由信能入。",
    "T11n0310_119:0677a25_4": "世尊！",
    "T11n0310_119:0677a26_5": "如是一切聲聞獨覺空性之智，於四倒境攀緣而轉，是故一切聲聞獨覺所未曾見亦未曾證。",
    "T11n0310_119:0677a28_6": "一切苦滅唯佛現證，壞諸煩惱修苦滅道。",
    "T11n0310_119:0677a29_7": "世尊！",
    "T11n0310_119:0677a29_8": "此四諦中，三諦無常，一諦是常。",
    "T11n0310_119:0677b01_0": "何以故？",
    "T11n0310_119:0677b01_1": "如是三諦入有為相，有為相者則是無常。",
    "T11n0310_119:0677b02_2": "言無常者是破壞法，破壞法者非諦非常非歸依處。",
    "T11n0310_119:0677b03_3": "是故三諦以第一義非諦非常非歸依處。",
    "T11n0310_119:0677b04_4": "世尊！",
    "T11n0310_119:0677b04_5": "一苦滅諦離有為相，離有為相則性常住，性常住者非破壞法，非破壞者是諦是常、是歸依處。",
    "T11n0310_119:0677b06_6": "世尊！",
    "T11n0310_119:0677b06_7": "是故苦滅聖諦以勝義故，是諦是常是歸依處。",
    "T11n0310_119:0677b07_8": "世尊！",
    "T11n0310_119:0677b07_9": "此苦滅諦是不思議，過諸有情心識境界，亦非一切聲聞獨覺智所能及。",
    "T11n0310_119:0677b09_10": "譬如生盲不見眾色，七日嬰兒不見日輪。",
    "T11n0310_119:0677b10_11": "苦滅諦者亦復如是，非諸凡夫心識所緣，亦非一切聲聞獨覺智之境界。",
    "T11n0310_119:0677b12_0": "凡夫識者謂二邊見，一切聲聞獨覺智者名為淨智。",
    "T11n0310_119:0677b13_1": "言邊見者，於五取蘊執著為我，生異分別。",
    "T11n0310_119:0677b14_2": "邊見有二。",
    "T11n0310_119:0677b14_3": "何者為二？",
    "T11n0310_119:0677b14_4": "所謂常見及以斷見。",
    "T11n0310_119:0677b15_5": "世尊！",
    "T11n0310_119:0677b15_6": "若復有見生死無常涅槃是常，非斷常見是名正見。",
    "T11n0310_119:0677b16_7": "何以故？",
    "T11n0310_119:0677b16_8": "諸計度者見身諸根受者思者現法滅壞，於有相續不能了知，盲無慧目起於斷見。",
    "T11n0310_119:0677b18_9": "於心相續剎那滅壞，愚闇不了意識境界，起於常見。",
    "T11n0310_119:0677b19_10": "世尊！",
    "T11n0310_119:0677b19_11": "然彼彼義過諸分別及下劣見，由諸愚夫妄生異想顛倒執著，謂斷謂常。",
    "T11n0310_119:0677b21_12": "「世尊！",
    "T11n0310_119:0677b21_13": "顛倒有情於五取蘊，無常常想、苦為樂想、無我我想、不淨淨想。",
    "T11n0310_119:0677b23_14": "聲聞獨覺所有淨智，於如來境及佛法身所未曾見。",
    "T11n0310_119:0677b24_15": "或有眾生信如來故，於如來所起於常想、樂想、我想及於淨想，非顛倒見即是正見。",
    "T11n0310_119:0677b26_16": "何以故？",
    "T11n0310_119:0677b26_17": "如來法身是常波羅蜜、樂波羅蜜、我波羅蜜、淨波羅蜜。",
    "T11n0310_119:0677b27_18": "若諸有情作如是見是名正見，若正見者名真佛子，從佛口生、從正法生、從法化生、得佛法分。",
    "T11n0310_119:0677b29_19": "世尊！",
    "T11n0310_119:0677b29_20": "言淨智者，則是一切聲聞獨覺智波羅蜜。",
    "T11n0310_119:0677c01_21": "此之淨智，於苦滅諦尚非境界，況苦滅諦。",
    "T11n0310_119:0677c02_22": "是四入流智之所行。",
    "T11n0310_119:0677c03_23": "何以故？",
    "T11n0310_119:0677c03_24": "三乘初業不愚法者，能於彼義當證當了。",
    "T11n0310_119:0677c04_25": "世尊！",
    "T11n0310_119:0677c04_26": "為何義故說四入流？",
    "T11n0310_119:0677c05_0": "世尊！",
    "T11n0310_119:0677c05_1": "此四入流是世間法。",
    "T11n0310_119:0677c05_2": "世尊！",
    "T11n0310_119:0677c05_3": "唯一入流，於諸入流為最為上，以第一義是為入流、是為歸依、是苦滅諦。",
    "T11n0310_119:0677c07_4": "「世尊！",
    "T11n0310_119:0677c07_5": "生死者依如來藏，以如來藏故說前際不可了知。",
    "T11n0310_119:0677c08_6": "世尊！",
    "T11n0310_119:0677c08_7": "有如來藏故得有生死，是名善說。",
    "T11n0310_119:0677c09_8": "世尊！",
    "T11n0310_119:0677c09_9": "生死者，諸受根滅無間相續未受根起，名為生死。",
    "T11n0310_119:0677c10_10": "世尊！",
    "T11n0310_119:0677c10_11": "生死二法是如來藏，於世俗法名為生死。",
    "T11n0310_119:0677c11_12": "世尊！",
    "T11n0310_119:0677c11_13": "死者諸受根滅，生者諸受根起，如來藏者則不生不死、不昇不墜、離有為相。",
    "T11n0310_119:0677c13_14": "世尊！",
    "T11n0310_119:0677c13_15": "如來藏者常恒不壞，是故世尊！",
    "T11n0310_119:0677c14_16": "如來藏者與不離解脫智藏是依是持，是為建立。",
    "T11n0310_119:0677c15_17": "亦與外離不解脫智諸有為法依持建立。",
    "T11n0310_119:0677c16_18": "世尊！",
    "T11n0310_119:0677c16_19": "若無如來藏者，應無厭苦樂求涅槃。",
    "T11n0310_119:0677c17_20": "何以故？",
    "T11n0310_119:0677c17_21": "於此六識及以所知如是七法，剎那不住不受眾苦，不堪厭離願求涅槃。",
    "T11n0310_119:0677c19_22": "如來藏者，無有前際無生無滅，法受諸苦。",
    "T11n0310_119:0677c20_23": "彼為厭苦，願求涅槃。",
    "T11n0310_119:0677c20_24": "世尊！",
    "T11n0310_119:0677c20_25": "如來藏者，非有我人眾生壽者。",
    "T11n0310_119:0677c21_26": "如來藏者，身見有情、顛倒有情、空見有情，非所行境。",
    "T11n0310_119:0677c22_27": "世尊！",
    "T11n0310_119:0677c22_28": "如來藏者是法界藏，是法身藏、出世間藏、性清淨藏，此本性淨。",
    "T11n0310_119:0677c24_29": "如來藏者如我所解，縱為客塵煩惱所染，猶是不可思議如來境界。",
    "T11n0310_119:0677c25_30": "何以故？",
    "T11n0310_119:0677c26_31": "世尊！",
    "T11n0310_119:0677c26_32": "剎那剎那善不善心客塵煩惱所不能染。",
    "T11n0310_119:0677c27_33": "何以故？",
    "T11n0310_119:0677c27_34": "煩惱不觸心，心不觸煩惱。",
    "T11n0310_119:0677c27_35": "云何不觸法而能得染心？",
    "T11n0310_119:0677c28_36": "世尊！",
    "T11n0310_119:0677c28_37": "由有煩惱有隨染心。",
    "T11n0310_119:0677c29_38": "隨煩惱染難解難了，唯佛世尊為眼、為智、為法根本、為尊、為導、為正法依，如實知見。」",
    "T11n0310_119:0678a02_0": "爾時世尊歎勝鬘夫人言：「善哉善哉，如汝所說。",
    "T11n0310_119:0678a03_1": "性清淨心隨煩惱染，難可了知。",
    "T11n0310_119:0678a03_2": "復次勝鬘！",
    "T11n0310_119:0678a04_0": "有二種法難可了知。",
    "T11n0310_119:0678a04_1": "何等為二？",
    "T11n0310_119:0678a04_2": "謂性清淨心難可了知，彼心為煩惱染亦難了知。",
    "T11n0310_119:0678a05_3": "如此二法，汝及成就大法菩薩乃能聽受，諸餘聲聞由信能解。",
    "T11n0310_119:0678a07_4": "勝鬘！",
    "T11n0310_119:0678a07_5": "若我弟子增上信者，隨順法智，於此法中而得究竟。",
    "T11n0310_119:0678a08_6": "順法智者，觀根識境，觀察業報，觀羅漢眠觀心自在愛樂禪樂，觀聲聞獨覺聖神變通。",
    "T11n0310_119:0678a10_7": "由成就此五善巧觀，現在未來聲聞弟子因增上信隨順法智，善能解了性清淨心煩惱所染而得究竟。",
    "T11n0310_119:0678a12_8": "勝鬘！",
    "T11n0310_119:0678a13_0": "是究竟者為大乘因。",
    "T11n0310_119:0678a13_1": "汝今當知信如來者，於甚深法不生誹謗。」",
    "T11n0310_119:0678a14_2": "爾時勝鬘夫人白佛言：「世尊！",
    "T11n0310_119:0678a15_3": "復有餘義能多利益。",
    "T11n0310_119:0678a15_4": "我當承佛威神之力，演說斯事。」",
    "T11n0310_119:0678a16_5": "佛言：「善哉。",
    "T11n0310_119:0678a16_6": "今恣汝說。」",
    "T11n0310_119:0678a16_7": "勝鬘夫人言：「有三種善男子善女人，於甚深法離自毀傷，生多功德入大乘道。",
    "T11n0310_119:0678a18_8": "何等為三？",
    "T11n0310_119:0678a18_9": "若善男子善女人等，能自成就甚深法智，或有成就隨順法智，或有於此甚深法中不能解了，仰推如來，唯佛所知非我境界。",
    "T11n0310_119:0678a21_10": "除此三種善男子善女人已，諸餘有情於甚深法，隨己所取執著妄說，違背正法習諸外道。",
    "T11n0310_119:0678a23_11": "腐敗種子，設在餘方應往除滅。",
    "T11n0310_119:0678a24_12": "彼腐敗者，一切天人應共摧伏。」",
    "T11n0310_119:0678a25_0": "勝鬘夫人說是語已，與諸眷屬頂禮佛足。",
    "T11n0310_119:0678a25_1": "時佛世尊讚言：「善哉。",
    "T11n0310_119:0678a26_2": "勝鬘！",
    "T11n0310_119:0678a26_3": "於甚深法方便守護，降伏怨敵善能通達。",
    "T11n0310_119:0678a27_4": "汝已親近百千俱胝諸佛如來，能說此義。」",
    "T11n0310_119:0678a28_5": "爾時世尊放勝光明普照大眾，身昇虛空高七多羅量，以神通力足步虛空還舍衛城。",
    "T11n0310_119:0678b01_6": "時勝鬘夫人與諸眷屬，瞻仰世尊目不暫捨，過眼境已歡喜踊躍，遞共稱歎如來功德，一心念佛還無鬪城，勸友稱王建立大乘。",
    "T11n0310_119:0678b04_7": "城中女人七歲已上化以大乘，友稱大王亦以大乘化諸男子七歲已上，舉國人民無不學者。",
    "T11n0310_119:0678b07_0": "爾時世尊入逝多林，告尊者阿難及念天帝。",
    "T11n0310_119:0678b08_0": "時天帝釋與諸眷屬應念而至住於佛前。",
    "T11n0310_119:0678b08_1": "爾時世尊告帝釋言：「憍尸迦！",
    "T11n0310_119:0678b09_2": "汝當受持此經演說開示，為三十三天得安樂故。」",
    "T11n0310_119:0678b10_3": "復告阿難：「汝亦受持，為諸四眾分別演說。」",
    "T11n0310_119:0678b11_4": "時天帝釋白佛言：「世尊！",
    "T11n0310_119:0678b12_5": "當何名斯經？",
    "T11n0310_119:0678b12_6": "云何奉持？」",
    "T11n0310_119:0678b12_7": "佛告天帝：「此經成就無邊功德，一切聲聞獨覺力不能及，況餘有情。",
    "T11n0310_119:0678b14_8": "憍尸迦當知，此經甚深微妙大功德聚，今當為汝略說其名。",
    "T11n0310_119:0678b15_9": "諦聽諦聽，善思念之。」",
    "T11n0310_119:0678b16_10": "時天帝釋及尊者阿難白言：「善哉世尊！",
    "T11n0310_119:0678b17_0": "唯然受教。」",
    "T11n0310_119:0678b17_1": "佛言：「此經讚歎如來真實功德，應如是持；說不思議十種弘誓，應如是持；以一大願攝一切願，應如是持；說不思議攝受正法，應如是持；說入一乘，應如是持；說無邊諦，應如是持；說如來藏，應如是持；說佛法身，應如是持；說空性義隱覆真實，應如是持；說一諦義，應如是持；說常住不動寂靜一依，應如是持；說顛倒真實，應如是持；說自性清淨心煩惱隱覆，應如是持；說如來真子，應如是持；說勝鬘夫人正師子吼，應如是持。",
    "T11n0310_119:0678b26_2": "復次憍尸迦！",
    "T11n0310_119:0678b27_3": "此經所說斷一切疑，決定了義入一乘道。",
    "T11n0310_119:0678b28_4": "憍尸迦！",
    "T11n0310_119:0678b28_5": "今以所說勝鬘夫人師子吼經付囑於汝，乃至法住，於十方界開示演說。」",
    "T11n0310_119:0678b29_6": "天帝釋言：「善哉世尊！",
    "T11n0310_119:0678c01_7": "唯然受教。」",
    "T11n0310_119:0678c01_8": "時天帝釋、尊者阿難，及諸大會天、人、阿修羅、健闥婆等，聞佛所說，皆大歡喜，信受奉行。",
    "T11n0310_119:0678c04_0": "大寶積經卷第一百一十九"
}