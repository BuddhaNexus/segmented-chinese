{
    "T09n0278_025:0555b04_0": "大方廣佛華嚴經卷第二十五",
    "T09n0278_025:0555b06_0": "東晉天竺三藏佛馱跋陀羅譯",
    "T09n0278_025:0555b07_0": "◎十地品第二十二之三",
    "T09n0278_025:0555b08_0": "　諸菩薩聞是，　　第四地行法，　心皆懷喜悅，　　踊躍無有量。",
    "T09n0278_025:0555b10_0": "　雨天眾寶華，　　雰雰如雪下，　咸讚言善哉，　　金剛藏大士。",
    "T09n0278_025:0555b12_0": "　他化自在王，　　與諸眷屬等，　於上虛空中，　　心皆大歡喜。",
    "T09n0278_025:0555b14_0": "　放眾妙光明，　　作天諸妓樂，　歌歎佛功德，　　及諸菩薩眾。",
    "T09n0278_025:0555b16_0": "　天諸采女等，　　各以清妙音，　同聲稱讚佛，　　而說如是言：「世尊久遠來，　　勤苦所求願，　無上正真道，　　於今始乃得。",
    "T09n0278_025:0555b20_0": "　利益天人者，　　久乃得奉見，　釋迦牟尼佛，　　今至於天宮。",
    "T09n0278_025:0555b22_0": "　從久遠已來，　　大海相始動，　久遠無量世，　　今乃放妙光。",
    "T09n0278_025:0555b24_0": "　眾生從久遠，　　今始得安樂，　久乃方得聞，　　大慈悲德音。",
    "T09n0278_025:0555b26_0": "　度諸功德岸，　　久遠今乃值，　聖王能悉破，　　憍慢我心等。",
    "T09n0278_025:0555b28_0": "　無比可恭敬，　　而今得供養，　能開諸天道，　　使得一切智。",
    "T09n0278_025:0555c01_0": "　世尊甚清淨，　　無量如虛空，　不染於世法，　　如蓮華在水。",
    "T09n0278_025:0555c03_0": "　處世最高大，　　猶如巨海中，　須彌大山王，　　是故歡喜禮。」",
    "T09n0278_025:0555c05_0": "　如是諸天女，　　各以眾妙音，　敬心歌頌已，　　默然而觀佛。",
    "T09n0278_025:0555c07_0": "　解脫月菩薩，　　請金剛藏言：「願說得五地，　　行相之因緣。」",
    "T09n0278_025:0555c09_0": "金剛藏菩薩語解脫月菩薩言：「佛子！",
    "T09n0278_025:0555c09_1": "菩薩摩訶薩已具足第四地，欲得第五地，當以十平等心。",
    "T09n0278_025:0555c11_2": "何等為十？",
    "T09n0278_025:0555c11_3": "一、過去佛法平等；二、未來佛法平等；三、現在佛法平等；四、戒淨平等；五、心淨平等；六、除見疑悔淨平等；七、道非道淨平等；八、行知見淨平等；九、諸菩提分法轉勝淨平等；十、化眾生淨平等。",
    "T09n0278_025:0555c15_4": "菩薩以是十平等心得入第五地。",
    "T09n0278_025:0555c16_5": "菩薩住難勝地，善修菩提法故、深心清淨故、求轉勝道故、則能得佛；是菩薩得大願力故、慈悲心不捨一切故、得念慧道力故、修習福慧不捨故、出生方便故、欲得轉勝道上地明觀法故、受諸佛神力所護故、生定不退心故，如實知是苦聖諦，是苦集諦，是苦滅諦，是苦滅道諦；是菩薩善知世諦，善知第一義諦，善知相諦，善知差別諦，善知說諦，善知事諦，善知生起諦，善知盡無生諦，善知入道諦，善知一切菩薩次第成就諸地起如來智諦。",
    "T09n0278_025:0555c26_6": "菩薩隨眾生意令歡喜故，知世諦；究竟一乘故，知第一義諦；分別諸法自相故，知相諦；諸法各異故，知差別諦；分別陰、界、入故，知說諦；以身心苦惱故，知苦諦；諸趣生相續故，知集諦；畢竟滅一切惱故，知滅諦；至不二法故，知道諦；以一切種智，知一切法次第成一切菩薩地故，知如來智諦；以信解力故，知非得無盡諦智。",
    "T09n0278_025:0556a05_7": "菩薩如是以此諸諦智，如實知一切有為法，虛偽誑詐，假住須臾，誑惑凡人；菩薩爾時於眾生中大悲轉勝，生大慈光明。",
    "T09n0278_025:0556a08_8": "得如是智慧力，不捨一切眾生，常求佛智慧，如實觀一切有為法，先際、後際，知眾生從先際無明有愛故生，流轉生死，於五陰歸處不能動發，增苦惱聚，是中無我、無我所、無眾生、無人、無知者、無壽命者，後際亦如是；如是無所有，而愚癡貪著，不知究竟有出無出。",
    "T09n0278_025:0556a14_9": "又作是念：『凡夫、眾生，甚為可怪，無明癡故，有無量身，已滅、今滅、當滅，如是生死，不能於身生厭離想，轉更增長五道苦輪，生死水漂不能得返；歸五陰舍，不能捨離；不知不畏四大毒蛇，不能拔出憍慢見箭，不能滅除貪恚癡火，不能破壞無明愚闇，不能乾竭愛著大海，不求十力大聖導師，常隨魔意於生死城，常為諸惡覺觀所轉。",
    "T09n0278_025:0556a22_10": "如是苦惱孤窮眾生，無有救者，無有舍者，無有究竟道者，唯我一人，獨無等侶，修集福慧，以是資糧，令此眾生住畢竟淨，乃至得一切法中無礙智力；如是思惟從正觀生於智力，發願所作一切善根，皆為度眾生故，為一切眾生求安樂故，為利益一切眾生故，為解脫一切眾生故，為一切眾生無苦惱故，為一切眾生無麁惡故，為一切眾生心清淨故，為調伏一切眾生故，為滅一切眾生諸憂惱苦滿其願故。』",
    "T09n0278_025:0556b04_0": "是菩薩住難勝地，不忘諸法故，名為念者；決定智慧故，名為智者；知經書意次第故，名為有道者；自護護彼故，名為有慚愧者；不捨持戒故，名為堅心者；善思惟是處非處故，名為覺者；不隨他故，名為隨智者；善分別諸法章句義故，名為隨慧者；善修禪定故，名為得神通者；隨世間法行故，名為方便者；善集福德資糧故，名為無厭足者；常求智慧因緣故，名為不捨者；集大慈大悲因緣故，名為無疲倦者；常正憶念故，名為遠離破戒者；深心求佛十力、四無所畏、十八不共法故，名為常念佛法者；常令眾生離惡修善故，名為莊嚴佛國者；種諸福德莊嚴三十二相、八十種好故，名為行種種善業者；求莊嚴佛身、口、意故，名為常行精進者；供養一切說法菩薩故，名為樂大恭敬者；一切菩薩方便中心無礙故，名為心無礙者；常樂教化眾生故，名為晝夜遠離餘心者。",
    "T09n0278_025:0556b22_1": "「菩薩如是行時，以布施教化眾生，愛語、利益、同事亦教化眾生；又以色身示現教化眾生，亦以說法教化眾生，亦示諸菩薩行事教化眾生，亦示諸佛大事教化眾生，亦示生死過惡教化眾生，亦示諸佛智慧利益教化眾生。",
    "T09n0278_025:0556b27_2": "菩薩如是修習，以大神力，種種因緣方便道，教化眾生。",
    "T09n0278_025:0556b28_3": "是菩薩雖種種因緣方便，心常在佛，不失善根，又復常求轉勝利益眾生法。",
    "T09n0278_025:0556c01_4": "是菩薩利益眾生故，知世所有經書、技藝、文章、算數，金石諸性，治病醫方，乾消癩病，鬼著蠱毒等，妓樂、歌舞、戲笑、歡娛、國土、城郭、聚落、室宅、園林、池觀、華果、藥草、金銀、瑠璃、珊瑚、琥珀、硨磲、碼碯、示諸寶聚，日月、五星、二十八宿、占相吉凶、地動夢怪，身中諸相，布施、持戒攝伏其心，禪定、神通、四無量心、四無色定，諸不惱亂，安眾生事，哀眾生故，出如此法，令入諸佛無上之法。",
    "T09n0278_025:0556c10_5": "菩薩住難勝地，值數百千萬億佛，恭敬供養，尊重讚歎，衣服、飲食、臥具、醫藥、親近聽法、聞法出家而為法師，說法利益，得轉勝多聞三昧，乃至過百千萬億劫而不忘失，一切福德善根，轉勝明淨。",
    "T09n0278_025:0556c15_0": "譬如成鍊真金、硨磲，磨瑩其光轉勝。",
    "T09n0278_025:0556c15_1": "菩薩住是地中，方便智慧力故，功德善根轉淨明勝，下地不及；又如日月星宿諸天宮殿，風持令去，不失法度。",
    "T09n0278_025:0556c18_2": "如是菩薩住難勝地，以方便思惟故，福德善根轉倍明淨，而不取證，亦不疾成於無上道。",
    "T09n0278_025:0556c20_3": "佛子！",
    "T09n0278_025:0556c20_4": "是名略說菩薩難勝地。",
    "T09n0278_025:0556c21_5": "菩薩住是地中，多作兜率陀天王，諸根猛利，悉能摧伏一切外道有所作業，布施、愛語、利益、同事皆不離念佛，不離念法，乃至不離念具足一切種智；常生是心：『我當於一切眾生為首、為勝，乃至於一切眾生為依止者。』",
    "T09n0278_025:0556c26_6": "佛子！",
    "T09n0278_025:0556c26_7": "是菩薩若欲勤行精進，須臾之間，得千億三昧，乃至能示千億菩薩，以為眷屬。",
    "T09n0278_025:0556c28_8": "若以願力神通自在，復過是數若干百千萬億劫不可計知。」",
    "T09n0278_025:0557a01_0": "時，金剛藏菩薩欲重明此義，以偈頌曰：「諸菩薩具足，　　四地行法已，　思惟三世佛，　　戒心除疑悔，　道非道知見，　　菩提化眾生，　如是平等觀，　　得入第五地。",
    "T09n0278_025:0557a06_0": "　四念處為弓，　　信五根為箭，　四正勤為馬，　　四如意為車，　五力以為鎧，　　破諸煩惱賊，　勇健不退轉，　　直入第五地。",
    "T09n0278_025:0557a10_0": "　慚愧無垢衣，　　淨戒以為香，　七覺為華鬘，　　禪定為塗香，　智慧與方便，　　種種念莊嚴，　如是則得入，　　陀羅尼園林。",
    "T09n0278_025:0557a14_0": "　四如意為足，　　正念為頭項，　慈悲明淨眼，　　利智慧為牙，　以空無我吼，　　破諸煩惱賊，　如是人師子，　　能入第五地。",
    "T09n0278_025:0557a18_0": "　是菩薩已得，　　住於第五地，　轉修勝淨法，　　皆為佛道故，　常行慈悲心，　　未曾有厭倦，　常為修習此，　　第五地行法。",
    "T09n0278_025:0557a22_0": "　深集二資糧，　　福德及智慧，　種種方便力，　　上地明觀法，　常為佛所護，　　得成於念慧，　次第能善觀，　　如實知諸諦。",
    "T09n0278_025:0557a26_0": "　苦集滅止道，　　世相第一事，　說生起差別，　　無生如來智，　如是觀諸諦，　　心微妙清淨，　雖未能逮得，　　無障礙解脫。",
    "T09n0278_025:0557b01_0": "　以能有智慧，　　及與信力故，　得勝於一切，　　世間諸智慧。",
    "T09n0278_025:0557b03_0": "　如是觀諸諦，　　悉知有為法，　虛偽不真實，　　無一堅固相。",
    "T09n0278_025:0557b05_0": "　能得於諸佛，　　慈悲光明分，　為諸眾生故，　　專心求佛慧。",
    "T09n0278_025:0557b07_0": "　知有為先後，　　眾生甚可愍，　墮在無明闇，　　愛因緣所繫。",
    "T09n0278_025:0557b09_0": "　是菩薩能滅，　　世間之苦惱，　知法無壽者，　　猶如草木等。",
    "T09n0278_025:0557b11_0": "　眾生常以二，　　煩惱因緣故，　從於先世來，　　後世亦如是。",
    "T09n0278_025:0557b13_0": "　相續不斷絕，　　不能盡苦邊，　於此生愍傷，　　我當度脫之。",
    "T09n0278_025:0557b15_0": "　不能出五陰，　　不畏四大害，　不拔諸邪箭，　　不滅三毒火，　不除無明闇，　　墮在大愛海，　無有智慧眼，　　離大導師故。",
    "T09n0278_025:0557b19_0": "　知如是事已，　　轉加勤精進，　有所作起業，　　皆為度眾生。",
    "T09n0278_025:0557b21_0": "　常住正念慧，　　有道有慚愧，　堅心覺隨智，　　轉更令增益。",
    "T09n0278_025:0557b23_0": "　修福慧無厭，　　持戒不羸弱，　求多聞無倦，　　正修淨佛土。",
    "T09n0278_025:0557b25_0": "　種相好音聲，　　因緣無厭足，　所作諸善業，　　皆為利眾生。",
    "T09n0278_025:0557b27_0": "　為利世間故，　　造立經書等，　金石性醫方，　　歌舞戲笑事，　堂閣及園林，　　衣服諸飲食，　示種種寶聚，　　令眾得歡喜。",
    "T09n0278_025:0557c02_0": "　占日月五星，　　及二十八宿，　地動吉凶相，　　夢書諸怪事，　布施淨戒等，　　離欲修禪定，　四無量神通，　　安樂世間故。",
    "T09n0278_025:0557c06_0": "　大智慧菩薩，　　得此難勝地，　供養萬億佛，　　從佛而聽法。",
    "T09n0278_025:0557c08_0": "　所修諸善根，　　皆悉得明淨，　猶如硨磲寶，　　瑩磨於真金。",
    "T09n0278_025:0557c10_0": "　譬如寶宮殿，　　風持不失法，　世法所不染，　　如蓮華在水。",
    "T09n0278_025:0557c12_0": "　菩薩住是地，　　多作兜率王，　諸根轉猛利，　　破諸外道見。",
    "T09n0278_025:0557c14_0": "　所作諸善業，　　皆為佛智慧，　得佛力無畏，　　能度諸眾生。",
    "T09n0278_025:0557c16_0": "　是菩薩勤修，　　轉勝精進力，　即能得千億，　　深妙諸三昧。",
    "T09n0278_025:0557c18_0": "　供養千億佛，　　動千億世界，　隨其所願力，　　過是數無量。",
    "T09n0278_025:0557c20_0": "　如是第五地，　　種種諸方便，　上智慧大人，　　如法解說竟。」",
    "T09n0278_025:0557c21_1": "◎◎第六地　諸菩薩聞說，　　上地之行相，　在於虛空中，　　雨眾妙珍寶，　放清淨光明，　　供養於世尊，　咸讚言善哉，　　善哉金剛藏。",
    "T09n0278_025:0557c27_0": "　無量億諸天，　　心皆大歡喜，　於上虛空中，　　雨種種珍寶，　光明相綺錯，　　微妙甚可樂，　香華諸瓔珞，　　幡蓋散佛上，　他化自在王，　　與諸眷屬等，　雨眾妙寶物，　　雰雰如雪下，　歌頌供養佛，　　稱歎金剛藏，　咸讚言善哉，　　快說諸地行。",
    "T09n0278_025:0558a06_0": "　千萬億天女，　　於上虛空中，　作天眾妓樂，　　歌歎佛功德。",
    "T09n0278_025:0558a08_0": "　咸作如是言：　　「如來之所說，　微妙無有量，　　能滅諸煩惱。",
    "T09n0278_025:0558a10_0": "　諸法本性空，　　無有毫末相，　空無有分別，　　同若如虛空。",
    "T09n0278_025:0558a12_0": "　無有去住相，　　亦無有戲論，　本來常清淨，　　如如無分別。",
    "T09n0278_025:0558a14_0": "　若人能通達，　　一切諸法性，　於有於無中，　　其心不動搖。",
    "T09n0278_025:0558a16_0": "　但以大悲心，　　為度諸眾生，　是名諸佛子，　　從佛口法生。",
    "T09n0278_025:0558a18_0": "　常行於布施，　　利益諸眾生，　本來雖清淨，　　持戒而堅心，　雖本心無傷，　　而行於忍辱，　雖知法性離，　　而行於精進，　雖先滅煩惱，　　而入於諸禪，　雖先解法空，　　而分別諸法。",
    "T09n0278_025:0558a24_0": "　寂滅智雖多，　　而求利世間，　能滅諸惡者，　　名之為大人。」",
    "T09n0278_025:0558a26_0": "　如是諸天女，　　百千種妙音，　稱讚歌頌已，　　默然而觀佛。",
    "T09n0278_025:0558a28_0": "　解脫月菩薩，　　請金剛藏言：「當以何行相，　　得成第六地？」",
    "T09n0278_025:0558b01_0": "金剛藏菩薩言：「佛子！",
    "T09n0278_025:0558b01_1": "菩薩摩訶薩已具足五地，欲入六地，當以十平等法。",
    "T09n0278_025:0558b02_2": "何等為十？",
    "T09n0278_025:0558b03_0": "一、以無性故，一切法平等；二、以無相故，一切法平等；三、以無生故，一切法平等；四、以無成故，一切法平等；五、以本來清淨故，一切法平等；六、以無戲論故，一切法平等；七、以不取不捨故，一切法平等；八、以離故，一切法平等；九、以幻夢影響水中月故，一切法平等；十、以有無不二故，一切法平等。",
    "T09n0278_025:0558b09_1": "菩薩以是十平等法，得入第六地。",
    "T09n0278_025:0558b10_2": "菩薩如是觀一切法性能忍，隨順得第六地，無生法忍雖未現前，心已成就明利順忍。",
    "T09n0278_025:0558b12_3": "是菩薩觀一切法如是相，大悲為首，增長大悲故，觀世間生滅相。",
    "T09n0278_025:0558b14_4": "作是念：『世間所有受身生處，皆以貪著我故，若離著我則無生處；一切凡夫常隨邪念，行邪妄道，愚癡所盲，貪著於我，習起三行，罪行、福行、不動行，以是行故，起有漏心種子，有漏有取心故，起生死身；所謂業為地，識為種子，無明覆蔽，愛水為潤，我心溉灌，種種諸見，令得增長；生名色芽，因名色故生諸根，諸根合故有觸，從觸生受，樂受故生愛，愛增長故有取，取因緣故有有，於有起五陰身名為生，五陰變名為老，五陰滅名為死，老死因緣，有憂悲熱惱眾苦聚集；是十二因緣無有集者，無有散者，緣合則有，緣散則無。』",
    "T09n0278_025:0558b26_5": "菩薩如是於六地中，隨順觀十二因緣。",
    "T09n0278_025:0558b27_6": "「又作是念：『不如實知第一義故有無明，無明起業是名行，依行有初識，與識共生有四取陰，依止取陰有名色，名色成就有六入，根塵合故有觸，觸因緣生受，貪樂受名為愛，愛增長名為取，從取起業名為有，業報五陰名為生，五陰變名為老，五陰壞名為死；死別離時，貪著心熱名為悲；發聲啼哭，五識為苦，意識為憂，憂苦轉多名為惱；如是但生大苦積聚。",
    "T09n0278_025:0558c07_7": "是十二因緣，無我、無我所，無作者、無使作者，若有作者則有作事，若無作者則無作事，第一義中無作者、無作事。』",
    "T09n0278_025:0558c09_8": "「又作是念：『三界虛妄但是心作；十二緣分是皆依心，所以者何？",
    "T09n0278_025:0558c11_9": "隨事生欲心，是心即是識，事是行，行誑心故名無明，識所依處名名色，名色增長名六入，三事和合有觸，觸共生名受，貪著所受名為愛，愛不捨名為取，彼和合故名為有，有所起名為生，生變名為老，老壞名為死。",
    "T09n0278_025:0558c16_10": "又無明有二種作：一者、緣中癡，二者、為行作因；行亦有二種作：一者、生未來世果報，二者、與識作因；識亦有二種作：一者、能受生，二者、與名色作因；名色亦有二種作：一者、令識起相續，二者、與六入作因；六入亦有二種作：一者、能緣六塵，二者、能與觸作因；觸亦有二種作：一者、能觸所緣，二者、能與受作因；受亦有二種作：一者、覺憎愛事，二者、與愛作因；愛亦有二種作：一者、於可染中生貪心，二者、與取作因；取亦有二種作：一者、能增長煩惱，二者、與有作因；有亦有二種作：一者、能於餘道中生，二者、與生作因；生亦有二種作：一者、能起五陰，二者、與老作因；老亦有二種作：一者、令諸根熟，二者、與死作因；死亦有二種作：一者、壞五陰身，二者、以不見知故而令相續不絕。",
    "T09n0278_025:0559a03_11": "又無明緣諸行者，無明令行不斷，助成行故；行緣識者，令識不斷，助成識故；識緣名色者，令名色不斷，助成名色故；乃至生緣老死，憂悲苦惱者，令死不斷，助成死故；無明滅故，則諸行滅，乃至生滅故，老死憂悲苦惱滅，因滅故果亦滅。",
    "T09n0278_025:0559a09_12": "又無明、愛、取是三分不斷煩惱道，行有二分不斷業道，餘因緣分不斷苦道，先、後際相續故，是三道不斷，是三道離我、我所而有生滅。",
    "T09n0278_025:0559a12_13": "又無明及行是過去事，識、名色、六入、觸、受是現在事，愛、取、有、生、老死是未來事，於是有三世轉；無明滅故諸行滅，名為斷三世相續說。",
    "T09n0278_025:0559a15_14": "又十二因緣說名三苦：無明、行、識、名色、六入，名為行苦，觸、受名為苦苦，愛、取、有、生、老死、憂、悲、苦、惱名為壞苦；無明滅故，諸行滅，乃至生滅故，老死滅，名為斷三苦相續說。",
    "T09n0278_025:0559a19_15": "又因無明諸行生，無明滅諸行滅，以諸行性空故，餘亦如是。",
    "T09n0278_025:0559a20_16": "無明因緣諸行生，以生縛說，無明滅故諸行滅，以滅縛說，餘亦如是。",
    "T09n0278_025:0559a22_17": "又無明因緣諸行生，是隨順無所有觀說，無明滅諸行滅，是隨順盡觀說，餘亦如是。",
    "T09n0278_025:0559a24_18": "如是逆順十種觀十二因緣法，所謂：因緣分次第，心所攝，自助成法，不相捨離，隨三道行，分別先、後際，三苦差別，從因緣起，生滅縛，無所有盡觀。』",
    "T09n0278_025:0559a28_0": "「是菩薩隨十二因緣，無我、無人、無眾生、無壽命者、離作者、使作者、無主，屬眾因緣，如是觀時，空解脫門現在前；滅此事餘不相續故，無相解脫門現在前；知此二種，更不樂有，唯大悲心，教化眾生，無願解脫門現在前；菩薩修行三解脫門，離彼我相，離作者、受者相，離有、無相，悲心轉增，以悲心故，勤行精進，未滿菩提法，欲令滿足。",
    "T09n0278_025:0559b06_1": "菩薩作是念：『有為法和合故增，離散則減；緣具故增，不具則減；我知有為法過故，不應和合具諸因緣；化眾生故，亦不畢竟滅有為法。",
    "T09n0278_025:0559b10_2": "菩薩如是知有為法無性，離堅固相，無生無滅，與大慈悲和合，不捨眾生即得無障礙般若波羅蜜光明現在前；得是智慧具足，修集阿耨多羅三藐三菩提因緣，而不住有為法；觀有為法性寂滅相，亦不住其中，欲具足無上菩提法故。』",
    "T09n0278_025:0559b15_3": "「菩薩住現前地，得勝空三昧、性空三昧、第一義空三昧、究竟空三昧、大空三昧、合空三昧、生空三昧、如實離虛妄空三昧、略空三昧、離分別不分別空三昧，如是等萬空三昧門現在前，無相、無願三昧亦如是。",
    "T09n0278_025:0559b20_4": "是菩薩住現前地，深心、決定心、真心、甚深心、不轉心、不捨心、廣心、無邊心、樂智心、慧方便和合心，如是等心轉勝增長，隨順阿耨多羅三藐三菩提，一切論師不能傾動；入於智地，轉聲聞、辟支佛地，決定向佛智，一切眾魔及諸煩惱所不能壞；安住菩薩智慧明中，修空、無相、無願解脫門，專以智慧方便行助菩提法。",
    "T09n0278_025:0559b28_5": "是菩薩住現前地，於般若波羅蜜偏勝，得明上順忍，以順是法無有違逆。",
    "T09n0278_025:0559c01_6": "「菩薩住現前地，得見數百千萬億佛，恭敬供養，尊重讚歎，衣服、飲食、臥具、醫藥，親近諸佛於諸佛所聽受正法，如說修行令佛歡喜，是人轉勝，知佛法藏，乃至無量百千萬億劫，一切善根，轉妙明淨。",
    "T09n0278_025:0559c05_7": "譬如真金，以瑠璃磨瑩，光色轉勝；菩薩住現前地，以慧方便故，一切善根轉勝明淨，餘地不及。",
    "T09n0278_025:0559c08_0": "譬如月明，能令眾生身得清涼，四種風吹，不能遏絕，菩薩住現前地，善根轉勝，能滅眾生煩惱之火，四種惡魔所不能壞。",
    "T09n0278_025:0559c10_1": "諸佛子！",
    "T09n0278_025:0559c11_2": "是名略說菩薩現前地。",
    "T09n0278_025:0559c11_3": "菩薩住是地，多作善化自在天王，智慧猛利，能破一切增上慢者、聲聞問難，不能窮盡，有所施作，布施、愛語、利益、同事皆不離念佛，不離念法，乃至不離念具足一切種智。",
    "T09n0278_025:0559c15_4": "常生是心：『我當於一切眾生為首、為勝，乃至於一切眾生為依止者。』",
    "T09n0278_025:0559c17_5": "是菩薩若欲勤行精進於須臾間，得百千億三昧，乃至能示百千億菩薩以為眷屬。",
    "T09n0278_025:0559c19_6": "若以願力能過是數若干百千萬億劫不可計知。」",
    "T09n0278_025:0559c20_7": "時，金剛藏菩薩欲重明此義，以偈頌曰：「諸菩薩已得，　　具足五地行，　知諸法無性，　　無相無生滅。",
    "T09n0278_025:0559c24_0": "　本來常清淨，　　無有諸戲論，　諸法常離相，　　不取亦不捨，　性空猶如幻，　　離二無分別，　隨順如是行，　　得入第六地。",
    "T09n0278_025:0559c28_0": "　住明利順忍，　　以智慧力故，　觀察於一切，　　世間生滅相。",
    "T09n0278_025:0560a01_0": "　悉知諸世間，　　皆從無明有，　無明若滅者，　　則無有世間。",
    "T09n0278_025:0560a03_0": "　觀察因緣法，　　隨順第一義，　而不壞緣報，　　所作及假名，　如實無作者，　　亦無有受者，　如是觀有為，　　如雲無實事。",
    "T09n0278_025:0560a07_0": "　不知真諦義，　　名之為無明，　從是則生思，　　身口業行果。",
    "T09n0278_025:0560a09_0": "　從行故有識，　　即生於名色，　如是次第起，　　生死苦惱聚。",
    "T09n0278_025:0560a11_0": "　了達於三界，　　但從貪心有，　知十二因緣，　　在於一心中。",
    "T09n0278_025:0560a13_0": "　如是則生死，　　但從心而起，　心若得滅者，　　生死則亦盡。",
    "T09n0278_025:0560a15_0": "　無明二種作，　　緣癡作於業，　乃至於老死，　　壞散五陰聚。",
    "T09n0278_025:0560a17_0": "　從於此事邊，　　具出於苦惱，　是事若盡者，　　苦惱則亦滅。",
    "T09n0278_025:0560a19_0": "　無明若具足，　　相續則不滅，　因緣若盡者，　　相續則亦斷。",
    "T09n0278_025:0560a21_0": "　無明及愛取，　　即是煩惱道，　行及有是業，　　餘分則是苦。",
    "T09n0278_025:0560a23_0": "　癡行為過去，　　識名色六入，　觸受是現在，　　餘則未來世。",
    "T09n0278_025:0560a25_0": "　癡業識名色，　　六入名為行，　觸受是苦苦，　　餘分則是壞。",
    "T09n0278_025:0560a27_0": "　癡從眾緣生，　　則有於諸縛，　眾緣若滅者，　　諸縛則亦斷。",
    "T09n0278_025:0560b01_0": "　從因而生果，　　因滅則果滅，　如是觀諸法，　　自性則皆空。",
    "T09n0278_025:0560b03_0": "　隨順於無明，　　則有諸世間，　若能不隨順，　　是則斷於有。",
    "T09n0278_025:0560b05_0": "　從是則有是，　　是無則無是，　如是十種觀，　　甚深因緣法。",
    "T09n0278_025:0560b07_0": "　因緣分次第，　　去來及現在，　作不捨一心，　　分別有三道。",
    "T09n0278_025:0560b09_0": "　三種苦差別，　　生滅於縛法，　無所有及盡，　　能行逆順觀。",
    "T09n0278_025:0560b11_0": "　菩薩如是入，　　十二因緣法，　知空如夢幻，　　無作者受者。",
    "T09n0278_025:0560b13_0": "　如是觀因緣，　　智者修於空，　事滅不相續，　　入於無相行。",
    "T09n0278_025:0560b15_0": "　知此二虛假，　　於中無所願，　但以大悲心，　　愍度於眾生。",
    "T09n0278_025:0560b17_0": "　如是諸大士，　　修習解脫門，　悲心愛樂佛，　　無量諸功德。",
    "T09n0278_025:0560b19_0": "　知諸有為法，　　皆從和合有，　得萬空三昧，　　無相無願定。",
    "T09n0278_025:0560b21_0": "　智慧轉增進，　　入於上順忍，　得於諸菩薩，　　無礙智解脫。",
    "T09n0278_025:0560b23_0": "　如是諸善根，　　轉勝利明淨，　供養無量佛，　　諸佛所稱讚。",
    "T09n0278_025:0560b25_0": "　於諸如來所，　　出家學佛道，　入諸佛法藏，　　善根轉增長。",
    "T09n0278_025:0560b27_0": "　猶以瑠璃寶，　　瑩磨於真金，　光明轉清淨，　　餘所不能及。",
    "T09n0278_025:0560c01_0": "　如月行虛空，　　清涼被一切，　四種風所吹，　　不能令遏絕。",
    "T09n0278_025:0560c03_0": "　菩薩智慧光，　　滅諸煩惱火，　四魔不能壞，　　其義亦如是。",
    "T09n0278_025:0560c05_0": "　菩薩住是地，　　多作善化王，　諸根悉猛利，　　能破增上慢。",
    "T09n0278_025:0560c07_0": "　所作諸善業，　　皆悉隨智慧，　聲聞諸問難，　　不能得窮盡。",
    "T09n0278_025:0560c09_0": "　是佛子若欲，　　如是勤精進，　須臾即能得，　　百千億三昧。",
    "T09n0278_025:0560c11_0": "　見於百千億，　　十方世界佛，　如秋清涼時，　　月光明淨好。",
    "T09n0278_025:0560c13_0": "　如是第六地，　　深妙難知見，　聲聞所不了，　　大士略說竟。」",
    "T09n0278_025:0560c15_0": "第七地",
    "T09n0278_025:0560c16_0": "　爾時諸天眾，　　在於虛空中，　雨香華珍寶，　　如雲散佛上。",
    "T09n0278_025:0560c18_0": "　踊躍發妙音，　　咸讚言善哉：「善哉金剛藏，　　善知第一義，　無量功德聚，　　人中之蓮華。",
    "T09n0278_025:0560c21_0": "　說此上妙行，　　利益諸世間。」",
    "T09n0278_025:0560c22_0": "　他化自在王，　　雨光明寶華，　雰雰而供養，　　除憂煩惱者。",
    "T09n0278_025:0560c24_0": "　諸天及天王，　　咸發如是言：「若聞此地義，　　則為得大利。」",
    "T09n0278_025:0560c26_0": "　時作百千種，　　上妙諸妓樂，　諸天女稱讚，　　承佛神力故。",
    "T09n0278_025:0560c28_0": "「諸佛最寂滅，　　能轉惡為善，　一切諸世間，　　皆所共恭敬。",
    "T09n0278_025:0561a02_0": "　雖出過世間，　　而示世間法，　知身同實相，　　而示種種身。",
    "T09n0278_025:0561a04_0": "　雖以諸言音，　　演說寂滅法，　而知於語言，　　無有音聲相。",
    "T09n0278_025:0561a06_0": "　能過百千土，　　上妙供諸佛，　知身佛國土，　　離相智自在。",
    "T09n0278_025:0561a08_0": "　雖教化眾生，　　而無彼我想，　廣集大功德，　　不於中起著。",
    "T09n0278_025:0561a10_0": "　以見取相故，　　三毒火然世，　不取一切相，　　慈悲起精進。」",
    "T09n0278_025:0561a12_0": "　諸天及天女，　　歡喜設供養，　如是讚歎已，　　默然而觀佛。",
    "T09n0278_025:0561a14_0": "　解脫月菩薩。",
    "T09n0278_025:0561a14_1": "　　請金剛藏言：「大眾皆清淨，　　願說七地行。」",
    "T09n0278_025:0561a16_0": "金剛藏菩薩言：「佛子！",
    "T09n0278_025:0561a16_1": "菩薩摩訶薩已具足第六地，欲入第七地，從方便慧，起十妙行。",
    "T09n0278_025:0561a17_2": "何等為十？",
    "T09n0278_025:0561a18_3": "善修空無相、無願，而以慈悲心處在眾生；隨諸佛平等法，而不捨供養諸佛；常樂思惟空智門，而廣修集福德資糧；遠離三界，而莊嚴三界；畢竟寂滅諸煩惱焰，而為眾生起滅貪恚癡煩惱焰法；隨順諸法如幻、如夢、如水中月不二相，而起分別種種煩惱及不失業果報；知一切佛國土空如虛空，皆是離相，而起淨國土行；知一切佛法身、無身，而起色身三十二相、八十種好以自莊嚴；知諸佛音聲不可說寂滅相，而隨一切起種種莊嚴音聲；知諸佛於一念中通達三世，而知種種相、種種時、種種劫得阿耨多羅三藐三菩提；隨眾生信解，作如是說，是名從慧方便生十妙行。",
    "T09n0278_025:0561b04_4": "菩薩摩訶薩修此妙行，如是方便慧現前故，名為入七地。",
    "T09n0278_025:0561b05_5": "「是菩薩住七地，入無量眾生界，入無量諸佛教化眾生法，入無量世界，入諸佛無量清淨國土，入無量諸法差別，入無量諸佛智得無上道，入無量諸劫數，入無量諸佛通達三世，入無量眾生欲樂差別，入無量諸佛色身別異，入無量諸佛知眾生志行諸根差別，入無量諸佛音聲語言令眾生歡喜，入無量眾生心、心所行差別，入無量諸佛隨智慧行，入示無量聲聞乘信解，入諸佛無量說道因緣令眾生信解，入無量辟支佛智慧習成，入諸佛無量甚深智慧所說，入諸菩薩無量所行道，入諸佛無量所說大乘集成事令眾生得入。",
    "T09n0278_025:0561b17_6": "菩薩作是念：『如是諸佛有無量無邊大勢力，如是勢力，我應修集，得此勢力，不以分別。』",
    "T09n0278_025:0561b20_0": "菩薩如是智慧思惟，修習大方便慧，安住佛智，以不動法故。",
    "T09n0278_025:0561b21_1": "常起種種度眾生道，無有障礙，行住坐臥，皆悉能起度眾生法，離諸陰蓋，住諸威儀，常不遠離；如是想念，是菩薩於念念中具足十波羅蜜及十地行。",
    "T09n0278_025:0561b24_2": "何以故？",
    "T09n0278_025:0561b25_3": "是菩薩於念念中，大悲為首，修習佛法，一切迴向大智慧故。",
    "T09n0278_025:0561b26_4": "十波羅蜜者，菩薩以求佛道所修善根，與一切眾生，是檀波羅蜜；能滅一切煩惱熱，是尸波羅蜜；慈悲為首，於一切眾生心無所傷，是羼提波羅蜜；求善根無厭足，是毘梨耶波羅蜜；修道心不散，常向一切智，是禪波羅蜜；忍諸法不生門，是般若波羅蜜；能起無量智門，是方便波羅蜜；求轉勝智慧，是願波羅蜜；諸魔外道不能沮壞，是力波羅蜜；於一切法相如實說，是智波羅蜜；如是念念中具足十波羅蜜。",
    "T09n0278_025:0561c07_5": "是菩薩具足十波羅蜜時，四攝法、三十七品、三解脫門，一切助阿耨多羅三藐三菩提法，於念念中皆悉具足。」",
    "T09n0278_025:0561c09_6": "解脫月菩薩問金剛藏菩薩言：「佛子！",
    "T09n0278_025:0561c10_7": "菩薩摩訶薩但七地具足助菩提法，一切諸地亦能具足。」",
    "T09n0278_025:0561c11_8": "金剛藏言：「佛子！",
    "T09n0278_025:0561c12_9": "菩薩摩訶薩於諸地中皆悉具足助菩提法，遠行勝故，於此地說，何以故？",
    "T09n0278_025:0561c13_10": "諸菩薩摩訶薩於七地中功行具足，入智慧神通道故。",
    "T09n0278_025:0561c15_11": "佛子！",
    "T09n0278_025:0561c15_12": "菩薩於初地發願緣一切佛法故，具足助菩提法；二地除心惡垢故，具足助菩提法；三地願轉增長得法明故，具足助菩提法；四地入道故，具足助菩提法；五地隨順行世間法故，具足助菩提法；六地入甚深法門故，具足助菩提法；此第七地起一切佛法故，具足助菩提法。",
    "T09n0278_025:0561c21_13": "何以故？",
    "T09n0278_025:0561c21_14": "菩薩摩訶薩於此地中，得諸智慧所行道，以是力故，第八地自然得成。",
    "T09n0278_025:0561c23_15": "佛子！",
    "T09n0278_025:0561c23_16": "譬如二世界，一定清淨，一定垢穢，是二中間，難可得過；欲過此界，當以神通及大願力。",
    "T09n0278_025:0561c25_17": "菩薩亦如是，行於雜道，難可得過；以大願力、大智慧力、大方便力故，爾乃得過。」",
    "T09n0278_025:0561c27_18": "解脫月言：「第七菩薩為是淨行，為是垢行？」",
    "T09n0278_025:0561c28_19": "金剛藏言：「從歡喜地菩薩所行，皆離罪業，何以故？",
    "T09n0278_025:0562a01_20": "迴向阿耨多羅三藐三菩提故，隨地所行清淨，不名為過。",
    "T09n0278_025:0562a02_21": "佛子！",
    "T09n0278_025:0562a02_22": "譬如轉輪聖王，乘大寶象，遊四天下，見諸眾生貧窮困惱，王雖無苦而未離人，若捨王身生於梵世，遊千世界，現大威力，爾時乃名離於人身。",
    "T09n0278_025:0562a06_0": "菩薩亦如是，從初地在諸波羅蜜乘，知一切眾生心所行事及煩惱垢，不為煩惱垢之所污；雖乘善道，不名為過；若捨一切所修功行，入於八地，爾時名為乘清淨乘，悉知一切諸煩惱垢，不為煩惱垢之所污，乃名為過。",
    "T09n0278_025:0562a11_1": "諸佛子！",
    "T09n0278_025:0562a11_2": "菩薩住七地，過貪欲等諸煩惱垢，在此七地不名有煩惱，不名無煩惱。",
    "T09n0278_025:0562a13_3": "何以故？",
    "T09n0278_025:0562a13_4": "一切煩惱不起故，不名有煩惱；貪求如來智慧未滿願故，不名無煩惱。",
    "T09n0278_025:0562a15_0": "菩薩住七地，成就深淨身、口、意業，是菩薩所有不善業隨煩惱者，悉已捨離，所有善業常修習行；又世間經書，如五地說，自然而得，於三千大千世界，最為希有。",
    "T09n0278_025:0562a18_1": "得為大師，唯除如來八地菩薩，無有眾生深心妙行能與等者。",
    "T09n0278_025:0562a20_2": "是菩薩所有禪定神通解脫三昧，不隨禪生，所欲自在，菩薩住遠行地，於念念中具足修集方便慧力及一切助菩提法，轉勝具足。",
    "T09n0278_025:0562a23_3": "能入菩薩善伏三昧，善思義三昧，進慧三昧，分別義藏三昧，如實分別法三昧，堅固安住三昧，知神通門三昧，淨法界三昧，順佛教三昧，種種義藏三昧，背生死向涅槃三昧，如是具足百萬三昧，淨治此地。",
    "T09n0278_025:0562a27_4": "是菩薩得是三昧，智慧方便善清淨故，深得大悲力故，名為過聲聞、辟支佛地、趣佛智地。",
    "T09n0278_025:0562a29_5": "是菩薩住是地，無量身業無相行，無量口、意業無相行，是菩薩清淨行故，得無生法忍，照明諸法。」",
    "T09n0278_025:0562b03_6": "解脫月菩薩言：「佛子！",
    "T09n0278_025:0562b03_7": "菩薩住初地，有無量身業，無量口、意業，已能過聲聞、辟支佛地。」",
    "T09n0278_025:0562b05_8": "金剛藏菩薩言：「緣大法故過非實行力，第七地實行力故，一切聲聞、辟支佛所不能壞。",
    "T09n0278_025:0562b07_9": "譬如生在王家，即勝一切。",
    "T09n0278_025:0562b07_10": "何以故？",
    "T09n0278_025:0562b08_11": "地尊貴故，其身長大，智慧成就，爾乃真實勝於一切；菩薩亦如是，初發心時，勝於二乘，以發大願，深心清淨故，今住此地，以智慧力，勝於聲聞及辟支佛。",
    "T09n0278_025:0562b11_12": "佛子！",
    "T09n0278_025:0562b11_13": "菩薩住七地得甚深遠離無行身、口、意業，轉求勝法而不捨離，以轉勝心故，雖行實際而不證實際。」",
    "T09n0278_025:0562b14_14": "解脫月言：「佛子！",
    "T09n0278_025:0562b14_15": "菩薩從何地來能入寂滅？」",
    "T09n0278_025:0562b15_16": "金剛藏言：「從六地來能入寂滅。",
    "T09n0278_025:0562b16_0": "今住此地，於念念中能入寂滅而不證寂滅；是菩薩成就不可思議身、口、意業，行實際而不證實際。",
    "T09n0278_025:0562b18_1": "譬如有人乘船入海，善為行法，善知水相，不為水害之所淪沒，如是菩薩住此七地，乘諸波羅蜜船，能行實際而不證實際。",
    "T09n0278_025:0562b21_2": "菩薩如是以大願力故，得智慧力故，從禪定智慧生大方便力故，雖深愛涅槃，而現身生死，雖眷屬圍遶而心常遠離；以願力故，受生三界，不為世法之所污染，心常善寂；以方便力故，而還熾然隨行佛智，轉聲聞、辟支佛地至佛法藏而現魔界，雖過四魔而現魔行；雖現外道行而不捨佛濟，雖現身一切世間，而心常在出世間法；一切所有莊嚴之事，勝諸天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人、四天王、釋提桓因、梵天王，而不捨樂法、愛法。",
    "T09n0278_025:0562c03_3": "菩薩成就如是智慧住遠行地，值百千萬億那由他佛，恭敬供養，尊重讚歎，衣服、飲食、臥具、醫藥供養諸佛，護持佛法，諸聲聞、辟支佛智慧問難所不能壞。",
    "T09n0278_025:0562c07_4": "是菩薩哀愍眾生故，法忍轉淨，是菩薩無量百千萬億那由他劫善根轉勝。",
    "T09n0278_025:0562c08_5": "譬如真金，以諸好寶莊嚴間錯，轉勝明淨，餘金不及；菩薩亦如是，住遠行地，一切善根從方便智慧生，轉勝明淨，無能壞者。",
    "T09n0278_025:0562c11_6": "譬如日光，星宿、月光所不能及，一切泥水悉能乾竭。",
    "T09n0278_025:0562c13_7": "菩薩亦如是住遠行地，善根轉勝，一切聲聞、辟支佛所不能及，又能乾竭煩惱污泥。",
    "T09n0278_025:0562c15_8": "諸佛子！",
    "T09n0278_025:0562c15_9": "是名略說菩薩摩訶薩遠行地。",
    "T09n0278_025:0562c16_0": "菩薩住是地，多作他化自在天王，諸根猛利，能發眾生，悟道因緣，所作善業，布施、愛語、利益、同事皆不離念佛，不離念法，乃至不離念具足一切種智。",
    "T09n0278_025:0562c19_1": "常生是心：『我當於一切眾生為首、為勝，乃至於一切眾生為依止者。』",
    "T09n0278_025:0562c21_2": "是菩薩若欲如是勤行精進，於須臾間得百千億那由他三昧，乃至能現百千億那由他菩薩以為眷屬。",
    "T09n0278_025:0562c23_3": "若以願力自在示現，過於此數百千萬億那由他劫不可計知。」",
    "T09n0278_025:0562c25_4": "時，金剛藏菩薩欲重明此義，以偈頌曰：「深智慧定心，　　具行六地已，　一時生方便，　　智慧入七地。",
    "T09n0278_025:0562c29_0": "　行空無相願，　　而修慈悲心，　順佛平等法，　　而供養諸佛，　雖以智觀空，　　而修福無厭，　雖能嚴三界，　　而心樂遠離，　雖心常寂滅，　　而起滅惡法，　行空不二相，　　而行慈悲心。",
    "T09n0278_025:0563a06_0": "　雖觀一切土，　　空若如虛空，　而能善莊嚴，　　清淨諸佛土。",
    "T09n0278_025:0563a08_0": "　雖知諸佛身，　　同法相無相，　而種三十二，　　八十諸相好。",
    "T09n0278_025:0563a10_0": "　雖知音聲法，　　不可言說相，　而歎佛音聲，　　令一切歡喜。",
    "T09n0278_025:0563a12_0": "　雖知於諸佛，　　一念中成道，　而示時劫剎，　　引導諸眾生。",
    "T09n0278_025:0563a14_0": "　如是知諸法，　　則得法照明，　菩薩如是者，　　即入第七地。",
    "T09n0278_025:0563a16_0": "　住是地能觀，　　無量眾生行，　亦知於諸佛，　　教化眾生法。",
    "T09n0278_025:0563a18_0": "　世界及劫數，　　諸法差別相，　又知諸眾生，　　種種之欲樂。",
    "T09n0278_025:0563a20_0": "　知說三乘法，　　令眾生信解，　我應修教化，　　成就是眾生。",
    "T09n0278_025:0563a22_0": "　以如是思惟，　　方便慧和合，　於四威儀中，　　常行如是道。",
    "T09n0278_025:0563a24_0": "　於一一念中，　　能具菩提法，　所謂施戒等，　　十種波羅蜜。",
    "T09n0278_025:0563a26_0": "　如是諸菩薩，　　所修之福德，　皆與諸眾生，　　名檀波羅蜜，　滅除心惡垢，　　名尸波羅蜜，　不為六塵傷，　　羼提波羅蜜，　能起轉勝法，　　精進波羅蜜，　於是道不動，　　名禪波羅蜜，　無生忍照明，　　般若波羅蜜，　迴向於佛道，　　方便波羅蜜，　求於轉勝法，　　名願波羅蜜，　無有能壞者，　　名力波羅蜜，　能解如實說，　　名智波羅蜜。",
    "T09n0278_025:0563b08_0": "　是助菩提法，　　念念皆能攝，　發於廣大願，　　緣於大法故。",
    "T09n0278_025:0563b10_0": "　初地中功德，　　名之為具足，　第二地名為，　　除諸心垢惡，　第三願增明，　　第四地入道，　第五隨世行，　　第六入深法，　得無生相分，　　漸漸而增長。",
    "T09n0278_025:0563b15_0": "　第七集一切，　　具菩提分法，　能起諸功德，　　及以一切願。",
    "T09n0278_025:0563b17_0": "　如是諸功德，　　令後八地中，　一切諸所行，　　自然得清淨。",
    "T09n0278_025:0563b19_0": "　遠行地難過，　　大智力所能，　如二國中間，　　難可得過度。",
    "T09n0278_025:0563b21_0": "　在於七地中，　　不污如聖王，　雖住於此道，　　不名一切過。",
    "T09n0278_025:0563b23_0": "　若到於第八，　　菩薩智慧地，　爾時過意界，　　住於智業中。",
    "T09n0278_025:0563b25_0": "　如梵王觀世，　　不得名為人，　菩薩罪不污，　　如蓮華在水。",
    "T09n0278_025:0563b27_0": "　菩薩住是地，　　過諸貪欲等，　不名有煩惱，　　亦不名滅盡。",
    "T09n0278_025:0563b29_0": "　入是正道中，　　無有諸煩惱，　願求佛道故，　　不得名盡者。",
    "T09n0278_025:0563c02_0": "　於諸世間中，　　經書技藝事，　文頌呪術等，　　自然能明了。",
    "T09n0278_025:0563c04_0": "　修習諸禪定，　　及諸神通等，　無量心利世，　　是事皆能起。",
    "T09n0278_025:0563c06_0": "　爾時此菩薩，　　過於二乘行，　安住第七地，　　菩薩諸行中。",
    "T09n0278_025:0563c08_0": "　以初發心時，　　大願力故勝，　今於此地中，　　自以智慧力。",
    "T09n0278_025:0563c10_0": "　猶如國王子，　　生時姓尊貴，　後以功行成，　　於諸人中尊。",
    "T09n0278_025:0563c12_0": "　住此得深智，　　轉發勝精進，　念念入寂滅，　　而亦不取證。",
    "T09n0278_025:0563c14_0": "　如人善乘船，　　入於大海中，　雖行深水難，　　而不為所害。",
    "T09n0278_025:0563c16_0": "　菩薩行轉勝，　　方便智慧故，　功德悉備足，　　非世所能知。",
    "T09n0278_025:0563c18_0": "　供養無量佛，　　其心轉清淨，　如真金雜寶，　　間錯而莊嚴。",
    "T09n0278_025:0563c20_0": "　得佛智慧光，　　乾諸愛潤水，　猶如日光明，　　消涸於泥澇。",
    "T09n0278_025:0563c22_0": "　住是地多作，　　他化自在王，　諸根悉猛利，　　通達諸道果。",
    "T09n0278_025:0563c24_0": "　若欲勤精進，　　得見百千億，　那由他諸佛，　　願力復過是。",
    "T09n0278_025:0563c26_0": "　七地智慧淨，　　人天及二乘，　皆非其境界，　　今已略說竟。」",
    "T09n0278_025:0563c27_1": "◎大方廣佛華嚴經卷第二十五"
}