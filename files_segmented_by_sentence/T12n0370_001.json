{
    "T12n0370_001:0352b07_0": "阿彌陀鼓音聲王陀羅尼經",
    "T12n0370_001:0352b09_0": "失譯人名今附梁錄",
    "T12n0370_001:0352b10_0": "如是我聞：一時佛在瞻波大城伽伽靈池，與大比丘眾五百人俱。",
    "T12n0370_001:0352b11_1": "爾時，世尊告諸比丘：「今當為汝演說，西方安樂世界今現有佛，號阿彌陀，若有四眾，能正受持彼佛名號，以此功德臨欲終時，阿彌陀即與大眾往此人所，令其得見。",
    "T12n0370_001:0352b15_2": "見已，尋生慶悅，倍增功德。",
    "T12n0370_001:0352b15_3": "以是因緣，所生之處，永離胞胎穢欲之形，純處鮮妙寶蓮花中，自然化生，具大神通，光明赫弈。",
    "T12n0370_001:0352b17_4": "「爾時，十方恒沙諸佛，皆共讚彼安樂世界：『所有佛法不可思議；神通現化，種種方便不可思議；若有能信如是之事，當知是人不可思議；所得業報亦不可思議。』",
    "T12n0370_001:0352b21_5": "「阿彌陀佛與聲聞俱，如來、應、正遍知，其國號曰清泰。",
    "T12n0370_001:0352b22_6": "聖王所住，其城縱廣十千由旬，於中充滿剎利之種。",
    "T12n0370_001:0352b23_7": "阿彌陀佛如來、應、正遍知，父名月上，轉輪聖王；其母名曰殊勝妙顏；子名月明。",
    "T12n0370_001:0352b25_8": "奉事弟子，名無垢稱。",
    "T12n0370_001:0352b26_9": "智慧弟子，名曰賢光。",
    "T12n0370_001:0352b26_10": "神足精勤，名曰大化。",
    "T12n0370_001:0352b27_11": "爾時，魔王名曰無勝。",
    "T12n0370_001:0352b27_12": "有提婆達多，名曰寂靜。",
    "T12n0370_001:0352b28_13": "阿彌陀佛與大比丘六萬人俱。",
    "T12n0370_001:0352b28_14": "「若有受持彼佛名號，堅固其心、憶念不忘，十日十夜除捨散亂，精勤修集念佛三昧，知彼如來常恒住於安樂世界，憶念相續勿令斷絕，受持讀誦此鼓音聲王大陀羅尼，十日十夜，六時專念，五體投地，禮敬彼佛，堅固正念悉除散亂；若能令心念念不絕，十日之中必得見彼阿彌陀佛，并見十方世界如來及所住處。",
    "T12n0370_001:0352c07_15": "唯除重障鈍根之人，於今少時所不能覩。",
    "T12n0370_001:0352c08_16": "一切諸善皆悉迴向，願得往生安樂世界，垂終之日，阿彌陀佛與諸大眾，現其人前安慰稱善，是人即時甚生慶悅。",
    "T12n0370_001:0352c10_17": "以是因緣，如其所願，尋得往生。」",
    "T12n0370_001:0352c11_18": "佛告諸比丘：「何等名為鼓音聲王大陀羅尼？",
    "T12n0370_001:0352c12_19": "吾今當說，汝等善聽。」",
    "T12n0370_001:0352c12_20": "「唯然受教。」",
    "T12n0370_001:0352c13_21": "於時世尊即說呪曰：「多狄他(一)　婆離(二)　阿婆離(三)　娑摩婆羅(四)　尼地奢(五)　昵闍多禰(六)　昵茂邸(七)　昵茂企(八)　闍羅婆羅車馱禰(九)　宿佉波啼呢地奢(十)　阿彌多由婆離(十一)　阿彌多蛇伽婆昵呵隸(十二)　阿彌多蛇波羅娑陀禰(十三)　涅浮提(十四)　阿迦舍昵浮陀(十五)　阿迦舍昵提奢(十六)　阿迦舍昵闍啼(十七)　阿迦舍久舍離(十八)　阿迦舍達奢尼(十九)　阿迦舍提咃禰(二十)　留波昵提奢(二十一)　嚕跛坦泥勢(二十二)　遮埵唎達摩波羅娑阿禰(二十三)　遮唾唎阿利蛇娑帝蛇波羅娑陀禰(二十四)　遮埵唎末伽婆那波羅娑陀禰(二十五)　婆羅毘梨耶波羅娑陀禰(二十六)　達摩呻他禰(二十七)　久舍離(二十八)　久舍羅昵提奢(二十九)　久奢羅波羅啼咃禰(三十)　佛陀久奢離(三十一)　毘佛陀波羅波斯(三十二)　達摩迦羅禰(三十三)　昵專啼(三十四)　昵浮提(三十五)　毘摩離(三十六)　毘羅闍(三十七)　羅闍(三十八)　羅斯(三十九)　羅娑岐(四十)　羅娑伽羅婆離(四十一)　羅娑伽羅阿地咃禰(四十二)　久舍離(四十三)　波羅啼久舍離(四十四)　毘久舍離(四十五)　咃啼(四十六)　修陀多至啼(四十七)　修波羅舍多至啼(四十八)　修波羅啼癡啼(四十九)　修離(五十)　修目企(五十一)　達咩(五十二)　達達啼(五十三)　離婆(五十四)　遮婆離(五十五)　阿[少/兔]舍婆離(五十六)　佛陀迦舍昵裘禰佛陀迦舍裘禰(五十七)　沙婆呵(五十八)「此是阿彌陀鼓音聲王大陀羅尼。",
    "T12n0370_001:0353a08_22": "若有比丘、比丘尼、清信士女，常應至誠受持讀誦，如說修行，行此持法。",
    "T12n0370_001:0353a10_23": "當處閑寂，洗浴其身，著新淨衣，飲食白素，不噉酒肉及以五辛，常修梵行。",
    "T12n0370_001:0353a12_0": "以好香花，供養阿彌陀如來，及佛道場大菩薩眾。",
    "T12n0370_001:0353a13_1": "常應如是專心繫念，發願求生安樂世界，精勤不怠如其所願，必得往生於彼佛世界。",
    "T12n0370_001:0353a15_2": "「時，阿彌陀佛與諸大眾坐寶蓮花，其土叢林花果鮮敷，間錯嚴飾；復有樹王、香風、馥扇出和雅音，純說無上不思議法；復有妙香名曰光明，若干塗香亦是寶香。",
    "T12n0370_001:0353a18_3": "「阿彌陀佛於大寶花結加趺坐。",
    "T12n0370_001:0353a19_4": "有二菩薩：一名觀世音，二名大勢至，是二菩薩侍立左右，無數菩薩周匝圍遶。",
    "T12n0370_001:0353a21_5": "於此眾中，若能深信無狐疑者，必得往生阿彌陀國。",
    "T12n0370_001:0353a22_6": "其地真金，七寶蓮花自然踊出。",
    "T12n0370_001:0353a23_7": "「若有四眾，受持讀誦彼佛名號，乃至無有水、火、毒藥、刀杖之怖；亦復無有夜叉等怖，除有過、去重罪、業障，極至七生必果所願。」",
    "T12n0370_001:0353a26_8": "佛說是阿彌陀鼓音聲王陀羅尼時，無量眾生皆悉發願，志求生彼極樂世界。",
    "T12n0370_001:0353a28_0": "於時世尊讚言：「善哉，善哉！",
    "T12n0370_001:0353a28_1": "如汝所願，必得生彼。」",
    "T12n0370_001:0353a29_2": "聞佛說已，天龍八部，歡喜踊躍，作禮奉行。",
    "T12n0370_001:0353b02_0": "阿彌陀鼓音聲王陀羅尼經"
}