{
    "T01n0025_010:0413c20_0": "起世因本經卷第十",
    "T01n0025_010:0413c22_0": "隋天竺沙門達摩笈多譯",
    "T01n0025_010:0413c23_0": "最勝品下",
    "T01n0025_010:0413c24_0": "「復次，諸比丘！",
    "T01n0025_010:0413c24_1": "其彼光明日大宮殿，縱廣五十一踰闍那，上下四方，周匝正等，七重牆壁、七重欄楯、七重多羅樹，普皆圍遶，雜色間錯，以為莊嚴。",
    "T01n0025_010:0413c27_2": "彼諸垣牆，皆為金銀瑠璃頗梨，及赤真珠車璩馬瑙等，諸七寶之所成就。",
    "T01n0025_010:0413c29_0": "普四方面，悉有諸門，彼等諸門，各有樓櫓却敵臺觀，及諸樹林池沼園苑。",
    "T01n0025_010:0414a01_1": "其中悉生種種樹、種種葉、種種華，及種種果，種種香熏。",
    "T01n0025_010:0414a03_2": "復有種種諸鳥鳴聲。",
    "T01n0025_010:0414a03_3": "諸比丘！",
    "T01n0025_010:0414a03_4": "其彼日天大宮殿中，有二種法，立其宮殿，四方如宅，遙看似圓。",
    "T01n0025_010:0414a05_5": "諸比丘！",
    "T01n0025_010:0414a05_6": "其日大宮殿，多有天金及天頗梨，間錯成就，兩分天金。",
    "T01n0025_010:0414a06_7": "清淨無垢，離諸穢濁，皎潔光明。",
    "T01n0025_010:0414a07_8": "其一面以天頗梨成，淨潔光明，善磨善瑩，無垢無穢。",
    "T01n0025_010:0414a08_9": "諸比丘！",
    "T01n0025_010:0414a08_10": "其彼日天大宮殿中，有五種風，吹轉而行。",
    "T01n0025_010:0414a09_11": "何等為五？",
    "T01n0025_010:0414a10_12": "所謂一持、二住、三隨順轉、四波羅呵迦、五將行。",
    "T01n0025_010:0414a12_0": "「復次，諸比丘！",
    "T01n0025_010:0414a12_1": "其彼日天大宮殿前，別有無量諸天先行。",
    "T01n0025_010:0414a13_2": "無量百天、無量千天、無量百千諸天而行行時，各各常受安樂牢行，牢行有是名字。",
    "T01n0025_010:0414a15_3": "又諸比丘！",
    "T01n0025_010:0414a15_4": "其彼日天大宮殿中，有閻浮檀妙輦出生，其輦上高十六由旬、廣八由旬。",
    "T01n0025_010:0414a17_5": "而彼輦中，其日天子及內眷屬，入彼輦中，以天五欲功德和合具足受樂歡喜而行。",
    "T01n0025_010:0414a19_6": "諸比丘！",
    "T01n0025_010:0414a19_7": "其日天子，壽命歲數，滿五百年，子孫相承，皆於彼治，其宮殿住，滿足一劫。",
    "T01n0025_010:0414a21_0": "「復次，諸比丘！",
    "T01n0025_010:0414a21_1": "其日天子諸身分中，光明出照閻浮檀輦，其閻浮檀輦中光明出已，照彼日大宮殿。",
    "T01n0025_010:0414a23_2": "從彼日大宮殿，光明相接出已，照四大洲及於世間。",
    "T01n0025_010:0414a24_3": "諸比丘！",
    "T01n0025_010:0414a24_4": "其日天子，具足而有一千光明，五百光明傍照而行，五百光明向下而照。",
    "T01n0025_010:0414a26_5": "復次，於中何因緣故，其日天子大勝宮殿，照四大洲及眾世界？",
    "T01n0025_010:0414a27_6": "諸比丘！",
    "T01n0025_010:0414a27_7": "有一種人能行布施，彼布施時，施於沙門婆羅門及貧窮孤獨遠來乞求，所謂食飲乘騎、衣裳華鬘瓔珞塗香、床敷房舍燈油。",
    "T01n0025_010:0414b01_8": "凡是資身養活命者，彼布施時，速疾即施，不諂曲施。",
    "T01n0025_010:0414b02_9": "或復供養諸持戒仙功德具足行善法者，種種承事，彼因是故，受無量種種身心安樂。",
    "T01n0025_010:0414b04_10": "譬如曠澤空閑山林，或復廣磧而有池水，其水涼冷，清淨輕甜。",
    "T01n0025_010:0414b06_11": "時，有壯夫遠行疲極，熱惱渴乏，不飲食來已經多日。",
    "T01n0025_010:0414b07_12": "至彼池所，飲已澡浴，除斷一切渴乏熱惱，出於池外，身意怡悅，受於無量快樂歡喜。",
    "T01n0025_010:0414b09_13": "如是如是，彼布施時，心清淨故，身壞命終，於日天子宮殿中生，彼中生已，報得如是速疾稱心飛行宮殿。",
    "T01n0025_010:0414b11_14": "此因緣故，日大宮殿，照四大洲及餘世界。",
    "T01n0025_010:0414b13_0": "「諸比丘！",
    "T01n0025_010:0414b13_1": "復有一種，斷於殺生、不盜他物、不行邪婬、口不妄語、不飲諸酒，身不放逸，供養持戒功德具足諸仙諸賢，親近純直善法行人，廣說如前，身壞命終，隨願往生日天宮殿，住彼當受速疾果報，是故名為諸善業道。",
    "T01n0025_010:0414b18_2": "此因緣故，其日宮殿，照四大洲并餘世界。",
    "T01n0025_010:0414b19_3": "復有一種，修不殺生，乃至正見，彼曾供養諸仙持戒功德具者，純直善行，曾值遇彼清淨因緣，亦當報生日宮殿中受速疾果。",
    "T01n0025_010:0414b21_4": "以是緣故，其日宮殿，照四大洲及餘世界，廣說如前。",
    "T01n0025_010:0414b24_0": "「諸比丘！",
    "T01n0025_010:0414b24_1": "六十剎那名一羅婆，三十羅婆名牟休多。",
    "T01n0025_010:0414b25_2": "諸比丘！",
    "T01n0025_010:0414b25_3": "若干剎那，若干羅婆，及牟休多，其日宮殿，六月北行，日於一日行六俱盧奢，不曾暫時離於日道。",
    "T01n0025_010:0414b27_4": "六月南行，亦一日行六俱盧奢，不差日道。",
    "T01n0025_010:0414b28_5": "諸比丘！",
    "T01n0025_010:0414b28_6": "其日宮殿，六月行時，其月宮殿，十五日中還爾許行。",
    "T01n0025_010:0414c02_0": "「復次，於中有何因緣，生諸熱惱？",
    "T01n0025_010:0414c02_1": "諸比丘！",
    "T01n0025_010:0414c02_2": "其日宮殿，六月之中，向北道行，一日中行六俱盧奢，亦不曾離日道而行，但於其中，有十種緣故生熱惱。",
    "T01n0025_010:0414c05_3": "何等為十？",
    "T01n0025_010:0414c05_4": "諸比丘！",
    "T01n0025_010:0414c05_5": "須彌留山王外，其次有山，名佉提羅迦，高廣正等四萬二千由旬，雜色可觀，七寶成就，於其中間，日大宮殿所有光明，照於彼山觸而生熱，彼三摩耶，致有熱惱，此第一緣故生熱惱。",
    "T01n0025_010:0414c10_6": "復次，諸比丘！",
    "T01n0025_010:0414c10_7": "佉提羅迦山外，其次有山名伊沙陀羅，高廣正等二萬一千由旬，於其中間，日大宮殿所有光明，照觸彼山，此是第二熱惱。",
    "T01n0025_010:0414c13_8": "其次由乾陀山，高廣一萬二千由旬，是第三緣。",
    "T01n0025_010:0414c14_9": "其次善現山，高廣六千由旬，是第四緣。",
    "T01n0025_010:0414c15_10": "其次馬片頭山，高廣三千由旬，是第五緣。",
    "T01n0025_010:0414c16_11": "其次尼民陀羅山，高廣一千二百由旬，是第六緣。",
    "T01n0025_010:0414c17_12": "其次毗那耶迦山，高廣六百由旬，是第七緣。",
    "T01n0025_010:0414c18_13": "其次輪圓山，高廣三百由旬，是第八緣。",
    "T01n0025_010:0414c19_14": "其次，從此大地已上虛空，高萬由旬，彼有夜叉諸宮殿輩，頗梨所成，是第九緣。",
    "T01n0025_010:0414c21_15": "其次四大洲中，并及八萬小洲之中，自餘大山、須彌留山王等，是第十緣。",
    "T01n0025_010:0414c22_16": "具足應如佉提羅迦中說，此是十種，日大宮殿，六月之中，向北道行，熱惱因緣。",
    "T01n0025_010:0414c25_0": "「復次，於中何因何緣，有諸寒冷？",
    "T01n0025_010:0414c25_1": "諸比丘！",
    "T01n0025_010:0414c25_2": "日大宮殿，六月已後，向南而行，於中復有十二因緣，故生寒冷。",
    "T01n0025_010:0414c27_3": "何等十二？",
    "T01n0025_010:0414c27_4": "諸比丘！",
    "T01n0025_010:0414c27_5": "其須彌留山、佉提羅迦等，二山中間，須彌留海，廣八萬四千由旬，周迴無量優鉢羅、鉢陀摩、究牟陀、奔茶梨迦等華，悉皆遍滿，甚有香氣，於彼中間日大宮殿所有光明，而相照觸，此是第一寒冷因緣。",
    "T01n0025_010:0415a03_6": "如是次第，伊沙陀羅山，是第二緣。",
    "T01n0025_010:0415a04_7": "由乾陀山，是第三緣。",
    "T01n0025_010:0415a04_8": "善現山，是第四緣。",
    "T01n0025_010:0415a05_9": "馬片頭山，是第五緣。",
    "T01n0025_010:0415a05_10": "尼民陀羅山，是第六緣。",
    "T01n0025_010:0415a06_11": "毗那耶迦山，是第七緣。",
    "T01n0025_010:0415a07_0": "輪圓之山，是第八緣。",
    "T01n0025_010:0415a07_1": "其中諸花，具足次第，應如佉提羅迦山中廣說。",
    "T01n0025_010:0415a09_0": "「復次，所有閻浮洲中諸河流行，日大宮殿所有光明，而相照觸，故有寒冷，略說乃至，此是第九寒冷因緣。",
    "T01n0025_010:0415a12_0": "「復次，所有閻浮洲中諸河流行，其瞿陀尼洲中諸河流行，倍多於彼，日大宮殿，所有光明，而相照觸，此是第十寒冷因緣。",
    "T01n0025_010:0415a15_0": "「復次，所有瞿陀尼洲中諸河流行，其弗婆提洲中諸河流行，倍多於彼，此是第十一緣。",
    "T01n0025_010:0415a17_0": "「復次，所有弗婆提洲中諸河流行，其欝多羅究留洲中諸河流行，倍多於彼，日大宮殿光明而相照觸，此是第一寒冷，此是第十二緣。",
    "T01n0025_010:0415a21_0": "「諸比丘！",
    "T01n0025_010:0415a21_1": "日大宮殿，六月向南行，日於一日行，六俱盧奢，不違其道，於中有此十二因緣，所以寒冷。",
    "T01n0025_010:0415a24_0": "「復次，於中有何因緣，其冬天時，夜長晝短？",
    "T01n0025_010:0415a25_0": "諸比丘！",
    "T01n0025_010:0415a25_1": "其日宮殿，過六月已，次向南行，日於一日，日行六俱盧奢，亦不差移。",
    "T01n0025_010:0415a26_2": "但於彼時，其日在於閻浮提洲最南邊際，地形狹小，日過速疾。",
    "T01n0025_010:0415a29_0": "「諸比丘！",
    "T01n0025_010:0415a29_1": "此因緣故，其冬分中，晝短夜長。",
    "T01n0025_010:0415b01_0": "復次，於中有何因緣，春夏晝長其夜短促？",
    "T01n0025_010:0415b02_0": "「諸比丘！",
    "T01n0025_010:0415b02_1": "日天宮殿，過六月已，向北而行，一日中行六俱盧奢，亦不差移，乖異常道。",
    "T01n0025_010:0415b04_0": "但於彼時，正在閻浮處內而行，地寬行久，所以晝長。",
    "T01n0025_010:0415b05_1": "諸比丘！",
    "T01n0025_010:0415b05_2": "此因緣故，春夏晝長，其夜即短。",
    "T01n0025_010:0415b07_0": "「復次，諸比丘！",
    "T01n0025_010:0415b07_1": "若閻浮提洲日中，於弗婆提洲則日沒，其瞿陀尼洲日出，欝多羅究留洲正夜半；若瞿陀尼洲日中，其閻浮提洲日沒欝多羅究留洲日出，弗婆提洲夜半；若欝多羅究留洲日中，其瞿陀尼洲日沒，弗婆提洲日出，閻浮提洲夜半；若弗婆提洲日中則欝多羅究留洲日沒，閻浮提洲日出，瞿陀尼洲夜半。",
    "T01n0025_010:0415b14_2": "諸比丘！",
    "T01n0025_010:0415b14_3": "其閻浮提洲人所有西方，瞿陀尼洲人以為東方；其瞿陀尼洲人所有西方，欝多羅究留洲人以為東方；其欝多羅究留洲人所有西方，弗婆提洲人以為東方；其弗婆提洲人所有西方，閻浮提洲人以為東方。",
    "T01n0025_010:0415b19_4": "南北二方，亦復如是。」",
    "T01n0025_010:0415b20_0": "佛於此中，說優陀那：「轉住及轉壞，　　天出及薄覆，　十二重風吹，　　於前諸天行。",
    "T01n0025_010:0415b23_0": "　樓櫓及風吹，　　身體光明照，　布施持戒業，　　剎那羅婆過。",
    "T01n0025_010:0415b25_0": "　說熱有十緣，　　論寒十二種，　晝夜及日中，　　東西說四方。",
    "T01n0025_010:0415b27_0": "「諸比丘！",
    "T01n0025_010:0415b27_1": "其月天子最大宮殿，縱廣正等四十九由旬，周匝上下，七重垣牆、七重欄楯、七重鈴網，復有七重多羅行樹，而為圍繞，雜色可觀。",
    "T01n0025_010:0415c01_2": "彼諸牆壁，皆以金銀乃至馬瑙七寶所成，四面諸門，各有樓櫓，種種莊校，廣說如前日天宮殿，乃至眾鳥，各各自鳴。",
    "T01n0025_010:0415c03_3": "諸比丘！",
    "T01n0025_010:0415c04_0": "其月宮殿，純用天金銀，天青琉璃，以為間錯，其二分銀，清淨無垢，無諸滓穢，其體皎潔，甚為明曜；彼之一分，天青瑠璃，亦復清淨，表裏映徹，光明遠照。",
    "T01n0025_010:0415c07_1": "諸比丘！",
    "T01n0025_010:0415c07_2": "其月天子最勝宮殿，有五種風所持而行。",
    "T01n0025_010:0415c08_3": "何等為五？",
    "T01n0025_010:0415c09_0": "一持、二住、三順、四攝、五行，以是五種因緣持故，其月宮殿依空而行。",
    "T01n0025_010:0415c10_1": "諸比丘！",
    "T01n0025_010:0415c10_2": "其月宮殿，復有無量諸天宮殿，在前而行，無量百千萬數諸天在前而行；其行之時，受於無量種種快樂。",
    "T01n0025_010:0415c13_3": "彼諸天等，皆有名字。",
    "T01n0025_010:0415c13_4": "諸比丘！",
    "T01n0025_010:0415c13_5": "其月天子大宮殿中，更復別有青瑠璃輦，其輦出高十六由旬，廣八由旬，其月天子及諸天女，入於輦中，以天種種五欲功德，和合受樂，歡娛悅豫，隨意而行。",
    "T01n0025_010:0415c18_0": "「諸比丘！",
    "T01n0025_010:0415c18_1": "其月天子，依天數量，壽五百歲，子孫相承，皆於彼治，然其宮殿，住於一劫。",
    "T01n0025_010:0415c19_2": "諸比丘！",
    "T01n0025_010:0415c20_3": "其月天子諸身分中，光明出已，即便照彼青瑠璃輦，其輦光照月大宮殿，月宮殿光照四大洲。",
    "T01n0025_010:0415c22_4": "諸比丘！",
    "T01n0025_010:0415c22_5": "其月天子有五百光向下照行，有五百光傍照而行，故名月天千光照也，亦復名為涼冷光明。",
    "T01n0025_010:0415c25_0": "「諸比丘！",
    "T01n0025_010:0415c25_1": "何因緣故，月大宮殿照四大洲？",
    "T01n0025_010:0415c25_2": "過去世時，布施沙門及婆羅門、貧窮孤獨遠來乞求，所謂食飲乘騎、衣服華鬘諸香、床鋪房舍諸資生等，而彼施時，應時疾與，不諂曲心，或復供養諸仙持戒具功德者，正直純善，彼因緣故，受無量種種身心快樂。",
    "T01n0025_010:0416a01_3": "譬如空閑山林荒澤曠野磧中，有一池水，凉冷輕美，無有濁穢。",
    "T01n0025_010:0416a03_4": "是時，有人，遠行疲乏，飢渴熱逼，入彼池中，澡浴飲水，除一切苦，受無量樂。",
    "T01n0025_010:0416a05_5": "如是如是。",
    "T01n0025_010:0416a05_6": "彼因緣故，生月天子宮殿之中，受樂果報。",
    "T01n0025_010:0416a07_0": "「諸比丘！",
    "T01n0025_010:0416a07_1": "復有一種，斷於殺生，乃至斷酒及放逸行，供養承事諸仙人等，亦生於彼月宮殿中，照四洲界。",
    "T01n0025_010:0416a09_2": "復有斷殺乃至正見，故得速疾空行宮殿，此則名為諸善業道。",
    "T01n0025_010:0416a10_3": "又何因緣，其月宮殿，漸漸而現？",
    "T01n0025_010:0416a11_4": "有三因緣。",
    "T01n0025_010:0416a11_5": "何等為三？",
    "T01n0025_010:0416a12_0": "一者偝方面出；二者有青身諸天，形服瓔珞一切悉青，常半月中，隱覆其宮，以隱覆故，彼時月形，漸漸而現；三者從彼日天大宮殿中，別有六十光明出已，障彼月輪。",
    "T01n0025_010:0416a15_1": "以是義故，漸漸而現。",
    "T01n0025_010:0416a17_0": "「復次，於中何因緣故，其月宮殿，圓淨滿足，如是顯現？",
    "T01n0025_010:0416a18_1": "諸比丘！",
    "T01n0025_010:0416a18_2": "此亦三緣，故使如是。",
    "T01n0025_010:0416a18_3": "一者彼時月大宮殿，正方面出，以是義故，圓滿而現。",
    "T01n0025_010:0416a20_4": "復次，彼青色天，衣服瓔珞一切皆青，常半月中，隱月宮殿，而月宮殿，於逋沙他十五日時，圓滿光明，照曜熾盛。",
    "T01n0025_010:0416a22_5": "譬如多有諸種油脂，中然大炬，彼等一切諸餘燈明，悉皆翳覆。",
    "T01n0025_010:0416a24_6": "如是如是，月大宮殿，十五日時，每恒如是。",
    "T01n0025_010:0416a25_7": "復次，日大宮殿，六十光明出已，障彼清淨月輪。",
    "T01n0025_010:0416a26_8": "而月宮殿，於逋沙他十五日中，圓滿具足，於一切處，皆捨翳障，彼時日光，不能覆蔽。",
    "T01n0025_010:0416a29_0": "「復次，於中何因緣故，月大宮殿，於彼黑月第十五日，一切不現？",
    "T01n0025_010:0416b01_1": "諸比丘！",
    "T01n0025_010:0416b01_2": "其月宮殿，於彼黑月第十五日，近日宮殿行。",
    "T01n0025_010:0416b02_3": "彼由日光作覆翳故，一切不現。",
    "T01n0025_010:0416b03_4": "復次，何緣月大宮殿得名月也？",
    "T01n0025_010:0416b05_0": "「諸比丘！",
    "T01n0025_010:0416b05_1": "其月宮殿，於彼黑月一日已去，以其光明顏色威德缺而減少，以此因緣得名月也。",
    "T01n0025_010:0416b07_2": "復次，於中何因緣故，月大宮殿，其中有影？",
    "T01n0025_010:0416b08_3": "諸比丘！",
    "T01n0025_010:0416b08_4": "有閻浮樹，因此故言閻浮洲也，於彼清淨月輪光明，為其作影，此因緣故，有於影現。",
    "T01n0025_010:0416b10_5": "復何因緣，有諸河水流於世間？",
    "T01n0025_010:0416b11_6": "諸比丘！",
    "T01n0025_010:0416b11_7": "有日故有熱，有熱故有惱，有惱故有炙，有炙故有汗濕，有汗濕故，諸山之中，汁流水出。",
    "T01n0025_010:0416b13_8": "諸比丘！",
    "T01n0025_010:0416b13_9": "此因緣故，河流世間。",
    "T01n0025_010:0416b14_0": "復何因緣，有五種子世間出現？",
    "T01n0025_010:0416b14_1": "諸比丘！",
    "T01n0025_010:0416b14_2": "若於東方，或有世界，轉成已壞，或壞已成，或成已住；南西北方，成壞及住，亦復如是。",
    "T01n0025_010:0416b17_0": "爾時，阿那毘羅大風，別於他界，轉成住處，吹五種子，散此界中，散已復散，乃至大散，所謂根子、莖子、節子、合子、子子，此為五子。",
    "T01n0025_010:0416b20_0": "諸比丘！",
    "T01n0025_010:0416b20_1": "閻浮大樹，有是色果。",
    "T01n0025_010:0416b20_2": "譬如摩伽陀國中量斛摩尼，彼等摘已，其汁流出，色譬如乳，味甜如蜜。",
    "T01n0025_010:0416b23_0": "「諸比丘！",
    "T01n0025_010:0416b23_1": "閻浮樹果，有五種分，出生利益，謂東、南、西、上、下。",
    "T01n0025_010:0416b24_2": "彼東分者，諸揵闥婆輩食，其南分有七種大聚落人輩食，所謂一不正叫、二叫喚、三不正體、四賢、五善賢、六牢、七勝。",
    "T01n0025_010:0416b27_3": "於彼七種大聚落中，有七黑山，所謂一偏箱、二一搏、三小棗、四何髮、五百偏頭、六能勝、七最勝。",
    "T01n0025_010:0416b29_4": "彼七山中，有七梵仙所居之窟，一善眼、二善賢、三小、四百偏頭、五爛物池、六黑入、七增長時。",
    "T01n0025_010:0416c02_5": "其西分中金翅鳥輩食，上分虛空夜叉輩食，下分海中諸蟲輩食。",
    "T01n0025_010:0416c04_6": "於中有優陀那偈：「初說雨多少，　　宮殿中示現，　二事多有風，　　於前諸天行。",
    "T01n0025_010:0416c07_0": "　輦及於壽命，　　身體光明照，　布施持戒業，　　偏及滿足輪。",
    "T01n0025_010:0416c09_0": "　月影及不現，　　有影何因緣，　諸河諸種子，　　閻浮樹最後。",
    "T01n0025_010:0416c11_0": "「諸比丘！",
    "T01n0025_010:0416c11_1": "劫初眾生，食地味時，既資益已，久長住世。",
    "T01n0025_010:0416c12_2": "而彼等輩，若多食者，顏色即劣；若少食者，光相殊勝。",
    "T01n0025_010:0416c13_3": "當於彼時，形色現故，眾各相欺，言爭勝劣，勝者生慢。",
    "T01n0025_010:0416c14_4": "以我慢故，地味便沒。",
    "T01n0025_010:0416c15_0": "即生地皮，色味具足。",
    "T01n0025_010:0416c15_1": "譬如成就羯尼迦囉花，有如是色，又如淳蜜無蠟，有如是味。",
    "T01n0025_010:0416c16_2": "彼等眾生，共聚集已，憂愁苦惱，椎胷叫喚，迷悶困乏，唱言：『嗚呼我地味！",
    "T01n0025_010:0416c18_3": "嗚呼我地味！』",
    "T01n0025_010:0416c18_4": "譬如今者，所有勝味，既甞知已，唱言：『嗚呼！",
    "T01n0025_010:0416c19_5": "此是我味。』",
    "T01n0025_010:0416c20_6": "執著舊名，不知真義，彼等眾生，亦復如是。",
    "T01n0025_010:0416c21_7": "時，彼眾生食於地皮，久長住世，多食色麤、少食形勝。",
    "T01n0025_010:0416c22_8": "以勝劣故，我慢相陵，地皮復沒。",
    "T01n0025_010:0416c23_0": "便生林蔓，形色成就，香味具足。",
    "T01n0025_010:0416c23_1": "譬如成就迦藍婆柯花，有如是色，割之汁流，猶無蠟之蜜，乃至如前，聚共愁惱。",
    "T01n0025_010:0416c25_2": "如是次第，林蔓沒已，粳米出生，不曾耕種，自然顯現，無芒無糩，清淨米粒，香味具足。",
    "T01n0025_010:0416c27_3": "彼時眾生，如是食已，其諸身分，即有脂髓皮肉筋骨膿血眾脉，及有男女根相而彰。",
    "T01n0025_010:0416c29_4": "根相既生，染心即起。",
    "T01n0025_010:0417a01_5": "以有染故，數相視瞻，既數相看，便生愛欲。",
    "T01n0025_010:0417a02_6": "以欲愛故，便於屏處，行非梵行，不淨欲法。",
    "T01n0025_010:0417a03_7": "彼時，復有自餘眾生，未如此者，見已告言：『謂汝眾生，所作甚惡，云何如此？』",
    "T01n0025_010:0417a04_8": "其彼眾生，遂生慙愧，墮在不善諸惡法中，即得如是波帝波帝之名字也(梵語波帝隋言夫主)。",
    "T01n0025_010:0417a06_9": "時，彼眾生以墮如是諸惡法故，共行欲者，將飯食來，言『有墮也』、言『有墮也』，如是立名，為婆梨耶婆梨耶也(梵語婆梨耶隋言婦)。",
    "T01n0025_010:0417a09_10": "諸比丘！",
    "T01n0025_010:0417a09_11": "此因緣故，舊時下來諸勝人輩，見於世間夫婦出故，彼等眾輩，以左手捉用右手，推令離彼處。",
    "T01n0025_010:0417a11_12": "而彼眾生，或復二月，三月去已，還復歸來。",
    "T01n0025_010:0417a12_13": "時，彼眾輩見彼還來，即以杖木土塊瓦石，而用打擲，作如是言：『汝善隱藏！",
    "T01n0025_010:0417a14_14": "汝善隱藏。』",
    "T01n0025_010:0417a14_15": "譬如今者，諸女嫁時，或復擲花金銀衣服及擲羅闍(梵稱羅闍隋言熱稻穀花)，復作如是呪願言語：『願汝新婦，安隱快樂。』",
    "T01n0025_010:0417a17_16": "諸比丘！",
    "T01n0025_010:0417a17_17": "如是次第，往昔眾人，如是惡作，見今諸人，亦如是作。",
    "T01n0025_010:0417a18_18": "以是因緣，諸眾生輩，於世法中，行於惡行。",
    "T01n0025_010:0417a19_19": "如是次第，起作舍屋，為彼惡業作覆藏。",
    "T01n0025_010:0417a20_20": "故偈言：「初時作占婆，　　於後波羅奈，　過劫殘末際，　　規度王舍城。",
    "T01n0025_010:0417a23_0": "「諸比丘！",
    "T01n0025_010:0417a23_1": "此因緣故，前最勝者，造作村城聚落處所、國邑王宮，莊嚴世間出生住處，如是眾輩，更復增長非法行時。",
    "T01n0025_010:0417a25_2": "有餘眾生，福命業盡，從光音天捨身來下，母腹受胎。",
    "T01n0025_010:0417a26_3": "諸比丘！",
    "T01n0025_010:0417a27_4": "此因緣故，舊時勝者先生世間，彼等眾生餘福力故，不須耕種，而有自然粳米出生。",
    "T01n0025_010:0417a29_5": "若有欲須，日初分取，於日後分即復還生；日後分取，日初還生，成熟一種；若不取者，依舊常在。",
    "T01n0025_010:0417b02_6": "時，彼眾生福漸薄故，懶惰懈怠，貪悋心生，作如是念：『今此粳米，不曾耕種，何用辛苦，日初日後時別各取，徒自困乏？",
    "T01n0025_010:0417b05_7": "我今寧可一時頓取。』",
    "T01n0025_010:0417b05_8": "遂即併取。",
    "T01n0025_010:0417b05_9": "時，餘眾生喚彼人言：『食時節至，可共相逐，收取粳米。』",
    "T01n0025_010:0417b07_10": "彼人報言：『我以一時，為日初後，頓取將來。",
    "T01n0025_010:0417b08_11": "汝欲去者，可自知時。』",
    "T01n0025_010:0417b08_12": "彼作是念：『此眾生等，善作快樂，於日初後，一時頓取。",
    "T01n0025_010:0417b09_13": "我今應當為兩三日，亦可併收。』",
    "T01n0025_010:0417b10_14": "即便悉取。",
    "T01n0025_010:0417b10_15": "爾時，更有別眾生喚彼眾生言：『我等可共收取粳米。』",
    "T01n0025_010:0417b12_0": "彼即報言：『我前總已取三日分，汝自知時。』",
    "T01n0025_010:0417b13_0": "彼眾生聞，復作是念：『此人甚善，我今亦宜一時併取四五日分，為貯積故。』",
    "T01n0025_010:0417b14_1": "時彼粳米，即生皮糩，裹米而住；被刈之者，即更不生；未刈之處，依舊而住。",
    "T01n0025_010:0417b16_2": "其此稻穀，即便段別，叢聚而生。",
    "T01n0025_010:0417b17_3": "是時，眾生相共聚集，愁憂悲哭，各相謂言：『我憶往昔，意所生身，以喜為食，自然光明，騰空自在，神色最勝，壽命長遠。",
    "T01n0025_010:0417b19_4": "而為我等，忽生地味，色香味具，食已久住。",
    "T01n0025_010:0417b20_5": "其多食者，色形則麤；少食之者，顏色猶勝。",
    "T01n0025_010:0417b21_6": "爭勝劣故，起憍慢心，則成差別，緣於此故。",
    "T01n0025_010:0417b22_7": "地味滅沒，次生地皮，次生林蔓，次生粳米，乃至皮糩，刈者不生，不刈如舊。",
    "T01n0025_010:0417b24_8": "以如是故，成此一叢段別住也。",
    "T01n0025_010:0417b25_9": "我等今者，宜應分壃結作界畔，并立謫罰，彼是汝許，此是我分，侵者罰之。』",
    "T01n0025_010:0417b27_10": "諸比丘！",
    "T01n0025_010:0417b27_11": "此因緣故，世間便有界畔謫罰名字出生。",
    "T01n0025_010:0417b29_0": "「爾時，別有餘一眾生，自惜己稻，盜他稻穀。",
    "T01n0025_010:0417c01_0": "餘人見已，即告彼言：『謂汝眾生，汝惡作也，汝惡作也。",
    "T01n0025_010:0417c02_1": "云何自有，盜取他稻！』",
    "T01n0025_010:0417c02_2": "呵已而放，更莫如此。",
    "T01n0025_010:0417c03_3": "而彼眾生，已復再作，亦且呵放，如是再三，猶不改悔。",
    "T01n0025_010:0417c04_4": "麤言呵責，以手打頭，牽臂將詣眾人之中，告眾輩言：『此人盜他！』",
    "T01n0025_010:0417c06_0": "而彼眾生，對於眾前，拒諱爭鬪，語眾輩言：『此之眾生，麤惡言語，罵詈於我，以手打我。』",
    "T01n0025_010:0417c08_0": "時彼眾輩，聚集憂愁，悲哭叫喚：『我等今者，相共至此，困惡處也。",
    "T01n0025_010:0417c09_1": "我等已生惡不善法，為諸煩惱增長未來生老苦果，當向惡趣。",
    "T01n0025_010:0417c10_2": "現見以手共相牽排，駈遣呵責。",
    "T01n0025_010:0417c11_3": "我等今應求正守護，為我作主。",
    "T01n0025_010:0417c12_4": "合呵責者正作呵責，合謫罰者即正謫罰，合駈遣者即正駈遣。",
    "T01n0025_010:0417c13_5": "我等所有田分稻穀，各自收來。",
    "T01n0025_010:0417c14_6": "彼守護主，有所須者，我等供給。』",
    "T01n0025_010:0417c15_7": "大眾如是共平量已，時彼眾輩，即共推求正守護者。",
    "T01n0025_010:0417c17_0": "「爾時，彼處大眾之中，別有一人，長大最勝，可愛端正，形容奇特，微妙可觀，身色光儀，種種具足。",
    "T01n0025_010:0417c19_1": "時諸眾輩，向彼人邊，作如是言：『善哉仁者！",
    "T01n0025_010:0417c20_2": "汝為我等，作正守護。",
    "T01n0025_010:0417c20_3": "我等此處各有田畔，勿使侵欺，合呵正呵。",
    "T01n0025_010:0417c21_4": "合責正責，乃至謫罰，合遣正遣。",
    "T01n0025_010:0417c22_5": "我等所收不耕稻穀，當分與汝，不令乏少。』",
    "T01n0025_010:0417c23_6": "彼人聞已，即許可之，為作正主，訶責謫罰，駈遣平正，無有侵凌。",
    "T01n0025_010:0417c25_0": "眾斂稻穀，而供濟之，不令短闕。",
    "T01n0025_010:0417c25_1": "如是依法，為作田主。",
    "T01n0025_010:0417c26_2": "以從彼等眾生田裏，取地分故，因即立名，為剎帝利(剎帝利者隋言田主)。",
    "T01n0025_010:0417c27_3": "時，彼眾生悉皆歡喜，依誡奉行。",
    "T01n0025_010:0417c28_4": "彼剎帝利，於眾事中，智慧巧妙，處彼眾內，光相最勝，是故稱名，為曷囉闍(曷羅闍者隋言王也)，大眾立為大平等王，是故名為摩訶三摩多(摩訶三摩多者隋言大眾平等王也)。",
    "T01n0025_010:0418a02_5": "諸比丘！",
    "T01n0025_010:0418a02_6": "其摩訶三摩多作王之時，彼諸人輩因始立名，為薩多婆(薩多婆者隋言眾生)。",
    "T01n0025_010:0418a04_7": "諸比丘！",
    "T01n0025_010:0418a04_8": "其摩訶三摩多王有息，名乎廬遮(隋言意喜)。",
    "T01n0025_010:0418a05_9": "諸比丘！",
    "T01n0025_010:0418a05_10": "彼乎廬遮作王之時，彼諸人輩稱為何夷摩柯(隋言金者)。",
    "T01n0025_010:0418a06_11": "諸比丘！",
    "T01n0025_010:0418a07_0": "其乎廬遮王有息，名柯梨耶哪(隋言正真)。",
    "T01n0025_010:0418a07_1": "諸比丘！",
    "T01n0025_010:0418a08_2": "其柯梨耶哪作王之時，彼諸人輩稱為帝羅闍(隋言烏麻生也)。",
    "T01n0025_010:0418a09_3": "諸比丘！",
    "T01n0025_010:0418a09_4": "其柯梨耶哪王有息，名婆羅柯梨耶哪(隋言最正真也)。",
    "T01n0025_010:0418a10_5": "諸比丘！",
    "T01n0025_010:0418a10_6": "其婆羅柯梨耶哪作王之時，彼諸人輩稱為阿婆囉騫咃(隋言雲片)。",
    "T01n0025_010:0418a12_7": "諸比丘！",
    "T01n0025_010:0418a12_8": "其雲片王有息，名烏逋沙他(隋言齋戒)。",
    "T01n0025_010:0418a13_9": "諸比丘！",
    "T01n0025_010:0418a13_10": "其齋戒王在位之時，彼諸人輩稱為多羅承伽(隋言木脛)。",
    "T01n0025_010:0418a14_11": "諸比丘！",
    "T01n0025_010:0418a14_12": "其齋戒王頂上自然出一肉胞，生於童子，端正具足，三十二相，生已唱言：『摩陀多(摩陀多者隋言持戒)。』",
    "T01n0025_010:0418a16_13": "其頂生王，具大神通，甚有威力，統四大洲，自在治化。",
    "T01n0025_010:0418a17_14": "諸比丘！",
    "T01n0025_010:0418a18_15": "此等六王，壽命無量。",
    "T01n0025_010:0418a18_16": "諸比丘！",
    "T01n0025_010:0418a18_17": "其頂生王右髀出胞，生一童子，端正具足，三十二相，名右髀生，亦有威力，統四大洲；其右髀王，左髀出胞，生一童子，亦三十二相，名左髀生，具威德力，王三大洲；其左髀王，右膝肉胞，生一童子，威相如前，王二大洲；其右膝王左膝生一童子，威相如前，領一大洲。",
    "T01n0025_010:0418a25_0": "「諸比丘！",
    "T01n0025_010:0418a25_1": "從此已來，有轉輪王，皆領一洲，汝等當知。",
    "T01n0025_010:0418a26_2": "諸比丘！",
    "T01n0025_010:0418a26_3": "如是次第，最初眾立大平等王、次意喜王、次正真王、次最正真王、次受齋戒王、次頂生王、次右髀王、次左髀王、次右膝王、次左膝王、次已脫王、次已已脫王、次體者王、次體味王、次果報車王、次海王、次大海王、次奢俱梨王、次大奢俱梨王、次茅草王、次別茅草王、次善賢王、次大善賢王、次相愛王、次大相愛王、次叫王、次大叫王、次尼梨迦王、次那瞿沙王、次狼王、次海分王、次金剛臂王、次牀王、次師子月王、次那耶坻王、次別者王、次善福水王、次熱惱王、次作光王、次曠野王、次小山王、次山者王、次焰者王、次熾焰王。",
    "T01n0025_010:0418b09_4": "諸比丘！",
    "T01n0025_010:0418b09_5": "其熾焰王，子孫相承，有一百一，並悉在彼逋多羅城，治化天下。",
    "T01n0025_010:0418b11_6": "其最後王，名為降怨，以能降伏諸怨敵故，名曰降怨。",
    "T01n0025_010:0418b13_0": "「諸比丘！",
    "T01n0025_010:0418b13_1": "其降怨王子孫相承，於阿踰闍城中治化，有五萬四千王，其最後王，名為難勝。",
    "T01n0025_010:0418b15_0": "「諸比丘！",
    "T01n0025_010:0418b15_1": "其難勝王子孫相承，於波羅奈城中治化，有六萬三千王，彼最後王名難可意。",
    "T01n0025_010:0418b17_0": "諸比丘！",
    "T01n0025_010:0418b17_1": "其難可意子孫相承，於柯箄囉城中治化，有八萬四千王，彼最後王，名為梵德。",
    "T01n0025_010:0418b19_2": "諸比丘！",
    "T01n0025_010:0418b19_3": "其梵德王子孫相承，於彼白象城中治化，有三萬二千王，彼最後王，名為象德。",
    "T01n0025_010:0418b21_4": "諸比丘！",
    "T01n0025_010:0418b21_5": "其象德王子孫相承，於拘尸那城中治化，有三萬二千王，彼最後王，名曰藿香。",
    "T01n0025_010:0418b23_6": "諸比丘！",
    "T01n0025_010:0418b23_7": "其藿香王子孫相承，於優羅奢城中治化，有三萬二千王，其最後王，名那伽那嗜。",
    "T01n0025_010:0418b25_8": "諸比丘！",
    "T01n0025_010:0418b25_9": "其那嗜王子孫相承，於難降伏城中治化，有三萬二千王，彼最後王名曰降者。",
    "T01n0025_010:0418b27_10": "諸比丘！",
    "T01n0025_010:0418b27_11": "其降者王子孫相承，於葛那鳩遮城中治化，有一萬二千王，彼最後王，名勝軍。",
    "T01n0025_010:0418b29_12": "諸比丘！",
    "T01n0025_010:0418b29_13": "其勝軍王子孫相承，於波波城治化天下，有一萬八千王，彼最後王，名曰天龍。",
    "T01n0025_010:0418c02_14": "諸比丘！",
    "T01n0025_010:0418c02_15": "其天龍王子孫相承，於多摩梨奢城中治化，有二萬五千王，彼最後王，名曰海天。",
    "T01n0025_010:0418c04_16": "諸比丘！",
    "T01n0025_010:0418c04_17": "其海天王子孫相承，還於多摩梨奢城中治化，有一萬王，彼最後王，還名海天。",
    "T01n0025_010:0418c06_18": "諸比丘！",
    "T01n0025_010:0418c06_19": "彼海天王子孫相承，於檀多富羅城中治化，有一萬八千王，彼最後王，名為善意，子孫相承，於王舍大城治化，有二萬五千王，彼最後王，名善治化。",
    "T01n0025_010:0418c10_20": "諸比丘！",
    "T01n0025_010:0418c10_21": "善治化王子孫相承；還於波羅奈城中治化，有一千一百王，彼最後王，名大帝君。",
    "T01n0025_010:0418c12_22": "諸比丘！",
    "T01n0025_010:0418c12_23": "大帝君王子孫相承，於茅主大城中治化，有八萬四千王，彼最後王，復名海天。",
    "T01n0025_010:0418c14_24": "諸比丘！",
    "T01n0025_010:0418c14_25": "其海天王子孫相承，還於逋多羅城中治化，有一千五百王，彼最後王，名為苦行。",
    "T01n0025_010:0418c16_26": "諸比丘！",
    "T01n0025_010:0418c16_27": "其苦行王子孫相承，還於茅主大城中治化，有八萬四千王，彼最後王，名為地面。",
    "T01n0025_010:0418c18_28": "諸比丘！",
    "T01n0025_010:0418c18_29": "其地面王子孫相承，還於阿踰闍城中治化，有一千王，彼最後王，名為持地。",
    "T01n0025_010:0418c20_30": "諸比丘！",
    "T01n0025_010:0418c20_31": "其持地王子孫相承，還於波羅奈大城中治化，有八萬王，彼最後王，名曰地主。",
    "T01n0025_010:0418c22_32": "諸比丘！",
    "T01n0025_010:0418c22_33": "其地主王子孫相承，於寐(亡毘反)洟(湯梨反)羅城中治化，有八萬四千王，彼最後王，名曰大天。",
    "T01n0025_010:0418c24_34": "諸比丘！",
    "T01n0025_010:0418c24_35": "其大天王子孫相承，於彼寐洟羅大城中治化，有八萬四千剎帝利王，彼一切王，於彼寐洟羅城菴婆羅林中，修行梵行，其最後王，名曰尼寐王、次沒王、次堅齊王、次軻呶王、次優波王、次呶摩王、次善見王、次月見王、次聞軍王、次法軍王、次降伏王、次大降王、次更降王、次無憂王、次除憂王、次肩節王、次王節王、次摩羅王、次婁那王、次方主王、次塵者王、次迦羅王、次難陀王、次鏡面王、次生者王、次斛領王、次食飲王、次饒食王、次難降王、次難勝王、次安住王、次善住王、次大力王、次力德王、次堅行王。",
    "T01n0025_010:0419a07_36": "諸比丘！",
    "T01n0025_010:0419a07_37": "其堅行王子孫相承；於迦奢波城中治化，有七萬五千王，彼最後王，名菴婆梨沙。",
    "T01n0025_010:0419a09_38": "諸比丘！",
    "T01n0025_010:0419a09_39": "其梨沙王子，名善立。",
    "T01n0025_010:0419a10_40": "諸比丘！",
    "T01n0025_010:0419a10_41": "其善立王子孫相承，於波羅大城中治化，有一千一百王，彼最後王，名枳梨祁。",
    "T01n0025_010:0419a13_0": "「諸比丘！",
    "T01n0025_010:0419a13_1": "彼時有迦葉如來、阿羅訶、三藐三佛陀，出現世間，菩薩於彼修行梵行，生兜率天。",
    "T01n0025_010:0419a15_2": "枳梨祁王息，名為善生，子孫相承，還於逋多羅城中治化；有一百一王，彼最後王，名耳。",
    "T01n0025_010:0419a17_3": "其耳王有二息，一名瞿曇，二名婆羅墮闍；彼王一息，名甘蔗種。",
    "T01n0025_010:0419a18_4": "諸比丘！",
    "T01n0025_010:0419a18_5": "其甘蔗種子孫相承，還於逋多羅城中治化，有一百一甘蔗種王，彼最後王，名不善長甘蔗種王。",
    "T01n0025_010:0419a21_6": "諸比丘！",
    "T01n0025_010:0419a21_7": "不善長王，而生四子，一名優牟佉，二名金色，三名似白象，四名足璩。",
    "T01n0025_010:0419a22_8": "其足璩息，名曰天城。",
    "T01n0025_010:0419a23_9": "其子牛城，子孫相承，於迦毘羅婆蘇都城中治化，有七萬七千王。",
    "T01n0025_010:0419a24_10": "彼最後王，名廣車王、次別車王、次堅車王、次住車王、次十車王、次百車王、次九十車王、次雜色車王、次智車王、次廣弓王、次多弓王、次兼弓王、次住弓王、次十弓王、次百弓王、次九十弓王、次雜色弓王、次智弓王。",
    "T01n0025_010:0419b01_0": "「諸比丘！",
    "T01n0025_010:0419b01_1": "其智弓王生於二息，一名師子頰，二名師子足。",
    "T01n0025_010:0419b02_2": "其師子頰紹繼王位，生於四子，一名淨飯，二名白飯，三名斛飯，四名甘露飯。",
    "T01n0025_010:0419b04_3": "又生一女，名為不死。",
    "T01n0025_010:0419b04_4": "諸比丘！",
    "T01n0025_010:0419b04_5": "其淨飯王生於二子，一悉達多，二名難陀；白飯二子，一名帝沙童，二名難提迦；斛飯二子，一阿泥婁駄，二跋提梨迦；甘露飯王亦生二子，一阿難陀，二提婆達多。",
    "T01n0025_010:0419b08_6": "其不死女，唯有一子，名世婆羅；菩薩一子，名羅睺羅。",
    "T01n0025_010:0419b10_0": "「諸比丘！",
    "T01n0025_010:0419b10_1": "如是次第，從於大眾平等王來，子孫相承，最勝種族，至羅睺羅童子身上成阿羅漢，斷於煩惱，盡生死際，更無復有。",
    "T01n0025_010:0419b12_2": "諸比丘！",
    "T01n0025_010:0419b13_3": "此因緣故，舊往昔時，有勝剎利，世間出生，依於如法，非不如法。",
    "T01n0025_010:0419b14_4": "諸比丘！",
    "T01n0025_010:0419b14_5": "有如是法，世間剎利，最為勝生。",
    "T01n0025_010:0419b15_6": "爾時，自餘諸眾生輩，如是念言：『世間有為，是病是癰，是其毒箭。』",
    "T01n0025_010:0419b17_7": "熟思惟已，棄捨有為，於空山澤，造作草庵，寂靜禪定。",
    "T01n0025_010:0419b18_8": "有所求須，或日初分，或後分中，出於草庵，入村乞食。",
    "T01n0025_010:0419b19_9": "眾人見已，須者與之，復為造作，或有稱言：『此等眾生，最好作善，棄捨世間，有流不善諸惡法故，名婆羅門。』",
    "T01n0025_010:0419b22_10": "此因緣故，婆羅門種，世間出生。",
    "T01n0025_010:0419b22_11": "或有眾生，禪定不成，倚著村落，多教呪術，因此得名為教者也；以其下來入村舍故，名向聚落；復為成就諸欲法故，名成就欲。",
    "T01n0025_010:0419b25_12": "此因緣故，舊往昔時，勝婆羅門，高行種姓，世間出生，依於如法，非不如法。",
    "T01n0025_010:0419b27_13": "復有自餘諸眾生輩，造作種種求利技能、工巧藝術諸業之處，以此得名為毘舍也。",
    "T01n0025_010:0419b29_14": "此因緣故，舊往昔時，毘舍種姓，現於世間，彼亦如法，非不如法。",
    "T01n0025_010:0419c01_15": "諸比丘！",
    "T01n0025_010:0419c02_16": "此等三種，世間生已，於後復有第四種姓，世間出生。",
    "T01n0025_010:0419c03_17": "諸比丘！",
    "T01n0025_010:0419c03_18": "復有一種，各自毀呰自家法已，剃除鬚髮，身著袈裟，棄捨世間，出家修道，口自唱言：『我作沙門。』",
    "T01n0025_010:0419c05_19": "彼作是稱，即成正願婆羅門也；毘舍亦然。",
    "T01n0025_010:0419c06_20": "復有一種，如前毀呰，亦捨出家，口自稱：『我當作沙門。』",
    "T01n0025_010:0419c08_21": "為彼故，有如是正願。",
    "T01n0025_010:0419c08_22": "諸比丘！",
    "T01n0025_010:0419c08_23": "復有一種剎利，以身口意行於惡行，以惡行故，身壞命終一向受苦；其婆羅門及毘舍等，亦如是。",
    "T01n0025_010:0419c11_24": "復有一種剎利，以身口意行善行故，身壞命終一向受樂；婆羅門、毘舍亦然。",
    "T01n0025_010:0419c13_0": "「諸比丘！",
    "T01n0025_010:0419c13_1": "復有一種剎利，以身口意行二種行，身壞命終當受苦樂；婆羅門、毘舍亦爾。",
    "T01n0025_010:0419c15_0": "諸比丘！",
    "T01n0025_010:0419c15_1": "復有一種剎利，正信出家修習，證於三十七助道，能盡諸漏，心解脫、智解脫，現見證法，得諸神通，既作證已，口自唱言：『我已盡生，梵行已立，所作已辦，更不受有。』",
    "T01n0025_010:0419c18_2": "其婆羅門、毘舍亦爾。",
    "T01n0025_010:0419c19_3": "諸比丘！",
    "T01n0025_010:0419c19_4": "此三種姓，於彼邊生，能成就明行足，得阿羅漢，名為最勝。",
    "T01n0025_010:0419c21_0": "諸比丘！",
    "T01n0025_010:0419c21_1": "其梵王娑訶波底，昔於我前說如是偈：「『剎利勝生者，　　若出諸種姓，　　明行足成就，　　彼最勝天人。』",
    "T01n0025_010:0419c25_0": "「諸比丘！",
    "T01n0025_010:0419c25_1": "其梵王娑訶波底，彼偈善頌，非為不善，我已印可。",
    "T01n0025_010:0419c26_2": "諸比丘！",
    "T01n0025_010:0419c26_3": "我多陀阿伽度、阿羅訶、三藐三佛陀，亦說此義。",
    "T01n0025_010:0419c27_4": "諸比丘！",
    "T01n0025_010:0419c27_5": "如是次第，我所具說，世間轉成轉壞轉住。",
    "T01n0025_010:0419c28_6": "諸比丘！",
    "T01n0025_010:0419c29_7": "若有教師，為諸聲聞，所應作處，哀愍利益，而行慈悲，我已作訖，汝等須依。",
    "T01n0025_010:0420a01_8": "諸比丘！",
    "T01n0025_010:0420a02_9": "此等空閑山林樹下、虛房靜室、土窟崖龕，或塚墓間，以稻芉等，為草庵住，離於村舍聚落居停如是之處。",
    "T01n0025_010:0420a04_10": "汝等比丘，應修習禪，勿墮放逸，致令後悔。",
    "T01n0025_010:0420a05_11": "此我教示，汝諸比丘。」",
    "T01n0025_010:0420a06_0": "佛說經已，諸比丘等，歡喜奉行。",
    "T01n0025_010:0420a07_0": "起世因本經卷第十"
}