{
    "T25n1509_060:0481b14_0": "大智度論釋挍量法施品",
    "T25n1509_060:0481b15_0": "第三十八(卷六十)",
    "T25n1509_060:0481b17_0": "聖者龍樹造",
    "T25n1509_060:0481b18_0": "後秦龜茲國三藏鳩摩羅什譯",
    "T25n1509_060:0481b19_0": "【經】佛告釋提桓因言：「憍尸迦！",
    "T25n1509_060:0481b19_1": "若有善男子、善女人，教一閻浮提人行十善道。",
    "T25n1509_060:0481b20_2": "於汝意云何？",
    "T25n1509_060:0481b21_3": "以是因緣故，得福多不？」",
    "T25n1509_060:0481b21_4": "答言：「甚多！",
    "T25n1509_060:0481b21_5": "世尊！」",
    "T25n1509_060:0481b22_0": "佛言：「不如是善男子、善女人書持般若波羅蜜經卷與他人，令讀、誦、說，得福多。",
    "T25n1509_060:0481b23_1": "何以故？",
    "T25n1509_060:0481b23_2": "是般若波羅蜜中廣說諸無漏法，善男子、善女人從是中學，已學、今學、當學，入正法位中，已入、今入、當入，得須陀洹果，已得、今得、當得；乃至阿羅漢果，求辟支佛道亦如是。",
    "T25n1509_060:0481b27_3": "諸菩薩摩訶薩求阿耨多羅三藐三菩提，入正法位中，已入、今入、當入，得阿耨多羅三藐三菩提，已得、今得、當得。",
    "T25n1509_060:0481c01_4": "憍尸迦！",
    "T25n1509_060:0481c01_5": "何等是無漏法？",
    "T25n1509_060:0481c01_6": "所謂四念處，乃至八聖道分、四聖諦，內空乃至無法有法空，佛十力乃至十八不共法。",
    "T25n1509_060:0481c03_7": "善男子、善女人學是法，得阿耨多羅三藐三菩提，已得、今得、當得。",
    "T25n1509_060:0481c05_8": "「憍尸迦！",
    "T25n1509_060:0481c05_9": "若有善男子、善女人教一人令得須陀洹果；是人得福德，勝教一閻浮提人行十善道。",
    "T25n1509_060:0481c07_10": "何以故？",
    "T25n1509_060:0481c07_11": "憍尸迦！",
    "T25n1509_060:0481c07_12": "教一閻浮提人行十善道，不離地獄、畜生、餓鬼苦。",
    "T25n1509_060:0481c08_13": "憍尸迦！",
    "T25n1509_060:0481c09_14": "教一人得須陀洹果，離三惡道故。",
    "T25n1509_060:0481c09_15": "乃至阿羅漢果、辟支佛道亦如是。",
    "T25n1509_060:0481c10_16": "憍尸迦！",
    "T25n1509_060:0481c10_17": "若善男子、善女人教一閻浮提人令得須陀洹果、斯陀含果、阿那含、阿羅漢、辟支佛道，不如善男子、善女人教一人令得阿耨多羅三藐三菩提得福多！",
    "T25n1509_060:0481c14_18": "何以故？",
    "T25n1509_060:0481c14_19": "憍尸迦！",
    "T25n1509_060:0481c14_20": "以菩薩因緣故，生須陀洹果乃至阿羅漢、辟支佛；以菩薩因緣故，生諸佛。",
    "T25n1509_060:0481c16_21": "以是因緣故，憍尸迦！",
    "T25n1509_060:0481c16_22": "當知善男子、善女人書般若波羅蜜經卷與他人，令書、持、讀、誦、說，得福多！",
    "T25n1509_060:0481c18_23": "何以故？",
    "T25n1509_060:0481c18_24": "是般若波羅蜜中廣說諸善法。",
    "T25n1509_060:0481c19_25": "是善法中學，便出生剎利大姓、婆羅門大姓、居士大家，四天王天乃至非有想非無想天，便有四念處乃至一切種智，便有諸須陀洹乃至阿羅漢、辟支佛，便有諸佛。",
    "T25n1509_060:0481c22_26": "「憍尸迦！",
    "T25n1509_060:0481c23_0": "置一閻浮提人。",
    "T25n1509_060:0481c23_1": "若有善男子、善女人教四天下世界中眾生令行十善道，於汝意云何？",
    "T25n1509_060:0481c24_2": "是人以是因緣故，得福多不？」",
    "T25n1509_060:0481c25_3": "答言：「甚多！",
    "T25n1509_060:0481c25_4": "世尊！」",
    "T25n1509_060:0481c26_0": "佛言：「不如是善男子、善女人書般若波羅蜜經卷與他人，令書、持、讀、誦、說，得福多！",
    "T25n1509_060:0481c27_1": "餘如上說。",
    "T25n1509_060:0481c28_2": "憍尸迦！",
    "T25n1509_060:0481c28_3": "置四天下世界中眾生。",
    "T25n1509_060:0481c28_4": "若教小千世界中眾生令行十善道亦如是。",
    "T25n1509_060:0481c29_5": "憍尸迦！",
    "T25n1509_060:0482a01_0": "置小千世界中眾生。",
    "T25n1509_060:0482a01_1": "若教二千中世界中眾生令行十善道；若有善男子、善女人書般若波羅蜜經卷與他人，令書、持、讀、誦，是人得福多！",
    "T25n1509_060:0482a04_2": "餘如上說。",
    "T25n1509_060:0482a04_3": "憍尸迦！",
    "T25n1509_060:0482a04_4": "置二千中世界中眾生。",
    "T25n1509_060:0482a05_5": "若教三千大千世界中所有眾生令行十善道；復有人書般若波羅蜜經卷與他人，令書、持、讀、誦，是人福德多！",
    "T25n1509_060:0482a07_6": "憍尸迦！",
    "T25n1509_060:0482a07_7": "置三千大千世界中眾生。",
    "T25n1509_060:0482a08_8": "若教如恒河沙等世界中所有眾生令行十善道；若復有人書般若波羅蜜經卷與他人，令書、持、讀、誦，其福德多！",
    "T25n1509_060:0482a10_9": "餘如上說。",
    "T25n1509_060:0482a11_10": "「復次，憍尸迦！",
    "T25n1509_060:0482a11_11": "有人教一閻浮提眾生，令立四禪、四無量心、四無色定、五神通。",
    "T25n1509_060:0482a12_12": "於汝意云何？",
    "T25n1509_060:0482a13_13": "是善男子、善女人福德多不？」",
    "T25n1509_060:0482a13_14": "釋提桓因言：「甚多！",
    "T25n1509_060:0482a14_15": "世尊！」",
    "T25n1509_060:0482a14_16": "佛言：「不如是善男子、善女人書般若波羅蜜經卷與他人，令書、持、讀、誦、說，得福多！",
    "T25n1509_060:0482a16_17": "何以故？",
    "T25n1509_060:0482a16_18": "是般若波羅蜜中廣說諸善法。",
    "T25n1509_060:0482a16_19": "餘如上說。",
    "T25n1509_060:0482a17_20": "憍尸迦！",
    "T25n1509_060:0482a17_21": "置閻浮提眾生，復置四天下世界中眾生、小千世界中眾生、二千中世界中眾生、三千大千世界中眾生。",
    "T25n1509_060:0482a19_22": "憍尸迦！",
    "T25n1509_060:0482a19_23": "若有人教十方如恒河沙等世界中眾生，令立四禪、四無量心、四無色定、五神通，於汝意云何？",
    "T25n1509_060:0482a22_0": "是人福德多不？」",
    "T25n1509_060:0482a22_1": "答言：「甚多！",
    "T25n1509_060:0482a22_2": "世尊！」",
    "T25n1509_060:0482a22_3": "佛言：「不如是善男子、善女人書般若波羅蜜經卷與他人，令書、持、讀、誦、說，得福多！",
    "T25n1509_060:0482a24_4": "何以故？",
    "T25n1509_060:0482a24_5": "是般若波羅蜜中廣說諸善法。",
    "T25n1509_060:0482a25_6": "餘如上說。",
    "T25n1509_060:0482a25_7": "「復次，憍尸迦！",
    "T25n1509_060:0482a26_0": "若有善男子、善女人受是般若波羅蜜，書、持、讀、誦、說、正憶念，是人福德，勝教閻浮提人行十善道，立四禪、四無量心、四無色定、五神通。",
    "T25n1509_060:0482a28_1": "正憶念者，受、持、親近般若波羅蜜，乃至正憶念，不以二法、不以不二法；受、持、親近禪波羅蜜、毘梨耶波羅蜜、羼提波羅蜜、尸波羅蜜、檀波羅蜜，乃至正憶念，不以二法、不以不二法；為阿耨多羅三藐三菩提，正憶念內空乃至一切種智，不以二法、不以不二法。",
    "T25n1509_060:0482b05_2": "「復次，憍尸迦！",
    "T25n1509_060:0482b06_0": "若有善男子、善女人為他人種種因緣演說般若波羅蜜義，開示、分別，令易解。",
    "T25n1509_060:0482b07_1": "憍尸迦！",
    "T25n1509_060:0482b07_2": "何等是般若波羅蜜義？",
    "T25n1509_060:0482b08_3": "憍尸迦！",
    "T25n1509_060:0482b08_4": "般若波羅蜜義者，不應以二相觀、不應以不二相觀，非有相、非無相，不入不出，不增不損，不垢不淨，不生不滅，不取不捨，不住非不住，非實非虛，非合非散，非著非不著，非因非不因，非法非不法，非如非不如，非實際非不實際。",
    "T25n1509_060:0482b13_5": "憍尸迦！",
    "T25n1509_060:0482b13_6": "若善男子、善女人能以是般若波羅蜜義為他人種種因緣演說、開示、分別，令易解，是善男子、善女人所得福德甚多，勝自受持般若波羅蜜，親近、讀、誦、說、正憶念。",
    "T25n1509_060:0482b17_7": "「復次，憍尸迦！",
    "T25n1509_060:0482b17_8": "善男子、善女人自受持般若波羅蜜，親近、讀、誦、說、正憶念；亦為他人種種因緣演說般若波羅蜜義，開示、分別，令易解，是善男子、善女人所得功德甚多！」",
    "T25n1509_060:0482b21_9": "釋提桓因白佛言：「世尊！",
    "T25n1509_060:0482b21_10": "善男子、善女人應如是演說般若波羅蜜義，開示、分別，令易解！」",
    "T25n1509_060:0482b23_0": "佛告釋提桓因：「如是！",
    "T25n1509_060:0482b23_1": "憍尸迦！",
    "T25n1509_060:0482b23_2": "是善男子、善女人應如是演說般若波羅蜜義，開示、分別，令易解。",
    "T25n1509_060:0482b25_3": "憍尸迦！",
    "T25n1509_060:0482b25_4": "善男子、善女人如是演說般若波羅蜜義，開示、分別，令易解，得無量無邊阿僧祇福德。",
    "T25n1509_060:0482b27_5": "若有善男子、善女人供養十方無量阿僧祇諸佛，盡其壽命，隨其所須，恭敬、尊重、讚歎，華香乃至幡蓋供養；若復有善男子、善女人種種因緣為他人廣說般若波羅蜜義，開示、分別，令易解，是善男子、善女人功德甚多！",
    "T25n1509_060:0482c03_6": "何以故？",
    "T25n1509_060:0482c03_7": "諸過去、未來、現在諸佛，皆於是般若波羅蜜中學，得阿耨多羅三藐三菩提，已得、今得、當得。",
    "T25n1509_060:0482c05_8": "「復次，憍尸迦！",
    "T25n1509_060:0482c05_9": "若善男子、善女人於無量無邊阿僧祇劫行檀波羅蜜，不如是善男子、善女人以般若波羅蜜為他人演說其義，開示、分別，令易解，其福甚多，以無所得故。",
    "T25n1509_060:0482c09_10": "云何名有所得？",
    "T25n1509_060:0482c09_11": "憍尸迦！",
    "T25n1509_060:0482c09_12": "若菩薩摩訶薩用有所得故布施，布施時作是念：『我與，彼受，所施者物。』",
    "T25n1509_060:0482c11_13": "是名得檀，不得波羅蜜；『我持戒，此是戒。』",
    "T25n1509_060:0482c12_14": "是名得戒，不得波羅蜜；『我忍辱，為是人忍辱。』",
    "T25n1509_060:0482c13_15": "是名得忍辱，不得波羅蜜；『我精進，為是事懃精進。』",
    "T25n1509_060:0482c14_16": "是名得精進，不得波羅蜜；『我修禪，所修是禪。』",
    "T25n1509_060:0482c15_17": "是名得禪，不得波羅蜜；『我修慧，所修是慧。』",
    "T25n1509_060:0482c16_18": "是名得慧，不得波羅蜜。",
    "T25n1509_060:0482c16_19": "憍尸迦！",
    "T25n1509_060:0482c16_20": "是善男子、善女人如是行者，不得具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。」",
    "T25n1509_060:0482c19_21": "釋提桓因白佛言：「世尊！",
    "T25n1509_060:0482c19_22": "菩薩摩訶薩云何修具足檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜？」",
    "T25n1509_060:0482c22_23": "佛告釋提桓因：「菩薩摩訶薩布施時，不得與者、不得受者、不得所施物，是人得具足檀波羅蜜；乃至修般若波羅蜜時，不得智、不得所修智，是人得具足般若波羅蜜。",
    "T25n1509_060:0482c25_24": "憍尸迦！",
    "T25n1509_060:0482c26_0": "是為菩薩摩訶薩具足檀波羅蜜乃至般若波羅蜜。",
    "T25n1509_060:0482c27_1": "善男子、善女人如是行般若波羅蜜，當為他人演說其義，開示、分別，令易解；禪波羅蜜、毘梨耶波羅蜜、羼提波羅蜜、尸羅波羅蜜、檀波羅蜜，演說其義，開示、分別，令易解。",
    "T25n1509_060:0483a01_2": "何以故？",
    "T25n1509_060:0483a02_0": "憍尸迦！",
    "T25n1509_060:0483a02_1": "未來世當有善男子、善女人欲說般若波羅蜜，而說相似般若波羅蜜；有善男子、善女人發阿耨多羅三藐三菩提心，聞是相似般若波羅蜜，失正道。",
    "T25n1509_060:0483a05_2": "善男子、善女人應為是人具足演說般若波羅蜜義，開示、分別，令易解。」",
    "T25n1509_060:0483a07_3": "釋提桓因白佛言：「世尊！",
    "T25n1509_060:0483a07_4": "何等是相似般若波羅蜜？」",
    "T25n1509_060:0483a08_5": "佛言：「有善男子、善女人說有所得般若波羅蜜，是為相似般若波羅蜜。」",
    "T25n1509_060:0483a09_6": "釋提桓因白佛言：「世尊！",
    "T25n1509_060:0483a10_7": "云何善男子、善女人說有所得般若波羅蜜，是為相似般若波羅蜜？」",
    "T25n1509_060:0483a11_8": "佛言：「善男子、善女人說有所得般若波羅蜜是相似般若波羅蜜者，說色無常，作是言：『能如是行，是行般若波羅蜜。』",
    "T25n1509_060:0483a14_9": "行者求色無常，是為行相似般若波羅蜜。",
    "T25n1509_060:0483a15_10": "說受、想、行、識無常，作是言：『能如是行，是行般若波羅蜜。』",
    "T25n1509_060:0483a16_11": "行者求受、想、行、識無常，是為行相似般若波羅蜜。",
    "T25n1509_060:0483a17_12": "說眼無常乃至說意無常；說色無常乃至說法無常；說眼界無常，色界、眼識界無常，乃至說意界、法界、意識界無常。",
    "T25n1509_060:0483a20_13": "說地種無常乃至說識種無常；說眼識界無常乃至說意識界無常；說眼觸無常乃至說意觸無常；說眼觸因緣生受無常乃至說意觸因緣生受無常；廣說如五眾。",
    "T25n1509_060:0483a24_14": "說色苦乃至說意觸因緣生受苦；說色無我乃至說意觸因緣生受無我，皆如五眾說。",
    "T25n1509_060:0483a26_15": "行者行檀波羅蜜時，為說色無常、苦、無我；乃至意觸因緣生受，說無常、苦、無我。",
    "T25n1509_060:0483a27_16": "尸羅波羅蜜乃至般若波羅蜜亦如是。",
    "T25n1509_060:0483a28_17": "行四禪、四無量心、四無色定，為說無常、苦、無我；行四念處，為說無常、苦、無我。",
    "T25n1509_060:0483b01_18": "乃至行薩婆若時，為說無常、苦、無我。",
    "T25n1509_060:0483b02_19": "作如是教：『能如是行者，是為行般若波羅蜜。』",
    "T25n1509_060:0483b03_20": "憍尸迦！",
    "T25n1509_060:0483b03_21": "是名相似般若波羅蜜。",
    "T25n1509_060:0483b04_0": "「復次，憍尸迦！",
    "T25n1509_060:0483b04_1": "若善男子、善女人當來世說相似般若波羅蜜，作是言：『汝善男子！",
    "T25n1509_060:0483b05_2": "修行般若波羅蜜，汝修行般若波羅蜜時，當得初地乃至當得十地。』",
    "T25n1509_060:0483b07_3": "禪波羅蜜，乃至檀波羅蜜，亦如是。",
    "T25n1509_060:0483b08_4": "行者以相似有所得，以總相修是般若波羅蜜。",
    "T25n1509_060:0483b09_5": "憍尸迦！",
    "T25n1509_060:0483b09_6": "是名相似般若波羅蜜。",
    "T25n1509_060:0483b10_7": "「復次，憍尸迦！",
    "T25n1509_060:0483b10_8": "善男子、善女人欲說般若波羅蜜，作是言：『汝善男子修行般若波羅蜜已，當過聲聞、辟支佛地。』",
    "T25n1509_060:0483b12_9": "是名相似般若波羅蜜。",
    "T25n1509_060:0483b13_0": "「復次，善男子、善女人為求佛道者如是說：『汝善男子、善女人修行般若波羅蜜已，入菩薩位，得無生法忍；得無生法忍已，便住菩薩神通，從一佛界至一佛界，供養諸佛，恭敬、尊重、讚歎。』",
    "T25n1509_060:0483b17_1": "如是說者，是名相似般若波羅蜜。",
    "T25n1509_060:0483b18_0": "「復次，憍尸迦！",
    "T25n1509_060:0483b18_1": "善男子、善女人為求佛道者如是說：『汝善男子、善女人學是般若波羅蜜，受、持、讀、誦、說、正憶念，當得無量無邊阿僧祇功德。』",
    "T25n1509_060:0483b21_2": "如是說者，是名相似般若波羅蜜。",
    "T25n1509_060:0483b21_3": "「復次，善男子、善女人為求佛道者說：『如過去、未來、現在諸佛功德善本，從初發心至成得佛，都合集迴向阿耨多羅三藐三菩提。』",
    "T25n1509_060:0483b24_4": "如是說者，是名相似般若波羅蜜。」",
    "T25n1509_060:0483b25_5": "釋提桓因白佛言：「世尊！",
    "T25n1509_060:0483b26_6": "云何善男子、善女人為求佛道者不說相似般若波羅蜜？」",
    "T25n1509_060:0483b27_7": "佛言：「若善男子、善女人為求佛道者說般若波羅蜜：『善男子、善女人！",
    "T25n1509_060:0483b29_0": "汝修行般若波羅蜜，莫觀色無常。",
    "T25n1509_060:0483b29_1": "何以故？",
    "T25n1509_060:0483b29_2": "色、色性空，是色性非法，若非法即名為般若波羅蜜。",
    "T25n1509_060:0483c02_3": "般若波羅蜜中色非常非無常。",
    "T25n1509_060:0483c02_4": "何以故？",
    "T25n1509_060:0483c03_0": "是中色尚不可得，何況常、無常！』",
    "T25n1509_060:0483c03_1": "憍尸迦！",
    "T25n1509_060:0483c03_2": "善男子、善女人如是說者，是名不說相似般若波羅蜜。",
    "T25n1509_060:0483c05_3": "受、想、行、識亦如是。",
    "T25n1509_060:0483c05_4": "「復次，憍尸迦！",
    "T25n1509_060:0483c05_5": "善男子、善女人，為求佛道者說：『汝善男子、善女人修行般若波羅蜜，於諸法莫有所過、莫有所住。",
    "T25n1509_060:0483c08_0": "何以故？",
    "T25n1509_060:0483c08_1": "般若波羅蜜中無有法可過、可住。",
    "T25n1509_060:0483c08_2": "所以者何？",
    "T25n1509_060:0483c09_3": "一切法自性空，自性空是非法，若非法即是為般若波羅蜜。",
    "T25n1509_060:0483c10_4": "般若波羅蜜中，無有法可入可出、可生可滅。』",
    "T25n1509_060:0483c11_5": "憍尸迦！",
    "T25n1509_060:0483c11_6": "是善男子、善女人如是說，是名不說相似般若波羅蜜。",
    "T25n1509_060:0483c12_7": "廣說如上，與相似相違，是名不說相似般若波羅蜜。",
    "T25n1509_060:0483c14_8": "「如是，憍尸迦！",
    "T25n1509_060:0483c14_9": "善男子、善女人，應如是演說般若波羅蜜義。",
    "T25n1509_060:0483c15_10": "若如是說般若波羅蜜義，所得功德，勝於前者。」",
    "T25n1509_060:0483c17_0": "【論】者言：佛更欲以異門明般若波羅蜜勝故，問帝釋言：「若有人教一閻浮提人行十善道，其福多不？」",
    "T25n1509_060:0483c19_1": "如經中廣說。",
    "T25n1509_060:0483c19_2": "此中說所以勝因緣，所謂般若波羅蜜，廣說諸無漏法，成三乘道，入涅槃，不復還；十善道但善有漏法，受世間無常福樂，還復墮苦，是故不如。",
    "T25n1509_060:0483c23_3": "復次，先是世間法，後是出世間法；先是能生生死法，後是能滅生死法；先是無常樂因緣，後是常樂因緣；先是凡夫、聖人共法，後但是為聖人法。",
    "T25n1509_060:0483c26_4": "如是等差別。",
    "T25n1509_060:0483c26_5": "無漏法者，三十七品、十八不共法，乃至無量諸佛法。",
    "T25n1509_060:0483c27_6": "欲令是事了了易解故，更說因緣，所謂「教一人令得須陀洹果，得大福德，勝於教閻浮提人行十善道——雖行十善，未免三惡道故。",
    "T25n1509_060:0484a02_7": "乃至得阿羅漢、辟支佛道亦如是。」",
    "T25n1509_060:0484a02_8": "佛更說譬喻：「若有人教一閻浮提人令得聲聞、辟支佛道，不如有人教一人令得阿耨多羅三藐三菩提，是人得福多。",
    "T25n1509_060:0484a05_9": "何以故？",
    "T25n1509_060:0484a05_10": "須陀洹至辟支佛皆從菩薩生故。」",
    "T25n1509_060:0484a06_11": "是般若波羅蜜中，種種說佛道因緣，是故書般若波羅蜜經卷與人，勝以十善教四天下乃至如恒河沙等世界。",
    "T25n1509_060:0484a09_12": "復次，教閻浮提人乃至恒河沙等世界人令行四禪等乃至五神通亦如是。",
    "T25n1509_060:0484a11_13": "但四禪等是離欲人，與十善差別。",
    "T25n1509_060:0484a11_14": "復次，若有人教一閻浮提人乃至如恒河沙世界，令行十善道、四禪、四無量心、四無色定、五神通，不如是人受持般若波羅蜜，讀、誦、說、正憶念，得福多。",
    "T25n1509_060:0484a15_15": "得福多者，上以般若經卷與他人，今自行般若為異。",
    "T25n1509_060:0484a16_16": "先十善道，乃至五神通別說，今合說。",
    "T25n1509_060:0484a17_17": "問曰：何以不解「受、持、讀、誦、說」，但解「正憶念」？",
    "T25n1509_060:0484a18_18": "答曰：受、持、讀、誦、說，福德多；以正憶念能具二事，所謂福德、智慧，是故別說。",
    "T25n1509_060:0484a20_19": "如人採藥草，乃至合和而未服之，於病無損，服乃除病；正憶念如服藥病愈，是故但解正憶念。",
    "T25n1509_060:0484a22_20": "正憶念相，所謂非二非不二行般若波羅蜜。",
    "T25n1509_060:0484a23_21": "二不二義，如先說。",
    "T25n1509_060:0484a24_0": "初以書經卷，勝舍利；中以經卷與人，勝教人行十善乃至五通；今受、持、讀、誦、說，於受、持邊，正憶念最勝。",
    "T25n1509_060:0484a26_1": "今如諸佛憐愍眾生故為解其義令易解，勝自行正憶念。",
    "T25n1509_060:0484a28_2": "是時，佛欲廣分別福德故，說言：「若有人盡形壽供養十方佛，不如為他解說般若義。」",
    "T25n1509_060:0484b01_3": "此中說勝因緣：「三世諸佛皆學是般若成無上道。」",
    "T25n1509_060:0484b02_4": "復次，「若菩薩於無量劫行六波羅蜜，以有所得故，不如為人解說般若波羅蜜。」",
    "T25n1509_060:0484b04_5": "有所得者，所謂以我心於諸法中取相故。",
    "T25n1509_060:0484b05_6": "佛更欲說般若正義，故答帝釋：「菩薩以無所得行六波羅蜜，則得具足。」",
    "T25n1509_060:0484b06_7": "具足即是般若波羅蜜正義。",
    "T25n1509_060:0484b07_8": "有人未來世說相似般若者，會中人聞說正憶念，作是思惟：「何者是邪憶念？」",
    "T25n1509_060:0484b09_9": "是故說相似般若波羅蜜相。",
    "T25n1509_060:0484b10_10": "如人知是道非道故，能捨非道、行正道。",
    "T25n1509_060:0484b11_11": "復次，憐愍未來世眾生不見佛及諸大菩薩，但見經書；邪憶念故，隨著音聲，說相似般若波羅蜜。",
    "T25n1509_060:0484b13_12": "相似者，名字語言同，而心義異。",
    "T25n1509_060:0484b14_13": "如以著心、取相說五眾等無常乃至無生無滅，是相似般若。",
    "T25n1509_060:0484b15_14": "若以不著心、不取相說五眾無常，但為破常顛倒故，不著無常，是真實般若。",
    "T25n1509_060:0484b17_15": "如是說法人，教捨相似般若波羅蜜，修習真般若波羅蜜，是名說般若波羅蜜正義，勝前功德。",
    "T25n1509_060:0484b19_16": "◎◎【經】「復次，憍尸迦！",
    "T25n1509_060:0484b20_17": "閻浮提中所有眾生，皆教令得須陀洹。",
    "T25n1509_060:0484b21_18": "於汝意云何？",
    "T25n1509_060:0484b21_19": "是人得福多不？」",
    "T25n1509_060:0484b21_20": "答言：「甚多！",
    "T25n1509_060:0484b22_21": "世尊！」",
    "T25n1509_060:0484b22_22": "佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『善男子！",
    "T25n1509_060:0484b24_23": "汝來！",
    "T25n1509_060:0484b24_24": "受是般若波羅蜜，勤讀、誦、說、正憶念，如般若波羅蜜中所說行。』",
    "T25n1509_060:0484b26_25": "何以故？",
    "T25n1509_060:0484b26_26": "是般若波羅蜜中，出生諸須陀洹。",
    "T25n1509_060:0484b27_27": "憍尸迦！",
    "T25n1509_060:0484b27_28": "置閻浮提中眾生，復置四天下眾生，小千世界、二千中世界、三千大千世界中眾生。",
    "T25n1509_060:0484b29_29": "若有人教十方如恒河沙等世界中眾生，盡教令得須陀洹。",
    "T25n1509_060:0484c01_30": "於汝意云何？",
    "T25n1509_060:0484c01_31": "是人得福多不？」",
    "T25n1509_060:0484c02_32": "答言：「甚多！",
    "T25n1509_060:0484c02_33": "世尊！」",
    "T25n1509_060:0484c02_34": "佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『善男子！",
    "T25n1509_060:0484c04_35": "汝來！",
    "T25n1509_060:0484c05_36": "受是般若波羅蜜，勤讀、誦、說、正憶念，如般若波羅蜜中所說行。』",
    "T25n1509_060:0484c06_37": "何以故？",
    "T25n1509_060:0484c06_38": "般若波羅蜜中出生諸須陀洹。",
    "T25n1509_060:0484c07_39": "「復次，憍尸迦！",
    "T25n1509_060:0484c07_40": "若有善男子、善女人教閻浮提中人，令得斯陀含、阿那含、阿羅漢。",
    "T25n1509_060:0484c09_41": "於汝意云何？",
    "T25n1509_060:0484c09_42": "是人得福多不？」",
    "T25n1509_060:0484c09_43": "答言：「甚多！",
    "T25n1509_060:0484c10_0": "世尊！」",
    "T25n1509_060:0484c10_1": "佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『汝來！",
    "T25n1509_060:0484c12_2": "善男子！",
    "T25n1509_060:0484c12_3": "受是般若波羅蜜，勤讀、誦、說、正憶念，如般若波羅蜜中所說行。』",
    "T25n1509_060:0484c14_0": "何以故？",
    "T25n1509_060:0484c14_1": "般若波羅蜜中出生諸斯陀含、阿那含、阿羅漢故。",
    "T25n1509_060:0484c15_2": "乃至教十方如恒河沙等世界中眾生亦如是。",
    "T25n1509_060:0484c16_3": "「復次，憍尸迦！",
    "T25n1509_060:0484c16_4": "若善男子、善女人教一閻浮提中眾生令得辟支佛道。",
    "T25n1509_060:0484c17_5": "於汝意云何？",
    "T25n1509_060:0484c18_6": "是人得福多不？」",
    "T25n1509_060:0484c18_7": "答言：「甚多！",
    "T25n1509_060:0484c18_8": "世尊！」",
    "T25n1509_060:0484c18_9": "佛言：「不如善男子、善女人以般若波羅蜜為他人種種因緣演說其義，開示、分別，令易解；如是言：『汝來！",
    "T25n1509_060:0484c21_10": "善男子！",
    "T25n1509_060:0484c21_11": "受是般若波羅蜜，勤讀、誦、說、正憶念，如般若波羅蜜中所說行。』",
    "T25n1509_060:0484c22_12": "何以故？",
    "T25n1509_060:0484c23_0": "般若波羅蜜中出生諸辟支佛道故。",
    "T25n1509_060:0484c23_1": "四天下乃至十方如恒河沙等世界中眾生亦如是。",
    "T25n1509_060:0484c25_0": "「復次，憍尸迦！",
    "T25n1509_060:0484c25_1": "善男子、善女人教一閻浮提中眾生令發阿耨多羅三藐三菩提心。",
    "T25n1509_060:0484c26_2": "於汝意云何？",
    "T25n1509_060:0484c27_3": "是人得福多不？」",
    "T25n1509_060:0484c27_4": "答言：「甚多！",
    "T25n1509_060:0484c27_5": "世尊！」",
    "T25n1509_060:0484c27_6": "佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『汝當隨般若波羅蜜中學，當得一切智法；汝若得一切智法，汝便得修行般若波羅蜜，增益、具足；若得修行般若波羅蜜，增益、具足，汝當得阿耨多羅三藐三菩提。』",
    "T25n1509_060:0485a04_7": "何以故？",
    "T25n1509_060:0485a04_8": "憍尸迦！",
    "T25n1509_060:0485a05_0": "般若波羅蜜中生諸初發意菩薩摩訶薩故。",
    "T25n1509_060:0485a06_0": "乃至十方如恒河沙等世界亦如是。",
    "T25n1509_060:0485a06_1": "「復次，憍尸迦！",
    "T25n1509_060:0485a07_2": "善男子、善女人教一閻浮提中眾生令住阿鞞跋致地。",
    "T25n1509_060:0485a08_3": "於汝意云何？",
    "T25n1509_060:0485a08_4": "是人得福多不？」",
    "T25n1509_060:0485a09_5": "答言：「甚多！",
    "T25n1509_060:0485a09_6": "世尊！」",
    "T25n1509_060:0485a09_7": "佛言：「不如是善男子、善女人以般若波羅蜜為他人種種因緣演說其義，開示、分別，令易解；如是言：『汝來！",
    "T25n1509_060:0485a11_8": "善男子！",
    "T25n1509_060:0485a11_9": "受是般若波羅蜜，乃至如般若波羅蜜中所說行，汝便得一切智法；得一切智法已，乃至便得阿耨多羅三藐三菩提。』",
    "T25n1509_060:0485a14_10": "何以故？",
    "T25n1509_060:0485a14_11": "般若波羅蜜中，生諸菩薩摩訶薩阿鞞跋致地故。",
    "T25n1509_060:0485a15_12": "乃至十方如恒河沙等世界亦如是。",
    "T25n1509_060:0485a16_13": "「復次，憍尸迦！",
    "T25n1509_060:0485a17_0": "一閻浮提中眾生發意求阿耨多羅三藐三菩提；若有善男子、善女人為是人演說般若波羅蜜，及其義解、開示、分別；如是言：『汝來！",
    "T25n1509_060:0485a19_1": "善男子！",
    "T25n1509_060:0485a20_2": "受是般若波羅蜜，乃至如般若波羅蜜中所說行；學已，汝當得阿耨多羅三藐三菩提。』",
    "T25n1509_060:0485a22_3": "復有人為一阿鞞跋致菩薩演說般若波羅蜜，及其義解、開示、分別；如是言：『善男子！",
    "T25n1509_060:0485a23_4": "汝來！",
    "T25n1509_060:0485a24_5": "受是般若波羅蜜，乃至如般若波羅蜜中所說行；學已，汝當得阿耨多羅三藐三菩提。』",
    "T25n1509_060:0485a26_0": "是善男子所得功德甚多。",
    "T25n1509_060:0485a26_1": "乃至十方如恒河沙等世界中亦如是。",
    "T25n1509_060:0485a27_2": "「復次，憍尸迦！",
    "T25n1509_060:0485a27_3": "若有一閻浮提中眾生皆得阿鞞跋致阿耨多羅三藐三菩提；復有善男子、善女人以般若波羅蜜為是人演說其義。",
    "T25n1509_060:0485b01_4": "於是中有一菩薩疾得阿耨多羅三藐三菩提；若有善男子、善女人為是菩薩演說般若波羅蜜，及其義解，是人功德最多。",
    "T25n1509_060:0485b04_5": "乃至十方如恒河沙等世界亦如是。」",
    "T25n1509_060:0485b05_0": "釋提桓因白佛言：「世尊！",
    "T25n1509_060:0485b05_1": "如菩薩摩訶薩轉轉近阿耨多羅三藐三菩提者，如是應轉轉教行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜；應教內空乃至無法有法空，四念處乃至八聖道分，佛十力、四無所畏、四無礙智、十八不共法；亦應供養衣服、臥具、飲食、湯藥，隨其所須。",
    "T25n1509_060:0485b11_2": "是善男子、善女人，法施、財施供養是菩薩，所得功德，勝於前者。",
    "T25n1509_060:0485b13_3": "何以故？",
    "T25n1509_060:0485b13_4": "世尊！",
    "T25n1509_060:0485b13_5": "是菩薩摩訶薩疾得阿耨多羅三藐三菩提故。」",
    "T25n1509_060:0485b14_6": "爾時，慧命須菩提語釋提桓因言：「善哉！",
    "T25n1509_060:0485b15_7": "善哉！",
    "T25n1509_060:0485b15_8": "憍尸迦！",
    "T25n1509_060:0485b15_9": "汝為聖弟子，安慰諸菩薩摩訶薩為阿耨多羅三藐三菩提者，以法施、財施利益，法應爾。",
    "T25n1509_060:0485b17_10": "何以故？",
    "T25n1509_060:0485b18_0": "菩薩中生諸佛聖眾。",
    "T25n1509_060:0485b18_1": "若菩薩不發阿耨多羅三藐三菩提心者，是諸菩薩不能學六波羅蜜乃至十八不共法；若不學六波羅蜜乃至十八不共法者，不能得阿耨多羅三藐三菩提；若不能得阿耨多羅三藐三菩提者，則無聲聞、辟支佛。",
    "T25n1509_060:0485b23_2": "以是故，憍尸迦！",
    "T25n1509_060:0485b23_3": "諸菩薩摩訶薩學六波羅蜜乃至十八不共法，學六波羅蜜乃至十八不共法時，得阿耨多羅三藐三菩提；得阿耨多羅三藐三菩提故，斷地獄、畜生、餓鬼道，世間便有剎利大姓、婆羅門大姓、居士大家、四天王天乃至非有想非無想天，便有檀波羅蜜、尸羅、羼提、毘梨耶、禪波羅蜜、般若波羅蜜、內空乃至無法有法空、四念處乃至十八不共法出現於世，聲聞、辟支佛乘、佛乘皆現於世。」",
    "T25n1509_060:0485c04_0": "【論】者言：教閻浮提人乃至如恒河沙等世界中人令得聲聞、辟支佛道，不如為他人演說般若波羅蜜義。",
    "T25n1509_060:0485c06_1": "此中說因緣：「是諸賢聖皆從般若波羅蜜中出故。」",
    "T25n1509_060:0485c07_2": "般若波羅蜜是諸法實相，正遍知名為佛，小不如是大菩薩、辟支佛、阿羅漢，轉不如是阿那含、斯陀含、須陀洹；愛念、供養能知諸法實相者，是天王、人王等世間福德人。",
    "T25n1509_060:0485c11_3": "是故常說：「般若波羅蜜出生諸賢聖、剎利大姓，乃至一切諸天。」",
    "T25n1509_060:0485c13_0": "復次，教一閻浮提乃至恒河沙等世界中人發無上道乃至阿鞞跋致，不如為一阿鞞跋致人解說般若波羅蜜正義。",
    "T25n1509_060:0485c15_1": "問曰：上說凡夫法、二乘法不如，可爾；今說教人發無上道、得阿鞞跋致，是佛道事，何故不如？",
    "T25n1509_060:0485c17_2": "答曰：說般若正義有二種：一者、生死肉身菩薩，二者、出三界不生不死法性生身菩薩。",
    "T25n1509_060:0485c19_3": "是菩薩但說過阿鞞跋致菩薩事，所謂教化眾生、淨佛世界，分別一切眾生三世無量劫心行業因緣，分別諸世界起滅成敗劫數多少、大慈大悲、一切智等無量諸佛法。",
    "T25n1509_060:0485c23_4": "為是一人說法勝教閻浮提乃至如恒河沙世界眾生令發心，又復至阿鞞跋致。",
    "T25n1509_060:0485c25_5": "從阿鞞跋致已上至佛道，中間更有一人近佛道，疾欲成佛。",
    "T25n1509_060:0485c27_6": "教是人般若波羅蜜正義者，其福最多！",
    "T25n1509_060:0485c28_7": "何以故？",
    "T25n1509_060:0485c28_8": "福田大故，福德亦大。",
    "T25n1509_060:0485c28_9": "譬如供養一切十方如恒河沙等世界聖人乃至欲坐道場菩薩，不如供養一佛。",
    "T25n1509_060:0486a01_10": "譬如犯於太子，得罪過犯一切人；若供養太子，得恩勝於供養一切凡人。",
    "T25n1509_060:0486a03_11": "若犯國王，得罪過於犯太子；若供養國王，勝於供養太子。",
    "T25n1509_060:0486a05_12": "如是，教化供養疾近作佛菩薩，勝於供養教如恒河沙等阿鞞跋致菩薩功德。",
    "T25n1509_060:0486a07_0": "所以者何？",
    "T25n1509_060:0486a07_1": "福田深厚，其法能令眾生增長故。",
    "T25n1509_060:0486a08_2": "爾時，帝釋知是法力大故，白佛言：「菩薩轉轉近無上道，如是應教化供養，功德轉多。」",
    "T25n1509_060:0486a10_3": "爾時，須菩提讚帝釋言：「善哉！",
    "T25n1509_060:0486a10_4": "善哉！",
    "T25n1509_060:0486a10_5": "汝能安慰勸進諸菩薩為阿耨多羅三藐三菩提者以財、法二施。」",
    "T25n1509_060:0486a12_6": "財施者，供養具、衣食等；「法施」者，所謂教六波羅蜜等。",
    "T25n1509_060:0486a13_7": "帝釋得道故，名為聖弟子。",
    "T25n1509_060:0486a14_8": "聖弟子法，應安慰勸進諸菩薩。",
    "T25n1509_060:0486a15_9": "是中說因緣：「是諸聖眾皆從菩薩中出。",
    "T25n1509_060:0486a16_10": "何以故？",
    "T25n1509_060:0486a16_11": "若菩薩不行六波羅蜜，不成無上道，則無須陀洹乃至辟支佛。",
    "T25n1509_060:0486a17_12": "菩薩因緣故，十善道乃至無量佛法出現於世；是故三惡道斷，有剎利大姓乃至諸佛出現於世。」",
    "T25n1509_060:0486a19_13": "是故菩薩說般若波羅蜜正義，教近佛道，福德最大。",
    "T25n1509_060:0486a22_0": "大智度論卷第六十"
}