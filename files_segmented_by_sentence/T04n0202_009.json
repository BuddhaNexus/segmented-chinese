{
    "T04n0202_009:0409c04_0": "賢愚經卷第九",
    "T04n0202_009:0409c06_0": "元魏涼州沙門慧覺等在高昌郡譯",
    "T04n0202_009:0409c07_0": "（四一）◎淨居天請佛洗品第三十六",
    "T04n0202_009:0409c08_0": "如是我聞：一時佛在舍衛國祇樹給孤獨園。",
    "T04n0202_009:0409c09_0": "爾時首陀會天，下閻浮提，至世尊所，請佛及僧，洗浴供養。",
    "T04n0202_009:0409c10_1": "世尊默然，已為許可。",
    "T04n0202_009:0409c10_2": "即設飲食，并辦洗具，溫室煖水，調和適體，蘇油浣草，皆悉備有。",
    "T04n0202_009:0409c12_3": "施設已辦，白世尊曰：「食具已訖，唯聖知時。」",
    "T04n0202_009:0409c13_4": "於是世尊及諸比丘，納受其供，盡共洗浴，并享飲食，其食甘美，世所希有。",
    "T04n0202_009:0409c15_5": "食竟澡漱，各還本坐。",
    "T04n0202_009:0409c15_6": "是時阿難，長跪合掌，白世尊曰：「此天往昔作何功德，形體妙好，威相奇特，光明顯赫，如大寶山？",
    "T04n0202_009:0409c17_7": "唯願世尊！",
    "T04n0202_009:0409c18_8": "敷演其事。」",
    "T04n0202_009:0409c18_9": "佛告阿難：「諦聽善持！",
    "T04n0202_009:0409c18_10": "吾當解說。",
    "T04n0202_009:0409c19_11": "乃往過去，毘婆尸佛時，此天彼世，為貧家子，恒行傭作，以供身口。",
    "T04n0202_009:0409c20_12": "聞毘婆尸佛說浴僧之德，情中欣然，思設供養，便勤作務，得少錢穀，用施洗具，并及飲食，請佛眾僧，而已盡奉。",
    "T04n0202_009:0409c23_13": "由此福行，壽終之後，生首陀會天，有此光相。」",
    "T04n0202_009:0409c24_14": "佛告阿難：「而此天者，非但今日請佛及僧，尸棄佛時亦來世間，供養世尊及於眾僧，乃至迦葉佛時，亦復如是。」",
    "T04n0202_009:0409c26_15": "佛告阿難：「此天非但承供七佛，於當來世賢劫之中，興千佛出，亦當一一洗佛及僧，猶如今日無有差別。」",
    "T04n0202_009:0409c29_16": "爾時世尊，因受天記：「於未來世，滿阿僧祇百劫之中，當得作佛，號曰淨身，十號具足，所化眾生，不可限量。」",
    "T04n0202_009:0410a03_17": "爾時阿難，及諸四眾，聞佛所說，歡喜無量，咸作是言：「如來出世，所利益大，如是少施，獲報彌多。」",
    "T04n0202_009:0410a05_18": "佛告阿難：「善哉善哉！",
    "T04n0202_009:0410a05_19": "如汝所言。」",
    "T04n0202_009:0410a06_20": "因為眾會，廣說妙法。",
    "T04n0202_009:0410a06_21": "其聞法者，有得道迹、往來、不還、逮應真者，發大道意，各各歡喜，頂受奉行。",
    "T04n0202_009:0410a08_22": "◎（四二）善事太子入海品第三十七(丹本此品却在九卷為四十二)如是我聞：一時佛在羅閱祇耆闍崛山中，與大比丘僧，圍繞說法。",
    "T04n0202_009:0410a12_23": "爾時賢者阿難，見提婆達多，於如來所，常懷嫉妬，驅飲醉象，推山鎮佛，種種方便，欲得危害。",
    "T04n0202_009:0410a14_24": "然佛慈心，常有矜愍，於羅睺羅及提婆達多，視之一等無有差別。",
    "T04n0202_009:0410a16_25": "賢者阿難，覩其如是，常懷怨恨，思惟在意，從座而起，偏袒右肩，長跪合掌，歎說是事。",
    "T04n0202_009:0410a18_26": "佛告阿難：「提婆達多不但今日興惡於我，宿世之時亦傷害我，然我於彼常慈念之。」",
    "T04n0202_009:0410a20_27": "賢者阿難即白佛言：「不審宿世，提婆達多，亦為傷害，爾時慈愍，其事云何？",
    "T04n0202_009:0410a22_28": "願具說示。」",
    "T04n0202_009:0410a22_29": "佛告阿難：「過去久遠，無數無量不可思議阿僧祇劫，此閻浮提，有一國王，名曰勒那跋彌，晉言寶鎧，領五百小國王，有五百夫人婇女，皆無有子。",
    "T04n0202_009:0410a25_30": "王便禱祠諸天日月山海樹神，經年歷紀，不獲子息。",
    "T04n0202_009:0410a27_31": "王大愁憂，而自念言：『我今無子，旦夕崩亡，國無紹繼，天下必亂。",
    "T04n0202_009:0410a28_32": "所以者何？",
    "T04n0202_009:0410a28_33": "五百諸臣，不相賓伏，便當力諍，強弱相[夌*欠]，抂殺無辜，亡國喪民，莫不由此。』",
    "T04n0202_009:0410b01_34": "念是事已，益增憒惱。",
    "T04n0202_009:0410b02_35": "時有天神，知王至意，於王夢中，而語王言：『城外林中，有二仙士，其第一仙，身有金色，福德聰辯，不可逮及，汝苟須子，可往求請，必當迴意來生王家。』",
    "T04n0202_009:0410b05_36": "王尋驚悟，差有喜色，即勅駕乘，單將數人，遍至推覓，便得見之，即向求哀，種種自說，國無繼嗣，憂深慮重。",
    "T04n0202_009:0410b08_37": "『貪屈大仙，來生我家，紹繼國嗣，去我憂患。",
    "T04n0202_009:0410b09_38": "若不見恥，唯垂見顧。』",
    "T04n0202_009:0410b09_39": "爾時仙人，見王殷勤，不忍拒逆，即便可之。",
    "T04n0202_009:0410b10_40": "第二仙人，復語王言：『我亦當往生於王家。』",
    "T04n0202_009:0410b11_41": "王大歡喜，便辭還宮。",
    "T04n0202_009:0410b12_42": "「經歷數時，金色仙人，即取命終。",
    "T04n0202_009:0410b13_43": "王大夫人，名曰蘇摩，即覺有娠。",
    "T04n0202_009:0410b13_44": "聰明女人，能得此智知所懷妊，分別男女，便自說言：『我所懷妊，必當是男。』",
    "T04n0202_009:0410b15_45": "王及宮內，聞此語已，欣悅無量。",
    "T04n0202_009:0410b16_46": "王勅宮內夫人婇女，盡共承給，稱悅其意，床褥飲食，極令細軟，將護進止，不臨危險。",
    "T04n0202_009:0410b18_47": "十月已滿，其大夫人，便生男兒，端正絕異，身紫金色，其髮紺青，人相具足，王及內外，觀之無厭。",
    "T04n0202_009:0410b20_48": "因召相師，令占相之。",
    "T04n0202_009:0410b21_49": "相師尋詣，上下觀相，歡喜踊躍，而白王言：『此兒相好，人中難有，聰明福德，不可逮及。』",
    "T04n0202_009:0410b23_50": "王聞遂喜，復告相師，可為立字。",
    "T04n0202_009:0410b24_51": "相師問王：『今此太子，受胎已來，有何變異？』",
    "T04n0202_009:0410b25_52": "王即答言：『此太子母，索來妬惡，樂人之過，妄舉姦非，見他人善，心不為喜；懷妊已來，志性改異，為人慈仁，矜愚愛智，好修施惠，等意護養。』",
    "T04n0202_009:0410b28_53": "相師聞此，讚言：『善哉！",
    "T04n0202_009:0410b28_54": "此是兒志，寄情於母。』",
    "T04n0202_009:0410b29_55": "便為立字，字迦良那伽梨，晉言善事。",
    "T04n0202_009:0410c01_56": "其第二夫人，名曰弗巴，第二仙人，亦復命終，生於第二夫人腹中，日月足滿，便生男兒，形體狀貌，無他殊異。",
    "T04n0202_009:0410c03_57": "復召相師，而瞻相之。",
    "T04n0202_009:0410c04_58": "相師披觀，而語之言：『此太子者，是常人耳，福德智能，為足自任。』",
    "T04n0202_009:0410c05_59": "王復勅之，為其立字。",
    "T04n0202_009:0410c06_60": "相師復言：『有何異事？』",
    "T04n0202_009:0410c06_61": "王語相師：『此太子母，索性忠良，為人慈順，樂宣人善；懷妊已來，返更樂惡，嫉妬賢能，見善不喜。』",
    "T04n0202_009:0410c09_62": "相師復言：『此亦兒志，寄之於母，故使然耳。』",
    "T04n0202_009:0410c10_63": "因即立字，為波婆伽梨，晉言惡事。",
    "T04n0202_009:0410c11_64": "「其王爾時，注心愛念迦良那伽梨，不失其意，即勅為起三時之殿，冬時居溫殿，春秋居中殿，夏時居涼殿，安置伎樂，而娛樂之。",
    "T04n0202_009:0410c14_65": "太子漸大，聰辯殊異，學諸世典，十八部經，誦持通利，善其義理。",
    "T04n0202_009:0410c15_66": "後辭出遊，王即聽之，勅治道陌，除去不淨，乘大白象，金銀校餝，千乘萬騎，導從前後，街道陌中，一切人民，挾道兩邊，諸樓閣上，觀者無數，皆言太子：『熟似梵天，威相姿貌，人中希有。』",
    "T04n0202_009:0410c20_0": "爾時太子，見諸乞兒，身體羸瘦，衣被弊壞，左捉破器，右持折杖，卑言求哀，從人乞匂。",
    "T04n0202_009:0410c22_0": "太子問曰：『何以乃爾？』",
    "T04n0202_009:0410c22_1": "群臣答言：『如此人輩，或無父母，孤窮單獨，無所依仰，癃疾狂病，不能作役，無一錢儲，身口所切，是使爾耳。』",
    "T04n0202_009:0410c25_2": "太子慈愍，心深增悼。",
    "T04n0202_009:0410c25_3": "轉復前行，見諸屠兒，殺害畜生，稍割稱賣。",
    "T04n0202_009:0410c26_4": "太子問言：『何以作此？』",
    "T04n0202_009:0410c27_5": "尋各答言：『我不必樂，祖父已來，以此為業，若捨此事，無以自濟。』",
    "T04n0202_009:0410c28_6": "太子聞此，長歎而去。",
    "T04n0202_009:0410c29_7": "轉前到田，見諸耕者，墾地蟲出，蝦蟇拾吞，復見有蛇，吞食蝦蟇，孔雀飛來，啄食其蛇。",
    "T04n0202_009:0411a02_8": "太子問人：『此作何等？』",
    "T04n0202_009:0411a02_9": "耕者答言：『此是我業，於中下種，後當得穀，以自供食，并輸王家。』",
    "T04n0202_009:0411a04_10": "太子歎曰：『人由飲食，殺害眾生，役身役力，辛苦乃爾。』",
    "T04n0202_009:0411a05_11": "轉復前行，見諸獵師，趣向群鳥，挽弓欲射，復見安網，張施在地，見諸禽獸，墮在其中，驚張鳴吼，不能得脫。",
    "T04n0202_009:0411a08_12": "太子問言：『皆作何等？』",
    "T04n0202_009:0411a08_13": "咸皆答言：『捕諸禽獸，以自供濟。』",
    "T04n0202_009:0411a09_14": "太子聞此，深歎捨去。",
    "T04n0202_009:0411a09_15": "到河池邊，見捕魚師，張網捕魚，狼藉在地，跳踉申縮，死者無數。",
    "T04n0202_009:0411a11_16": "太子復問，皆各答言：『我仰此魚，用供衣食。』",
    "T04n0202_009:0411a12_17": "太子長歎，愍哀群生。",
    "T04n0202_009:0411a13_0": "『為衣食故，乃當如是，殺害眾生，供俟身口；殃罪日滋，後報如何？』",
    "T04n0202_009:0411a14_1": "便迴還宮，憂念不樂，往白父王：『願賜一願。』",
    "T04n0202_009:0411a15_2": "王答之曰：『恣汝所欲，不相違逆。』",
    "T04n0202_009:0411a16_3": "太子白王：『出行遊觀，覩彼群品，為衣食故，欺誑殺害，積罪日增，意甚悼愍，欲得供濟。",
    "T04n0202_009:0411a18_4": "願王聽我，用於王藏，自恣布施，充民所乏。』",
    "T04n0202_009:0411a19_5": "王於太子，倍加愛念，聞其所語，不能違意，即便可之。",
    "T04n0202_009:0411a20_6": "「於是太子，即時宣下，告諸人民：『迦良那伽梨太子，布施窮困乏短之者，一切施給，皆悉來取，若有欲須金銀寶物衣服飲食及諸所須，當施與之。』",
    "T04n0202_009:0411a24_7": "即開王藏，出諸寶物，著諸城門，及置市中，隨人所須，一切悉給。",
    "T04n0202_009:0411a25_8": "爾時諸國，沙門婆羅門、貧窮孤老、癃殘疾病，強弱相扶，次第而至，須衣與衣，須食與食，金銀寶物，恣意而與。",
    "T04n0202_009:0411a28_9": "爾時人民，展轉相語，遍閻浮提，皆悉來集，用王寶藏，三分向二。",
    "T04n0202_009:0411a29_10": "時典藏臣，入白王言：『大王典領五百小國，諸國使命，當有往返，事須寶物，還相報遺。",
    "T04n0202_009:0411b02_11": "太子布施，用王內藏，三分之物，向用其二。",
    "T04n0202_009:0411b03_12": "王可思之，勿令後悔。』",
    "T04n0202_009:0411b04_13": "王聞是語，而告臣言：『我此太子，意好布施，其心猛盛，不可迴轉，若當禁遮儻違其意，令其憂惱，當云何耶？",
    "T04n0202_009:0411b07_0": "分恣其意，莫得違失。』",
    "T04n0202_009:0411b07_1": "如是數時，太子布施，所殘藏物，三分用二。",
    "T04n0202_009:0411b08_2": "臣復白王：『前所殘物，日日布施，三分之中，已更用二，餘殘少許，當俟信遺，不可盡用。",
    "T04n0202_009:0411b10_3": "願王熟思，後莫見咎。』",
    "T04n0202_009:0411b11_4": "王便思惟，而告臣曰：『吾愛此子，特復倍餘，不忍顯露違逆其意，若來索寶，小避行來，若其急索，且復與之。",
    "T04n0202_009:0411b13_5": "乍得乍不得，可延日月。』",
    "T04n0202_009:0411b14_6": "爾時藏臣，得王教已，太子後日，來索寶時，其臣託緣，餘處行來，或時索得，或時不得，不能一一稱其所須。",
    "T04n0202_009:0411b16_7": "太子覺之，而自念言：『今此藏臣，有何力能，敢違失我，不相承用？",
    "T04n0202_009:0411b18_8": "將是王意，故使爾耳。",
    "T04n0202_009:0411b18_9": "又人子禮，不應竭用父母庫藏令其盡也。",
    "T04n0202_009:0411b19_10": "今此藏中，所殘無幾，我當云何，得於財寶，給施一切令無有乏？』",
    "T04n0202_009:0411b21_11": "作是念已，即問諸人：『今此世間，作何事業，可得多財稱意用之？』",
    "T04n0202_009:0411b23_0": "有一人言：『不避劇難，遠出販賣，可得多財。』",
    "T04n0202_009:0411b24_1": "有一人言：『墾治田畝，不避寒暑，廣種五穀，可得多財。』",
    "T04n0202_009:0411b25_2": "有一人言：『多養六畜，隨時將護，時節蕃息，可得多財。』",
    "T04n0202_009:0411b26_3": "有一人言：『唯不顧命，能入大海，至龍王宮，求如意珠，斯事成辦，最得多財。』",
    "T04n0202_009:0411b28_4": "「於時太子聞眾人語，而自念言：『行估種田，畜養六畜，且非我宜，得利無幾。",
    "T04n0202_009:0411c01_5": "唯入大海，詣龍王宮，此入我意，當勤求是事。』",
    "T04n0202_009:0411c02_6": "作是念已，往白父王：『我欲入海，求索珍寶，給施眾生，用之無盡。",
    "T04n0202_009:0411c04_7": "唯願父母，當見聽許。』",
    "T04n0202_009:0411c04_8": "王及夫人，聞太子言，甚懷憂灼，問太子曰：『汝有何意，而欲入海？",
    "T04n0202_009:0411c06_9": "苟欲布施，成汝本志，我家所有藏內餘殘，盡當與汝，以用布施。",
    "T04n0202_009:0411c07_10": "何為自棄，云欲入海？",
    "T04n0202_009:0411c08_11": "又聞海中，多諸劇難，黑風羅剎，水浪迴波，摩竭大魚，水色之山，如斯眾難，安全者少，百伴共往，時有一還。",
    "T04n0202_009:0411c10_12": "汝今何急，沒身危險？",
    "T04n0202_009:0411c11_13": "我及汝母，無不極憂，諸王臣民，皆懷灼惕之懼。",
    "T04n0202_009:0411c12_14": "念捨此意，勿更紛紜。』",
    "T04n0202_009:0411c13_0": "於是太子，聞王此語，心在大計，志存拔濟，王雖留遮，意不傾動，規盡身命，成辦其事，布身于地，腹拍王前，因白王言：『唯願垂哀！",
    "T04n0202_009:0411c16_1": "遂子本心。",
    "T04n0202_009:0411c16_2": "若必拒逆，不見聽許，伏身此地，終不起也。』",
    "T04n0202_009:0411c17_3": "王及夫人，內外一切，見太子意，不可迴轉，自誓畢死，伏身于地，皆共解喻，曉謝令起。",
    "T04n0202_009:0411c19_4": "其言如初，執志不變，從一日至二日，乃至六日。",
    "T04n0202_009:0411c20_5": "王及夫人，自共議言：『太子不食，已經六日，到明七日，命必不全。",
    "T04n0202_009:0411c22_6": "此兒前後，意欲所作，要必成辦，不可迴轉。",
    "T04n0202_009:0411c23_7": "若令入海，猶有還理；今違其意，交斷人望。",
    "T04n0202_009:0411c24_8": "就當聽之，放憂在後。』",
    "T04n0202_009:0411c24_9": "王與夫人，相可已訖，俱共來前，各捉一手，涕淚交流，因語之言：『聽汝入海，可起還食。』",
    "T04n0202_009:0411c26_10": "「於時太子，聞王語已，歡喜而起，曉喻父母：『我雖入海，不久當還，唯願莫大憂念於我。』",
    "T04n0202_009:0411c28_11": "為辦種種餚饍飲食，已訖出外，廣行宣令：『迦良那伽梨，今欲入海，誰欲往者？",
    "T04n0202_009:0412a01_12": "當共俱進。』",
    "T04n0202_009:0412a02_13": "爾時國中，有五百賈客，咸皆來集，悉言欲去。",
    "T04n0202_009:0412a03_14": "是時國中有盲導師，自前已曾數返入海，太子聞之，即往到邊，向其殷勤，嘉言求曉：『汝當與我共入大海，示我行來利害去就。』",
    "T04n0202_009:0412a06_15": "導師答言：『我既年老，又盲無見，雖欲自去，私情甚難。",
    "T04n0202_009:0412a07_16": "王愛太子，隆倍異常，須臾離目，有懷悒遲。",
    "T04n0202_009:0412a08_17": "今聞與我，共入大海，儻復見拒，咎我不少。』",
    "T04n0202_009:0412a09_18": "於時太子，聞是語已，即便還宮，自白父王：『今此國中，有盲導師，前已數返，曾到大海，願王勅曉，令共我去。』",
    "T04n0202_009:0412a12_0": "王聞是語，自往其所，語導師言：『我此太子，志存入海，種種諫語，意堅不迴，事不得已，今聽就去。",
    "T04n0202_009:0412a14_1": "念其年少，未厭辛苦，聞汝前行，知海去就，望汝迴意，忍勞共往。』",
    "T04n0202_009:0412a15_2": "爾時導師，聞王是語，即白王言：『恨我年耆，盲無所見，大王所勅，豈敢有違？』",
    "T04n0202_009:0412a17_3": "王得是語，即自還宮。",
    "T04n0202_009:0412a18_4": "于時太子，即共導師，論定發日。",
    "T04n0202_009:0412a18_5": "還到王所，王問左右：『誰敬愛我，可與太子共往採寶。』",
    "T04n0202_009:0412a20_6": "波婆伽梨，即白王言：『願與兄俱，共涉大海。』",
    "T04n0202_009:0412a21_7": "王聞此語，而自念言：『今弟共往險厄之中，儻能濟要，勝於他人。』",
    "T04n0202_009:0412a22_8": "作是念已，即可聽去。",
    "T04n0202_009:0412a23_9": "「爾時太子，出三千兩金，以千兩辦糧，千兩辦船，復以千兩辦諸所須。",
    "T04n0202_009:0412a25_0": "嚴辦已訖，於是欲發。",
    "T04n0202_009:0412a25_1": "王及夫人，諸王臣民，啼哭送之，別於路次。",
    "T04n0202_009:0412a26_2": "於是太子，與諸同伴，進道而去。",
    "T04n0202_009:0412a27_3": "到於海邊，牢治其船，令有七重，候風時節，推著水中，以七大索，繫於海邊，搖鈴唱令，語眾人言：『汝等皆聽！",
    "T04n0202_009:0412a29_4": "海中眾難，水浪迴波，惡龍羅剎，黑風迴覆，海色之山，摩竭大魚，如是餘難，其數猶多。",
    "T04n0202_009:0412b02_5": "前後入海，吉還者少。",
    "T04n0202_009:0412b03_6": "若狐疑者，於此可還。",
    "T04n0202_009:0412b03_7": "誰能堅意，分捨身命，不顧父母，不戀妻子，當共入海，至於寶所，若得珍寶，安隱還歸，子孫七世，用不可盡。』",
    "T04n0202_009:0412b06_8": "作是令已，便斷一索，日日如是，至於七日，唱令已訖，斷第七索，望風舉帆，船疾如箭，徑與諸人，到彼寶渚。",
    "T04n0202_009:0412b09_9": "太子聰明，通達世典，識寶色相，悉知其價，示諸眾人諸寶好醜，勅語眾賈令隨意取。",
    "T04n0202_009:0412b11_10": "重告眾賈，令多少得中，多取船重，有沈沒之憂，少取行勞，不補其苦。",
    "T04n0202_009:0412b12_11": "勅誡已訖，獨與導師，別乘小船，與眾賈別，轉復前進。",
    "T04n0202_009:0412b14_0": "「導師問言：『此前應有白色之山，汝為見不？』",
    "T04n0202_009:0412b15_0": "太子言：『見。』",
    "T04n0202_009:0412b15_1": "導師語曰：『此是銀山。』",
    "T04n0202_009:0412b15_2": "轉復前行，導師復問：『當有紺色之山，汝見未耶？』",
    "T04n0202_009:0412b16_3": "太子答言：『我已見之。』",
    "T04n0202_009:0412b17_4": "導師語言：『是紺琉璃山。』",
    "T04n0202_009:0412b18_0": "轉更前進，復問太子：『此中應有黃色之山，汝為見未？』",
    "T04n0202_009:0412b19_1": "太子言：『見。』",
    "T04n0202_009:0412b19_2": "導師語之：『此是金山。』",
    "T04n0202_009:0412b20_0": "到金山下，坐金沙上，導師言曰：『我今羸劣，命必不濟，示方面已，進止道路，汝從是去，前當有城，其城極妙，七寶雜廁。",
    "T04n0202_009:0412b22_1": "汝到城門，城門若閉，其城門邊，有金剛杵，汝便取杵，以撞其門。",
    "T04n0202_009:0412b24_2": "城中當有五百天女，各齎寶珠，來用奉汝，更有一女，最特尊勝，所持寶珠，而有紺色，名旃陀摩尼。",
    "T04n0202_009:0412b26_3": "此如意珠，得便堅持，勿令失脫，其餘與者，亦可取之。",
    "T04n0202_009:0412b28_4": "攝錄諸根，勿復與語。",
    "T04n0202_009:0412b28_5": "我今轉極，餘命少少，若命終後，念識我恩，對我發哀，埋此沙中。』",
    "T04n0202_009:0412c01_6": "導師語竟，氣絕命終。",
    "T04n0202_009:0412c01_7": "對之悲慟，為之葬埋，隨其所教，前進而去。",
    "T04n0202_009:0412c02_8": "到七寶城，城門堅閉，見金剛杵在其門邊，如語取杵以撞其門，城門便開。",
    "T04n0202_009:0412c04_9": "五百天女，各持寶珠，來奉太子。",
    "T04n0202_009:0412c05_10": "最前一女，手所持珠，如語紺色，隨次第攝取，裹在衣角，便旋還來。",
    "T04n0202_009:0412c06_11": "「前太子別後，波婆伽梨復語眾人：『行來不易，但當多取。』",
    "T04n0202_009:0412c08_12": "眾人貪寶，取之過度。",
    "T04n0202_009:0412c08_13": "太子還到，其船已滿，放船還來，船便沈沒，諸賈人輩，乍沈乍浮，太子已有如意珠，故身不沒溺。",
    "T04n0202_009:0412c10_14": "波婆伽梨遙喚太子：『當見救濟，勿便捐棄。』",
    "T04n0202_009:0412c11_15": "太子聞語，即牽共浮，力勵相挽，便得出海。",
    "T04n0202_009:0412c12_16": "出海之後，弟語兄言：『我曹兄弟，辭父母來，入於大海，望不空歸。",
    "T04n0202_009:0412c14_17": "際遇不諧，喪失財寶，單身空到，甚可恥也。』",
    "T04n0202_009:0412c15_18": "迦良那伽梨天性忠直，即語弟言：『我故得寶。』",
    "T04n0202_009:0412c16_19": "弟語兄言：『當用見示。』",
    "T04n0202_009:0412c16_20": "即解衣裏以珠示之。",
    "T04n0202_009:0412c17_21": "弟得見珠，因而懷情，『念我父王恩慈不普，偏愛我兄，我不在意；今我二人，俱來入海，兄得異寶，我獨空歸。",
    "T04n0202_009:0412c20_22": "從是已後，當賤遇我，我當云何？",
    "T04n0202_009:0412c20_23": "因其臥寐，陰殺其兄，取其珠寶，歸語父王言，其兄沒海，於是乃當異愛念我。』",
    "T04n0202_009:0412c22_24": "作是念已，密自懷計，語其兄言：『人村漸近，我曹兄弟，不應俱眠，宜更坐守護持寶珠。』",
    "T04n0202_009:0412c24_25": "兄即然之，常共更守。",
    "T04n0202_009:0412c25_26": "波婆伽梨，次應休眠，臥地經時，極過常度，然後乃起。",
    "T04n0202_009:0412c26_27": "兄復次臥，由坐久故，睡寐極著。",
    "T04n0202_009:0412c27_28": "波婆伽梨，起入林中，林中有樹，其刺極利，即取兩枚，各長尺五，持來兄邊，兄眠甚重，一手捉刺，當其眼宕，刺令沒刺，收寶而去。",
    "T04n0202_009:0413a01_29": "太子苦痛，高聲急喚：『波婆伽梨！",
    "T04n0202_009:0413a02_30": "波婆伽梨！",
    "T04n0202_009:0413a02_31": "此中有賊。』",
    "T04n0202_009:0413a02_32": "喚經數返無有應者。",
    "T04n0202_009:0413a03_33": "「爾時樹神語太子言：『波婆伽梨，是汝之賊，刺汝眼竟，持汝珠去。』",
    "T04n0202_009:0413a04_34": "於是太子宛轉辛苦，匍匐而行，漸小前進，到梨師䟦陀國。",
    "T04n0202_009:0413a06_35": "至於澤宕，值五百頭牛來到其邊，有一牛王，見於太子，憐敬兼懷，出舌舐之，餘牛悉集，愕住共視。",
    "T04n0202_009:0413a08_36": "時牧牛人，來前試看，乃覩太子臥在于地，見其眼中，有是長刺，觀其形相，又知非凡，即為拔刺，將至住處，常以酥乳，著其瘡中，飲食供給，隨其瞻養。",
    "T04n0202_009:0413a12_37": "復經數時，眼瘡漸差，主人承事，未曾懈廢。",
    "T04n0202_009:0413a13_38": "爾時太子，問牧牛人：『汝居此中，有何基業？』",
    "T04n0202_009:0413a14_39": "牧牛人答：『我在此中，無有基業，唯仰乳酪，賣用自濟。』",
    "T04n0202_009:0413a15_40": "太子自念：『我遭困厄，勞煩主人，恒供養我。",
    "T04n0202_009:0413a16_41": "今者瘡差，小能行來，當更方宜求易處所。』",
    "T04n0202_009:0413a17_42": "念是事已，因語主人：『爾所時節，共相勞煩，感念主人，恩難酬報。",
    "T04n0202_009:0413a19_43": "我欲前行，到於城中，展轉行乞，以自供活。』",
    "T04n0202_009:0413a20_44": "時牧牛舍主，聞太子言，懼其舍內妻子奴婢有餘厭辭聞太子耳，『若其不爾，何緣乃辭？』",
    "T04n0202_009:0413a22_45": "作是念已，先問舍內：『汝曹有何不稱之事，而令貴客辭欲索去？』",
    "T04n0202_009:0413a23_46": "舍內皆言：『我曹於此如兄如弟，不知何緣欲相捨去？』",
    "T04n0202_009:0413a25_0": "於時舍主，語太子言：『我相承侍，未有不稱，不可捨我轉行餘乞。』",
    "T04n0202_009:0413a26_1": "於時太子，聞舍主語，見其慇懃，恒護其意，且小停住。",
    "T04n0202_009:0413a27_2": "復經數時，便語主人：『汝供待我，隨時無乏，家內一切，接我隆厚。",
    "T04n0202_009:0413a29_3": "但我意中，自欲轉行到前城中，望遣一人，將我共往。』",
    "T04n0202_009:0413b01_4": "時牧牛人，見其慇懃，恐違其意令其心愁，躬自將護，共至城中。",
    "T04n0202_009:0413b03_5": "已到彼城，共別當還，太子語言：『汝哀我者，買索一琴，與我自娛。』",
    "T04n0202_009:0413b04_6": "時牧牛人，尋買索與，共相辭謝，於時別去。",
    "T04n0202_009:0413b05_7": "「爾時太子，素多伎能，歌頌文辭，極善巧妙，即於陌宕，激聲歌頌，彈琴以和，音甚清雅，城中人民，聞其音者皆樂聽觀，無有厭足，各持飲食，競來與之。",
    "T04n0202_009:0413b09_8": "時城中有五百乞兒，皆來依附，賴其飽食。",
    "T04n0202_009:0413b10_9": "梨師䟦王，有一園監，為王監守果[木*奈]之園。",
    "T04n0202_009:0413b11_10": "[木*奈]有熟者，鸚鵡來食，手力不周，不能驚遮。",
    "T04n0202_009:0413b12_11": "於時園監，檐[木*奈]與王，其中好[木*奈]，鸚鵡啄壞，王見瞋恚，欲加刑罰。",
    "T04n0202_009:0413b13_12": "園監惶怖，向王自陳：『家乏人力故使爾耳，唯見寬恕，原匂刑罰，當索守人，更不令爾。』",
    "T04n0202_009:0413b15_13": "王便恕置，不問其罪。",
    "T04n0202_009:0413b16_14": "園監得脫，行求索人，見迦良那伽梨，匂於道邊，觀其形相，似是忠人，即語之曰：『汝能為我看守園不？",
    "T04n0202_009:0413b18_15": "汝若能者，當供所乏。』",
    "T04n0202_009:0413b19_16": "太子答言：『我眼無見，云何看守？』",
    "T04n0202_009:0413b20_17": "園監語言：『汝苟欲看，雖復無眼，當作方便，多作細繩，繫諸樹端，以諸鈴物，連繫相著，展轉相牽汝捉一頭；若聞有聲，汝便頓繩，鸚鵡驚怖無緣得住。』",
    "T04n0202_009:0413b23_18": "太子聞語，而答之言：『若有此事，我能為之。』",
    "T04n0202_009:0413b24_19": "共相可竟，即往為守。",
    "T04n0202_009:0413b25_20": "「時波婆伽梨，到父王國，王怪獨來，即問消息。",
    "T04n0202_009:0413b26_21": "波婆伽梨，而語王言：『我曹不遇，船重沈沒，迦良那伽梨并諸賈人，合諸珍寶，盡沒大海。",
    "T04n0202_009:0413b28_22": "我力勵浮，趣得全濟。』",
    "T04n0202_009:0413b28_23": "王及夫人，聞是語已，悶絕良久，無所覺識，以水灑面，困乃還穌。",
    "T04n0202_009:0413c01_24": "宮閤內外諸王臣民，聞此事者，莫不悲悼。",
    "T04n0202_009:0413c02_25": "王及夫人，語波婆伽梨：『迦梨太子沒海，汝何以來？",
    "T04n0202_009:0413c03_26": "何不并就死大海中？』",
    "T04n0202_009:0413c04_27": "合土人民，無不痛惜，朝夕哭戀，如喪父母。",
    "T04n0202_009:0413c05_28": "太子在宮，常愛一鴈，王告其鴈：『太子養汝，今入大海，奄沒不還，何不往看，知其所在？』",
    "T04n0202_009:0413c07_29": "因作書音，以繫鴈項。",
    "T04n0202_009:0413c08_0": "鴈即高翔，廣行求覓，遊彼園上，識其歌聲，即下試看，得見太子，鳴聲悲喜，不能自勝。",
    "T04n0202_009:0413c10_1": "太子聞識，即解取書，眼無所見不能看讀，因求紙筆作書與王，說波婆伽梨刺眼委曲，所更歷處，辛酸諸事。",
    "T04n0202_009:0413c12_2": "繫於鴈項，鴈便飛去。",
    "T04n0202_009:0413c13_3": "「梨師䟦王，時有一女，端政殊妙，世間希有，王甚愛重，不違其意。",
    "T04n0202_009:0413c14_4": "時女辭王，出遊園觀，王便聽去。",
    "T04n0202_009:0413c15_5": "女至園中，見於太子迦良那伽梨，頭亂面垢，目無所見，著弊壞衣，坐林樹間。",
    "T04n0202_009:0413c17_6": "其女觀察，覩其色狀，心情屬向，不離其側，便坐其邊，與共談語。",
    "T04n0202_009:0413c19_0": "食時已到，王遣人喚，女還遣人白於王曰：『願送食來，欲就此食。』",
    "T04n0202_009:0413c20_1": "即送食來，女語太子：『我欲共汝一處坐食。』",
    "T04n0202_009:0413c21_2": "太子答言：『我是乞匂之人，汝是王女，云何共食？",
    "T04n0202_009:0413c22_3": "王若聞者，罪我不少。』",
    "T04n0202_009:0413c23_4": "其女慇懃，語太子言：『若汝不肯，我便不食。』",
    "T04n0202_009:0413c24_5": "如是數返，逼迫不已，而便共食。",
    "T04n0202_009:0413c25_0": "言遂欵篤，意漸附近，目無去離。",
    "T04n0202_009:0413c25_1": "日轉欲暮，王遣人喚女，女還遣人往白王曰：『我願為此守園人婦，不用其餘國王太子，今我專心，慇懃如是。",
    "T04n0202_009:0413c28_2": "唯願父王！",
    "T04n0202_009:0413c28_3": "勿違我意。』",
    "T04n0202_009:0413c28_4": "使到王所，具噵其事。",
    "T04n0202_009:0413c29_5": "王聞是已，不能違情，因自言曰：『此事災異，是女不肖。",
    "T04n0202_009:0414a01_6": "乃至若是，寶鎧大王，為第一太子迦良那伽梨，來求索之。",
    "T04n0202_009:0414a03_7": "今此太子，入海未還，乃欲為是乞兒作婦，辱人名字，甚為不少。",
    "T04n0202_009:0414a04_8": "我當覆頭藏著何處？』",
    "T04n0202_009:0414a05_9": "作是語已，復遣人喚；女言如初，執志不移。",
    "T04n0202_009:0414a06_10": "時王愛念，不能違意，就并將來，著於宮中，便令交會成為夫婦。",
    "T04n0202_009:0414a07_11": "復經數日，婦恒晝去，冥乃來還，夫怪問之：『汝言與我共為夫婦，晨去暮還，心不在此，將為他志故使爾耶？』",
    "T04n0202_009:0414a10_12": "婦因自誓：『我今一心，共相尊奉，無有他意大如毛髮。",
    "T04n0202_009:0414a11_13": "若當實爾，至誠不虛，令汝一目平完如故。』",
    "T04n0202_009:0414a12_14": "言誓已訖，一目尋復如故。",
    "T04n0202_009:0414a13_15": "復問太子：『汝之父母，為在何國？』",
    "T04n0202_009:0414a14_0": "太子語婦：『汝聞大王勒那跋彌名字不耶？』",
    "T04n0202_009:0414a15_0": "答言：『聞之。』",
    "T04n0202_009:0414a15_1": "『是我父也。",
    "T04n0202_009:0414a15_2": "彼王太子迦良那伽梨，汝復聞不？』",
    "T04n0202_009:0414a16_3": "答言：『聞之。』",
    "T04n0202_009:0414a16_4": "『我身是也。』",
    "T04n0202_009:0414a16_5": "婦即驚問：『汝復何為辛苦如是？』",
    "T04n0202_009:0414a17_6": "太子因為說其本末。",
    "T04n0202_009:0414a17_7": "婦聞是語，深懷歎息，語太子言：『波婆伽梨，懷害於汝，自古至今，未有此處。",
    "T04n0202_009:0414a19_8": "汝若得彼，當云何治？』",
    "T04n0202_009:0414a20_9": "答言：『波婆伽梨雖害於我，我於其邊，永無瞋恨。』",
    "T04n0202_009:0414a21_10": "婦復語言：『此事難信，相困如是，奈何不瞋？』",
    "T04n0202_009:0414a22_11": "迦良那伽梨因自誓言：『若我於彼波婆伽梨，無有微恨大如毛髮，我言至誠，不虛欺者，當令一目復得平復。』",
    "T04n0202_009:0414a25_0": "自誓已訖，眼悉明淨。",
    "T04n0202_009:0414a25_1": "「婦見其夫，兩目完淨，端正威相，未曾所覩，喜不自勝，往白其父：『寶鎧太子迦良那伽梨，父王識不？』",
    "T04n0202_009:0414a27_2": "王答言：『識。』",
    "T04n0202_009:0414a28_3": "女即言曰：『今欲見不？』",
    "T04n0202_009:0414a28_4": "王言：『今在何處？』",
    "T04n0202_009:0414a28_5": "女言：『我夫，則是其人。』",
    "T04n0202_009:0414a29_6": "王笑之曰：『此女癡狂，志亂失性，迦良那伽梨入海未還，見盲乞兒，名之為是。』",
    "T04n0202_009:0414b02_7": "女復白言：『願王往看。』",
    "T04n0202_009:0414b02_8": "王尋往視，審是太子，衣毛悚然，愧懼交懷，腹拍其前，向懺悔言：『實不相知，願恕其過。』",
    "T04n0202_009:0414b04_9": "密將太子，還著界上，便唱露言：『大王！",
    "T04n0202_009:0414b05_10": "大子迦良那伽梨，從大海還。』",
    "T04n0202_009:0414b06_11": "施設辦具，嚴駕象馬，躬與群臣，自往迎之，還來到國，廣作賓眾，莊校其女，方云始欲以女用配。",
    "T04n0202_009:0414b08_12": "「爾時鴈還，擔書到國，大王見鴈，披解看讀，始得消息，知大子存在，具知其所更辛酸諸事。",
    "T04n0202_009:0414b10_13": "王及夫人，乍悲乍喜，宮閤內外，靡不悲悼懊惱瞋憤，取波婆伽梨，枷鎻其身，幽閉在獄。",
    "T04n0202_009:0414b13_14": "勅令告下梨師跋王：『太子辛苦，在於爾國，云何默住不來表示？",
    "T04n0202_009:0414b14_15": "書到其時，象馬侍送，事若有違，吾當自往。』",
    "T04n0202_009:0414b15_16": "使便齎書，徑到其國。",
    "T04n0202_009:0414b16_17": "梨師䟦王，奉受披讀，於是太子，語梨師䟦王：『牧牛之人，於我有恩，我今思念，欲得見之，可遣使往為我喚之。』",
    "T04n0202_009:0414b18_18": "王尋召來。",
    "T04n0202_009:0414b19_19": "太子語王：『我眼被刺，正仰此人，供給將養如我父母，王若見念，當為我報。』",
    "T04n0202_009:0414b20_20": "王大歡喜，即時賜遺名衣上服，象馬車乘，園田舍宅，金銀寶物，奴婢僕使，并所典牛，盡持與之。",
    "T04n0202_009:0414b23_21": "其人歡喜，非其所望，便得安樂終身富貴。",
    "T04n0202_009:0414b24_22": "即還報使，因表事情：『太子在此，實所不知，辛酸諸事，伏想委曲。",
    "T04n0202_009:0414b25_23": "太子今者，已還得眼，即娉鄙女，為太子妻，莊嚴辦具，臣自衛送。』",
    "T04n0202_009:0414b27_24": "尋勅嚴具五百白象，金銀校飾，極令殊妙，選五百人，奉侍太子，復令擇取五百侍女，極取端正才能巧妙，種種寶物，而莊飾之。",
    "T04n0202_009:0414c01_25": "五百乘車，寶物莊校，亦令極妙，以送其女。",
    "T04n0202_009:0414c02_26": "梨師跋王，自與群臣數百千乘，亦共侍送，伎樂歌頌，圍繞前後，稱慶無量，進道還國。",
    "T04n0202_009:0414c04_27": "「爾時其使，到大王所，披讀書表，甚增喜踊，告下諸王：『悉皆來集。』",
    "T04n0202_009:0414c05_28": "即嚴象馬，群臣百官，夫人婇女，導從前後，躬迎太子，到於界宕。",
    "T04n0202_009:0414c07_29": "爾時太子，遙見父王，下車步進，頭面禮拜，問訊父母；父母亦下，便共抱持，別久念想與子相見，一悲一喜。",
    "T04n0202_009:0414c09_30": "諸王臣民，見其如是，欣感之情，不可具說。",
    "T04n0202_009:0414c10_31": "談論粗訖，即還駕乘，搥鍾鳴鼓，作眾伎樂，歡喜稱善，導從趣城。",
    "T04n0202_009:0414c12_32": "到城門外，太子白王：『波婆伽梨，今何所在？』",
    "T04n0202_009:0414c13_33": "王答之言：『如斯惡人，天下不覆，吾不忍見，先來幽閉，在於獄中。』",
    "T04n0202_009:0414c14_34": "太子白王：『今當還放。』",
    "T04n0202_009:0414c15_35": "王答之言：『其罪深重，未及撿挍，云何當出？』",
    "T04n0202_009:0414c16_36": "太子復言：『若不放出波婆伽梨，終不入城。』",
    "T04n0202_009:0414c17_37": "王即勅放，語令來出。",
    "T04n0202_009:0414c17_38": "既得脫出，來見太子。",
    "T04n0202_009:0414c18_39": "太子抱持，慰撫其意，然後爾乃入城至宮。",
    "T04n0202_009:0414c19_40": "「爾時父母，諸王臣民，男女大小，見於太子，視於怨家，如視赤子，波婆伽梨雖刺其眼，無有微恨大如毛髮，敬愛慈惻，倍加於前。",
    "T04n0202_009:0414c22_41": "一切大眾，皆共歎美，甚為奇特！",
    "T04n0202_009:0414c23_42": "天上人中，實無有比。",
    "T04n0202_009:0414c23_43": "太子到宮，與波婆伽梨，親欵之情，慈愛如舊，徐問其珠，今在何處？",
    "T04n0202_009:0414c25_44": "波婆伽梨，答太子言：『來時藏著道邊土中。』",
    "T04n0202_009:0414c26_45": "勅還往取，求覓不得。",
    "T04n0202_009:0414c26_46": "太子共往，到便見之，收取珠寶，還共歸宮。",
    "T04n0202_009:0414c27_47": "以五百寶珠，遺與諸王，各令取一，殘如意珠，而自留之。",
    "T04n0202_009:0414c29_48": "手捉其珠，便從求願：『若實當是如意珠者，令我父母所坐之處，有七寶座，頂上當有七寶大蓋。』",
    "T04n0202_009:0415a02_49": "其言已訖，如語而成。",
    "T04n0202_009:0415a02_50": "復捉其珠，而從求願：『令我父母宮內諸藏，及諸王臣所有諸藏，前所用施，悉令還滿。』",
    "T04n0202_009:0415a04_51": "即時捉珠，四向歷訖，一切諸藏，而皆還滿。",
    "T04n0202_009:0415a05_52": "復勅諸臣，告下諸國：『迦良那伽梨太子，却後七日，當雨七寶。』",
    "T04n0202_009:0415a07_53": "即時告下，悉皆聞知。",
    "T04n0202_009:0415a07_54": "於時太子，香湯洗浴，竪立大幢，以珠著頭，著新淨衣，手執香爐，向四方禮，口自說言：『若其實是如意珠者，便當普雨一切所須。』",
    "T04n0202_009:0415a10_55": "求願已訖，四方雲霧，即有風來，吹除糞穢，及餘不淨，悉自除去。",
    "T04n0202_009:0415a12_56": "次復雨水，用掩塵土。",
    "T04n0202_009:0415a12_57": "次復雨於百味飲食種種美味，次雨五穀，次雨衣服，次雨七寶，積滿天下。",
    "T04n0202_009:0415a14_58": "爾時人民，稱慶無量，視諸珍寶，猶如瓦石。",
    "T04n0202_009:0415a15_59": "於時太子，廣布宣令：『汝等已得一切所須供身之事，無所乏少，若能感識如是之恩，當攝身口意修十善道。』",
    "T04n0202_009:0415a18_60": "爾時一切，閻浮提內，感念太子無極之施，人聞其令，尅勵其心，奉行十善，不犯眾惡，命終之後，皆得生天。」",
    "T04n0202_009:0415a20_61": "佛告阿難：「欲知爾時迦良那伽梨太子者，今我身是。",
    "T04n0202_009:0415a22_62": "爾時我父勒那跋彌，今現我父淨飯王是。",
    "T04n0202_009:0415a23_63": "爾時母者，今現我母摩訶摩耶是。",
    "T04n0202_009:0415a23_64": "時梨師跋王，摩訶迦葉是。",
    "T04n0202_009:0415a24_65": "爾時妻者，今瞿夷是。",
    "T04n0202_009:0415a24_66": "爾時波婆伽梨者，今提婆達多是。",
    "T04n0202_009:0415a25_67": "閻浮提人蒙我恩者，我初得道，八萬諸天，及我弟子，得授記者，如此等是。",
    "T04n0202_009:0415a27_68": "阿難！",
    "T04n0202_009:0415a27_69": "我於爾時，為彼所害，辛苦極理，猶以慈心，而矜愛之。",
    "T04n0202_009:0415a28_70": "況我今日，得成佛道，煩惱都除，慈悲廣布，被彼少害，豈不慈愍？」",
    "T04n0202_009:0415b01_71": "佛說是已，時諸會者，聞佛所說，感念世尊，為於群生，經涉劇苦，而不退廢，歎未曾有，悲喜交懷，剋心勵志，思惟妙法。",
    "T04n0202_009:0415b04_72": "有得須陀洹、斯陀含、阿那含、阿羅漢者，種辟支佛善根者，有發無上正真道意者，咸共敬戴，歡喜奉行。",
    "T04n0202_009:0415b07_0": "賢愚經卷第九◎",
    "T04n0202_009:0415b09_0": "（四三）◎摩訶令奴緣品第四十八",
    "T04n0202_009:0415b10_0": "如是我聞：一時佛在迦維羅衛國尼拘盧陀僧伽藍。",
    "T04n0202_009:0415b11_1": "佛初還國，於時諸釋，觀佛威儀，相好殊異，身體金色，三十二相，視之無厭，各共群聚街陌市里，異口同音，歎說如來，於此眾中，無有儔類，實可敬哉！",
    "T04n0202_009:0415b14_2": "時諸比丘，聞是論已，並共白佛，說其諸人歎詠之詞。",
    "T04n0202_009:0415b16_3": "於時世尊，告諸比丘：「汝等當知，吾乃往昔，於此眾中，最尊最妙，不但今日。」",
    "T04n0202_009:0415b17_4": "時諸比丘，各共白佛：「不審，世尊！",
    "T04n0202_009:0415b18_5": "過去世時，於此眾中，最尊最妙，其事云何？」",
    "T04n0202_009:0415b19_6": "爾時世尊，告諸比丘：「諦聽諦聽！",
    "T04n0202_009:0415b20_7": "善著心中，吾當為汝，具足解釋，過去世事。」",
    "T04n0202_009:0415b21_8": "對曰：「唯然，願樂欲聞。」",
    "T04n0202_009:0415b21_9": "佛便為說：「過去無量，不可思議阿僧祇劫，此閻浮提，有大國王，名曰令奴，其王統領，八萬四千諸小國王，一萬大臣，五百太子，夫人婇女，合有二萬。",
    "T04n0202_009:0415b25_10": "最大夫人，字提婆跋提，最後懷妊，生一太子，其兒端正，身紫金色，其髮紺青，兩手掌中，千輻輪相，其左足底，有馬形相，其右足底，有白象相。",
    "T04n0202_009:0415b28_11": "其兒福德，人中奇尊，即依父母，而為立字提婆令奴。",
    "T04n0202_009:0415b29_12": "乳哺長大，令奴大王，卒遇時病，其命將終，諸小國王，群臣太子，咸來問病。",
    "T04n0202_009:0415c02_13": "因問大王：『假其終沒，諸王太子，誰應紹嗣？』",
    "T04n0202_009:0415c03_14": "時王報曰：『若我諸子，有能具足十功德者，乃立為王。",
    "T04n0202_009:0415c04_15": "何等十德？",
    "T04n0202_009:0415c05_16": "一者身紫金色，其髮紺青。",
    "T04n0202_009:0415c05_17": "二者兩手掌中，有金輪相，具足不缺。",
    "T04n0202_009:0415c06_18": "三者其右足底，有白象相。",
    "T04n0202_009:0415c07_19": "四者其左足下，有馬形相。",
    "T04n0202_009:0415c07_20": "五者著王衣服，與身相可，不大不小。",
    "T04n0202_009:0415c08_21": "六者坐王御座，威德巍巍，其坐安隱。",
    "T04n0202_009:0415c09_22": "七者諸王群臣，歡喜敬禮，稱善無量，入於後宮，夫人婇女，踊躍歡喜，作禮恭敬。",
    "T04n0202_009:0415c11_23": "八者若將至於天祠，泥天木像，悉為作禮。",
    "T04n0202_009:0415c12_24": "九者福德威力，能雨七寶，稱給一切。",
    "T04n0202_009:0415c13_25": "十者其母是誰，提婆跋提夫人所生。",
    "T04n0202_009:0415c14_26": "若有具足是十功德，斯乃立之，用作大王。』",
    "T04n0202_009:0415c15_27": "教勅已竟，無常對至，遂便命終。",
    "T04n0202_009:0415c16_28": "「諸王臣民，五百子中，從其大者，次以十事，觀相其身。",
    "T04n0202_009:0415c17_29": "此諸太子，身無金色，髮無紺青，手掌無輪，足底無有象馬之相；著王者服不相應當；坐于御座，其木師子，驚張起立，欲搏嚙之；諸王臣民，悉不敬禮；將至宮內，夫人婇女，悉不歡喜，無禮敬者；設入天祠，自禮天像，諸餘泥木天像，悉不作禮；語使雨寶，亦復不能；又復不是提婆跋提夫人所生。",
    "T04n0202_009:0415c24_30": "乃至五百諸大太子，於十事中，乃無一事。",
    "T04n0202_009:0415c25_31": "最下小子，身紫金色，其髮紺青，看其兩手，輪相具足，覩其脚底，象形馬相，昞然如畫；著王法服，與身相可；坐於御座，福德巍巍；諸王臣民，無不敬禮；入於後宮，夫人婇女，敬奉作禮；將至天祠，泥木天像，悉皆為禮；教使雨寶，始語即雨；問是誰生？",
    "T04n0202_009:0416a01_32": "提婆跋提夫人所生。",
    "T04n0202_009:0416a02_33": "十事具足，諸王臣民，即拜為王。",
    "T04n0202_009:0416a03_34": "至十五日，日初出時，有金輪寶，從東方來，輪有千輻，縱廣一由旬。",
    "T04n0202_009:0416a04_35": "王即下座，右膝著地，跪而言曰：『若我福德，應為王者，輪當稱我。』",
    "T04n0202_009:0416a06_36": "即如其言，來在殿前，住虛空中。",
    "T04n0202_009:0416a07_0": "白象寶者，從香山來，毛尾貫珠，若王乘上，象皆能飛，從朝至午，徧四天下，若以足行，足所觸地，即成金沙。",
    "T04n0202_009:0416a09_1": "紺馬寶者，身紺青色，其馬毛尾，皆悉珠色，皆雨七寶；若王乘上，一食之頃，遊四天下，不疲不勞。",
    "T04n0202_009:0416a11_2": "神珠寶者，自然而至，其珠光明，晝夜恒照百二十里，內復能雨於七寶，稱給一切。",
    "T04n0202_009:0416a13_3": "玉女寶者，自然而至，端正殊妙，稱適王意。",
    "T04n0202_009:0416a14_4": "典藏臣者，王須七寶，隨意給足，終無乏盡。",
    "T04n0202_009:0416a15_5": "其典兵臣，王若欲須四種兵時，顧視之頃，諸兵悉集，行陣嚴整，威力非凡。",
    "T04n0202_009:0416a17_6": "七寶既具，坐自思惟：『吾享斯位，皆由前身宿種福業，乃致之耳，今當紹繼使不斷絕。』",
    "T04n0202_009:0416a19_7": "即以香湯，洗浴其身，著新淨衣，手執香爐，向于東方，跪而言曰：『東方快士，來受我請。』",
    "T04n0202_009:0416a21_8": "即時便有二萬辟支佛，來至王宮；南西北方，悉皆請之，時有六萬辟支佛，來受王請。",
    "T04n0202_009:0416a23_9": "王與諸臣，四事供養，其八萬四千諸小國王，離家來久，即啟大王，欲辭還國，王即聽之。",
    "T04n0202_009:0416a25_10": "因啟王曰：『此中快士，其數甚眾，願王垂愍，減省少許，與臣供養，願使將來共享斯福。』",
    "T04n0202_009:0416a27_11": "於時大王，即以四方辟支佛，與諸小王，隨時供養，經八萬四千歲。",
    "T04n0202_009:0416a29_12": "諸王臣民，命終之後，皆得生天。」",
    "T04n0202_009:0416a29_13": "佛告諸比丘：「欲知爾時令奴王者，今現我父白淨王是。",
    "T04n0202_009:0416b02_14": "爾時提婆跋提夫人者，今現我母摩訶摩耶是。",
    "T04n0202_009:0416b03_15": "爾時提婆令奴王者，今我身是。",
    "T04n0202_009:0416b04_0": "爾時五百太子者，今此五百釋是。",
    "T04n0202_009:0416b04_1": "我乃爾時，於諸人中，最為尊妙；吾今成佛，眾相具足，於此眾中，最為奇妙。」",
    "T04n0202_009:0416b06_2": "時諸大會，聞佛所說，有得須陀洹者、斯陀含、阿那含、阿羅漢者，有種辟支佛因緣者，有發菩薩心成不退者，眾坐歡喜，頂戴奉行。",
    "T04n0202_009:0416b10_0": "（四四）善求惡求緣品第四十九",
    "T04n0202_009:0416b11_0": "如是我聞：一時佛在舍衛國祇樹給孤獨園。",
    "T04n0202_009:0416b12_1": "爾時提婆達多，雖復出家，利養蔽心，作三逆罪，推山壓佛，傷佛脚指，復縱放黑象，欲令害佛，別僧兩部，殺漏盡比丘尼。",
    "T04n0202_009:0416b14_2": "以故殺生，疑畏受後報。",
    "T04n0202_009:0416b15_3": "時有六師，即往問之，六師便為說諸邪見，言：「為惡無罪，為善無福，信敬心生，喪斷善根。」",
    "T04n0202_009:0416b17_4": "是時阿難，析體愛重，惋恨情深，悲哽懊惱，白世尊言：「調達愚癡！",
    "T04n0202_009:0416b19_5": "造不善業，壞破善根，辱釋種子。」",
    "T04n0202_009:0416b19_6": "爾時世尊，告阿難言：「提婆達多，非但今世為利養故斷破善根，過去世時亦貪利養喪身失命。」",
    "T04n0202_009:0416b22_7": "阿難白佛言：「世尊！",
    "T04n0202_009:0416b22_8": "提婆達多，過去世時，貪利喪身，其事云何？",
    "T04n0202_009:0416b23_9": "願樂欲聞。」",
    "T04n0202_009:0416b23_10": "佛告阿難：「善聽當說！",
    "T04n0202_009:0416b24_11": "往昔無量不可思議阿僧祇劫，此閻浮提，有國名波羅奈。",
    "T04n0202_009:0416b25_12": "時有薩薄名摩訶夜移，其婦懷妊，自然仁善，意性柔和。",
    "T04n0202_009:0416b27_0": "月滿生男，形體端正，父母愛念，施設美饍，延請親戚并諸相師，共相娛樂，抱兒示眾，為其立字。",
    "T04n0202_009:0416b29_1": "相師問言：『此兒受胎已來，有何瑞應？』",
    "T04n0202_009:0416c01_2": "其父答言：『受胎已來，其婦自然，慈心和善。』",
    "T04n0202_009:0416c02_3": "相師即為立字，名為善求。",
    "T04n0202_009:0416c02_4": "乳哺長大，好積諸德，慈愍眾生。",
    "T04n0202_009:0416c03_5": "次後懷妊，自然弊惡，期滿生男，形體醜陋。",
    "T04n0202_009:0416c04_6": "即請相師，為其立字。",
    "T04n0202_009:0416c05_7": "相師問言：『此兒懷妊，有何感應？』",
    "T04n0202_009:0416c05_8": "答言：『懷兒已來，受性弊惡。』",
    "T04n0202_009:0416c06_9": "於時相師，即為立字，名曰惡求。",
    "T04n0202_009:0416c07_10": "乳哺長大，好為惡事，恒生貪心，懷嫉妬意。",
    "T04n0202_009:0416c08_11": "「年各長大，欲行共賈入海求索寶物，各有五百侍從，前後而發。",
    "T04n0202_009:0416c09_12": "途路懸遠，中道乏糧，經於七日，去死不遠。",
    "T04n0202_009:0416c10_13": "是時善求，及諸賈人，咸共誠心，禱諸神祇，欲濟飢儉，於空澤中，遙見一樹枝葉欝茂，便即趣之。",
    "T04n0202_009:0416c12_14": "有一泉水，善求及眾，悉共誠心，求哀救護。",
    "T04n0202_009:0416c13_15": "誠感神應，現身語之：『斫去一枝，所須當出。』",
    "T04n0202_009:0416c14_16": "諸人歡喜，便斫一枝，美飲流出。",
    "T04n0202_009:0416c15_17": "斫第二枝，種種食出，百味具足，咸共承接，各得飽滿。",
    "T04n0202_009:0416c16_18": "斫第三枝，出諸妙衣，種種備具。",
    "T04n0202_009:0416c17_19": "斫第四枝，種種寶物，悉皆具足，莊嚴悉備，所須盡辦。",
    "T04n0202_009:0416c18_20": "惡求後到，眾人如前，盡得充足，便自念言：『今此樹枝，能出如是種種好物，況復其根？",
    "T04n0202_009:0416c21_0": "今當伐之，足得極妙佳好之物。』",
    "T04n0202_009:0416c21_1": "思惟心定，令人伐之。",
    "T04n0202_009:0416c22_2": "是時善求，聞如是語，懷憤懊惱，語惡求言：『我等飢乏，命在旦夕，蒙此樹恩，得濟餘命。",
    "T04n0202_009:0416c24_3": "云何懷此弊惡之心，而欲伐之？』",
    "T04n0202_009:0416c25_4": "爾時惡求，不用其言，即掘其根。",
    "T04n0202_009:0416c25_5": "善求感佩，不忍見之，領眾歸家。",
    "T04n0202_009:0416c26_6": "伐樹已竟，有五百羅剎，取此惡求及眾賈人，悉皆噉之，財物伴侶，一切喪失。」",
    "T04n0202_009:0416c28_7": "佛告阿難：「爾時善求者，今我身是。",
    "T04n0202_009:0416c29_8": "爾時父者，今現我父淨飯王是。",
    "T04n0202_009:0416c29_9": "爾時母者，今現我母摩訶摩耶是也。",
    "T04n0202_009:0417a01_10": "時惡求者，今提婆達多是。",
    "T04n0202_009:0417a02_11": "阿難！",
    "T04n0202_009:0417a02_12": "提婆達多，非但今日作不善事，貪利養故，世世常造。",
    "T04n0202_009:0417a03_13": "我於往昔，常與相值，恒教善法，而不用之，反更以我為怨。」",
    "T04n0202_009:0417a05_14": "爾時阿難，及四部眾，聞佛所說，悲喜交集，咸自勸勵，頂戴奉行。"
}