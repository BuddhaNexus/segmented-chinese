{
    "T15n0620_001:0333a07_0": "治禪病祕要法卷上",
    "T15n0620_001:0333a09_0": "宋居士沮渠京聲譯",
    "T15n0620_001:0333a10_0": "治阿練若亂心病七十二種法(尊者舍利弗所問，出《雜阿含》阿練若事中)如是我聞：一時佛在舍衛國祇樹給孤獨園，與千二百五十比丘俱。",
    "T15n0620_001:0333a13_1": "夏五月十五日，五百釋子比丘在竹林下行阿練若法修心十二，於安那般那入毘琉璃三昧。",
    "T15n0620_001:0333a15_2": "時波斯匿王有一太子，名毘琉璃，與五百長者子乘大香象在祇洹邊作那羅戲，復醉諸象，作鬪象戲。",
    "T15n0620_001:0333a17_3": "有一行蓮華黑象，其聲可惡，狀如霹靂，中間細聲如猫子吼。",
    "T15n0620_001:0333a19_4": "釋子比丘——禪難提、優波難提等——心驚毛竪，於風大觀發狂癡想，從禪定起，如醉象奔不可禁制。",
    "T15n0620_001:0333a21_5": "尊者阿難勅諸比丘：「堅閉房戶，我諸釋子今者發狂，脫能傷壞。」",
    "T15n0620_001:0333a22_6": "諸比丘僧即往舍利弗所白言：「大德！",
    "T15n0620_001:0333a23_7": "大德所知智慧無障，如天帝釋第一勝幢所至無畏。",
    "T15n0620_001:0333a24_8": "唯願慈哀，救諸釋子狂亂之苦。」",
    "T15n0620_001:0333a25_9": "爾時，舍利弗即從坐起，牽阿難手往詣佛所，繞佛三匝為佛作禮，長跪合掌白佛言：「世尊！",
    "T15n0620_001:0333a27_10": "唯願天尊慈悲一切，為未來世諸阿練若比丘因五種事發狂者——一者、因亂聲，二者、因惡名，三者、因利養，四者、因外風，五者、因內風——此五種病當云何治？",
    "T15n0620_001:0333b02_11": "唯願天尊為我解說。」",
    "T15n0620_001:0333b02_12": "爾時，世尊即便微笑，有五色光從佛口出，繞佛七匝還從頂入，告舍利弗：「諦聽諦聽，善思念之，吾當為汝分別解說。",
    "T15n0620_001:0333b05_13": "「若有行者行阿練若修心十二，於阿那般那因外惡聲觸內心根，四百四脈持心急故一時動亂。",
    "T15n0620_001:0333b07_14": "風力強故，最初發狂，心脈動轉五風入咽，先作惡口。",
    "T15n0620_001:0333b08_15": "應當教是行者服食酥蜜及呵梨勒，繫心一處，先想作一頗梨色鏡，自觀己身在彼鏡中作諸狂事。",
    "T15n0620_001:0333b10_16": "見此事已，復當更觀而作是言：『汝於明鏡自見汝身作狂癡事，父母、宗親皆見汝作不祥之事。",
    "T15n0620_001:0333b13_0": "我今教汝離狂癡法，汝當憶知。",
    "T15n0620_001:0333b13_1": "先教除聲。』",
    "T15n0620_001:0333b13_2": "「除聲法者，舉舌向腭，想二摩尼珠在兩耳根中，如意珠端猶如乳滴，滴滴之中流出醍醐，潤於耳根使不受聲。",
    "T15n0620_001:0333b16_3": "設有大聲，如膏油潤終不動搖。",
    "T15n0620_001:0333b17_4": "「此想成已，次想一九重金剛蓋從如意珠王出，覆行者身，下有金剛華，行者坐上。",
    "T15n0620_001:0333b19_5": "有金剛山，四面周匝繞彼行者，其間密緻靜絕外聲，一一山中有七佛坐，為於行者說四念處。",
    "T15n0620_001:0333b21_6": "爾時，寂然不聞外聲，隨於佛教，此名除亂法門去惡聲想。」",
    "T15n0620_001:0333b22_7": "告舍利弗：「汝等行者宜當修習，慎莫忘失(是名治亂倒心法)。",
    "T15n0620_001:0333b24_0": "「復次，舍利弗！",
    "T15n0620_001:0333b24_1": "既去外聲已，當去內聲。",
    "T15n0620_001:0333b24_2": "「內聲者，因於外聲動六情根，心脈顛倒。",
    "T15n0620_001:0333b25_3": "五種惡風從心脈入，風動心故，或歌、或舞，作種種變。",
    "T15n0620_001:0333b26_4": "汝當教洗心觀。",
    "T15n0620_001:0333b27_5": "「洗心觀者，先自觀心，令漸漸明猶如火珠——四百四脈如毘琉璃，黃金芭蕉直至心邊——火珠出氣，不冷、不熱，不麁、不細，用熏諸脈。",
    "T15n0620_001:0333c01_6": "想一梵王持摩尼鏡照行者胸。",
    "T15n0620_001:0333c02_7": "爾時，行者自觀胸如如意珠王，明淨可愛火珠為心。",
    "T15n0620_001:0333c03_8": "大梵天王掌中有轉輪印，轉輪印中有白蓮花，白蓮華上有天童子手擎乳湩，從如意珠王出以灌諸脈。",
    "T15n0620_001:0333c05_9": "乳漸漸下至於心端，童子手持二針——一、黃金色，二、青色——從心兩邊安二金花以針鑽之，七鑽之後心還柔軟。",
    "T15n0620_001:0333c08_10": "「如前，復以乳還洗於心，乳滴流注入大腸中，大腸滿已入小腸中，小腸滿已流出諸乳，滴滴不絕入八萬戶蟲口中，諸蟲飽滿遍於身內，流注諸骨三百三十六節皆令周遍。",
    "T15n0620_001:0333c12_11": "然後想一乳池，有白蓮花在乳池中生，行者坐上以乳澡浴，想兜羅綿如白蓮華繞身七匝，行者處中。",
    "T15n0620_001:0333c14_12": "梵王自執己身乳令行者嗽，行者嗽已，梵王執蓋覆行者上，於梵王蓋普見一切諸勝境界，還得本心，無有錯亂。」",
    "T15n0620_001:0333c17_13": "佛說此語時，五百釋子比丘隨順佛語一一行之，心即清涼，觀色、受、想、行、識，無常苦空、無我，不貪世間、達解空法，豁然還得本心。",
    "T15n0620_001:0333c19_14": "破八十億烔然之結，成須陀洹，漸漸修學得阿羅漢——三明、六通、具八解脫。",
    "T15n0620_001:0333c21_15": "時諸比丘聞佛所說，歡喜奉行(此名柔軟治四大內風法)。",
    "T15n0620_001:0333c23_0": "「復次，舍利弗！",
    "T15n0620_001:0333c23_1": "若行者欲行禪定，宜當善觀四大境界隨時增損。",
    "T15n0620_001:0333c24_2": "春時應入火三昧，以溫身體。",
    "T15n0620_001:0333c25_3": "火光猛盛，身體蒸熱，宜當治之。",
    "T15n0620_001:0333c25_4": "想諸火光作如意珠從毛孔出，焰焰之間作金蓮華，化佛坐上說治病法。",
    "T15n0620_001:0333c27_5": "以三種珠，一者、月精摩尼，二者、星光摩尼，猶如天星，光白身青，三者、水精摩尼，想此三珠一照頭上、一照左肩、一照右肩。",
    "T15n0620_001:0334a01_6": "見三珠已，想身毛孔出三珠光極為清涼，身心柔軟，入火三昧不為所壞(是名治火大三昧法)。",
    "T15n0620_001:0334a04_0": "「復次，舍利弗！",
    "T15n0620_001:0334a04_1": "秋時應當入地三昧。",
    "T15n0620_001:0334a04_2": "入地三昧見此地相：百千石山、鐵山、鐵圍山、金剛山從頭至足，三百三十六節各為百千山，山神巖崿，爾時應當疾疾治之。",
    "T15n0620_001:0334a07_3": "治地大法，想此諸山一一諦觀猶若芭蕉，如是次第，如經十譬，一一諦觀。",
    "T15n0620_001:0334a09_4": "爾時，但見十方大地如白琉璃，有白寶花，見舍利弗、目連、迦葉、迦旃延坐白金剛窟，履地如水，為行者說五破、五合，說地無常。",
    "T15n0620_001:0334a12_0": "行者見已，身心柔軟，還得本心(是名治地大法)。",
    "T15n0620_001:0334a13_0": "「復次，舍利弗！",
    "T15n0620_001:0334a13_1": "行者入水三昧者，自見己身如大涌泉，三百三十六節隨水流去，見十方地滿中青水或白、或赤，宜當急治。",
    "T15n0620_001:0334a15_2": "治水法者，先當觀身作摩尼珠，吉祥之瓶、金花覆上，使十方水流入瓶中。",
    "T15n0620_001:0334a17_3": "此吉祥瓶涌出七花，七莖分明，一一莖間有七泉水、一一泉中有七金花、一一華上有一佛坐，說七覺支(是名治水大法)。",
    "T15n0620_001:0334a20_0": "「復次，舍利弗！",
    "T15n0620_001:0334a20_1": "若行者入風三昧，自見己身作一九頭龍，一一龍頭有九百耳、無量口，身毛孔、耳及口如大溪谷皆出猛風，宜急治之。",
    "T15n0620_001:0334a22_2": "治之法者，當教行者自觀己身作金剛座，從於四面想四金剛輪以持此風。",
    "T15n0620_001:0334a24_3": "金輪復生七金剛華，華上化佛手捉澡灌，澡灌中有一六頭龍動身吸風，令十方風恬靜不動。",
    "T15n0620_001:0334a26_4": "爾時，行者復見七佛、四大聲聞，重為解說七覺支，漸入八聖道分(是名治內風大法也)，擁酥觀柔軟四大，漸入聖分爾焰境界。",
    "T15n0620_001:0334a29_5": "「復次，舍利弗！",
    "T15n0620_001:0334b01_6": "若有行者四大麁澁——或瞋、或喜，或悲、或笑，或復腹行、或放下風——如是諸病當教急治。",
    "T15n0620_001:0334b03_7": "「治之法者，先觀薄皮，從半節起見於薄皮，九十九重猶如泡氣；次觀厚皮，九十九重猶如芭蕉；次復觀膜，如眼上翳，九十九重潰潰欲穿；次復觀肉，亦九十九重，如芭蕉葉，中間有蟲細於秋毫，蟲各四頭、四口，九十九尾；次當觀骨，見骨皎白如白琉璃，九十八重，四百四脈入其骨間，流注上下猶如芭蕉；次當觀髓，九十八重，如蟲網絲。",
    "T15n0620_001:0334b10_8": "「觀諸節已，次觀頭骨，一一髮下有四百四脈直入腦中；其餘薄皮、厚皮、骨與身無異，唯有腦膜十四重，腦為四分，九十八重，四百四脈流注入心。",
    "T15n0620_001:0334b14_9": "大腸、小腸、脾、腎、肝、肺、心、膽、喉嚨、肺腴、生熟二藏、八萬戶蟲，一一諦觀皆使空虛，皎然白淨，皮皮相裹，中間明淨如白琉璃。",
    "T15n0620_001:0334b17_0": "「如是一一半節諦觀，使三百三十六節皆悉明了，令心停住；復更反覆一千九百九十九遍。",
    "T15n0620_001:0334b19_1": "然後當聚氣一處，數息令調，想一梵王手持梵瓶，與諸梵眾至行者前，捉金剛刀授與行者。",
    "T15n0620_001:0334b21_2": "既得刀已，自剜頭骨——大如馬珂——置左膝上，於梵瓶中生白蓮花，九節、九莖、九重。",
    "T15n0620_001:0334b23_3": "有一童子隨梵王後從初蓮華出，其身白色如白玉人，手執白瓶，瓶內醍醐。",
    "T15n0620_001:0334b24_4": "「梵王髻上如意珠中出眾色藥置醍醐中，童子灌之從頂而入，入於腦脈，直下流注至于左脚大拇指半節。",
    "T15n0620_001:0334b27_5": "半節滿已津潤具足，乃至薄皮，復至一節。",
    "T15n0620_001:0334b28_6": "如是，漸漸遍滿半身；滿半身已，復滿全身；滿全身已，四百四脈眾藥流注，觀身三百三十六節皆悉盈滿。",
    "T15n0620_001:0334c01_7": "爾時，行者還取頭骨安置頭上，童子復以青色之藥布其頭上，此藥滴滴從毛孔入。",
    "T15n0620_001:0334c03_8": "「恐外風入，梵王復教作雪山酥皆令鮮白，醍醐流注如頗梨壁，持用擁身七七四十九遍，復更廣大作醍醐池，白酥為華，行者坐上酥蓋酥窟，梵王慈藥布散酥間。",
    "T15n0620_001:0334c07_9": "「如是諦觀九百九十九遍，然後復當想第二節。",
    "T15n0620_001:0334c08_10": "蓮華中有一紅色童子，持赤色藥散於髮間及遍身體一切毛孔，使赤色藥從薄皮入乃至於髓，使心下明，遍體漸漸軟。",
    "T15n0620_001:0334c12_0": "「第三節中，蓮華復敷，金色童子持黃色藥，散於髮間及遍身體一切毛孔，使黃色藥從薄皮入乃至於髓，使心下青，遍體漸漸增長，復更增長軟。",
    "T15n0620_001:0334c15_1": "「第四節，毘琉璃童子持青色藥，右手持之，散於髮間及遍身體一切毛孔，使青色藥從薄皮入乃至於髓，使心下赤。",
    "T15n0620_001:0334c17_2": "「一一毛孔各下一針，從於足下上刺二針。",
    "T15n0620_001:0334c18_3": "心上作三蓮花，三花之中有三火珠放赤色光，光照於心，令心下漸漸暖。",
    "T15n0620_001:0334c20_4": "然後兩掌諸節各下三針，隨脈上下調和諸氣，生四百四脈，不觸大腸、腎脈增長。",
    "T15n0620_001:0334c22_5": "復以五針刺左腸脈。",
    "T15n0620_001:0334c22_6": "如是，童子調和諸針，以不思議熏、不思議修，挽出諸針置五爪下，以手摩觸遍行者身。",
    "T15n0620_001:0334c24_7": "「第五節，綠色童子手捉玉瓶，從於糞門灌綠色藥遍大、小腸、五藏諸脈，還從糞門流出此水。",
    "T15n0620_001:0334c26_8": "雜穢諸蟲隨水而流，不損醍醐，蟲止水盡。",
    "T15n0620_001:0334c27_9": "復散綠色乾藥，從於髮間及遍身體一切毛孔，使綠色乾藥從薄皮入乃至於髓，使心下白，遍體漸增柔軟。",
    "T15n0620_001:0335a01_10": "「第六節，紫色童子捉玫瑰珠瓶，盛玫瑰水遍洗諸脈，令玫瑰水從一切毛孔出，毛下諸蟲皆從水出。",
    "T15n0620_001:0335a03_11": "復以一琥珀色乾藥，散於髮間及遍身體一切毛孔，使琥珀色乾藥從薄皮入乃至於髓，使心下轉明如白雪光，遍體漸增柔軟。",
    "T15n0620_001:0335a06_12": "「第七節，黃色童子捉金剛鑽，鑽兩脚下、鑽兩掌、鑽心兩邊，然後持如意珠王摩拭六根，諸根開受最上禪味樂，諸皮脈間如塗白膏，一切柔軟。",
    "T15n0620_001:0335a09_13": "「第八節，金剛色童子手持二瓶，以金剛色藥灌兩耳中及一切毛孔，如按摩法停調諸節，身如鈎鎖遊諸節間。",
    "T15n0620_001:0335a12_14": "「第九節，摩尼珠色童子從瓶口出至行者所，內五指置行者口中，其五指端流五色藥。",
    "T15n0620_001:0335a14_15": "行者飲已，觀身及心乃至諸脈淨若明鏡，頗梨摩尼色不得譬。",
    "T15n0620_001:0335a15_16": "童子授蓮花莖令行者噉，噉時如噉藕法，滴滴之中流注甘露。",
    "T15n0620_001:0335a17_17": "食此莖已唯九華在，一一華中有一梵王持梵王床授與行者，令行者坐。",
    "T15n0620_001:0335a18_18": "坐此床已，七寶大蓋覆行者上，梵王各各說慈法門以教行者。",
    "T15n0620_001:0335a20_19": "梵王力故，十方諸佛住行者前為說慈悲喜捨，隨根授藥柔軟四大。」",
    "T15n0620_001:0335a21_20": "告舍利弗：「汝好持此柔軟四大伏九十八使身內身外一切諸病梵王灌頂擁酥灌法，為四眾說。」",
    "T15n0620_001:0335a24_21": "爾時，舍利弗、尊者阿難等聞佛所說，歡喜奉行。",
    "T15n0620_001:0335a26_0": "治噎法",
    "T15n0620_001:0335a27_0": "「復次，舍利弗！",
    "T15n0620_001:0335a27_1": "若阿練比丘用心大急、數息太麁、眠臥單薄，因外風寒、因動脾管、脾、腎等脈，諸筋起風、逆氣胸塞、節節流水停住胸中，因成激血氣發頭痛、背滿諸筋攣縮，當疾治之。",
    "T15n0620_001:0335b02_2": "「治之法者，先服肥膩世間羙藥，然後仰眠，數息令定，想阿耨達池其水盈滿，滿一由旬，底有金沙、四寶、金輪，生黃金華大如車輪。",
    "T15n0620_001:0335b05_3": "花中有四寶——獸頭象鼻出水、師子口出水、馬口出水、牛口出水——繞池七匝，阿耨達龍王七寶宮殿在四獸頭間。",
    "T15n0620_001:0335b07_4": "「龍王頂上如意珠中，龍王力故生一千五百雜色蓮華、青蓮花五百，尊者賓頭盧等五百阿羅漢各坐其上，日暮則合、晝時則開，有七寶蓋在比丘上、有七寶床在蓮華下。",
    "T15n0620_001:0335b11_5": "五百金色蓮花，淳陀婆等五百沙彌各坐其上，日暮則合、日晝則開，有七寶蓋在沙彌上、有七寶床在蓮華下。",
    "T15n0620_001:0335b13_6": "五百紅蓮花，尊者優波難陀、和須蜜多等大阿羅漢，或言是大菩薩眷屬五百，各坐其上，日暮則合、日晝則開，有七寶蓋在比丘上、有七寶床在蓮花下，有七寶高臺長八千丈從下方出。",
    "T15n0620_001:0335b18_0": "「當阿耨達龍王宮前有五百童子在其臺上，身真金色，第一童子名曰闍婆、第二童子名曰善財，第五百童子名灌頂力。",
    "T15n0620_001:0335b20_1": "「王若欲治噎病者，先念尊者賓頭盧等一千五百人——如上所說——令了了見已，尊者賓頭盧當將是闍婆童子取阿耨達龍王所服白色菴婆陀藥(菴婆陀藥者，味如甘蔗，形似藕根，味亦有似石蜜者)。",
    "T15n0620_001:0335b24_2": "服此藥已，噎病得差，四大調和，眼即明淨。",
    "T15n0620_001:0335b25_3": "「若發大乘心者，闍婆善財等五百童子為說大乘法，因是得見跋陀婆羅等十六賢士，亦見賢劫彌勒等千菩薩。",
    "T15n0620_001:0335b27_4": "因發阿耨多羅三藐三菩提心、具六波羅蜜；發聲聞心者，尊者賓頭盧為說四念處法乃至八聖道分，經九十日得阿羅漢道。」",
    "T15n0620_001:0335c01_5": "告舍利弗：「汝好受持此治噎法，慎莫忘失。」",
    "T15n0620_001:0335c02_6": "時舍利弗及阿難等聞佛所說，歡喜奉行。",
    "T15n0620_001:0335c04_0": "治行者貪婬患法",
    "T15n0620_001:0335c05_0": "「復次，舍利弗！",
    "T15n0620_001:0335c05_1": "若行者入禪定時欲覺起，貪婬風動四百四脈，從眼至身根一時動搖，諸情閉塞動於心風，使心顛狂。",
    "T15n0620_001:0335c07_2": "因是發狂，鬼魅所著，晝夜思欲如救頭然，當疾治之。",
    "T15n0620_001:0335c08_3": "「治之法者，教此行者觀子藏。",
    "T15n0620_001:0335c09_4": "子藏者，在生藏下、熟藏之上，九十九重膜如死猪胞。",
    "T15n0620_001:0335c10_5": "四百四脈從於子藏，猶如樹根布散諸根；如盛屎囊，一千九百節似芭蕉葉，八萬戶蟲圍繞周匝四百四脈及以子藏；猶如馬腸直至產門，如臂釧形，團團大小，上圓下尖，狀如貝齒。",
    "T15n0620_001:0335c14_6": "「九十九重，一一重間有四百四蟲，一一蟲有十二頭、十二口。",
    "T15n0620_001:0335c16_7": "人飲水時，水精入脈布散諸蟲，入毘羅蟲頂直至產門，半月半月出不淨水，諸蟲各吐猶如敗膿；入九十蟲口中，從十二蟲六竅中出，如敗絳汁。",
    "T15n0620_001:0335c19_8": "復有諸蟲細於秋毫，遊戲其中。",
    "T15n0620_001:0335c20_9": "「諸男子等宿惡罪故，四百四脈從眼根布散四支，流注諸腸至生藏下、熟藏之上。",
    "T15n0620_001:0335c21_10": "「肺腴、腎脈，於其兩邊各有六十四蟲。",
    "T15n0620_001:0335c22_11": "蟲各十二頭，亦十二口，綩綣相著，狀如指環，盛青色膿，如野猪精，臭惡叵堪。",
    "T15n0620_001:0335c24_12": "至陰藏處分為三支，二支在上，如芭蕉葉有一千二百脈，一一脈中生於風蟲，細若秋毫，似毘蘭多鳥[口*(隹/乃)]。",
    "T15n0620_001:0335c27_0": "「諸蟲口中生筋色蟲(此蟲形體似筋，連持子藏，能動諸脈，吸精出入，男蟲青白、女蟲紅赤)七萬八千，共相纏裹，狀如累環，似瞿師羅鳥，眼九十八，脈上衝於心乃至頂髻。",
    "T15n0620_001:0335c29_1": "「諸男子等，眼觸於色，風動心根，四百四脈為風所使，動轉不停。",
    "T15n0620_001:0336a02_2": "八萬戶蟲一時張口，眼出諸膿流注諸脈乃至蟲頂，諸蟲崩動狂無所知，觸前女根——男精青白是諸蟲淚、女精黃赤是諸蟲膿。",
    "T15n0620_001:0336a05_3": "九十八使所熏修法；八萬戶蟲，地、水、火、風，動作作此。」",
    "T15n0620_001:0336a06_4": "告舍利弗：「若有四眾著慚愧衣、服慚愧藥、欲求解脫度世苦者，當學此法，如飲甘露。",
    "T15n0620_001:0336a08_5": "「學此法者，想前子藏乃至女根、男子身分，大小諸蟲張口竪耳、瞋目吐膿。",
    "T15n0620_001:0336a10_6": "以手反之置左膝端，數息令定，一千九百九十九過觀；此想成已，置右膝端，如前觀之。",
    "T15n0620_001:0336a12_0": "「復以手反之，用覆頭上，令此諸蟲、眾不淨物先適兩眼、耳、鼻及口，無處不至。",
    "T15n0620_001:0336a13_1": "「見此事已，於好女色及好男色、乃至天子、天女，若眼視之如見癩人那利瘡蟲、如地獄箭半多羅鬼神狀、如阿鼻地獄猛火熱。",
    "T15n0620_001:0336a16_2": "應當諦觀自身、他身，是欲界一切眾生身分不淨皆悉如是。」",
    "T15n0620_001:0336a17_3": "告舍利弗：「汝今知不？",
    "T15n0620_001:0336a18_4": "眾生身根根本種子悉不清淨，不可具說，但當數息一心觀之。",
    "T15n0620_001:0336a19_5": "若服此藥，是大丈夫、天人之師、調御人主，免欲淤泥，不為使水、恩愛大河之所漂沒、婬泆不祥幻色妖鬼之所嬈害。",
    "T15n0620_001:0336a22_6": "「當知是人未出生死，其身香潔如優波羅，人中香象、龍王、力士，摩醯首羅所不能及，大力丈夫，天、人所敬。」",
    "T15n0620_001:0336a24_7": "告舍利弗：「汝好受持，為四眾說，慎勿忘失。」",
    "T15n0620_001:0336a25_8": "時舍利弗及阿難等聞佛所說，歡喜奉行。",
    "T15n0620_001:0336a27_0": "治利養瘡法",
    "T15n0620_001:0336a28_0": "「復次，舍利弗！",
    "T15n0620_001:0336a28_1": "若有行者貪火所燒，利養毒箭惡風吹動以射其心。",
    "T15n0620_001:0336a29_2": "以貪因緣心或顛倒，晝夜六時思念貪方便，如猫伺鼠心無厭足、如七步蛇吐毒覆身。",
    "T15n0620_001:0336b02_3": "如此惡人利養細滑，五百毒蛇集在身中，剎那剎那頃其心毒火熾然不息。",
    "T15n0620_001:0336b04_4": "晝夜六時煩惱猛風吹利養薪，在其心內熾然不息，諸蛇競作燒善根芽。",
    "T15n0620_001:0336b05_5": "以是因緣，狂亂黑鬼猛毒熾盛，見他得利如箭射心、如刺入眼、如釘入耳。",
    "T15n0620_001:0336b07_6": "諸情閉塞，五百五蛇、四大毒龍、五拔刀賊、六村羅剎一時競作，因是發狂，當疾治之。",
    "T15n0620_001:0336b09_7": "「治之法者，先當數息，繫心令定，想一丈六像——身紫金色，三十二相——在耆闍崛山七寶窟中坐寶師子座，與諸四眾說除貪法。",
    "T15n0620_001:0336b12_8": "告言：『法子！",
    "T15n0620_001:0336b12_9": "汝觀貪人所著袈裟、六物、眾具，如棘刺林針縫之中，當生劍樹、百千鐵釘、鐵[口*(隹/乃)]諸蟲啄食其身。",
    "T15n0620_001:0336b14_10": "融銅鑊湯、鐵鋸、鐵床是汝坐具；沸屎、毒蛇、鐵丸鑊湯、刀林劍戟、百億棘刺、火河流銅、灰漿膿血是汝飲食。』",
    "T15n0620_001:0336b17_11": "「爾時，世尊說是語已默然無聲，令於行者自見己身臥七重鐵城內，見五羅剎張口兩向，以八十鐵鉗拔舌令出；無量鐵犁狀如劍樹以耕其舌；鐵牛甲間流注融銅，鐵卒身內有百千色膿，膿中諸蟲不可稱數。",
    "T15n0620_001:0336b22_0": "觀見此事，心驚毛竪。",
    "T15n0620_001:0336b22_1": "出定入定，見所著衣如膿、屎和血，鐵[口*(隹/乃)]諸蟲、刀林劍戟以為莊嚴；見所食物猶如蛔蟲，百千小蟲耳生諸膿、屎、尿、諸血，八十[口*(隹/乃)]蟲、風蟲、火蟲、水蟲、地蟲、地獄蟲，一切諸蟲吐膿、吐毒滿鉢多羅；鐵丸、劍戟以為果蓏。",
    "T15n0620_001:0336b27_2": "「爾時，世尊而說偈言：「『生死不斷絕，　　貪欲嗜味故，　　養怨入丘塚，　　唐受諸辛苦。",
    "T15n0620_001:0336c01_0": "　　身臭如死尸，　　九孔流不淨，　　如廁蟲樂糞，　　愚貪身無異。",
    "T15n0620_001:0336c03_0": "　　智者應觀身，　　不貪染世間，　　無累、無所欲，　　是名真涅槃。",
    "T15n0620_001:0336c05_0": "　　如諸佛所說，　　一心一意行，　　數息在靜處，　　是名行頭陀。』」",
    "T15n0620_001:0336c07_0": "告舍利弗：「利養傷身、敗人善根，不可具說，但當數息一心觀之。",
    "T15n0620_001:0336c08_1": "若服此藥，是大丈夫、天人之師、調御人主，免欲淤泥，不為使水、恩愛大河之所漂沒、貪利不祥之所燒害。",
    "T15n0620_001:0336c10_2": "當知是人未出生死，其身香潔如優波羅，人中香象、龍王、力士、摩醯首羅所不能及，大力丈夫、天、人所敬。」",
    "T15n0620_001:0336c13_3": "告舍利弗：「汝好受持，為四眾說，慎勿忘失。」",
    "T15n0620_001:0336c14_4": "時舍利弗及阿難等聞佛所說，歡喜奉行。",
    "T15n0620_001:0336c16_0": "治犯戒法",
    "T15n0620_001:0336c17_0": "「復次，舍利弗！",
    "T15n0620_001:0336c17_1": "若比丘、比丘尼、式叉摩尼、沙彌、沙彌尼、優婆塞、優婆夷受佛禁戒，身心狂亂猶如猨猴，種植之法未及生長滅枝毀根；七眾亦爾，於佛禁戒戒色未生，犯突吉羅乃至波羅夷，猶如醉象不避好惡、不識諸方，蹈壞一切諸善好物；四眾亦爾，蹈破淨戒青蓮花池，破戒猛盛猶如狂狗，見人、見木、乃至鳥、獸隨逐齧之。",
    "T15n0620_001:0336c24_2": "「犯戒惡人見佛、羅漢、清淨比丘功德福田，隨逐罵辱、誹謗毀之，自飲毒藥遍體血現，節節火然。",
    "T15n0620_001:0336c26_3": "狂愚無智，結使猛風動煩惱山——貪婬為眼、瞋為手足、愚癡身體——踐蹈世間，植種惡子，既自種已，復教他人求覓。",
    "T15n0620_001:0336c28_4": "地獄獄卒、羅剎、牛頭阿傍、劫火惡鬼、劍林之神、閻羅王等十八獄主，常為己作大親友上善知識，必定當與如是獄種晝夜遊處。",
    "T15n0620_001:0337a02_5": "「此破戒人，諸惡猛火已來入心，為利養故、為名聞故，自稱善好、威德具足，詣阿練若知法者所，猶如幻師幻惑他目。",
    "T15n0620_001:0337a05_6": "此幻偽人詐行頭陀，破戒惡風吹罪業華常散己上，惡口誹謗，不善心香以熏身心。",
    "T15n0620_001:0337a07_7": "此人身心猶如伊蘭，似百千蟲狗，雖行禪定，偽現數息所見境界。",
    "T15n0620_001:0337a08_8": "「始初之時，見黑色佛如黑象脚、見如灰人，見諸比丘頭破脚折、見比丘尼莊嚴花鬘。",
    "T15n0620_001:0337a10_9": "見諸天象化為獼猴，毛端火然來觸擾已。",
    "T15n0620_001:0337a11_10": "或見一野狐及一野干有百千尾，一一尾端無量諸蟲、種種雜惡。",
    "T15n0620_001:0337a13_11": "或見羸瘦駝驢、猪狗、鳩槃荼等。",
    "T15n0620_001:0337a14_12": "諸惡夜叉、羅剎、魁膾，各持種種武器、惡火打撲比丘，因是發狂——或歌、或舞、臥地糞穢、作種種惡——當疾治之。",
    "T15n0620_001:0337a16_13": "「治之法者，向諸智者至誠自說，懺悔所作惡不善業。",
    "T15n0620_001:0337a17_14": "智者應當教此比丘念釋迦牟尼佛，乃至次第念於七佛；念七佛已，念三十五佛；然後復當念諸菩薩、念大乘心。",
    "T15n0620_001:0337a20_15": "觀於空法深自慚愧，想一一佛捉澡罐水以灌其頂。",
    "T15n0620_001:0337a21_16": "「復自想身墮阿鼻地獄，十八地獄受諸苦惱，於地獄中稱南無佛、南無法、南無比丘僧，修行六念，諸佛、如來於其夢中放白毫光救地獄苦。",
    "T15n0620_001:0337a24_17": "見此事已，如負債人心懷慚愧應當償之，一心一意脫僧伽梨、著安多會、詣清淨僧所，五體投地如大山崩，心懷慚愧懺悔諸罪，為僧執事作諸苦役——掃廁、擔糞——經八百日。",
    "T15n0620_001:0337a28_18": "「然後復當澡浴身體，還著僧伽梨。",
    "T15n0620_001:0337a29_19": "入於塔中，一心合掌諦觀如來眉間白毫大人相光一日至七日，還至智者所求索懺悔。",
    "T15n0620_001:0337b02_20": "智者應當告言：『比丘！",
    "T15n0620_001:0337b02_21": "汝今自觀汝身，猶如金瓶盛四毒蛇——二上、二下——吐毒可畏。",
    "T15n0620_001:0337b04_22": "復觀一龍六頭繞瓶，龍亦吐毒滴蛇口中，四方大樹從金瓶出遍三界。",
    "T15n0620_001:0337b05_23": "黑象復來欲拔此樹，四面火起。』",
    "T15n0620_001:0337b06_24": "見此事已，應當告言：『比丘當知：金瓶者，是地氣也；青色蛇者，從風大生，是風大毒；綠色蛇者，從水大生，是水大毒；白色蛇者，從地大生，是地大毒；黃色蛇者，從火大生，是火大毒；六頭龍者，是汝身中五陰及空。",
    "T15n0620_001:0337b11_25": "如此身者，毒害不淨，云何縱惡、犯戒不治？』",
    "T15n0620_001:0337b12_26": "「說此語已，復教掃塔、塗地、作諸苦役，更教觀佛，見佛放金色光以手摩頭。",
    "T15n0620_001:0337b13_27": "然後方當教不淨觀，不淨門徹無有諸障，然後可與僧中說戒。",
    "T15n0620_001:0337b15_28": "「欲說戒時應唱是語：『某甲比丘、某甲比丘尼，已八百日行於苦役、七日觀佛眉間白毫，作毒蛇觀、地獄想成。",
    "T15n0620_001:0337b17_29": "復觀一佛說懺悔法、不淨觀門、無我人鏡，還復通達境界中。",
    "T15n0620_001:0337b19_30": "佛以澡罐水灌比丘頂，天神現夢說已清淨。",
    "T15n0620_001:0337b20_31": "今已慚愧，我所證知，唯願聽許。』",
    "T15n0620_001:0337b20_32": "「爾時，律師復應以律撿問此人，復教誦戒。",
    "T15n0620_001:0337b21_33": "經八百遍，然後方與如淨比丘得無有異。」",
    "T15n0620_001:0337b22_34": "告舍利弗：「若有七眾犯於輕戒，過二夜不懺悔者，是人現身雖行禪定終不獲道。",
    "T15n0620_001:0337b24_35": "若犯重戒墮大地獄，從地獄出受畜生身，如是具足，足滿三劫然後為人。",
    "T15n0620_001:0337b26_36": "雖得人身，貧窮、癩病七十七身，不見佛、不聞法、諸根不具。",
    "T15n0620_001:0337b27_37": "是故，智者若犯佛戒，於突吉羅應生怖畏，如被刀斫，極懷慚愧。",
    "T15n0620_001:0337b29_38": "何況重戒？",
    "T15n0620_001:0337b29_39": "若能服此持戒藥者，當知是人最上慚愧忍辱丈夫，無能過者。」",
    "T15n0620_001:0337c01_40": "爾時，世尊而說偈言：「破戒心不淨，　　猶如偷賊狗，　處處求利養，　　為貪心所殺。",
    "T15n0620_001:0337c05_0": "　當服慚愧藥，　　忍辱為衣裳，　懺悔莊嚴華，　　熏用善心香。",
    "T15n0620_001:0337c07_0": "　一心觀佛相，　　除苦無憂苦，　亦當念空法，　　修心觀不淨。",
    "T15n0620_001:0337c09_0": "　是名諸如來，　　甘露灌頂藥，　服者心無憂，　　可至涅槃岸。",
    "T15n0620_001:0337c11_0": "　如法應修行、　　非法不應作，　今世若過世，　　行法者得度。",
    "T15n0620_001:0337c13_0": "　隨順佛所說，　　持戒行頭陀，　身心無惡行，　　疾至於解脫。」",
    "T15n0620_001:0337c15_0": "爾時，世尊告舍利弗：「汝好受此治犯戒藥，慎莫忘失。」",
    "T15n0620_001:0337c16_1": "時舍利弗及阿難等聞佛所說，歡喜奉行。",
    "T15n0620_001:0337c18_0": "治禪病祕要法卷上"
}