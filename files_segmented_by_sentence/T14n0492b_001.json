{
    "T14n0492b_001:0754c03_0": "阿難問事佛吉凶經",
    "T14n0492b_001:0754c04_0": "後漢沙門安世高譯",
    "T14n0492b_001:0754c05_0": "阿難白佛言：「有人事佛得富貴諧偶者，有衰耗不諧偶者，云何不等同耶？",
    "T14n0492b_001:0754c06_1": "願天中天普為說之。」",
    "T14n0492b_001:0754c07_2": "佛告阿難：「有人奉佛，從明師受戒，專信不犯，精進奉行，不失所受。",
    "T14n0492b_001:0754c08_3": "形像鮮明，朝暮禮拜，恭敬然燈。",
    "T14n0492b_001:0754c09_4": "淨施所安，不違道禁，齋戒不厭，心中欣欣；常為諸天、善神擁護，所向諧偶，百事增倍；為天龍、鬼神、眾人所敬，後必得道。",
    "T14n0492b_001:0754c12_5": "是善男子、善女人，真佛弟子也。",
    "T14n0492b_001:0754c13_6": "「有人事佛，不值善師，不見經教，受戒而已。",
    "T14n0492b_001:0754c14_7": "示有戒名，憒塞不信，違犯戒律，乍信乍不信，心意猶豫。",
    "T14n0492b_001:0754c15_8": "亦無經像恭恪之心，既不燒香、然燈、禮拜，恒懷狐疑。",
    "T14n0492b_001:0754c17_9": "瞋恚罵詈，惡口嫉賢，又不六齋，殺生趣手。",
    "T14n0492b_001:0754c18_10": "不敬佛經，持著弊篋、衣服不淨之中；或著妻子床上不淨之處；或持掛壁，無有座席恭敬之心，與世間凡書無異。",
    "T14n0492b_001:0754c20_11": "若疾病者，狐疑不信，便呼巫師，卜問解奏，祠祀邪神，天神離遠，不得善護，妖魅日進，惡鬼屯門，令之衰耗，所向不諧。",
    "T14n0492b_001:0754c23_12": "或從宿行惡道中來，現世罪人也，非佛弟子，死當入泥犁中被拷掠治。",
    "T14n0492b_001:0754c25_13": "由其罪故，現自衰耗，後復受殃，死趣惡道，展轉受痛，酷不可言，皆由積惡其行不善。",
    "T14n0492b_001:0754c27_14": "「愚人盲盲，不思宿行因緣所之，精神報應，根本從來，謂言事佛致是衰耗。",
    "T14n0492b_001:0754c29_15": "不止前世宿祚無功，怨憎天地，責聖咎天，世人迷惑，不達乃爾。",
    "T14n0492b_001:0755a01_16": "不達之人，心懷不定，而不堅固，進退失理，違負佛恩而無返覆，遂為三塗所見綴縛，自作禍福。",
    "T14n0492b_001:0755a04_17": "罪識之緣，種之得本，不可不慎，十惡怨家，十善厚友，安神得道，皆從善生。",
    "T14n0492b_001:0755a06_18": "善為大鎧，不畏刀兵；善為大船，可以度水。",
    "T14n0492b_001:0755a07_19": "有能守信，室內和安，福報自然，從善至善，非神授與也。",
    "T14n0492b_001:0755a08_20": "今復不信者，從後轉復劇矣！」",
    "T14n0492b_001:0755a09_21": "佛言：「阿難！",
    "T14n0492b_001:0755a09_22": "善惡追人，如影逐形，不可得離。",
    "T14n0492b_001:0755a10_23": "罪福之事，亦皆如是，勿作狐疑，自墮惡道！",
    "T14n0492b_001:0755a11_24": "罪福分明，諦信不迷，所在常安；佛語至誠，終不欺人。」",
    "T14n0492b_001:0755a12_25": "佛復告阿難：「佛無二言，佛世難值，經法難聞，汝宿有福，今得侍佛。",
    "T14n0492b_001:0755a14_26": "當念報恩，頒宣法教，示現人民，為作福田，信者得植，後生無憂。」",
    "T14n0492b_001:0755a16_0": "阿難受教，奉行普聞。",
    "T14n0492b_001:0755a16_1": "阿難復白佛言：「人不自手殺者，不自手殺為無罪耶？」",
    "T14n0492b_001:0755a17_2": "佛言：「阿難！",
    "T14n0492b_001:0755a18_3": "教人殺生，重於自殺也。",
    "T14n0492b_001:0755a18_4": "何以故？",
    "T14n0492b_001:0755a18_5": "或是奴婢愚小下人，不知罪福；或為縣官所見促逼，不自出意，雖獲其罪，事意不同，輕重有差。",
    "T14n0492b_001:0755a21_6": "教人殺者，知而故犯，陰懷愚惡，趣手害生，無有慈心；欺罔三尊，負於自然神，傷生杌命，其罪莫大！",
    "T14n0492b_001:0755a23_7": "怨對相報，世世受殃，無有斷絕。",
    "T14n0492b_001:0755a24_8": "現世不安，數逢災凶；死入地獄，出離人形，當墮畜中，為人屠截，三塗八難，巨億萬劫，以肉供人，未有竟時，令身困苦，噉草飲泉。",
    "T14n0492b_001:0755a27_9": "今世現有是輩畜獸，皆由前世得為人時，暴逆無道，陰害傷生，不信致此。",
    "T14n0492b_001:0755a29_10": "世世為怨，還相報償，神同形異，罪深如是。」",
    "T14n0492b_001:0755b01_11": "阿難復白佛言：「世間人及弟子，惡意向師及道德之人，其罪云何？」",
    "T14n0492b_001:0755b03_12": "佛語阿難：「夫為人者，當愛樂人善，不可嫉之。",
    "T14n0492b_001:0755b04_13": "人有惡意，向道德之人、善師者，是惡意向佛無異也。",
    "T14n0492b_001:0755b05_14": "寧持萬石弩自射身，不可惡意向之。」",
    "T14n0492b_001:0755b06_15": "佛言：「阿難！",
    "T14n0492b_001:0755b06_16": "自射身為痛不？」",
    "T14n0492b_001:0755b07_17": "阿難言：「甚痛，甚痛！",
    "T14n0492b_001:0755b07_18": "世尊！」",
    "T14n0492b_001:0755b07_19": "佛言：「人持惡意，向道德人、其善師者，痛劇弩射身也。",
    "T14n0492b_001:0755b08_20": "為人弟子，不可輕慢其師、惡意向道德人，當視之如佛，不可輕嫉，見善代其歡喜。",
    "T14n0492b_001:0755b10_21": "人有戒德者，感動諸天，天龍、鬼神莫不敬尊。",
    "T14n0492b_001:0755b12_22": "寧投身火中，利劍割肉，慎莫嫉妬人之善。",
    "T14n0492b_001:0755b13_23": "其罪不小，慎之！",
    "T14n0492b_001:0755b13_24": "慎之！」",
    "T14n0492b_001:0755b13_25": "阿難復白佛言：「為人師者，為可得呵遏弟子，不從道理，以有小過，遂之成大，可無罪不？」",
    "T14n0492b_001:0755b15_26": "佛言：「不可！",
    "T14n0492b_001:0755b16_0": "不可！",
    "T14n0492b_001:0755b16_1": "師、弟子義，義感自然，當相訊厚，視彼如己；黜之以理，教之以道，己所不行，勿施於人，弘崇禮律，不使怨訟；弟子亦爾。",
    "T14n0492b_001:0755b19_2": "二義真誠，師當如師，弟子當如弟子，勿相誹謗，含毒致怨，以小成大，還自燒身。",
    "T14n0492b_001:0755b21_3": "為人弟子，當孝順於善師，慎莫舉惡意向師。",
    "T14n0492b_001:0755b22_4": "惡意向師，是惡意向佛、向法、向比丘僧、向父母無異，天所不覆，地所不載。",
    "T14n0492b_001:0755b23_5": "觀末世人諸惡人輩，不忠、不孝，無有仁義，不順人道。",
    "T14n0492b_001:0755b25_6": "魔世比丘四數之中，但念他惡，不自止惡，嫉賢妬善，更相沮壞；不念行善，強梁嫉賢，既不能為，復毀敗人，斷絕道意，令不得行。",
    "T14n0492b_001:0755b28_7": "貪欲務俗，多求利業，積財自喪，厚財賤道，死墮惡趣大泥犁中、餓鬼、畜生。",
    "T14n0492b_001:0755c01_8": "未當有此，於世何求念報佛恩？",
    "T14n0492b_001:0755c01_9": "當持經戒，相率以道；道不可不學，經不可不讀，善不可不行。",
    "T14n0492b_001:0755c03_10": "行善布德，濟神離苦，超出生死，見賢勿慢，見善勿謗，不以小過證入大罪。",
    "T14n0492b_001:0755c05_11": "違法失理，其罪莫大，罪福有證，可不慎耶！」",
    "T14n0492b_001:0755c06_12": "阿難復白佛言：「末世弟子，因緣相生，理家之事，身口之累，當云何？",
    "T14n0492b_001:0755c07_13": "天中天！」",
    "T14n0492b_001:0755c08_14": "佛言：「阿難！",
    "T14n0492b_001:0755c08_15": "有受佛禁戒，誠信奉行，順孝畏慎，敬歸三尊，養親盡忠，內外謹善，心口相應，可得為世間事，不可得為世間意。」",
    "T14n0492b_001:0755c11_16": "阿難言：「世間事，世間意，云何耶？",
    "T14n0492b_001:0755c11_17": "天中天！」",
    "T14n0492b_001:0755c12_18": "佛言：「為佛弟子，可得商販營生利業，平斗直尺，不可罔於人，施行以理，不違神明自然之理。",
    "T14n0492b_001:0755c14_19": "葬送之事，移徙、姻娶，是為世間事也。",
    "T14n0492b_001:0755c15_20": "「世間意者，為佛弟子，不得卜問、請祟、符呪、厭怪、祠祀、解奏，亦不得擇良日、良時。",
    "T14n0492b_001:0755c17_21": "受佛五戒，福德人也，有所施作，當啟三尊；佛之玄通，無細不知。",
    "T14n0492b_001:0755c18_22": "戒德之人，道護為強，役使諸天、天龍、鬼神，無不敬伏。",
    "T14n0492b_001:0755c20_23": "戒貴則尊，無往不吉，豈有忌諱不善者耶！",
    "T14n0492b_001:0755c21_24": "「道之含覆，包弘天地，不達之人，自作罣礙。",
    "T14n0492b_001:0755c22_25": "善惡之事，由人心作，禍福由人，如影追形，響之應聲。",
    "T14n0492b_001:0755c23_26": "戒行之德，應之自然，諸天所護，願不意違，感動十方，與天參德；功勳巍巍，眾聖嗟歎，難可稱量！",
    "T14n0492b_001:0755c26_0": "智士達命，沒身不邪，善如佛教，可得度世之道。」",
    "T14n0492b_001:0755c27_1": "阿難聞佛說，更整袈裟，頭腦著地：「唯然，世尊！",
    "T14n0492b_001:0755c28_2": "我等有福，得值如來，普恩慈大，愍念一切，為作福田，令得脫苦。",
    "T14n0492b_001:0755c29_3": "佛言至真，而信者少，是世多惡，眾生相詛，甚可痛哉！",
    "T14n0492b_001:0756a02_4": "若有信者，若一若兩，奈何世惡，乃弊如此！",
    "T14n0492b_001:0756a03_5": "佛滅度後，經法雖存而無信者，漸衰滅矣！",
    "T14n0492b_001:0756a04_6": "嗚呼！",
    "T14n0492b_001:0756a04_7": "痛哉！",
    "T14n0492b_001:0756a04_8": "將何恃怙？",
    "T14n0492b_001:0756a04_9": "惟願世尊，為眾黎故，未可取泥洹。」",
    "T14n0492b_001:0756a05_10": "阿難因而諫頌曰：「佛為三界護，　　恩廣普慈大，　願為一切故，　　未可取泥洹。",
    "T14n0492b_001:0756a09_0": "　值法者亦少，　　盲盲不別真，　痛矣不識者，　　罪深乃如是！",
    "T14n0492b_001:0756a11_0": "　宿福值法者，　　若一若有兩，　經法稍稍替，　　當復何恃怙！",
    "T14n0492b_001:0756a13_0": "　佛恩非不大，　　罪由眾生故，　法鼓震三千，　　如何不得聞？",
    "T14n0492b_001:0756a15_0": "　世濁多惡人，　　還自墮顛倒，　諛諂諀訾聖，　　邪媚毀正真。",
    "T14n0492b_001:0756a17_0": "　不信世有佛，　　言佛非大道，　是人是非人，　　自作眾罪本。",
    "T14n0492b_001:0756a19_0": "　命盡往無擇，　　刀劍解身形，　食鬼好伐殺，　　鑊湯涌其中。",
    "T14n0492b_001:0756a21_0": "　婬泆抱銅柱，　　大火相燒然，　誹謗清高士，　　鐵鉗拔其舌。",
    "T14n0492b_001:0756a23_0": "　亂酒無禮節，　　迷惑失人道，　死入地獄中，　　洋銅沃其口。",
    "T14n0492b_001:0756a25_0": "　遭逢眾厄難，　　毒痛不可言，　若生還為人，　　下賤貧窮中。",
    "T14n0492b_001:0756a27_0": "　不殺得長壽，　　無病常康強；　不盜後大富，　　錢財恒自滿；　不婬香清淨，　　身體鮮苾芬，　光影常奕奕，　　上則為大王；　至誠不欺詐，　　為眾所奉承；　不醉後明了，　　德慧所尊敬。",
    "T14n0492b_001:0756b04_0": "　五福超法出，　　天人同儔類，　所生億萬倍，　　真諦甚分明。",
    "T14n0492b_001:0756b06_0": "　末世諸惡人，　　不信多狐疑，　愚癡不別道，　　罪深更逮冥！",
    "T14n0492b_001:0756b08_0": "　蔽聖毀正覺，　　死入大鐵城，　識神處其中，　　頭上戴鐵輪。",
    "T14n0492b_001:0756b10_0": "　求死不得死，　　須臾已變形，　矛戟相毒刺，　　軀體恒殘截。",
    "T14n0492b_001:0756b12_0": "　奈何世如是，　　背正信鬼神，　解奏好卜問，　　祭祀傷不仁，　死墮十八處，　　經歷黑繩獄，　八難為界首，　　得復人身難。",
    "T14n0492b_001:0756b16_0": "　若時得為人，　　蠻狄無義理，　癡騃無孔竅，　　跛躄瘂不語，　朦朧不達事，　　惡惡相牽拘，　展轉眾徒聚，　　禽獸六畜形；　為人所屠割，　　剝皮視其喉，　歸償宿怨對，　　以肉給還人。",
    "T14n0492b_001:0756b22_0": "　無道墮惡道，　　求脫甚為難，　人身既難得，　　佛經難得聞。",
    "T14n0492b_001:0756b24_0": "　世尊為眾祐，　　三界皆蒙恩，　敷動甘露法，　　令人普奉行。",
    "T14n0492b_001:0756b26_0": "　哀哉已得慧，　　愍念群萌故，　開通示道徑，　　黠者即度苦。",
    "T14n0492b_001:0756b28_0": "　福人在向向，　　見諦學不生，　自歸大護田，　　植種不死地。",
    "T14n0492b_001:0756c01_0": "　恩大莫過佛，　　世祐轉法輪，　願使一切人，　　得服甘露漿。",
    "T14n0492b_001:0756c03_0": "　慧船到彼岸，　　法磬引大千，　彼我無有二，　　發願無上真。」",
    "T14n0492b_001:0756c05_0": "阿難頌如是已，諸會大眾，一時信解，皆發無上正真之道，僧那大鎧甘露之意，香熏三千，從是得度，開示道地，為作橋梁。",
    "T14n0492b_001:0756c08_0": "國王、臣民、天龍、鬼神，聞經歡喜，阿難所說，且悲、且恐。",
    "T14n0492b_001:0756c09_1": "稽首佛足，及禮阿難，受教而去。",
    "T14n0492b_001:0756c11_0": "阿難問事佛吉凶經"
}