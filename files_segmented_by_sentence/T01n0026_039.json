{
    "T01n0026_039:0673b01_0": "中阿含經卷第三十九",
    "T01n0026_039:0673b03_0": "東晉罽賓三藏瞿曇僧伽提婆譯",
    "T01n0026_039:0673b04_0": "（一五四）梵志品婆羅婆堂經第三(第四分",
    "T01n0026_039:0673b05_0": "別誦)",
    "T01n0026_039:0673b06_0": "我聞如是：一時，佛遊舍衛國，在東園鹿子母堂。",
    "T01n0026_039:0673b07_1": "爾時，有二人婆私吒及婆羅婆梵志族，剃除鬚髮，著袈裟衣，至信、捨家、無家、學道。",
    "T01n0026_039:0673b09_2": "諸梵志見已，極訶責數，甚急至苦，而語之曰：「梵志種勝，餘者不如；梵志種白，餘者皆黑；梵志得清淨，非梵志不得清淨；梵志梵天子，從彼口生，梵梵所化。",
    "T01n0026_039:0673b12_3": "汝等捨勝從不如，捨白從黑，彼禿沙門為黑所縛，斷種無子。",
    "T01n0026_039:0673b14_4": "是故汝等所作大惡，極犯大過。」",
    "T01n0026_039:0673b14_5": "爾時，世尊則於晡時從燕坐起，堂上來下，於堂影中露地經行，為諸比丘說甚深微妙法。",
    "T01n0026_039:0673b16_6": "尊者婆私吒遙見世尊則於晡時從燕坐起，堂上來下，於堂影中露地經行，為諸比丘說甚深微妙法。",
    "T01n0026_039:0673b19_7": "尊者婆私吒見已，語曰：「賢者婆羅婆！",
    "T01n0026_039:0673b20_8": "當知世尊則於晡時從燕坐起，堂上來下，於堂影中露地經行，為諸比丘說甚深微妙法。",
    "T01n0026_039:0673b22_9": "賢者婆羅婆！",
    "T01n0026_039:0673b22_10": "可共詣佛，或能因此從佛聞法。」",
    "T01n0026_039:0673b23_11": "於是，婆私吒及婆羅婆即詣佛所，稽首作禮，從後經行。",
    "T01n0026_039:0673b24_12": "世尊迴顧，告彼二人：「婆私吒！",
    "T01n0026_039:0673b25_13": "汝等二梵志捨梵志族，剃除鬚髮，著袈裟衣，至信、捨家、無家、學道，諸梵志見已，不大責數耶？」",
    "T01n0026_039:0673b27_14": "彼即答曰：「唯然。",
    "T01n0026_039:0673b27_15": "世尊！",
    "T01n0026_039:0673b28_16": "諸梵志見已，極訶責數，甚急至苦。」",
    "T01n0026_039:0673b28_17": "世尊問曰：「婆私吒！",
    "T01n0026_039:0673b29_18": "諸梵志見已，云何極訶責數，甚急至苦耶？」",
    "T01n0026_039:0673c01_19": "答曰：「世尊！",
    "T01n0026_039:0673c01_20": "諸梵志見我等已，而作是說：『梵志種勝，餘者不如；梵志種白，餘者皆黑；梵志得清淨，非梵志不得清淨；梵志梵天子，從彼口生，梵梵所化。",
    "T01n0026_039:0673c04_21": "汝等捨勝從不如，捨白從黑，彼禿沙門為黑所縛，斷種無子。",
    "T01n0026_039:0673c06_22": "是故汝等所作大惡，極犯大過。』",
    "T01n0026_039:0673c06_23": "世尊！",
    "T01n0026_039:0673c06_24": "諸梵志見我等已，如是極訶責數，甚急至苦。」",
    "T01n0026_039:0673c08_0": "世尊告曰：「婆私吒！",
    "T01n0026_039:0673c08_1": "彼諸梵志所說至惡，極自無賴。",
    "T01n0026_039:0673c09_2": "所以者何？",
    "T01n0026_039:0673c09_3": "謂彼愚癡，不善曉解，不識良田，不能自知，作如是說：『我等梵志是梵天子，從彼口生，梵梵所化。』",
    "T01n0026_039:0673c11_4": "所以者何？",
    "T01n0026_039:0673c11_5": "婆私吒！",
    "T01n0026_039:0673c12_6": "我此無上明、行、作證，不說生勝，不說種姓，不說憍慢：『彼可我意，不可我意，因坐因水，所學經書。』",
    "T01n0026_039:0673c14_7": "婆私吒！",
    "T01n0026_039:0673c14_8": "若有婚姻者，彼應說生，應說種姓，應說憍慢：『彼可我意，不可我意，因坐因水，所學經書。』",
    "T01n0026_039:0673c16_9": "婆私吒！",
    "T01n0026_039:0673c16_10": "若有計生、計姓、計慢者，彼極遠離於我無上明、行、作證。",
    "T01n0026_039:0673c18_11": "婆私吒！",
    "T01n0026_039:0673c18_12": "說生、說姓、說慢：『彼可我意，不可我意，因坐因水，所學經書』者，於我無上明、行、作證別。",
    "T01n0026_039:0673c20_13": "復次，婆私吒！",
    "T01n0026_039:0673c20_14": "謂有三種，令非一切人人共諍，雜善不善法，彼則為聖所稱不稱。",
    "T01n0026_039:0673c22_15": "云何為三？",
    "T01n0026_039:0673c22_16": "剎利種、梵志種、居士種。",
    "T01n0026_039:0673c23_17": "婆私吒！",
    "T01n0026_039:0673c23_18": "於意云何？",
    "T01n0026_039:0673c23_19": "剎利殺生，不與取、行邪婬、妄言乃至邪見，居士亦然；非梵志耶？」",
    "T01n0026_039:0673c24_20": "答曰：「世尊！",
    "T01n0026_039:0673c25_21": "剎利亦可殺生、不與取、行邪婬、妄言，乃至邪見，梵志、居士亦復如是。」",
    "T01n0026_039:0673c26_22": "世尊問曰：「婆私吒！",
    "T01n0026_039:0673c27_23": "於意云何？",
    "T01n0026_039:0673c27_24": "梵志離殺、斷殺、不與取、行邪婬、妄言，乃至離邪見，得正見；剎利、居士為不然耶？」",
    "T01n0026_039:0673c29_25": "答曰：「世尊！",
    "T01n0026_039:0673c29_26": "梵志亦可離殺、斷殺、不與取、行邪婬、妄言，乃至離邪見得正見；剎利、居士亦復如是。」",
    "T01n0026_039:0674a02_27": "世尊問曰：「婆私吒！",
    "T01n0026_039:0674a03_0": "於意云何？",
    "T01n0026_039:0674a03_1": "若有無量惡不善法，是剎利、居士所行；非梵志耶？",
    "T01n0026_039:0674a04_2": "若有無量善法，是梵志所行；非剎利、居士耶？」",
    "T01n0026_039:0674a05_3": "答曰：「世尊！",
    "T01n0026_039:0674a05_4": "若有無量惡不善法，彼剎利、居士亦可行，梵志亦復如是。",
    "T01n0026_039:0674a07_5": "若有無量善法，彼梵志亦可行，剎利、居士亦復如是。」",
    "T01n0026_039:0674a08_6": "「婆私吒！",
    "T01n0026_039:0674a08_7": "若有無量惡不善法，一向剎利、居士行，非梵志者。",
    "T01n0026_039:0674a09_8": "若有無量善法，一向梵志行，非剎利、居士者。",
    "T01n0026_039:0674a10_9": "彼諸梵志可作是說：『我等梵志是梵天子，從彼口生，梵梵所化。』",
    "T01n0026_039:0674a12_10": "所以者何？",
    "T01n0026_039:0674a12_11": "婆私吒！",
    "T01n0026_039:0674a12_12": "見梵志女始婚姻時，婚姻已後，見懷妊身時，懷妊身已後，見產生時，或童男，或童女。",
    "T01n0026_039:0674a14_13": "婆私吒！",
    "T01n0026_039:0674a14_14": "如是諸梵志亦如世法，隨產道生，然彼妄言[言*(一/(人*人)/工)]謗梵天而作是說：『我等梵志是梵天子，從彼口生，梵梵所化。』",
    "T01n0026_039:0674a17_15": "「婆私吒！",
    "T01n0026_039:0674a17_16": "若族姓子、若干種姓、若干種名，捨若干族，剃除鬚髮，著袈裟衣，至信、捨家、無家，從我學道，應作是說：『我等梵志是梵天子，從彼口生，梵梵所化。』",
    "T01n0026_039:0674a21_17": "所以者何？",
    "T01n0026_039:0674a21_18": "婆私吒！",
    "T01n0026_039:0674a21_19": "彼族姓子入我正法、律中，受我正法、律，得至彼岸，斷疑度惑，無有猶豫，於世尊法得無所畏。",
    "T01n0026_039:0674a23_20": "是故彼應作是說：『我等梵志是梵天子，從彼口生，梵梵所化。』",
    "T01n0026_039:0674a25_21": "婆私吒！",
    "T01n0026_039:0674a25_22": "彼梵天者，是說如來、無所著、等正覺，梵是如來，冷是如來，無煩無熱，不離如者，是如來也。",
    "T01n0026_039:0674a27_23": "婆私吒！",
    "T01n0026_039:0674a27_24": "於意云何？",
    "T01n0026_039:0674a27_25": "諸釋下意愛敬至重，供養奉事於波斯匿拘娑羅王耶？」",
    "T01n0026_039:0674a29_26": "彼則答曰：「如是。",
    "T01n0026_039:0674a29_27": "世尊！」",
    "T01n0026_039:0674a29_28": "世尊問曰：「婆私吒！",
    "T01n0026_039:0674b01_29": "於意云何？",
    "T01n0026_039:0674b01_30": "若諸釋下意愛敬至重，供養奉事於波斯匿拘娑羅王，如是波斯匿拘娑羅王則於我身下意愛敬至重，供養奉事我耶？」",
    "T01n0026_039:0674b04_31": "答世尊曰：「諸釋下意愛敬至重，供養奉事於波斯匿拘娑羅王者，此無奇特。",
    "T01n0026_039:0674b06_0": "若波斯匿拘娑羅王下意愛敬至重，供養奉事於世尊者，此甚奇特。」",
    "T01n0026_039:0674b07_1": "世尊告曰：「婆私吒！",
    "T01n0026_039:0674b08_0": "波斯匿拘娑羅王不如是意，而於我身下意愛敬至重，供養奉事於我：『沙門瞿曇種族極高，我種族下。",
    "T01n0026_039:0674b10_1": "沙門瞿曇財寶甚多，我財寶少。",
    "T01n0026_039:0674b11_2": "沙門瞿曇形色至妙，我色不妙。",
    "T01n0026_039:0674b11_3": "沙門瞿曇有大威神，我威神小。",
    "T01n0026_039:0674b12_4": "沙門瞿曇有善智慧，我有惡智。』",
    "T01n0026_039:0674b13_5": "婆私吒！",
    "T01n0026_039:0674b13_6": "但波斯匿拘娑羅王愛敬於法，至重供養，為奉事故，而於我身下意愛敬至重，供養奉事於我。」",
    "T01n0026_039:0674b15_7": "爾時，世尊告比丘曰：「婆私吒！",
    "T01n0026_039:0674b16_8": "有時此世皆悉敗壞。",
    "T01n0026_039:0674b16_9": "此世壞時，若有眾生生晃昱天，彼於其中妙色意生，一切支節諸根具足，以喜為食，自身光明，昇於虛空，淨色久住。",
    "T01n0026_039:0674b19_10": "婆私吒！",
    "T01n0026_039:0674b19_11": "有時此大地滿其中水，彼大水上以風吹攪，結搆為精，合聚和合，猶如熟酪，以抨抨乳，結搆為精，合聚和合。",
    "T01n0026_039:0674b22_12": "如是，婆私吒！",
    "T01n0026_039:0674b22_13": "有時此大地滿其中水，彼大水上以風吹攪，結搆為精，合聚和合，從是生地味，有色香味。",
    "T01n0026_039:0674b24_14": "云何為色？",
    "T01n0026_039:0674b25_15": "猶如生酥及熟酥色。",
    "T01n0026_039:0674b25_16": "云何為味？",
    "T01n0026_039:0674b25_17": "如蜜丸味。",
    "T01n0026_039:0674b26_18": "「婆私吒！",
    "T01n0026_039:0674b26_19": "有時此世還復成時，若有眾生生晃昱天，壽盡、業盡、福盡命終，生此為人，生此間已，妙色意生，一切支節諸根具足，以喜為食，自身光明，昇於虛空，淨色久住。",
    "T01n0026_039:0674c01_20": "婆私吒！",
    "T01n0026_039:0674c01_21": "爾時，世中無有日月，亦無星宿，無有晝夜，無月、半月，無時無歲。",
    "T01n0026_039:0674c02_22": "婆私吒！",
    "T01n0026_039:0674c03_0": "當爾之時，無父無母，無男無女，又無大家，復無奴婢，唯等眾生。",
    "T01n0026_039:0674c04_1": "於是，有一眾生貪餮不廉，便作是念：『云何地味？",
    "T01n0026_039:0674c05_2": "我寧可以指抄此地味嘗。』",
    "T01n0026_039:0674c06_3": "彼時，眾生便以指抄此地味嘗。",
    "T01n0026_039:0674c07_4": "如是，眾生既知地味，復欲得食。",
    "T01n0026_039:0674c07_5": "彼時，眾生復作是念：『何故以指食此地味，用自疲勞？",
    "T01n0026_039:0674c09_6": "我今寧可以手撮此地味食之。』",
    "T01n0026_039:0674c09_7": "彼時，眾生便以手撮此地味食。",
    "T01n0026_039:0674c10_8": "於彼眾生中復有眾生，見彼眾生各以手撮此地味食，便作是念：『此實為善，此實為快，我等寧可亦以手撮此地味食。』",
    "T01n0026_039:0674c13_9": "時，彼眾生即以手撮此地味食。",
    "T01n0026_039:0674c14_10": "若彼眾生以手撮此地味食已，如是如是，身生轉厚、轉重、轉堅，若彼本時有清淨色，於是便滅，自然生闇。",
    "T01n0026_039:0674c16_11": "婆私吒！",
    "T01n0026_039:0674c16_12": "世間之法，自然有是，若生闇者，必生日月，生日月已，便生星宿，生星宿已，便成晝夜，成晝夜已，便有月、半月，有時、有歲。",
    "T01n0026_039:0674c19_13": "彼食地味，住世久遠。",
    "T01n0026_039:0674c20_14": "「婆私吒！",
    "T01n0026_039:0674c20_15": "若有眾生食地味多者，便生惡色，食地味少者，便有妙色，從是知色有勝有如，因色勝如故，眾生眾生共相輕慢言：『我色勝，汝色不如。』",
    "T01n0026_039:0674c23_16": "因色勝如而生輕慢及惡法故，地味便滅。",
    "T01n0026_039:0674c24_17": "地味滅已，彼眾生等便共聚集，極悲啼泣而作是語：『奈何地味？",
    "T01n0026_039:0674c25_18": "奈何地味？』",
    "T01n0026_039:0674c26_19": "猶如今人含消美物，不說本字，雖受持而不知義，此說觀義亦復如是。",
    "T01n0026_039:0674c27_20": "婆私吒！",
    "T01n0026_039:0674c28_0": "地味滅後，彼眾生生地肥，有色香味。",
    "T01n0026_039:0674c28_1": "云何為色？",
    "T01n0026_039:0674c29_2": "猶如生酥及熟酥色。",
    "T01n0026_039:0674c29_3": "云何為味？",
    "T01n0026_039:0674c29_4": "如蜜丸味。",
    "T01n0026_039:0675a01_5": "彼食此地肥，住世久遠。",
    "T01n0026_039:0675a01_6": "「婆私吒！",
    "T01n0026_039:0675a01_7": "若有眾生食地肥多者，便生惡色，食地肥少者，便有妙色，從是知色有勝有如，因色勝如故，眾生眾生共相輕慢言：『我色勝，汝色不如。』",
    "T01n0026_039:0675a05_8": "因色勝如而生輕慢及惡法故，地肥便滅。",
    "T01n0026_039:0675a06_9": "地肥滅已，彼眾生等便共聚集，極悲啼泣而作是語：『奈何地肥？",
    "T01n0026_039:0675a07_10": "奈何地肥？』",
    "T01n0026_039:0675a08_0": "猶如今人為他所嘖，不說本字，雖受持而不知義，此說觀義亦復如是。",
    "T01n0026_039:0675a09_1": "婆私吒！",
    "T01n0026_039:0675a09_2": "地肥滅後，彼眾生生婆羅，有色香味。",
    "T01n0026_039:0675a10_3": "云何為色？",
    "T01n0026_039:0675a11_4": "猶加曇華色。",
    "T01n0026_039:0675a11_5": "云何為味？",
    "T01n0026_039:0675a11_6": "如淖蜜丸味。",
    "T01n0026_039:0675a12_0": "彼食此婆羅，住世久遠。",
    "T01n0026_039:0675a12_1": "「婆私吒！",
    "T01n0026_039:0675a12_2": "若有眾生食婆羅多者，便生惡色，食婆羅少者，便有妙色，從是知色有勝有如，因色勝如故，眾生眾生共相輕慢言：『我色勝，汝色不如。』",
    "T01n0026_039:0675a15_3": "因色勝如而生輕慢及惡法故，婆羅便滅。",
    "T01n0026_039:0675a16_4": "婆羅滅已，彼眾生等便共聚集，極悲啼泣而作是語：『奈何婆羅？",
    "T01n0026_039:0675a18_5": "奈何婆羅？』",
    "T01n0026_039:0675a18_6": "猶如今人苦法所觸，不說本字，雖受持而不知義，此說觀義亦復如是。",
    "T01n0026_039:0675a20_7": "「婆私吒！",
    "T01n0026_039:0675a20_8": "婆羅滅後，彼眾生生自然粳米，白淨無皮，亦無有䵃[葶-丁+呆]，長四寸，朝刈暮生，暮刈朝生，熟有鹽味，無有生氣。",
    "T01n0026_039:0675a22_9": "眾生食此自然粳米，如彼眾生食此自然粳米已，彼眾生等便生若干形，或有眾生而生男形，或有眾生而生女形。",
    "T01n0026_039:0675a25_10": "若彼眾生生男女形者，彼相見已，便作是語：『惡眾生生，惡眾生生。』",
    "T01n0026_039:0675a27_11": "「婆私吒！",
    "T01n0026_039:0675a27_12": "惡眾生生者，謂說婦人也。",
    "T01n0026_039:0675a27_13": "若彼眾生生於男形及女形者，彼眾生等則更相伺，更相伺已，眼更相視，更相視已，則更相染，更相染已，便有煩熱，有煩熱已，便相愛著，相愛著已，便行於欲。",
    "T01n0026_039:0675b02_14": "若見行欲時，便以木石，或以杖塊而打擲之，便作是語：『咄！",
    "T01n0026_039:0675b04_0": "弊惡眾生作非法事。』",
    "T01n0026_039:0675b04_1": "云何眾生共作是耶？",
    "T01n0026_039:0675b05_0": "猶如今人迎新婦時，則以襆華散，或以華鬘垂，作如是言：『新婦安隱，新婦安隱。』",
    "T01n0026_039:0675b06_1": "本所可憎，今所可愛。",
    "T01n0026_039:0675b07_2": "婆私吒！",
    "T01n0026_039:0675b07_3": "若有眾生惡不淨法，憎惡羞恥，懷慚愧者，彼便離眾一日、二日，至六、七日，半月、一月，乃至一歲。",
    "T01n0026_039:0675b09_4": "婆私吒！",
    "T01n0026_039:0675b10_5": "若有眾生欲得行此不淨行者，彼便作家而作是說：『此中作惡，此中作惡。』",
    "T01n0026_039:0675b11_6": "婆私吒！",
    "T01n0026_039:0675b12_0": "是謂初因初緣世中起家法，舊第一智，如法、非不如法，如法人尊。",
    "T01n0026_039:0675b13_1": "「於中有一事懶惰眾生，便作是念：『我今何為日日常取自然粳米，我寧可并取一日食直耶？』",
    "T01n0026_039:0675b15_2": "彼便并取一日食米。",
    "T01n0026_039:0675b16_3": "於是，有一眾生語彼眾生曰：『眾生！",
    "T01n0026_039:0675b17_4": "汝來共行取米耶？』",
    "T01n0026_039:0675b17_5": "彼則答曰：『我已并取，汝自取去。』",
    "T01n0026_039:0675b18_6": "彼眾生聞已，便作是念：『此實為善，此實為快，我亦寧可并取明日所食米耶？』",
    "T01n0026_039:0675b20_7": "彼便并取明日米來。",
    "T01n0026_039:0675b20_8": "復有一眾生語彼眾生曰：『眾生！",
    "T01n0026_039:0675b21_9": "汝來共行取米耶？』",
    "T01n0026_039:0675b21_10": "彼則答曰：『我已并取明日米來，汝自取去。』",
    "T01n0026_039:0675b22_11": "彼眾生聞已，便作是念：『此實為善，此實為快，我今寧可并取七日食米來耶？』",
    "T01n0026_039:0675b24_12": "時，彼眾生即便并取七日米來。",
    "T01n0026_039:0675b25_13": "如彼眾生自然粳米極取積聚，彼宿粳米便生皮䵃，刈至七日亦生皮䵃，隨所刈處，即不復生。",
    "T01n0026_039:0675b27_14": "「於是，彼眾生便共聚集，極悲啼泣，作如是語：『我等生惡不善之法，謂我曹等儲畜宿米。",
    "T01n0026_039:0675b29_15": "所以者何？",
    "T01n0026_039:0675c01_16": "我等本有妙色意生，一切支節諸根具足，以喜為食，自身光明，昇於虛空，淨色久住，我等生地味，有色香味。",
    "T01n0026_039:0675c03_17": "云何為色？",
    "T01n0026_039:0675c03_18": "猶如生酥及熟酥色。",
    "T01n0026_039:0675c04_19": "云何為味？",
    "T01n0026_039:0675c04_20": "如蜜丸味。",
    "T01n0026_039:0675c04_21": "我等食地味，住世久遠。",
    "T01n0026_039:0675c05_22": "我等若食地味多者，便生惡色，食地味少者，彼有妙色，從是知色有勝有如，因色勝如故，我等各各共相輕慢言：「我色勝，汝色不如。」",
    "T01n0026_039:0675c08_23": "因色勝如而生輕慢及惡法故，地味便滅，地味滅後，我等生地肥，有色香味。",
    "T01n0026_039:0675c10_24": "云何為色？",
    "T01n0026_039:0675c10_25": "猶如生酥及熟酥色。",
    "T01n0026_039:0675c11_26": "云何為味？",
    "T01n0026_039:0675c11_27": "如蜜丸味。",
    "T01n0026_039:0675c11_28": "我等食地肥，住世久遠。",
    "T01n0026_039:0675c12_29": "我等若食地肥多者，便生惡色，食地肥少者，便有妙色，從是知色有勝有如，因色勝如故，我等各各共相輕慢言：「我色勝，汝色不如。」",
    "T01n0026_039:0675c15_30": "因色勝如而生輕慢及惡法故，地肥便滅。",
    "T01n0026_039:0675c16_31": "地肥滅後，我等生婆羅，有色香味。",
    "T01n0026_039:0675c17_32": "云何為色？",
    "T01n0026_039:0675c17_33": "猶加曇華色。",
    "T01n0026_039:0675c18_0": "云何為味？",
    "T01n0026_039:0675c18_1": "如淖蜜丸味。",
    "T01n0026_039:0675c18_2": "我等食婆羅，住世久遠。",
    "T01n0026_039:0675c19_3": "我等若食婆羅多者，便生惡色，食婆羅少者，便有妙色，從是知色有勝有如，因色勝如故，我等各各共相輕慢言：「我色勝，汝色不如。」",
    "T01n0026_039:0675c22_4": "因色勝如而生輕慢及惡法故，婆羅便滅。",
    "T01n0026_039:0675c23_5": "婆羅滅後，我等生自然粳米，白淨無皮，亦無有䵃[葶-丁+呆]，長四寸，朝刈暮生，暮刈朝生，熟有鹽味，無有生氣，我等食彼自然粳米，如我等自然粳米，極取積聚，彼宿粳米便生皮䵃，刈至七日，亦生皮䵃，隨所刈處，即不復生，我等寧可造作田種，立標牓耶？』",
    "T01n0026_039:0675c29_6": "「於是，眾生等造作田種，竪立標牓。",
    "T01n0026_039:0676a01_7": "於中有一眾生自有稻穀，而入他田竊取他稻，其主見已，便作是語：『咄！",
    "T01n0026_039:0676a02_8": "咄！",
    "T01n0026_039:0676a02_9": "弊惡眾生，云何作是？",
    "T01n0026_039:0676a03_10": "汝自有稻，而入他田竊取他稻。",
    "T01n0026_039:0676a04_11": "汝今可去，後莫復作。』",
    "T01n0026_039:0676a04_12": "然彼眾生復至再三竊取他稻，其主亦至再三見已，便以拳扠牽詣眾所，語彼眾曰：『此一眾生自有稻穀，而入我田竊取我稻。』",
    "T01n0026_039:0676a07_13": "然彼一眾生亦語眾曰：『此一眾生以拳扠我牽來詣眾。』",
    "T01n0026_039:0676a08_14": "「於是，彼諸眾生共聚集會，極悲啼泣而作是語：『我等生惡不善之法，謂守田也。",
    "T01n0026_039:0676a10_15": "所以者何？",
    "T01n0026_039:0676a10_16": "因守田故，便共諍訟，有失有盡，有相道說，有拳相扠。",
    "T01n0026_039:0676a12_17": "我等寧可於其眾中舉一端正形色，極妙最第一者，立為田主，若可訶者，當令彼訶，若可擯者，當令彼擯，若我曹等所得稻穀，當以如法輸送與彼。』",
    "T01n0026_039:0676a15_18": "於是，彼眾生中，若有端正形色，極妙最第一者，眾便共舉，立為田主，若可訶者，彼便訶嘖，若可擯者，彼便擯棄，若有稻者，便以如法輸送與彼是田主。",
    "T01n0026_039:0676a19_19": "是田主謂之剎利也，令如法樂眾生，守護行戒是王，是王謂之王也。",
    "T01n0026_039:0676a21_20": "婆私吒！",
    "T01n0026_039:0676a21_21": "是謂初因初緣世中剎利種，舊第一智，如法、非不如法，如法人尊。",
    "T01n0026_039:0676a22_22": "「於是，彼異眾生以守為病，以守為癰，以守為箭刺，便棄捨守，依於無事，作草葉屋而學禪也。",
    "T01n0026_039:0676a25_0": "彼從無事，朝朝平旦入村邑王城而行乞食，彼多眾生見便施與，恭敬尊重，而作是語：『此異眾生以守為病，以守為癰，以守為箭刺，便棄捨守，依於無事，作草葉屋而學禪也。",
    "T01n0026_039:0676a29_1": "此諸尊捨害、惡不善法是梵志，是梵志謂之梵志也。』",
    "T01n0026_039:0676b01_2": "「彼眾生學禪不得禪，學苦行不得苦行，學遠離不得遠離，學一心不得一心，學精進不得精進，便捨無事，還村邑王城，作四柱屋，造立經書。",
    "T01n0026_039:0676b04_3": "彼多眾生見如是已，便不復施與、恭敬、尊重，而作是語：『此異眾生本以守為病，以守為癰，以守為箭刺，便棄捨守，依於無事，作草葉屋，而學於禪不能得禪，學苦行不得苦行，學遠離不得遠離，學一心不得一心，學精進不得精進，便捨無事，還村邑王城，作四柱屋，造立經書。",
    "T01n0026_039:0676b11_4": "此諸尊等更學博聞，不復學禪是博聞，是博聞謂之博聞。』",
    "T01n0026_039:0676b12_5": "婆私吒！",
    "T01n0026_039:0676b13_6": "是謂初因初緣世中有梵志種，舊第一智，如法、非不如法，如法人尊。",
    "T01n0026_039:0676b14_7": "「於是，彼異眾生各各詣諸方而作田業，是各各諸方而作田業，是各各諸方而作田業，謂之鞞舍。",
    "T01n0026_039:0676b16_8": "婆私吒！",
    "T01n0026_039:0676b17_9": "是謂初因初緣世中有鞞舍種，舊第一智，如法、非不如法，如法人尊。",
    "T01n0026_039:0676b18_10": "「婆私吒，世中起此三種姓已，便知有第四沙門種也。",
    "T01n0026_039:0676b19_11": "云何世中有此三種姓已，便知有第四沙門種耶？",
    "T01n0026_039:0676b21_12": "於剎利族族姓之子，能自訶嘖惡不善法，自厭憎惡惡不善法，剃除鬚髮，著袈裟衣，至信、捨家、無家、學道，而作是念：『我當作沙門，行於梵行。』",
    "T01n0026_039:0676b24_13": "便作沙門行於梵行。",
    "T01n0026_039:0676b24_14": "如是，梵志種族、鞞舍種族族姓之子，亦自訶嘖惡不善法，自厭憎惡惡不善法，剃除鬚髮，著袈裟衣，至信、捨家、無家、學道，亦作是念：『我當作沙門，行於梵行。』",
    "T01n0026_039:0676b28_15": "便作沙門行於梵行。",
    "T01n0026_039:0676b29_16": "婆私吒！",
    "T01n0026_039:0676b29_17": "如是世中起此三種姓已，便知有第四沙門種也。",
    "T01n0026_039:0676c01_18": "「婆私吒！",
    "T01n0026_039:0676c01_19": "我今廣說此三種姓。",
    "T01n0026_039:0676c02_20": "云何廣有此三種耶？",
    "T01n0026_039:0676c02_21": "剎利種族族姓之子，身行不善法，口、意行不善法，彼身壞命終，一向受苦。",
    "T01n0026_039:0676c04_22": "如是，梵志種族、鞞舍種族族姓之子，身行不善法，口、意行不善法，彼身壞命終，一向受苦。",
    "T01n0026_039:0676c06_23": "婆私吒！",
    "T01n0026_039:0676c06_24": "剎利種族族姓之子，身行善法，口、意行善法，彼身壞命終，一向受樂。",
    "T01n0026_039:0676c08_25": "如是，梵志種族、鞞舍種族族姓之子，身行善法，口、意行善法，彼身壞命終，一向受樂。",
    "T01n0026_039:0676c10_26": "婆私吒！",
    "T01n0026_039:0676c10_27": "剎利種族族姓之子，身行二行及與護行，口、意行二行及與護行，彼身壞命終，受於苦樂。",
    "T01n0026_039:0676c12_28": "如是，梵志種族、鞞舍種族族姓之子，身行二行及與護行，口、意行二行及與護行，彼身壞命終，受於苦樂。",
    "T01n0026_039:0676c14_29": "「婆私吒！",
    "T01n0026_039:0676c15_0": "剎利種族族姓之子，修七覺法，善思善觀，彼如是知、如是見，欲漏心解脫，有漏、無明漏心解脫，解脫已，便知解脫，生已盡，梵行已立，所作已辦，不更受有，知如真。",
    "T01n0026_039:0676c18_1": "如是，梵志種族、鞞舍種族族姓之子，修七覺法，善思善觀，彼如是知、如是見，欲漏心解脫，有漏、無明漏心解脫，解脫已，便知解脫，生已盡，梵行已立，所作已辦，不更受有，知如真。",
    "T01n0026_039:0676c22_2": "婆私吒！",
    "T01n0026_039:0676c22_3": "如是此三種廣分別也。",
    "T01n0026_039:0676c23_4": "梵天帝主說此偈曰：「『剎利二足尊，　　謂有種族姓，　　求學明及行，　　彼為天人稱。』",
    "T01n0026_039:0676c26_0": "「婆私吒！",
    "T01n0026_039:0676c26_1": "梵天帝主善說此偈，非不善也。",
    "T01n0026_039:0676c26_2": "善歌諷誦，非不善也。",
    "T01n0026_039:0676c27_3": "善詠語言，非不善也。",
    "T01n0026_039:0676c27_4": "謂如是說：「『剎利二足尊，　　謂有種族姓，　　求學明及行，　　彼為天人稱。』",
    "T01n0026_039:0677a02_0": "「所以者何？",
    "T01n0026_039:0677a02_1": "我亦如是說：「『剎利二足尊，　　謂有種族姓，　　求學明及行，　　彼為天人稱。』」",
    "T01n0026_039:0677a05_0": "佛說如是。",
    "T01n0026_039:0677a05_1": "尊者婆私吒、婆羅婆等，及諸比丘聞佛所說，歡喜奉行。",
    "T01n0026_039:0677a07_0": "婆羅婆堂經第三竟(五千六十八字)（一五五）中阿含梵志品須達哆經第四(第三分別誦)我聞如是：一時，佛遊舍衛國，在勝林給孤獨園。",
    "T01n0026_039:0677a11_1": "爾時，須達哆居士往詣佛所，稽首作禮，却坐一面。",
    "T01n0026_039:0677a12_2": "世尊問曰：「居士家頗行施耶？」",
    "T01n0026_039:0677a13_0": "須達哆居士答曰：「唯然。",
    "T01n0026_039:0677a13_1": "世尊！",
    "T01n0026_039:0677a13_2": "家行布施，但為至麤，不能好也。",
    "T01n0026_039:0677a14_3": "糠飯麻羹，薑菜一片。」",
    "T01n0026_039:0677a14_4": "世尊告曰：「居士！",
    "T01n0026_039:0677a15_5": "若施麤食及施妙食，俱得報耳。",
    "T01n0026_039:0677a16_6": "居士！",
    "T01n0026_039:0677a16_7": "若行麤施，不信施、不故施、不自手施、不自往施、不思惟施、不由信施、不觀業果報施者，當觀如是受報。",
    "T01n0026_039:0677a18_8": "心不欲得好家，不欲得好乘，不欲得好衣被，不欲得好飲食，不欲得好五欲功德。",
    "T01n0026_039:0677a20_9": "所以者何？",
    "T01n0026_039:0677a20_10": "以不至心故行施也。",
    "T01n0026_039:0677a21_11": "居士！",
    "T01n0026_039:0677a21_12": "當知受報如是。",
    "T01n0026_039:0677a21_13": "居士！",
    "T01n0026_039:0677a22_14": "若行麤施，信施、故施、自手施、自往施、思惟施、由信施、觀業果報施者，當觀如是受報。",
    "T01n0026_039:0677a24_15": "心欲得好家，欲得好乘，欲得好衣被，欲得好飲食，欲得好五欲功德。",
    "T01n0026_039:0677a25_16": "所以者何？",
    "T01n0026_039:0677a26_0": "以其至心故行施也。",
    "T01n0026_039:0677a26_1": "居士！",
    "T01n0026_039:0677a26_2": "當知受報如是。",
    "T01n0026_039:0677a27_0": "「居士！",
    "T01n0026_039:0677a27_1": "若行妙施，不信施、不故施、不自手施、不自往施、不思惟施、不由信施、不觀業果報施者，當觀如是受報。",
    "T01n0026_039:0677a29_2": "心不欲得好家，不欲得好乘，不欲得好衣被，不欲得好飲食，不欲得好五欲功德。",
    "T01n0026_039:0677b02_3": "所以者何？",
    "T01n0026_039:0677b02_4": "以不至心故行施也。",
    "T01n0026_039:0677b03_5": "居士！",
    "T01n0026_039:0677b03_6": "當知受報如是。",
    "T01n0026_039:0677b03_7": "居士！",
    "T01n0026_039:0677b04_0": "若行妙施，信施、故施、自手施、自往施、思惟施、由信施、觀業果報施者，當觀如是受報。",
    "T01n0026_039:0677b06_0": "心欲得好家，欲得好乘，欲得好衣被，欲得好飲食，欲得好五欲功德。",
    "T01n0026_039:0677b07_1": "所以者何？",
    "T01n0026_039:0677b07_2": "以其至心故行施也。",
    "T01n0026_039:0677b08_3": "居士！",
    "T01n0026_039:0677b08_4": "當知受報如是。",
    "T01n0026_039:0677b08_5": "「居士！",
    "T01n0026_039:0677b09_6": "昔過去時有梵志大長者，名曰隨藍，極大富樂，資財無量，封戶食邑多諸珍寶，畜牧產業不可稱計。",
    "T01n0026_039:0677b11_7": "彼行布施其像如是，八萬四千金鉢盛滿碎銀，行如是大施。",
    "T01n0026_039:0677b12_8": "八萬四千銀鉢盛滿碎金，行如是大施。",
    "T01n0026_039:0677b13_9": "八萬四千金鉢盛滿碎金，行如是大施。",
    "T01n0026_039:0677b14_10": "八萬四千銀鉢盛滿碎銀，行如是大施。",
    "T01n0026_039:0677b15_11": "八萬四千象，莊珓嚴飾，白絡覆上，行如是大施。",
    "T01n0026_039:0677b16_12": "八萬四千馬，莊嚴珓飾，白絡金合霏那，行如是大施。",
    "T01n0026_039:0677b18_0": "八萬四千牛，衣繩衣覆，[(殼-一)/牛]之皆得一斛乳汁，行如是大施。",
    "T01n0026_039:0677b19_1": "八萬四千女，姿容端正，覩者歡悅，眾寶瓔珞，嚴飾具足，行如是大施。",
    "T01n0026_039:0677b20_2": "況復其餘食噉含消？",
    "T01n0026_039:0677b21_3": "「居士！",
    "T01n0026_039:0677b21_4": "若梵志隨藍行如是大施，若復有施滿閻浮場凡夫食者，此於彼施為最勝也。",
    "T01n0026_039:0677b23_5": "居士！",
    "T01n0026_039:0677b23_6": "若梵志隨藍行如是大施，及施滿閻浮場凡夫人食，若復有施一須陀洹食者，此於彼施最為勝也。",
    "T01n0026_039:0677b25_7": "居士！",
    "T01n0026_039:0677b26_0": "若梵志隨藍行如是大施，及施滿閻浮場凡夫人食，施百須陀洹食，若復有施一斯陀含食者，此於彼施為最勝也。",
    "T01n0026_039:0677b28_1": "居士！",
    "T01n0026_039:0677b28_2": "若梵志隨藍行如是大施，及施滿閻浮場凡夫人食，施百須陀洹、百斯陀含食，若復有施一阿那含食者，此於彼施為最勝也。",
    "T01n0026_039:0677c02_3": "居士！",
    "T01n0026_039:0677c03_0": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含食，若復有施一阿羅訶食者，此於彼施為最勝也。",
    "T01n0026_039:0677c06_1": "「居士！",
    "T01n0026_039:0677c06_2": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶食，若復有施一辟支佛食者，此於彼施為最勝也。",
    "T01n0026_039:0677c09_3": "居士！",
    "T01n0026_039:0677c09_4": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若復有施一如來、無所著、等正覺食者，此於彼施為最勝也。",
    "T01n0026_039:0677c13_5": "居士！",
    "T01n0026_039:0677c13_6": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若有作房舍，施四方比丘眾者，此於彼施為最勝也。",
    "T01n0026_039:0677c17_7": "「居士！",
    "T01n0026_039:0677c17_8": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，若有歡喜心歸命三尊佛、法、比丘眾及受戒者，此於彼施為最勝也。",
    "T01n0026_039:0677c22_9": "居士！",
    "T01n0026_039:0677c22_10": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，歡喜心歸命三尊佛、法、比丘眾及受戒，若有為彼一切眾生行於慈心，乃至[(殼-一)/牛]牛頃者，此於彼施為最勝也。",
    "T01n0026_039:0677c28_11": "「居士！",
    "T01n0026_039:0677c28_12": "若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，歡喜心歸命三尊佛、法、比丘眾及受戒，為一切眾生行於慈心，乃至[(殼-一)/牛]牛頃，若有能觀一切諸法無常、苦、空及非神者，此於彼施為最勝也。",
    "T01n0026_039:0678a05_13": "「於居士意云何？",
    "T01n0026_039:0678a06_14": "昔時梵志大長者名隨藍者，謂異人耶？",
    "T01n0026_039:0678a07_15": "莫作斯念。",
    "T01n0026_039:0678a07_16": "所以者何？",
    "T01n0026_039:0678a07_17": "當知即是我也。",
    "T01n0026_039:0678a08_18": "我昔為梵志大長者，名曰隨藍。",
    "T01n0026_039:0678a08_19": "居士！",
    "T01n0026_039:0678a09_0": "我於爾時為自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_039:0678a11_1": "爾時說法不至究竟，不究竟白淨、不究竟梵行、不究竟梵行訖。",
    "T01n0026_039:0678a12_2": "爾時，不離生老病死、啼哭憂慼，亦未能得脫一切苦。",
    "T01n0026_039:0678a13_3": "「居士！",
    "T01n0026_039:0678a14_0": "我今出世如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_039:0678a15_1": "我今自饒益，亦饒益他，饒益多人，愍傷世間，為天、為人求義及饒益，求安隱快樂。",
    "T01n0026_039:0678a17_2": "我今說法得至究竟，究竟白淨、究竟梵行、究竟梵行訖。",
    "T01n0026_039:0678a19_3": "我今已離生老病死、啼哭憂慼，我今已得脫一切苦。」",
    "T01n0026_039:0678a20_4": "佛說如是。",
    "T01n0026_039:0678a20_5": "須達哆居士及諸比丘。",
    "T01n0026_039:0678a21_6": "聞佛所說，歡喜奉行。",
    "T01n0026_039:0678a22_0": "須達哆經第四竟(一千五百八十九字)（一五六）中阿含梵志品梵波羅延經第五(第四分別誦)我聞如是：一時，佛遊舍衛國，在勝林給孤獨園。",
    "T01n0026_039:0678a26_1": "爾時，拘娑羅國眾多梵志中後彷徉，往詣佛所，共相問訊，却坐一面，白曰：「瞿曇！",
    "T01n0026_039:0678a28_0": "欲有所問，聽我問耶？」",
    "T01n0026_039:0678a28_1": "世尊告曰：「恣汝所問。」",
    "T01n0026_039:0678a29_2": "時，諸梵志問曰：「瞿曇！",
    "T01n0026_039:0678a29_3": "頗今有梵志學故梵志法，為越故梵志法耶？」",
    "T01n0026_039:0678b01_4": "世尊答曰：「今無梵志學故梵志法，梵志久已越故梵志法。」",
    "T01n0026_039:0678b02_5": "時，諸梵志問曰：「瞿曇！",
    "T01n0026_039:0678b03_6": "云何今無梵志學故梵志法，諸梵志等越故梵志法來為幾時耶？」",
    "T01n0026_039:0678b04_7": "彼時，世尊以偈答曰：「所謂昔時有，　　自調御熱行，　捨五欲功德，　　行清淨梵行。",
    "T01n0026_039:0678b08_0": "　梵行及戒行，　　率至柔軟性，　恕亮無害心，　　忍辱護其意。",
    "T01n0026_039:0678b10_0": "　昔時有此法，　　梵志不護此，　梵志不守護，　　所有錢財穀。",
    "T01n0026_039:0678b12_0": "　誦習錢財穀，　　梵志守此藏，　衣色若干種，　　屋舍及床榻。",
    "T01n0026_039:0678b14_0": "　豐城及諸國，　　梵志學如是，　此梵志莫害，　　率守護諸法。",
    "T01n0026_039:0678b16_0": "　往到於他門，　　無有拘制彼，　發家乞求法，　　隨其食時到。",
    "T01n0026_039:0678b18_0": "　梵志住在家，　　見者欲為施，　滿四十八年，　　行清淨梵行。",
    "T01n0026_039:0678b20_0": "　求索明行成，　　昔時梵志行，　彼不偷財物，　　亦無有恐怖。",
    "T01n0026_039:0678b22_0": "　愛愛攝相應，　　當以共和合，　不為煩惱故，　　怨婬相應法。",
    "T01n0026_039:0678b24_0": "　諸有梵志者，　　無能行如是，　若有第一行，　　梵志極堅求。",
    "T01n0026_039:0678b26_0": "　彼諸婬欲法，　　不行乃至夢，　彼因此梵行，　　自稱梵我梵。",
    "T01n0026_039:0678b28_0": "　知彼有此行，　　慧者當知彼，　床薄衣極單，　　食酥乳命存。",
    "T01n0026_039:0678c01_0": "　乞求皆如法，　　立齋行布施，　齋時無異乞，　　自於己乞求。",
    "T01n0026_039:0678c03_0": "　立齋行施時，　　彼不有殺牛，　如父母兄弟，　　及餘有親親。",
    "T01n0026_039:0678c05_0": "　人牛亦如是，　　彼因是生樂，　飲食體有力，　　乘者安隱樂。",
    "T01n0026_039:0678c07_0": "　知有此義理，　　莫樂殺於牛，　柔軟身極大，　　精色名稱譽。",
    "T01n0026_039:0678c09_0": "　慇懃自求利，　　昔時梵志行，　梵志為自利，　　專事及非事。",
    "T01n0026_039:0678c11_0": "　彼當來此世，　　必度脫此世，　彼月過於月，　　見意趣向彼。",
    "T01n0026_039:0678c13_0": "　遊戲於夜中，　　嚴飾諸婦人，　吉牛圍繞前，　　婦女極端正。",
    "T01n0026_039:0678c15_0": "　人間微妙欲，　　梵志之常願，　具足車乘具，　　善作縫治好。",
    "T01n0026_039:0678c17_0": "　家居及婚姻，　　梵志之常願，　彼造作此縛，　　我等從彼來。",
    "T01n0026_039:0678c19_0": "　大王齋行施，　　莫失其財利，　饒財物米穀，　　若有餘錢財。",
    "T01n0026_039:0678c21_0": "　大王相應此，　　梵志及車乘，　象齋及馬齋，　　馬齋不障門。",
    "T01n0026_039:0678c23_0": "　聚集作齋施，　　財物施梵志，　彼從此得利，　　愛樂惜財物。",
    "T01n0026_039:0678c25_0": "　彼以起為欲，　　數數增長愛，　猶如廣池水，　　及無量財物。",
    "T01n0026_039:0678c27_0": "　如是人有牛，　　於生生活具，　彼造作此縛，　　我等從彼來。",
    "T01n0026_039:0678c29_0": "　大王齋行施，　　莫失其財利，　饒財物米穀，　　若汝多有牛。",
    "T01n0026_039:0679a02_0": "　大王相應此，　　梵志及車乘，　無量百千牛，　　因為齋故殺。",
    "T01n0026_039:0679a04_0": "　頭角無所嬈，　　牛猪昔時等，　往至捉牛角，　　持利刀殺牛。",
    "T01n0026_039:0679a06_0": "　喚牛及於父，　　羅剎名曰香，　彼喚呼非法，　　以刀刺牛時。",
    "T01n0026_039:0679a08_0": "　此法行於齋，　　越過最在前，　無有事而殺，　　遠離衰退法。",
    "T01n0026_039:0679a10_0": "　昔時有三病，　　欲不用食者，　以憎嫉於牛，　　起病九十八。",
    "T01n0026_039:0679a12_0": "　如是此增諍，　　故為智所惡，　若人見如是，　　誰不有憎者。",
    "T01n0026_039:0679a14_0": "　如是此世行，　　無智最下賤，　各各為欲憎，　　若婦誹謗夫。",
    "T01n0026_039:0679a16_0": "　剎利梵志女，　　及守護於姓，　若犯於生法，　　自在由於欲。",
    "T01n0026_039:0679a18_0": "「如是。",
    "T01n0026_039:0679a18_1": "梵志！",
    "T01n0026_039:0679a18_2": "今無梵志學故梵志法，梵志越故梵志法來爾許時也。」",
    "T01n0026_039:0679a19_3": "於是，拘娑羅國眾多梵志白曰：「世尊！",
    "T01n0026_039:0679a20_4": "我已知。",
    "T01n0026_039:0679a20_5": "善逝！",
    "T01n0026_039:0679a20_6": "我已解。",
    "T01n0026_039:0679a21_0": "世尊！",
    "T01n0026_039:0679a21_1": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。」",
    "T01n0026_039:0679a23_2": "佛說如是。",
    "T01n0026_039:0679a23_3": "彼拘娑羅國眾多梵志及諸比丘，聞佛所說，歡喜奉行。",
    "T01n0026_039:0679a25_0": "梵波羅延經第五竟(九百五十九字)中阿含經卷第三十九(十千六百九字)(第四分別誦)"
}