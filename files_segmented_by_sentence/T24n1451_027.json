{
    "T24n1451_027:0333c17_0": "根本說一切有部毘奈耶雜事",
    "T24n1451_027:0333c18_0": "卷第二十七",
    "T24n1451_027:0333c20_0": "三藏法師義淨奉　制譯",
    "T24n1451_027:0333c21_0": "第六門第四子攝頌之餘明大藥事",
    "T24n1451_027:0333c22_0": "爾時世尊以其無上神通變化利益之法，降諸外道皆令退散，默無所說逃竄邊方。",
    "T24n1451_027:0333c23_1": "時諸苾芻見是事已，咸皆有疑請世尊曰：「如來大師以神通力，然正法炬摧妄見幢，降伏邪徒實成希有。",
    "T24n1451_027:0333c26_2": "善哉大聖不可思議，能作如是大利益事。」",
    "T24n1451_027:0333c27_3": "世尊告曰：「汝等應知！",
    "T24n1451_027:0333c27_4": "如我今者已捨三毒，具一切智得大自在，到於彼岸獲無上果，調御丈夫為人天師，令彼退散未成希有。",
    "T24n1451_027:0334a01_5": "何以故？",
    "T24n1451_027:0334a01_6": "我念過去未離染欲，瞋恚愚癡生老病死憂悲苦惱具纏縛時，尚能降彼六師眷屬不敢酬答，逃竄邊方乃至淪沒。",
    "T24n1451_027:0334a03_7": "汝等苾芻宜應諦聽。",
    "T24n1451_027:0334a04_8": "乃往過去有鞞提醯國王名善生，以法化世，廣如餘說。",
    "T24n1451_027:0334a05_9": "時王夫人容貌端嚴，王極愛寵，及誕一子人皆樂見。",
    "T24n1451_027:0334a06_10": "此子福力，於其國中風雨順時，穀稼豐稔飲食易得。",
    "T24n1451_027:0334a08_0": "經三七日乃命親屬方為立名，王作是念：『此兒生已飲食易得，應與此兒名足飲食。』",
    "T24n1451_027:0334a09_1": "即以此子付八養母如法供給，至年長大世間技藝悉皆通達，勇健忠良人無過者。",
    "T24n1451_027:0334a11_2": "彼大夫人恃子之勢頗生怠慢，王有教令多不順從，王由是事每有憂色。",
    "T24n1451_027:0334a13_3": "時大臣等見王不悅，白言：『大王！",
    "T24n1451_027:0334a14_4": "何故似懷憂悒？』",
    "T24n1451_027:0334a14_5": "王即為臣具說其事。",
    "T24n1451_027:0334a14_6": "臣曰：『若如是者，何不更娶調柔具賢德者，令大夫人漸亦和順。』",
    "T24n1451_027:0334a16_7": "王曰：『於何處取？』",
    "T24n1451_027:0334a16_8": "臣曰：『隣國王女宜可娶之。』",
    "T24n1451_027:0334a17_9": "王曰：『彼有宿嫌，如何婚娶？』",
    "T24n1451_027:0334a17_10": "臣曰：『善作方便令彼相親，王且安心，臣往觀察。』",
    "T24n1451_027:0334a19_0": "大臣即去見隣國王，既至彼已問其婚事，彼王聞已報大臣曰：『若作婚姻可先立要，我女生子立作儲君，不相違者我當妻與。』",
    "T24n1451_027:0334a21_1": "大臣答曰：『伏從王命。』",
    "T24n1451_027:0334a22_2": "王曰：『卿可還國報彼王知，許斯要者重來相見。』",
    "T24n1451_027:0334a23_3": "答曰：『冊國太子皆由大臣，既有誠言敢有差二。』",
    "T24n1451_027:0334a24_4": "遣信白王，時王聞已，備禮迎歸，情甚相得。",
    "T24n1451_027:0334a25_5": "王曰：『此女調柔極相恭順。』",
    "T24n1451_027:0334a26_0": "問言：『今何所欲？』",
    "T24n1451_027:0334a26_1": "即便合掌白言：『大王若賜願者，我若生子請作儲君。』",
    "T24n1451_027:0334a27_2": "王聞是言遂生憂惱，作如是念：『今此所求我若許者，足食王子勇健忠良，多閑技藝容貌超絕舉世無雙，云何棄此別有建立？",
    "T24n1451_027:0334b01_3": "我於今時誠難取捨。』",
    "T24n1451_027:0334b01_4": "未即相答。",
    "T24n1451_027:0334b02_5": "于時大臣觀王容色知有憂念，白言：『大王！",
    "T24n1451_027:0334b03_0": "何故憂色？』",
    "T24n1451_027:0334b03_1": "王便以事具告大臣，臣曰：『此不足憂，我先求婚已共立要，今隨所欲勿間彼情。",
    "T24n1451_027:0334b05_2": "未審夫人非石女不？",
    "T24n1451_027:0334b05_3": "設令生者，男女未知。",
    "T24n1451_027:0334b06_4": "彼所願求王今宜順。』",
    "T24n1451_027:0334b06_5": "王告夫人：『隨汝所願。』",
    "T24n1451_027:0334b07_0": "於後不久夫人生子端正異常，三七日後方與立字，諸親共問：『今此孩兒欲立何名？』",
    "T24n1451_027:0334b08_1": "王曰：『此子未生已求王位，應與立字號曰求王。』",
    "T24n1451_027:0334b09_2": "付母八人令其供侍，年漸長大仍未策立。",
    "T24n1451_027:0334b10_3": "夫人本國怪王違信，即遣使人來報王曰：『先有盟要，我女生子立作儲君，今正是時。",
    "T24n1451_027:0334b12_4": "請存言信，若不爾者我嚴四兵必相討伐。』",
    "T24n1451_027:0334b13_5": "王聞驚怖計無所出生大憂愁，臣曰：『王何憂色？』",
    "T24n1451_027:0334b14_6": "王即具告臣，臣言：『大王！",
    "T24n1451_027:0334b15_7": "更無餘計，宜立求王以為太子，足食王子宜即可除。』",
    "T24n1451_027:0334b16_8": "王曰：『不應如是作非法言，我曾聞有殺父之子，未曾見說殺子之父。",
    "T24n1451_027:0334b18_9": "此不仁事非我所為。』",
    "T24n1451_027:0334b18_10": "臣曰：『不能殺者所為殘害。』",
    "T24n1451_027:0334b19_11": "王曰：『此與斷命事亦何別？』",
    "T24n1451_027:0334b19_12": "臣曰：『如其不然請遠驅擯。』",
    "T24n1451_027:0334b20_13": "王曰：『善人無罪，何事遷流？』",
    "T24n1451_027:0334b20_14": "臣曰：『欲求其過豈不易得？",
    "T24n1451_027:0334b21_15": "然此王子且立儲君，太子足食自當知也。』",
    "T24n1451_027:0334b22_16": "時王即便選擇吉日，立彼求王以為太子。",
    "T24n1451_027:0334b23_17": "足食知已遂作是念：『王棄於我，住必見誅。』",
    "T24n1451_027:0334b24_18": "遂謁其母具陳此意：『我今欲向半遮羅國冀延形命。』",
    "T24n1451_027:0334b25_19": "母聞是語心如箭射，前抱兒頸驚惶悲涕，即以伽他告其子曰：「『汝本坐臥高床褥，　　所著衣服並鮮華；　　云何獨去向他方，　　麁衣寢地能存活？",
    "T24n1451_027:0334b29_0": "　　汝比睡覺常安隱，　　涼宮綺觀任遊從；　　云何寒熱冐飢膚，　　野外飄零獨辛苦？",
    "T24n1451_027:0334c02_0": "　　王宮象馬任乘騎，　　珍羞美膳隨時食，　　上妙衣服袪寒暑，　　云何棄此往窮林？",
    "T24n1451_027:0334c04_0": "　　鼓樂絃歌恒遞奏，　　能令聽者悅心神，　　眾人敬仰鎮隨從，　　汝獨懷憂欲何去？』",
    "T24n1451_027:0334c06_0": "「王子答曰：「『誰恒受安樂？",
    "T24n1451_027:0334c07_1": "　　誰復常艱苦？",
    "T24n1451_027:0334c08_0": "　　厄屈人皆有，　　倚伏必相隨。",
    "T24n1451_027:0334c09_0": "　　苦樂更遷變，　　常如星漢迴，　　會合憂苦生，　　世法皆如是。』",
    "T24n1451_027:0334c11_0": "「是時王子以如是等悲苦言辭，白其母已即便辭去往半遮羅。",
    "T24n1451_027:0334c12_1": "將至彼國，苦於飢渴遂往路邊樹下停息，四顧恾然偃臥而睡。",
    "T24n1451_027:0334c13_2": "時半遮羅大臣因有行次至王子所，察其儀範有異常倫，佇立久之觸令睡覺，問曰：『汝是何人？",
    "T24n1451_027:0334c16_0": "誰家之子？』",
    "T24n1451_027:0334c16_1": "答曰：『我是鞞提醯國王之子名足飲食。』",
    "T24n1451_027:0334c17_2": "報曰：『何故來此？』",
    "T24n1451_027:0334c17_3": "王子即便以事具答。",
    "T24n1451_027:0334c17_4": "近臣知已引至王所，白言：『大王！",
    "T24n1451_027:0334c18_5": "此是善生王子名足飲食，其父立少廢長，出奔於此。』",
    "T24n1451_027:0334c19_6": "王遂喚問子，時王子具以緣白。",
    "T24n1451_027:0334c20_7": "王既聞已悲喜交集，歡喜慰喻廣賜封邑以女妻之，未經多時生一男子，容儀可愛眾歎希奇。",
    "T24n1451_027:0334c22_8": "誕生之日令王國中飲食易得，乃命宗親與其立字：『此是足食王子之胤，纔生之後多足飲食，應號此兒名多足食。』",
    "T24n1451_027:0334c25_9": "王付八母令其瞻侍，後既長大才藝遍通，足食王子尋便殞逝，妃常追悼悲不自勝。",
    "T24n1451_027:0334c27_10": "王見如是即便念曰：『女人之性皆念丈夫，我今宜可改醮大臣，并息隨去。』",
    "T24n1451_027:0334c28_11": "既至被家歡懷得意。",
    "T24n1451_027:0334c29_12": "「近大臣家有雞栖宿，相師見已作如是語：『若其有人食此雞者當得為王。』",
    "T24n1451_027:0335a01_13": "大臣聞已不問相師，便殺其雞謂其妻曰：『汝可營膳待我朝還。』",
    "T24n1451_027:0335a03_14": "夫人即令烹煮，時多足食從學堂來，不見其母，為飢所逼見有沸鐺，便作是念：『我母未來，暫觀鐺內有可食不？』",
    "T24n1451_027:0335a05_15": "遂見雞頭，即便截取以充小食。",
    "T24n1451_027:0335a06_16": "母既來至，問言：『食未？』",
    "T24n1451_027:0335a06_17": "答曰：『且食雞頭。』",
    "T24n1451_027:0335a07_18": "母即與食，令歸學所。",
    "T24n1451_027:0335a07_19": "大臣既至云：『我須食。』",
    "T24n1451_027:0335a08_20": "夫人與肉不見雞頭，即問其故，答曰：『兒來食訖。』",
    "T24n1451_027:0335a09_21": "臣作是念：『為全食肉方得為王？",
    "T24n1451_027:0335a10_22": "為少亦得？』",
    "T24n1451_027:0335a10_23": "既生疑念，便於行路訪問相師，見而告曰：『仁於先時作如是記：「若食雞肉便得為王。」",
    "T24n1451_027:0335a12_24": "為當全食？",
    "T24n1451_027:0335a12_25": "少食亦得？』",
    "T24n1451_027:0335a12_26": "答曰：『雖不全食，食頭即得。",
    "T24n1451_027:0335a13_27": "若其有人已食雞頭，若殺彼人取頭食者亦得為王。』",
    "T24n1451_027:0335a14_28": "大臣聞已便作是念：『可殺此兒取頭充食。",
    "T24n1451_027:0335a15_29": "若母不知此事難作，先當問母其意如何？』",
    "T24n1451_027:0335a16_30": "後因語次戲問妻曰：『夫主與子欲誰為王？』",
    "T24n1451_027:0335a17_31": "其婦聞說遂生猜慮，作如是念：『我今若道以子為王，此人即便棄擲於我。",
    "T24n1451_027:0335a18_32": "今時宜可順彼為言。』",
    "T24n1451_027:0335a19_33": "答曰：『寧使夫主為王。』",
    "T24n1451_027:0335a19_34": "此之女人聰明解慧豫審先機云：『此大臣為雞頭故欲殺我子，今正是時須為防護，可共豫計勿使身危。』",
    "T24n1451_027:0335a22_35": "即於屏處報其子曰：『汝食雞頭，父欲相殺，可捨此國向鞞提醯，彼即是汝祖宗舊處，親姻眷屬並悉現存，汝若至彼必受安樂。』",
    "T24n1451_027:0335a25_36": "「子聞告已俛仰辭母，往鞞提醯。",
    "T24n1451_027:0335a25_37": "欲至彼城，於一樹下困乏而睡。",
    "T24n1451_027:0335a26_38": "于時求王身嬰重病因即命終，彼國舊法若未立嗣王，靈輿不出。",
    "T24n1451_027:0335a28_39": "王無後嗣，不知立誰？",
    "T24n1451_027:0335a28_40": "時諸群臣咸皆訪問，誰堪為主？",
    "T24n1451_027:0335a29_41": "我今欲立。",
    "T24n1451_027:0335a29_42": "時大臣等於樹陰下，見彼丈夫瓌偉異常人間罕匹，日光雖度樹影不移，眾人共觀咸歎希有：『此善男子妙相端嚴更無過者，樹影留覆固是非凡，可觸令寤。』",
    "T24n1451_027:0335b04_43": "彼既覺已，問諸人曰：『何故相驚？』",
    "T24n1451_027:0335b04_44": "答曰：『仁合為王故相覺耳。』",
    "T24n1451_027:0335b05_45": "報曰：『覺王之法豈合如然？』",
    "T24n1451_027:0335b06_0": "諸人問曰：『其法如何？』",
    "T24n1451_027:0335b06_1": "答曰：『先奏美音漸令覺悟。』",
    "T24n1451_027:0335b07_2": "群臣聞已作如是念：『此非貧子定出高門。』",
    "T24n1451_027:0335b08_0": "即共問曰：『仁住何方？",
    "T24n1451_027:0335b08_1": "誰家之子？』",
    "T24n1451_027:0335b09_0": "「時彼王子年雖弱冠，壯氣先成如師子王，高聲爽亮自述祖宗，告諸人曰：『我昔先主名曰善生，子號足飲食，我是其兒名多足食。』",
    "T24n1451_027:0335b11_1": "時六大臣聞是語已，皆生踊躍咸云：『我等今者還得本王。』",
    "T24n1451_027:0335b13_2": "盛備威儀廣陳音樂，千軍萬眾從入城中，灌頂稱王化洽黎庶，舊多足食斯名遂隱，由宗重起號曰重興。",
    "T24n1451_027:0335b15_3": "「年幼為王，諸臣見慢，所有勅令多不奉行。",
    "T24n1451_027:0335b16_4": "王於暇日出城遊觀，聚落居人並皆存問：『此等是誰所管封邑？』",
    "T24n1451_027:0335b17_5": "答曰：『咸是某甲大臣所有。』",
    "T24n1451_027:0335b18_6": "便生念曰：『城邑聚落咸屬大臣，我雖是王但有宮闈及食而已，自餘國產並皆無分，有乖國憲將如之何？』",
    "T24n1451_027:0335b20_7": "時有天神知王所念，空中告曰：『王不須憂，於此國中有一都處名曰滿財，城內有人名曰圓滿，當生一子號為大藥，成立之後與王共理，臨機制斷無遠不伏，王極快樂垂拱安神。』",
    "T24n1451_027:0335b24_8": "時王令使往滿財城，訪問圓滿，為有？",
    "T24n1451_027:0335b25_9": "為無？",
    "T24n1451_027:0335b25_10": "若其有者，應觀彼妻為有娠不？",
    "T24n1451_027:0335b26_11": "使者受命即往尋求，見其夫主問婦有娠。",
    "T24n1451_027:0335b27_12": "使還奏曰：『是事非謬，彼婦懷娠。』",
    "T24n1451_027:0335b28_13": "王既聞已即令使去，召圓滿來善言慰喻，即以此城賜為封邑，告曰：『汝婦有娠好須養護勿令傷損。』",
    "T24n1451_027:0335c01_14": "月既滿已便誕一男，形貌端嚴世間無比，三七日後欲為立名。",
    "T24n1451_027:0335c02_15": "諸親議曰：『未知此兒欲作何字？』",
    "T24n1451_027:0335c03_16": "母便告曰：『我抱宿疹，遍問諸醫，雖進湯藥竟無瘳損；及懷此子病苦即除，宜與孩兒名為大藥。』",
    "T24n1451_027:0335c05_17": "母說頌曰：「『於諸患苦中，　　大藥最為勝；　　此是藥中妙，　　可名為大藥。』",
    "T24n1451_027:0335c08_0": "「後時其父肩擎大藥詣池澡浴，於其道上見有魚骨，謂是寶珠蹴之令出。",
    "T24n1451_027:0335c09_1": "大藥報曰：「『見地有魚骨，　　脚蹴謂真珠；　　自業不肯修，　　強覓他遺寶。",
    "T24n1451_027:0335c12_0": "　　他所棄魚骨，　　斯非是寶珠；　　豈有毘沙門，　　棄珠於道上？』",
    "T24n1451_027:0335c14_0": "「父將大藥既至池已，置於岸上脫衣入水，見白鶴鳥在荷葉上，便作是念：『我取此鳥。』",
    "T24n1451_027:0335c15_1": "即欲前就鳥遂高飛。",
    "T24n1451_027:0335c16_2": "大藥報曰：「『鳥居荷葉上，　　見父已高飛；　　無宜更近前，　　欲取他生命。』",
    "T24n1451_027:0335c19_0": "「又於他日肩持大藥，往弶伽河方為洗浴。",
    "T24n1451_027:0335c19_1": "既至河所，置兒岸上，脫衣入河，有大銅鉢隨流東下。",
    "T24n1451_027:0335c21_2": "時有白鵝蹲踞其上，父見生疑不知何物？",
    "T24n1451_027:0335c22_3": "顧問其子，大藥報曰：「『弶伽東注下，　　銅鉢隨流去，　　白鵝居在上，　　斯非是餘物。』",
    "T24n1451_027:0335c25_0": "「又於他日同前澡浴，持大藥去置於岸上。",
    "T24n1451_027:0335c25_1": "時有澡瓶及草隨流浮去，鳥居其上，大藥同前以頌白父。",
    "T24n1451_027:0335c27_2": "是時大藥既漸齠年，與諸童子一處遊戲，眾共議曰：『我等無主，可尊大藥為王。』",
    "T24n1451_027:0335c29_3": "大藥立已，揀諸童子將為輔佐，從是之後朋黨日多。",
    "T24n1451_027:0336a01_4": "時有老婆羅門娶得少婦，客遊他鄉隨路而去。",
    "T24n1451_027:0336a02_5": "時婆羅門行趣叢薄欲為便利，有一麁人來問女曰：『彼是汝父耶？",
    "T24n1451_027:0336a03_6": "祖耶？』",
    "T24n1451_027:0336a03_7": "女曰：『非父非祖乃是我夫。』",
    "T24n1451_027:0336a04_8": "麁人報曰：『汝無羞恥不愧友朋，於此世間美妙丈夫遍滿大地，豈可不見？",
    "T24n1451_027:0336a06_9": "因何逐此老婆羅門？",
    "T24n1451_027:0336a06_10": "汝此容華虛令喪失，宜應棄彼與我為妻。",
    "T24n1451_027:0336a07_11": "若彼老公來諍訟者，於大眾所引我為夫。』",
    "T24n1451_027:0336a08_12": "其女受言，即與麁人隨路而去。",
    "T24n1451_027:0336a09_13": "時婆羅門就池洗已，覓婦不得登高四望，見人將去即便急走，至其婦所捉一手牽。",
    "T24n1451_027:0336a11_14": "時彼麁人亦牽一手，婆羅門曰：『汝偷我婦。』",
    "T24n1451_027:0336a12_15": "麁人曰：『我能設誓：「此是我妻，元非汝歸。」』",
    "T24n1451_027:0336a12_16": "因生鬪諍各相牽引，少年強力女被將去。",
    "T24n1451_027:0336a13_17": "時婆羅門自知無力，冀有相助行於曠野，大叫高聲云：『賊劫婦。』",
    "T24n1451_027:0336a15_18": "是時大藥與諸童子戲野林中，聞彼大叫失婦之聲。",
    "T24n1451_027:0336a16_19": "時諸童子報大藥曰：『仁既稱王，有斯非理，叫云：「失婦！」",
    "T24n1451_027:0336a17_20": "何不相救？』",
    "T24n1451_027:0336a17_21": "大藥聞已，即令諸童子執彼三人，問言：『向爭何事？』",
    "T24n1451_027:0336a19_0": "婆羅門曰：『我老無力，被賊劫婦。』",
    "T24n1451_027:0336a19_1": "賊曰：『此人妄語，實是我妻。』",
    "T24n1451_027:0336a20_2": "大藥問女：『誰是汝夫？』",
    "T24n1451_027:0336a20_3": "彼便指賊：『此是我夫。』",
    "T24n1451_027:0336a21_4": "是時大藥見婆羅門椎胸懊惱自撲于地，即便伺察驗彼真虛，問少年曰：『汝於何處將此婦來？』",
    "T24n1451_027:0336a23_5": "答曰：『從妻舍來。』",
    "T24n1451_027:0336a23_6": "問曰：『有何飲食？』",
    "T24n1451_027:0336a24_7": "答曰：『肉羹及飯加以清觴。』",
    "T24n1451_027:0336a24_8": "大藥曰：『若如是者，我觀其食以辯真虛。』",
    "T24n1451_027:0336a25_9": "即令以指抉口，竟無一物空見流涎。",
    "T24n1451_027:0336a26_10": "問婆羅門曰：『爾從何來？』",
    "T24n1451_027:0336a26_11": "答曰：『從婦家來。』",
    "T24n1451_027:0336a27_12": "『所食何物？』",
    "T24n1451_027:0336a27_13": "答曰：『酪漿及餅加以蘿菔。』",
    "T24n1451_027:0336a28_14": "告言：『汝可吐出。』",
    "T24n1451_027:0336a28_15": "即便抉出，一如所言。",
    "T24n1451_027:0336a29_16": "大藥見已知少是賊，劫彼老妻，即與重杖，掘地為穽，埋之齊咽，以孔雀膽書其額上作如是字：『諸有偷婦賊者准此科罪。』",
    "T24n1451_027:0336b02_17": "如是乃有偷牛羊等，數有五百皆悉同此而為治罰。",
    "T24n1451_027:0336b04_0": "「時重興王現有村城，皆被六臣之所控執，王作是念：『我今力弱將欲如何？』",
    "T24n1451_027:0336b05_1": "遂憶大藥，思與相見，不告諸臣整軍而出，往滿財城欲看大藥。",
    "T24n1451_027:0336b07_2": "途經險阻聞有大叫，遍觀求覓不見有人，王之左右周旋顧察，見五百賊埋身出頭，即報王知，讀其額字，云：『皆是賊。』",
    "T24n1451_027:0336b09_3": "王見此事，問言：『誰苦楚汝？』",
    "T24n1451_027:0336b10_4": "諸人答曰：『此是大藥童子准法而作，不罰無辜。』",
    "T24n1451_027:0336b11_5": "王聞稱善，起悲愍心，遂便釋放。",
    "T24n1451_027:0336b12_6": "是時大藥及諸童子，聞王軍至隨處而住。",
    "T24n1451_027:0336b13_0": "時滿財城所有人眾聞王欲至，悉皆營辦吉祥之物，金瓶持水幢蓋幡旗出城迎候。",
    "T24n1451_027:0336b14_1": "王慰問已，問言：『圓滿之子名曰大藥，今可速來。』",
    "T24n1451_027:0336b16_0": "父白王曰：『童子幼小未堪奉命。』",
    "T24n1451_027:0336b16_1": "王曰：『可令前進。』",
    "T24n1451_027:0336b17_2": "父便引見。",
    "T24n1451_027:0336b17_3": "王見童子，嘉其容儀雅麗兼有勇略之才，以其尚小不任委寄旦留付父，迴軍都邑。",
    "T24n1451_027:0336b19_4": "至本城已，作如是念：『我今可試大藥童子智策才術。』",
    "T24n1451_027:0336b20_5": "即令使往語圓滿曰：『汝可以砂挼繩長一百肘，速遣將來。』",
    "T24n1451_027:0336b21_6": "圓滿聞勅極大驚怖，深懷憂惱作如是念：『我自生來未曾聞見如是之事，以砂作繩。』",
    "T24n1451_027:0336b23_7": "憂惱而住。",
    "T24n1451_027:0336b23_8": "大藥見父問曰：『父何憂色？』",
    "T24n1451_027:0336b24_9": "答曰：『我未曾聞如是之事，王從我索砂繩百肘，以此方便加罪於我。』",
    "T24n1451_027:0336b25_10": "大藥報曰：『使人何在？",
    "T24n1451_027:0336b26_11": "令我得見傳語奏王。』",
    "T24n1451_027:0336b26_12": "父令使見，大藥報曰：『仁當為我奏大王曰：「仄陋小臣寡聞少見，又無智策仰測天心，未審大王須何色繩？",
    "T24n1451_027:0336b29_13": "王處帝都朝多俊又，請垂一肘以樣示人，非直百肘短繩，千尋亦應可辦。」』",
    "T24n1451_027:0336c01_14": "使去白王具陳其事，王曰：『此是父說？",
    "T24n1451_027:0336c02_15": "為子言乎？』",
    "T24n1451_027:0336c02_16": "對曰：『是大藥語。』",
    "T24n1451_027:0336c03_17": "王既聞已生希有心，憶彼天神所言是實，當令我國覇王可期。",
    "T24n1451_027:0336c05_0": "「後於異時，王復令使往彼城中，遣其作飯熟可將來，又告曰：『其穀不得臼內舂擣，亦不令一粒米碎，不居室內不在於外，烝煮之時非火非無火，將飯來時不行於道不於非道，不得步涉亦不乘騎，勿令見日復不在陰，擎飯之人非男非女。』",
    "T24n1451_027:0336c10_1": "使持王命至滿財城，便命圓滿共相慰問，具以王教告彼令知，聞更驚惶憂惱而住。",
    "T24n1451_027:0336c12_2": "大藥見憂，進白父曰：『何故憂色？』",
    "T24n1451_027:0336c13_0": "父遂具告，大藥曰：『此不足憂，我當盡辦。』",
    "T24n1451_027:0336c13_1": "即取稻穀多集諸人，令一一粒以指撚糠，米無有碎。",
    "T24n1451_027:0336c15_2": "既辦得米，便求煮處，即於門外簷下安釜煮之，上赫日光傍以火炙，其飯便熟。",
    "T24n1451_027:0336c16_3": "持飯去時，告使者曰：『汝可一足履道一足踐荒，所持飯器置於頂上，蓋踈布傘、非日非陰；一足著鞋、一足徒跣，此即非步非乘，使用閹人便是非男非女。』",
    "T24n1451_027:0336c20_4": "持飯至已進入奉王，王問使者，彼皆具答，王聞大喜：『是誰所為？』",
    "T24n1451_027:0336c21_5": "答：『是大藥。』",
    "T24n1451_027:0336c22_0": "王極驚嗟，謂使者曰：『大藥謀略深遠，有大智慧善閑法式，觀其計策實為王佐之才。』",
    "T24n1451_027:0336c24_0": "「後於異時，復令使去報圓滿曰：『我須園苑，林池具足花果茂盛，可速將來。』",
    "T24n1451_027:0336c25_1": "使至彼已具陳其事，圓滿憂惱：『此事難為，園苑無情不可移轉，欲令持去豈可得乎？』",
    "T24n1451_027:0336c27_2": "大藥見憂，如前問答，父曰：『寧得不憂？",
    "T24n1451_027:0336c28_3": "王索園池，如何將去？』",
    "T24n1451_027:0336c28_4": "大藥曰：『父不須憂，我皆為辦，令王歡喜。』",
    "T24n1451_027:0336c29_5": "即報使曰：『既奉王命敢不遵行，但為此處園池長自荒野，進止法式皆未諳知，若至都城恐有輕觸。",
    "T24n1451_027:0337a03_0": "伏願大王降一小園，暫來相引隨後而去，此事可成。』",
    "T24n1451_027:0337a04_1": "使還具奏。",
    "T24n1451_027:0337a04_2": "王曰：『是誰之言？』",
    "T24n1451_027:0337a04_3": "答言：『大藥。』",
    "T24n1451_027:0337a05_0": "王倍驚歎實為希有。",
    "T24n1451_027:0337a06_0": "「後於異時復令使去，送特牛五百令彼養飼，專供乳酪勿令事闕。",
    "T24n1451_027:0337a07_1": "使至具報，圓滿憂惶，大藥見父同前問答，父曰：『寧得不憂？",
    "T24n1451_027:0337a08_2": "王遣特牛令供乳酪，既求非所，得之無由。",
    "T24n1451_027:0337a09_3": "若不遵王命致招重罰。』",
    "T24n1451_027:0337a10_4": "大藥曰：『請父勿憂，我思其計，令王聞已不徵乳酪。』",
    "T24n1451_027:0337a11_5": "即召父子二人具教其事：『汝向王城，伺王出時，相去非遠，以大木盂繫於父腹，上以裙覆宛轉于地啼哭呻吟，汝以香花告諸天眾：「於十方處咸請護持，願令我父產生安隱。」』",
    "T24n1451_027:0337a15_6": "既受教已父子相隨，至王都處見王欲出，去之不遠如所教事，次第皆作。",
    "T24n1451_027:0337a16_7": "子啼出聲告四天王曰：『願降慈悲，得令我父產生安隱。』",
    "T24n1451_027:0337a18_8": "王聞其聲，令使往問：『何故出聲？』",
    "T24n1451_027:0337a18_9": "使見一人宛轉于地，其腹甚大號叫出聲，子以香花告諸天眾，使人問曰：『汝何所為？』",
    "T24n1451_027:0337a20_10": "答曰：『我父欲產不能安隱，為此悲啼請天擁護。』",
    "T24n1451_027:0337a21_11": "使迴白王。",
    "T24n1451_027:0337a22_12": "王喚父子問：『作何事？』",
    "T24n1451_027:0337a22_13": "即具報王：『我父欲產不能得出，是以悲啼。』",
    "T24n1451_027:0337a23_14": "王聞笑曰：『我未曾聞丈夫生子。』",
    "T24n1451_027:0337a24_15": "其子白曰：『誠如王言，王知丈夫不合產孕，何故付五百特牛，令彼圓滿供於乳酪？",
    "T24n1451_027:0337a26_16": "王頗曾聞特牛生子？",
    "T24n1451_027:0337a26_17": "既無兒子，乳酪何來？』",
    "T24n1451_027:0337a27_18": "王笑言曰：『是誰之計？』",
    "T24n1451_027:0337a27_19": "使曰：『皆是大藥。』",
    "T24n1451_027:0337a27_20": "王嗟其智。",
    "T24n1451_027:0337a29_0": "「後於異時，王與大臣共相議曰：『大藥多知，少有儔類；更以餘事，試察精神。』",
    "T24n1451_027:0337b01_1": "即送一騾令圓滿養護：『勿以繮繫，不置室中，不餧刈草，隨處而放。』",
    "T24n1451_027:0337b03_2": "使到彼城，騾付圓滿，具告其事：『汝應善養勿令損失，如不依教當罪汝身。』",
    "T24n1451_027:0337b04_3": "圓滿聞已憂箭射心，作如是念：『此之難事，天無奈何，況當人也！』",
    "T24n1451_027:0337b06_4": "大藥見父問答同前，報曰：『父不須憂，我皆為作。』",
    "T24n1451_027:0337b07_5": "即於晝日田中放牧、夜收入宅，於逈露處既無繮絆其事難為，專勒二十一人夜中看守，一足之下各配五人，一人乘之更遞掌執終而復始。",
    "T24n1451_027:0337b10_6": "王令人密察如何看守？",
    "T24n1451_027:0337b11_7": "使報其事，王曰：『若如是者騾無走路，如何加罪？』",
    "T24n1451_027:0337b12_8": "大臣曰：『可勅乘者，於夜睡時乘騾潛遁，勿使人知。』",
    "T24n1451_027:0337b13_9": "彼皆隨作。",
    "T24n1451_027:0337b13_10": "諸防守者至天曉已，報圓滿言：『騾已失矣。』",
    "T24n1451_027:0337b14_11": "既聞告已恐喪形命憂惱燒心。",
    "T24n1451_027:0337b15_12": "大藥知已作如是念：『如稍寬縱設計可成，臨急相迫情懷恐懼。』",
    "T24n1451_027:0337b16_13": "告其父曰：『略有一計為之稍難，若父不憚羞慚當希免罪。』",
    "T24n1451_027:0337b17_14": "父曰：『但令免死，餘復何辭？』",
    "T24n1451_027:0337b18_15": "大藥即便剃父頭髮以為七道。",
    "T24n1451_027:0337b19_16": "仍以青黃赤白彩色塗身，令乘一驢往至都邑，唱大音聲云：『大藥今至并將父來，剪飾形儀誠是奇異。』",
    "T24n1451_027:0337b21_17": "時王大臣聞斯說已共作是語：『大藥遠來此為善事，然辱其父有點憲章。』",
    "T24n1451_027:0337b23_18": "王及諸人皆出城外共迎大藥，觀其所作為實？",
    "T24n1451_027:0337b24_19": "為虛？",
    "T24n1451_027:0337b24_20": "王及城人觀知是實，于時大臣遂白王曰：『如何大王先作是語：「大藥聰慧智策過人。」",
    "T24n1451_027:0337b26_21": "觀此所為一何鄙賤！』",
    "T24n1451_027:0337b26_22": "王問大藥曰：『何故汝今令父毀辱以至於此？』",
    "T24n1451_027:0337b27_23": "答言：『大王！",
    "T24n1451_027:0337b27_24": "今以為榮不知其辱。",
    "T24n1451_027:0337b28_25": "臣有眾多善巧智慧，今以此事供養於父。』",
    "T24n1451_027:0337b29_26": "王曰：『汝智與父，孰為優劣？』",
    "T24n1451_027:0337b29_27": "答曰：『我勝。』",
    "T24n1451_027:0337c01_28": "王曰：『我不曾聞子勝於父。",
    "T24n1451_027:0337c01_29": "子從父生養育勞倦，以此而言父勝於子。』",
    "T24n1451_027:0337c02_30": "大藥曰：『惟王審察父子誰賢？』",
    "T24n1451_027:0337c03_31": "王與大臣俱言：『父勝。』",
    "T24n1451_027:0337c03_32": "大藥前進稽首白言：『大王前令養騾遂便逃失，此驢乃是騾父，理勝於兒，願王招領勿為重責。』",
    "T24n1451_027:0337c06_0": "王及大臣聞是語已，嗟奇計智絕代希有。",
    "T24n1451_027:0337c06_1": "王極歡喜遂即廣施盛禮拜為大臣，所有國事皆委裁決，聲譽日聞，庶事明察，遠近委信，莫不歌戴。",
    "T24n1451_027:0337c10_0": "「時有婆羅門早閑書論，為娶妻故多用財賄，未久之間作如是念：『我為娶妻多有所費，令我宅內財物空虛，獨守貧居豈能存濟？』",
    "T24n1451_027:0337c12_1": "遂向他處自衒己技求覓珍財，得五百金錢持以還舍。",
    "T24n1451_027:0337c14_2": "既至村側作如是念：『我婦少年顏容美麗，與之離別已歷多時，室無男子任情所作，寧知彼意可委信不？",
    "T24n1451_027:0337c16_3": "我此金錢不宜持入。』",
    "T24n1451_027:0337c16_4": "於曛黃後遂往空林，多根樹下穿地埋舉便之故宅。",
    "T24n1451_027:0337c18_5": "其妻先與外人私通名曰善聽，於此夜中盛設芳饌食已同居。",
    "T24n1451_027:0337c19_6": "時婆羅門既至宅所扣門而喚，妻遙問曰：『汝是何人？』",
    "T24n1451_027:0337c20_7": "答曰：『我是某甲。』",
    "T24n1451_027:0337c21_8": "婦聞其名遂藏善聽於臥床下，即去開門詐現喜相，引之令入共至房中，為設餘饌令其飽滿，食已便念：『豈非此婦與外私通？",
    "T24n1451_027:0337c23_9": "因何夜中有斯美食？』",
    "T24n1451_027:0337c24_10": "其夫性直，問言：『賢首！",
    "T24n1451_027:0337c24_11": "今非好日復無節會，因何得有此上食耶？』",
    "T24n1451_027:0337c25_12": "答曰：『近於夢中有天告我：「汝夫欲至。」",
    "T24n1451_027:0337c26_13": "為此我知作食相待。』",
    "T24n1451_027:0337c27_14": "夫曰：『我誠有福，方欲至舍天遂告知。』",
    "T24n1451_027:0337c27_15": "食已同寢各問安不？",
    "T24n1451_027:0337c28_16": "婦曰：『君離我去年月已深，求覓財錢有所得不？』",
    "T24n1451_027:0337c29_17": "答曰：『薄有所得。』",
    "T24n1451_027:0337c29_18": "婦遂陰言，意告床下，云：『我善聽須知其數。』",
    "T24n1451_027:0338a01_19": "問曰：『得幾許來？』",
    "T24n1451_027:0338a02_20": "答：『得五百金錢。』",
    "T24n1451_027:0338a02_21": "婦曰：『安在何處而不告我？』",
    "T24n1451_027:0338a03_22": "答曰：『且自安隱，明日將來。』",
    "T24n1451_027:0338a03_23": "婦曰：『我與君身事同一體，何須隱避而不告知？』",
    "T24n1451_027:0338a04_24": "彼性愚直，答曰：『安在城外。』",
    "T24n1451_027:0338a05_25": "云：『我善聽須知處所。』",
    "T24n1451_027:0338a05_26": "問：『在何處？』",
    "T24n1451_027:0338a06_27": "答曰：『在某林中多根樹下。』",
    "T24n1451_027:0338a06_28": "婦曰：『聖子行路辛苦且當安寢。』",
    "T24n1451_027:0338a07_29": "知其睡已作如是語：『善聽聞者可速為之。』",
    "T24n1451_027:0338a08_30": "即從床出向多根樹下，取得金錢持還本宅。",
    "T24n1451_027:0338a09_31": "其婆羅門既至天曉，往藏錢處唯見空坑一無所覩，即自拍頭椎胸大哭還向宅中。",
    "T24n1451_027:0338a11_32": "諸有親屬及餘知識，共來問曰：『何故憂悲？』",
    "T24n1451_027:0338a12_33": "答曰：『我久經求非常辛苦得金錢五百，遂於昨日曛黃之後，既絕人行藏某樹下歸舍而宿，今來欲取被賊將去。』",
    "T24n1451_027:0338a14_34": "諸人報曰：『此之委曲，餘不能知。",
    "T24n1451_027:0338a15_35": "汝今可問大藥，彼有智略超絕諸人。",
    "T24n1451_027:0338a16_36": "汝若歸投錢應還得，自餘方便非我等知。』",
    "T24n1451_027:0338a17_37": "「時婆羅門行啼泣淚，至大藥所共相問訊，即以前事而告大藥。",
    "T24n1451_027:0338a18_38": "彼便問曰：『仁豈向人說耶？』",
    "T24n1451_027:0338a19_39": "時婆羅門悉皆具告，大藥念曰：『其婦必與外人交通作斯非理。』",
    "T24n1451_027:0338a20_40": "即便安慰婆羅門曰：『且可忍心勿生憂惱，所失之物當為尋求。』",
    "T24n1451_027:0338a22_0": "問曰：『仁家頗有犬不？』",
    "T24n1451_027:0338a22_1": "答言：『有。』",
    "T24n1451_027:0338a22_2": "『今可歸舍報其婦曰：「我先於大自在天像前作如是願：『我若平安得歸故第者，當請八婆羅門為設供養。』",
    "T24n1451_027:0338a25_0": "爾延其四，我請四人。」』",
    "T24n1451_027:0338a25_1": "婆羅門既報婦已，還至大藥所報言：『已作。』",
    "T24n1451_027:0338a26_2": "大藥曰：『八人來時，可於我舍將一人去令住門前，諸人入時令其瞻察。』",
    "T24n1451_027:0338a28_0": "告其人曰：『汝可觀彼八婆羅門，何者狗見逆面而吠？",
    "T24n1451_027:0338a29_1": "何者弭耳掉尾向前？",
    "T24n1451_027:0338a29_2": "見此相時爾當記憶。",
    "T24n1451_027:0338b01_3": "可令其婦自行飲食，觀於誰處衰盼言笑。』",
    "T24n1451_027:0338b02_4": "使受教已即往其家在門而立，所謂八人次第令入狗見皆吠，唯於善聽弭耳前迎，嘔嘔作聲掉尾而喜。",
    "T24n1451_027:0338b04_5": "是時使人記識善聽。",
    "T24n1451_027:0338b04_6": "次於食時其婦行食，於善聽處揚眉共笑有異餘人。",
    "T24n1451_027:0338b06_7": "使還以事具告大藥。",
    "T24n1451_027:0338b06_8": "大藥聞已即便彈指：『奇哉！",
    "T24n1451_027:0338b07_9": "此人果偷他物。』",
    "T24n1451_027:0338b07_10": "遂令使者喚善聽來而責之曰：『豈婆羅門有如是法，他人之物竊作己財，汝所取者即應還彼。』",
    "T24n1451_027:0338b09_11": "答曰：『敢為重誓不取他財。』",
    "T24n1451_027:0338b10_12": "是時大藥告使者曰：『此是惡人可禁於獄，隨常國法重加苦楚。』",
    "T24n1451_027:0338b11_13": "彼聞苦語便大驚怖，白言：『大臣願見救護，我當還物。』",
    "T24n1451_027:0338b12_14": "即取金錢，封元未開付與大藥，便以本物還婆羅門。",
    "T24n1451_027:0338b14_15": "彼得歡喜作如是念：『我年衰老還得本錢者，並是大藥之力，我今宜可重報其恩。』",
    "T24n1451_027:0338b15_16": "即減半錢持奉大藥，大藥受已還却分付，告曰：『我務濟人，寧求自利？』",
    "T24n1451_027:0338b17_17": "于時國中善名流布，王及諸臣寮庶之類，既聞知已作如是語：『我等有福，感此勝人共相保護，不令枉橫輒有侵欺。』",
    "T24n1451_027:0338b21_0": "「時有一人，因向他方還來舊所，在其城外池邊歇息，於皮袋中取麨而食，忘不繫口餘處旋行。",
    "T24n1451_027:0338b23_1": "時有毒蛇入於麨內，其人既至不審觀察繫袋持歸，於城門外路逢相師，告言：『男子！",
    "T24n1451_027:0338b24_2": "我觀汝貌命在須臾。』",
    "T24n1451_027:0338b25_3": "其人雖聞不將為慮，去之稍遠悔不徵尋，便作是念：『我今宜去，先問大藥，然後歸家，彼多智策能為我決。』",
    "T24n1451_027:0338b27_4": "并持麨袋至大藥所具陳其事。",
    "T24n1451_027:0338b28_5": "大藥念曰：『豈非袋內有惡毒蛇，故彼相師作如是語。』",
    "T24n1451_027:0338b29_6": "於眾人前即令置袋于地以杖抉開，有大毒蛇從中而出，張鱗吐毒躑身而去。",
    "T24n1451_027:0338c02_7": "諸人見已共歎希奇。",
    "T24n1451_027:0338c03_0": "根本說一切有部毘奈耶雜事卷第二十七"
}