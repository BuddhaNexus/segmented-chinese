{
    "T16n0672_002:0594b02_0": "大乘入楞伽經卷第二",
    "T16n0672_002:0594b04_0": "大周于闐國三藏法師",
    "T16n0672_002:0594b05_0": "實叉難陀奉　勅譯",
    "T16n0672_002:0594b06_0": "集一切法品第二之二",
    "T16n0672_002:0594b07_0": "爾時大慧菩薩摩訶薩復白佛言：「世尊！",
    "T16n0672_002:0594b07_1": "唯願為我說心、意、意識五法自性相眾妙法門，此是一切諸佛菩薩入自心境離所行相，稱真實義諸佛教心。",
    "T16n0672_002:0594b10_2": "唯願如來為此山中諸菩薩眾，隨順過去諸佛，演說藏識海浪法身境界。」",
    "T16n0672_002:0594b12_3": "爾時世尊告大慧菩薩摩訶薩言：「有四種因緣眼識轉。",
    "T16n0672_002:0594b13_4": "何等為四？",
    "T16n0672_002:0594b13_5": "所謂：不覺自心現而執取故，無始時來取著於色虛妄習氣故，識本性如是故，樂見種種諸色相故。",
    "T16n0672_002:0594b16_0": "大慧！",
    "T16n0672_002:0594b16_1": "以此四緣，阿賴耶識如瀑流水，生轉識浪。",
    "T16n0672_002:0594b17_2": "如眼識，餘亦如是。",
    "T16n0672_002:0594b17_3": "於一切諸根微塵毛孔眼等，轉識或頓生，譬如明鏡現眾色像；或漸生，猶如猛風吹大海水。",
    "T16n0672_002:0594b19_4": "心海亦爾，境界風吹起諸識浪，相續不絕。",
    "T16n0672_002:0594b20_5": "大慧！",
    "T16n0672_002:0594b20_6": "因所作相非一非異，業與生相相繫深縛，不能了知色等自性，五識身轉。",
    "T16n0672_002:0594b22_7": "大慧！",
    "T16n0672_002:0594b22_8": "與五識俱，或因了別差別境相有意識生，然彼諸識不作是念：『我等同時，展轉為因。』",
    "T16n0672_002:0594b24_9": "而於自心所現境界，分別執著俱時而起，無差別相各了自境。",
    "T16n0672_002:0594b26_10": "大慧！",
    "T16n0672_002:0594b26_11": "諸修行者入於三昧，以習力微起而不覺知，但作是念：『我滅諸識入於三昧。』",
    "T16n0672_002:0594b28_12": "實不滅識而入三昧，以彼不滅習氣種故，但不取諸境，名為識滅。",
    "T16n0672_002:0594b29_13": "「大慧！",
    "T16n0672_002:0594b29_14": "如是藏識行相微細，唯除諸佛及住地菩薩，其餘一切二乘外道定慧之力皆不能知。",
    "T16n0672_002:0594c02_15": "唯有修行如實行者，以智慧力了諸地相善達句義，無邊佛所廣集善根，不妄分別自心所見，能知之耳。",
    "T16n0672_002:0594c05_16": "大慧！",
    "T16n0672_002:0594c05_17": "諸修行人宴處山林上中下修，能見自心分別流注，得諸三昧自在力通，諸佛灌頂菩薩圍繞，知心、意、意識所行境界，超愛業無明生死大海，是故汝等應當親近諸佛菩薩，如實修行大善知識。」",
    "T16n0672_002:0594c10_18": "爾時世尊重說頌言：「譬如巨海浪，　　斯由猛風起，　洪波鼓溟壑，　　無有斷絕時。",
    "T16n0672_002:0594c13_0": "　藏識海常住，　　境界風所動，　種種諸識浪，　　騰躍而轉生。",
    "T16n0672_002:0594c15_0": "　青赤等諸色，　　鹽貝乳石蜜，　花果日月光，　　非異非不異。",
    "T16n0672_002:0594c17_0": "　意等七種識，　　應知亦如是，　如海共波浪，　　心俱和合生。",
    "T16n0672_002:0594c19_0": "　譬如海水動，　　種種波浪轉；　藏識亦如是，　　種種諸識生。",
    "T16n0672_002:0594c21_0": "　心意及意識，　　為諸相故說；　八識無別相，　　無能相所相。",
    "T16n0672_002:0594c23_0": "　譬如海波浪，　　是則無差別；　諸識心如是，　　異亦不可得。",
    "T16n0672_002:0594c25_0": "　心能積集業，　　意能廣積集；　了別故名識，　　對現境說五。」",
    "T16n0672_002:0594c27_0": "爾時大慧菩薩摩訶薩以頌問曰：「青赤諸色像，　　眾生識顯現；　如浪種種法，　　云何願佛說？」",
    "T16n0672_002:0595a01_0": "爾時世尊以頌答曰：「青赤諸色像，　　浪中不可得；　言心起眾相，　　開悟諸凡夫。",
    "T16n0672_002:0595a04_0": "　而彼本無起，　　自心所取離；　能取及所取，　　與彼波浪同。",
    "T16n0672_002:0595a06_0": "　身資財安住，　　眾生識所現；　是故見此起，　　與浪無差別。」",
    "T16n0672_002:0595a08_0": "爾時大慧復說頌言：「大海波浪性，　　鼓躍可分別；　藏識如是起，　　何故不覺知？」",
    "T16n0672_002:0595a11_0": "爾時世尊以頌答曰：「阿賴耶如海，　　轉識同波浪；　為凡夫無智，　　譬喻廣開演。」",
    "T16n0672_002:0595a14_0": "爾時大慧復說頌言：「譬如日光出，　　上下等皆照；　世間燈亦然，　　應為愚說實。",
    "T16n0672_002:0595a17_0": "　已能開示法，　　何不顯真實？」",
    "T16n0672_002:0595a18_0": "爾時世尊以頌答曰：「若說真實者，　　彼心無真實。",
    "T16n0672_002:0595a20_0": "　譬如海波浪，　　鏡中像及夢；　俱時而顯現，　　心境界亦然。",
    "T16n0672_002:0595a22_0": "　境界不具故，　　次第而轉生；　識以能了知，　　意復意謂然。",
    "T16n0672_002:0595a24_0": "　五識了現境，　　無有定次第；　譬如工畫師，　　及畫師弟子，　布彩圖眾像，　　我說亦如是。",
    "T16n0672_002:0595a27_0": "　彩色中無文，　　非筆亦非素。",
    "T16n0672_002:0595a28_0": "　為悅眾生故，　　綺煥成眾像；　言說則變異，　　真實離文字。",
    "T16n0672_002:0595b01_0": "　我所住實法，　　為諸修行說；　真實自證處，　　能所分別離。",
    "T16n0672_002:0595b03_0": "　此為佛子說，　　愚夫別開演；　種種皆如幻，　　所見不可得。",
    "T16n0672_002:0595b05_0": "　如是種種說，　　隨事而變異；　所說非所應，　　於彼為非說。",
    "T16n0672_002:0595b07_0": "　譬如眾病人，　　良醫隨授藥；　如來為眾生，　　隨心應量說。",
    "T16n0672_002:0595b09_0": "　世間依怙者，　　證智所行處；　外道非境界，　　聲聞亦復然。",
    "T16n0672_002:0595b11_0": "「復次，大慧！",
    "T16n0672_002:0595b11_1": "菩薩摩訶薩若欲了知能取所取分別境界，皆是自心之所現者，當離憒閙昏滯睡眠，初中後夜勤加修習；遠離曾聞外道邪論及二乘法，通達自心分別之相。",
    "T16n0672_002:0595b15_0": "「復次，大慧！",
    "T16n0672_002:0595b15_1": "菩薩摩訶薩住智慧心所住相已，於上聖智三相當勤修學。",
    "T16n0672_002:0595b16_2": "何者為三？",
    "T16n0672_002:0595b16_3": "所謂：無影像相，一切諸佛願持相，自證聖智所趣相。",
    "T16n0672_002:0595b18_4": "諸修行者獲此相已，即捨跛驢智慧心相，入菩薩第八地，於此三相修行不捨。",
    "T16n0672_002:0595b20_0": "大慧！",
    "T16n0672_002:0595b20_1": "無影像相者，謂由慣習一切二乘外道相故而得生起；一切諸佛願持相者，謂由諸佛自本願力所加持故而得生起；自證聖智所趣相者，謂由不取一切法相成就如幻諸三昧身趣佛地智故而得生起。",
    "T16n0672_002:0595b24_2": "大慧！",
    "T16n0672_002:0595b25_0": "是名上聖智三種相。",
    "T16n0672_002:0595b25_1": "若得此相，即到自證聖智所行之處，汝及諸菩薩摩訶薩應勤修學。」",
    "T16n0672_002:0595b27_2": "爾時大慧菩薩摩訶薩知諸菩薩心之所念，承一切佛威神之力，白佛言：「唯願為說百八句差別所依聖智事自性法門，一切如來、應、正等覺，為諸菩薩摩訶薩墮自共相者，說此妄計性差別義門；知此義已，則能淨治二無我觀境照明諸地，超越一切二乘外道三昧之樂，見諸如來不可思議所行境界，畢竟捨離五法自性，以一切佛法身智慧而自莊嚴，入如幻境住一切剎，兜率陀宮色究竟天，成如來身。」",
    "T16n0672_002:0595c07_3": "佛言：「大慧！",
    "T16n0672_002:0595c07_4": "有一類外道，見一切法隨因而盡，生分別解，想兔無角起於無見，如兔角無，一切諸法悉亦如是。",
    "T16n0672_002:0595c10_5": "復有外道，見大種、求那、塵等諸物形量分位各差別已，執兔無角，於此而生牛有角想。",
    "T16n0672_002:0595c12_6": "大慧！",
    "T16n0672_002:0595c12_7": "彼墮二見不了唯心，但於自心增長分別。",
    "T16n0672_002:0595c13_8": "大慧！",
    "T16n0672_002:0595c13_9": "身及資生器世間等，一切皆唯分別所現。",
    "T16n0672_002:0595c14_10": "大慧！",
    "T16n0672_002:0595c14_11": "應知兔角離於有無，諸法悉然，勿生分別。",
    "T16n0672_002:0595c15_12": "云何兔角離於有無？",
    "T16n0672_002:0595c16_13": "互因待故，分析牛角乃至微塵，求其體相終不可得，聖智所行遠離彼見，是故於此不應分別。」",
    "T16n0672_002:0595c19_0": "爾時大慧菩薩摩訶薩復白佛言：「世尊！",
    "T16n0672_002:0595c19_1": "彼豈不以妄見起相，比度觀待妄計無耶？」",
    "T16n0672_002:0595c20_2": "佛言：「不以分別起相待以言無。",
    "T16n0672_002:0595c21_3": "何以故？",
    "T16n0672_002:0595c21_4": "彼以分別為生因故，以角分別為其所依，所依為因離異不異，非由相待顯兔角無。",
    "T16n0672_002:0595c23_5": "大慧！",
    "T16n0672_002:0595c24_6": "若此分別異兔角者，則非角因；若不異者，因彼而起。",
    "T16n0672_002:0595c25_7": "大慧！",
    "T16n0672_002:0595c25_8": "分析牛角乃至極微，求不可得；異於有角言無角者，如是分別決定非理。",
    "T16n0672_002:0595c27_9": "二俱非有誰待於誰？",
    "T16n0672_002:0595c27_10": "若相待不成，待於有故言兔角無，不應分別，不正因故。",
    "T16n0672_002:0595c29_0": "有無論者執有執無，二俱不成。",
    "T16n0672_002:0595c29_1": "「大慧！",
    "T16n0672_002:0595c29_2": "復有外道，見色形狀虛空分齊而生執著，言色異虛空起於分別。",
    "T16n0672_002:0596a02_3": "大慧！",
    "T16n0672_002:0596a02_4": "虛空是色隨入色種。",
    "T16n0672_002:0596a03_5": "大慧！",
    "T16n0672_002:0596a03_6": "色是虛空，能持所持建立性故，色空分齊應如是知。",
    "T16n0672_002:0596a04_7": "大慧！",
    "T16n0672_002:0596a04_8": "大種生時自相各別，不住虛空中，非彼無虛空。",
    "T16n0672_002:0596a05_9": "大慧！",
    "T16n0672_002:0596a05_10": "兔角亦爾，觀待牛角言彼角無。",
    "T16n0672_002:0596a06_11": "大慧！",
    "T16n0672_002:0596a06_12": "分析牛角乃至微塵，又析彼塵其相不現。",
    "T16n0672_002:0596a07_13": "彼何所待而言無耶？",
    "T16n0672_002:0596a08_14": "若待餘物彼亦如是。",
    "T16n0672_002:0596a08_15": "大慧！",
    "T16n0672_002:0596a08_16": "汝應遠離兔角、牛角、虛空及色所有分別，汝及諸菩薩摩訶薩，應常觀察自心所見分別之相，於一切國土為諸佛子說觀察自心修行之法。」",
    "T16n0672_002:0596a12_17": "爾時世尊即說頌言：「心所見無有，　　唯依心故起；　身資所住影，　　眾生藏識現。",
    "T16n0672_002:0596a15_0": "　心意及與識，　　自性五種法，　二無我清淨，　　諸導師演說。",
    "T16n0672_002:0596a17_0": "　長短共觀待，　　展轉互相生；　因有故成無，　　因無故成有。",
    "T16n0672_002:0596a19_0": "　微塵分析事，　　不起色分別；　唯心所安立，　　惡見者不信。",
    "T16n0672_002:0596a21_0": "　外道非行處，　　聲聞亦復然；　救世之所說，　　自證之境界。」",
    "T16n0672_002:0596a23_0": "爾時大慧菩薩摩訶薩，為淨心現流故而請佛言：「世尊！",
    "T16n0672_002:0596a24_1": "云何淨諸眾生自心現流？",
    "T16n0672_002:0596a24_2": "為漸次淨？",
    "T16n0672_002:0596a25_3": "為頓淨耶？」",
    "T16n0672_002:0596a25_4": "佛言：「大慧！",
    "T16n0672_002:0596a25_5": "漸淨非頓。",
    "T16n0672_002:0596a25_6": "如菴羅果漸熟非頓，諸佛如來淨諸眾生自心現流，亦復如是漸淨非頓；如陶師造器漸成非頓，諸佛如來淨諸眾生自心現流，亦復如是漸而非頓；譬如大地生諸草木漸生非頓，諸佛如來淨諸眾生自心現流，亦復如是漸而非頓。",
    "T16n0672_002:0596b02_7": "大慧！",
    "T16n0672_002:0596b02_8": "譬如人學音樂書畫種種伎術漸成非頓，諸佛如來淨諸眾生自心現流，亦復如是漸而非頓。",
    "T16n0672_002:0596b04_9": "譬如明鏡頓現眾像而無分別，諸佛如來淨諸眾生自心現流，亦復如是，頓現一切無相境界而無分別；如日月輪一時遍照一切色像，諸佛如來淨諸眾生自心過習，亦復如是，頓為示現不可思議諸佛如來智慧境界；譬如藏識頓現於身及資生國土一切境界，報佛亦爾，於色究竟天，頓能成熟一切眾生令修諸行；譬如法佛頓現報佛，及以化佛光明照曜自證聖境，亦復如是，頓現法相而為照曜，令離一切有無惡見。",
    "T16n0672_002:0596b14_10": "「復次，大慧！",
    "T16n0672_002:0596b14_11": "法性所流，佛說一切法自相共相，自心現習氣因相，妄計性所執因相，更相繫屬，種種幻事皆無自性，而諸眾生種種執著取以為實，悉不可得。",
    "T16n0672_002:0596b18_12": "「復次，大慧！",
    "T16n0672_002:0596b18_13": "妄計自性執著緣起自性起。",
    "T16n0672_002:0596b19_14": "大慧！",
    "T16n0672_002:0596b19_15": "譬如幻師以幻術力，依草木瓦石幻作眾生若干色像，令其見者種種分別，皆無真實。",
    "T16n0672_002:0596b21_16": "大慧！",
    "T16n0672_002:0596b21_17": "此亦如是，由取著境界習氣力故，於緣起性中，有妄計性種種相現，是名妄計性生。",
    "T16n0672_002:0596b23_18": "大慧！",
    "T16n0672_002:0596b23_19": "是名法性所流佛說法相。",
    "T16n0672_002:0596b24_20": "「大慧！",
    "T16n0672_002:0596b24_21": "法性佛者，建立自證智所行，離心自性相。",
    "T16n0672_002:0596b25_22": "大慧！",
    "T16n0672_002:0596b25_23": "化佛說施、戒、忍、進、禪定、智慧、蘊、界、處法及諸解脫諸識行相，建立差別，越外道見，超無色行。",
    "T16n0672_002:0596b27_24": "復次，大慧！",
    "T16n0672_002:0596b27_25": "法性佛非所攀緣，一切所緣一切所作相根量等相，悉皆遠離，非凡夫二乘及諸外道執著我相所取境界。",
    "T16n0672_002:0596c01_26": "是故大慧！",
    "T16n0672_002:0596c01_27": "於自證聖智勝境界相當勤修學，於自心所現分別見相當速捨離。",
    "T16n0672_002:0596c02_28": "「復次，大慧！",
    "T16n0672_002:0596c03_29": "聲聞乘有二種差別相，所謂：自證聖智殊勝相，分別執著自性相。",
    "T16n0672_002:0596c04_30": "云何自證聖智殊勝相？",
    "T16n0672_002:0596c05_31": "謂明見苦、空、無常、無我、諸諦境界，離欲寂滅故，於蘊、界、處若自若共外不壞相，如實了知故心住一境，住一境已獲禪解脫三昧道果而得出離，住自證聖智境界樂，未離習氣及不思議變易死，是名聲聞乘自證聖智境界相。",
    "T16n0672_002:0596c10_32": "菩薩摩訶薩雖亦得此聖智境界，以憐愍眾生故，本願所持故，不證寂滅門及三昧樂，諸菩薩摩訶薩於此自證聖智樂中不應修學。",
    "T16n0672_002:0596c13_33": "大慧！",
    "T16n0672_002:0596c13_34": "云何分別執著自性相？",
    "T16n0672_002:0596c14_35": "所謂：知堅、濕、煖、動、青黃赤白如是等法，非作者生，然依教理見自共相分別執著，是名聲聞乘分別執著相。",
    "T16n0672_002:0596c16_36": "菩薩摩訶薩於此法中應知應捨，離人無我見入法無我相，漸住諸地。」",
    "T16n0672_002:0596c19_0": "爾時大慧菩薩摩訶薩白佛言：「世尊！",
    "T16n0672_002:0596c19_1": "如來所說常不思議自證聖智第一義境，將無同諸外道所說常不思議作者耶？」",
    "T16n0672_002:0596c21_2": "佛言：「大慧！",
    "T16n0672_002:0596c22_0": "非諸外道作者得常不思議。",
    "T16n0672_002:0596c22_1": "所以者何？",
    "T16n0672_002:0596c22_2": "諸外道常不思議因，自相不成。",
    "T16n0672_002:0596c23_3": "既因自相不成，以何顯示常不思議？",
    "T16n0672_002:0596c24_4": "大慧！",
    "T16n0672_002:0596c24_5": "外道所說常不思議，若因自相成，彼則有常；但以作者為因相故，常不思議不成。",
    "T16n0672_002:0596c26_6": "大慧！",
    "T16n0672_002:0596c26_7": "我第一義常不思議，第一義因相成，遠離有無，自證聖智所行相故有相；第一義智為其因故有因，離有無故非作者，如虛空涅槃寂滅法故常不思議；是故我說常不思議，不同外道所有諍論。",
    "T16n0672_002:0597a02_8": "大慧！",
    "T16n0672_002:0597a02_9": "此常不思議，是諸如來自證聖智所行真理，是故菩薩當勤修學。",
    "T16n0672_002:0597a04_10": "「復次，大慧！",
    "T16n0672_002:0597a04_11": "外道常不思議，以無常異相因故常，非自相因力故常。",
    "T16n0672_002:0597a05_12": "大慧！",
    "T16n0672_002:0597a05_13": "外道常不思議，以見所作法有已還無，無常已比知是常；我亦見所作法有已還無，無常已不因此說為常。",
    "T16n0672_002:0597a08_14": "大慧！",
    "T16n0672_002:0597a08_15": "外道以如是因相成常不思議，此因相非有，同於兔角故，常不思議唯是分別，但有言說。",
    "T16n0672_002:0597a10_16": "何故彼因同於兔角？",
    "T16n0672_002:0597a11_0": "無自因相故。",
    "T16n0672_002:0597a11_1": "大慧！",
    "T16n0672_002:0597a11_2": "我常不思議，以自證為因相，不以外法有已還無無常為因；外道反此，曾不能知常不思議自因之相，而恒在於自證聖智所行相外，此不應說。",
    "T16n0672_002:0597a15_0": "「復次，大慧！",
    "T16n0672_002:0597a15_1": "諸聲聞畏生死妄想苦而求涅槃，不知生死涅槃差別之相，一切皆是妄分別有，無所有故，妄計未來諸根境滅以為涅槃，不知證自智境界轉所依藏識為大涅槃，彼愚癡人說有三乘，不說唯心無有境界。",
    "T16n0672_002:0597a20_2": "大慧！",
    "T16n0672_002:0597a20_3": "彼人不知去來現在諸佛所說自心境界，取心外境，常於生死輪轉不絕。",
    "T16n0672_002:0597a21_4": "「復次，大慧！",
    "T16n0672_002:0597a22_5": "去來現在諸如來說一切法不生。",
    "T16n0672_002:0597a23_0": "何以故？",
    "T16n0672_002:0597a23_1": "自心所見非有性故，離有無生故，如兔馬等角凡愚妄取，唯自證聖智所行之處，非諸愚夫二分別境。",
    "T16n0672_002:0597a25_2": "大慧！",
    "T16n0672_002:0597a25_3": "身及資生器世間等，一切皆是藏識影像，所取能取二種相現；彼諸愚夫，墮生住滅二見中故，於中妄起有無分別。",
    "T16n0672_002:0597a28_4": "大慧！",
    "T16n0672_002:0597a28_5": "汝於此義當勤修學。",
    "T16n0672_002:0597a29_0": "「復次，大慧！",
    "T16n0672_002:0597a29_1": "有五種種性。",
    "T16n0672_002:0597a29_2": "何等為五？",
    "T16n0672_002:0597a29_3": "謂：聲聞乘種性，緣覺乘種性，如來乘種性，不定種性，無種性。",
    "T16n0672_002:0597b02_4": "大慧！",
    "T16n0672_002:0597b02_5": "云何知是聲聞乘種性？",
    "T16n0672_002:0597b03_0": "謂若聞說於蘊、界、處自相共相，若知若證，舉身毛竪心樂修習，於緣起相不樂觀察，應知此是聲聞乘種性；彼於自乘見所證已，於五六地斷煩惱結，不斷煩惱習，住不思議死。",
    "T16n0672_002:0597b07_1": "正師子吼言：『我生已盡，梵行已立，所作已辦，不受後有。』",
    "T16n0672_002:0597b08_2": "修習人無我，乃至生於得涅槃覺。",
    "T16n0672_002:0597b09_3": "大慧！",
    "T16n0672_002:0597b09_4": "復有眾生求證涅槃，言能覺知我人眾生養者取者，此是涅槃；復有說言，見一切法因作者有，此是涅槃。",
    "T16n0672_002:0597b11_5": "大慧！",
    "T16n0672_002:0597b11_6": "彼無解脫，以未能見法無我故。",
    "T16n0672_002:0597b12_7": "此是聲聞乘及外道種性，於未出中生出離想，應勤修習捨此惡見。",
    "T16n0672_002:0597b14_8": "「大慧！",
    "T16n0672_002:0597b14_9": "云何知是緣覺乘種性？",
    "T16n0672_002:0597b15_0": "謂若聞說緣覺乘法，舉身毛竪悲泣流淚，離憒閙緣無所染著。",
    "T16n0672_002:0597b16_1": "有時聞說現種種身，或聚或散神通變化，其心信受無所違逆，當知此是緣覺乘種性；應為其說緣覺乘法。",
    "T16n0672_002:0597b19_2": "「大慧！",
    "T16n0672_002:0597b19_3": "如來乘種性所證法有三種，所謂：自性無自性法，內身自證聖智法，外諸佛剎廣大法。",
    "T16n0672_002:0597b21_4": "大慧！",
    "T16n0672_002:0597b21_5": "若有聞說此一一法及自心所現身財建立阿賴耶識不思議境，不驚不怖不畏，當知此是如來乘性。",
    "T16n0672_002:0597b23_6": "「大慧！",
    "T16n0672_002:0597b23_7": "不定種性者，謂聞說彼三種法時，隨生信解而順修學。",
    "T16n0672_002:0597b25_8": "大慧！",
    "T16n0672_002:0597b25_9": "為初治地人而說種性，欲令其入無影像地，作此建立。",
    "T16n0672_002:0597b26_10": "大慧！",
    "T16n0672_002:0597b26_11": "彼住三昧樂聲聞，若能證知自所依識，見法無我淨煩惱習，畢竟當得如來之身。」",
    "T16n0672_002:0597b28_12": "爾時世尊即說頌言：「預流一來果，　　不還阿羅漢；　是等諸聖人，　　其心悉迷惑。",
    "T16n0672_002:0597c03_0": "　我所立三乘，　　一乘及非乘；　為愚夫少智，　　樂寂諸聖說。",
    "T16n0672_002:0597c05_0": "　第一義法門，　　遠離於二取；　住於無境界，　　何建立三乘。",
    "T16n0672_002:0597c07_0": "　諸禪及無量，　　無色三摩提；　乃至滅受想，　　唯心不可得。",
    "T16n0672_002:0597c09_0": "「復次，大慧！",
    "T16n0672_002:0597c09_1": "此中一闡提，何故於解脫中不生欲樂？",
    "T16n0672_002:0597c10_2": "大慧！",
    "T16n0672_002:0597c10_3": "以捨一切善根故，為無始眾生起願故。",
    "T16n0672_002:0597c11_4": "云何捨一切善根？",
    "T16n0672_002:0597c11_5": "謂謗菩薩藏，言：『此非隨順契經調伏解脫之說。』",
    "T16n0672_002:0597c12_6": "作是語時，善根悉斷不入涅槃。",
    "T16n0672_002:0597c13_7": "云何為無始眾生起願？",
    "T16n0672_002:0597c14_8": "謂諸菩薩以本願方便，願一切眾生悉入涅槃，若一眾生未涅槃者，我終不入。",
    "T16n0672_002:0597c16_9": "此亦住一闡提趣，此是無涅槃種性相。」",
    "T16n0672_002:0597c17_0": "大慧菩薩言：「世尊！",
    "T16n0672_002:0597c17_1": "此中何者畢竟不入涅槃？」",
    "T16n0672_002:0597c18_2": "佛言：「大慧！",
    "T16n0672_002:0597c18_3": "彼菩薩一闡提，知一切法本來涅槃，畢竟不入，非捨善根。",
    "T16n0672_002:0597c19_4": "何以故？",
    "T16n0672_002:0597c19_5": "捨善根一闡提，以佛威力故，或時善根生。",
    "T16n0672_002:0597c20_6": "所以者何？",
    "T16n0672_002:0597c21_7": "佛於一切眾生無捨時故。",
    "T16n0672_002:0597c21_8": "是故菩薩一闡提不入涅槃。",
    "T16n0672_002:0597c23_0": "「復次，大慧！",
    "T16n0672_002:0597c23_1": "菩薩摩訶薩當善知三自性相。",
    "T16n0672_002:0597c23_2": "何者為三？",
    "T16n0672_002:0597c24_3": "所謂：妄計自性，緣起自性，圓成自性。",
    "T16n0672_002:0597c25_4": "大慧！",
    "T16n0672_002:0597c25_5": "妄計自性從相生。",
    "T16n0672_002:0597c25_6": "云何從相生？",
    "T16n0672_002:0597c25_7": "謂彼依緣起事相種類顯現，生計著故。",
    "T16n0672_002:0597c26_8": "大慧！",
    "T16n0672_002:0597c27_0": "彼計著事相，有二種妄計性生，是諸如來之所演說，謂：名相計著相，事相計著相。",
    "T16n0672_002:0597c28_1": "大慧！",
    "T16n0672_002:0597c29_0": "事計著相者，謂計著內外法；相計著相者，謂即彼內外法中計著自共相；是名二種妄計自性相。",
    "T16n0672_002:0598a02_1": "大慧！",
    "T16n0672_002:0598a02_2": "從所依所緣起，是緣起性。",
    "T16n0672_002:0598a03_0": "何者圓成自性？",
    "T16n0672_002:0598a03_1": "謂離名相事相一切分別，自證聖智所行真如。",
    "T16n0672_002:0598a04_2": "大慧！",
    "T16n0672_002:0598a04_3": "此是圓成自性如來藏心。」",
    "T16n0672_002:0598a05_4": "爾時世尊即說頌言：「名相分別，　　二自性相；　　正智真如，　是圓成性。",
    "T16n0672_002:0598a08_0": "「大慧！",
    "T16n0672_002:0598a08_1": "是名觀察五法自性相法門，自證聖智所行境界，汝及諸菩薩摩訶薩當勤修學。",
    "T16n0672_002:0598a09_2": "「復次，大慧！",
    "T16n0672_002:0598a10_3": "菩薩摩訶薩當善觀察二無我相。",
    "T16n0672_002:0598a10_4": "何者為二？",
    "T16n0672_002:0598a11_5": "所謂：人無我相，法無我相。",
    "T16n0672_002:0598a11_6": "大慧！",
    "T16n0672_002:0598a11_7": "何者是人無我相？",
    "T16n0672_002:0598a12_8": "謂：蘊、界、處離我我所，無知愛業之所生起眼等識生，取於色等而生計著；又自心所見身器世間，皆是藏心之所顯現，剎那相續變壞不停，如河流、如種子、如燈焰、如迅風、如浮雲，躁動不安如猨猴，樂不淨處如飛蠅，不知厭足如猛火，無始虛偽習氣為因，諸有趣中流轉不息如汲水輪，種種色身威儀進止，譬如死屍呪力故行，亦如木人因機運動，若能於此善知其相，是名人無我智。",
    "T16n0672_002:0598a21_9": "「大慧！",
    "T16n0672_002:0598a21_10": "云何為法無我智？",
    "T16n0672_002:0598a22_11": "謂知蘊、界、處是妄計性，如蘊、界、處離我我所，唯共積聚愛業繩縛，互為緣起無能作者，蘊等亦爾離自共相，虛妄分別種種相現，愚夫分別非諸聖者，如是觀察一切諸法，離心、意、意識五法自性，是名菩薩摩訶薩法無我智。",
    "T16n0672_002:0598a27_12": "得此智已知無境界，了諸地相，即入初地心生歡喜，次第漸進乃至善慧及以法雲，諸有所作皆悉已辦。",
    "T16n0672_002:0598a29_13": "住是地已，有大寶蓮花王眾寶莊嚴，於其花上有寶宮殿狀如蓮花，菩薩往修幻性法門之所成就，而坐其上，同行佛子前後圍繞，一切佛剎所有如來皆舒其手，如轉輪王子灌頂之法而灌其頂，超佛子地獲自證法，成就如來自在法身。",
    "T16n0672_002:0598b06_14": "大慧！",
    "T16n0672_002:0598b06_15": "是名見法無我相，汝及諸菩薩摩訶薩應勤修學。」",
    "T16n0672_002:0598b08_0": "爾時大慧菩薩摩訶薩復白佛言：「世尊！",
    "T16n0672_002:0598b08_1": "願說建立誹謗相，令我及諸菩薩摩訶薩離此惡見，疾得阿耨多羅三藐三菩提；得菩提已，破建立常、誹謗斷見，令於正法不生毀謗。」",
    "T16n0672_002:0598b12_2": "佛受其請即說頌言：「身資財所住，　　皆唯心影像。",
    "T16n0672_002:0598b14_0": "　凡愚不能了，　　起建立誹謗；　所起但是心，　　離心不可得。」",
    "T16n0672_002:0598b16_0": "爾時世尊欲重說此義，告大慧言：「有四種無有有建立。",
    "T16n0672_002:0598b17_1": "何者為四？",
    "T16n0672_002:0598b17_2": "所謂：無有相建立相，無有見建立見，無有因建立因，無有性建立性，是為四。",
    "T16n0672_002:0598b19_3": "大慧！",
    "T16n0672_002:0598b19_4": "誹謗者，謂於諸惡見所建立法求不可得，不善觀察遂生誹謗，此是建立誹謗相。",
    "T16n0672_002:0598b21_5": "大慧！",
    "T16n0672_002:0598b21_6": "云何無有相建立相？",
    "T16n0672_002:0598b22_7": "謂於蘊、界、處自相共相本無所有，而生計著，此如是、此不異，而此分別從無始種種惡習所生，是名無有相建立相。",
    "T16n0672_002:0598b24_8": "云何無有見建立見？",
    "T16n0672_002:0598b25_9": "謂於蘊、界、處建立我人眾生等見，是名無有見建立見。",
    "T16n0672_002:0598b26_10": "云何無有因建立因？",
    "T16n0672_002:0598b27_0": "謂初識前無因不生，其初識本無，後眼色明念等為因如幻生，生已有、有還滅，是名無有因建立因。",
    "T16n0672_002:0598b29_1": "云何無有性建立性？",
    "T16n0672_002:0598b29_2": "謂於虛空涅槃非數滅無作性，執著建立。",
    "T16n0672_002:0598c01_3": "大慧！",
    "T16n0672_002:0598c01_4": "此離性非性，一切諸法離於有無，猶如毛輪、兔馬等角，是名無有性建立性。",
    "T16n0672_002:0598c03_5": "大慧！",
    "T16n0672_002:0598c03_6": "建立誹謗，皆是凡愚不了唯心而生分別，非諸聖者，是故汝等當勤觀察遠離此見。",
    "T16n0672_002:0598c05_7": "「大慧！",
    "T16n0672_002:0598c05_8": "菩薩摩訶薩善知心、意、意識、五法、自性、二無我相已，為眾生故作種種身，如依緣起起妄計性，亦如摩尼隨心現色，普入佛會聽聞佛說，諸法如幻、如夢如影、如鏡中像、如水中月，遠離生滅及以斷常，不住聲聞辟支佛道，聞已成就無量百千億那由他三昧，得此三昧已，遍遊一切諸佛國土，供養諸佛生諸天上，顯揚三寶示現佛身，為諸聲聞菩薩大眾，說外境界皆唯是心，悉令遠離有無等執。」",
    "T16n0672_002:0598c15_9": "爾時世尊即說頌言：「佛子能觀見，　　世間唯是心。",
    "T16n0672_002:0598c17_0": "　示現種種身，　　所作無障礙；　神通力自在，　　一切皆成就。」",
    "T16n0672_002:0598c19_0": "爾時大慧菩薩摩訶薩復請佛言：「願為我說一切法空、無生、無二、無自性相。",
    "T16n0672_002:0598c20_1": "我及諸菩薩悟此相故，離有無分別，疾得阿耨多羅三藐三菩提。」",
    "T16n0672_002:0598c22_2": "佛言：「諦聽！",
    "T16n0672_002:0598c22_3": "當為汝說。",
    "T16n0672_002:0598c22_4": "大慧！",
    "T16n0672_002:0598c22_5": "空者即是妄計性句義。",
    "T16n0672_002:0598c23_6": "大慧！",
    "T16n0672_002:0598c23_7": "為執著妄計自性故，說空、無生、無二、無自性。",
    "T16n0672_002:0598c24_8": "大慧！",
    "T16n0672_002:0598c24_9": "略說空性有七種。",
    "T16n0672_002:0598c25_10": "謂：相空、自性空、無行空、行空、一切法不可說空、第一義聖智大空、彼彼空。",
    "T16n0672_002:0598c27_0": "云何相空？",
    "T16n0672_002:0598c27_1": "謂一切法自相共相空，展轉積聚互相待故，分析推求無所有故，自他及共皆不生故，自共相無生亦無住，是故名一切法自相空。",
    "T16n0672_002:0599a01_2": "云何自性空？",
    "T16n0672_002:0599a01_3": "謂一切法自性不生，是名自性空。",
    "T16n0672_002:0599a02_4": "云何無行空？",
    "T16n0672_002:0599a02_5": "所謂諸蘊本來涅槃無有諸行，是名無行空。",
    "T16n0672_002:0599a03_6": "云何行空？",
    "T16n0672_002:0599a03_7": "所謂諸蘊由業及因和合而起，離我我所，是名行空。",
    "T16n0672_002:0599a05_8": "云何一切法不可說空？",
    "T16n0672_002:0599a05_9": "謂一切法妄計自性無可言說，是名不可說空。",
    "T16n0672_002:0599a06_10": "云何第一義聖智大空？",
    "T16n0672_002:0599a07_11": "謂得自證聖智時，一切諸見過習悉離，是名第一義聖智大空。",
    "T16n0672_002:0599a08_12": "云何彼彼空？",
    "T16n0672_002:0599a09_0": "謂於此無彼，是名彼彼空，譬如鹿子母堂無象馬牛羊等，我說彼堂空，非無比丘眾。",
    "T16n0672_002:0599a11_1": "大慧！",
    "T16n0672_002:0599a11_2": "非謂堂無堂自性，非謂比丘無比丘自性，非謂餘處無象馬牛羊。",
    "T16n0672_002:0599a12_3": "大慧！",
    "T16n0672_002:0599a12_4": "一切諸法自共相，彼彼求不可得，是故說名彼彼空。",
    "T16n0672_002:0599a14_5": "是名七種空。",
    "T16n0672_002:0599a14_6": "大慧！",
    "T16n0672_002:0599a14_7": "此彼彼空，空中最麁，汝應遠離。",
    "T16n0672_002:0599a16_0": "「復次，大慧！",
    "T16n0672_002:0599a16_1": "無生者，自體不生而非不生，除住三昧，是名無生。",
    "T16n0672_002:0599a17_2": "大慧！",
    "T16n0672_002:0599a17_3": "無自性者，以無生故密意而說。",
    "T16n0672_002:0599a18_4": "大慧！",
    "T16n0672_002:0599a18_5": "一切法無自性，以剎那不住故，見後變異故，是名無自性。",
    "T16n0672_002:0599a19_6": "云何無二相？",
    "T16n0672_002:0599a20_7": "大慧！",
    "T16n0672_002:0599a20_8": "如光影如長短如黑白，皆相待立，獨則不成。",
    "T16n0672_002:0599a21_9": "大慧！",
    "T16n0672_002:0599a21_10": "非於生死外有涅槃，非於涅槃外有生死，生死涅槃無相違相。",
    "T16n0672_002:0599a23_0": "如生死涅槃，一切法亦如是，是名無二相。",
    "T16n0672_002:0599a24_0": "大慧！",
    "T16n0672_002:0599a24_1": "空、無生、無二、無自性相，汝當勤學。」",
    "T16n0672_002:0599a24_2": "爾時世尊重說頌言：「我常說空法，　　遠離於斷常；　生死如幻夢，　　而業亦不壞。",
    "T16n0672_002:0599a28_0": "　虛空及涅槃，　　滅二亦如是；　愚夫妄分別，　　諸聖離有無。」",
    "T16n0672_002:0599b01_0": "爾時世尊復告大慧菩薩摩訶薩言：「大慧！",
    "T16n0672_002:0599b01_1": "此空、無生、無自性、無二相，悉入一切諸佛所說修多羅中，佛所說經皆有是義。",
    "T16n0672_002:0599b03_2": "大慧！",
    "T16n0672_002:0599b03_3": "諸修多羅隨順一切眾生心說，而非真實在於言中，譬如陽焰誑惑諸獸令生水想而實無水，眾經所說亦復如是。",
    "T16n0672_002:0599b06_4": "隨諸愚夫自所分別令生歡喜，非皆顯示聖智證處真實之法。",
    "T16n0672_002:0599b08_5": "大慧！",
    "T16n0672_002:0599b08_6": "應隨順義莫著言說。」",
    "T16n0672_002:0599b08_7": "爾時大慧菩薩摩訶薩白佛言：「世尊！",
    "T16n0672_002:0599b09_8": "修多羅中說如來藏本性清淨，常恒不斷無有變易，具三十二相，在於一切眾生身中，為蘊、界、處垢衣所纏，貪、恚、癡等妄分別垢之所污染，如無價寶在垢衣中。",
    "T16n0672_002:0599b13_9": "外道說我是常作者，離於求那自在無滅。",
    "T16n0672_002:0599b14_10": "世尊所說如來藏義，豈不同於外道我耶？」",
    "T16n0672_002:0599b15_11": "佛言：「大慧！",
    "T16n0672_002:0599b15_12": "我說如來藏，不同外道所說之我。",
    "T16n0672_002:0599b16_13": "大慧！",
    "T16n0672_002:0599b16_14": "如來、應、正等覺，以性空、實際、涅槃、不生、無相無願等諸句義，說如來藏，為令愚夫離無我怖，說無分別無影像處如來藏門，未來現在諸菩薩摩訶薩，不應於此執著於我。",
    "T16n0672_002:0599b20_15": "大慧！",
    "T16n0672_002:0599b20_16": "譬如陶師於泥聚中，以人功水杖輪繩方便作種種器；如來亦爾，於遠離一切分別相無我法中，以種種智慧方便善巧，或說如來藏，或說為無我，種種名字各各差別。",
    "T16n0672_002:0599b24_17": "大慧！",
    "T16n0672_002:0599b24_18": "我說如來藏，為攝著我諸外道眾，令離妄見入三解脫，速得證於阿耨多羅三藐三菩提，是故諸佛說如來藏，不同外道所說之我。",
    "T16n0672_002:0599b27_19": "若欲離於外道見者，應知無我如來藏義。」",
    "T16n0672_002:0599b28_20": "爾時世尊即說頌曰：「士夫相續蘊，　　眾緣及微塵，　勝自在作者，　　此但心分別。」",
    "T16n0672_002:0599c03_0": "爾時大慧菩薩普觀未來一切眾生，復請佛言：「願為我說具修行法，如諸菩薩摩訶薩成大修行。」",
    "T16n0672_002:0599c05_1": "佛言：「大慧！",
    "T16n0672_002:0599c05_2": "菩薩摩訶薩具四種法成大修行。",
    "T16n0672_002:0599c06_3": "何者為四？",
    "T16n0672_002:0599c06_4": "謂：觀察自心所現故，遠離生住滅見故，善知外法無性故，專求自證聖智故。",
    "T16n0672_002:0599c08_5": "若諸菩薩成此四法，則得名為大修行者。",
    "T16n0672_002:0599c09_6": "大慧！",
    "T16n0672_002:0599c09_7": "云何觀察自心所現？",
    "T16n0672_002:0599c10_8": "謂觀三界唯是自心，離我我所，無動作無來去，無始執著過習所熏，三界種種色行名言繫縛身資所住分別隨入之所顯現，菩薩摩訶薩如是觀察自心所現。",
    "T16n0672_002:0599c13_9": "大慧！",
    "T16n0672_002:0599c14_0": "云何得離生住滅見？",
    "T16n0672_002:0599c14_1": "所謂觀一切法如幻夢生，自他及俱皆不生故，隨自心量之所現故，見外物無有故，見諸識不起故，及眾緣無積故，分別因緣起三界故。",
    "T16n0672_002:0599c17_2": "如是觀時，若內若外一切諸法皆不可得，知無體實遠離生見，證如幻性，即時逮得無生法忍，住第八地，了心、意、意識、五法、自性、二無我境，轉所依止獲意生身。」",
    "T16n0672_002:0599c21_3": "大慧言：「世尊！",
    "T16n0672_002:0599c21_4": "以何因緣名意生身？」",
    "T16n0672_002:0599c22_5": "佛言：「大慧！",
    "T16n0672_002:0599c22_6": "意生身者，譬如意去速疾無礙，名意生身。",
    "T16n0672_002:0599c23_7": "大慧！",
    "T16n0672_002:0599c23_8": "譬如心意於無量百千由旬之外，憶先所見種種諸物，念念相續疾詣於彼，非是其身及山河石壁所能為礙。",
    "T16n0672_002:0599c26_9": "意生身者亦復如是，如幻三昧力通自在諸相莊嚴，憶本成就眾生願故，猶如意去生於一切諸聖眾中，是名菩薩摩訶薩得遠離於生住滅見。",
    "T16n0672_002:0599c29_10": "大慧！",
    "T16n0672_002:0599c29_11": "云何觀察外法無性？",
    "T16n0672_002:0600a01_12": "謂觀察一切法，如陽焰、如夢境、如毛輪，無始戲論種種執著，虛妄惡習為其因故，如是觀察一切法時，即是專求自證聖智。",
    "T16n0672_002:0600a04_13": "大慧！",
    "T16n0672_002:0600a04_14": "是名菩薩具四種法成大修行，汝應如是勤加修學。」",
    "T16n0672_002:0600a06_0": "爾時大慧菩薩摩訶薩復請佛言：「願說一切法因緣相，令我及諸菩薩摩訶薩了達其義，離有無見，不妄執諸法漸生頓生。」",
    "T16n0672_002:0600a08_1": "佛言：「大慧！",
    "T16n0672_002:0600a09_2": "一切法因緣生有二種，謂：內及外。",
    "T16n0672_002:0600a09_3": "外者，謂以泥團、水、杖輪、繩、人功等緣和合成瓶；如泥瓶，縷疊草席、種牙酪蘇，悉亦如是，名外緣前後轉生。",
    "T16n0672_002:0600a12_4": "內者，謂無明愛業等生蘊、界、處法，是為內緣起，此但愚夫之所分別。",
    "T16n0672_002:0600a13_5": "「大慧！",
    "T16n0672_002:0600a14_0": "因有六種，謂：當有因，相屬因，相因，能作因，顯了因，觀待因。",
    "T16n0672_002:0600a15_1": "大慧！",
    "T16n0672_002:0600a15_2": "當有因者，謂內外法作因生果。",
    "T16n0672_002:0600a16_3": "相屬因者，謂內外法作緣，生果蘊種子等。",
    "T16n0672_002:0600a17_4": "相因者，作無間相，生相續果。",
    "T16n0672_002:0600a18_0": "能作因者，謂作增上而生於果，如轉輪王。",
    "T16n0672_002:0600a19_0": "顯了因者，謂分別生能顯境相，如燈照物。",
    "T16n0672_002:0600a20_0": "觀待因者，謂滅時相續斷，無妄想生。",
    "T16n0672_002:0600a20_1": "大慧！",
    "T16n0672_002:0600a20_2": "此是愚夫自所分別，非漸次生亦非頓生。",
    "T16n0672_002:0600a21_3": "何以故？",
    "T16n0672_002:0600a22_4": "大慧！",
    "T16n0672_002:0600a22_5": "若頓生者，則作與所作無有差別，求其因相不可得故。",
    "T16n0672_002:0600a23_6": "若漸生者，求其體相亦不可得，如未生子云何名父？",
    "T16n0672_002:0600a24_7": "諸計度人言以因緣、所緣緣、無間緣、增上緣等，所生能生互相繫屬次第生者，理不得成，皆是妄情執著相故。",
    "T16n0672_002:0600a27_8": "大慧！",
    "T16n0672_002:0600a27_9": "漸次與頓皆悉不生，但有心現身資等故，外自共相皆無性故，惟除識起自分別見。",
    "T16n0672_002:0600a29_10": "大慧！",
    "T16n0672_002:0600a29_11": "是故應離因緣所作和合相中漸頓生見。」",
    "T16n0672_002:0600b01_12": "爾時世尊重說頌言：「一切法無生，　　亦復無有滅。",
    "T16n0672_002:0600b04_0": "　於彼諸緣中，　　分別生滅相；　非遮諸緣會，　　如是滅復生。",
    "T16n0672_002:0600b06_0": "　但止於凡愚，　　妄情之所著；　緣中法有無，　　是悉無有生。",
    "T16n0672_002:0600b08_0": "　習氣迷轉心，　　從是三有現；　本來無有生，　　亦復無有滅。",
    "T16n0672_002:0600b10_0": "　觀一切有為，　　譬如虛空花；　離能取所取，　　一切迷惑見。",
    "T16n0672_002:0600b12_0": "　無能生所生，　　亦復無因緣；　但隨世俗故，　　而說有生滅。」",
    "T16n0672_002:0600b14_0": "大乘入楞伽經卷第二"
}