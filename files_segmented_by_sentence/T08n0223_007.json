{
    "T08n0223_007:0266c02_0": "摩訶般若波羅蜜經卷第七",
    "T08n0223_007:0266c04_0": "後秦龜茲國三藏鳩摩羅什譯",
    "T08n0223_007:0266c05_0": "◎會宗品第二十四",
    "T08n0223_007:0266c06_0": "爾時慧命富樓那彌多羅尼子白佛言：「世尊！",
    "T08n0223_007:0266c07_0": "佛使須菩提為諸菩薩摩訶薩說般若波羅蜜，今乃說摩訶衍為？」",
    "T08n0223_007:0266c08_1": "須菩提白佛言：「世尊！",
    "T08n0223_007:0266c09_0": "我說摩訶衍，將無離般若波羅蜜耶？」",
    "T08n0223_007:0266c09_1": "佛言：「不也，須菩提！",
    "T08n0223_007:0266c10_2": "汝說摩訶衍，隨般若波羅蜜不離。",
    "T08n0223_007:0266c11_3": "何以故？",
    "T08n0223_007:0266c11_4": "一切所有善法、助道法，若聲聞法、若辟支佛法、若菩薩法、若佛法，是一切法皆攝入般若波羅蜜中。」",
    "T08n0223_007:0266c13_5": "須菩提白佛言：「世尊！",
    "T08n0223_007:0266c14_6": "何等諸善法、助道法、聲聞法、辟支佛法、菩薩法、佛法，皆攝入般若波羅蜜中？」",
    "T08n0223_007:0266c15_7": "佛告須菩提：「所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，四念處、四正懃、四如意足、五根、五力、七覺分、八聖道分，空、無相、無作解脫門，佛十力、四無所畏、四無閡智、大慈大悲、十八不共法，無錯謬相常捨行。",
    "T08n0223_007:0266c21_8": "須菩提！",
    "T08n0223_007:0266c21_9": "是諸餘善法、助道法，若聲聞法、若辟支佛法、若菩薩法、若佛法，皆攝入般若波羅蜜中。",
    "T08n0223_007:0266c23_10": "須菩提！",
    "T08n0223_007:0266c23_11": "若菩薩摩訶薩摩訶衍，若般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，若色受想行識，眼色眼識、眼觸眼觸因緣生諸受，乃至意法意識、意觸意觸因緣生諸受，地種乃至識種，四念處乃至八聖道分，空、無相、無作解脫門，及諸善法，若有漏若無漏、若有為若無為，若苦諦、集諦、滅諦、道諦，若欲界、若色界、若無色界，若內空乃至無法有法空，諸三昧門、諸陀羅尼門，佛十力乃至十八不共法，若佛法、佛法性、如、實際、不可思議性、涅槃，是一切諸法皆不合不散、無色無形無對無閡無等，一相所謂無相。",
    "T08n0223_007:0267a07_12": "須菩提！",
    "T08n0223_007:0267a07_13": "以是因緣故，汝所說摩訶衍隨順般若波羅蜜。",
    "T08n0223_007:0267a08_14": "何以故？",
    "T08n0223_007:0267a08_15": "須菩提！",
    "T08n0223_007:0267a08_16": "摩訶衍不異般若波羅蜜，般若波羅蜜不異摩訶衍，般若波羅蜜、摩訶衍無二無別。",
    "T08n0223_007:0267a11_0": "檀那波羅蜜不異摩訶衍，摩訶衍不異檀那波羅蜜，檀那波羅蜜、摩訶衍無二無別。",
    "T08n0223_007:0267a13_1": "乃至禪那波羅蜜亦如是。",
    "T08n0223_007:0267a13_2": "須菩提！",
    "T08n0223_007:0267a13_3": "四念處不異摩訶衍，摩訶衍不異四念處，四念處、摩訶衍無二無別。",
    "T08n0223_007:0267a15_4": "乃至十八不共法不異摩訶衍，摩訶衍不異十八不共法，十八不共法、摩訶衍無二無別。",
    "T08n0223_007:0267a17_5": "以是因緣故，須菩提！",
    "T08n0223_007:0267a18_6": "汝說摩訶衍即是說般若波羅蜜。」",
    "T08n0223_007:0267a18_7": "◎摩訶般若波羅蜜經十無品第二十五慧命須菩提白佛言：「世尊！",
    "T08n0223_007:0267a20_8": "菩薩摩訶薩前際不可得，後際不可得，中際不可得，色無邊故，當知菩薩摩訶薩亦無邊。",
    "T08n0223_007:0267a22_9": "受想行識無邊故，當知菩薩摩訶薩亦無邊。",
    "T08n0223_007:0267a23_10": "色是菩薩摩訶薩，是亦不可得。",
    "T08n0223_007:0267a24_11": "受想行識是菩薩摩訶薩，是亦不可得。",
    "T08n0223_007:0267a25_12": "如是，世尊！",
    "T08n0223_007:0267a25_13": "於一切種、一切處求菩薩不可得。",
    "T08n0223_007:0267a26_14": "世尊！",
    "T08n0223_007:0267a26_15": "我當教何等菩薩摩訶薩般若波羅蜜？",
    "T08n0223_007:0267a27_16": "世尊！",
    "T08n0223_007:0267a27_17": "菩薩摩訶薩但有名字。",
    "T08n0223_007:0267a28_18": "如說我名字，我畢竟不生。",
    "T08n0223_007:0267a28_19": "如我諸法亦如是無自性。",
    "T08n0223_007:0267a29_20": "何等色畢竟不生？",
    "T08n0223_007:0267b01_0": "何等受想行識畢竟不生？",
    "T08n0223_007:0267b01_1": "世尊！",
    "T08n0223_007:0267b01_2": "是畢竟不生不名為色，是畢竟不生不名為受想行識。",
    "T08n0223_007:0267b03_0": "世尊！",
    "T08n0223_007:0267b03_1": "若畢竟不生法，當教是般若波羅蜜耶？",
    "T08n0223_007:0267b04_2": "離畢竟不生亦無菩薩行阿耨多羅三藐三菩提。",
    "T08n0223_007:0267b05_3": "若菩薩聞作是說，心不沒不悔不驚不怖不畏，當知是菩薩摩訶薩能行般若波羅蜜。」",
    "T08n0223_007:0267b07_4": "舍利弗問須菩提：「何因緣故，言菩薩摩訶薩前際不可得，後際不可得，中際不可得？",
    "T08n0223_007:0267b09_5": "須菩提！",
    "T08n0223_007:0267b09_6": "何因緣故，言色無邊故，當知菩薩亦無邊。",
    "T08n0223_007:0267b10_7": "受想行識無邊故，當知菩薩亦無邊。",
    "T08n0223_007:0267b11_8": "須菩提！",
    "T08n0223_007:0267b11_9": "何因緣故，言色是菩薩，是亦不可得，受想行識是菩薩，是亦不可得？",
    "T08n0223_007:0267b13_10": "須菩提！",
    "T08n0223_007:0267b13_11": "何因緣故，言於一切種、一切處菩薩不可得，當教何等菩薩般若波羅蜜？",
    "T08n0223_007:0267b15_12": "須菩提！",
    "T08n0223_007:0267b15_13": "何因緣故，言菩薩摩訶薩但有名字？",
    "T08n0223_007:0267b16_14": "須菩提！",
    "T08n0223_007:0267b16_15": "何因緣故，言如說我名字，我畢竟不生？",
    "T08n0223_007:0267b17_16": "如我諸法亦如是無自性。",
    "T08n0223_007:0267b17_17": "何等色畢竟不生？",
    "T08n0223_007:0267b18_18": "何等受想行識畢竟不生？",
    "T08n0223_007:0267b18_19": "須菩提！",
    "T08n0223_007:0267b19_20": "何因緣故，言畢竟不生不名為色，畢竟不生不名為受想行識？",
    "T08n0223_007:0267b20_21": "須菩提！",
    "T08n0223_007:0267b20_22": "何因緣故，言若畢竟不生法，當教是般若波羅蜜耶？",
    "T08n0223_007:0267b22_23": "須菩提！",
    "T08n0223_007:0267b22_24": "何因緣故，言離畢竟不生亦無菩薩行阿耨多羅三藐三菩提？",
    "T08n0223_007:0267b23_25": "須菩提！",
    "T08n0223_007:0267b23_26": "何因緣故，言若菩薩聞作是說，心不沒不悔不驚不怖不畏，若能如是行，是名菩薩摩訶薩行般若波羅蜜？」",
    "T08n0223_007:0267b26_27": "爾時須菩提報舍利弗言：「眾生無所有故，菩薩前際不可得。",
    "T08n0223_007:0267b27_28": "眾生空故，菩薩前際不可得。",
    "T08n0223_007:0267b28_29": "眾生離故，菩薩前際不可得。",
    "T08n0223_007:0267b29_30": "舍利弗！",
    "T08n0223_007:0267b29_31": "色無有故，菩薩前際不可得；受想行識無有故，菩薩前際不可得。",
    "T08n0223_007:0267c01_32": "色空故，菩薩前際不可得；受想行識空故，菩薩前際不可得。",
    "T08n0223_007:0267c03_33": "色離故，菩薩前際不可得；受想行識離故，菩薩前際不可得。",
    "T08n0223_007:0267c04_34": "舍利弗！",
    "T08n0223_007:0267c04_35": "色性無故，菩薩前際不可得；受想行識性無故，菩薩前際不可得。",
    "T08n0223_007:0267c06_36": "舍利弗！",
    "T08n0223_007:0267c06_37": "檀那波羅蜜無有故，菩薩前際不可得；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無有故，菩薩前際不可得。",
    "T08n0223_007:0267c09_38": "何以故？",
    "T08n0223_007:0267c09_39": "舍利弗！",
    "T08n0223_007:0267c09_40": "空中前際不可得，後際不可得，中際不可得。",
    "T08n0223_007:0267c11_0": "空不異菩薩，菩薩不異前際。",
    "T08n0223_007:0267c11_1": "舍利弗！",
    "T08n0223_007:0267c11_2": "空、菩薩、前際是諸法無二無別。",
    "T08n0223_007:0267c12_3": "以是因緣故，舍利弗！",
    "T08n0223_007:0267c13_4": "菩薩前際不可得。",
    "T08n0223_007:0267c13_5": "舍利弗！",
    "T08n0223_007:0267c13_6": "檀那波羅蜜空故，檀那波羅蜜離故，檀那波羅蜜性無故，菩薩前際不可得；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜空故，般若波羅蜜離故，般若波羅蜜性無故，菩薩前際不可得。",
    "T08n0223_007:0267c18_7": "何以故？",
    "T08n0223_007:0267c18_8": "舍利弗！",
    "T08n0223_007:0267c18_9": "空中前際不可得，後際不可得，中際不可得。",
    "T08n0223_007:0267c20_0": "空不異菩薩亦不異前際。",
    "T08n0223_007:0267c20_1": "舍利弗！",
    "T08n0223_007:0267c20_2": "空、菩薩、前際無二無別。",
    "T08n0223_007:0267c21_3": "以是因緣故，舍利弗！",
    "T08n0223_007:0267c22_4": "菩薩、前際不可得。",
    "T08n0223_007:0267c22_5": "「復次，舍利弗！",
    "T08n0223_007:0267c22_6": "內空無所有故，菩薩前際不可得，乃至無法有法空無所有故，菩薩前際不可得；內空空故，內空離故，內空性無故，乃至無法有法空空故、離故、性無故，菩薩前際不可得。",
    "T08n0223_007:0267c27_0": "餘如上說。",
    "T08n0223_007:0267c27_1": "「復次，舍利弗！",
    "T08n0223_007:0267c27_2": "四念處無所有故，菩薩前際不可得；四念處空故、離故、性無故，菩薩前際不可得。",
    "T08n0223_007:0267c29_3": "乃至十八不共法無所有故，菩薩前際不可得；十八不共法空故、離故、性無故，菩薩前際不可得。",
    "T08n0223_007:0268a01_4": "餘如上說。",
    "T08n0223_007:0268a02_5": "以是因緣故，舍利弗！",
    "T08n0223_007:0268a02_6": "菩薩前際不可得。",
    "T08n0223_007:0268a03_7": "◎「復次，舍利弗！",
    "T08n0223_007:0268a03_8": "一切三昧門、一切陀羅尼門無有故，菩薩前際不可得；三昧門、陀羅尼門空故、離故、性無故，菩薩前際不可得。",
    "T08n0223_007:0268a06_9": "餘如上說。",
    "T08n0223_007:0268a06_10": "「復次，舍利弗！",
    "T08n0223_007:0268a06_11": "法性無有故，菩薩前際不可得；法性空故、離故、性無故，菩薩前際不可得。",
    "T08n0223_007:0268a08_12": "餘如上說。",
    "T08n0223_007:0268a08_13": "「復次，舍利弗！",
    "T08n0223_007:0268a09_0": "如無有故、空故、離故、性無故，實際無有故、空故、離故、性無故，不可思議性無有故、空故、離故、性無故，菩薩前際不可得。",
    "T08n0223_007:0268a11_1": "餘如上說。",
    "T08n0223_007:0268a11_2": "「復次，舍利弗！",
    "T08n0223_007:0268a12_3": "聲聞無有故，菩薩前際不可得；聲聞空故、離故、性無故，菩薩前際不可得。",
    "T08n0223_007:0268a13_4": "辟支佛無有故、空故、離故、性無故，菩薩前際不可得。",
    "T08n0223_007:0268a15_5": "佛無有故、空故、離故、性無故，菩薩前際不可得。",
    "T08n0223_007:0268a16_6": "阿耨多羅三藐三菩提無有故乃至性無故，菩薩前際不可得。",
    "T08n0223_007:0268a17_7": "復次，一切種智無有故乃至性無故，菩薩前際不可得。",
    "T08n0223_007:0268a18_8": "何以故？",
    "T08n0223_007:0268a19_0": "舍利弗！",
    "T08n0223_007:0268a19_1": "空，前際不可得，後際不可得，中際不可得，菩薩不可得。",
    "T08n0223_007:0268a20_2": "舍利弗！",
    "T08n0223_007:0268a20_3": "空不異菩薩亦不異前際。",
    "T08n0223_007:0268a21_4": "空、菩薩、前際，是諸法無二無別。",
    "T08n0223_007:0268a22_5": "以是因緣故，舍利弗！",
    "T08n0223_007:0268a22_6": "菩薩前際不可得，後際、中際亦如是。",
    "T08n0223_007:0268a23_7": "「如舍利弗言，色無邊故，當知菩薩亦無邊，受想行識無邊故，當知菩薩亦無邊。",
    "T08n0223_007:0268a25_8": "舍利弗！",
    "T08n0223_007:0268a25_9": "色如虛空，受想行識如虛空。",
    "T08n0223_007:0268a26_10": "何以故？",
    "T08n0223_007:0268a26_11": "舍利弗！",
    "T08n0223_007:0268a26_12": "如虛空，邊不可得、中不可得。",
    "T08n0223_007:0268a27_13": "無邊無中故，但說名虛空。",
    "T08n0223_007:0268a28_0": "如是，舍利弗！",
    "T08n0223_007:0268a28_1": "色，邊不可得、中不可得，是色空故，空中亦無邊亦無中。",
    "T08n0223_007:0268a29_2": "受想行識，邊不可得、中不可得，識空故，空中亦無邊亦無中。",
    "T08n0223_007:0268b02_3": "以是因緣故，舍利弗！",
    "T08n0223_007:0268b02_4": "色無邊故，當知菩薩亦無邊；受想行識無邊故，當知菩薩亦無邊。",
    "T08n0223_007:0268b04_5": "乃至十八不共法亦如是。",
    "T08n0223_007:0268b04_6": "「如舍利弗言，色是菩薩，是亦不可得；受想行識是菩薩，是亦不可得。",
    "T08n0223_007:0268b06_7": "舍利弗！",
    "T08n0223_007:0268b06_8": "色色相空，受想行識識相空。",
    "T08n0223_007:0268b07_9": "檀那波羅蜜檀那波羅蜜相空，乃至般若波羅蜜亦如是。",
    "T08n0223_007:0268b08_10": "內空內空相空，乃至無法有法空無法有法空相空。",
    "T08n0223_007:0268b09_11": "四念處四念處相空，乃至十八不共法十八不共法相空。",
    "T08n0223_007:0268b10_12": "如、法性、實際、不可思議性不可思議性相空。",
    "T08n0223_007:0268b11_13": "三昧門三昧門相空，陀羅尼門陀羅尼門相空，一切智一切智相空，道智道智相空，一切種智一切種智相空。",
    "T08n0223_007:0268b14_14": "聲聞乘聲聞乘相空，辟支佛乘辟支佛乘相空，佛乘佛乘相空。",
    "T08n0223_007:0268b15_15": "聲聞人聲聞人相空，辟支佛人辟支佛人相空，佛佛相空。",
    "T08n0223_007:0268b17_16": "空中色不可得，受想行識不可得。",
    "T08n0223_007:0268b18_17": "以是因緣故，舍利弗！",
    "T08n0223_007:0268b18_18": "色是菩薩，是亦不可得；受想行識是菩薩，是亦不可得。",
    "T08n0223_007:0268b20_0": "「如舍利弗言，何因緣故，於一切種、一切處菩薩不可得，當教何等菩薩般若波羅蜜？",
    "T08n0223_007:0268b22_0": "舍利弗！",
    "T08n0223_007:0268b22_1": "色色中不可得，色受中不可得；受受中不可得，受色中不可得，受想中不可得；想想中不可得，想色受中不可得，想行中不可得；行行中不可得，行色受想中不可得，行識中不可得；識識中不可得，識色受想行中不可得。",
    "T08n0223_007:0268b27_2": "舍利弗！",
    "T08n0223_007:0268b27_3": "眼眼中不可得，眼耳中不可得；耳耳中不可得，耳眼中不可得，耳鼻中不可得；鼻鼻中不可得，鼻眼耳中不可得，鼻舌中不可得；舌舌中不可得，舌眼耳鼻中不可得，舌身中不可得；身身中不可得，身眼耳鼻舌中不可得，身意中不可得；意意中不可得，意眼耳鼻舌身中不可得。",
    "T08n0223_007:0268c05_4": "六入、六識、六觸，六觸因緣生受亦如是。",
    "T08n0223_007:0268c06_5": "檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，性法乃至辟支佛法，初地乃至十地，一切智、道種智、一切種智亦如是。",
    "T08n0223_007:0268c10_6": "須陀洹乃至阿羅漢、辟支佛、菩薩、佛亦如是。",
    "T08n0223_007:0268c11_7": "菩薩菩薩中不可得，菩薩般若波羅蜜中不可得；般若波羅蜜般若波羅蜜中不可得，般若波羅蜜菩薩中不可得，般若波羅蜜中教化無所有不可得；教化中教化無所有不可得，教化中菩薩及般若波羅蜜無所有不可得。",
    "T08n0223_007:0268c16_8": "舍利弗！",
    "T08n0223_007:0268c16_9": "如是一切法無所有不可得。",
    "T08n0223_007:0268c17_10": "以是因緣故，於一切種、一切處菩薩不可得，當教何等菩薩般若波羅蜜？",
    "T08n0223_007:0268c19_11": "「如舍利弗言，何因緣故，說菩薩摩訶薩但有假名？",
    "T08n0223_007:0268c20_12": "舍利弗！",
    "T08n0223_007:0268c20_13": "色是假名，受想行識是假名。",
    "T08n0223_007:0268c21_14": "色名非色，受想行識名非識。",
    "T08n0223_007:0268c22_15": "何以故？",
    "T08n0223_007:0268c22_16": "名名相空，若空則非菩薩。",
    "T08n0223_007:0268c22_17": "以是因緣故，舍利弗！",
    "T08n0223_007:0268c23_18": "菩薩但有假名。",
    "T08n0223_007:0268c23_19": "復次，舍利弗！",
    "T08n0223_007:0268c24_20": "檀那波羅蜜但有名字，名字中非有檀那波羅蜜，檀那波羅蜜中非有名字。",
    "T08n0223_007:0268c25_21": "以是因緣故，菩薩但有假名。",
    "T08n0223_007:0268c26_22": "尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜但有名字，名字中無有般若波羅蜜，般若波羅蜜中無有名字。",
    "T08n0223_007:0268c29_23": "以是因緣故，菩薩但有假名。",
    "T08n0223_007:0269a01_24": "舍利弗！",
    "T08n0223_007:0269a01_25": "內空但有名字，乃至無法有法空但有名字。",
    "T08n0223_007:0269a02_26": "名字中無內空，內空中無名字。",
    "T08n0223_007:0269a03_27": "何以故？",
    "T08n0223_007:0269a03_28": "名字、內空俱不可得。",
    "T08n0223_007:0269a03_29": "乃至無法有法空亦如是。",
    "T08n0223_007:0269a04_30": "以是因緣故，舍利弗！",
    "T08n0223_007:0269a05_0": "菩薩但有假名。",
    "T08n0223_007:0269a05_1": "舍利弗！",
    "T08n0223_007:0269a05_2": "四念處但有名字，乃至十八不共法但有名字。",
    "T08n0223_007:0269a06_3": "一切三昧門、一切陀羅尼門，乃至一切種智亦如是。",
    "T08n0223_007:0269a07_4": "以是因緣故，舍利弗！",
    "T08n0223_007:0269a08_5": "我說菩薩但有假名。",
    "T08n0223_007:0269a08_6": "「如舍利弗言，何因緣故，說我名字畢竟不生？",
    "T08n0223_007:0269a09_7": "舍利弗！",
    "T08n0223_007:0269a10_8": "我畢竟不可得，云何當有生？",
    "T08n0223_007:0269a10_9": "乃至知者、見者畢竟不可得，云何當有生？",
    "T08n0223_007:0269a11_10": "舍利弗！",
    "T08n0223_007:0269a12_0": "色畢竟不可得，云何當有生？",
    "T08n0223_007:0269a12_1": "受想行識畢竟不可得，云何當有生？",
    "T08n0223_007:0269a13_2": "眼畢竟不可得，乃至意觸因緣生受畢竟不可得，云何當有生？",
    "T08n0223_007:0269a15_3": "檀那波羅蜜畢竟不可得，乃至般若波羅蜜畢竟不可得，云何當有生！",
    "T08n0223_007:0269a16_4": "內空畢竟不可得，乃至無法有法空畢竟不可得，云何當有生？",
    "T08n0223_007:0269a18_5": "四念處畢竟不可得，乃至十八不共法畢竟不可得，云何當有生？",
    "T08n0223_007:0269a19_6": "諸三昧門、諸陀羅尼門畢竟不可得，云何當有生？",
    "T08n0223_007:0269a21_0": "聲聞乃至佛畢竟不可得，云何當有生？",
    "T08n0223_007:0269a21_1": "以是因緣故，舍利弗！",
    "T08n0223_007:0269a22_2": "我說如我名字，我亦畢竟不生。",
    "T08n0223_007:0269a23_3": "「如舍利弗所言，如我諸法亦如是無自性。",
    "T08n0223_007:0269a24_4": "舍利弗！",
    "T08n0223_007:0269a24_5": "諸法和合生故無自性。",
    "T08n0223_007:0269a24_6": "舍利弗！",
    "T08n0223_007:0269a25_7": "何等和合生無自性？",
    "T08n0223_007:0269a25_8": "舍利弗！",
    "T08n0223_007:0269a25_9": "色和合生無自性，受想行識和合生無自性。",
    "T08n0223_007:0269a26_10": "眼和合生無自性，乃至意和合生無自性。",
    "T08n0223_007:0269a27_11": "色乃至法，眼界乃至法界，地種乃至識種，眼觸乃至意觸，眼觸因緣生受乃至意觸因緣生受，和合生無自性。",
    "T08n0223_007:0269b01_12": "檀那波羅蜜乃至般若波羅蜜，和合生無自性。",
    "T08n0223_007:0269b02_13": "四念處乃至十八不共法，和合生無自性。",
    "T08n0223_007:0269b03_14": "復次，舍利弗！",
    "T08n0223_007:0269b03_15": "一切法無常亦不失。」",
    "T08n0223_007:0269b04_16": "舍利弗問須菩提：「何等法無常亦不失？」",
    "T08n0223_007:0269b05_17": "須菩提言：「色無常亦不失，受想行識無常亦不失。",
    "T08n0223_007:0269b06_18": "何以故？",
    "T08n0223_007:0269b06_19": "法若無常，即是動相、即是空相。",
    "T08n0223_007:0269b07_20": "以是因緣故，舍利弗！",
    "T08n0223_007:0269b07_21": "一切有為法無常亦不失。",
    "T08n0223_007:0269b08_22": "復次，舍利弗！",
    "T08n0223_007:0269b08_23": "若有漏法、若無漏法，若有記法、若無記法。",
    "T08n0223_007:0269b09_24": "何以故？",
    "T08n0223_007:0269b09_25": "若法無常，即是動相、即是空相。",
    "T08n0223_007:0269b10_26": "以是因緣故，舍利弗！",
    "T08n0223_007:0269b11_27": "一切作法無常亦不失。",
    "T08n0223_007:0269b11_28": "復次，舍利弗！",
    "T08n0223_007:0269b11_29": "一切法非常非滅。」",
    "T08n0223_007:0269b12_30": "舍利弗言：「何等法非常非滅？」",
    "T08n0223_007:0269b13_31": "須菩提言：「色非常非滅。",
    "T08n0223_007:0269b13_32": "何以故？",
    "T08n0223_007:0269b13_33": "性自爾。",
    "T08n0223_007:0269b14_34": "受想行識非常非滅。",
    "T08n0223_007:0269b14_35": "何以故？",
    "T08n0223_007:0269b14_36": "性自爾。",
    "T08n0223_007:0269b14_37": "乃至意觸因緣生受非常非滅。",
    "T08n0223_007:0269b15_38": "何以故？",
    "T08n0223_007:0269b15_39": "性自爾。",
    "T08n0223_007:0269b16_40": "以是因緣故，舍利弗！",
    "T08n0223_007:0269b16_41": "諸法和合生無自性。",
    "T08n0223_007:0269b17_42": "「如舍利弗所言，何因緣故，色畢竟不生？",
    "T08n0223_007:0269b18_0": "受想行識畢竟不生？」",
    "T08n0223_007:0269b18_1": "須菩提言：「色非作法，受想行識非作法。",
    "T08n0223_007:0269b19_2": "何以故？",
    "T08n0223_007:0269b19_3": "作者不可得故。",
    "T08n0223_007:0269b20_0": "舍利弗！",
    "T08n0223_007:0269b20_1": "眼非作法。",
    "T08n0223_007:0269b20_2": "何以故？",
    "T08n0223_007:0269b20_3": "作者不可得故。",
    "T08n0223_007:0269b21_0": "乃至意亦如是。",
    "T08n0223_007:0269b21_1": "眼界乃至意觸因緣生受亦如是。",
    "T08n0223_007:0269b22_2": "復次，舍利弗！",
    "T08n0223_007:0269b22_3": "一切諸法皆非起非作。",
    "T08n0223_007:0269b23_0": "何以故？",
    "T08n0223_007:0269b23_1": "作者不可得故。",
    "T08n0223_007:0269b23_2": "以是因緣故，舍利弗！",
    "T08n0223_007:0269b24_3": "色畢竟不生，受想行識畢竟不生。",
    "T08n0223_007:0269b24_4": "「如舍利弗所言，何因緣故，畢竟不生是不名為色，畢竟不生是不名受想行識？」",
    "T08n0223_007:0269b26_5": "須菩提言：「色性空，是空無生無滅無住異。",
    "T08n0223_007:0269b27_6": "受想行識性空，是空無生無滅無住異。",
    "T08n0223_007:0269b28_7": "眼乃至一切有為法性空，是空無生無滅無住異。",
    "T08n0223_007:0269c01_0": "以是因緣故，舍利弗！",
    "T08n0223_007:0269c01_1": "畢竟不生不名色，畢竟不生不名受想行識。",
    "T08n0223_007:0269c02_2": "「如舍利弗所言，何因緣故，畢竟不生法當教是般若波羅蜜耶？」",
    "T08n0223_007:0269c04_3": "須菩提言：「畢竟不生即是般若波羅蜜，般若波羅蜜即是畢竟不生。",
    "T08n0223_007:0269c05_4": "般若波羅蜜、畢竟不生無二無別。",
    "T08n0223_007:0269c06_5": "以是因緣故，舍利弗！",
    "T08n0223_007:0269c07_0": "我說畢竟不生當教是般若波羅蜜耶？",
    "T08n0223_007:0269c07_1": "「如舍利弗所言，何因緣故，離畢竟不生無菩薩行阿耨多羅三藐三菩提？」",
    "T08n0223_007:0269c09_2": "須菩提言：「菩薩摩訶薩行般若波羅蜜時，不見畢竟不生異般若波羅蜜，亦不見畢竟不生異菩薩。",
    "T08n0223_007:0269c12_0": "畢竟不生及菩薩無二無別。",
    "T08n0223_007:0269c12_1": "不見畢竟不生異色。",
    "T08n0223_007:0269c13_2": "何以故？",
    "T08n0223_007:0269c13_3": "是畢竟不生及色無二無別。",
    "T08n0223_007:0269c14_4": "不見畢竟不生異受想行識。",
    "T08n0223_007:0269c14_5": "何以故？",
    "T08n0223_007:0269c14_6": "畢竟不生、受想行識無二無別。",
    "T08n0223_007:0269c15_7": "乃至一切種智亦如是。",
    "T08n0223_007:0269c16_8": "以是因緣故，舍利弗！",
    "T08n0223_007:0269c16_9": "離畢竟不生無菩薩行阿耨多羅三藐三菩提。",
    "T08n0223_007:0269c17_10": "「如舍利弗所言，何因緣故，菩薩聞作是說，心不沒不悔不驚不怖不畏，是名菩薩行般若波羅蜜？」",
    "T08n0223_007:0269c20_11": "須菩提言：「菩薩摩訶薩不見諸法有覺知想，見一切諸法如夢、如響、如幻、如焰、如影、如化。",
    "T08n0223_007:0269c22_12": "舍利弗！",
    "T08n0223_007:0269c22_13": "以是因緣故，菩薩聞作是說，心不沒不悔不驚不怖不畏。」",
    "T08n0223_007:0269c24_0": "須菩提白佛言：「世尊！",
    "T08n0223_007:0269c24_1": "菩薩摩訶薩行般若波羅蜜如是觀諸法，是時菩薩摩訶薩不受色、不示色、不住色、不著色，亦不言是色。",
    "T08n0223_007:0269c27_2": "受想行識亦不受、不示、不住、不著，亦不言是受想行識。",
    "T08n0223_007:0269c28_3": "眼不受、不示、不住、不著、亦不言是眼。",
    "T08n0223_007:0269c29_4": "耳鼻舌身意不受、不示、不住、不著，亦不言是意。",
    "T08n0223_007:0270a01_5": "檀那波羅蜜不受，不示，不住，不著，亦不言是檀那波羅蜜。",
    "T08n0223_007:0270a02_6": "尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不受、不示、不住、不著，亦不言是般若波羅蜜。",
    "T08n0223_007:0270a05_7": "內空不受、不示、不住、不著，亦不言是內空。",
    "T08n0223_007:0270a06_8": "乃至無法有法空亦如是。",
    "T08n0223_007:0270a07_0": "復次，世尊！",
    "T08n0223_007:0270a07_1": "菩薩摩訶薩行般若波羅蜜時，四念處不受、不示、不住、不著，亦不言是四念處。",
    "T08n0223_007:0270a09_2": "乃至十八不共法不受、不示、不住、不著，亦不言是十八不共法。",
    "T08n0223_007:0270a10_3": "一切三昧門、一切陀羅尼門乃至一切種智，不受、不示、不住、不著，亦不言是一切種智。",
    "T08n0223_007:0270a12_4": "復次，世尊！",
    "T08n0223_007:0270a12_5": "菩薩摩訶薩行般若波羅蜜時，不見色乃至不見一切種智。",
    "T08n0223_007:0270a14_6": "何以故？",
    "T08n0223_007:0270a14_7": "色不生是非色，受想行識不生是非識。",
    "T08n0223_007:0270a15_8": "眼不生是非眼，耳鼻舌身意不生是非意。",
    "T08n0223_007:0270a16_9": "檀那波羅蜜不生是非檀那波羅蜜，乃至般若波羅蜜不生是非般若波羅蜜。",
    "T08n0223_007:0270a18_10": "何以故？",
    "T08n0223_007:0270a18_11": "色、不生不二不別。",
    "T08n0223_007:0270a18_12": "乃至般若波羅蜜、不生不二不別。",
    "T08n0223_007:0270a19_13": "內空、不生是非內空，乃至無法有法空不生是非無法有法空。",
    "T08n0223_007:0270a21_0": "何以故？",
    "T08n0223_007:0270a21_1": "內空乃至無法有法空、不生不二不別。",
    "T08n0223_007:0270a22_2": "世尊！",
    "T08n0223_007:0270a22_3": "四念處不生非四念處。",
    "T08n0223_007:0270a22_4": "何以故？",
    "T08n0223_007:0270a22_5": "四念處、不生不二不別。",
    "T08n0223_007:0270a23_6": "何以故？",
    "T08n0223_007:0270a23_7": "世尊！",
    "T08n0223_007:0270a23_8": "是不生法非一非二非三非異。",
    "T08n0223_007:0270a24_9": "以是故，四念處、不生不二不別。",
    "T08n0223_007:0270a25_10": "乃至十八不共法不生非十八不共法。",
    "T08n0223_007:0270a26_11": "何以故。",
    "T08n0223_007:0270a26_12": "十八不共法、不生不二不別。",
    "T08n0223_007:0270a27_13": "何以故？",
    "T08n0223_007:0270a27_14": "世尊！",
    "T08n0223_007:0270a27_15": "是不生法非一非二非三非異。",
    "T08n0223_007:0270a28_16": "以是故，十八不共法不生非十八不共法。",
    "T08n0223_007:0270a29_17": "世尊！",
    "T08n0223_007:0270a29_18": "如不生是非如，乃至不可思議性不生是非不可思議性。",
    "T08n0223_007:0270b01_19": "世尊！",
    "T08n0223_007:0270b01_20": "是阿耨多羅三藐三菩提不生，一切智、一切種智不生是非一切種智。",
    "T08n0223_007:0270b03_21": "何以故？",
    "T08n0223_007:0270b03_22": "是阿耨多羅三藐三菩提乃至一切種智、不生不二不別。",
    "T08n0223_007:0270b04_23": "何以故？",
    "T08n0223_007:0270b04_24": "世尊！",
    "T08n0223_007:0270b05_25": "是不生非一非二非三非異。",
    "T08n0223_007:0270b05_26": "以是故，乃至一切種智不生非一切種智。",
    "T08n0223_007:0270b06_27": "世尊！",
    "T08n0223_007:0270b06_28": "色不滅相是非色。",
    "T08n0223_007:0270b07_29": "何以故？",
    "T08n0223_007:0270b07_30": "色及不滅相不二不別。",
    "T08n0223_007:0270b08_31": "何以故？",
    "T08n0223_007:0270b08_32": "世尊！",
    "T08n0223_007:0270b08_33": "是不滅法非一非二非三非異。",
    "T08n0223_007:0270b09_34": "以是故，色不滅相是非色，受想行識不滅相是非識。",
    "T08n0223_007:0270b10_35": "何以故？",
    "T08n0223_007:0270b10_36": "識及不滅不二不別。",
    "T08n0223_007:0270b11_37": "何以故？",
    "T08n0223_007:0270b11_38": "世尊！",
    "T08n0223_007:0270b11_39": "是不滅法非一非二非三非異。",
    "T08n0223_007:0270b12_40": "以是故，識不滅是非識。",
    "T08n0223_007:0270b12_41": "檀那波羅蜜乃至般若波羅蜜，內空乃至無法有法空，四念處乃至十八不共法亦如是。",
    "T08n0223_007:0270b14_42": "世尊！",
    "T08n0223_007:0270b14_43": "以是故，色入無二法數，受想行識入無二法數，乃至一切種智入無二法數。」",
    "T08n0223_007:0270b16_44": "◎摩訶般若波羅蜜經◎無生品第二十六爾時慧命舍利弗語須菩提：「菩薩摩訶薩行般若波羅蜜觀諸法。",
    "T08n0223_007:0270b19_45": "何等是菩薩？",
    "T08n0223_007:0270b19_46": "何等是般若波羅蜜？",
    "T08n0223_007:0270b20_47": "何等是觀？」",
    "T08n0223_007:0270b20_48": "須菩提語舍利弗：「汝所問何等是菩薩？",
    "T08n0223_007:0270b21_49": "為阿耨多羅三藐三菩提，是人發大心，以是故名為菩薩。",
    "T08n0223_007:0270b22_50": "亦知一切法、一切種相，是中亦不著。",
    "T08n0223_007:0270b23_51": "知色相亦不著，乃至知十八不共法相亦不著。」",
    "T08n0223_007:0270b24_52": "舍利弗問須菩提：「何等為一切法相？」",
    "T08n0223_007:0270b25_53": "須菩提言：「若以名字因緣和合等知諸法，是色是聲香味觸法、是內是外、是有為法是無為法，以是名字相語言知諸法，是名知諸法相。",
    "T08n0223_007:0270b28_54": "如舍利弗所問，何等是般若波羅蜜？",
    "T08n0223_007:0270b29_55": "遠離故是名般若波羅蜜。",
    "T08n0223_007:0270c01_56": "何等法遠離？",
    "T08n0223_007:0270c01_57": "遠離陰、界、入，遠離檀那波羅蜜乃至禪那波羅蜜，遠離內空乃至無法有法空。",
    "T08n0223_007:0270c03_58": "以是故，遠離名般若波羅蜜。",
    "T08n0223_007:0270c04_59": "復次，遠離四念處，乃至遠離十八不共法，遠離一切智。",
    "T08n0223_007:0270c05_60": "以是因緣故，遠離名般若波羅蜜。",
    "T08n0223_007:0270c06_61": "如舍利弗所問，何等是觀？",
    "T08n0223_007:0270c06_62": "舍利弗！",
    "T08n0223_007:0270c07_0": "菩薩摩訶薩行般若波羅蜜時，觀色非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離，受想行識亦如是。",
    "T08n0223_007:0270c11_0": "檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門乃至一切種智，觀非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離。",
    "T08n0223_007:0270c16_1": "舍利弗！",
    "T08n0223_007:0270c16_2": "是名菩薩摩訶薩行般若波羅蜜時觀諸法。」",
    "T08n0223_007:0270c17_3": "舍利弗問須菩提：「何因緣故，色不生是非色，受想行識不生是非識，乃至一切種智不生是非一切種智？」",
    "T08n0223_007:0270c20_4": "須菩提言：「色色相空，色空中無色無生。",
    "T08n0223_007:0270c21_5": "以是因緣故，色不生是非色；受想行識識相空，識空中無識無生。",
    "T08n0223_007:0270c22_6": "以是因緣故，受想行識不生是非受想行識。",
    "T08n0223_007:0270c23_7": "舍利弗！",
    "T08n0223_007:0270c24_8": "檀那波羅蜜檀那波羅蜜相空，檀那波羅蜜空中無檀那波羅蜜無生；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜般若波羅蜜相空，般若波羅蜜空中無般若波羅蜜無生。",
    "T08n0223_007:0270c28_9": "以是因緣故，舍利弗！",
    "T08n0223_007:0270c28_10": "般若波羅蜜不生是非般若波羅蜜。",
    "T08n0223_007:0270c29_11": "內空乃至無法有法空，四念處乃至十八不共法、一切種智亦如是。",
    "T08n0223_007:0271a02_12": "以是因緣故，內空不生是非內空，乃至一切種智不生是非一切種智。」",
    "T08n0223_007:0271a03_13": "舍利弗問須菩提：「汝何因緣故，言色不二是非色，受想行識不二是非識，乃至一切種智不二是非一切種智？」",
    "T08n0223_007:0271a06_14": "須菩提答言：「所有色所有不二，所有受想行識所有不二，是一切法皆不合不散、無色無形無對，一相所謂無相。",
    "T08n0223_007:0271a09_15": "眼乃至一切種智亦如是。",
    "T08n0223_007:0271a09_16": "以是因緣故，舍利弗！",
    "T08n0223_007:0271a10_17": "色不二是非色，受想行識不二是非識，乃至一切種智不二是非一切種智。」",
    "T08n0223_007:0271a12_18": "舍利弗問須菩提：「何因緣故，言是色入無二法數，受想行識入無二法數，乃至一切種智入無二法數？」",
    "T08n0223_007:0271a14_19": "須菩提答言：「色不異無生、無生不異色，色即是無生、無生即是色。",
    "T08n0223_007:0271a16_20": "受想行識不異無生、無生不異識，識即是無生、無生即是識。",
    "T08n0223_007:0271a17_21": "以是因緣故，舍利弗！",
    "T08n0223_007:0271a18_0": "色入無二法數，受想行識入無二法數，乃至一切種智亦如是。」",
    "T08n0223_007:0271a19_1": "爾時須菩提白佛言：「世尊！",
    "T08n0223_007:0271a20_2": "若菩薩摩訶薩行般若波羅蜜如是觀諸法，是時見色無生，畢竟淨故；見受想行識無生，畢竟淨故。",
    "T08n0223_007:0271a22_3": "見我無生乃至知者、見者無生，畢竟淨故。",
    "T08n0223_007:0271a23_4": "見檀那波羅蜜無生乃至般若波羅蜜無生，畢竟淨故。",
    "T08n0223_007:0271a24_5": "見內空無生乃至無法有法空無生，畢竟淨故。",
    "T08n0223_007:0271a25_6": "見四念處無生乃至十八不共法無生，畢竟淨故。",
    "T08n0223_007:0271a26_7": "見一切三昧、一切陀羅尼無生，畢竟淨故。",
    "T08n0223_007:0271a27_8": "乃至見一切種智無生，畢竟淨故。",
    "T08n0223_007:0271a28_9": "見凡人凡人法無生，畢竟淨故。",
    "T08n0223_007:0271a29_10": "見須陀洹須陀洹法、斯陀含斯陀含法、阿那含阿那含法、阿羅漢阿羅漢法、辟支佛辟支佛法、菩薩菩薩法、佛佛法無生，畢竟淨故。」",
    "T08n0223_007:0271b03_11": "舍利弗語須菩提：「如我聞須菩提所說義，色是不生，受想行識是不生，乃至佛佛法是不生。",
    "T08n0223_007:0271b05_12": "若爾者，今不應得須陀洹須陀洹果、斯陀含斯陀含果、阿那含阿那含果、阿羅漢阿羅漢果、辟支佛辟支佛道，不應得菩薩摩訶薩一切種智，亦無六道別異，亦不得菩薩摩訶薩五種菩提。",
    "T08n0223_007:0271b09_13": "須菩提！",
    "T08n0223_007:0271b09_14": "若一切法不生相，何以故須陀洹為斷三結故修道？",
    "T08n0223_007:0271b10_15": "斯陀含為薄婬恚癡故修道？",
    "T08n0223_007:0271b11_16": "阿那含為斷五下分結故修道？",
    "T08n0223_007:0271b12_17": "阿羅漢為斷五上分結故修道？",
    "T08n0223_007:0271b13_18": "辟支佛為辟支佛法故修道？",
    "T08n0223_007:0271b13_19": "何以故菩薩摩訶薩作難行為眾生受種種苦？",
    "T08n0223_007:0271b14_20": "何以故佛得阿耨多羅三藐三菩提？",
    "T08n0223_007:0271b15_21": "何以故佛轉法輪？」",
    "T08n0223_007:0271b16_22": "須菩提語舍利弗：「我不欲令無生法有所得，我亦不欲令無生法中得須陀洹須陀洹果，乃至不欲令無生法中得阿羅漢阿羅漢果、辟支佛辟支佛道。",
    "T08n0223_007:0271b19_23": "我亦不欲令菩薩作難行為眾生受種種苦，菩薩亦不以難行心行道。",
    "T08n0223_007:0271b21_24": "何以故？",
    "T08n0223_007:0271b21_25": "舍利弗！",
    "T08n0223_007:0271b22_0": "生難心苦心不能利益無量阿僧祇眾生。",
    "T08n0223_007:0271b23_0": "舍利弗！",
    "T08n0223_007:0271b23_1": "今菩薩憐愍眾生，於眾生如父母兄弟想，如兒子及己身想。",
    "T08n0223_007:0271b24_2": "如是能利益無量阿僧祇眾生，用無所得故。",
    "T08n0223_007:0271b25_3": "所以者何？",
    "T08n0223_007:0271b26_0": "菩薩摩訶薩應生如是心：『如我一切處、一切種不可得，內外法亦如是。』",
    "T08n0223_007:0271b27_1": "若生如是想則無難心苦心。",
    "T08n0223_007:0271b28_2": "何以故？",
    "T08n0223_007:0271b28_3": "是菩薩於一切種、一切處、一切法不受故。",
    "T08n0223_007:0271b29_4": "舍利弗！",
    "T08n0223_007:0271b29_5": "我亦不欲令無生中佛得阿耨多羅三藐三菩提，亦不欲令無生中轉法輪，亦不欲令以無生法得道。」",
    "T08n0223_007:0271c03_6": "舍利弗語須菩提：「今欲令以生法得道、以無生法得道？」",
    "T08n0223_007:0271c04_7": "須菩提語舍利弗：「我不欲令以生法得道。」",
    "T08n0223_007:0271c05_8": "舍利弗言：「今須菩提欲令以無生法得道？」",
    "T08n0223_007:0271c06_9": "須菩提言：「我亦不欲令以無生法得道。」",
    "T08n0223_007:0271c07_10": "舍利弗言：「如須菩提所說，無知無得。」",
    "T08n0223_007:0271c08_11": "須菩提言：「有知有得不以二法。",
    "T08n0223_007:0271c09_12": "今以世間名字故有知有得，世間名字故，有須陀洹乃至阿羅漢、辟支佛、諸佛。",
    "T08n0223_007:0271c11_13": "第一實義中無知無得，無須陀洹乃至無佛。」",
    "T08n0223_007:0271c12_14": "「須菩提！",
    "T08n0223_007:0271c12_15": "若世間名字故有知有得，六道別異亦世間名字故有；非以第一實義耶？」",
    "T08n0223_007:0271c14_16": "須菩提言：「如是，如是！",
    "T08n0223_007:0271c14_17": "舍利弗！",
    "T08n0223_007:0271c14_18": "如世間名字故有知有得，六道別異亦世間名字故有；非以第一實義。",
    "T08n0223_007:0271c16_19": "何以故？",
    "T08n0223_007:0271c16_20": "舍利弗！",
    "T08n0223_007:0271c16_21": "第一實義中無業無報、無生無滅、無淨無垢。」",
    "T08n0223_007:0271c17_22": "舍利弗語須菩提：「不生法生？",
    "T08n0223_007:0271c18_23": "生法生？」",
    "T08n0223_007:0271c18_24": "須菩提言：「我不欲令不生法生，亦不欲令生法生。」",
    "T08n0223_007:0271c19_25": "舍利弗言：「何等不生法不欲令生？」",
    "T08n0223_007:0271c20_26": "須菩提言：「色是不生法，自性空不欲令生；受想行識是不生法，自性空不欲令生。",
    "T08n0223_007:0271c22_27": "乃至阿耨多羅三藐三菩提是不生法，自性空不欲令生。」",
    "T08n0223_007:0271c24_28": "舍利弗語須菩提：「生生？",
    "T08n0223_007:0271c24_29": "不生生？」",
    "T08n0223_007:0271c24_30": "須菩提言：「非生生亦非不生生。",
    "T08n0223_007:0271c25_31": "何以故？",
    "T08n0223_007:0271c25_32": "舍利弗！",
    "T08n0223_007:0271c26_0": "生、不生是二法不合不散、無色無形無對，一相所謂無相。",
    "T08n0223_007:0271c27_1": "舍利弗！",
    "T08n0223_007:0271c27_2": "以是因緣故，非生生亦非不生生。」",
    "T08n0223_007:0271c28_3": "爾時舍利弗語須菩提：「須菩提樂說無生法及無生相。」",
    "T08n0223_007:0271c29_4": "須菩提語舍利弗：「我樂說無生法亦樂說無生相。",
    "T08n0223_007:0272a01_5": "何以故？",
    "T08n0223_007:0272a02_6": "諸無生法、無生相及樂說語言，是一切法皆不合不散、無色無形無對，一相所謂無相。」",
    "T08n0223_007:0272a04_7": "舍利弗語須菩提：「汝樂說不生法亦樂說不生相，是樂說語言亦不生？」",
    "T08n0223_007:0272a05_8": "須菩提言：「如是，如是！",
    "T08n0223_007:0272a06_9": "舍利弗！",
    "T08n0223_007:0272a06_10": "何以故？",
    "T08n0223_007:0272a06_11": "舍利弗！",
    "T08n0223_007:0272a07_0": "色不生，受想行識不生。",
    "T08n0223_007:0272a07_1": "眼不生乃至意不生，地種不生乃至識種不生，身行不生、口行不生、意行不生，檀那波羅蜜不生乃至一切種智不生。",
    "T08n0223_007:0272a10_2": "以是因緣故，舍利弗！",
    "T08n0223_007:0272a10_3": "我樂說不生法亦樂說不生相，是樂說語言亦不生。」",
    "T08n0223_007:0272a12_4": "爾時舍利弗語須菩提：「須菩提於說法人中應最在上。",
    "T08n0223_007:0272a13_5": "何以故？",
    "T08n0223_007:0272a13_6": "須菩提隨所問皆能答。」",
    "T08n0223_007:0272a14_7": "須菩提言：「諸法無所依故。」",
    "T08n0223_007:0272a14_8": "舍利弗語須菩提：「云何諸法無所依？」",
    "T08n0223_007:0272a15_9": "須菩提言：「色性常空，不依內、不依外、不依兩中間；受想行識性常空，不依內、不依外、不依兩中間。",
    "T08n0223_007:0272a18_10": "眼耳鼻舌身意性常空，不依內、不依外、不依兩中間；色性常空乃至法性常空，不依內、不依外、不依兩中間。",
    "T08n0223_007:0272a20_11": "檀那波羅蜜性常空乃至般若波羅蜜性常空，不依內、不依外、不依兩中間。",
    "T08n0223_007:0272a22_12": "內空性常空乃至無法有法空性常空，不依內、不依外、不依兩中間。",
    "T08n0223_007:0272a24_13": "舍利弗！",
    "T08n0223_007:0272a24_14": "四念處性常空乃至一切種智性常空，不依內、不依外、不依兩中間。",
    "T08n0223_007:0272a25_15": "以是因緣故，舍利弗！",
    "T08n0223_007:0272a26_16": "一切諸法無所依，性常空故。",
    "T08n0223_007:0272a27_17": "如是，舍利弗！",
    "T08n0223_007:0272a27_18": "菩薩摩訶薩行六波羅蜜時，應淨色受想行識，乃至應淨一切種智。」",
    "T08n0223_007:0272a29_0": "舍利弗問須菩提：「菩薩摩訶薩云何行六波羅蜜時淨菩薩道？」",
    "T08n0223_007:0272b01_1": "須菩提言：「有世間檀那波羅蜜，有出世間檀那波羅蜜。",
    "T08n0223_007:0272b02_2": "尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，有世間、有出世間。」",
    "T08n0223_007:0272b04_3": "舍利弗問須菩提：「云何世間檀那波羅蜜？",
    "T08n0223_007:0272b05_4": "云何出世間檀那波羅蜜？」",
    "T08n0223_007:0272b06_5": "須菩提言：「若菩薩摩訶薩作施主，能施沙門、婆羅門、貧窮乞人，須食與食，須飲與飲，須衣與衣，臥具床榻房舍、香華瓔珞醫藥，種種所須資生之物，若妻子國土、頭目手足支節等內外之物，盡以給施。",
    "T08n0223_007:0272b11_6": "施時作是念：『我與彼取，我不慳貪。",
    "T08n0223_007:0272b11_7": "我為施主，我能捨一切。",
    "T08n0223_007:0272b12_8": "我隨佛教施，我行檀那波羅蜜。』",
    "T08n0223_007:0272b13_9": "作是施已，用得法與一切眾生共之，迴向阿耨多羅三藐三菩提，念言：『是布施因緣，令眾生得今世樂，後當令得入涅槃樂。』",
    "T08n0223_007:0272b16_10": "是人布施有三礙。",
    "T08n0223_007:0272b16_11": "何等三？",
    "T08n0223_007:0272b16_12": "我相、他相、施相。",
    "T08n0223_007:0272b17_13": "著是三相布施，是名世間檀那波羅蜜。",
    "T08n0223_007:0272b18_14": "何因緣故名世間？",
    "T08n0223_007:0272b18_15": "於世間中不動不出，是名世間檀那波羅蜜。",
    "T08n0223_007:0272b19_16": "云何名出世間檀那波羅蜜？",
    "T08n0223_007:0272b20_17": "所謂三分清淨。",
    "T08n0223_007:0272b20_18": "何等三？",
    "T08n0223_007:0272b21_0": "菩薩摩訶薩布施時，我不可得、不見受者、施物不可得亦不望報，是名菩薩摩訶薩三分清淨檀那波羅蜜。",
    "T08n0223_007:0272b23_1": "復次，舍利弗！",
    "T08n0223_007:0272b23_2": "菩薩摩訶薩布施時，施與一切眾生，眾生亦不可得。",
    "T08n0223_007:0272b25_3": "以此布施迴向阿耨多羅三藐三菩提，乃至不見微細法相。",
    "T08n0223_007:0272b26_4": "舍利弗！",
    "T08n0223_007:0272b26_5": "是名出世間檀那波羅蜜。",
    "T08n0223_007:0272b27_6": "何以故名為出世間？",
    "T08n0223_007:0272b27_7": "於世間中能動能出，是故名出世間檀那波羅蜜。",
    "T08n0223_007:0272b29_8": "尸羅波羅蜜有所依是名世間尸羅波羅蜜，無所依是為出世間尸羅波羅蜜。",
    "T08n0223_007:0272c01_9": "餘如檀那波羅蜜說。",
    "T08n0223_007:0272c02_10": "羼提波羅蜜、毘梨耶波羅蜜、禪那波羅蜜、般若波羅蜜有所依是名世間，無所依是名出世間。",
    "T08n0223_007:0272c04_11": "餘亦如檀那波羅蜜中說。",
    "T08n0223_007:0272c05_12": "如是，舍利弗！",
    "T08n0223_007:0272c05_13": "菩薩摩訶薩行六波羅蜜時淨菩薩道。」",
    "T08n0223_007:0272c06_14": "舍利弗問須菩提：「云何菩薩摩訶薩為阿耨多羅三藐三菩提道？」",
    "T08n0223_007:0272c08_0": "須菩提言：「四念處是菩薩摩訶薩為阿耨多羅三藐三菩提道，乃至八聖道分，空解脫門、無相解脫門、無作解脫門，內空乃至無法有法空，一切三昧門、一切陀羅尼門，佛十力、四無所畏、四無礙智、十八不共法、大慈大悲。",
    "T08n0223_007:0272c12_1": "舍利弗！",
    "T08n0223_007:0272c13_2": "是名菩薩摩訶薩為阿耨多羅三藐三菩提道。」",
    "T08n0223_007:0272c14_3": "爾時舍利弗讚須菩提言：「善哉，善哉！",
    "T08n0223_007:0272c15_4": "何等波羅蜜力？」",
    "T08n0223_007:0272c15_5": "須菩提言：「是般若波羅蜜力。",
    "T08n0223_007:0272c16_6": "所以者何？",
    "T08n0223_007:0272c16_7": "般若波羅蜜能生一切諸善法，若聲聞法、辟支佛法、菩薩法、佛法。",
    "T08n0223_007:0272c17_8": "舍利弗！",
    "T08n0223_007:0272c17_9": "般若波羅蜜能受一切諸善法，聲聞法、辟支佛法、菩薩法、佛法。",
    "T08n0223_007:0272c19_10": "舍利弗！",
    "T08n0223_007:0272c19_11": "過去諸佛行般若波羅蜜得阿耨多羅三藐三菩提，未來諸佛亦行般若波羅蜜當得阿耨多羅三藐三菩提。",
    "T08n0223_007:0272c22_12": "舍利弗！",
    "T08n0223_007:0272c22_13": "今現在十方諸國土中諸佛亦行是般若波羅蜜得阿耨多羅三藐三菩提。",
    "T08n0223_007:0272c24_0": "舍利弗！",
    "T08n0223_007:0272c24_1": "若菩薩摩訶薩聞說般若波羅蜜時不疑不難，當知是菩薩摩訶薩行菩薩道。",
    "T08n0223_007:0272c26_0": "行菩薩道者救一切眾生故，心不捨一切眾生。",
    "T08n0223_007:0272c27_1": "以無所得故，是菩薩常應不離是念，所謂大悲念。」",
    "T08n0223_007:0272c28_2": "舍利弗復問：「欲使菩薩摩訶薩常不離是念，所謂大悲念。",
    "T08n0223_007:0272c29_3": "若菩薩摩訶薩常不離大悲念，今一切眾生皆當作菩薩。",
    "T08n0223_007:0273a02_4": "何以故？",
    "T08n0223_007:0273a02_5": "須菩提！",
    "T08n0223_007:0273a02_6": "一切眾生亦不離諸念故。」",
    "T08n0223_007:0273a03_7": "須菩提言：「善哉，善哉！",
    "T08n0223_007:0273a03_8": "舍利弗！",
    "T08n0223_007:0273a03_9": "汝欲難我而成我義。",
    "T08n0223_007:0273a04_10": "何以故？",
    "T08n0223_007:0273a04_11": "眾生無故念亦無，眾生性無故念性亦無，眾生法無故念法亦無，眾生離故念亦離，眾生空故念亦空，眾生不可知故念亦不可知。",
    "T08n0223_007:0273a07_12": "舍利弗！",
    "T08n0223_007:0273a07_13": "色無故念亦無，色性無故念性亦無，色法無故念法亦無，色離故念亦離，色空故念亦空，色不可知故念亦不可知；受想行識亦如是。",
    "T08n0223_007:0273a10_14": "眼乃至意，色乃至法，地種乃至識種，檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，一切智、一切種智乃至阿耨多羅三藐三菩提無故念亦無，乃至阿耨多羅三藐三菩提不可知故念亦不可知。",
    "T08n0223_007:0273a16_15": "舍利弗！",
    "T08n0223_007:0273a17_16": "菩薩摩訶薩行是道，我欲使不離是念，所謂大悲念。」",
    "T08n0223_007:0273a18_17": "爾時佛讚須菩提言：「善哉，善哉！",
    "T08n0223_007:0273a19_18": "是菩薩摩訶薩般若波羅蜜，其有說者亦當如是說。",
    "T08n0223_007:0273a20_19": "汝所說般若波羅蜜，皆是承佛意故。",
    "T08n0223_007:0273a21_20": "菩薩摩訶薩學般若波羅蜜，應如汝所說學。」",
    "T08n0223_007:0273a22_21": "須菩提說是般若波羅蜜品時，三千大千國土六種震動：東踊西沒，西踊東沒，南踊北沒，北踊南沒，中踊邊沒，邊踊中沒。",
    "T08n0223_007:0273a25_22": "爾時佛微笑。",
    "T08n0223_007:0273a25_23": "須菩提白佛：「何因緣故笑？」",
    "T08n0223_007:0273a26_24": "佛告須菩提：「如我於此國土說般若波羅蜜，東方無量阿僧祇國土中諸佛亦為諸菩薩摩訶薩說般若波羅蜜，南西北方四維上下亦說是般若波羅蜜。",
    "T08n0223_007:0273a29_25": "說是般若波羅蜜品時，十二那由他諸天人得無生法忍。",
    "T08n0223_007:0273b02_26": "十方諸佛說是般若波羅蜜時，無量阿僧祇眾生亦發阿耨多羅三藐三菩提心。」",
    "T08n0223_007:0273b04_0": "摩訶般若波羅蜜經問住品第二十七",
    "T08n0223_007:0273b05_0": "(丹本作天主品)",
    "T08n0223_007:0273b06_0": "爾時三千大千世界諸四天王天等，各與無數百千億諸天俱來在會中。",
    "T08n0223_007:0273b07_1": "三千大千世界諸釋提桓因等，諸忉利天、須夜摩天王等，諸夜摩天、兜率陀天王等，諸兜率陀天、須涅蜜陀天王等，諸妙化天、婆舍跋提天王等，諸自在行天各與無數百千億諸天俱來在會中。",
    "T08n0223_007:0273b12_2": "三千大千世界諸梵天王等，乃至首陀婆諸天等，各與無數百千億諸天俱來在會中。",
    "T08n0223_007:0273b14_3": "是諸四天王天乃至首陀婆諸天，業報生身光明，於佛常光百分千分千萬億分不能及一，乃至不可以算數譬喻為比。",
    "T08n0223_007:0273b17_4": "世尊光明最勝最妙最上第一，諸天業報光明在佛光邊不照不現，譬如燋柱比閻浮檀金。",
    "T08n0223_007:0273b19_5": "爾時釋提桓因白大德須菩提：「是三千大千世界諸四天王天乃至首陀婆諸天，一切和合欲聽須菩提說般若波羅蜜義。",
    "T08n0223_007:0273b22_6": "須菩提！",
    "T08n0223_007:0273b22_7": "菩薩摩訶薩云何應住般若波羅蜜中？",
    "T08n0223_007:0273b23_8": "何等是菩薩摩訶薩般若波羅蜜？",
    "T08n0223_007:0273b24_9": "云何菩薩摩訶薩應行般若波羅蜜？」",
    "T08n0223_007:0273b25_0": "須菩提語釋提桓因言：「憍尸迦！",
    "T08n0223_007:0273b25_1": "我今當承順佛意、承佛神力，為諸菩薩摩訶薩說般若波羅蜜。",
    "T08n0223_007:0273b27_2": "如菩薩摩訶薩所應住般若波羅蜜中，諸天子！",
    "T08n0223_007:0273b28_3": "今未發阿耨多羅三藐三菩提心者應當發心。",
    "T08n0223_007:0273b29_4": "諸天子若入聲聞正位，是人不能發阿耨多羅三藐三菩提心。",
    "T08n0223_007:0273c02_5": "何以故？",
    "T08n0223_007:0273c02_6": "與生死作障隔故。",
    "T08n0223_007:0273c02_7": "是人若發阿耨多羅三藐三菩提心者，我亦隨喜。",
    "T08n0223_007:0273c03_8": "所以者何？",
    "T08n0223_007:0273c04_9": "上人應更求上法，我終不斷其功德。",
    "T08n0223_007:0273c05_10": "憍尸迦！",
    "T08n0223_007:0273c05_11": "何等是般若波羅蜜？",
    "T08n0223_007:0273c05_12": "菩薩摩訶薩應薩婆若心，念色無常、念色苦、念色空、念色無我，念色如病、如敗癰瘡、如箭入身，痛惱衰壞憂畏不安，以無所得故。",
    "T08n0223_007:0273c08_13": "受想行識亦如是。",
    "T08n0223_007:0273c09_14": "眼耳鼻舌身意，地種水火風空識種，觀無常乃至憂畏不安，是亦無所得故。",
    "T08n0223_007:0273c11_0": "觀色寂滅離、不生不滅、不垢不淨，受想行識亦如是。",
    "T08n0223_007:0273c12_1": "觀地種乃至識種寂滅離、不生不滅、不垢不淨，亦無所得故。",
    "T08n0223_007:0273c13_2": "「復次，憍尸迦！",
    "T08n0223_007:0273c13_3": "菩薩摩訶薩應薩婆若心，觀無明緣諸行，乃至老死因緣大苦聚集，亦無所得故。",
    "T08n0223_007:0273c15_4": "觀無明滅故諸行滅，乃至生滅故老死滅，老死滅故憂悲苦惱大苦聚滅，以無所得故。",
    "T08n0223_007:0273c17_5": "「復次，憍尸迦！",
    "T08n0223_007:0273c18_6": "菩薩摩訶薩應薩婆若心，修四念處，以無所得故。",
    "T08n0223_007:0273c19_7": "乃至修佛十力、十八不共法，以無所得故。",
    "T08n0223_007:0273c20_8": "「復次，憍尸迦！",
    "T08n0223_007:0273c20_9": "菩薩摩訶薩應薩婆若心，行檀那波羅蜜，以無所得故。",
    "T08n0223_007:0273c22_10": "行尸羅波羅蜜、羼提波羅蜜、毘梨耶波羅蜜、禪那波羅蜜，以無所得故。",
    "T08n0223_007:0273c23_11": "「復次，憍尸迦！",
    "T08n0223_007:0273c24_0": "菩薩摩訶薩行般若波羅蜜時，作是觀：『但諸法諸法共相因緣潤益增長分別校計，是中無我無我所，菩薩迴向心不在阿耨多羅三藐三菩提心中，阿耨多羅三藐三菩提心不在迴向心中，迴向心於阿耨多羅三藐三菩提心中不可得，阿耨多羅三藐三菩提心於迴向心中不可得。』",
    "T08n0223_007:0274a01_1": "菩薩雖觀一切法，亦無法可得，是名菩薩摩訶薩般若波羅蜜。」",
    "T08n0223_007:0274a03_2": "釋提桓因問大德須菩提：「云何菩薩迴向心不在阿耨多羅三藐三菩提心中？",
    "T08n0223_007:0274a04_3": "云何阿耨多羅三藐三菩提心不在迴向心中？",
    "T08n0223_007:0274a06_0": "云何迴向心於阿耨多羅三藐三菩提心中不可得？",
    "T08n0223_007:0274a07_1": "云何阿耨多羅三藐三菩提心於迴向心中不可得？」",
    "T08n0223_007:0274a08_2": "須菩提語釋提桓因言：「憍尸迦！",
    "T08n0223_007:0274a09_3": "迴向心、阿耨多羅三藐三菩提心非心是非心相，非心相中不可迴向。",
    "T08n0223_007:0274a10_4": "是非心相常非心相，不可思議相常不可思議相，是名菩薩摩訶薩般若波羅蜜。」",
    "T08n0223_007:0274a12_5": "爾時佛讚須菩提言：「善哉，善哉！",
    "T08n0223_007:0274a13_6": "須菩提！",
    "T08n0223_007:0274a13_7": "汝為諸菩薩摩訶薩說般若波羅蜜，安慰諸菩薩摩訶薩心。」",
    "T08n0223_007:0274a15_8": "須菩提白佛言：「世尊！",
    "T08n0223_007:0274a15_9": "我應報恩，不應不報恩。",
    "T08n0223_007:0274a16_10": "過去諸佛及諸弟子，為諸菩薩說六波羅蜜示教利喜，世尊爾時亦在中學得阿耨多羅三藐三菩提。",
    "T08n0223_007:0274a18_11": "我今亦當為諸菩薩說六波羅蜜示教利喜，令得阿耨多羅三藐三菩提。」",
    "T08n0223_007:0274a20_12": "爾時須菩提語釋提桓因言：「憍尸迦！",
    "T08n0223_007:0274a21_13": "汝今當聽菩薩摩訶薩般若波羅蜜中，如所應住、所不應住。",
    "T08n0223_007:0274a22_14": "憍尸迦！",
    "T08n0223_007:0274a22_15": "色色空，受想行識受想行識空。",
    "T08n0223_007:0274a23_16": "菩薩菩薩空。",
    "T08n0223_007:0274a23_17": "是色空、菩薩空不二不別，受想行識空、菩薩空不二不別。",
    "T08n0223_007:0274a25_18": "憍尸迦！",
    "T08n0223_007:0274a25_19": "菩薩摩訶薩般若波羅蜜中應如是住。",
    "T08n0223_007:0274a26_20": "復次，眼眼空乃至意意空，菩薩菩薩空。",
    "T08n0223_007:0274a27_21": "眼空乃至菩薩空不二不別。",
    "T08n0223_007:0274a27_22": "六塵亦如是。",
    "T08n0223_007:0274a28_23": "地種地種空，乃至識種識種空。",
    "T08n0223_007:0274a28_24": "菩薩菩薩空。",
    "T08n0223_007:0274a29_25": "憍尸迦！",
    "T08n0223_007:0274a29_26": "地種空乃至識種空、菩薩空不二不別。",
    "T08n0223_007:0274b01_27": "憍尸迦！",
    "T08n0223_007:0274b01_28": "菩薩摩訶薩般若波羅蜜中應如是住。",
    "T08n0223_007:0274b02_29": "無明無明空，乃至老死老死空。",
    "T08n0223_007:0274b03_30": "無明滅無明滅空，乃至老死滅老死滅空。",
    "T08n0223_007:0274b04_31": "菩薩菩薩空。",
    "T08n0223_007:0274b04_32": "憍尸迦！",
    "T08n0223_007:0274b04_33": "無明空乃至老死空，無明滅空乃至老死滅空，菩薩空不二不別。",
    "T08n0223_007:0274b06_34": "憍尸迦！",
    "T08n0223_007:0274b06_35": "菩薩摩訶薩般若波羅蜜中應如是住。",
    "T08n0223_007:0274b07_36": "檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，聲聞乘、辟支佛乘、佛乘，聲聞、辟支佛、菩薩、佛亦如是，一切種智一切種智空。",
    "T08n0223_007:0274b11_37": "菩薩菩薩空。",
    "T08n0223_007:0274b11_38": "一切種智空、菩薩空不二不別。",
    "T08n0223_007:0274b12_39": "憍尸迦！",
    "T08n0223_007:0274b12_40": "菩薩摩訶薩般若波羅蜜中應如是住。」",
    "T08n0223_007:0274b13_41": "爾時釋提桓因問須菩提：「云何般若波羅蜜中所不應住？」",
    "T08n0223_007:0274b14_42": "須菩提言：「憍尸迦！",
    "T08n0223_007:0274b15_43": "菩薩摩訶薩不應色中住。",
    "T08n0223_007:0274b15_44": "以有所得故。",
    "T08n0223_007:0274b16_45": "不應受想行識中住。",
    "T08n0223_007:0274b16_46": "以有所得故。",
    "T08n0223_007:0274b17_47": "不應眼中住乃至不應意中住，不應色中住乃至不應法中住。",
    "T08n0223_007:0274b18_48": "眼識乃至意識，眼觸乃至意觸，眼觸因緣生受乃至意觸因緣生受中不應住。",
    "T08n0223_007:0274b20_49": "以有所得故。",
    "T08n0223_007:0274b20_50": "地種乃至識種中不應住。",
    "T08n0223_007:0274b21_51": "以有所得故。",
    "T08n0223_007:0274b21_52": "檀那波羅蜜乃至般若波羅蜜，四念處乃至十八不共法中不應住。",
    "T08n0223_007:0274b23_53": "以有所得故。",
    "T08n0223_007:0274b23_54": "須陀洹果中不應住。",
    "T08n0223_007:0274b24_55": "以有所得故。",
    "T08n0223_007:0274b24_56": "乃至阿羅漢果、辟支佛道、菩薩道、佛道、一切種智中不應住。",
    "T08n0223_007:0274b25_57": "以有所得故。",
    "T08n0223_007:0274b26_58": "「復次，憍尸迦！",
    "T08n0223_007:0274b26_59": "菩薩摩訶薩，色是常不應住，色是無常不應住，受想行識亦如是。",
    "T08n0223_007:0274b28_60": "色若樂若苦、若淨若不淨、若我若無我、若空若不空、若寂滅若不寂滅、若離若不離不應住。",
    "T08n0223_007:0274c01_61": "以有所得故。",
    "T08n0223_007:0274c01_62": "受想行識亦如是。",
    "T08n0223_007:0274c01_63": "「復次，憍尸迦！",
    "T08n0223_007:0274c02_64": "菩薩摩訶薩，須陀洹果無為相、斯陀含果無為相、阿那含果無為相、阿羅漢果無為相不應住。",
    "T08n0223_007:0274c04_65": "辟支佛道無為相、佛道無為相不應住。",
    "T08n0223_007:0274c05_66": "須陀洹福田不應住，斯陀含、阿那含、阿羅漢、辟支佛、佛福田不應住。",
    "T08n0223_007:0274c06_67": "「復次，憍尸迦！",
    "T08n0223_007:0274c07_68": "菩薩摩訶薩初地中不應住。",
    "T08n0223_007:0274c07_69": "以有所得故。",
    "T08n0223_007:0274c08_70": "乃至十地中不應住，以有所得故。",
    "T08n0223_007:0274c09_0": "「復次，菩薩摩訶薩住初發心中，我當具足檀那波羅蜜不應住。",
    "T08n0223_007:0274c10_1": "乃至我當具足般若波羅蜜不應住。",
    "T08n0223_007:0274c11_2": "具足六波羅蜜當入菩薩位不應住。",
    "T08n0223_007:0274c12_3": "入菩薩位已當住阿惟越致地不應住。",
    "T08n0223_007:0274c13_4": "菩薩當具足五神通不應住。",
    "T08n0223_007:0274c14_0": "以有所得故。",
    "T08n0223_007:0274c14_1": "菩薩住五神通已，我當遊無量阿僧祇佛國土，禮敬供養諸佛聽法，聽法已為他人說。",
    "T08n0223_007:0274c16_2": "菩薩摩訶薩如是不應住，以有所得故。",
    "T08n0223_007:0274c17_3": "如諸佛國土嚴淨，我亦當莊嚴國土不應住。",
    "T08n0223_007:0274c18_4": "以有所得故。",
    "T08n0223_007:0274c18_5": "成就眾生令入佛道不應住。",
    "T08n0223_007:0274c19_6": "到無量阿僧祇國土諸佛所，尊重愛敬供養，以香華瓔珞澤香搗香、幢幡華蓋、百千億種寶衣供養諸佛不應住。",
    "T08n0223_007:0274c22_7": "以有所得故。",
    "T08n0223_007:0274c22_8": "我當令無量阿僧祇眾生發阿耨多羅三藐三菩提心，如是菩薩不應住。",
    "T08n0223_007:0274c24_9": "我當生五眼——肉眼、天眼、慧眼、法眼、佛眼——不應住。",
    "T08n0223_007:0274c25_10": "我當生一切三昧門不應住。",
    "T08n0223_007:0274c26_11": "隨所欲遊戲諸三昧不應住。",
    "T08n0223_007:0274c26_12": "我當生一切陀羅尼門不應住。",
    "T08n0223_007:0274c27_13": "我當得佛十力不應住。",
    "T08n0223_007:0274c28_14": "我當得四無所畏、四無礙智、十八不共法不應住。",
    "T08n0223_007:0274c29_15": "我當具足大慈大悲不應住。",
    "T08n0223_007:0275a01_16": "我當具足三十二相不應住。",
    "T08n0223_007:0275a01_17": "我當具足八十隨形好不應住。",
    "T08n0223_007:0275a02_18": "以有所得故。",
    "T08n0223_007:0275a02_19": "是八人是信行人、是法行人，如是不應住。",
    "T08n0223_007:0275a03_20": "須陀洹極七世生不應住。",
    "T08n0223_007:0275a04_21": "家家不應住。",
    "T08n0223_007:0275a04_22": "須陀洹命終垢盡不應住。",
    "T08n0223_007:0275a05_23": "須陀洹中間入涅槃不應住。",
    "T08n0223_007:0275a06_24": "是人向斯陀含果證不應住。",
    "T08n0223_007:0275a06_25": "是人斯陀含一來入涅槃不應住。",
    "T08n0223_007:0275a07_26": "是人向阿那含果證不應住。",
    "T08n0223_007:0275a08_27": "斯陀含一種不應住。",
    "T08n0223_007:0275a08_28": "是人阿那含彼間入涅槃不應住。",
    "T08n0223_007:0275a09_29": "是人向阿羅漢果證不應住。",
    "T08n0223_007:0275a10_30": "是人阿羅漢今世入無餘涅槃不應住。",
    "T08n0223_007:0275a11_31": "是辟支佛不應住。",
    "T08n0223_007:0275a11_32": "過聲聞、辟支佛地，我當住菩薩地不應住。",
    "T08n0223_007:0275a12_33": "道種智中不應住。",
    "T08n0223_007:0275a13_34": "以有所得故。",
    "T08n0223_007:0275a13_35": "一切種、一切法知已，斷諸煩惱及習不應住。",
    "T08n0223_007:0275a14_36": "佛得阿耨多羅三藐三菩提當轉法輪不應住。",
    "T08n0223_007:0275a15_37": "作佛事度無量阿僧祇眾生入涅槃不應住。",
    "T08n0223_007:0275a16_38": "四如意足中不應住。",
    "T08n0223_007:0275a17_39": "入是三昧住如恒河沙等劫壽不應住。",
    "T08n0223_007:0275a18_40": "我當得壽命無央數劫不應住。",
    "T08n0223_007:0275a19_41": "三十二相一一相百福莊嚴不應住。",
    "T08n0223_007:0275a19_42": "我一世界如十方恒河沙等世界不應住。",
    "T08n0223_007:0275a21_0": "我三千大千世界純是金剛不應住。",
    "T08n0223_007:0275a21_1": "我菩提樹當出如是香，眾生聞者無有婬欲瞋恚愚癡，亦無聲聞、辟支佛心，是一切人必當得阿耨多羅三藐三菩提。",
    "T08n0223_007:0275a24_2": "若眾生聞是香者，身病意病皆悉除盡不應住。",
    "T08n0223_007:0275a25_3": "當使我世界中無有色受想行識名字不應住。",
    "T08n0223_007:0275a26_4": "當使我世界中無有檀那波羅蜜名字乃至無有般若波羅蜜名字，當使我世界中無有四念處名字乃至無有十八不共法名字，亦無須陀洹名字乃至無有佛名字不應住。",
    "T08n0223_007:0275b02_5": "以有所得故。",
    "T08n0223_007:0275b02_6": "何以故？",
    "T08n0223_007:0275b02_7": "諸佛得阿耨多羅三藐三菩提時，一切諸法無所得故。",
    "T08n0223_007:0275b04_0": "如是，憍尸迦！",
    "T08n0223_007:0275b04_1": "菩薩於般若波羅蜜中不應住，以有所得故。」",
    "T08n0223_007:0275b05_2": "爾時舍利弗心念：「菩薩今云何應住般若波羅蜜中？」",
    "T08n0223_007:0275b06_3": "須菩提知舍利弗心所念，語舍利弗言：「於汝意云何，諸佛何所住？」",
    "T08n0223_007:0275b08_4": "舍利弗語須菩提：「諸佛法無有住處。",
    "T08n0223_007:0275b09_5": "諸佛不色中住，不受想行識中住，不有為性中住，不無為性中住，不四念處中住，乃至不十八不共法中住，不一切種智中住。」",
    "T08n0223_007:0275b12_6": "「舍利弗！",
    "T08n0223_007:0275b12_7": "菩薩摩訶薩般若波羅蜜中應如是住。",
    "T08n0223_007:0275b13_8": "如諸佛住，於諸法中非住非不住。",
    "T08n0223_007:0275b14_9": "舍利弗！",
    "T08n0223_007:0275b14_10": "菩薩摩訶薩般若波羅蜜中應如是學！",
    "T08n0223_007:0275b15_11": "我當住不住法故。」",
    "T08n0223_007:0275b15_12": "爾時會中有諸天子作是念：「諸夜叉語言字句所說尚可了知，須菩提所說語言論議解釋般若波羅蜜了不可知。」",
    "T08n0223_007:0275b18_13": "須菩提知諸天子心所念，語諸天子：「不解不知耶？」",
    "T08n0223_007:0275b19_14": "諸天子言：「大德！",
    "T08n0223_007:0275b19_15": "不解不知。」",
    "T08n0223_007:0275b20_16": "須菩提語諸天子：「汝等法應不知我無所論說，乃至我不說一字亦無聽者。",
    "T08n0223_007:0275b22_17": "何以故？",
    "T08n0223_007:0275b22_18": "諸字非般若波羅蜜，般若波羅蜜中無聽者，諸佛阿耨多羅三藐三菩提無字無說。",
    "T08n0223_007:0275b24_19": "諸天子！",
    "T08n0223_007:0275b24_20": "如佛化作化人，是化人復化作四部眾——比丘、比丘尼、優婆塞、優婆夷——化人於四部眾中說法。",
    "T08n0223_007:0275b26_21": "於汝意云何，是中有說者、有聽者、有知者不？」",
    "T08n0223_007:0275b27_22": "諸天子言：「不也，大德！」",
    "T08n0223_007:0275b28_23": "須菩提言：「一切法皆如化，此中無說者、無聽者、無知者。",
    "T08n0223_007:0275b29_24": "諸天子！",
    "T08n0223_007:0275b29_25": "譬如人夢中見佛說法，於汝意云何，是中有說者、有聽者、有知者不？」",
    "T08n0223_007:0275c02_26": "諸天子言：「不也，大德！」",
    "T08n0223_007:0275c02_27": "須菩提語諸天子：「一切諸法皆如夢，無說、無聽、無知者。",
    "T08n0223_007:0275c04_28": "諸天子！",
    "T08n0223_007:0275c04_29": "譬如二人在大深澗，各住一面讚佛法眾，有二響出。",
    "T08n0223_007:0275c05_30": "於諸天子意云何，是二響展轉相解不？」",
    "T08n0223_007:0275c06_31": "諸天子言：「不也，大德！」",
    "T08n0223_007:0275c07_32": "須菩提語諸天子：「一切法亦如是，無說、無聽、無知者。",
    "T08n0223_007:0275c08_33": "諸天子！",
    "T08n0223_007:0275c08_34": "譬如工幻師於四衢道中化作佛及四部眾，於中說法。",
    "T08n0223_007:0275c10_35": "於諸天子意云何，是中有說者、有聽者、有知者不？」",
    "T08n0223_007:0275c11_36": "諸天子言：「不也，大德！」",
    "T08n0223_007:0275c11_37": "須菩提語諸天子：「一切諸法如幻，無說者、無聽者、無知者。」",
    "T08n0223_007:0275c13_38": "爾時諸天子心念：「須菩提所說欲令易解，轉深轉妙。」",
    "T08n0223_007:0275c14_39": "須菩提知諸天子心所念，語諸天子言：「色非深非妙，受想行識非深非妙。",
    "T08n0223_007:0275c16_40": "色性非深非妙，受想行識性非深非妙。",
    "T08n0223_007:0275c17_41": "眼性乃至意性，色性乃至法性，眼界性乃至意界性，眼識乃至意識，眼觸乃至意觸，眼觸因緣生受乃至意觸因緣生受。",
    "T08n0223_007:0275c19_42": "檀那波羅蜜乃至般若波羅蜜，內空乃至無法有法空，四念處乃至十八不共法，一切諸三昧門、一切諸陀羅尼門，乃至一切種智、一切種智性，非深非妙。」",
    "T08n0223_007:0275c23_43": "諸天子復作是念：「是所說法中不說色，不說受想行識，不說眼乃至意觸因緣生受，不說檀那波羅蜜乃至般若波羅蜜，不說內空乃至無法有法空，不說四念處乃至十八不共法，不說陀羅尼門三昧門乃至一切種智，不說須陀洹果乃至阿羅漢果，不說辟支佛道，不說阿耨多羅三藐三菩提道。",
    "T08n0223_007:0276a01_44": "是法中不說名字語言。」",
    "T08n0223_007:0276a02_0": "須菩提知諸天子心所念，語諸天子言：「如是，如是！",
    "T08n0223_007:0276a03_1": "諸天子！",
    "T08n0223_007:0276a03_2": "是法中諸佛阿耨多羅三藐三菩提不可說相，是中無說者、無聽者、無知者。",
    "T08n0223_007:0276a05_3": "以是故，諸天子！",
    "T08n0223_007:0276a05_4": "善男子、善女人欲住須陀洹果欲證須陀洹果者，是人不離是忍。",
    "T08n0223_007:0276a07_5": "斯陀含、阿那含、阿羅漢果、辟支佛道、佛道，欲住欲證不離是忍。",
    "T08n0223_007:0276a08_6": "如是，諸天子！",
    "T08n0223_007:0276a08_7": "菩薩摩訶薩從初發心般若波羅蜜中應作如是住，以無說無聽故。」",
    "T08n0223_007:0276a10_8": "◎摩訶般若經卷第七"
}