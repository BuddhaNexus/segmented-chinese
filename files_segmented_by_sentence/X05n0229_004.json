{
    "X05n0229_004:0274b22_0": "大方廣佛華嚴經普賢行願品別行疏鈔卷第四敕太原府大崇福寺沙門澄觀撰別行疏圭峯草堂寺沙門宗密述隨疏鈔△疏第四懺除業障三一牒名。",
    "X05n0229_004:0274c02_0": "復次善男子言懺除業障者。",
    "X05n0229_004:0274c03_0": "懺者梵音具云懺摩此云悔過。",
    "X05n0229_004:0274c03_1": "△若別說者懺名陳露先罪悔名改往修來。",
    "X05n0229_004:0274c04_2": "○鈔懺摩此云悔過者據此解則翻懺為悔也若別說者下即同大經疏鈔中半梵半唐釋也謂懺摩是梵語此翻云請忍悔是唐言體即百法中惡作也厭先過失故謂請三寶忍受悔過然此一向厭罪定是善法不同彼是不定所攝若準佛名經則懺是懺謝之名悔以悔責為義若相部律疏解則興善罰惡為懺追變往[億-音+(天*天)]為悔也。",
    "X05n0229_004:0274c11_3": "△疏除惡業障成淨戒善。",
    "X05n0229_004:0274c11_4": "△是故文中偏名懺業。",
    "X05n0229_004:0274c12_5": "△實則三障四障無不皆懺。",
    "X05n0229_004:0274c12_6-0": "○鈔除惡業障至懺業者此即懺意及懺益也然準小乘宗及大乘中事懺則所造惡業是現生後三報中時定或報不定遇緣可轉者爾乃得除如造重惡定在生報中受但報是可轉今懺悔上善之業必感善報亦在生時但善業強故奪惡不受以時定故同是一時故得相排以報不定一差永差終即不受若圓宗懺必須理事具足故一時清淨又懺業有三一伏業懺伏令不生二轉業懺願於今身常不入惡道受三滅業懺罪如暗室懺悔如燈不以暗多時能拒燈也於中一二事也第三理也又懺除罪與智斷惑對治品類不同謂懺與罪遞相抑伏要須敵對相當方能除遣若上品惡下品善心懺非敵對強者先牽故還要上品善方除上惡中下相對亦然若智斷惑即不爾謂下智斷上惑上智斷下惑由麤惑障理淺還以鑒淺理之智遣之微惑障理深非勝智無以排斷若就防未起之罪則類斷惑謂下品善心能防上品重罪若下品惡微細難防須要上品善心也疏三障者佛名經云然其罪相雖復無量大而為語不出有三一者煩惱二者是業三者果報此三種障能障聖道及以人天勝妙好事是故經中目為三障所以諸佛菩薩教作懺悔此三滅者則六根十惡乃至八萬四千塵勞皆悉清淨又云此三障者更相由藉因煩惱故以起惡業惡業因緣故得苦果是故今日先懺煩惱然此煩惱諸佛菩薩入理聖人種種呵責銘此煩惱以為怨家能斷眾生慧命根故亦銘此煩惱以為劫賊能劫眾生諸善法故亦銘此煩惱以為瀑河能漂眾生入於生死大苦海故亦銘此煩惱以為覊鏁能繫眾生於生死獄不得出故所以六道牽連四生不絕惡業無窮苦果不息當知皆是煩惱過患次懺業障總云所以六道感報不同當知皆是業力所作別者先懺身三次懺口四其餘諸障次第而懺言者三身謂殺盜婬言口四者謂妄言兩舌惡口綺語及意業三謂貪慾瞋恚邪見此三業十支能感當報十惡業道教有明文若不懺除輪回難止如十地品云十不善業道上者地獄因中者畜生因下者餓鬼因於中殺生之罪能令眾生墮於地獄畜生餓鬼若生人中得二種果報一者短命二者多病偷盜之罪亦令眾生墮三惡道若生人中得二種果報一者貧窮二者共財不得自在邪婬之罪亦令眾生墮三惡道若生人中得二種果報一者妻不貞良二者不得隨意眷屬妄語之罪亦令眾生墮三惡道若生人中得二種果報一者常被誹謗二者為他所誑兩舌之罪亦令眾生墮三惡道若生人中得二種果報一者眷屬乖離二者親族弊惡惡口之罪亦令眾生墮三惡道若生人中得二種果報一者常聞惡聲二者言多諍訟綺語之罪亦令眾生墮三惡道若生人中得二種果報一者無人信受二者語不明了貪慾之罪亦令眾生墮三惡道若生人中得二種果報一者心不知足二者多欲無厭瞋恚之罪亦令眾生墮三惡道若生人中得二種果報一者常被他人求其長短二者恒被他人之所惱害邪見之罪亦令眾生墮三惡道若生人中得二種果報一者生邪見家二者其心諂曲佛子十不善業道能生此等無量無邊眾大苦聚是故菩薩作如是念我當遠離十不善道以十善道為法園苑愛樂安住其中亦勸他人令住其中既報應若斯皆由業感欲免所感之果先須斷却能感之因是故須懺也次懺業報總云業報至時非空非海中非入山石間無有地方所脫之不受報唯有懺悔力乃能得除滅何以故然釋提洹因五衰相現恐懼切心歸誠三寶五衰相滅得延天年善住亦爾別者先懺地獄次懺餓鬼後懺畜生初辯地獄者有八熱八寒近邊孤獨等準俱舍論云等活等上六那洛迦其次則八熱地獄與欲界六天從下向上歲數壽量亦同如人間五十年是四天王天一日夜彼天還以三十日為月十二月為年定壽五百歲始比等活地獄一日夜等活地獄乘此三十日為月十二月為年定壽五百歲言等活者生死等故彼地獄中業感兩角獄主以刀劒割為千段萬段受苦死已又撥聚一處以鐵义按云活活活罪人依前還活又復治罰如是受苦定經五百歲又人間一百年是忉利天一日夜彼天還以三十日為月十二月為年定壽一千歲始等眾合地獄一日夜眾合乘此三十日為月十二月為年定壽一千歲言眾合者罪人立在中心四邊有眾山來合罪人碎為微塵如是受苦滿一千歲又人間二百年為夜摩天一日夜彼天還以三十日為月十二月為年定壽二千歲始等墨繩地獄一日夜此地獄乘此三十日為月十二月為年定壽二千歲言墨繩者如世間木作人以墨繩端直此罪人身上作幾道然後鐵葉夾以鋸解之又人間四百年是兜率天一日夜彼天以三十日為月十二月為年定壽四千歲始比號叫地獄一日夜彼地獄乘此三十日為月十二月為年定壽四千歲又人間八百年等化樂天一日夜化樂天還以三十日為月十二月為年定壽八千歲始等大號叫地獄一日夜彼地獄乘此三十日為月十二月為年定壽八千歲又人間一千六百年等他化自在天一日夜彼天三十日為月十二月為年定壽一萬六千歲始比炎熱地獄一日夜彼地獄還以三十日為月十二月為年定壽一萬六千歲又極炎熱地獄壽命半中劫從人壽八萬四千歲時百年減一年減至十歲時名半中劫是極炎熱地獄壽量時也余意此取地獄長處筭半中劫若取人間半中劫者則此地獄壽限劫少如前炎熱大號叫地獄思之思之則兼後一中劫亦爾也阿鼻地獄壽命一增減名一中劫從十歲百年增一年增至八萬四千歲却從八萬四千歲百年減一年減至十歲名一中劫始是阿鼻地獄壽命也言阿鼻者是梵語此云無間有五一作業無間約治罰有情二受報無間約果說三受苦無間約楚痛說四壽命無間命不中夭五身量無間以身遍滿獄此地獄東西南北上下各二萬由旬烏門千仞黑壁萬尋上火徹下下火徹上造五逆十惡者墮此地獄若依普賢行願力志誠懺悔皆得除滅所以下文云往昔由無智慧力所造極惡五無間誦此普賢大願王一念速疾皆消滅誦即懺也次八寒地獄者壽量更長且第一按部陀地獄壽命不知其數世尊指喻如摩竭提國一婆訶麻即二十石篅油麻滿中有人百年捻却一顆捻盡二十石油麻即是地獄壽量餘七地獄倍倍增數八寒一疱形如瘡疱也二疱裂(此二約相立名)",
    "X05n0229_004:0274c12_6-1": "三蠍哳沾四唬唬凡五嚇嚇凡(此三地獄約受苦聲立名)六青蓮華(此約罪人被大寒觸身變色如青蓮華也)七紅蓮華八大紅蓮華(罪人被大寒苦觸身至極猶如紅赤蓮華色也)上小乘解若準大乘瑜伽論說八寒壽量校八熱地獄次第減一半謂第一寒校第一熱一半乃至第八寒校第八熱一半準此八寒却輕於八熱地獄也三近邊地獄者八熱地獄四門外各有四箇地獄一者煻煨地獄灰火齊膝令罪人履下脚即爛舉足還生如是多劫方出地獄二屍糞地獄屍糞為泥齊膝已來泥中有虫號狼炬吒長一尺餘角白頭黑口齒如錐堅硬鋒利罪人下足總被食盡舉足還生如是受苦罪畢方出三鋒刃地獄刀劒等刃以為道路下足千段萬段舉足還生受苦多劫罪畢方出四灰河地獄沸熱灰汁滿河或煎煑罪人皮肉皆爛更有鐵床鐵狗鐵蛇等吞啖如是無量苦報如餘處說四孤獨地獄處所不定或山間樹下曠野城隍等處也準瑜伽論說近邊地獄及孤獨地獄壽命不定隨業短長也次辯餓鬼者輕重不同有其九種一炬口謂於口中常出猛炎火炬二針咽頭腹如山其咽如針三臰口謂於口中如臰死屍此三種永不得食名無財鬼四大癭鬼項中有癭以飢虗苦故自手決破取中膿血食啖五針毛鬼其毛如針逆風行時毛刺其身出血而食六臰毛鬼嫌毛臰故以手拔毛出血自食此三種少得飲食名少財鬼七得棄鬼常得祭祀之食八得失鬼常得巷陌所遺之食九多財鬼此有三種一夜叉二羅剎三毗舍闍此等常得飲食名曰多財鬼或云雖得飲食以業力故化為膿血常受是苦此上諸鬼壽命以人間三十日為彼一日夜彼以三十日為月十二月為年具足五百歲即俱舍論說也有處鬼界壽命不定極長者壽七萬歲後辯畜生者謂飛者走者居空居地居水其類繁廣於中最有福德者即龍王金翅鳥等畜趣壽命不等有極長者壽一中劫如經說有龍王住世一中劫能持大地如上三惡道報罪苦無量既預知者固合遠避志求善本攝心在道心若不住緣諸惡法當自責之念老病死甚為切近苦海波深都無際畔汝無始輪溺苦惱萬端今偶獲人身幸逢佛法不修白業更造惡因再落三塗復受諸苦如是悔責攝心不亂安住於普賢廣大行願精勤修習一切罪報無不得免故下經云悉能破壞一切惡趣也疏四障者如隨好品所列業障煩惱障報障見障業報二障約因果分異煩惱及見於煩惱中約利鈍分異故成四也又所知障亦名見障也。",
    "X05n0229_004:0277a02_0": "△疏二釋相然懺有二種若犯遮罪先當依教作法懺之。",
    "X05n0229_004:0277a03_1": "○鈔釋相文中二一敘義二釋文初中三一明作法事懺二明起行理事懺三廣明逆順用心懺今初遮即佛之遮制違制成罪性則法爾犯之有罪十重是性餘皆遮也準小乘宗四重八重不通懺悔如斫頭破石等僧殘已下四篇方許故此但云遮罪也相部律疏云大乘滅重者一理深藥妙二對治行勝三果勝小乘理淺行劣果非是妙非是妙者但滅輕也作法者小乘懺要請大比丘為證對大具五一偏袒右肩二右膝著地三合掌殷重四稱名說罪五禮足對小即闕無禮足也若僧殘罪須請二十僧令六夜行摩那埵供給承事七日滿僧為羯磨除罪還令戒淨如本所受尼則四十若輕罪即一日承事不必集僧也若大乘作法如下所明。",
    "X05n0229_004:0277a16_2": "△疏若犯性罪復須起行起行有二種一事二理。",
    "X05n0229_004:0277a17_3": "△事如方等佛名經等通於萬行。",
    "X05n0229_004:0277a17_4": "△理如淨名觀罪性空不在內外等。",
    "X05n0229_004:0277a18_5-0": "○鈔若犯性罪下二明起行事理雙懺也於中有三一雙標事理二廣釋事理三雙結事理二中三一引佛名等經釋事懺二引淨名經釋理懺三引二經雙明理事二懺今初方等經令先嚴道場香泥塗地及室內作圓壇彩畵懸五色幡燒海岸香然燈敷高座請二十四尊像多亦無妨設諸餚饍盡力用心著新淨衣服鞋履若無新淨洗故亦得出入脫著令無參雜七日長齋每日三時洗浴初日供養僧隨意多小別請一明了內外律者為受二十四戒及陀羅尼對師說罪要八日至十五日當以七日為期此不可減若能更延隨意任情十日已還不得出此俗人亦得須辦單縫三幅帔佛前結界旋遶一百二十匝却坐思惟等廣如經說佛名經者方等多期作法亦兼起行然唯事也佛名多明起行少說作法又兼理也經云夫欲懺悔必須先敬三寶所以然者三寶即是眾生良友福田若能歸敬者滅無量罪長無量福能令行者離生死苦得解脫樂先當興七種心以為方便一者慚愧二者恐怖三者厭離四者發菩提心五者怨親平等六者念報佛恩七者觀罪性空生如是等七種心已緣想十方諸佛聖賢擎拳合掌披陳至禱慚愧改革疏理如淨名至內外等者二引淨名釋理懺也即優波離章經云佛告優波離汝行詣維摩詰問疾優波離白佛言世尊我不堪任詣彼問疾所以者何憶念昔者有二比丘犯律行以為耻不敢問佛來問我言云云願解疑悔得免斯咎我即為其如法解說時維摩詰來謂我言唯優波離無重增此二比丘罪當直除滅勿擾其心所以者何彼罪性不在內不在外不在中間如佛所說心垢故眾生垢心淨故眾生淨心亦不在內外中間如其心然罪垢亦然諸法亦然不出於如如優波離以心相得解脫時寧有垢不我言不也維摩詰言一切眾生心相無垢亦復如是唯優波離妄想是垢無妄想是淨顛倒是垢無顛倒是淨取我是垢不取我是淨諸法皆妄見如夢如燄如水中月如鏡中像以妄想生其知此者是名奉律其知此者是名善解於是二比丘言上智哉是優波離所不能及持律之上而不能說云云時二比丘疑悔即除發阿耨多羅三藐三菩提心云云關中釋云持律有二一法身性淨之律二陰身身口之律今優波離持身口之律見罪生滅壞法身無相之律故為呵也天台云菩薩法三一戒門依律法懺是(如前作法)",
    "X05n0229_004:0277a18_5-1": "二功德門謂禮佛誦經般舟方等道場是(如前方等經也)三無生門令悟罪性空是(即此段也)問若見罪無性即罪滅者亦可見福無性時福亦應滅關鍵見實罪滅中答云不也罪違無性見無性時罪即滅福順無性見無性時福不滅何者罪對無性無性是能治罪是所治故見無性時罪即滅福對無性無性是能生福是所生故見無性時福廣大也以能生見前故故金剛經云無住相布施福德如虗空等。",
    "X05n0229_004:0277c20_6": "△普賢觀經及隨好品具二種懺。",
    "X05n0229_004:0277c21_7": "△觀經中明晝夜精勤禮十方佛即是事懺。",
    "X05n0229_004:0277c22_8": "△觀心無心從顛倒想起若欲懺悔者端坐念實相斯則理懺。",
    "X05n0229_004:0277c23_9": "○鈔普賢觀經下二引二經雙明二懺於中二一雙標二經具二懺二各別引文證成文中又二一引普賢觀經二引隨好品今初也此經令晝夜六時對十方佛普賢菩薩遍懺六根即事也後令觀心(如疏)即理也今常用者一切業障海皆從妄想生若欲懺悔者端坐念實相(理也)眾罪如霜露慧日能消除(通明一懺之功用也)是故應至心勤懺六根罪(事也)即此經後總偈也皆事理雙明。",
    "X05n0229_004:0278a07_10": "△隨好品中等眾生界善身語意業悔除諸障即是事懺。",
    "X05n0229_004:0278a08_11": "△觀諸業性非十方來止住於心從顛倒生無有住處等即是理懺。",
    "X05n0229_004:0278a09_12": "○鈔隨好下引隨好品也此品經文歎隨好功德明佛為菩薩時足下有隨好放光照億那由他佛剎微塵數諸世界阿鼻眾生遇之生兜率天天鼓發聲令彼懺悔文有四段一令發阿耨菩提心為懺行之本二令淨三業為能懺體三明所滅之罪即列四障前已具引四正明懺相即今疏引具足文云以盡法界眾生數等身以盡法界眾生數等頭以盡法界眾生數等舌以盡法界眾生數等身業語業意業悔除所有諸障過惡既運三業而懺即當事也然是全理之事以皆云盡法界等故疏觀諸業性至理懺者連次經云時諸天子生大歡喜而問之言云何懺除一切過惡(先已教懺而復問者意明理懺為用心也)天鼓告言菩薩知諸業不從東方來不從南方來不從西方北方四維上下來而共積集止住於心(非先有體從十方來顯空義也)但從顛倒生無有住處(釋空所以)菩薩如是決定明見無有疑惑(上皆別觀業空也業為報障親因也)後有經文對業觀報云諸天子如有頗梨鏡名為能照清淨鑒徹與十方世界其量正等諸國土中一切山川一切眾生所有影像皆於中現彼諸影像可得說言來入鏡中從鏡去否答言不也諸天子一切諸業亦復如是雖能出生諸業果報無來無去喻雖有而無也謂像依鏡現像非去來報從業生何有來去。",
    "X05n0229_004:0278b08_13": "△事懺除末理懺拔根。",
    "X05n0229_004:0278b08_14": "○鈔事懺除末等者三雙結事理也因迷理而起惑業故理懺為根源雙除之妙固不在言若難具者必須先訪善友令解理懺何者根拔枝存容漸枯朽若枝盡而根在千回斫而還生智者詳焉。",
    "X05n0229_004:0278b12_15": "△若具足懺應須善達逆順十心。",
    "X05n0229_004:0278b13_16": "○鈔若具足懺下三廣明逆順用心懺即天台止觀第四所說也於中三一總標二謂先下別釋三對別品料簡。",
    "X05n0229_004:0278b15_17": "△疏謂先懺十種順生死心以為所治一妄計人我起於身見二內具煩惱外遇惡緣我心增盛三內外既具滅善心事不喜他善四縱恣三業無惡不為五事雖不廣惡心徧布六惡心相續晝夜不斷七覆諱過失不欲人知八虜扈抵突不畏惡道九無慚無愧不懼凡聖十撥無因果作一闡提。",
    "X05n0229_004:0278b21_18": "△從無始來若自及他無不皆爾。",
    "X05n0229_004:0278b22_19": "○鈔二中二一明所治順生死十心二明能治逆生死十心今初也一妄計人我起於身見者從無始來顛倒昏迷煩惱所醉妄計人我故起於身見既執認四大為自身相即不了是虗幻常生愛著欲以潤之因茲造諸過失也二由內具煩惱外值惡友扇惑我心倍加隆盛三內外惡緣既具能內滅善心外滅善事故於他善都無隨喜四不喜他善則樂惡也五如好獵者於萬般禽獸總帶殺心慳貪之者舉世資財無一不要事未必遂而心常然也六前橫此豎七纔修一善則表白再三積歲過非未曾上紙也八虜扈虜者掠也麤也扈者跋扈皆是不尊敬之貌也九無慚無愧者謂不顧自法輕拒賢善目為無慚謂於自法無所顧者輕拒賢善不耻過惡能障礙慚生長諸惡故以為名不顧世間崇重暴惡名為無愧謂於世間無所顧者崇重暴惡不耻過罪能障礙愧生長諸惡故以為名十撥無因果作一闡提言一闡提者是梵語具足應云一顛底迦此云斷善根莊嚴論說闡提有二一時邊即暫時也以斷善根故無暫時入圓寂之法二畢竟闡提即畢竟無有入涅槃法斷善根已久處惡道若得人身值遇善友但以人天善根而成熟之正是五性宗中無種性有情也二從無始下結顯生皆具謂諸有情與此十種順生死流相應昏倒造惡如廁蟲樂廁不覺不知積集重累不可稱計四重五逆極惡闡提生死浩然而無際畔但是凡流總皆如是故疏云若自及他無不皆爾。",
    "X05n0229_004:0278c24_20": "△次起十種逆生死心從後翻破一明信因果二自愧克責三怖畏惡道四不覆瑕玼五斷相續心六發菩提心七修功補過八守護正法九念十方佛十觀罪性空。",
    "X05n0229_004:0279a03_21-0": "○鈔二次起下顯能治逆生死十心也有二疏次起下初標也彼云今欲懺悔應當逆此罪流用十種心翻除惡法次釋一明信因果者謂先須分明信有因果決定孱然業種雖久久不敗亡所以經云假使滿百劫所作業不亡因緣會遇時果報還自受終無自作他人受果精識善惡不生疑惑是為深信翻破第十作一闡提心也二自愧克責者若欲放逸當自責之鄙惡罪人無羞無耻習畜生法棄捨白淨天見我屏處造罪是故慚天人見我顯處造罪是故愧人以自翻破第九無慚無愧心三怖畏惡道者行者當自思惟人命無常過於轉燭一息不還千載長往幽途綿邈無有資糧苦海波深船筏安寄聖賢呵責無所恃怙年事稍去風力不奢豈可安然坐待酸痛又佛名經云若不懺悔者大命將盡地獄惡相皆現在前當爾之時悔懼交至不預修善悔何及乎當爾之時欲求一禮一懺豈可更得眾等莫自恃盛年財寶勢力放逸自恣死苦一至不令人知盛年壯色無得免者怖心起時如履湯火六塵五欲不暇貪染如佛滅度一百年後波吒梨城有王名阿輸柯(亦名阿育此云無憂)",
    "X05n0229_004:0279a03_21-1": "此王位當鐵輪深信佛法毀諸外道集佛舍利遍閻浮提中起八萬四千寶塔設廣大會供養阿羅漢三十萬餘有學聖人數復倍此精進凡夫無量無數其諸所作不可稱計其王有弟名毗多輸(此云除憂)深著邪見見諸外道梵志於山林中修諸苦行五熱炙身等便生仰敬復問梵志汝起煩惱不梵志答云我見諸染境時內發欲火燒我身心王弟聞已心生疑惑如此苦行尚起情欲佛之弟子常修樂行何能於欲生厭離耶又言釋迦弟子誑阿育王令作功德後王聞已為愍弟故遂設方便語大臣言我弟於外道生信當以方便令其得入佛法中大臣答言作何方便王言我今洗浴入彼浴室應脫天冠及衣服等汝當以我服飾莊嚴我弟令登王座臣依王教王入浴室已其大臣等語王弟言若阿育王無後汝當作王今者試戴天冠被天衣服及登王座語已即便與著令登王座大臣令登王座已密往白王王出見弟戴冠登座王語弟言我今未滅汝已作王即命行殺之人身著青衣被髮執鈴至王王語殺者云我捨此弟汝可殺之是時便有多人執法器杖而圍繞之大臣白王言是王親弟願王息怒捨過王言緣是我弟於七日中暫與國事令其作王待七日滿即當殺之即以種種伎樂及諸婇女供給侍衛一切臣民皆往問訊行殺之人執刀門立日日白王今一日已過六日當死如是乃至六日已過餘一日在至第七日竟大臣諸人將王弟共往阿育王所王問弟言汝七日為王百種伎樂皆恣汝意無數眾人日日問訊呪願於汝汝好見聞否弟答云我為畏死心怖懼故都不見聞復以偈答。",
    "X05n0229_004:0279c05_0": "我於七日中不見不聞聲不嗅不嘗味亦不覺諸觸我身莊嚴具及諸婇女等思惟懼死故不知如此事伎女歌舞聲宮殿及臥具大地諸珍寶初無歡喜心以見行殺者執刀在門立又聞搖鈴聲令我懷死畏死鐝釘我心不知妙五欲既著畏死病不得安隱眠思惟死將至不覺夜已過。",
    "X05n0229_004:0279c11_0": "是時阿育王語其弟言汝於七日思畏死苦雖得上妙五欲而不生愛出家之人於十二入思惟無量生死無常云何而得起煩惱耶又復思惟諸地獄苦及諸畜生更相殘害餓鬼飢渴眾苦所逼思惟人中四方馳走初無安樂思惟天上壞敗之苦如是五道身心之苦無有樂處觀此五陰無常苦空無我不實譬如空村無有居民如是五陰皆空無我以無常火燒諸世間佛諸弟子常作此觀云何而得起煩惱耶復說偈言。",
    "X05n0229_004:0279c20_0": "汝於七日中思惟生死畏而無有歡樂不起貪愛心佛諸弟子等日日觀生死云何觀歡樂而起煩惱心於飲食衣服及以臥具等思惟解脫法而不起著心觀身如怨家三有如火宅思惟何方便而得解脫之深樂解脫法不貪於五欲其心如蓮華處水而不著王以如是善巧方便教化其弟弟因回心合掌向王言我於今者歸敬如來及以法僧而說偈言。",
    "X05n0229_004:0280a04_0-0": "我今歸依佛佛面如蓮華天人所歸依無漏法及僧時王見弟回心歸向三寶心大歡喜種種軟語安存其弟其弟因茲供養三寶聽聞正法後得悟已辭王出家得羅漢果謂此王弟於七日中雖有五欲及諸翫好之事為怖王故都不味著唯專憂死是故行者功德資糧未辦莫著五欲怖懼當來惡道如彼怖王如是方便調心進求善本以此翻破第八不畏惡道也四不覆瑕玼者根露枝枯源乾流竭若覆藏罪是不良人迦葉頭陀令大眾中發露方等令向一人發露其餘行法但以實心向佛像前改革如隱處有癕若覆諱不治則致於死以此翻破第七覆藏罪心五斷相續心者若懺已更作如王法初犯得恕更作則重初入道場罪則易滅更作難除已能吐了云何再啖以此翻破第六惡心相續晝夜不斷六發菩提心者謂菩提是所求果德即無上菩提心是現在能求之心以發是求菩提之心故名發菩提心也或可菩提名覺即覺察覺悟也謂了諸煩惱過患不起放逸達本心源慧光內燭也以起是心故名發菩提心昔由不覺惡心遍布於一切境起貪瞋癡今起覺心照之則知一切境本空即不起過失也又瑜伽論云菩提心者大悲為體成佛正因智慧根本能破無明業報等往昔為無智慧故遍惱有情今有慧兼濟遍虗空界利益一切發此心故翻破前來第五一切處起惡心也七修功補過者昔因三業造諸過罪不計晝夜今以善身口意策勵不休匪移山岳豈填溝壑以此翻破第四縱恣三業心也八守護正法者此中分二先釋所護後明能護言所護者即是正法正法即教理行果俱名正法教謂十二分教理即二空真如及三性三無性等言行者總指萬行果即三乘聖果菩提涅槃眾生流轉無有始終蓋為不護當來果法況二轉依果理極真常凡厥修行必須堅護將護果法先須護行果因行剋故須護之將欲護行必須護其教理若迷正理其行必邪理因教顯故須護教若存正理憑教可尋教法隳張都無可託故須護也下明能護者即守護二字守即是護堅守正法故名守護然人能弘道法假人傳人在法存人亡法滅故須得人護也此有其二一內護二外護內謂三乘聖賢出家內眾皆能弘闡皆能護持外謂國王大臣等然內眾但能弘教護行無力匡持外有王威方能護法如仁王經說佛告波斯匿王我以是經不付比丘比丘尼優婆塞優婆夷所以者何無王威力不能建立是故汝等常當受持此令守正法者為昔自滅善亦滅他善不自隨喜亦不喜他令人守護諸善方便增廣令不斷絕勝鬘經云守護正法攝受正法最為第一以此翻破第三無隨喜心也九念十方佛者昔因親狎惡友信受其言令念十方佛念無等慈作不請友念無等智信大導師欲違生死之惡緣須順菩提之正路故須念佛然念佛一門修行之要津攝心之關鍵因此略明念佛之義言念者明記不忘為義體即是慧今名念者即隣近彰名也然念佛不同總有四種一稱名念二觀像念三觀想念四實相念且稱名念者如文殊般若經云復有一行三昧若善男子善女人修是三昧者速得佛菩提欲入三昧應處空閑捨諸亂意不取相貌繫心一佛專稱名字隨佛方所端坐正向能於一佛念念相續即是念中能見去來現在諸佛念一佛功德無量無邊與一切佛功德無二如是盡知恒沙諸佛法界無差別相阿難總持多聞辯才百千等分不及其一等二觀像念謂觀如來塑畫等像如大寶積經說佛本因中為大精進菩薩因見比丘畫佛形像發心出家持畫[疊*毛]像入山觀察觀察此畫像不異如來成就五通得普光三昧見十方佛等三觀想念於中有二一明一相於三十二相中隨觀一相皆滅重罪如觀佛三昧海經說佛為父王說白毫觀但觀眉間白毫之相右旋婉轉猶如秋月十稜成就內外通明如白瑠璃筒亦如暗夜中明星觀成不成皆滅九十億那由他恒河沙微塵數劫生死重罪常蒙攝授也二明全身者如坐禪三昧經云若求佛道入禪先當繫心念佛生身莫念地水火風山樹草木天地萬類及諸餘法但念佛身處在虗空如大海清時有金山王相好圓滿出無量清淨光明於此虗空青色之中常念佛身便得十方三世諸佛悉在目前若心餘緣還攝令住除無量劫罪四實相念亦名法身謂觀自身及一切法真實自性文殊般若云不生不滅不來不去非名非相是名為佛如自觀身實相觀佛亦然等又云繫緣法界一相是名一行三昧又智度論云不以色身及相好念以佛身自無所有故以無憶故是為念佛又占察經云思惟諸法平等法身一切善根中其業最勝又大經云一切諸佛身唯是一法身念一佛時即一切佛此之四等各隨根器從淺至深最後為妙以是濟要是故略明於善友中最勝無過於佛由是翻前順生死中第二外遇惡緣也十觀罪性空者如前理懺也若不解此十心全不識是非云何懺悔設入道場徒為勞苦涅槃經云若言勤修苦行是大涅槃因緣者無有是處即斯意也。",
    "X05n0229_004:0281a20_1": "△若具此者無罪不滅。",
    "X05n0229_004:0281a21_2": "△隨好品中具有能治今文之中含有不具。",
    "X05n0229_004:0281a22_3": "○鈔隨好下對他品料簡也言含有不具者缺觀罪性空發菩提心二也所以闕此者以菩提心是十種行願之本此修行願菩薩必先已發菩提心故性空是緣起之體行願必是無性之緣起故故此經文不更別標也餘八有者如下文配。",
    "X05n0229_004:0281b03_0": "△文二一舉所懺二一正舉。",
    "X05n0229_004:0281b04_0": "菩薩自念我於過去無始劫中由貪瞋癡。",
    "X05n0229_004:0281b05_0": "是惡業因。",
    "X05n0229_004:0281b06_0": "△發身口意。",
    "X05n0229_004:0281b07_0": "是造業具三業十支皆由三毒。",
    "X05n0229_004:0281b08_0": "△作諸惡業。",
    "X05n0229_004:0281b09_0": "即是業體有二三種。",
    "X05n0229_004:0281b09_1": "○鈔發身口意是造業具者唯識論云大乘三業皆思為體動身之思發語之思及思當體皆言業也故知身等非即是業動身等思方名三業故梵行品云身身業語語業意意業行相各別身即渾濁臰惡死屍蟲聚等也身業即行住坐臥屈伸俯仰等也語即風息吐納高低清濁語業即起居問訊讚歎毀說等意即覺觀思惟等意業即憂喜等所以身等但是造業之具如工巧之業而錐刀等器不是業也疏有二三種者有兩般三種也謂善惡不動是一般也現報生報後報是二般也。",
    "X05n0229_004:0281b19_2": "△一善惡不動今唯取惡。",
    "X05n0229_004:0281b19_3": "△二現生後今通此三。",
    "X05n0229_004:0281b20_4-0": "○鈔善惡不動者此三即入六地中罪等三行也彼經先說凡夫執我常求有無次明三行之過云不正思惟起於妄計後辯三行體相云罪行福行不動行彼疏釋云謂由迷異熟果愚違正信解起感三塗惡業及人天別報苦業皆名罪行由迷真實義愚不知三界皆苦妄謂為樂起欲界業名福行四禪淨業名不動行故論云真樂本有失而不知也彼經罪福之行即此善惡之業疏今唯取惡者謂善不動但以迷心取相求有者故成過患若離其病不除其法故此不懺若惡業背理一向須改故此懺令滅也所以超公關鍵中明性起緣起不同緣起法界通於善惡染淨性起唯淨釋性起文云性者真如本性起者起於諸法諸法者謂善法也善法順真所以約性而顯惡法違理是故下明也問上言性起一切皆具如何但約善說答以違順不同親疎不等故使言教有殊何者以善調柔還同於性以性有力令所生之果似因非異善既親從性生是故名為性起惡法麤獷既無明所熏以屬疎故故名緣起以緣有力能令果法似緣不別其猶穀芽假土生已土肥芽肥土瘦芽瘦相狀容儀隨緣自類終無改轉因緣同時位別親疎懸隔各殊是故果屬因緣故有似不似也由此諸義故此經文但悔惡業此義亦如前所引六地中明起三行之過經文意也疏二現生後有者第二三種業也佛名經云六道形類不同皆是業力所作凡夫之人多於此中好起疑惑何以故現見世間行善之者觸向轗軻行惡之人是事諧偶致使愚人謂言善惡無分我經中說言有三種報一者現報二者生報三者後報且現報者現世作善惡即現身受苦樂報生報者今生作善惡次一生受報後報者次二三生乃至未來多生受報疏今通此三者三報皆懺也。",
    "X05n0229_004:0282a03_5": "△三三合九種從三煩惱起即其義也。",
    "X05n0229_004:0282a04_6": "○鈔三三至煩惱起者三三者身等三具善等三業現等三報也言合九者前後不相捨離也從三起者本由貪等三毒起也。",
    "X05n0229_004:0282a08_0": "△二顯多。",
    "X05n0229_004:0282a09_0": "無量無邊若此惡業有體相者盡虗空界不能容受。",
    "X05n0229_004:0282a10_0": "顯其廣多也以無形故不見相貌有則溢空。",
    "X05n0229_004:0282a10_1": "○鈔無形至溢空者佛名經云獨頭無明為煩惱種無始受身已來經無量劫則劫不可數一一劫中受種種身則身不可數於一一身造種種業則業不可數故此云若有體相者盡虗空界不可容受據理而言若懺此業清淨者所獲功德亦盡虗空界不能容受以敵對相翻一一即真功德故故婆沙論說懺悔功德云此一念善有形色者大千世界不能容受彼論但指一化之境且以大千為量量雖通局意不勝此也故以一念懺悔功德便與無量劫所造之業分量齊等如一暗室中須臾燈光之明所遍分量便與此室千年之暗分量齊等。",
    "X05n0229_004:0282a21_2": "△此即通說順流十心。",
    "X05n0229_004:0282a23_0": "△二辯懺相二一正釋其相。",
    "X05n0229_004:0282a24_0": "我今悉以清淨三業。",
    "X05n0229_004:0282b01_0": "明懺業具也。",
    "X05n0229_004:0282b01_1": "△昔因三業無惡不為今以三業一時齊懺。",
    "X05n0229_004:0282b02_2": "△謂虔恭胡跪口陳辭句。",
    "X05n0229_004:0282b03_0": "△二明所對境。",
    "X05n0229_004:0282b04_0": "徧於法界。",
    "X05n0229_004:0282b05_0": "徧者略有二意一昔所造罪心事徧布故今懺悔亦須周徧。",
    "X05n0229_004:0282b06_1": "△二稱法性故何罪不除下正辯所對。",
    "X05n0229_004:0282b08_0": "△極微塵剎一切諸佛菩薩眾前。",
    "X05n0229_004:0282b09_0": "即念十方佛翻昔惡友。",
    "X05n0229_004:0282b09_1": "○鈔即念佛者指前第九心也。",
    "X05n0229_004:0282b11_0": "△誠心懺悔。",
    "X05n0229_004:0282b12_0": "簡不至心緩縱情慮罪不滅故。",
    "X05n0229_004:0282b12_1": "○鈔緩縱情慮罪不滅者佛名經云生如是七種心已緣想十方諸佛賢聖擎拳合掌披陳至到慚愧改革舒歷心肝洗蕩腸胃如此懺者亦何罪而不滅亦何障而不除若復不爾悠悠緩縱情慮徒自勞形事將何益。",
    "X05n0229_004:0282b17_0": "△懺悔即含自愧剋責怖畏惡道不覆瑕玼。",
    "X05n0229_004:0282b18_0": "△後不復造。",
    "X05n0229_004:0282b19_0": "即斷相續心。",
    "X05n0229_004:0282b19_1": "○鈔即斷者指前第五心。",
    "X05n0229_004:0282b20_0": "△恒住淨戒一切功德。",
    "X05n0229_004:0282b21_0": "即修功補過匪移山岳豈填溝壑。",
    "X05n0229_004:0282b21_1": "○鈔即修功者指前第七心。",
    "X05n0229_004:0282b22_2": "△總此懺者以明識因果善惡影響故亦即守護正法。",
    "X05n0229_004:0282b23_3": "○鈔明識因果者指前第一心疏亦即守護正法者指前第八心智度論云言正法滅者謂修行滅今意云若不懺悔即修行滅是不護正法今懺悔業清淨則修行不滅為守護正法也。",
    "X05n0229_004:0282c04_0": "△三總結無盡。",
    "X05n0229_004:0282c05_0": "如是虗空界盡眾生界盡眾生業盡眾生煩惱盡我懺乃盡而虗空界乃至眾生煩惱不可盡故我此懺悔無有窮盡念念相續無有間斷身語意業無有疲厭。",
    "X05n0229_004:0282c09_0": "△第五隨喜功德三一牒名。",
    "X05n0229_004:0282c10_0": "復次善男子言隨喜功德者。",
    "X05n0229_004:0282c11_0": "疏由昔不喜他善故今隨喜為慶悅彼。",
    "X05n0229_004:0282c11_1": "△除嫉妬障起平等善。",
    "X05n0229_004:0282c12_2": "○鈔第五隨喜行者隨所見善而歡喜也十住婆沙云所有布施福持戒修禪慧從身口意生去來今所有習學三乘人具足一乘者無量人天福皆隨而歡喜別果報中得大眷屬翻嫉妬障故也。",
    "X05n0229_004:0282c16_3": "△然餘處隨喜在勸請後謂先滌身器次欣法雨後攝他同己回向三處故為此次。",
    "X05n0229_004:0282c17_4": "△今明隨喜是懺中別義事勢相連故先明之平等廣大方堪聞法。",
    "X05n0229_004:0282c19_5": "○鈔然餘至聞法者對十住婆沙料簡次第不同也文中二初舉彼次之意初兩句標次謂先滌下四句列一懺悔二勸請三隨喜四回向故為此次者結成也後今明下明此次之意言懺中別義者懺除嫉妬故廣大者自他無二故。",
    "X05n0229_004:0282c24_0": "△二釋相文四一喜如來善。",
    "X05n0229_004:0283a01_0": "所有盡法界虗空界十方三世一切佛剎極微塵數諸佛如來。",
    "X05n0229_004:0283a02_1": "△從初發心為一切智勤修福聚不惜身命。",
    "X05n0229_004:0283a03_2": "△經不可說不可說佛剎極微塵數劫。",
    "X05n0229_004:0283a03_3": "△一一劫中捨不可說不可說佛剎極微塵數頭目手足如是一切難行苦行。",
    "X05n0229_004:0283a05_4": "△圓滿種種波羅蜜門。",
    "X05n0229_004:0283a05_5": "△證入種種菩薩智地。",
    "X05n0229_004:0283a06_6": "△成就諸佛無上菩提。",
    "X05n0229_004:0283a07_0": "○鈔從因至果為一切智者為智修福方是佛因捨不可至手足者舉內財之難尚捨則身外財可知也如心地觀經說佛於往昔行難行苦行為凡夫時作雪山童子為求半偈棄捨全身薩埵王子捨身救虎為六牙象王自投獵者作圓滿福智王施眼睛為金色鹿王捨身求道作慈力王施五夜叉作莊嚴王施妻無吝為最上身菩薩施頭目髓腦如是一切難行苦行等廣如菩薩本行經等說也又法華經云觀三千大千世界乃至無有如芥子許非菩薩捨身命處言圓滿種種波羅蜜門者六度十度乃至八萬四千波羅蜜門也諸度尚圓況檀那中豈不兼於內身乎故知上且偏舉難者也證入種種菩薩智地者即十地也亦前明福此明智二嚴具備也。",
    "X05n0229_004:0283a21_0": "△及般涅槃分布舍利。",
    "X05n0229_004:0283a22_0-0": "○鈔遺形普濟言般涅槃古譯云入滅總有四種如下所引此即應滅謂眾生無感應盡還源大悲熏修分布舍利普使群情滅罪生福也言分布舍利者如西域記說如來寂滅人天悲感盛七寶棺千[(畾/(冗-几+互))*毛]纏身設香華建幡蓋末羅之眾奉轝發引前後道從北度連河盛滿香油積多香木縱火以焚二氎不燒為諸眾生分散舍利唯有髮爪儼然無損八國之王備四兵至遣直性婆羅門謂拘尸力士曰天人導師此國寂滅故自遠來請分舍利力士曰如來涅槃甚為苦事滅世間明導喪眾生慈父如來舍利自當供養徒疲道路終無得獲時諸大王遜辭以求既不相允重謂之曰禮請不從兵威非遠直性婆羅門揚言曰念哉大悲世尊忍修福善彌歷曠劫想所具聞今欲相凌此非宜也今舍利在此當均八分各得供養何至興兵諸力士依其言即時均量欲作八分帝釋謂諸王曰天當有分勿得力競阿那婆答多龍王文隣龍王毉那鉢羅龍王復作是議言無遺我曹若以力者眾非敵矣直性婆羅門曰勿喧諍也宜共分之即作三分一諸天二龍王三人間八國重分天龍人王莫不悲感人間天上各將歸於本處建塔供養後因無憂王位當鐵輪使諸鬼神分之以為八萬四千寶塔大唐國內除佛牙外有十九塔如是分布皆為利益一切眾生如無上依經說若得如來身分如芥子許一瞻一禮千返生於大梵天上受諸快樂廣如闍維經說故云分布等也。",
    "X05n0229_004:0283b24_0": "△所有善根我皆隨喜。",
    "X05n0229_004:0283c01_0": "△二喜諸趣善。",
    "X05n0229_004:0283c02_0": "及彼十方一切世界六趣四生一切種類所有功德我皆隨喜。",
    "X05n0229_004:0283c04_0": "○鈔二明六趣四生善中言六趣者趣謂趣向求生者所趣向處也言六者數義一地獄二畜生三餓鬼四修羅五人六天言地獄者以多在下故故聖義名為地獄梵云那落迦正理論云那落云人迦名為惡人多造惡墮落其中由是之故名那落迦趣即是增上苦處也言畜生者正理論云傍生以傍行故故以為名今言畜者自人畜養攝不盡故言餓鬼者多希求故又性多怯劣形體瘦悴故言阿修羅者正云阿蘇落正理釋云素落名天是自在義無天實德名阿素落言人者心多增上慢或多思慮故名為人天者威德尊高神用自在名之為天等也四生者如下自明。",
    "X05n0229_004:0283c16_0": "△三喜二乘善。",
    "X05n0229_004:0283c17_0": "十方三世一切聲聞及辟支佛有學無學所有功德我皆隨喜。",
    "X05n0229_004:0283c19_0-0": "○鈔三明二乘善中言聲聞者聲謂聲教因聞聲教悟四諦理起七方便謂五停心觀別相念觀總相念觀燸頂忍世第一是為七經說資加二位道火現前得入見道斷三界四諦下八十八使分別惑盡得須陀洹果次斷三界九地俱生四惑謂貪瞋癡慢上二界除瞋三界共有十使分九地斷每地九品共有八十一品三界共斷欲界九品斷至五品名二果向第六品盡名一來果謂一往天上一來人間或反於此斷下二品名三果向斷三品盡名不還果更不來於欲界故次斷上二界八地七十二品修惑斷至七十一品名阿羅漢向斷七十二品盡阿羅漢果此上四果皆因聞教故總曰聲聞三果四向皆名有學阿羅漢果名為無學此有三種一聲聞聲聞因果俱同故二緣覺聲聞因是緣覺果成聲聞三菩薩聲聞因是菩薩果成聲聞也言及辟支佛者此云獨覺獨一覺故亦名緣覺從緣生覺故此有二種一麟喻二部行謂觀外物因生覺解自得道果猶如麒麟獨一角故故名麟喻出無佛世以神通化物也若部行者即因聞解生悟解無性或於十二因緣作四諦觀四十四智而得菩提或因觀老死推因審因三世觀之及一法住共成七智約十一支作七十七智觀而得菩提名為緣覺唯一果向名為有學辟支佛果名為無學此有三種一緣覺緣覺因果俱同故二聲聞緣覺因是聲聞果成緣覺三菩薩緣覺因是菩薩果成緣覺此上二乘與佛如來同證解脫有大功德能與眾生作大福田故令隨喜也。",
    "X05n0229_004:0284a22_0": "△四喜菩薩善。",
    "X05n0229_004:0284a23_0": "一切菩薩所修無量難行苦行志求無上正等菩提廣大功德我皆隨喜。",
    "X05n0229_004:0284b01_0": "△疏謂隨喜四類以攝諸善佛為最勝所以先明餘之三類從劣向勝。",
    "X05n0229_004:0284b02_1": "○鈔後校量勝德文中三一會四類次第勝劣合宜佛為下是華嚴宗中詮法次第例多如此初發心時便成正覺直造最勝然却從十住乃至十地等覺即從劣漸勝也意顯頓悟漸修之相也二顯自益深引他為證有二初引大品經。",
    "X05n0229_004:0284b07_2": "△大品經中隨喜品明大千海水一毛破為百分渧取海水可知其數隨喜之福不可知數故結無盡等虗空界。",
    "X05n0229_004:0284b09_3": "△法華隨喜展轉至於第五十人尚難校量何況最初。",
    "X05n0229_004:0284b10_4": "○鈔大品下經云復次憍尸迦三千大千國土滿中海水取一髮破為百分以一分髮滴取海水可知滴數是隨喜福終不可數知故結無盡下指自當經益深也二引法華證即第六卷中隨喜功德品第十八也經云爾時彌勒菩薩白佛言世尊若有聞是法華隨喜者得幾所福佛答云從會中聞隨喜至於餘處轉說至第五十人其第五十人聞已隨喜功德今當說之若四百萬億阿僧祇世界六趣四生充滿其中有人求福一一眾生與閻浮提金銀七寶乃至象馬車乘奴婢人民宮殿樓閣等如是布施經八十年後以佛法而訓導之總令得四沙門果是大施主所得功德寧為多不彌勒云若是施主但施眾生一切樂具功德無量何況能令得阿羅漢果佛答云如上功德不如是第五十人聞法華經一偈隨喜功德百分不及一乃至筭數譬喻所不能知何況最初於會中聞而隨喜者其福復勝無量無邊阿僧祇不可得比彼既如此有廣大益今此隨喜亦復如是。",
    "X05n0229_004:0284c04_5": "△此隨喜如來權實功德故佛最勝。",
    "X05n0229_004:0284c05_0": "○鈔三彰自所喜重明佛勝此隨喜如來等者即簡異大品法華隨喜法也言權實者諸佛功德不出權實二位攝盡也且通途論之佛身及佛所修因行皆有權實如佛三身中法報二身是實變化身是權又佛所證菩提涅槃亦通權實法報二身菩提是實化身菩提是權又涅槃有三種性淨圓淨涅槃是實方便淨涅槃權假此唯就佛所證果論若約佛從凡至聖所起功用自利利他門中亦有權實且如凡夫初悟時始自十信初心終妙覺位於其中間經不可說不可說佛剎極微塵數劫施為種種難行苦行自利利他等則權實俱有何以謂六度十度有為萬行一一真修故則是其實若為度眾生隨根誘接亦有權假也何以不施方便權巧誘之彼難回故若約示生王宮從初發心踰城學道種種苦行乃至樹下成大菩提說法利生等則是權也若言分布舍利者唯是權假也此意說從因至果始終相收該羅本末都來總指也故經云從初發心等斯乃佛之功德若深若淺若實若權凡所施為皆難可測唯佛與佛餘無知也又況華嚴經所說真應相即分圓全收體用無礙者也故宜佛為最勝也。",
    "X05n0229_004:0285a02_0": "△三總結無盡。",
    "X05n0229_004:0285a03_0": "如是虗空界盡眾生界盡眾生業盡眾生煩惱盡我此隨喜無有窮盡念念相續無有間斷身語意業無有疲厭。",
    "X05n0229_004:0285a06_0": "△第六請轉法輪三一牒名。",
    "X05n0229_004:0285a07_0": "復次善男子言請轉法輪者。",
    "X05n0229_004:0285a08_0": "疏即是勸請除謗法障起慈善根。",
    "X05n0229_004:0285a08_1-0": "○鈔第六法輪行門中分三先標名中略明轉法輪義通途要知先明所轉法輪略以八門分別一釋名義二辯體性三種類四轉相五分齊六轉處七轉時八轉主今初釋名義者於中有二一約所轉二就能轉且初言法者軌持義通教理行果輪者所成義大小乘別且小乘二部通明五義一速疾義如輪王輪有速疾轉義今聖智起時一剎那間有速疾之用也二有取捨義如輪王輪捨東洲取南洲等聖智亦爾捨苦諦取滅諦等三降伏義如輪王輪若未伏者即能伏之聖智若生能斷煩惱等四鎮已伏義如輪王輪盡皆歸伏輪亦常行鎮之今明見道雖斷盡分別煩惱更作觀智令障轉遠如覆障法五上下轉義如輪王輪有上下轉義今明聖智三界上下斷煩惱也即苦法智忍苦法智斷欲界惑苦類智忍苦類智斷上界惑證無為理具此五義名為法輪若約大乘輪有四義一圓滿義具轂輻輞三故二摧壞義螗蜋拒轍輪能摧之聖道現前能摧煩惱也三鎮遏義即相見道更作觀行鎮伏煩惱倣法假施設也四不定義即從見道入修道修道入無學自既證已即起慈心度諸眾生令同所證也二就能轉即展轉傳授義謂過去佛傳至現在未來佛等能所合故名轉法輪也二明體性者大小乘通以八聖道為體(言八聖道者一正見二正思惟三正語四正業五正命六正精進七正念八正定等)",
    "X05n0229_004:0285a08_1-1": "具轂輻輞三故而配法即別小乘以正語正業正命三法為轂(又小乘以戒為先由持戒故能引生善法)即以正見正思惟正念正精進四法為輻將正定一法為輞(即定能攝緣諸法故)大乘即以正見正思惟二法為轂(緣大乘以正見為先)即將正語正業正命三法為輻(以有正見故能持於戒也)即將正念正定正精進三法為輞(念是定學跡以有正念故能引生定也精進即能遍策諸行也具上功德故以為輞也)",
    "X05n0229_004:0285a08_1-2": "大小乘配屬雖別然同以八聖道為體也三明種類有三小乘四諦若約能知亦四謂眼智明覺眼即總觀餘三如次別觀過去未來現在苦等又一一轉中皆生六益謂眼智明覺通生慧生如婆沙云一一轉時各別發生眼智明覺俱舍疏中引此論釋彼以見道十五心中法忍名眼法智名智類忍名明類智名覺如彼疏亦引婆沙但名義釋眼是觀見義智是決斷義明者顯了義覺者警察義更加通生慧生通是除障義慧是簡擇義此即各就一說也二三乘中三轉四諦通三機約初教也三一乘準下文有十諦差別然盡總以無盡法界為一大法輪海常無休息也四明轉相有二一為自三轉一印相轉在見道印者不錯謬義謂此是苦如實了知此苦聖諦乍可令日輪冷月輪熱不可轉易此苦聖諦令成於樂即如實了知是苦不虗也餘三準此二應作轉亦名應修轉在修道既知已即須修也作法者謂此是苦須厭此是集須斷此是道須修此是滅須證由未遍知應遍知苦聖諦餘三例然三已作轉在無學道謂此是苦我已厭此是集我已斷此是道我已修此是滅我已證也二為他三轉者一示相轉即指示四諦法相令知謂此是苦等令入見道也二勸修轉亦名勸知轉既知已即勸令修謂此是苦汝應知等令入修道三名引證轉亦名作證轉謂此是苦汝已知等令入無學道故淨名云三轉法輪於大千其輪本來常清淨天人得道此為證三寶於是現世間三乘皆同此說但義理差別準大品經既言鹿園轉法輪時無量眾生發菩提心無量眾生得初地等無量一生菩薩一時成佛此亦應同彼三轉是通非別不可別配若依一乘轉無盡稱法界法輪與所被機同一法界無二無別法爾常恒無斷徧益五明法輪分齊若小乘中佛說四諦名為法輪若說世語即非法輪若三乘中佛一切語及身威儀皆入法輪無不益生故若一乘中通三世間俱入法輪一切眾生語言亦如法輪經云能令三界所有聲聞者皆是如來音六轉處小乘唯一娑婆百億鹿苑等處三乘或百億或千百億或恒沙為一化境一乘遍通樹形乃至華藏及一切塵中帝網重重具足主伴七轉時小乘三乘或二七三七或六七或七七或一年等此竝是末教隨機見聞耳一乘本教要在初時第二七日更無異說仍攝前後若無量劫念念無間亦各攝彼前後際劫重重無盡八轉人小乘主為釋迦生身及化身佛伴謂聲聞弟子唯益小機等三乘主即三身伴聲聞菩薩弟子通被三機一乘主即十身伴即普賢等亦重重無盡唯被圓機或通一切即五種所為如前機感中已辯。",
    "X05n0229_004:0286a13_2": "△聲聞自度但懺而已菩薩愍眾故須勸請請佛普雨必自他霑洽。",
    "X05n0229_004:0286a15_0": "△二釋相二一舉所請境。",
    "X05n0229_004:0286a16_0": "所有盡法界虗空界十方三世一切佛剎極微塵中一一各有不可說不可說佛剎極微塵數廣大佛剎一一剎中念念有不可說不可說佛剎極微塵數一切諸佛成等正覺一切菩薩海會圍繞。",
    "X05n0229_004:0286a20_0": "○鈔所請境中經文分二先標所遍處後舉所請人處中有兩重無盡言一一各有不可說等者此中具有二種無礙一一多無礙二小大無礙所以然者謂以性融相故爾二人中有果人因人諸佛即果菩薩即因言念念有不可說等者意在境寬能請無邊故其所現身應如第一門中說一念尚然況經多劫。",
    "X05n0229_004:0286b03_0": "△二正明請法。",
    "X05n0229_004:0286b04_0": "而我悉以身口意業種種方便殷勤勸請轉妙法輪。",
    "X05n0229_004:0286b05_0-0": "○鈔正明請法中經言種種方便殷勤勸請者如我釋迦世尊初成正覺住多演林獨坐入定觀察世間思惟所證甚深難解唯佛乃知若為人說彼不能達徒施無益而默然住復念諸佛常得梵王勸請方轉法輪念是事已放白毫光遠照三千大千世界時娑婆世界主螺髻梵王承佛威神作念往請即告梵眾言世間有情善減惡增佛成正覺默然無所說故我宜往請即與六十八拘胝天眾往詣佛所作禮旋遶住立具以損益白佛唯願哀愍為轉法輪後以偈讚殷勤勸請時佛默然梵供養已忽然不現是時如來欲令世間尊重法故甚深妙法得開顯故思惟我法深妙非分別能解不如不說是故默然梵知聖止詣憍尸迦勸令同請時梵釋天眾共至林中禮已三遶住立一面說偈重請世尊降伏諸魔冤其心清淨如滿月願為眾生從定起以智慧光照世間如來猶默時大梵王即從坐起偏袒右肩胡跪合掌以偈重請如來今已降魔怨智慧光明照一切世間根熟有堪度唯願世尊從定起佛告大梵王我法深妙窮極寂靜若為人說彼不能解梵釋聞已忽然不現梵於異時忽念世間魔界增劇重詣勸請即說偈云摩伽陀國多諸異道因邪見故種種籌量唯願牟尼為開甘露最清淨法令其得聞佛所證法清淨離垢至於彼岸無增無減於三界中超然特尊如須彌山顯于大海常於眾生起哀愍心而救濟之云何棄捨幸以法光除諸暗冥唯佛大慈不捨本願如師子吼如天雷震為眾生故轉於法輪爾時世尊以佛眼觀見諸有情上中下根定不定聚如來爾時觀不定聚眾生起大悲心作如是言我本欲為此等眾生轉於法輪故出現於世又為梵王請故即以偈頌告梵王言我今為汝請當雨於甘露一切諸世間天人龍神等若有清淨者聽受如是法梵王聞已歡喜禮足繞無數匝忽然不現爾時地神告空神言佛受梵請欲轉法輪哀愍利益安樂無量諸眾生故念頃轉至有頂皆知時有四護菩提樹神一名愛法二名光明三名樂法四名法行禮足白佛當於何處轉於法輪如來告彼言於波羅奈仙人墮處鹿野苑中天白佛言彼地非勝何於彼轉佛言舉要言之往昔九萬一千俱胝諸佛皆往是處轉正法輪一切甚深微妙之法皆從中出故此常為天龍守護是故於彼轉正法輪時佛作念誰應先度即念二仙彼又已滅即念五俱輪合先得度即入定觀察乃見此五人在鹿野苑如來即往波羅奈城至鹿野苑五人共議悉達狂人無有志耐若來此處不應興起及佛至已奔速來迎如來見已即為說法轉大法輪於是三轉四諦十二行法輪時憍陳如最先領解相次五人皆得道果於是三寶出現世間皆申勸請一切諸佛悉皆如是也問既約圓宗一切無非法輪念念常轉今要請者蓋以情迷起念滯於色聲既五音令人耳聾即不聞圓音遍演故須請也有隨緣請有稱性請隨緣可知稱性請者須恒悟一切聲如空谷響緣起無性非斷非常一一全真無非法界既聞無所聞即終日聞法心觀如此是請轉法輪故出現品法輪章中云知聲如響而請轉法輪了於諸法真實性故於一音中出一切音而轉法輪畢竟無主故又云欲知如來所轉法輪應知如是法輪所出生處佛子如來隨一切眾生心行欲樂無量出若干音聲而轉法輪釋曰既隨眾生之心即知願請轉法輪須令自心稱法心若不稱亦不聞故故藏和尚緣起章第六請轉法輪門中云由一切諸佛唯智唯德菩薩即以窮法界之智而請佛說法是故一切諸佛無不雨大法雨然菩薩唯願唯行諸佛即以甚深願力而加所請是故菩薩無不獲於大益當知菩薩常請諸佛常說未曾失時也。",
    "X05n0229_004:0287a22_0": "△三總結無盡。",
    "X05n0229_004:0287a23_0": "如是虗空界盡眾生界盡眾生業盡眾生煩惱盡我常勸請一切諸佛轉正法輪無有窮盡念念相續無有間斷身語意業無有疲厭。",
    "X05n0229_004:0287b02_0": "△第七請佛住世三一牒名。",
    "X05n0229_004:0287b03_0": "復次善男子言請佛住世者。",
    "X05n0229_004:0287b04_0": "即是勸請中別義。",
    "X05n0229_004:0287b04_1": "○鈔偈云十方一切佛若欲捨壽命我今頭面禮勸請令久住釋曰眾生心淨見佛常住眾生心垢見佛捨命佛無生滅隨機見殊故知心淨觀佛佛則常住為真勸也。",
    "X05n0229_004:0287b08_0": "△二釋相。",
    "X05n0229_004:0287b09_0": "所有盡法界虗空界十方三世一切佛剎極微塵數諸佛如來。",
    "X05n0229_004:0287b10_1": "△將欲示現般涅槃者。",
    "X05n0229_004:0287b10_2": "△及諸菩薩聲聞緣覺有學無學。",
    "X05n0229_004:0287b11_3": "△乃至一切諸善知識。",
    "X05n0229_004:0287b11_4": "△我悉勸請莫入涅槃。",
    "X05n0229_004:0287b12_5": "△經於一切佛剎極微塵數劫為欲利樂一切眾生。",
    "X05n0229_004:0287b14_0-0": "○鈔初別標如來中先釋涅槃後明示般言涅槃者具云般涅槃那古譯為入滅息息即是滅故但云入滅或云滅度即滅障度苦也準涅槃疏中滅義有四一事滅二德滅二應滅四理滅言事滅者事謂生死因果事相滅生死故名為事滅言德滅者此有其二一若以緣修名德至果捨修名為德滅滅彼緣修故二真德為德即無性可取無相可捨以佛真德離性相故言應滅者隨化世間示滅有因現亡身智以應盡還源名為應滅言理滅者此亦有二一是相空妄相諸法空無有實妄心所取體相俱無二是真空如來藏中恒沙佛法離相離性名之為空此體有相無真即不空空即不有不空不有即是涅槃總名理滅滅義雖眾要唯此四四滅之中理滅為本由見相空成前事滅由見真空成前德滅依體起用便有應滅由此理滅具二種空故以理滅為三滅本具四滅故名為涅槃廣如彼說新云波利匿嚩喃翻為圓寂謂義充法界德備塵沙故稱圓體窮真性妙絕相累故云寂又法爾無缺故稱圓體自真常故稱寂(此約性淨涅槃也)",
    "X05n0229_004:0287b14_0-1": "又萬德成滿故稱圓眾類永寂故云寂(此約方便淨涅槃)又化用周普故稱圓用而常寂故云寂(此約應化涅槃也)然此涅槃有其多義或云一種謂大般涅槃或有其二謂性淨方便淨或有三種謂性淨圓淨方便淨又有三種一性淨二方便淨三應化或說有四即前四滅此上諸義總曰涅槃若依唯識論等通說涅槃有其四種一自性清淨涅槃謂真如之性無始時來本自清淨雖有客塵而不能染故曰性淨在有情身即名佛性在無情界即名法性以本性清淨故以為名二有餘依涅槃謂諸聖人斷盡煩惱止有餘殘苦依身在由證無為煩惱障盡離諸囂動寂靜安樂故號涅槃唯識論云謂即真如出煩惱障雖有微細苦依未盡而障永寂故名涅槃三無餘依涅槃謂諸聖人厭苦欣寂灰身滅智餘迹既泯故名涅槃唯識論云謂即真如出生死苦煩惱既盡餘依亦滅二障永寂故號涅槃四無住處涅槃謂即真如出所知障大悲般若常相輔翼由斯不住生死涅槃利樂有情窮未來際用而常寂故名涅槃初一通凡及聖次二通三乘後一局大乘廣如諸論所說也後明示般於中先解般字後明示現今初言般者名入涅槃經疏解入義有三一就真以論息妄歸真從因趣果故名為入此解通因果二據化辯入示滅有因現亡身智名之為入三就真應相對以辯入息化歸真故名為入此解在果也言示現等者問諸佛何故示現入於涅槃耶答如大經離世間品云作佛事已觀十種義示般涅槃所謂示一切行實無常故示一切有非安隱故示大涅槃是安隱處無怖畏故以諸人天樂著色身為現色是無常法令其願住淨身故示無常力不可轉故示一切有為不隨心住不自在故示一切三有皆如幻化不堅牢故示涅槃性究竟堅牢不可壞故示一切法無起而有聚集散壞相故佛子諸佛世尊作佛事已所願滿已轉法輪已應化度者皆化度已有諸菩薩應受尊號咸記別已法應如是入於不變大般涅槃言善知識者離世間品中明十種善知識經言佛子菩薩摩訶薩有十種善知識何等為十所謂令住菩提心善知識令生善根善知識令行諸波羅蜜善知識令解脫一切法善知識令成熟一切眾生善知識令得決定辯才善知識令不著一切世間善知識令於一切劫修行無厭倦善知識令安住普賢行善知識令入一切佛智所入善知識等也言我悉勸請等者如涅槃經說我佛世尊臨涅槃時以佛神力出大音聲隨其類音遍告一切今日如來應正偏知憐愍眾生覆護眾生等視眾生如羅睺羅為作歸依屋舍室宅大覺世尊將欲涅槃一切眾生若有疑者今悉可問為最後問爾時世尊於晨朝時從其面門放種種光其光雜色遍照大千佛之世界乃至十方其中眾生遇斯光者罪垢煩惱一切消除是諸眾生見聞是已心大憂愁同時舉聲悲啼號哭鳴呼慈父痛哉苦哉舉手拍頭搥胸叫喚涕泣哽咽大地山海皆悉震動時諸眾生共相謂言且各裁抑莫大愁苦當即往詣拘尸那城力士生地到如來所頭面禮敬勸請如來莫般涅槃住世一劫若減一劫互相執手復作是言世間空虗眾生福盡不善諸業增長出生仁等今當速往速往如來不久必入涅槃是時便有四十八眾各齎供具來詣雙林時娑羅樹間吉祥福地縱廣三十二由旬大眾充滿無空缺處作大供養佛皆不受五色口光出已復沒天人大眾見地大動又見光沒身毛皆豎同聲哀泣說偈勸請。",
    "X05n0229_004:0288b22_0": "稽首禮調御我等今勸請遠離於人僊故無有救護今見佛涅槃我等沒苦海愁憂懷悲惱猶如犢失母貧窮無救護猶如困病人無醫隨自心食所不應食眾生煩惱病常為諸見害遠離法醫師服食邪毒藥是故佛世尊不應見捨離如國無君主人民皆饑餓我等亦如是失陰及法味今聞佛涅槃我等心迷亂如彼大地動迷失於法力大僊入涅槃佛日墜於地法水悉枯涸我等定當死如來般涅槃眾生極苦惱譬如長者子新喪於父母如來入涅槃如其不還者我等及眾生悉無有救護如來入涅槃乃至諸眾生一切皆愁怖苦惱集其心我等於今者云何不愁惱如來見放捨猶如棄涕唾譬如日初出光明甚暉焰既能還自照亦滅一切暗如來神通光能除我苦惱處在大眾中譬如須彌山。",
    "X05n0229_004:0288c13_0-0": "復以種種譬喻殷勤勸請佛亦安慰而為說法法應如是也問諸佛菩薩利物為心住世益多故須勸請聲聞緣覺不能利他自求涅槃何須勸請答親斷煩惱證生空如住持佛法利益彌廣且聲聞益物者如空生鶖子處處請問大乘思勝滿慈所在激揚妙理飲光及與慶喜結集三藏遺文賓頭盧等應真住持能多利物既有斯勝益故須請也又緣覺利物者出無佛世以神通攝生供養者現世他身獲果無盡且如善住天子昔曾供養辟支佛得生忉利天宮因感空聲來報由斯得免七返惡道之身又金色王十二年大旱國人罄盡糧儲因供養緣覺一飡現世滿殊常之願皆能利物盡有益生功德尤多故須勸請也問二乘聖者斷惑證如益物功高故須勸請諸善知識復是何人有何功能亦令勸請答如涅槃經德王品說善知識者謂佛辟支佛聲聞人中信方等者何故名為善知識耶善知識者能教眾生遠離十惡修行十善以是義故名善知識又復如法而說如說而行自遠十惡亦令他離自行菩提亦令他行名善知識又自行施戒聞慧亦令他行名善知識又不能自樂常為眾生不訟他短常說善事名善知識如大船師善渡人故諸佛菩薩亦復如是度盡眾生出生死海名善知識故須勸請問諸佛如來法爾常現無盡身雲遍說遍益即佛本住世云何更言請佛住世耶答然佛出世及般涅槃相對辯者有其二意一約實義二約對機實義有三謂圓宗中三諦釋也一緣性即空之真諦則非出非般故大品偈云如來不出世亦無有涅槃二法界緣起之俗諦則念念處處而出現念念處處而入滅出現品成正覺章中云佛子應知自心念念常有佛成正覺何以故諸佛如來不離此心成正覺故如自心一切眾生心亦復如是悉有如來成等正覺又云得一切智大悲相續救度眾生即念念出現也又云當知無有少許處空無佛身何以故如來成正覺無處不至故即處處出現也入滅者即上遍一切處出現之佛身約隨相有為義邊念念即生即滅四相同時今謂以生即滅為念念處處而入涅槃也三約法界實體第一義諦即常住世或常涅槃寂而常照為住世照而常寂為涅槃也二約對機者機緣感則菩提樹下而出現機緣盡則雙林樹間而入滅故出現品涅槃章中云佛子諸佛如來為令眾生生欣樂故出現於世欲令眾生生戀慕故示現涅槃今既要菩薩行願勸請令住世即當第二對機門也佛本常住而云請住世者眾生心垢業惡不見如來設有心開解發曾得見佛而情識昧習氣忽起還不現前故今勸請者但依智離識常作佛觀心清智明即常見佛不曾涅槃若瞥爾起心塵勞相續觀智間斷即不見佛名佛滅度也故出現品涅槃章中云如來常住清淨法界隨眾生心示現涅槃佛子譬如日出普現世間於一切淨水器中影無不現或一處器破則不現影佛子於汝意云何彼影不現為日咎否答云不也但由器壞非日有咎佛子如來智日亦復如是普現法界無前無後一切眾生淨心器中佛無不現心器常淨常見佛身若心濁器破則不得見釋曰法身無像故無器而不形聖智無心故無感而不應像非我有自彼器之虧盈心非我生豈普現之前後持戒器破定水無依菩提器破智水寧止無信清珠故心水渾濁何由見佛又解緣起章中明佛出世間門中云非是佛身潛隱而不出現或無智者則云佛不出世當知未曾有世間而佛不現者此現與不現由有智與無智非佛行藏而有出沒但常照一真法界則一切諸佛常現在前故知請佛當淨其心也即同維摩經欲得淨土當淨其心又心淨即佛土淨云云。",
    "X05n0229_004:0289c05_1": "△標從勝說但請如來。",
    "X05n0229_004:0289c06_0": "△釋從通意三乘皆請。",
    "X05n0229_004:0289c07_0": "△三總結無盡。",
    "X05n0229_004:0289c08_0": "如是虗空界盡眾生界盡眾生業盡眾生煩惱盡我此勸請無有窮盡念念相續無有間斷身語意業無有疲厭。",
    "X05n0229_004:0289c12_0": "大方廣佛華嚴經普賢行願品別行疏鈔卷第四"
}