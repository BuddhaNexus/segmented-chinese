{
    "T14n0582_001:0966b03_0": "佛說孫多耶致經",
    "T14n0582_001:0966b05_0": "吳月支國居士支謙譯",
    "T14n0582_001:0966b06_0": "聞如是：一時佛在舍衛國，行在祇樹給孤獨園，除饉甚眾，佛為說經。",
    "T14n0582_001:0966b07_1": "時有梵志，名孫多耶致，望見佛，即住拄杖，吐舌念曰：「吾日三浴，啖果，飲水，不受人施。",
    "T14n0582_001:0966b09_2": "吾行勝沙門行。",
    "T14n0582_001:0966b10_0": "子曹甘食、好衣、溫蓐，訛賢非真，不如吾道也。」",
    "T14n0582_001:0966b11_0": "佛知梵志心之所存，告諸沙門曰：「夫人為行，有二十一惡，不得美食、好衣：志在婬泆；志在瞋恚；志在愚癡；志在睡臥；志在凝結，謂無應儀；志在貢高；志在憍慢；志在嫉妬；志在慳貪；志在兇虐，無惻隱心；志在虛偽，內外相違；志在不慚，內無愧心；志在穢行，不自羞鄙；志在彼惡而不自見；志在婬泆，言不歎貞；志在交話，讒成二惡；志在會鬪，不釋兩諍；志在無禮，自可不謙；志在遂非，不受賢諫；志在不孝，滅慈好逆；志好邪道，供奉妖蠱，家財虛竭，令親困窮，不覺非常，不歸三尊，美食、好衣從欲奢華。",
    "T14n0582_001:0966b22_1": "以斯二十一惡，穢亂其心。",
    "T14n0582_001:0966b23_2": "猶潔污垢，染之為色，萬無一益。",
    "T14n0582_001:0966b24_3": "懷斯眾惡，死入地獄、餓鬼、畜生，其痛難量。",
    "T14n0582_001:0966b25_4": "「沙門覩佛明戒，棄故自新，練情滅欲，內外清淨。",
    "T14n0582_001:0966b26_5": "又如淨潔，染即成色，為眾所觀。",
    "T14n0582_001:0966b27_6": "沙門覩明，行高智足。",
    "T14n0582_001:0966b27_7": "天下供奉衣、食、殿舍，受之無尤，施者福大。",
    "T14n0582_001:0966b28_8": "進行禪定，獲溝港、頻來、不還、應儀，人亦聞之。",
    "T14n0582_001:0966b29_9": "沙門雖未得道，明佛經義，執心端正，孝順經教，弘慈普育，潤逮群生，恕己安彼，視怨若子。",
    "T14n0582_001:0966c02_10": "見女人來，待之以妹。",
    "T14n0582_001:0966c03_11": "若覩窮苦，當念地獄、餓鬼、畜生，願令群生身安意喜，得逢三寶，垢除冥滅，心淨見明，還於本無，永康無極。",
    "T14n0582_001:0966c05_12": "志行如斯，美食、好衣終始無罪。",
    "T14n0582_001:0966c06_13": "群生本性，貪婬、瞋恚、愚癡、嫉妬，濁中之濁、冥中之冥者。",
    "T14n0582_001:0966c07_14": "沙門心開受明，癡垢都寂。",
    "T14n0582_001:0966c08_15": "雖處穢世，猶蓮華居夫泥中，泥不能染華，受施無罪。",
    "T14n0582_001:0966c09_16": "夫懷三毒、十惡不除，恣心從欲，諂欺求潤，不奉佛戒，寧吞熱鐵，飲洋銅。",
    "T14n0582_001:0966c11_17": "斯死須臾穢濁受施，死入太山，飲銅，食炭，其年難計矣。」",
    "T14n0582_001:0966c12_18": "梵志前白佛言：「吾欲去浴，有溪名好首。",
    "T14n0582_001:0966c13_19": "夫入中浴者，意之穢垢，隨水流漂。",
    "T14n0582_001:0966c14_20": "自聞父教，吾日三浴。」",
    "T14n0582_001:0966c14_21": "佛告梵志：「斯土多溪，人入中浴可得獲度苦乎？",
    "T14n0582_001:0966c15_22": "千浴之人可除身垢，奈心垢何？",
    "T14n0582_001:0966c16_23": "吾諸沙門斷求念空，不願三界，心垢寂滅，以得淨道。",
    "T14n0582_001:0966c17_24": "汝從何師？",
    "T14n0582_001:0966c18_25": "受法水浴，去心垢乎？」",
    "T14n0582_001:0966c18_26": "對曰：「吾父云爾。」",
    "T14n0582_001:0966c19_0": "佛言：「若父得道不？」",
    "T14n0582_001:0966c19_1": "對曰：「不也。」",
    "T14n0582_001:0966c19_2": "佛言：「吾道從心出，心端，志淨，乃得道耳。」",
    "T14n0582_001:0966c20_3": "梵志長跪陳白：「吾向拄杖吐舌，但為狂愚耳。",
    "T14n0582_001:0966c21_4": "今聞佛經，心始醒寤。",
    "T14n0582_001:0966c22_5": "猶冥中有燈火，始今有目矣。",
    "T14n0582_001:0966c22_6": "乞為沙門，願佛哀納！」",
    "T14n0582_001:0966c23_7": "佛言：「若有親，報之。」",
    "T14n0582_001:0966c23_8": "對曰：「無親。」",
    "T14n0582_001:0966c24_9": "佛言：「沙門來。」",
    "T14n0582_001:0966c24_10": "即成沙門已，於樹下坐，惟二十一事，去諸欲念，霍然無想，即得應儀道，赴至佛所，以頭面著佛足言：「今盲者得視，狂病得愈。」",
    "T14n0582_001:0966c27_11": "佛言：「斯道佳耶？",
    "T14n0582_001:0966c27_12": "汝道佳乎？」",
    "T14n0582_001:0966c28_13": "對曰：「眾道皆邪，唯佛道正。」",
    "T14n0582_001:0966c28_14": "佛告諸沙門：「熟惟二十一事，道可得矣。」",
    "T14n0582_001:0966c29_15": "諸沙門聞經歡喜，作禮而退。",
    "T14n0582_001:0967a02_0": "佛說孫多耶致經"
}