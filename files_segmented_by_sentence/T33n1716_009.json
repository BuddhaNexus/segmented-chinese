{
    "T33n1716_009:0787c23_0": "妙法蓮華經玄義卷第九上",
    "T33n1716_009:0787c25_0": "天台智者大師說",
    "T33n1716_009:0787c26_0": "次、明圓門入實觀者，先、簡圓門。",
    "T33n1716_009:0787c26_1": "次、明圓觀。",
    "T33n1716_009:0787c27_0": "上三藏門，滅實色通真，不得意多諍；體門即幻色通真，示人無諍法；別門體滅生死色，次第滅法性色通中，不得意多諍；圓門即生死色是法性色，即法性色而通中，示人無諍法，故文云：「無上道」，又云：「而行深妙道」，即此義也。",
    "T33n1716_009:0788a03_1": "上兩門不通中，不俟分別。",
    "T33n1716_009:0788a04_0": "別、圓兩種俱通中。",
    "T33n1716_009:0788a04_1": "論其同異略為十：一、融不融。",
    "T33n1716_009:0788a05_2": "二、即法不即法。",
    "T33n1716_009:0788a05_3": "三、明佛智非佛智。",
    "T33n1716_009:0788a05_4": "四、明次行不次行。",
    "T33n1716_009:0788a06_5": "五、明斷斷惑不斷斷惑。",
    "T33n1716_009:0788a06_6": "六、明實位不實位。",
    "T33n1716_009:0788a07_7": "七、果縱果不縱。",
    "T33n1716_009:0788a07_8": "八、圓詮不圓詮。",
    "T33n1716_009:0788a08_9": "九、約難問。",
    "T33n1716_009:0788a08_10": "十、約譬喻。",
    "T33n1716_009:0788a08_11": "尋此十意，明識八門同異也。",
    "T33n1716_009:0788a09_12": "一、明融不融者，別教四門，所據決定妙有善色，不關於空；據畢竟空，不關於有，乃至非空非有門亦如是。",
    "T33n1716_009:0788a11_13": "四門歷別，當分各通。",
    "T33n1716_009:0788a12_14": "不得意者，作定相取，似同性實，殆濫冥初生覺(云云)。",
    "T33n1716_009:0788a13_15": "前、三藏有門，已破外道邪計先盡；次、空等三門，破邪則少；又、通巧四門，破三藏之拙；又、別教之門，破通門之近，已不與二乘共，何況外道冥覺而濫妙有！",
    "T33n1716_009:0788a17_0": "妙有依如來藏分判四門，何得同彼尼犍性實？",
    "T33n1716_009:0788a18_1": "如周璞、鄭璞，名同質異，貴賤天懸。",
    "T33n1716_009:0788a18_2": "今時學地論人，反道還俗，竊以此義，偷安莊老，金石相糅，遂令邪正混淆，盲暝之徒不別涇渭。",
    "T33n1716_009:0788a21_3": "若得諸四門意，精簡真偽，偷盜不生。",
    "T33n1716_009:0788a22_4": "然別門雖作定說，如是諍論，諸佛境界，二乘不知，豈同外道耶？",
    "T33n1716_009:0788a23_5": "圓門虛融微妙，不可定執，說有不隔無，約有而論無；說無不隔有，約無而論有。",
    "T33n1716_009:0788a25_6": "有無不二，無決定相，假寄於有，以為言端。",
    "T33n1716_009:0788a26_7": "而此有門亦即三門，一門無量門，無量門一門，非一、非四，四一一四，此即圓門相也。",
    "T33n1716_009:0788a28_8": "復次更約破會明融不融相。",
    "T33n1716_009:0788a29_9": "若破外道邪見，不破二乘邪曲，亦不破大乘方便。",
    "T33n1716_009:0788b01_10": "又會不圓者，如《淨名》中會凡夫反復，聲聞無也。",
    "T33n1716_009:0788b02_11": "會塵勞之儔為如來種，無為入正位，不能反復。",
    "T33n1716_009:0788b03_12": "生死惡人，煩惱惡法而皆被會；二乘善法，四果聖人而不被會。",
    "T33n1716_009:0788b05_0": "又般若中，明二乘所行，念處、道品，皆摩訶衍。",
    "T33n1716_009:0788b06_1": "貪欲、無明、見愛等，皆摩訶衍。",
    "T33n1716_009:0788b06_2": "善惡之法，悉皆被會。",
    "T33n1716_009:0788b07_3": "亦不會惡人及二乘人等，不辨其作佛，此即別門攝也。",
    "T33n1716_009:0788b08_4": "若圓破者，從別教已去，皆是方便。",
    "T33n1716_009:0788b09_5": "故迦葉自破云：自此之前，我等皆名邪見人也。",
    "T33n1716_009:0788b10_6": "既言邪見之人，即無圓正道法，則人法俱被破也。",
    "T33n1716_009:0788b11_7": "別教人法尚爾，何況草庵人法！",
    "T33n1716_009:0788b12_8": "二乘尚爾，何況凡夫人法！",
    "T33n1716_009:0788b12_9": "是則圓破，無所固留。",
    "T33n1716_009:0788b13_10": "圓會者，會諸凡夫著法之眾，「汝等皆當作佛」，「我不敢輕於汝等」。",
    "T33n1716_009:0788b14_11": "五逆調達亦與受記，龍畜等亦與受記，況二乘菩薩等！",
    "T33n1716_009:0788b16_12": "「世間治生產業，皆與實相不相違背」，即會一切惡法也。",
    "T33n1716_009:0788b17_13": "「汝等所行是菩薩道」，析法二乘尚被會，況通況別！",
    "T33n1716_009:0788b18_14": "「汝是我子，我則是父」，無有人法而不被會，俱皆融妙，此即圓門攝也。",
    "T33n1716_009:0788b20_15": "復次，更約經文前後明圓不圓相。",
    "T33n1716_009:0788b20_16": "若先明不融門，此說地前；後明不融門而言證融，此說向後。",
    "T33n1716_009:0788b22_17": "或先明證融門，此說向後；後明不融門，此說地前者，此皆別門攝。",
    "T33n1716_009:0788b23_18": "若先明融門證亦融，此說信後；後明證不融，此說住前。",
    "T33n1716_009:0788b25_19": "或先明證不融，此說住前；後明證融，此說信後者，此皆屬圓門攝(云云)。",
    "T33n1716_009:0788b26_20": "二、即法、不即法者，若說有為門，此有非生死有，出生死外，別論真善妙有。",
    "T33n1716_009:0788b28_21": "空門者，出二乘真外，別論畢竟空，乃至非有非無門亦如是。",
    "T33n1716_009:0788c01_22": "是為別四門相。",
    "T33n1716_009:0788c01_23": "若有為門，即生死之有是實相之有，一切法趣有，有即法界，出法界外，更無法可論；生死即涅槃，涅槃即生死，無二無別，舉有為門端耳；實具一切法，圓通無礙，是名有門。",
    "T33n1716_009:0788c05_24": "三門亦如是，此即生死之法，是圓四門相也。",
    "T33n1716_009:0788c06_25": "復次，即法有遍不遍，判圓別相，例前分別(云云)，約五住遍不遍。",
    "T33n1716_009:0788c08_26": "復次，即法不即法，或前或後，判別圓相，如前分別(云云)。",
    "T33n1716_009:0788c09_27": "三、約佛智、非佛智者，若有為門，分別一切智，了達空法；分別道種智，照恒沙佛法。",
    "T33n1716_009:0788c11_28": "差別不同者，是菩薩智即別四門相也。",
    "T33n1716_009:0788c12_29": "若有為門，分別一切種智，五眼具足，圓照法界正遍知者，即諸佛之智，是圓四門相也。",
    "T33n1716_009:0788c14_30": "復次，別門說圓智，圓門說別智，或前或後，分別別、圓相，例如前(云云)。",
    "T33n1716_009:0788c15_31": "復次，別門證圓智，圓門證別智，或前或後，分別別、圓，如前分別(云云)。",
    "T33n1716_009:0788c17_32": "四、約次第、不次第者，若以有為門，依門修行，漸次階差，從微至著，不能一行中即無量行，乃至非空非有門亦如是，是別四門相。",
    "T33n1716_009:0788c20_33": "若以有為門，一切法趣有門，依門修行，亦一切行趣有行，一行無量行名為遍行，乃至非空非有門亦如是，是圓四門相。",
    "T33n1716_009:0788c23_34": "復次，別門圓行，圓門別行，或前或後，分別別圓，例如前(云云)。",
    "T33n1716_009:0788c24_35": "五、約斷斷、不斷斷者，夫至理虛無，無明體性本自不有，何須智慧？",
    "T33n1716_009:0788c26_36": "解惑既無，安用圓別？",
    "T33n1716_009:0788c26_37": "《涅槃》云：「誰有智慧？",
    "T33n1716_009:0788c27_38": "誰有煩惱？」",
    "T33n1716_009:0788c27_39": "《淨名》曰：「婬、怒、癡性即是解脫」，又「不斷癡愛起於明脫」，此則不論斷不斷。",
    "T33n1716_009:0788c29_40": "《大經》云：「闇時無明，明時無闇。",
    "T33n1716_009:0788c29_41": "有智慧時，則無煩惱。」",
    "T33n1716_009:0789a01_42": "此用智慧斷煩惱也。",
    "T33n1716_009:0789a01_43": "若別有門，多就定分割截，漸次斷除五住，即是思議智斷也，乃至三門亦如是，是為別四門相。",
    "T33n1716_009:0789a04_44": "若圓有門，解惑不二，多明不斷斷，五住皆不思議，即是不思議斷，乃至三門亦如是，是為圓四門相。",
    "T33n1716_009:0789a06_45": "復次，圓門說斷，別門說不斷斷，或前或後，判別圓相者，例如前說(云云)。",
    "T33n1716_009:0789a08_46": "六、約實位、非實位者，若有門明斷界內見思，判三十心位；斷界外見、思、無明，判十地位；等覺後心，斷無明盡；妙覺常果，累外無事，此乃他家之因，將為己家之果，皆方便非實位也。",
    "T33n1716_009:0789a12_47": "後三門大同小異，皆是別四門相。",
    "T33n1716_009:0789a13_48": "若有門從初發意，三觀一心，斷界內惑；圓伏界外無明，判十信位，進發真智；圓斷界外見思無明，判四十心位；等覺後心，無明永盡，妙覺累外，此是究竟真實之位，乃至三門亦如是，是名圓四門相。",
    "T33n1716_009:0789a17_49": "復次，別門說實位，圓門說不實位，別門證實位，圓門證不實位，或前或後，皆如前分別(云云)。",
    "T33n1716_009:0789a19_50": "七、約果縱、果不縱者，若有為門，從門證果，三德縱橫：言法身本有，般若修成，解脫始滿。",
    "T33n1716_009:0789a21_51": "不但果德縱成，因亦局限。",
    "T33n1716_009:0789a22_52": "如地人云：初地具足檀波羅蜜，於餘非為不修，隨力隨分，檀滿初地，不通上地。",
    "T33n1716_009:0789a24_53": "餘法分有而不具足者，是義有餘，三門亦如是，是為別四門相。",
    "T33n1716_009:0789a25_54": "若有為門，從門證果，三德具足，不縱不橫，亦因如是一法門具足一切法門，通至佛地。",
    "T33n1716_009:0789a27_55": "《華嚴》云：「從初一地具足諸地功德。」",
    "T33n1716_009:0789a28_56": "《大品》云：「初阿字具足四十一字功德。」",
    "T33n1716_009:0789a29_57": "三門亦如是，是為圓四門相。",
    "T33n1716_009:0789b01_58": "復次，別門說果不縱，圓門說果縱，或前或後，判圓別相，例前(云云)。",
    "T33n1716_009:0789b02_59": "八、約圓詮、不圓詮者，若有為門，門不圓融，或融一或融二：門前章，偏弄引；門中章，詮述不融不即菩薩智，乃至偏譬喻等；門後，還結不融不即等，三門亦如是，是為別四門相。",
    "T33n1716_009:0789b06_60": "若有為門，一門即三門：門前，圓弄引；門中，詮述融即佛智，乃至圓譬喻等；門後，結成融即等。",
    "T33n1716_009:0789b08_61": "三門亦如是，是為圓四門相。",
    "T33n1716_009:0789b09_62": "復次，別門詮圓，圓門詮別，或前或後，分別別圓之相，例前(云云)。",
    "T33n1716_009:0789b11_63": "九、約問答者，若有門明義未辨圓、別，須尋問答覈徵，自見圓、別指趣，三門亦如是(云云)。",
    "T33n1716_009:0789b13_64": "十、約譬喻者，諸門前後，或舉金銀寶物為譬，或舉如意日月為譬，或用別合，或用圓合，圓、別之相自顯(云云)。",
    "T33n1716_009:0789b15_65": "今以十意玄覽眾經，圓、別兩門，朗然明矣。",
    "T33n1716_009:0789b16_66": "復約五味，分別少多：乳教兩種四門；酪教一種四門；生蘇四種四門；熟蘇三種四門；此經一種四門(云云)。",
    "T33n1716_009:0789b19_67": "今經十義者：「觀一切法空如實相」，決了聲聞法是諸經之王，開方便門，此是融凡小大之人法也。",
    "T33n1716_009:0789b21_68": "「一切世間治生產業，皆與實相不相違背。」",
    "T33n1716_009:0789b22_69": "即客作者，是長者子，此是即法之義也。",
    "T33n1716_009:0789b23_70": "「開、示、悟、入佛之知見」，今所應作唯佛智慧，即佛慧也。",
    "T33n1716_009:0789b24_71": "「著如來衣、座、室等」，即不次第行也，不斷五欲而淨諸根。",
    "T33n1716_009:0789b25_72": "「又過五百由旬」，即不斷斷義也。",
    "T33n1716_009:0789b26_73": "「五品、六根淨」，「乘寶乘、遊四方」，即實位也。",
    "T33n1716_009:0789b27_74": "「佛自住大乘，定慧力莊嚴，以此度眾生。」",
    "T33n1716_009:0789b28_75": "即果不縱也。",
    "T33n1716_009:0789b28_76": "「合掌以敬心，欲聞具足道。」",
    "T33n1716_009:0789b29_77": "即今佛文前圓詮也。",
    "T33n1716_009:0789b29_78": "「諸法實相義，已為汝等說。」",
    "T33n1716_009:0789c01_79": "即古佛文後圓詮也。",
    "T33n1716_009:0789c01_80": "「智積、龍女」，問答顯圓也。",
    "T33n1716_009:0789c02_81": "「輪王頂珠」「其車高廣」，皆圓喻也。",
    "T33n1716_009:0789c03_82": "十意既足，圓門明矣！",
    "T33n1716_009:0789c03_83": "融門四相，今當說。",
    "T33n1716_009:0789c03_84": "若言「佛之智慧微妙第一」，又云：「我以如來智慧觀彼久遠猶若今也」。",
    "T33n1716_009:0789c05_85": "智知妙法，有門也。",
    "T33n1716_009:0789c06_0": "一切法空，常寂滅相，終歸於空，空門也。",
    "T33n1716_009:0789c06_1": "諸法常無性，佛種從緣起，即亦空亦有門也。",
    "T33n1716_009:0789c07_2": "非如非異，非虛非實，雙非兩捨，即非空非有門也。",
    "T33n1716_009:0789c09_0": "四相標門，十意簡別，故知此經，明圓四門也(云云)。",
    "T33n1716_009:0789c10_1": "二、明入實觀者，上已知四圓門，今依有門修觀，觀則為十(云云)。",
    "T33n1716_009:0789c11_2": "對前十二思議之門名不思議境，不思議境即是一實四諦。",
    "T33n1716_009:0789c12_3": "謂生死苦諦，不可思議，即空、即假、即中。",
    "T33n1716_009:0789c13_4": "即空故，方便淨；即假故，圓淨；即中故，性淨；三淨一心中得名大涅槃。",
    "T33n1716_009:0789c15_5": "《淨名》曰：「一切眾生即大涅槃。」",
    "T33n1716_009:0789c16_0": "故名不可思議四諦也。",
    "T33n1716_009:0789c16_1": "不可復滅，此即生死之苦諦，是無作之滅，亦是集道也。",
    "T33n1716_009:0789c17_2": "煩惱集諦不可思議，即空、即假、即中。",
    "T33n1716_009:0789c18_3": "即空故，名一切智；即假故，名道種智；即中故，一切種智；三智一心中得名大般若。",
    "T33n1716_009:0789c20_4": "《淨名》曰：「一切眾生即菩提相。",
    "T33n1716_009:0789c21_5": "不可復得。」",
    "T33n1716_009:0789c21_6": "此即煩惱之集，而是無作道諦，亦是苦滅，故名不思議一實四諦也。",
    "T33n1716_009:0789c22_7": "亦是真善妙色，何者？",
    "T33n1716_009:0789c23_8": "生死即空故名真，生死即假故名善，生死即中故名妙，此名有門不可思議境也。",
    "T33n1716_009:0789c25_9": "二、發真正心者，一切眾生即大涅槃，云何顛倒？",
    "T33n1716_009:0789c26_10": "以樂為苦，即起大悲，興兩誓願：令未度者度，令未斷者斷。",
    "T33n1716_009:0789c27_11": "一切煩惱即是菩提，云何愚闇？",
    "T33n1716_009:0789c28_12": "以道為非道，即起大慈，興兩誓願：令未知者知，未得者得。",
    "T33n1716_009:0790a01_0": "無緣慈悲，清淨誓願，慈善根力，任運吸取一切眾生也。",
    "T33n1716_009:0790a02_1": "三、安心者，既體解成就，發心具足，豈可臨池觀魚，不肯結網，裹糧束脚，安坐不行？",
    "T33n1716_009:0790a04_2": "修行之要，不出定慧。",
    "T33n1716_009:0790a04_3": "譬如陰陽調適，萬物秀實，雨旱不節，焦爛豈生？",
    "T33n1716_009:0790a05_4": "若兩輪均平，是乘能運，二翼具足，堪任飛升。",
    "T33n1716_009:0790a06_5": "體生死即涅槃名為定，達煩惱即菩提名為慧。",
    "T33n1716_009:0790a07_6": "於一心中，巧修定慧，具足一切行也。",
    "T33n1716_009:0790a08_7": "四、破法遍者，以此妙慧，如金剛斧，所擬皆碎；如無翳日，所臨皆朗。",
    "T33n1716_009:0790a10_8": "若生死即涅槃者，分段、變易，苦諦皆破；若煩惱即菩提者，四住五住，集諦皆破。",
    "T33n1716_009:0790a12_9": "雖復能破，亦不有所破。",
    "T33n1716_009:0790a12_10": "何者？",
    "T33n1716_009:0790a12_11": "生死即涅槃，故無所破也。",
    "T33n1716_009:0790a13_12": "五、識通塞者，如主兵寶，取捨得宜，強者綏之，弱者撫之。",
    "T33n1716_009:0790a14_13": "知生死過患名為塞，即涅槃名為通；煩惱惱亂名為塞，即是菩提名為通。",
    "T33n1716_009:0790a16_14": "始從外道四見，乃至圓教四門，皆識通塞；節節執著即是塞，節節亡妙名為通。",
    "T33n1716_009:0790a18_15": "若不識諸法夷嶮，非但行法不前，亦亡去重寶也。",
    "T33n1716_009:0790a19_16": "六、善識道品者，觀生死即涅槃，十界生死色陰皆非淨非不淨，乃至識陰非常非不常。",
    "T33n1716_009:0790a21_17": "能破八顛倒，即法性四念處，念處中具道品、三解脫及一切法。",
    "T33n1716_009:0790a23_0": "又知涅槃即生死，顯四枯樹；知生死即涅槃，顯四榮樹；知生死涅槃不二，即一實諦，非枯非榮，住大涅槃也。",
    "T33n1716_009:0790a25_1": "七、善修對治者，若正道多障，應須助道，觀生死即涅槃，治報障也；觀煩惱即菩提，治業障煩惱障也。",
    "T33n1716_009:0790a27_2": "八、善知次位者，生死之法本即涅槃，理涅槃也。",
    "T33n1716_009:0790a29_0": "解知生死即涅槃，名字涅槃也。",
    "T33n1716_009:0790a29_1": "勤觀生死即涅槃，觀行涅槃也。",
    "T33n1716_009:0790b01_2": "善根功德生，即相似涅槃也。",
    "T33n1716_009:0790b02_3": "真實慧起，即分真涅槃也。",
    "T33n1716_009:0790b02_4": "盡生死底，即究竟涅槃也。",
    "T33n1716_009:0790b03_5": "觀煩惱即菩提，亦如是。",
    "T33n1716_009:0790b03_6": "九、善安忍者，能安內外強軟遮障，不壞觀心。",
    "T33n1716_009:0790b04_7": "若觀生死即涅槃，不為陰、入、境、病患、業、魔、禪、二乘、菩薩等境所動壞也。",
    "T33n1716_009:0790b06_8": "若觀煩惱即菩提，不為諸見、增上慢境所動壞也。",
    "T33n1716_009:0790b07_9": "十、無法愛者，既過障難，道根成立，諸功德生。",
    "T33n1716_009:0790b08_10": "觀生死即涅槃，故諸禪三昧功德生。",
    "T33n1716_009:0790b09_11": "觀煩惱即菩提故，諸陀羅尼無畏不共諸般若生。",
    "T33n1716_009:0790b10_12": "觀生死涅槃不二，故法身實相生。",
    "T33n1716_009:0790b11_13": "相似功德順理而生，喜起順道法愛、生名愛法，不上不退，名為頂墮。",
    "T33n1716_009:0790b13_14": "此愛若起，即當疾滅；愛若滅已，破無明，開佛知見，證實相體。",
    "T33n1716_009:0790b14_15": "觀生死即涅槃，故證得解脫；煩惱即菩提，故證得般若；此二不二，證得法身。",
    "T33n1716_009:0790b16_16": "一身無量身，無上寶聚，如意圓珠，眾法具足。",
    "T33n1716_009:0790b17_17": "是名有門入實，證得經體。",
    "T33n1716_009:0790b17_18": "餘三門亦如是。",
    "T33n1716_009:0790b18_19": "是十種觀，經文具足。",
    "T33n1716_009:0790b18_20": "「是法不可示，言辭相寂滅，諸餘眾生類，無有能得解。」",
    "T33n1716_009:0790b20_0": "又「我法妙難思」，即不思議境。",
    "T33n1716_009:0790b20_1": "於一切眾生中起大慈心，於非菩薩中起大悲心，「我得三菩提時，以神通力、智慧力引之，令得住是法中」，即正發心也。",
    "T33n1716_009:0790b23_2": "「佛自住大乘，如其所得法，定慧力莊嚴」，即是安於二法，自成成他也。",
    "T33n1716_009:0790b25_3": "破有法王，即是破法遍也。",
    "T33n1716_009:0790b25_4": "又如日月光明能除諸幽瞑，「斯人行世間，能破眾生闇」，即破法遍也。",
    "T33n1716_009:0790b27_5": "「有一導師，將導眾人，明了心決定，在嶮濟眾難」，善知通塞也。",
    "T33n1716_009:0790b28_6": "淨藏淨眼，善修三十七品諸波羅蜜，即是兩意也。",
    "T33n1716_009:0790b29_7": "增道損生，遊於四方，即是識次位也。",
    "T33n1716_009:0790c01_8": "安住不動如須彌頂，著如來衣，即安忍也。",
    "T33n1716_009:0790c02_9": "雖聞是諸聲，聽之而不著，其意等六根，皆言清淨若此，又云真淨大法，即無法愛也。",
    "T33n1716_009:0790c04_10": "是十種觀散在經文而人不知，今撮聚十數，入有門為觀，乃至三門，小異大同，十觀入實，亦復如是。",
    "T33n1716_009:0790c07_11": "復次，此十觀意，非但獨出今經；大小乘經論，備有其意。",
    "T33n1716_009:0790c08_12": "如摩黎山，純出栴檀，固非外道四韋陀典，及此間莊老之所載也。",
    "T33n1716_009:0790c09_13": "世人咸共講讀，而對文不知，若欲學道，全無方便。",
    "T33n1716_009:0790c11_14": "悲夫！",
    "T33n1716_009:0790c11_15": "徒知[穀禾+牛]捋，不解鑽搖。",
    "T33n1716_009:0790c11_16": "若識十意，於小乘四門俱用入真，於大乘四門俱用入實，既入實已，如食乳糜，更無所須。",
    "T33n1716_009:0790c13_17": "半如意珠、全如意珠，布施一切，雖有此施，不見有人輕生重道，勤心修習。",
    "T33n1716_009:0790c15_18": "不受不用，徒施何益？",
    "T33n1716_009:0790c16_19": "我則悔焉，雖無所益，作毒鼓因，欲具知之，委如《止觀》(云云)。",
    "T33n1716_009:0790c17_20": "三、明諸門麁妙者，為二：一、就能所判麁妙。",
    "T33n1716_009:0790c18_21": "二、約諸門判麁妙。",
    "T33n1716_009:0790c19_22": "能、所為四句，門名能通，理是所通。",
    "T33n1716_009:0790c19_23": "自有能通麁，所通亦麁；能通妙，所通麁；能通麁，所通妙；能通妙，所通亦妙。",
    "T33n1716_009:0790c21_24": "三藏四門，扶事淺近，故能通為麁；但詮偏真，所通亦麁。",
    "T33n1716_009:0790c22_25": "通教四門，大乘體法，如實巧度，能通為妙；三乘偏證，所通為麁。",
    "T33n1716_009:0790c24_26": "別教四門，教道方便，能通為麁；詮入圓真，所通為妙。",
    "T33n1716_009:0790c25_27": "圓教四門，證道實說，能通為妙；即事而圓，所通亦妙也。",
    "T33n1716_009:0790c26_28": "又自有帶麁能、所，生蘇教是也。",
    "T33n1716_009:0790c27_29": "不帶麁能、所，乳教是也。",
    "T33n1716_009:0790c28_30": "自有帶麁所、不帶麁能，熟蘇教是也。",
    "T33n1716_009:0790c28_31": "自有帶麁能、不帶麁所，圓接通、接別是也，涅槃中諸門亦是也。",
    "T33n1716_009:0791a01_32": "問：經云：唯有一門而復狹小，為麁故稱一小？",
    "T33n1716_009:0791a02_33": "為妙故稱一小？",
    "T33n1716_009:0791a02_34": "答：此義當通用，不可局在一門。",
    "T33n1716_009:0791a03_35": "何者？",
    "T33n1716_009:0791a03_36": "如三藏四門赴機異說，故言四；同是佛教，故言一。",
    "T33n1716_009:0791a04_37": "門門方便異，故言四；同向涅槃，故言一。",
    "T33n1716_009:0791a05_38": "所通從能通，故言四；能通會所通，故言一。",
    "T33n1716_009:0791a06_39": "文字中無菩提，是約教論狹小；譬如隘路，不受二人並行，即約行論狹小。",
    "T33n1716_009:0791a08_40": "教行兩門取真難契，即約理論狹小(云云)。",
    "T33n1716_009:0791a09_41": "通教亦如是，逗緣別說故為四；同是佛教，故言一。",
    "T33n1716_009:0791a10_42": "觀法不同故有四；俱向無生故為一。",
    "T33n1716_009:0791a11_43": "所隨於能故為四；能隨於所故為一。",
    "T33n1716_009:0791a12_44": "通教即事而真，文字中有菩提，善惡俱觀皆不可得，即是並行，不約此義論狹小，但教觀取真理難當，故名理為狹小(云云)。",
    "T33n1716_009:0791a15_45": "別教四門亦如是，為四機說，故有四；同是佛教，故言一。",
    "T33n1716_009:0791a16_46": "入實觀異，故言四；俱向一實，故言一。",
    "T33n1716_009:0791a17_47": "所隨於能，故言四；能會於所，故言一。",
    "T33n1716_009:0791a18_48": "不即生死是涅槃，教狹小；不即煩惱是菩提，故行狹小。",
    "T33n1716_009:0791a19_49": "教行取理難當，名理論狹小。",
    "T33n1716_009:0791a20_50": "圓教四門亦如是，逗四種機，故言四；皆是佛說，故言一。",
    "T33n1716_009:0791a21_51": "入實觀異，故言四；四觀向實，故言一。",
    "T33n1716_009:0791a22_52": "將門名理，故言四；以理應門，故言一。",
    "T33n1716_009:0791a23_53": "此教即生死是涅槃，教不狹小；煩惱即菩提，行不狹小。",
    "T33n1716_009:0791a25_54": "而此教觀取理難當，名理為狹小。",
    "T33n1716_009:0791a25_55": "若依經文「唯有一門而復狹小」者，正語教行之門，取理不當，故言狹小也。",
    "T33n1716_009:0791a27_56": "今拓開一句，處處不同，豈可定執守一文耶？",
    "T33n1716_009:0791a28_57": "若得此意，麁妙自明(云云)。",
    "T33n1716_009:0791a29_58": "二、約諸門判麁妙者，先明三藏四門皆是能通，執著四門俱皆壅礙，成壞麁妙，更無優劣。",
    "T33n1716_009:0791b02_59": "此則不可偏判。",
    "T33n1716_009:0791b02_60": "若從法為語，有則附俗，入道則拙；空則傍真，入道則巧。",
    "T33n1716_009:0791b04_61": "故《釋論》云：「為鈍根人說生空，為利根說法空。」",
    "T33n1716_009:0791b05_62": "即其義也。",
    "T33n1716_009:0791b05_63": "亦有亦無門，望前為巧，望後是拙，非有非無門則是巧也。",
    "T33n1716_009:0791b06_64": "《大論》云：「半有半無者，名為鈍人。」",
    "T33n1716_009:0791b07_65": "是約四門法判麁妙也。",
    "T33n1716_009:0791b08_66": "今約根性便宜，若宜有門，有門成，三門壞。",
    "T33n1716_009:0791b09_67": "若宜無門，無門成，三門壞。",
    "T33n1716_009:0791b09_68": "乃至第四門亦如是。",
    "T33n1716_009:0791b10_69": "若就一門皆得四悉檀者，皆名為成；失四悉檀者，皆名為壞。",
    "T33n1716_009:0791b11_70": "還就一門赴欲為得，乖情為失；當宜為得，不當宜為失；治病為得，不治病為失；見第一義為得，不見第一義為失。",
    "T33n1716_009:0791b14_71": "傳有成壞，約此得論麁妙也。",
    "T33n1716_009:0791b15_72": "又，約十觀判麁妙者，觀因緣境正為得，境邪僻為失；發真正心為得，不爾為失；安心得所為得，安心不調為失；破法遍為得，不遍為失；知通塞為得，不知通塞為失；乃至順道法愛不生為得，順道法愛生為失。",
    "T33n1716_009:0791b20_73": "若一門十法成就，則此門為妙，餘門為麁。",
    "T33n1716_009:0791b21_74": "若餘門十法成就，此門不成就，則此為麁，餘門為妙(云云)。",
    "T33n1716_009:0791b22_75": "通四門麁妙者，通理唯一，一不可說，有何形比麁妙可論？",
    "T33n1716_009:0791b24_76": "就赴機說門，不無優劣，判四門深淺，如三藏中說。",
    "T33n1716_009:0791b25_77": "又約一一門，若說會四悉檀機，名之為妙；若乖四機，名之為麁。",
    "T33n1716_009:0791b26_78": "若於一一門十觀修行，句句得所，名之為妙；句句失所，名之為麁。",
    "T33n1716_009:0791b28_79": "麁故四邊火所燒，不得入清涼池；異此者名之為妙也。",
    "T33n1716_009:0791b29_80": "別四門麁妙者，若論法相，有門附事故為麁，空門傍理故為妙；空門單理故為麁，亦空亦有門兩通故為妙；亦空亦有兩存故為麁，非空非有門兩捨故為妙。",
    "T33n1716_009:0791c04_81": "若約根緣則不如是，有門稱欲故為妙，三門不稱欲故為麁；有門是宜故為妙，三門非宜故為麁；有門對惡故為妙，三門非對故為麁；有門見第一義故為妙，三門不見第一義故為麁。",
    "T33n1716_009:0791c08_82": "餘三門亦如是。",
    "T33n1716_009:0791c09_83": "又，識有門真善妙色之境者，名鎮頭迦；不識境故名迦羅迦。",
    "T33n1716_009:0791c10_84": "正發心故名鎮頭迦；不正發心名迦羅迦。",
    "T33n1716_009:0791c11_85": "安心定慧名鎮頭迦；不安二法名迦羅迦。",
    "T33n1716_009:0791c12_86": "破諸法遍名鎮頭迦；破法不遍名迦羅迦。",
    "T33n1716_009:0791c13_87": "善識通塞名鎮頭迦；不識通塞名迦羅迦。",
    "T33n1716_009:0791c14_88": "修三十七品名鎮頭迦；不修道品名迦羅迦。",
    "T33n1716_009:0791c15_89": "善解對治名鎮頭迦；不善對治名迦羅迦。",
    "T33n1716_009:0791c17_0": "善知次位名鎮頭迦；不識次位名迦羅迦。",
    "T33n1716_009:0791c18_1": "安忍不動名鎮頭迦；不能安忍名迦羅迦。",
    "T33n1716_009:0791c19_2": "無順道愛名鎮頭迦；順道愛起名迦羅迦。",
    "T33n1716_009:0791c20_3": "迦羅迦果則有九分，鎮頭迦果纔有一分。",
    "T33n1716_009:0791c21_4": "若十觀成就，則十分鎮頭，十觀皆妙。",
    "T33n1716_009:0791c21_5": "若九分迦羅，迦羅則麁；一分鎮頭，鎮頭則妙。",
    "T33n1716_009:0791c22_6": "疊華千斤，不如真金一兩，故約此判麁妙也。",
    "T33n1716_009:0791c23_7": "有門既爾，餘三門亦如是。",
    "T33n1716_009:0791c24_8": "圓教四門者，則皆妙無麁。",
    "T33n1716_009:0791c25_9": "何者？",
    "T33n1716_009:0791c25_10": "有門為法界，攝一切法不可思議，即是一切法，況復三門！",
    "T33n1716_009:0791c26_11": "空門即是法界，攝一切法，況復三門！",
    "T33n1716_009:0791c27_12": "餘二亦如是，法相平等，無復優劣。",
    "T33n1716_009:0791c28_13": "若爾則無四門之異，但因順根機，赴緣四說，如四指指一月，月一指四。",
    "T33n1716_009:0792a01_0": "何者？",
    "T33n1716_009:0792a01_1": "此由眾生世世習此四門，因以成性，昔四門中推理，欲翻無明，即成慧根性。",
    "T33n1716_009:0792a02_2": "昔四門中修善，欲翻惡業，即成福德根性，福慧因緣，感今名、色、觸、受，各於本習而起愛取，是為十法，成圓性眾生。",
    "T33n1716_009:0792a05_3": "欲樂不同，宜治有異，佛智明鑒，照機無差。",
    "T33n1716_009:0792a06_4": "以世界悉檀赴四性欲，說此四門；以為人悉檀生四善；以對治悉檀治其四執；以第一義悉檀令四人見理。",
    "T33n1716_009:0792a09_5": "無此四緣，佛不說法。",
    "T33n1716_009:0792a09_6": "緣既不一，略言其四，皆是正直捨方便，但說無上道。",
    "T33n1716_009:0792a11_0": "門相圓融，四門皆妙。",
    "T33n1716_009:0792a11_1": "此就教門，更判麁妙。",
    "T33n1716_009:0792a12_0": "何者？",
    "T33n1716_009:0792a12_1": "若不得四悉檀意，諸論諍競，誰能融通？",
    "T33n1716_009:0792a13_2": "如地論有南北二道，加復攝大乘興，各自謂真，互相排斥，令墮負處，若不得意，四門俱失。",
    "T33n1716_009:0792a15_3": "但圓門融淨，教尚虛玄，銷釋經論，何競不息？",
    "T33n1716_009:0792a16_4": "若欲入道，何門不通？",
    "T33n1716_009:0792a16_5": "悟理之時，豈應存四？",
    "T33n1716_009:0792a17_6": "修行之時，豈應有塞？",
    "T33n1716_009:0792a17_7": "但四塞有輕重。",
    "T33n1716_009:0792a18_8": "別教門隔，悟者無乖，未悟成諍，其執大重，譬如鈍馬，痛手乃去。",
    "T33n1716_009:0792a19_9": "圓門虛玄，未悟之時，其執則輕，譬如快馬，見鞭影即去。",
    "T33n1716_009:0792a20_10": "如此輕執，若未得第一義益，不失三悉檀利。",
    "T33n1716_009:0792a21_11": "故論云：是四悉檀，皆實不虛。",
    "T33n1716_009:0792a22_12": "何者？",
    "T33n1716_009:0792a22_13": "世界故實，乃至見第一故實。",
    "T33n1716_009:0792a23_14": "雖俱是實，實有深淺，亦俱是虛。",
    "T33n1716_009:0792a24_15": "何者？",
    "T33n1716_009:0792a24_16": "如有門說世界悉檀，於樂欲是實，於餘則虛；有門生善為實，於餘則虛；有門破惡為實，於餘則虛；有門見第一義為實，於餘則虛。",
    "T33n1716_009:0792a27_17": "乃至三門亦如是。",
    "T33n1716_009:0792a27_18": "有門三悉檀於世界故實，於第一義則虛；一悉檀於第一義故實，於世界則虛；實故為妙，虛故為麁，廣作(云云)。",
    "T33n1716_009:0792b01_19": "若以此麁妙約五味者，乳教有八門，四麁四妙，所通俱妙也。",
    "T33n1716_009:0792b03_0": "酪教四門為麁，理亦是麁。",
    "T33n1716_009:0792b03_1": "生蘇則十六門，十二門是麁，四門是妙；兩所通為麁，兩所通為妙。",
    "T33n1716_009:0792b05_2": "熟蘇有十二門，八門是麁；四門是妙。",
    "T33n1716_009:0792b05_3": "一理為麁，一理為妙。",
    "T33n1716_009:0792b06_4": "法華四門為妙，一理亦妙。",
    "T33n1716_009:0792b07_5": "諸聲聞人前來，門理俱麁，至此法華門理融妙。",
    "T33n1716_009:0792b08_6": "菩薩不定，或於方等般若門理融妙；極鈍者，同二乘也。",
    "T33n1716_009:0792b09_7": "涅槃有十六門，十二門麁，四門為妙，所通俱妙。",
    "T33n1716_009:0792b10_8": "何者？",
    "T33n1716_009:0792b10_9": "前來諸門，麁妙各通，猶存權理。",
    "T33n1716_009:0792b11_10": "涅槃不爾，一切諸法中，悉有安樂性，是諸眾生皆有佛性，無復權理，但一妙理，而更存麁門，為妙理方便，皆明入實。",
    "T33n1716_009:0792b14_11": "如梵志問云：因無常故，果云何常？",
    "T33n1716_009:0792b15_0": "佛反質答(云云)。",
    "T33n1716_009:0792b15_1": "故知如百川總海，諸門會實，實理要急，是故須融；接引鈍根，存麁方便。",
    "T33n1716_009:0792b17_0": "法華折伏破權門理，如金沙大河，無復迴曲。",
    "T33n1716_009:0792b18_1": "涅槃攝受，更許權門，各為因緣，存廢有異。",
    "T33n1716_009:0792b19_2": "然金沙百川，歸海不別(云云)。",
    "T33n1716_009:0792b19_3": "四、開麁門顯妙門者。",
    "T33n1716_009:0792b20_4": "問：《中論》先明摩訶衍門，後明二乘門。",
    "T33n1716_009:0792b21_5": "今何意先明小門，後明大門？",
    "T33n1716_009:0792b21_6": "答：《中論》為時人見成病，先以大蕩，後示入真之門。",
    "T33n1716_009:0792b23_0": "今經無復見病，但住草庵，須開方便門，示圓實相，故先列小門，次明大門。",
    "T33n1716_009:0792b24_1": "開破適時，各有其美。",
    "T33n1716_009:0792b25_2": "若法華後教，不俟更開，法華前教，或門、理已入妙者，更何所開？",
    "T33n1716_009:0792b26_3": "或門、理雖妙，而人未妙。",
    "T33n1716_009:0792b27_4": "門、理妙者，亦不須開；若門、若理、若人未妙者，今當開。",
    "T33n1716_009:0792b28_5": "謂開一切愛見、煩惱即是菩提，故云：「觀一切法空如實相。」",
    "T33n1716_009:0792c01_6": "開一切生死即是涅槃，故云：「世間相常住。」",
    "T33n1716_009:0792c02_7": "開一切凡人即是妙人，故云：「一切眾生皆是吾子。」",
    "T33n1716_009:0792c03_8": "開一切愛見言教即是佛法，故云：「若說俗間經書，治生產業，皆與實相不相違背。」",
    "T33n1716_009:0792c05_9": "開一切眾生即是妙理，故云：「為令眾生開佛知見，示、悟、入等，亦復如是。」",
    "T33n1716_009:0792c06_10": "開一切小乘法即是妙法，故云：「決了聲聞法，是諸經之王。」",
    "T33n1716_009:0792c08_11": "開一切聲聞教，故云：「佛昔於菩薩前毀訾聲聞，然佛實以大乘而見教化。」",
    "T33n1716_009:0792c09_12": "開一切聲聞行即是妙行，故云：「汝等所行是菩薩道。」",
    "T33n1716_009:0792c11_13": "開一切聲聞理即是妙理，故云：「開方便門，示真實相。」",
    "T33n1716_009:0792c12_14": "開諸菩薩未被妙者，今皆得圓，故云：「菩薩聞是法，疑網悉已除。」",
    "T33n1716_009:0792c13_15": "別教有一種菩薩，三藏亦一種菩薩，通教一種菩薩，未決了者，今皆開顯。",
    "T33n1716_009:0792c15_16": "若門若理，無不入妙，是名開權顯實，決麁令妙也(云云)。",
    "T33n1716_009:0792c17_0": "○第五、實相為諸經作體，更為五：一、今經之體種種異名。",
    "T33n1716_009:0792c18_1": "二、諸經體種種異名。",
    "T33n1716_009:0792c18_2": "三、傍正料簡。",
    "T33n1716_009:0792c19_3": "四、此彼料簡。",
    "T33n1716_009:0792c19_4": "五、麁妙開麁顯妙。",
    "T33n1716_009:0792c19_5": "一、此經體名，前後同異者，〈序品〉云：「今佛放光明，助發實相義。」",
    "T33n1716_009:0792c21_6": "又云：「諸法實相義，已為汝等說。」",
    "T33n1716_009:0792c22_0": "〈方便品〉廣說中云：「諸佛一大事因緣，開佛知見」、「無上道」、「實相印」等。",
    "T33n1716_009:0792c23_1": "〈譬喻〉中，以「大車」譬一大乘。",
    "T33n1716_009:0792c24_2": "〈信解〉中名「付家業」。",
    "T33n1716_009:0792c24_3": "〈藥草〉中名「一切智地」、「最實事」。",
    "T33n1716_009:0792c25_4": "〈化城〉中名「實所」。",
    "T33n1716_009:0792c25_5": "〈授記〉中名「繫珠」。",
    "T33n1716_009:0792c25_6": "〈法師〉中名祕密藏。",
    "T33n1716_009:0792c26_7": "〈寶塔〉中名「平等大慧」。",
    "T33n1716_009:0792c26_8": "〈安樂行〉中名「實相」。",
    "T33n1716_009:0792c27_9": "〈壽量〉中名「非如非異」。",
    "T33n1716_009:0792c27_10": "〈神力品〉中「祕要之藏」。",
    "T33n1716_009:0792c28_11": "〈妙音〉中名「普現色身三昧」。",
    "T33n1716_009:0792c28_12": "〈觀音〉中名「普門」。",
    "T33n1716_009:0792c29_13": "〈勸發〉中名「殖眾德本」。",
    "T33n1716_009:0792c29_14": "如是等異名不同，其義亦異；理極真實，以實為相，故名「實相」。",
    "T33n1716_009:0793a02_0": "靈知寂照，名「佛知見」。",
    "T33n1716_009:0793a02_1": "三世諸佛唯用此自行化他，故言「大事因緣」。",
    "T33n1716_009:0793a03_2": "虛通名「道」。",
    "T33n1716_009:0793a03_3": "正定諸法名「實相印」。",
    "T33n1716_009:0793a04_4": "運載名「乘」。",
    "T33n1716_009:0793a04_5": "成辦佛事名「家業」。",
    "T33n1716_009:0793a04_6": "一切所依，故名「智地」。",
    "T33n1716_009:0793a05_7": "諸法之元，故名「寶所」。",
    "T33n1716_009:0793a05_8": "圓妙難思，故言「寶珠」。",
    "T33n1716_009:0793a06_9": "無所積聚而含眾法，名「祕藏」。",
    "T33n1716_009:0793a07_10": "祕要通達無礙，名「平等大慧」。",
    "T33n1716_009:0793a07_11": "遮於二邊，名「非如非異」。",
    "T33n1716_009:0793a08_12": "妙色自在，故言「普現三昧」。",
    "T33n1716_009:0793a09_0": "入實之由，故名「普門」。",
    "T33n1716_009:0793a09_1": "諸法由生，故言「德本」。",
    "T33n1716_009:0793a09_2": "如是名義差別，體即實相，已如上說(云云)。",
    "T33n1716_009:0793a10_3": "二、諸經之體種種異名者。",
    "T33n1716_009:0793a11_4": "問：《釋論》云：「無實相印，是魔所說。」",
    "T33n1716_009:0793a12_5": "今談實相可用為體，餘經不爾，應是魔說？",
    "T33n1716_009:0793a13_6": "答：不然。",
    "T33n1716_009:0793a13_7": "諸經異名，或真善妙色，或畢竟空，或如來藏，或中道等，種種異名不可具載，皆是實相別稱，悉是正印，各稱第一，由實印故也。",
    "T33n1716_009:0793a16_8": "若失此意，則非佛法，故言眾經體同也。",
    "T33n1716_009:0793a17_9": "三、傍正料簡者，眾經半滿小大之殊，體有傍正。",
    "T33n1716_009:0793a18_10": "正即實相，傍即偏真。",
    "T33n1716_009:0793a18_11": "偏真或時含實相，實相或時帶偏真，而通稱實相。",
    "T33n1716_009:0793a19_12": "故《中論》云：「實相三人共得」，共得者，即偏真也。",
    "T33n1716_009:0793a20_13": "《大經》云：「聲聞之人，但見於空」，空即傍也。",
    "T33n1716_009:0793a21_14": "「智者見空及與不空」，不空即正也。",
    "T33n1716_009:0793a22_15": "此經云：「我等昔日同入法性」，法性即傍也。",
    "T33n1716_009:0793a23_16": "「今日安住實智中」，實智中即正也。",
    "T33n1716_009:0793a24_17": "小乘三法印此傍也；通教帶傍明正也；別、圓但明於正、不復論傍。",
    "T33n1716_009:0793a25_18": "若約五味。",
    "T33n1716_009:0793a26_19": "乳唯論正。",
    "T33n1716_009:0793a26_20": "酪唯論傍。",
    "T33n1716_009:0793a26_21": "生蘇、熟蘇，傍正相兼帶。",
    "T33n1716_009:0793a27_22": "醍醐唯正。",
    "T33n1716_009:0793a27_23": "又正實相多諸名字，約名字中復論傍正，《勝鬘》自性清淨為正，餘名為傍；《華嚴》以法身為正；《般若》以一切種智為正；《涅槃》以佛性為正；此經以實相一乘為正，餘名為傍。",
    "T33n1716_009:0793b02_24": "此則非傍非正論傍正，傍正悉是經體(云云)。",
    "T33n1716_009:0793b03_25": "四、就彼此料簡，上約別、圓二法異名料簡；今更通就小大四句料簡：或名義體與此經同；或名義體與此經異；或名義與此經同而體異；或名義與此經異而體同。",
    "T33n1716_009:0793b07_26": "三藏中若名體為實相者，此名義與此經同而體異。",
    "T33n1716_009:0793b08_27": "若不名為實相者，此名義體與此經異。",
    "T33n1716_009:0793b09_28": "唯論兩句，無有兩句。",
    "T33n1716_009:0793b10_29": "通教名實相為體者，此名義同而體異；若不作此名，則名義體俱異。",
    "T33n1716_009:0793b11_30": "若通門遠通中道者，則名義體同，名義異而體同。",
    "T33n1716_009:0793b12_31": "別教望圓經四句，如一法異名中分別(云云)。",
    "T33n1716_009:0793b13_32": "歷五味者，乳教兩種名義同，兩種名義異而體同。",
    "T33n1716_009:0793b15_0": "酪教如前(云云)。",
    "T33n1716_009:0793b15_1": "生蘇。",
    "T33n1716_009:0793b15_2": "熟蘇中，如前(云云)。",
    "T33n1716_009:0793b15_3": "涅槃中四種名義異、名義同，而皆體同，一佛性則無差別(云云)。",
    "T33n1716_009:0793b17_4": "五、麁妙者，正實相中傍正異名者，此乃異名異義，其體本同，此無麁妙。",
    "T33n1716_009:0793b18_5": "但傍為麁，傍含正，正帶傍，一往亦為麁，但正為妙也。",
    "T33n1716_009:0793b20_6": "藏、通名同義同而體別，一向是麁。",
    "T33n1716_009:0793b20_7": "別名義或同或異，教門異為麁，體同為妙；名義同，名義異，而體同為妙。",
    "T33n1716_009:0793b22_8": "歷五味中，麁妙可知也。",
    "T33n1716_009:0793b23_9": "開麁者，即開於傍也。",
    "T33n1716_009:0793b23_10": "或開傍教即正教，佛昔於菩薩前毀訾聲聞，然佛實以大乘而見教化。",
    "T33n1716_009:0793b25_11": "或開傍行即正行，「汝等所行是菩薩道」。",
    "T33n1716_009:0793b26_12": "或開傍人即正人，客作人一日之價，即長者子也。",
    "T33n1716_009:0793b27_13": "或開傍體即正體，開方便門示真實相，後見此貧人，示以所繫珠。",
    "T33n1716_009:0793b29_0": "深觀傍理，即正理也。",
    "T33n1716_009:0793b29_1": "一切皆妙，無麁可待，即經之正意也。",
    "T33n1716_009:0793c02_0": "○第六、諸行體，此為四：一、諸行同異。",
    "T33n1716_009:0793c02_1": "二、依經修行。",
    "T33n1716_009:0793c03_2": "三、麁妙。",
    "T33n1716_009:0793c03_3": "四、開麁。",
    "T33n1716_009:0793c03_4": "行同異者，夫稟教立行，不出信、法。",
    "T33n1716_009:0793c04_5": "鈍者因聞得解，從解立行，故名信行。",
    "T33n1716_009:0793c05_6": "利者自推得解，從解立行，故名法行。",
    "T33n1716_009:0793c06_7": "二行通四教。",
    "T33n1716_009:0793c06_8": "三藏信、法，以傍實相為體。",
    "T33n1716_009:0793c07_9": "通教信、法，以傍含正為體。",
    "T33n1716_009:0793c07_10": "別教信、法，以正為體。",
    "T33n1716_009:0793c08_11": "圓信、法，亦用正為體。",
    "T33n1716_009:0793c09_0": "若橫論行，即是諸波羅蜜、慈悲喜捨等，當教論體。",
    "T33n1716_009:0793c10_1": "若橫竪諸行有體，則本立而道生。",
    "T33n1716_009:0793c11_0": "若體有行，體則藉行而顯也。",
    "T33n1716_009:0793c11_1": "重明圓竪行，五品、六根以相似正為體；初住至等覺，皆用真正為體。",
    "T33n1716_009:0793c13_2": "橫行者，如《大品》云：一切法皆是摩訶衍，以不可得，不可得故，即正實相也。",
    "T33n1716_009:0793c15_3": "此文云：「不得諸法，若有若無」「等賜諸子各一大車」，即其義也。",
    "T33n1716_009:0793c16_4": "儒童見然燈佛，得無生忍，行有真體。",
    "T33n1716_009:0793c17_5": "《金剛般若》云：「無住相布施，如人有目，見種種色。」",
    "T33n1716_009:0793c18_6": "亦其義也。",
    "T33n1716_009:0793c18_7": "竪行有體，其車則高；橫行有體，其車即廣；高廣大運，行步平正，其疾如風(云云)。",
    "T33n1716_009:0793c20_8": "二、依經修行者，前信、法兩行，意通時寬，或經劫數，譬如長圍。",
    "T33n1716_009:0793c21_9": "若依諸經別明行法，剋日制時，喻如苦攻。",
    "T33n1716_009:0793c22_10": "若隨事行行，行則無體；若隨理行行，令此空慧與行相應，能破無量障道罪，能得無生忍者，此行有體。",
    "T33n1716_009:0793c25_11": "諸經別行乃多，略言其四：謂常行行、常坐行、半行半坐行、非行非坐行。",
    "T33n1716_009:0793c26_12": "諸行各有事相方法，勤身苦策，悉用實相正觀為體。",
    "T33n1716_009:0793c28_13": "念念無間，清淨如空，具論觀意，如《止觀》中說。",
    "T33n1716_009:0793c29_14": "然小乘戒藏不許懺重，修多羅藏，使犯重人念佛身，佛身者，念空也；亦備有常行等方法，而以偏空為體。",
    "T33n1716_009:0794a01_15": "通教亦明常行等方法，而用即空為體。",
    "T33n1716_009:0794a02_16": "別行歷別，圓行虛融，而俱用正實相為體。",
    "T33n1716_009:0794a03_17": "以此四行歷五味，論方法之體，義推可知。",
    "T33n1716_009:0794a04_18": "三、麁妙者，藏、通，信、法真，似橫竪諸行，以傍實相為體，體行俱麁。",
    "T33n1716_009:0794a06_19": "別，信、法真，似橫竪諸行，雖依別門，用正實相為體，因無常故，而果是常，行麁體妙。",
    "T33n1716_009:0794a08_20": "圓，信、法真，似橫竪，依圓門正體，體行俱妙。",
    "T33n1716_009:0794a09_21": "歷五味明麁妙可知(云云)。",
    "T33n1716_009:0794a09_22": "依諸經方法常行等行，以傍為體，體、行俱麁；以正為體，則行麁體妙。",
    "T33n1716_009:0794a11_23": "體、行俱妙，例前可知。",
    "T33n1716_009:0794a11_24": "歷五味亦可解(云云)。",
    "T33n1716_009:0794a12_25": "四、開麁者，開三藏信、法兩行，亦是決了聲聞法，是諸經之王。",
    "T33n1716_009:0794a13_26": "聞已諦思惟，得近無上道。",
    "T33n1716_009:0794a14_27": "聞即信行，思惟即法行，皆近無上道者，即大乘無相行，近於真也。",
    "T33n1716_009:0794a15_28": "開橫行者，低頭舉手，歌詠散心，皆已成佛道。",
    "T33n1716_009:0794a16_29": "三藏最淺，尚被開即妙，況通、別等，可以意得。",
    "T33n1716_009:0794a18_0": "開依小乘常行等方法者，小小微善，無一不成佛，可以意得(云云)。",
    "T33n1716_009:0794a20_0": "妙法蓮華經玄義卷第九上"
}