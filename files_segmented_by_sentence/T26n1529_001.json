{
    "T26n1529_001:0283a03_0": "遺教經論一卷",
    "T26n1529_001:0283a05_0": "天親菩薩造",
    "T26n1529_001:0283a06_0": "真諦三藏譯",
    "T26n1529_001:0283a07_0": "　頂禮三世尊，　　無上功德海，　哀愍度眾生，　　是故我歸命。",
    "T26n1529_001:0283a09_0": "　清淨深法藏，　　增長修行者，　世及出世間，　　我等皆南無。",
    "T26n1529_001:0283a11_0": "　我所建立論，　　解釋佛經義，　為彼諸菩薩，　　令知方便道。",
    "T26n1529_001:0283a13_0": "　以知彼道故，　　佛法得久住，　滅除凡聖過，　　成就自他利。",
    "T26n1529_001:0283a15_0": "此修多羅中建立菩薩所修行法，有七分：一、序分；二、修集世間功德分；三、成就出世間大人功德分；四、顯示畢竟甚深功德分；五、顯示入證決定分；六、分別未入上上證為斷疑分；七、離種種自性清淨無我分。",
    "T26n1529_001:0283a20_0": "釋迦牟尼佛初轉法輪度阿若憍陳如，最後說法度須跋陀羅。",
    "T26n1529_001:0283a21_1": "所應度者皆已度訖，於娑羅雙樹間將入涅槃。",
    "T26n1529_001:0283a22_2": "是時中夜寂然無聲，為諸弟子略說法要。",
    "T26n1529_001:0283a24_0": "論曰：初序分，修多羅顯示利益成就畢竟故。",
    "T26n1529_001:0283a25_0": "是中成就畢竟，有六種功德：一、法師成就畢竟功德；二、開法門成就畢竟功德；三、弟子成就畢竟功德；四、大總相成就畢竟功德；五、因果自相成就畢竟功德；六、分別總相成就畢竟功德。",
    "T26n1529_001:0283b01_0": "初成就畢竟有三種相：一、總相；二、別相；三、總別相。",
    "T26n1529_001:0283b02_1": "總相者，如經「牟尼」故。",
    "T26n1529_001:0283b02_2": "別相者，如經「釋迦」故。",
    "T26n1529_001:0283b03_3": "總別相者，「佛」故。",
    "T26n1529_001:0283b03_4": "是中釋迦者，示現化眾生巧便故，復家姓尊貴故。",
    "T26n1529_001:0283b04_5": "牟尼者，一切諸佛功德故，復示自體清淨故。",
    "T26n1529_001:0283b05_6": "開法門成就畢竟功德者，有二白淨法句：一、道場白淨法句；二、涅槃白淨法句。",
    "T26n1529_001:0283b07_7": "此二白淨法前後二句，說示轉說義應知。",
    "T26n1529_001:0283b08_8": "道場白淨法者，如經「初轉法輪」故。",
    "T26n1529_001:0283b09_9": "涅槃白淨法句者，如經「最後說法」故。",
    "T26n1529_001:0283b10_0": "弟子成就畢竟功德者，示能受持二種白淨法門故，成就自利益行故，顯現如來快說法門功德故，如經「度阿若憍陳如」故，「度須跋陀羅」故。",
    "T26n1529_001:0283b13_1": "此二句修多羅，示八種成就故。",
    "T26n1529_001:0283b14_0": "云何為八？",
    "T26n1529_001:0283b14_1": "謂二種受持成就故，二種白淨法門成就故，二種自利益行成就故，二種快說法門功德成就故。",
    "T26n1529_001:0283b16_2": "大總相成就畢竟功德者，二八成就總故，如經「所應度者皆已度訖」故。",
    "T26n1529_001:0283b18_0": "因果自相成就畢竟功德者，有四種自相：一、因自相，如經「娑羅雙樹間」故。",
    "T26n1529_001:0283b19_1": "二、因共果自相，如經「將入涅槃」故。",
    "T26n1529_001:0283b20_2": "三、總自相，如經「是時中夜」故。",
    "T26n1529_001:0283b21_3": "四、果自相，如經「寂然無聲」故。",
    "T26n1529_001:0283b21_4": "於中總自相者，遠離二邊故，成就二種中道故。",
    "T26n1529_001:0283b22_5": "一者正覺中道；二者離正覺中道。",
    "T26n1529_001:0283b23_6": "是中離正覺中道者，即果自相應知。",
    "T26n1529_001:0283b24_7": "此果有二種：一者自性無說離念涅槃果；二者遠離覺觀涅槃果故。",
    "T26n1529_001:0283b25_8": "分別總相成就畢竟功德者，分別人、法二位差別故。",
    "T26n1529_001:0283b27_9": "人位差別者，上首眷屬差別故，如經「為諸弟子」故。",
    "T26n1529_001:0283b28_10": "法位差別者，世間出世間法等故，如經「略說法要」故。",
    "T26n1529_001:0283b29_11": "已說序分，次說修集世間功德分。",
    "T26n1529_001:0283c01_12": "此功德有三：一者修集對治邪業功德；二者修集對治止苦功德；三者修集對治滅煩惱功德。",
    "T26n1529_001:0283c04_0": "對治邪業功德者：經曰：汝等比丘！",
    "T26n1529_001:0283c05_1": "於我滅後，當尊重珍敬波羅提木叉，如闇遇明貧人得寶。",
    "T26n1529_001:0283c06_2": "當知此則是汝大師，若我住世，無異此也。",
    "T26n1529_001:0283c08_0": "論曰：此修多羅中每說比丘者，示現遠離相故。",
    "T26n1529_001:0283c09_1": "復示摩訶衍方便道，與二乘共故。",
    "T26n1529_001:0283c09_2": "又於四眾亦同遠離行故。",
    "T26n1529_001:0283c10_3": "「於我滅後」者，此言示現遺教義故，不盡滅法故。",
    "T26n1529_001:0283c11_4": "以不盡法清淨法身，常為世間作究竟度故。",
    "T26n1529_001:0283c12_5": "如經「當尊重珍敬波羅提木叉」故。",
    "T26n1529_001:0283c13_6": "此木叉亦是毘尼相順法故，復是諸行調伏義故，如來不滅法身自體解脫說波羅提木叉。",
    "T26n1529_001:0283c15_7": "依此法身，得度二種障故。",
    "T26n1529_001:0283c15_8": "一者有煩惱暗障；二者空無善根障。",
    "T26n1529_001:0283c16_9": "得度煩惱暗障者，如盲得眼相似法故。",
    "T26n1529_001:0283c17_10": "如經「如暗遇明」故。",
    "T26n1529_001:0283c18_0": "得度空無善根障者，滿足財寶相似法故。",
    "T26n1529_001:0283c18_1": "如經「貧人得寶」故。",
    "T26n1529_001:0283c19_2": "餘者示現波羅提木叉是修行大師故。",
    "T26n1529_001:0283c20_3": "如經「當知此則是汝大師」故。",
    "T26n1529_001:0283c20_4": "又示住持利益人法相似故。",
    "T26n1529_001:0283c21_5": "如經「若我住世，無異此也」故。",
    "T26n1529_001:0283c22_6": "依根本清淨戒已說，次說方便遠離清淨戒。",
    "T26n1529_001:0283c24_0": "經曰：持淨戒者，不得販賣貿易、安置田宅、畜養人民奴婢畜生，一切種殖及諸財寶，皆當遠離如避火坑。",
    "T26n1529_001:0283c26_1": "不得斬伐草木墾土掘地、合和湯藥、占相吉凶仰觀星宿、推步盈虛歷數算計皆所不應，節身時食清淨自活。",
    "T26n1529_001:0283c28_2": "不得參豫世事通致使命、呪術仙藥結好貴人、親厚媟慢皆不應作。",
    "T26n1529_001:0284a01_3": "當自端心正念求度，不得包藏瘕疵顯異惑眾。",
    "T26n1529_001:0284a02_4": "於四供養知量知足，趣得供事，不應稸積。",
    "T26n1529_001:0284a04_0": "論曰：此中方便遠離淨者，護根本淨戒故。",
    "T26n1529_001:0284a04_1": "如經「持淨戒者」故。",
    "T26n1529_001:0284a05_2": "云何護根本？",
    "T26n1529_001:0284a05_3": "何者是根本？",
    "T26n1529_001:0284a05_4": "護根本者，今說二種。",
    "T26n1529_001:0284a06_5": "何等為二？",
    "T26n1529_001:0284a06_6": "一者不同凡夫增過護；二者不同外道損智護。",
    "T26n1529_001:0284a07_7": "不同凡夫增過護者，有十一事：一者方便求利增過，如經「不得販」故。",
    "T26n1529_001:0284a09_8": "二者現前求利增過，如經「不得賣」故。",
    "T26n1529_001:0284a10_9": "三者交易求利增過，如經「不得貿易」故；若依世價無求利心，不犯賣買，法式如毘尼中廣說。",
    "T26n1529_001:0284a12_10": "四者所居業處，求多安隱增過，如經「不得安置田宅」故。",
    "T26n1529_001:0284a13_11": "五者眷屬增過，如經「不得畜養人民」故。",
    "T26n1529_001:0284a14_12": "此示外眷屬非同意者。",
    "T26n1529_001:0284a14_13": "何故不但言人而復說民者，以其同在人中，於善法不了，畜生之屬故。",
    "T26n1529_001:0284a16_14": "六者難生卑下心增過，如經「不得畜奴婢」故。",
    "T26n1529_001:0284a17_15": "七者養生求利增過，如經「不得畜生」故。",
    "T26n1529_001:0284a18_16": "八者多事增過，如經「不得一切種植」故。",
    "T26n1529_001:0284a19_17": "九者積聚增過，如經「及諸財寶」故。",
    "T26n1529_001:0284a19_18": "十者不覺增過，如經「皆當遠離如避火坑」。",
    "T26n1529_001:0284a20_19": "十一者不順威儀及損眾生增過，如經「不得斬伐草木墾土掘地」故。",
    "T26n1529_001:0284a22_20": "此十一種增過事，修行菩薩宜速遠離不應親近，避大火聚相似法故，如經「皆當遠離如避火坑」故。",
    "T26n1529_001:0284a24_21": "不同外道損智護者，謂世間分別見故。",
    "T26n1529_001:0284a25_22": "此分別見有五句十種分別，如經「合和湯藥乃至皆所不應」故，遮異見故。",
    "T26n1529_001:0284a27_23": "何者是根本者，此示根本有二種：一者行法根本故；二者行處根本故。",
    "T26n1529_001:0284a28_24": "行法根本者，波羅提木叉故。",
    "T26n1529_001:0284a29_25": "行處根本者，身口意故，於身口意行處行波羅提木叉故。",
    "T26n1529_001:0284b01_26": "節身時食等，示現身口意行處波羅提木叉故。",
    "T26n1529_001:0284b02_27": "修行菩薩當知三處波羅提木叉，無復有餘解脫故。",
    "T26n1529_001:0284b04_0": "身處波羅提木叉，有五種解脫、三種障對治、二種不應作不作故。",
    "T26n1529_001:0284b05_1": "一者他求放逸障，此障對治，如經「節身」故。",
    "T26n1529_001:0284b06_2": "二者內資無厭足障，此障對治，如經「時食」故。",
    "T26n1529_001:0284b07_3": "三者共相追求障，此障對治，如經「清淨自活」故。",
    "T26n1529_001:0284b08_4": "四者自性止多事，如經「不得參豫世事」故。",
    "T26n1529_001:0284b09_5": "五者自性尊重，不作輕賤事，如經「不得通致使命」故。",
    "T26n1529_001:0284b10_6": "後二句示現不應作不作。",
    "T26n1529_001:0284b11_7": "云何五種身解脫？",
    "T26n1529_001:0284b11_8": "一者外緣身解脫；二者內緣身解脫；三者自相緣身解脫；四者眾事緣身解脫；五者遠離異方便緣身解脫。",
    "T26n1529_001:0284b14_9": "五種解脫中，初句總、餘句別應知。",
    "T26n1529_001:0284b14_10": "口處波羅提木叉者，有二種邪語不應作不作。",
    "T26n1529_001:0284b15_11": "一者依邪法語，有二種不應作：一、邪術惱眾生語；二、依邪藥作世辯不正語。",
    "T26n1529_001:0284b17_12": "如經「呪術仙藥」故。",
    "T26n1529_001:0284b18_0": "二者依邪人語，亦二種不應作：一者與族姓同好，多作鄙囈語；二者親近族姓，多作我慢語。",
    "T26n1529_001:0284b20_1": "如經「結好貴人親厚媟慢皆不應作」故。",
    "T26n1529_001:0284b21_0": "意處波羅提木叉者，有六句說三種障，對治三種不應作不作：一者多見他過障，犯自淨心故，此對治，如經「當自端心」故；二者邪思惟障，不能自度下地故，此對治，如經「正念求度」故；三者於受用眾具中無限無厭足障，此對治，第五句，於四供養知量知足故。",
    "T26n1529_001:0284b26_1": "此供養有二種：一者於身分中供養，謂飲食衣服臥具湯藥供養身分故；二者於心分中供養，謂不共心供養、無厭足心供養、二事相違心供養、等分心供養。",
    "T26n1529_001:0284c01_2": "此四種心供養，癡亂眾生常受用故、不知節量故；若入三昧分者知量故、若入道分者知足故。",
    "T26n1529_001:0284c03_3": "三種不應作不作者，一、不污淨戒，不受持心垢故，如經「不得包藏瑕疵」故；二者遠離無緣顯己勝行，令他不正解故，如經「顯異惑眾」故；三者遠離貪覆心，貯積眾具故，如經「趣得供事不應稸積」故。",
    "T26n1529_001:0284c08_0": "已說從根本戒，次說根本戒與從戒俱解脫，能生諸功德故。",
    "T26n1529_001:0284c10_0": "經曰：此則略說持戒之相。",
    "T26n1529_001:0284c10_1": "戒是正順解脫之本，故名波羅提木叉。",
    "T26n1529_001:0284c11_2": "依因此戒，得生諸禪定及滅苦智慧。",
    "T26n1529_001:0284c13_0": "論曰：從戒是戒相故，不可廣說顯示，略說應知，如經「此則略說持戒之相」故。",
    "T26n1529_001:0284c14_1": "戒是正順者，此言示現從戒義故。",
    "T26n1529_001:0284c15_2": "於此彼處說從有二種：一者從根本戒；二者從根本所起成就戒。",
    "T26n1529_001:0284c17_3": "從根本戒者，示現順根本無作波羅提木叉，如向已說故。",
    "T26n1529_001:0284c18_4": "從根本所起成就戒者，示現後際解脫因，中際從戒生故，如經「解脫之本」故。",
    "T26n1529_001:0284c20_5": "戒是解脫體，能正度故，如經「故名波羅提木叉」故。",
    "T26n1529_001:0284c21_6": "此言示現能度身口意惡，彼岸成就三業解脫故。",
    "T26n1529_001:0284c22_7": "能生諸功德者，示現有色解脫功德、無色解脫功德，彼二相順相違解脫功德皆從彼生故，如經「依因此戒得生諸禪定及滅苦智慧」故。",
    "T26n1529_001:0284c25_8": "次說勸修戒利益故。",
    "T26n1529_001:0284c26_0": "經曰：是故比丘！",
    "T26n1529_001:0284c26_1": "當持淨戒，勿令毀缺。",
    "T26n1529_001:0284c26_2": "若人能持淨戒，是則能有善法；若無淨戒，諸善功德皆不得生。",
    "T26n1529_001:0284c28_3": "是以當知戒為第一安隱功德住處。",
    "T26n1529_001:0285a01_0": "論曰：云何勸修戒利益？",
    "T26n1529_001:0285a01_1": "於中有五種勸：一者勸不失自體，如經「當持淨戒」故；二者勸不捨方便，如經「勿令毀缺」故；三者勸遠離諸過身口意業，常集功德故，如經「若人能持淨戒是則能有善法」故；四者勸知多過惡於身口意中，一切時不能生功德故，如經「若無淨戒諸善功德皆不得生」故；五者顯示持戒菩薩於所修行三種戒中有如是得失者，我當住安隱處，不住不安隱處故，如經「是以當知戒為第一安隱功德住處」故。",
    "T26n1529_001:0285a10_2": "此言正示現勸修利益勝義故。",
    "T26n1529_001:0285a11_3": "已說修集對治邪業功德，次說對治修集止苦功德。",
    "T26n1529_001:0285a12_4": "是中苦有三種：一者根欲放逸苦；二者多食苦；三者懈怠睡眠苦。",
    "T26n1529_001:0285a13_5": "是三種苦，三昧樂門對治應知。",
    "T26n1529_001:0285a14_6": "云何根欲放逸苦對治？",
    "T26n1529_001:0285a16_0": "經曰：汝等比丘！",
    "T26n1529_001:0285a16_1": "已能住戒，當制五根，勿令放逸入於五欲。",
    "T26n1529_001:0285a17_2": "譬如牧牛之人執杖視之，不令縱逸犯人苗稼。",
    "T26n1529_001:0285a18_3": "若縱五根非唯五欲，將無崖畔不可制也。",
    "T26n1529_001:0285a19_4": "亦如惡馬不以轡制，將當牽人墜於坑陷。",
    "T26n1529_001:0285a20_5": "如被劫害，苦止一世；五根賊禍，殃及累世。",
    "T26n1529_001:0285a21_6": "為害甚重，不可不慎。",
    "T26n1529_001:0285a21_7": "是故智者制而不隨，持之如賊不令縱逸。",
    "T26n1529_001:0285a22_8": "假令縱之，皆亦不久見其磨滅。",
    "T26n1529_001:0285a24_0": "論曰：根放逸苦者，是苦因、苦果故，依戒淨三昧方便攝念對治故，如經「已能住戒當制五根」故。",
    "T26n1529_001:0285a26_1": "何故但說五根？",
    "T26n1529_001:0285a26_2": "示現色非色別故。",
    "T26n1529_001:0285a26_3": "復示意根中有五根，二種對治故。",
    "T26n1529_001:0285a27_4": "云何二種？",
    "T26n1529_001:0285a28_0": "一者動念對治故；二者不動對治故，戒念護根利益相似法故，如經「勿令放逸乃至犯人苗稼」故。",
    "T26n1529_001:0285b01_1": "身戒清淨故，種種色不放逸，牧牛相似法故。",
    "T26n1529_001:0285b02_2": "正念成就故，種種心不行，執杖相似法故。",
    "T26n1529_001:0285b03_3": "以戒念成就故，三昧方便及正受功德無減無失故，不犯苗稼相似法故。",
    "T26n1529_001:0285b04_4": "復示無戒念失上上損心故，氣分成就難對治故，如經「若縱五根非唯五欲，將無崖畔不可制也」故。",
    "T26n1529_001:0285b07_0": "次說無對難對治，惡馬相似法故，如經「亦如惡馬不以轡制，將當牽人墜於坑陷」故。",
    "T26n1529_001:0285b08_1": "復示過重相似不相似，又因果深苦無量世故，示現先際中慎故，如經「如被劫害，苦止一世；五根賊禍，殃及累世。",
    "T26n1529_001:0285b11_2": "為害甚重，不可不慎」故。",
    "T26n1529_001:0285b12_0": "向說戒念護，今說智護故。",
    "T26n1529_001:0285b12_1": "智者三昧觀故，彼是三昧重障故，如經「是故智者制而不隨」故。",
    "T26n1529_001:0285b14_0": "護彼如害命者，相似法故，如經「持之如賊不令縱逸」故。",
    "T26n1529_001:0285b15_1": "重者既如是，輕者云何制？",
    "T26n1529_001:0285b15_2": "是中輕者，謂細相習障故，於此處有時則有、無時則無故，不作意起故，如經「假令縱之」故。",
    "T26n1529_001:0285b17_3": "勢無自立故，如經「皆亦不久」故。",
    "T26n1529_001:0285b18_4": "性是無對不相見故，如經「見其磨滅」故。",
    "T26n1529_001:0285b19_5": "是中云何立見？",
    "T26n1529_001:0285b19_6": "示現依見時說故，彼無見故滅見故。",
    "T26n1529_001:0285b20_7": "次說欲放逸苦對治。",
    "T26n1529_001:0285b22_0": "經曰：此五根者心為其主，是故汝等當好制心。",
    "T26n1529_001:0285b23_1": "心之可畏，甚於毒蛇惡獸怨賊大火越逸，未足喻也。",
    "T26n1529_001:0285b24_2": "動轉輕躁，但觀於蜜不見深坑。",
    "T26n1529_001:0285b24_3": "譬如狂象無鉤、猨猴得樹，騰躍踔躑難可禁制。",
    "T26n1529_001:0285b26_0": "當急挫之，無令放逸。",
    "T26n1529_001:0285b26_1": "縱此心者，喪人善事；制之一處，無事不辦。",
    "T26n1529_001:0285b27_2": "是故比丘！",
    "T26n1529_001:0285b27_3": "當勤精進折伏汝心。",
    "T26n1529_001:0285b29_0": "論曰：是中欲苦者，心性差別故，亦是苦因苦果故，示現種種色苦依彼而有故，如經「此五根者心為其主」故應知。",
    "T26n1529_001:0285c02_1": "自他生過故、勤遮故，如經「是故汝等當好制心」故。",
    "T26n1529_001:0285c03_2": "何故勤遮？",
    "T26n1529_001:0285c03_3": "示現此心三昧障法故。",
    "T26n1529_001:0285c04_4": "何者是三昧相？",
    "T26n1529_001:0285c04_5": "云何障法相？",
    "T26n1529_001:0285c05_6": "三昧相者有三種：一者無二念三昧相；二者調柔不動三昧相；三者起多功德三昧相故。",
    "T26n1529_001:0285c07_7": "障法相者亦有三種：一者心性差別障；二者輕動不調障；三者失諸功德障。",
    "T26n1529_001:0285c08_8": "心性差別障者，如經「心之可畏，甚於毒蛇惡獸怨賊大火越逸，未足喻也」故。",
    "T26n1529_001:0285c10_9": "是中差別者，貪等四種差別故。",
    "T26n1529_001:0285c11_10": "修無二念三昧者，於此差別處可畏應知，四種譬喻相似法故，復示不相似法大可畏故。",
    "T26n1529_001:0285c13_11": "輕動不調障者，如經「動轉輕躁」如是等故。",
    "T26n1529_001:0285c14_12": "於中動轉者，示現諸根中轉識動故。",
    "T26n1529_001:0285c14_13": "復速疾故，猨猴相似法故。",
    "T26n1529_001:0285c15_14": "但觀於蜜者，示現有瞖不見未來故。",
    "T26n1529_001:0285c16_15": "深坑者，障礙義故。",
    "T26n1529_001:0285c16_16": "是障礙有二種：一者生處障礙；二者修一切行時困苦不能成就障礙，狂象相似法故。",
    "T26n1529_001:0285c18_17": "急挫者，示現抑入無動處故。",
    "T26n1529_001:0285c19_18": "無令放逸者，顯示攝入調伏聚故。",
    "T26n1529_001:0285c20_19": "失諸功德障者，如經「縱此心者喪人善事」故。",
    "T26n1529_001:0285c21_20": "無二念三昧相者，如經「制之一處」故。",
    "T26n1529_001:0285c22_0": "起多功德三昧相者，如經「無事不辦」故。",
    "T26n1529_001:0285c22_1": "調柔不動三昧相者，如經「當勤精進折伏汝心」故。",
    "T26n1529_001:0285c24_0": "已說根欲苦對治，次說多食苦對治。",
    "T26n1529_001:0285c25_0": "經曰：汝等比丘！",
    "T26n1529_001:0285c25_1": "受諸飲食當如服藥，於好於惡勿生增減，趣得支身以除飢渴。",
    "T26n1529_001:0285c26_2": "如蜂採花但取其味不損色香。",
    "T26n1529_001:0285c27_3": "比丘亦爾，受人供養趣自除惱，無得多求壞其善心。",
    "T26n1529_001:0285c28_4": "譬如智者籌量牛力所堪多少，不令過分以竭其力。",
    "T26n1529_001:0286a01_0": "論曰：多食者，三昧障故。",
    "T26n1529_001:0286a01_1": "食有二種。",
    "T26n1529_001:0286a01_2": "何等為二？",
    "T26n1529_001:0286a02_3": "一者身食；二者心心數法食。",
    "T26n1529_001:0286a02_4": "若多段食，難止息故、去禪定遠故。",
    "T26n1529_001:0286a03_5": "是心心數法食者，欲界相違法中方便對治故。",
    "T26n1529_001:0286a04_6": "復有第一義心三昧中盡故，成就無食三昧故。",
    "T26n1529_001:0286a05_7": "如是二種三昧，有六種功德成就。",
    "T26n1529_001:0286a06_8": "何等為六？",
    "T26n1529_001:0286a06_9": "一者受用對治功德成就；二者平等觀功德成就；三者究竟對治功德成就；四者顯示平等觀功德相似成就；五者不虛受功德成就；六者知時功德成就。",
    "T26n1529_001:0286a10_10": "此六種功德顯示成就二種三昧。",
    "T26n1529_001:0286a10_11": "第一、第五、第六功德成就，顯示少食三昧故；餘者三種功德成就，顯示無食三昧故。",
    "T26n1529_001:0286a12_12": "受用對治功德成就者，如經「汝等比丘受諸飲食當如服藥」故。",
    "T26n1529_001:0286a14_13": "平等觀功德成就者，如經「於好於惡勿生增減」故。",
    "T26n1529_001:0286a15_14": "究竟對治功德成就者，如經「趣得支身以除飢渴」故。",
    "T26n1529_001:0286a16_15": "此示平等法身攝平等觀，究竟無飢渴故。",
    "T26n1529_001:0286a17_16": "顯示平等觀功德相似成就者，如經「如蜂採花，但取其味不損色香，比丘亦爾」故。",
    "T26n1529_001:0286a19_17": "是中不損者，示現非壞法觀故。",
    "T26n1529_001:0286a20_18": "不虛受功德成就者，如經「受人供養趣自除惱」故。",
    "T26n1529_001:0286a21_19": "知時功德成就者，如經「無得多求壞其善心」故。",
    "T26n1529_001:0286a22_20": "多求者，示現心心數法多三昧功德不現前故。",
    "T26n1529_001:0286a23_21": "籌量牛力等，示知時相似法故。",
    "T26n1529_001:0286a24_0": "示現知時有二種：一者方便時計挍故；二者成就時相應故，示多食過故。",
    "T26n1529_001:0286a25_1": "已說多食苦對治，次說懈怠睡眠苦對治。",
    "T26n1529_001:0286a27_0": "經曰：汝等比丘！",
    "T26n1529_001:0286a27_1": "晝則勤心修集善法無令失時，初夜後夜亦勿有廢，中夜誦經以自消息，無以睡眠因緣令一生空過無所得也。",
    "T26n1529_001:0286a29_2": "當念無常之火燒諸世間，早求自度勿睡眠也。",
    "T26n1529_001:0286b01_3": "諸煩惱賊常伺殺人甚於怨家，安可睡眠不自驚悟？",
    "T26n1529_001:0286b03_4": "煩惱毒蛇睡在汝心，譬如黑蚖在汝室睡，當以持戒之鉤早摒除之。",
    "T26n1529_001:0286b04_5": "睡蛇既出乃可安眠，不出而睡是無慚人。",
    "T26n1529_001:0286b05_6": "慚恥之服，於諸莊嚴最為第一。",
    "T26n1529_001:0286b06_7": "慚如鐵鉤，能制人非法。",
    "T26n1529_001:0286b06_8": "是故比丘！",
    "T26n1529_001:0286b07_9": "常當慚恥勿得暫替。",
    "T26n1529_001:0286b07_10": "若離慚恥，則失諸功德。",
    "T26n1529_001:0286b08_11": "有愧之人則有善法；若無愧者，與諸禽獸無相異也。",
    "T26n1529_001:0286b10_0": "論曰：懈怠睡眠苦對治者，不疲惓思惟對治故。",
    "T26n1529_001:0286b11_1": "是中何故懈怠、睡眠共說障法？",
    "T26n1529_001:0286b11_2": "示現懈怠者，謂心懶墮故。",
    "T26n1529_001:0286b12_3": "睡眠者，身悶重故。",
    "T26n1529_001:0286b12_4": "此二相順共成一苦故，五種定障中共說故。",
    "T26n1529_001:0286b13_5": "於中起睡眠有三種：一、從食起；二、從時節起；三、從心起。",
    "T26n1529_001:0286b15_6": "若從食及時節起者，是阿羅漢眠，以彼不從心生故，無所蓋故。",
    "T26n1529_001:0286b16_7": "是三種睡眠中，初二種以精進對治，無有時節故，無始來未曾斷故，復示聖道難得故，如經「汝等比丘！",
    "T26n1529_001:0286b18_8": "晝則勤心修習善法無令失時，初夜後夜亦勿有廢，中夜誦經以自消息，無以睡眠因緣令一生空過無所得也」故。",
    "T26n1529_001:0286b21_9": "自餘修多羅，示現第三從心起睡眠對治故。",
    "T26n1529_001:0286b22_10": "是中對治有二種：一者思惟觀察對治，觀諸生滅壞五陰故，如經「當念無常之火燒諸世間」故。",
    "T26n1529_001:0286b24_11": "復示求禪定智慧度所度故，如經「早求自度勿睡眠也」故。",
    "T26n1529_001:0286b25_12": "復次觀察陰界入等常害故，是中可畏求自正覺故，如經「諸煩惱賊常伺殺人甚於怨家，安可睡眠不自驚悟」故。",
    "T26n1529_001:0286b28_13": "二者淨戒對治，謂禪定相應心戒故，六種境界心安住自心故，可畏如蛇相似法故，如經「煩惱毒蛇睡在汝心，譬如黑蚖在汝室睡」故。",
    "T26n1529_001:0286c02_14": "淨心戒對治故，如經「當以持戒之鉤早摒除之」故。",
    "T26n1529_001:0286c03_15": "復示遠離故、安隱故，如經「睡蛇既出乃可安眠」故。",
    "T26n1529_001:0286c04_16": "次說下地相似安隱無對治故，如經「不出而眠是無慚人」故。",
    "T26n1529_001:0286c06_0": "又示治法勝，能令自地清淨莊嚴，亦令他地無過故，如經「慚恥之服，於諸莊嚴最為第一。",
    "T26n1529_001:0286c08_0": "慚如鐵鉤，能制人非法」故。",
    "T26n1529_001:0286c08_1": "是中最為第一者，示現勝餘戒莊嚴故。",
    "T26n1529_001:0286c09_2": "「是故比丘」等為明何義？",
    "T26n1529_001:0286c10_0": "示現勸修勝莊嚴故、常修故。",
    "T26n1529_001:0286c10_1": "復示遠離者，損自地故，如經「若離慚恥則失諸功德」故。",
    "T26n1529_001:0286c11_2": "復示有無得失故，如經應知。",
    "T26n1529_001:0286c12_3": "已說修集對治止苦功德。",
    "T26n1529_001:0286c13_4": "次說修集對治滅煩惱功德，於中有三種障對治，示道義應知。",
    "T26n1529_001:0286c15_0": "經曰：汝等比丘！",
    "T26n1529_001:0286c15_1": "若有人來節節肢解，當自攝心不令瞋恨，亦當護口勿出惡言。",
    "T26n1529_001:0286c16_2": "若縱恚心，則自妨道失功德利。",
    "T26n1529_001:0286c17_3": "忍之為德，持戒苦行所不能及。",
    "T26n1529_001:0286c18_4": "能行忍者，乃可名為有力大人。",
    "T26n1529_001:0286c19_0": "若其不能歡喜忍受惡罵之毒如飲甘露者，不名入道智慧人也。",
    "T26n1529_001:0286c20_1": "所以者何？",
    "T26n1529_001:0286c20_2": "瞋恚之害，破諸善法、壞好名聞，今世後世人不喜見。",
    "T26n1529_001:0286c21_3": "當知瞋心甚於猛火，常當防護無令得入，劫功德賊無過瞋恚。",
    "T26n1529_001:0286c23_4": "白衣受欲，非行道人，無法自制瞋猶可恕；出家行道無欲之人而懷瞋恚，甚不可也。",
    "T26n1529_001:0286c25_5": "譬如清冷雲中而霹靂起火，非所應也。",
    "T26n1529_001:0286c27_0": "論曰：是中初障對治者，瞋恚煩惱障對治故，示現堪忍道故。",
    "T26n1529_001:0286c28_1": "修行菩薩住堪忍地中，能忍種種諸苦惱故，無輕重對治故，如經「汝等比丘！",
    "T26n1529_001:0287a01_2": "若有人來節節肢解，當自攝心無令瞋恨」故，此示幻化法身成就故。",
    "T26n1529_001:0287a02_3": "又復口行清淨常作軟語故，如經「亦當護口勿出惡言」故。",
    "T26n1529_001:0287a03_4": "復說自他利道德障法故，如經「若縱恚心則自妨道失功德利」故。",
    "T26n1529_001:0287a05_5": "顯示功德智慧二種心行淨故，挍量勝諸眷屬行故，如經「忍之為德，持戒苦行所不能及」故。",
    "T26n1529_001:0287a07_6": "於中行者三昧功德苦對治故，三種業清淨。",
    "T26n1529_001:0287a08_7": "及挍量勝相，示行安苦道應知。",
    "T26n1529_001:0287a09_8": "次說真如觀清淨，顯示安樂道故，成就觀智大人力故，如經「能行忍者乃可名為有力大人」故。",
    "T26n1529_001:0287a11_9": "又顯示不入丈夫力成就者，無智慧觀故，依相違顯勝應知，如經「若其不能歡喜忍受乃至智慧人也」故。",
    "T26n1529_001:0287a13_10": "是中不歡喜者，無信入觀故。",
    "T26n1529_001:0287a14_11": "惡罵之毒者，示無生法門相中不如法受故。",
    "T26n1529_001:0287a15_12": "甘露者，示無生法自體相相似法故。",
    "T26n1529_001:0287a16_13": "於中道者，示智慧自體故。",
    "T26n1529_001:0287a16_14": "復說過患事常護故，如經「所以者何」如是等故。",
    "T26n1529_001:0287a17_15": "於中諸善法者，自利智慧相故。",
    "T26n1529_001:0287a18_16": "好名聞者，利他善法名稱功德故。",
    "T26n1529_001:0287a19_17": "人不喜見者，自他世無可樂果報故。",
    "T26n1529_001:0287a20_18": "於中防護有二種。",
    "T26n1529_001:0287a20_19": "何等為二？",
    "T26n1529_001:0287a20_20": "一者護自善法如防火，相似法故；二者護利他功德防護賊，相似法故。",
    "T26n1529_001:0287a22_21": "復示世間功德違順法中有受用故，未畢竟相違故，如經「白衣受欲，非行道人，無法自制瞋猶可恕」故。",
    "T26n1529_001:0287a24_22": "於中無法者，無白淨法對治故。",
    "T26n1529_001:0287a25_23": "次示出世間道，於世間受用二法中一向相違故，如經「出家行道無欲之人而懷瞋恚，甚不可也」故。",
    "T26n1529_001:0287a27_24": "餘者顯示道分中不應有，相似法故，如經「譬如清冷雲中霹靂起火，非所應也」故。",
    "T26n1529_001:0287a29_25": "次說第二煩惱障對治道。",
    "T26n1529_001:0287b02_0": "經曰：汝等比丘！",
    "T26n1529_001:0287b02_1": "當自摩頭，已捨飾好著壞色衣、執持應器以乞自活，自見如是，若起憍慢當疾滅之。",
    "T26n1529_001:0287b04_2": "增長憍慢尚非世俗白衣所宜，何況出家入道之人為解脫故，自降其身而行乞也。",
    "T26n1529_001:0287b07_0": "論曰：第二煩惱障對治道者，示現自無尊勝心成就，輕賤身心行故、遠離貢高煩惱故。",
    "T26n1529_001:0287b08_1": "於中有七句行遠離：一者於上上尊勝處，最先折伏故，常應自知故，如經「汝等比丘當自摩頭」故。",
    "T26n1529_001:0287b11_2": "二者於餘處莊嚴不受用故，如經「已捨飾好」故。",
    "T26n1529_001:0287b12_3": "三者於衣服處對治為好故，如經「著壞色衣」故。",
    "T26n1529_001:0287b13_4": "四者自己受用具常自持故，如經「執持應器」故。",
    "T26n1529_001:0287b14_5": "五者於內外受用事，不作餘生過方便故及自調伏故，如經「以乞自活」故。",
    "T26n1529_001:0287b16_0": "六者智慧成就常自觀察故，如經「自見如是」故。",
    "T26n1529_001:0287b17_1": "七者對治成就遠離微起故，如經「若起憍慢當疾滅之」故。",
    "T26n1529_001:0287b18_2": "餘者明何義故，示現挍量？",
    "T26n1529_001:0287b18_3": "自降伏者，不應起憍慢故，障礙先後際功德故，如經「增長憍慢尚非世俗」如是等故。",
    "T26n1529_001:0287b20_4": "次說第三障對治。",
    "T26n1529_001:0287b22_0": "經曰：汝等比丘！",
    "T26n1529_001:0287b22_1": "諂曲之心與道相違，是故宜應質直其心。",
    "T26n1529_001:0287b23_2": "當知諂曲但為欺誑，入道之人則無是處。",
    "T26n1529_001:0287b24_3": "是故汝等宜當端心，以質直為本。",
    "T26n1529_001:0287b25_0": "論曰：第三障對治者，示現根本直心，遠離諂曲煩惱障故，於口意中自違違彼故，如經「汝等比丘！",
    "T26n1529_001:0287b27_1": "諂曲之心與道相違」故。",
    "T26n1529_001:0287b27_2": "復示違道障對治故，如經「是故宜應質直其心」故。",
    "T26n1529_001:0287b28_3": "又復相違法，道分時中不應有故，如經「當知諂曲但為欺誑，入道之人則無是處」故。",
    "T26n1529_001:0287c01_4": "是中欺誑者，心口俱時不實用故。",
    "T26n1529_001:0287c02_5": "餘者示現直心，是道心本故，如經「是故汝等宜當端心以質直為本」故。",
    "T26n1529_001:0287c04_6": "已說修集世間功德分，次說修集出世間大人功德分。",
    "T26n1529_001:0287c05_7": "大人功德分有八種，一切大人常用此以自覺察故，長養成就方便畢竟故。",
    "T26n1529_001:0287c07_0": "經曰：汝等比丘！",
    "T26n1529_001:0287c07_1": "當知多欲之人，多求利故苦惱亦多；少欲之人無求無欲則無此患。",
    "T26n1529_001:0287c08_2": "直爾少欲尚應修集，何況少欲能生諸功德。",
    "T26n1529_001:0287c09_3": "少欲之人則無諂曲以求人意，亦復不為諸根所牽。",
    "T26n1529_001:0287c11_4": "行少欲者心則坦然無所憂畏，觸事有餘常無不足。",
    "T26n1529_001:0287c12_5": "有少欲者則有涅槃。",
    "T26n1529_001:0287c12_6": "是名少欲。",
    "T26n1529_001:0287c13_0": "論曰：是中第一大人，成就無求功德，知覺多欲過故。",
    "T26n1529_001:0287c14_1": "於中說所知覺有五種相：一者知覺障相，謂煩惱業苦三種障故，如經「汝等比丘！",
    "T26n1529_001:0287c16_0": "當知多欲之人多求利故苦惱亦多」故，此示迴轉不息故。",
    "T26n1529_001:0287c17_1": "二者知覺治相成就，遠離三種妄想故，如經「少欲之人無求無欲則無此患」故。",
    "T26n1529_001:0287c19_2": "三者知覺因果集起相，成就無量行故，如經「直爾少欲尚應修集，何況少欲能生諸功德」故。",
    "T26n1529_001:0287c21_3": "四者知覺無諸障畢竟相，三障畢竟故，如經「少欲之人則無諂曲以求人意，亦復不為諸根所牽」故。",
    "T26n1529_001:0287c23_4": "五者知覺果成就相，般若等三種功德果成就故，如經「行少欲者心則坦然無所憂畏，觸事有餘常無不足，有少欲者則有涅槃，是名少欲」故。",
    "T26n1529_001:0287c26_5": "復次說第二大人知覺功德。",
    "T26n1529_001:0287c28_0": "經曰：汝等比丘！",
    "T26n1529_001:0287c28_1": "若欲脫諸苦惱，當觀知足，知足之法即是富樂安隱之處。",
    "T26n1529_001:0287c29_2": "知足之人，雖臥地上猶為安樂；不知足者，雖處天堂亦不稱意。",
    "T26n1529_001:0288a02_3": "不知足者雖富而貧，知足之人雖貧而富。",
    "T26n1529_001:0288a03_4": "不知足者常為五欲所牽，為知足者之所憐愍。",
    "T26n1529_001:0288a04_5": "是名知足。",
    "T26n1529_001:0288a05_0": "論曰：第二大人知覺功德者，成就知足行故，對治苦因果故，如經「汝等比丘！",
    "T26n1529_001:0288a06_1": "若欲脫諸苦惱當觀知足」故。",
    "T26n1529_001:0288a07_2": "是中惱者，示現煩惱過從苦生故。",
    "T26n1529_001:0288a08_3": "復說清淨因果成就治法故，如經「知足之法即是富樂安隱之處」故。",
    "T26n1529_001:0288a09_4": "若如是者，二種知覺云何差別？",
    "T26n1529_001:0288a10_5": "此中示現初知覺者，遠離他境界事故；知足者，於自事中遠離故。",
    "T26n1529_001:0288a11_6": "復次有三種差別，示現知足不知足故。",
    "T26n1529_001:0288a12_7": "一者於何等何等處受用差別故；二者於何等何等事受用差別故；三者於何等何等法中無自利有自他利差別故。",
    "T26n1529_001:0288a15_8": "如經「知足之人，雖臥地上」如是等，如經應知。",
    "T26n1529_001:0288a16_9": "次說第三大人遠離功德。",
    "T26n1529_001:0288a17_0": "經曰：汝等比丘！",
    "T26n1529_001:0288a17_1": "欲求寂靜無為安樂，當離憒鬧獨處閑居。",
    "T26n1529_001:0288a18_2": "靜處之人，帝釋諸天所共敬重，是故當捨己眾他眾，空閑獨處思滅苦本。",
    "T26n1529_001:0288a19_3": "若樂眾者則受眾惱。",
    "T26n1529_001:0288a20_4": "譬如大樹眾鳥集之，則有枯折之患。",
    "T26n1529_001:0288a21_5": "世間縛著沒於眾苦，如老象溺泥不能自出。",
    "T26n1529_001:0288a22_6": "是為遠離。",
    "T26n1529_001:0288a23_0": "論曰：第三大人遠離功德，於中三門攝義應知。",
    "T26n1529_001:0288a24_1": "一者自性遠離門，體出故；二者修習遠離門，方便出故；三者受用諸見門，常縛故。",
    "T26n1529_001:0288a25_2": "自性遠離門者，示現四種對治：一者我相執著障，此障對治，如經「汝等比丘！",
    "T26n1529_001:0288a27_3": "若求寂靜無為安樂」故。",
    "T26n1529_001:0288a28_4": "於中寂靜者，示法無我空故。",
    "T26n1529_001:0288a28_5": "無為者，無相空故。",
    "T26n1529_001:0288a29_6": "安樂者，無取捨願空故。",
    "T26n1529_001:0288a29_7": "二者我所障，五眾亂起無次第故，此障對治，如經「當離憒鬧」故。",
    "T26n1529_001:0288b02_8": "三者彼二無相障，此障對治，如經「獨處閑居」故。",
    "T26n1529_001:0288b03_9": "四者無為首功德障，以其天可重法故，此障對治，如經「靜處之人，帝釋諸天所共敬重」故。",
    "T26n1529_001:0288b05_10": "修習遠離門者，遠離我我所不復集生故，如經「是故當捨己眾他眾」故。",
    "T26n1529_001:0288b07_0": "方便慧成就，如法如住故，如經「空閑獨處」故。",
    "T26n1529_001:0288b08_0": "善擇智成就，遠離起因故，如經「思滅苦本」故。",
    "T26n1529_001:0288b09_0": "受用諸見門者，樂集我我所生起自他心境相惱故，如經「若樂眾者則受眾惱」故。",
    "T26n1529_001:0288b10_1": "諸見集生，生已自害，大樹相似法故，如經「譬如大樹眾鳥集之，則有枯折之患」故。",
    "T26n1529_001:0288b12_2": "復示無出離相煩惱業染生故，老象溺泥相似法故，如經「世間縛著沒於眾苦，如老象溺泥不能自，出是為遠離」故。",
    "T26n1529_001:0288b15_3": "次說第四大人不疲惓功德。",
    "T26n1529_001:0288b16_0": "經曰：汝等比丘！",
    "T26n1529_001:0288b16_1": "若勤精進則事無難者，是故汝等當勤精進，譬如小水常流則能穿石。",
    "T26n1529_001:0288b17_2": "若行者之心數數懈廢，譬如鑽火未熱而息，雖欲得火火難可得。",
    "T26n1529_001:0288b19_3": "是名精進。",
    "T26n1529_001:0288b20_0": "論曰：是中不疲惓者，示現不同外道精進故，於一切法一切行善趣故，成就不退轉故，如經「汝等比丘！",
    "T26n1529_001:0288b22_1": "若勤精進則事無難者」故。",
    "T26n1529_001:0288b22_2": "以能成就不退，須修習長養故，如經「是故汝等當勤精進」故。",
    "T26n1529_001:0288b24_3": "復以譬喻顯示不休息，精進成就有力故，如經「譬如小水常流則能穿石」故。",
    "T26n1529_001:0288b25_4": "次說懈怠過，不能常精進念處退失，不成就心慧故，依譬喻顯示應知，如經「若行者之心數數懈廢」如是等故。",
    "T26n1529_001:0288b28_5": "次說第五大人不忘念功德。",
    "T26n1529_001:0288b29_0": "經曰：汝等比丘！",
    "T26n1529_001:0288b29_1": "求善知識、求善護助，無如不忘念者。",
    "T26n1529_001:0288c01_2": "若有不忘念者，諸煩惱賊則不能入。",
    "T26n1529_001:0288c02_0": "是故汝等常當攝念在心，若失念者則失諸功德；若念力堅強，雖入五欲賊中不為所害。",
    "T26n1529_001:0288c04_0": "譬如著鎧入陣則無所畏。",
    "T26n1529_001:0288c04_1": "是名不忘念。",
    "T26n1529_001:0288c05_0": "論曰：第五大人不忘念功德者，示現是一切行上首故，能破無始重怨故。",
    "T26n1529_001:0288c06_1": "於中一切行者，略說三種：一者求聞法行，如經「汝等比丘求善知識」故。",
    "T26n1529_001:0288c08_2": "二者內善思惟行，如經「求善護」故。",
    "T26n1529_001:0288c09_0": "三者求如法修行，如經「求善助」故。",
    "T26n1529_001:0288c09_1": "復示此等行中為首為勝故，如經「無如不忘念者」故。",
    "T26n1529_001:0288c10_2": "能遮無始重怨，不害三種善根故，如經「若有不忘念者，諸煩惱賊則不能入」故。",
    "T26n1529_001:0288c12_3": "煩惱者，示心相中惑亂故，賊者從外集生過故。",
    "T26n1529_001:0288c13_4": "復示勸修令初後念成就，示現遮無始終心故，如經「是故汝等常當攝念在心」故。",
    "T26n1529_001:0288c15_5": "無始終故，失念成就多過故，如經「若失念者則失諸功德」故。",
    "T26n1529_001:0288c17_0": "又成就多功德，隨順世間門集諸行故，如經「若念力堅強，雖入五欲賊中不為所害」故。",
    "T26n1529_001:0288c18_1": "念力強故，勇健無畏，入陣相似法故，如經「譬如著鎧入陣則無所畏，是名不忘念」故。",
    "T26n1529_001:0288c20_2": "次說第六大人禪定功德。",
    "T26n1529_001:0288c22_0": "經曰：汝等比丘！",
    "T26n1529_001:0288c22_1": "若攝心者心則在定，心在定故能知世間生滅法相，是故汝等常當精勤修集諸定。",
    "T26n1529_001:0288c24_2": "若得定者心則不散。",
    "T26n1529_001:0288c24_3": "譬如惜水之家善治提塘。",
    "T26n1529_001:0288c25_4": "行者為智慧水故，善修禪定令不漏失。",
    "T26n1529_001:0288c26_5": "是名為定。",
    "T26n1529_001:0288c27_0": "論曰：大人禪定功德者，謂八種禪定等，因攝念生故，如經「汝等比丘！",
    "T26n1529_001:0288c28_1": "若攝心者心則在定」故。",
    "T26n1529_001:0288c29_2": "云何攝心能生禪定？",
    "T26n1529_001:0288c29_3": "示現攝遍所行處，心行對治緣故。",
    "T26n1529_001:0289a01_4": "次及中軟取事，心行對治緣故。",
    "T26n1529_001:0289a02_0": "此三種緣處對治成時，則近禪定故。",
    "T26n1529_001:0289a02_1": "禪定成就，有方便果用故，如經「心在定故能知世間生滅法相」故。",
    "T26n1529_001:0289a04_2": "又懈怠無修集，方便障故，如經「是故汝等常當精勤修集諸定」故。",
    "T26n1529_001:0289a05_3": "是中懈怠有三種：一者不安隱懈怠；二者無味懈怠；三者不知恐怖懈怠。",
    "T26n1529_001:0289a07_4": "云何修集一一對治？",
    "T26n1529_001:0289a07_5": "示現精進修集節量食臥及調阿那波那故。",
    "T26n1529_001:0289a08_6": "精勤修集覺知諸定，有通慧功德及盡苦原故，大希有事故。",
    "T26n1529_001:0289a10_7": "精進修集觀察生老病死苦及四惡趣苦，我未能離故，是三障對治故。",
    "T26n1529_001:0289a11_8": "復修習功德成就，無所對治故，如經「若得定者心則不散」故。",
    "T26n1529_001:0289a13_9": "又以譬喻示善修功德，上上增長故，如經應知。",
    "T26n1529_001:0289a14_10": "次說第七大人智慧功德。",
    "T26n1529_001:0289a15_0": "經曰：汝等比丘！",
    "T26n1529_001:0289a15_1": "若有智慧則無貪著，常自省察不令有失，是則於我法中能得解脫。",
    "T26n1529_001:0289a16_2": "若不爾者，既非道人又非白衣，無所名也。",
    "T26n1529_001:0289a17_3": "實智慧者，則是度老病死海堅牢船也，亦是無明黑暗大明燈也，一切病者之良藥也，伐煩惱樹之利斧也。",
    "T26n1529_001:0289a20_4": "是故汝等當以聞思修慧而自增益。",
    "T26n1529_001:0289a21_5": "若人有智慧之照，雖是肉眼而是明見之人也。",
    "T26n1529_001:0289a22_6": "是為智慧。",
    "T26n1529_001:0289a23_0": "論曰：是中智慧功德者，於真實義處障及世間事處障能遠離故，如經「汝等比丘！",
    "T26n1529_001:0289a24_1": "若有智慧則無貪著」故。",
    "T26n1529_001:0289a25_2": "於一切時常修心慧故，以其難得故，如經「常自省察不令有失」故。",
    "T26n1529_001:0289a26_3": "復示難得能得，於第一義處遠離故，如經「是則於我法中能得解脫」故。",
    "T26n1529_001:0289a28_4": "復示非自性慧不入出世及世間中故，非施設故，如經「若不爾者，既非道人又非白衣，無所名也」故。",
    "T26n1529_001:0289b01_5": "又以四種譬喻，顯示四種功德。",
    "T26n1529_001:0289b02_6": "聞思修證故，如經應知。",
    "T26n1529_001:0289b02_7": "言實智慧者，示實能對治故。",
    "T26n1529_001:0289b03_8": "於四種功德中，第四功德自利益最勝義故。",
    "T26n1529_001:0289b04_9": "又四種修學功德，於分內處而有覺照故，如經「若人有智慧之照，雖是肉眼而是明見人也，是為智慧」故。",
    "T26n1529_001:0289b06_10": "已說長養方便功德，次說大人成就畢竟功德。",
    "T26n1529_001:0289b08_0": "經曰：汝等比丘！",
    "T26n1529_001:0289b08_1": "若種種戲論其心則亂，雖復出家猶未得脫。",
    "T26n1529_001:0289b09_2": "是故比丘！",
    "T26n1529_001:0289b09_3": "當急捨離亂心戲論。",
    "T26n1529_001:0289b10_4": "若汝欲得寂滅樂者，唯當速滅戲論之患。",
    "T26n1529_001:0289b11_0": "是名不戲論。",
    "T26n1529_001:0289b12_0": "論曰：大人成就畢竟功德者，示現自性遠離非對治法故，四種差別智障法分別可分別故，如經「汝等比丘！",
    "T26n1529_001:0289b14_1": "若種種戲論其心則亂」故。",
    "T26n1529_001:0289b15_0": "修道智非自性故，如經「雖復出家，猶未得脫」故。",
    "T26n1529_001:0289b16_1": "餘者二句勸修遠離，成就無戲論故。",
    "T26n1529_001:0289b16_2": "一者有對相遠離，有彼彼功德相故，如經「是故比丘！",
    "T26n1529_001:0289b18_3": "當急捨離亂心戲論」故。",
    "T26n1529_001:0289b18_4": "二者無對相遠離，無彼彼功德相故，如經「若汝欲得寂滅樂者，唯當速滅戲論之患」故。",
    "T26n1529_001:0289b20_5": "示現行成就體性異故，如經「是名不戲論」故。",
    "T26n1529_001:0289b21_6": "已說成就出世間大人功德分，次說顯示畢竟甚深功德分。",
    "T26n1529_001:0289b23_0": "經曰：汝等比丘！",
    "T26n1529_001:0289b23_1": "於諸功德常當一心，捨諸放逸如離怨賊。",
    "T26n1529_001:0289b24_2": "大悲世尊所欲利益皆已究竟，汝等但當勤而行之。",
    "T26n1529_001:0289b25_3": "若於山間若空澤中、若在樹下閑處靜室，念所受法勿令忘失，常當自勉精進修之，無為空死後致有悔。",
    "T26n1529_001:0289b27_4": "我如良醫知病說藥，服與不服，非醫咎也。",
    "T26n1529_001:0289b28_5": "又如善導導人善道，聞之不行，非導過也。",
    "T26n1529_001:0289c01_0": "論曰：顯示畢竟甚深功德者，有二種畢竟，顯示二種甚深功德故。",
    "T26n1529_001:0289c02_1": "一者如來分別說法畢竟功德，顯示非分別說法甚深功德常說故。",
    "T26n1529_001:0289c04_0": "二者修行菩薩修世間功德畢竟，顯示餘者甚深功德常修故。",
    "T26n1529_001:0289c05_1": "此二種修行功德如上，一一種中各修二種功德應知。",
    "T26n1529_001:0289c06_2": "是中常修功德者，第一義心修故，如經「汝等比丘！",
    "T26n1529_001:0289c07_3": "於諸功德常當一心」故。",
    "T26n1529_001:0289c08_4": "遠離一心相似相違行如怨故，如經「捨諸放逸如離怨賊」故。",
    "T26n1529_001:0289c09_5": "無限齊大悲常利益限齊畢竟故，如經「大悲世尊所欲利益皆已究竟」故。",
    "T26n1529_001:0289c11_6": "次復廣說常修功德，有七種修相：一者云何修？",
    "T26n1529_001:0289c12_7": "示現常勤行故，如經「汝等但當勤而行之」故。",
    "T26n1529_001:0289c13_8": "二者於何處修？",
    "T26n1529_001:0289c13_9": "示無事處故，如經「若於山間若空澤中，若在樹下閑處靜室」故。",
    "T26n1529_001:0289c15_10": "三者何所修？",
    "T26n1529_001:0289c15_11": "示修真實無二念法故，如經「念所受法」故。",
    "T26n1529_001:0289c16_12": "四者何故修？",
    "T26n1529_001:0289c16_13": "修令現前故，如經「勿令忘失」故。",
    "T26n1529_001:0289c17_14": "五者以何方便修？",
    "T26n1529_001:0289c17_15": "如經「常當自勉精進修之」故。",
    "T26n1529_001:0289c18_16": "六者於相似法處蘇息，遠離上上心故，如經「無為空死」故。",
    "T26n1529_001:0289c19_17": "七者於晚時自知有餘悔不及事故，如經「後致有悔」故。",
    "T26n1529_001:0289c21_0": "次廣說如來分別說法功德畢竟，示現二種畢竟相：一者說化法畢竟相應無餘故，如經「我如良醫知病說藥，服與不服，非醫咎也」故。",
    "T26n1529_001:0289c24_0": "二者與念畢竟度法相應無餘故，如經「又如善導導人善道，聞之不行，非導過也」故。",
    "T26n1529_001:0289c25_1": "是中服與不服等，示現如來於二種畢竟中無過失故，不負眾生世間法故。",
    "T26n1529_001:0289c27_2": "次說顯示入證決定分。",
    "T26n1529_001:0289c29_0": "經曰：汝等若於苦等四諦有所疑者，可疾問之，無得懷疑不求決也。",
    "T26n1529_001:0290a01_1": "爾時世尊如是三唱，人無問者。",
    "T26n1529_001:0290a02_2": "所以者何？",
    "T26n1529_001:0290a02_3": "眾無疑故。",
    "T26n1529_001:0290a02_4": "時阿[少/兔]樓馱觀察眾心而白佛言：世尊！",
    "T26n1529_001:0290a03_5": "月可令熱、日可令冷，佛說四諦不可令異。",
    "T26n1529_001:0290a04_6": "佛說苦諦實苦不可令樂；集真是因更無異因；苦若滅者即是因滅，因滅故果滅；滅苦之道實是真道更無餘道。",
    "T26n1529_001:0290a07_7": "世尊！",
    "T26n1529_001:0290a07_8": "是諸比丘於四諦中決定無疑。",
    "T26n1529_001:0290a08_0": "論曰：入證決定者，示現於所證法中成就決定無所疑故。",
    "T26n1529_001:0290a09_1": "是中有三門攝義，示現決定無疑：一者方便顯發門；二者滿足成就門；三者分別說門。",
    "T26n1529_001:0290a11_2": "方便顯發門者，示現於諸實法處顯發故，以彼法是修行者當觀察及依之起行故，如經「汝等若於苦等四諦」故。",
    "T26n1529_001:0290a13_3": "於四諦中有作無作法，示現有疑無疑分齊故，如經「有所疑者可疾問之，無得懷疑不求決也」故。",
    "T26n1529_001:0290a15_4": "疾問者，示二種將畢竟故，如向已說二種畢竟事故。",
    "T26n1529_001:0290a17_5": "無得懷疑者，於見無作諦處及修行有作諦處，彼二相違處皆不得疑故。",
    "T26n1529_001:0290a18_6": "滿足成就門者，有三種示現：一者示現法輪滿足成就三轉實法故，如經「爾時世尊如是三唱」故。",
    "T26n1529_001:0290a21_0": "二者示現證法滿足成就，如經「人無問者」故。",
    "T26n1529_001:0290a22_0": "三者示現斷功德滿足成就，如經「所以者何？",
    "T26n1529_001:0290a23_0": "眾無疑故」。",
    "T26n1529_001:0290a23_1": "分別說門者，示現彼眾上首知大眾心行成就決定，復了知所證實義故，分別說彼彼事答如來故。",
    "T26n1529_001:0290a25_2": "如經「時阿[少/兔]樓馱觀察眾心」如是等故。",
    "T26n1529_001:0290a26_3": "日月冷熱者，示於四諦中違順觀行不可異故。",
    "T26n1529_001:0290a27_4": "實苦不可令樂者，以佛說故，苦樂各實不變異故。",
    "T26n1529_001:0290a28_5": "更無異因者，示苦滅各自因故，復示滅道同是自性觀故。",
    "T26n1529_001:0290a29_6": "決定者，苦樂因果入行決定故。",
    "T26n1529_001:0290b01_7": "無疑者，無異無餘義故。",
    "T26n1529_001:0290b02_8": "已說顯示入證決定分，次說分別未入上上證，為斷疑分。",
    "T26n1529_001:0290b04_0": "經曰：於此眾中所作未辦者，見佛滅度當有悲感。",
    "T26n1529_001:0290b05_1": "若有初入法者，聞佛所說即皆得度。",
    "T26n1529_001:0290b05_2": "譬如夜見電光即得見道。",
    "T26n1529_001:0290b06_3": "若所作已辦、已度苦海者，但作是念：世尊滅度一何疾哉。",
    "T26n1529_001:0290b08_0": "論曰：分別未入上上證者，有三種分別，顯示未入上上法故。",
    "T26n1529_001:0290b09_1": "一者於有作諦修分時中未入上上法故，如經「於此眾中所作未辦者，見佛滅度當有悲感」故。",
    "T26n1529_001:0290b11_2": "二者於無作諦見道時中速決定故，示現不同修分法故，去上上法轉遠故，如經「若有初入法者，聞佛所說即皆得度」故。",
    "T26n1529_001:0290b14_3": "復以譬喻示現見道速決定義應知，如經「譬如夜見電光即得見道」故。",
    "T26n1529_001:0290b15_4": "三者於彼二相違無功用無學道中，於上上法界有微細疑故。",
    "T26n1529_001:0290b17_5": "復有異義，於自地中見佛速滅故。",
    "T26n1529_001:0290b18_0": "如經「若所作已辦、已度苦海者，但作是念：世尊滅度一何疾哉」故。",
    "T26n1529_001:0290b19_1": "次說為斷彼彼疑故。",
    "T26n1529_001:0290b20_0": "經曰：阿[少/兔]樓馱雖說眾中皆悉了達四聖諦義，世尊欲令此諸大眾皆得堅固，以大悲心復為眾說：汝等比丘勿懷悲惱。",
    "T26n1529_001:0290b22_1": "若我住世一劫會亦當滅，會而不離終不可得。",
    "T26n1529_001:0290b23_2": "自利利人法皆具足，若我久住更無所益。",
    "T26n1529_001:0290b24_3": "應可度者，若天上人間皆悉已度；其未度者，皆亦已作得度因緣。",
    "T26n1529_001:0290b26_4": "自今已後，我諸弟子展轉行之，則是如來法身常在而不滅也。",
    "T26n1529_001:0290b28_0": "論曰：是中斷疑者，斷彼勝分疑故，於自地中先所成就故，如經「阿[少/兔]樓馱雖說眾中皆悉了達四聖諦義」故。",
    "T26n1529_001:0290c01_1": "復令上上成就，於彼所得究竟不退故，是如來悲心淳至故，不護上上法故，如經「世尊欲令此諸大眾皆得堅固，以大悲心復為眾說」故。",
    "T26n1529_001:0290c04_2": "云何說？",
    "T26n1529_001:0290c04_3": "說有為功德，自他俱滅故。",
    "T26n1529_001:0290c05_4": "自他者，說聽差別故。",
    "T26n1529_001:0290c05_5": "如經「汝等比丘勿懷悲惱。",
    "T26n1529_001:0290c06_6": "若我住世一劫會亦當滅，會而不離終不可得」故。",
    "T26n1529_001:0290c07_7": "復說法門常住不滅故，如經「自利利人法皆具足」故。",
    "T26n1529_001:0290c08_8": "又說他利事畢竟，無復所作故，如經「若我久住更無所益」故。",
    "T26n1529_001:0290c10_9": "又說於彼彼眾中自利事畢竟，無復所作故，如經「應可度者，若天上人間皆悉已度」故。",
    "T26n1529_001:0290c12_0": "又說未修集者，依不滅法門，能作得度因緣故，如經「其未度者，皆亦已作得度因緣」故。",
    "T26n1529_001:0290c13_1": "復有異義：於上上法中未得度者，依常住法門度故。",
    "T26n1529_001:0290c15_2": "又說住持不壞功德，於中有二：一者於因分中住持不壞，常修故、不斷修故，如經「自今已後我諸弟子展轉行之」故。",
    "T26n1529_001:0290c17_3": "二者於果分中住持不壞，常顯故，如經「則是如來法身常在而不滅也」故。",
    "T26n1529_001:0290c19_4": "此二種住持不壞功德，示現上上法能斷疑應知。",
    "T26n1529_001:0290c20_5": "次重說有為功德無常相故。",
    "T26n1529_001:0290c22_0": "經曰：是故當知世皆無常，會必有離，勿懷憂也，世相如是。",
    "T26n1529_001:0290c23_1": "當勤精進早求解脫，以智慧明滅諸癡暗。",
    "T26n1529_001:0290c24_2": "世實危脆無牢強者。",
    "T26n1529_001:0290c24_3": "我今得滅如除惡病，此是應捨罪惡之物假名為身，沒在老病生死大海。",
    "T26n1529_001:0290c26_4": "何有智者得除滅之，如殺怨賊而不歡喜？",
    "T26n1529_001:0290c28_0": "論曰：是中何故重說有為功德無常相者？",
    "T26n1529_001:0290c28_1": "示現於此處勸修世間生厭離行故，於有為相中得脫故，如經「是故當知世皆無常乃至早求解脫」故。",
    "T26n1529_001:0291a02_2": "又示無我如實觀成就，能滅我我所見根本故，如經「以智慧明滅諸癡暗」故。",
    "T26n1529_001:0291a03_3": "陰等諸法實不實故，如經「世實危脆無牢強者」故。",
    "T26n1529_001:0291a05_4": "又示如來是度世大師為成可患故，如經「我今得滅如除惡病」故。",
    "T26n1529_001:0291a06_5": "又說異可厭患相唯智能滅故，示現勸修智滅對故，得無對法現前故，如經「此是罪惡之物」如是等故。",
    "T26n1529_001:0291a08_6": "次說離種種自性清淨無我分。",
    "T26n1529_001:0291a10_0": "經曰：汝等比丘！",
    "T26n1529_001:0291a10_1": "常當一心勤求出道。",
    "T26n1529_001:0291a10_2": "一切世間動不動法，皆是敗壞不安之相。",
    "T26n1529_001:0291a11_3": "汝等且止，勿得復語。",
    "T26n1529_001:0291a12_4": "時將欲過，我欲滅度。",
    "T26n1529_001:0291a12_5": "是我最後之所教誨。",
    "T26n1529_001:0291a14_0": "論曰：是中種種自性者，於五陰法中作種種見患故，妄想自性障故。",
    "T26n1529_001:0291a15_1": "此障對治，如經「汝等比丘常當一心」故。",
    "T26n1529_001:0291a16_2": "復以一心如實慧難可得故，如經「勤求出道」故。",
    "T26n1529_001:0291a17_3": "又示除如實慧所有相對法悉無常故，示現名相等法應知，如經「一切世間動不動法，皆是敗壞不安之相」故。",
    "T26n1529_001:0291a20_0": "於中動不動者，謂三界相，靜亂差別故。",
    "T26n1529_001:0291a20_1": "清淨無我者，示現於甚深寂滅法中寂滅故，如經「汝等且止」如是等故。",
    "T26n1529_001:0291a22_2": "且止勿語者，勸示三業無動故，是寂滅無我相應器故。",
    "T26n1529_001:0291a23_3": "最後教誨者，正顯遺教義故。",
    "T26n1529_001:0291a24_4": "是遺教義，於住持法中勝，以其遺教故。",
    "T26n1529_001:0291a26_0": "遺教經論"
}