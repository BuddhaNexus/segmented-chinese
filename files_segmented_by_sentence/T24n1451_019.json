{
    "T24n1451_019:0292a22_0": "根本說一切有部毘奈耶雜事",
    "T24n1451_019:0292a23_0": "卷第十九",
    "T24n1451_019:0292a25_0": "三藏法師義淨奉　制譯",
    "T24n1451_019:0292a26_0": "第五門第三子攝頌曰：　佛三轉法輪、　　初度五人已、　不喚名族等、　　俱尸宣略教。",
    "T24n1451_019:0292a29_0": "如是我聞：一時薄伽梵在婆羅痆斯仙人墮處施鹿林中。",
    "T24n1451_019:0292b01_1": "爾時世尊告五苾芻曰：「汝等苾芻！",
    "T24n1451_019:0292b02_2": "此苦聖諦，於所聞法，如理作意，能生眼智明覺。",
    "T24n1451_019:0292b03_3": "汝等苾芻！",
    "T24n1451_019:0292b03_4": "此苦集、苦滅、順苦滅道聖諦之法，如理作意，能生眼智明覺。",
    "T24n1451_019:0292b04_5": "「汝等苾芻！",
    "T24n1451_019:0292b05_0": "此苦聖諦是所了法，如是應知。",
    "T24n1451_019:0292b05_1": "於所聞法如理作意，能生眼智明覺。",
    "T24n1451_019:0292b07_0": "「汝等苾芻！",
    "T24n1451_019:0292b07_1": "此苦集聖諦，是所了法，如是應斷。",
    "T24n1451_019:0292b08_0": "於所聞法如理作意，能生眼智明覺。",
    "T24n1451_019:0292b09_0": "「汝等苾芻！",
    "T24n1451_019:0292b09_1": "此苦滅聖諦，是所了法，如是應證。",
    "T24n1451_019:0292b10_0": "於所聞法如理作意，能生眼智明覺。",
    "T24n1451_019:0292b11_0": "「汝等苾芻！",
    "T24n1451_019:0292b11_1": "此順苦滅道聖諦，是所了法，如是應修。",
    "T24n1451_019:0292b12_2": "於所聞法如理作意，能生眼智明覺。",
    "T24n1451_019:0292b13_0": "「汝等苾芻！",
    "T24n1451_019:0292b13_1": "此苦聖諦，是所了法，如是已知。",
    "T24n1451_019:0292b13_2": "於所聞法如理作意，能生眼智明覺。",
    "T24n1451_019:0292b15_0": "「汝等苾芻！",
    "T24n1451_019:0292b15_1": "此苦集聖諦，是所了法，如是已斷。",
    "T24n1451_019:0292b16_0": "於所聞法如理作意，能生眼智明覺。",
    "T24n1451_019:0292b17_0": "「汝等苾芻！",
    "T24n1451_019:0292b17_1": "此苦滅聖諦，是所了法，如是已證。",
    "T24n1451_019:0292b18_0": "於所聞法如理作意，能生眼智明覺。",
    "T24n1451_019:0292b19_0": "「汝等苾芻！",
    "T24n1451_019:0292b19_1": "此順苦滅道聖諦，是所了法，如是已修。",
    "T24n1451_019:0292b20_2": "於所聞法如理作意，能生眼智明覺。",
    "T24n1451_019:0292b21_0": "「汝等苾芻！",
    "T24n1451_019:0292b21_1": "若我於此四聖諦法，未了三轉十二相者，眼智明覺皆不得生，我則不於諸天魔梵沙門婆羅門一切世間，捨離煩惱心得解脫，不能證得無上菩提。」",
    "T24n1451_019:0292b25_0": "「汝等苾芻！",
    "T24n1451_019:0292b25_1": "由我於此四聖諦法解了三轉十二相故，眼智明覺皆悉得生，乃於諸天魔梵沙門婆羅門一切世間，捨離煩惱心得解脫，便能證得無上菩提。」",
    "T24n1451_019:0292b29_0": "爾時世尊說是法時，具壽憍陳如及八萬諸天，遠塵離垢得法眼淨。",
    "T24n1451_019:0292c01_1": "佛告憍陳如：「汝解此法不？」",
    "T24n1451_019:0292c02_2": "答言：「已解。",
    "T24n1451_019:0292c02_3": "世尊！」",
    "T24n1451_019:0292c02_4": "「汝解此法不？」",
    "T24n1451_019:0292c02_5": "答言：「已解。",
    "T24n1451_019:0292c03_6": "善逝！」",
    "T24n1451_019:0292c03_7": "由憍陳如解了法故，因此即名阿若憍陳如(阿若是解了義)。",
    "T24n1451_019:0292c05_0": "是時地居藥叉聞佛說已，出大音聲告人天曰：「仁等當知！",
    "T24n1451_019:0292c06_1": "佛在婆羅痆斯仙人墮處施鹿林中，廣說三轉十二行相法輪。",
    "T24n1451_019:0292c07_2": "由此能於天人魔梵沙門婆羅門一切世間為大饒益，令同梵行者速至安隱涅槃之處，人天增盛阿蘇羅減少。」",
    "T24n1451_019:0292c10_3": "由彼藥叉作如是告，虛空諸天四大王眾皆悉聞知。",
    "T24n1451_019:0292c11_4": "如是展轉，於剎那頃盡六欲天，須臾之間乃至梵天普聞其響，梵眾聞已復皆遍告，廣說如前。",
    "T24n1451_019:0292c13_5": "因名此經為三轉法輪。",
    "T24n1451_019:0292c14_6": "時五苾芻及人天等，聞佛說已歡喜奉行。",
    "T24n1451_019:0292c16_0": "爾時佛為五人三轉法輪，令彼出家近圓成苾芻已，時五苾芻於如來處，頻喚名字及以氏族，或云具壽。",
    "T24n1451_019:0292c18_1": "佛告諸苾芻：「汝等不應於如來處喚其名字及以氏族，或云具壽。",
    "T24n1451_019:0292c19_2": "何以故？",
    "T24n1451_019:0292c20_0": "若有苾芻，於如來處喚名氏族及具壽者，此是癡人！",
    "T24n1451_019:0292c21_1": "於長夜中多受苦惱作無利益。",
    "T24n1451_019:0292c21_2": "是故汝等更不應於如來處喚名字等，若更喚者得越法罪。」",
    "T24n1451_019:0292c23_3": "如佛所說不應於如來所喚名字等得越法罪者，時有少年苾芻，除佛世尊，於餘耆宿苾芻之處喚名字等乃至具壽。",
    "T24n1451_019:0292c25_4": "苾芻白佛，佛言：「年少苾芻亦復不應於耆宿處喚名字氏族或云具壽。",
    "T24n1451_019:0292c27_5": "然有二種呼召之事，或云大德，或云具壽。",
    "T24n1451_019:0292c28_6": "年少苾芻應喚老者為大德，老喚少年為具壽。",
    "T24n1451_019:0292c29_7": "若不爾者得越法罪。」",
    "T24n1451_019:0293a01_0": "佛在俱尸那城壯士生地娑羅雙樹間，爾時世尊臨般涅槃告諸苾芻曰：「我為汝等已廣宣說毘奈耶藏，未曾略說。",
    "T24n1451_019:0293a03_1": "我今更為說其略教，汝等應可諦聽善思至極作意。",
    "T24n1451_019:0293a04_2": "汝等苾芻！",
    "T24n1451_019:0293a05_0": "或時有事，我從先來非遮非許。",
    "T24n1451_019:0293a05_1": "然於此事若違不清淨、順清淨者，此即是淨，應可行之。",
    "T24n1451_019:0293a06_2": "若違清淨、順不清淨者，此是不淨，即不應行。",
    "T24n1451_019:0293a07_3": "此可奉持，勿致疑惑。」",
    "T24n1451_019:0293a09_0": "第五門第四子攝頌曰：　捨墮物不分、　　蚊幬隨意畜、　三股杖作釜、　　應張羯恥那。",
    "T24n1451_019:0293a12_0": "緣在室羅伐城。",
    "T24n1451_019:0293a12_1": "時有苾芻長衣犯捨，便即持衣於上座前捨，其知事人見此衣已作如是念：「今日僧伽多得利物，可賣分之。」",
    "T24n1451_019:0293a14_2": "遂即唱賣，眾共分張。",
    "T24n1451_019:0293a15_3": "時彼便廢闕。",
    "T24n1451_019:0293a15_4": "苾芻白佛，佛作是念：「犯捨之衣捨與眾僧，有如是過，由是犯衣不捨與僧。」",
    "T24n1451_019:0293a17_5": "告諸苾芻：「昔日苾芻犯捨衣捨與僧，遂被分張，事成闕乏。",
    "T24n1451_019:0293a18_6": "由是不應捨與僧眾，可與別人。",
    "T24n1451_019:0293a19_7": "若無知者，雖捨與僧亦不應分。",
    "T24n1451_019:0293a19_8": "若以長衣捨與眾僧遂即分者，此二俱得越法罪。」",
    "T24n1451_019:0293a21_9": "佛言長衣捨與別人者，時有犯長苾芻，以衣捨與無識知人，既得衣已，默然而住不知還衣。",
    "T24n1451_019:0293a23_10": "苾芻白佛，佛言：「應遣餘人教無識者，若還者善。",
    "T24n1451_019:0293a24_11": "若不與者，應強奪取而守持之。",
    "T24n1451_019:0293a24_12": "此捨衣者乃是作法、非是全與，然捨衣時求知法者，然後當捨。」",
    "T24n1451_019:0293a27_0": "緣在廣嚴城。",
    "T24n1451_019:0293a27_1": "時諸苾芻為蚊蚋唼食，爪搔癢時遍身血出。",
    "T24n1451_019:0293a28_2": "俗旅見時問其何故？",
    "T24n1451_019:0293a28_3": "苾芻具答，彼言：「聖者！",
    "T24n1451_019:0293a29_4": "仁等豈可不畜蚊幬耶？」",
    "T24n1451_019:0293a29_5": "答曰：「世尊不許，欲何所畜？」",
    "T24n1451_019:0293b01_6": "報言：「世尊大悲，此應聽許。」",
    "T24n1451_019:0293b01_7": "苾芻白佛，佛言：「聽諸苾芻畜其蚊幬。」",
    "T24n1451_019:0293b02_8": "苾芻不知當如何作？",
    "T24n1451_019:0293b03_9": "佛言：「周十二肘，於上安蓋。",
    "T24n1451_019:0293b03_10": "蓋長四肘、闊二肘，隨身高下[糸*屬]帶懸垂。」",
    "T24n1451_019:0293b04_11": "直縫留門蚊蟲還入，佛言：「不應盡縫，應留少許相掩作門，熱應搖扇。",
    "T24n1451_019:0293b06_12": "若下邊蚊入，可以氈席或將餘物壓之，勿令得入。」",
    "T24n1451_019:0293b08_0": "緣處同前。",
    "T24n1451_019:0293b08_1": "佛言用水應漉者，時諸苾芻以手捉羅遂致勞倦，佛言：「繫於杖上開羅取水。」",
    "T24n1451_019:0293b09_2": "如是用時仍猶勞倦，佛言：「持三股杖以繩繫杖。」",
    "T24n1451_019:0293b11_0": "繩不肯住，佛言：「近上應穿為三孔，以繩貫繫，或安鐵鐶寬開三股，羅繫於二開羅受水。」",
    "T24n1451_019:0293b12_1": "瀉水之時溢出流地，佛言：「用心瀉水勿令溢出。」",
    "T24n1451_019:0293b14_0": "瓨底無倦隨處傾側，佛言：「安棬，勿令瓨動。」",
    "T24n1451_019:0293b14_1": "水在羅中急過不住，令蟲悶絕，佛言：「應可羅中安物。」",
    "T24n1451_019:0293b16_2": "苾芻不解，佛言：「或砂或乾牛糞，應以水濕安在羅中。」",
    "T24n1451_019:0293b17_3": "水猶不住，佛言：「應作承水器。」",
    "T24n1451_019:0293b17_4": "苾芻不知如何作器？",
    "T24n1451_019:0293b18_5": "佛言：「器有二種：謂銅及瓦。」",
    "T24n1451_019:0293b19_0": "苾芻以手持椀遂致疲勞，佛言：「不應手持。",
    "T24n1451_019:0293b19_1": "可於椀邊穿作三孔，以繩繫之懸在三股叉上方便令牢，應以羅角置在器中存養蟲命。",
    "T24n1451_019:0293b21_2": "若其羅密水不下者，應以滑杖羅外打之。」",
    "T24n1451_019:0293b22_3": "苾芻於不滿瓨內而觀於水，不能見蟲，佛言：「瀉水滿瓨令其不動已，方可觀察。」",
    "T24n1451_019:0293b24_4": "水上有塵，觀蟲不見，佛言：「去塵方察，若以小蟲示他人時將指頭示。」",
    "T24n1451_019:0293b26_5": "小蟲行急見不分明，佛言：「應以茅端及草莛等而指示之。」",
    "T24n1451_019:0293b27_6": "苾芻得蟲時，於井口上而覆其羅，蟲雖落水多並悶絕或時致死，佛言：「應作放生器覆水在中。」",
    "T24n1451_019:0293b29_7": "苾芻即用此罐滿而放下滿而引出，蟲仍依舊，佛言：「應以比器盛蟲放下，至水覆之空而引出。」",
    "T24n1451_019:0293c02_8": "苾芻不解，「應別作放生器。」",
    "T24n1451_019:0293c03_9": "時有無器可得，佛言：「可以繩繫羅方便投下，斟酌蟲去然後牽出。」",
    "T24n1451_019:0293c04_10": "(其放生器者，但為西國久行，人皆共解。",
    "T24n1451_019:0293c05_11": "東夏先來落漠，故亦須委其儀，若不具陳無由曉悟。",
    "T24n1451_019:0293c05_12": "其器任用銅鐵瓦木。",
    "T24n1451_019:0293c05_13": "若擬隨身將去，可用銅作受二三升，即是舊來小銅罐子，遂施銅系，令穿手得過，底傍一邊須安銅鉤，可受小竹箸頭。",
    "T24n1451_019:0293c06_14": "若乞食去時，穿在左臂以衣掩蓋，右手携鉢。",
    "T24n1451_019:0293c07_15": "乞得食已，隨至一家安置飯鉢，自將淨繩一條如麁筋許，隨井深淺繫罐取水，濾以小羅斟酌得足，即以繩一頭穿鉤急繫，擡繩使起與罐子系齊，即於繩上繫小鐵鉤。",
    "T24n1451_019:0293c08_16": "鉤系起時務令平穩勿使傾側，並豫先作了不得臨時求覓。",
    "T24n1451_019:0293c09_17": "即以小羅覆蟲罐內，徐徐放下至水縱鉤，拔繩令覆，再三下濯方牽出井。",
    "T24n1451_019:0293c09_18": "此是乞食之儀也。",
    "T24n1451_019:0293c10_19": "若在寺者，即以常用井索鐵罐覆之，如前安置少有別處，底傍著鐵鐶可容三指，以罐鉤內中擡起系齊，同前著鉤覆虫在中，下令至水準法翻覆，假令深井亦得為之。",
    "T24n1451_019:0293c11_20": "若別畜繩恐成勞擾，若井深處或可別為盆貯，或可送往河池，寫水竟時還須滌器，斯其法也。",
    "T24n1451_019:0293c12_21": "夫以如來聖教慈悲為本，所制戒律罪有性遮，遮輕性重，性罪之內殺生最初，是故智人理宜存護。",
    "T24n1451_019:0293c13_22": "若將此為輕者，何更重哉？",
    "T24n1451_019:0293c13_23": "若能作者，現在得長命果報，來世當生淨土。",
    "T24n1451_019:0293c13_24": "且神州之地四百餘城，出家之人動有萬計，於濾水事存心者寡，習俗生常見輕佛教，不可一一門到口傳，冀諸行人遞相教習。",
    "T24n1451_019:0293c15_25": "設使學通三藏、坐證四禪，鎮想無生澄心空理，若不護命，不免佛所訶責，十惡初罪誰代受之？",
    "T24n1451_019:0293c15_26": "且如見有屠兒牽羊入寺，不過數口放作長生，眾共看之彈指稱善，寧知房內用水日殺千生萬生？",
    "T24n1451_019:0293c16_27": "既知教理，宜應細羅細察，自利利物善護善思。",
    "T24n1451_019:0293c17_28": "復有令人耕田畎植，規求小利不見大尤，水陸俱傷殺生無數。",
    "T24n1451_019:0293c17_29": "斯之罪咎欲如之何？",
    "T24n1451_019:0293c17_30": "直知束手泉門任他分判。",
    "T24n1451_019:0293c18_31": "故經云：「殺生之人當墮地獄、餓鬼、畜生，設得為人短命多病。」",
    "T24n1451_019:0293c18_32": "嗚呼！",
    "T24n1451_019:0293c18_33": "此苦誰當用之？",
    "T24n1451_019:0293c18_34": "脫有能為，善哉！",
    "T24n1451_019:0293c19_35": "甚善！",
    "T24n1451_019:0293c19_36": "龍花初會共結慈緣，廣如別傳此不煩也)時諸苾芻每用羅竟，不數洗濯、不捩乾、不日暴、不翻轉，令羅疾壞，佛言：「凡用羅者，應為洗等。",
    "T24n1451_019:0293c22_37": "若不作者得越法罪。」",
    "T24n1451_019:0293c22_38": "時有苾芻濾大眾水，徒眾既多遂生勞倦，佛言：「若眾大羅遲水不供者，應作濾水釜。」",
    "T24n1451_019:0293c24_39": "苾芻不知如何作？",
    "T24n1451_019:0293c24_40": "佛言：「若銅鐵瓦應作釜形，底下為孔大如盞許，作蓮臺形可高四指，上安多孔大如麁箸。",
    "T24n1451_019:0294a02_41": "上以疊裹或用絹布，纏以細繩於中濾水，用了洗覆如上準為。」",
    "T24n1451_019:0294a05_0": "時諸苾芻以虱壁虱及諸蟲類，懸棄於地彼便悶絕。",
    "T24n1451_019:0294a06_1": "苾芻白佛，佛言：「凡是生命不應懸棄，亦不應隨處輒為棄擲。",
    "T24n1451_019:0294a07_2": "虱安故帛，此若無者可安木孔。",
    "T24n1451_019:0294a08_3": "牆隙壁虱置青草中，此若無者置涼冷處。",
    "T24n1451_019:0294a09_4": "若更有餘蟲，可於所宜處安置。」",
    "T24n1451_019:0294a09_5": "具壽鄔波離請世尊曰：「濾漉之水不觀得飲不？」",
    "T24n1451_019:0294a10_6": "佛言：「不得，由不觀故。」",
    "T24n1451_019:0294a11_7": "「大德！",
    "T24n1451_019:0294a11_8": "不濾之水觀得飲不？」",
    "T24n1451_019:0294a12_0": "佛言：「得，以觀察故。」",
    "T24n1451_019:0294a13_0": "緣處同前。",
    "T24n1451_019:0294a13_1": "如佛所說，眾安居了應張羯恥那衣。",
    "T24n1451_019:0294a14_2": "時勝光王聞佛許已，便以羯恥那衣寄奉大眾；勝鬘夫人及行雨夫人給孤長者，及諸居士敬信之流，咸送多衣以充僧用。",
    "T24n1451_019:0294a16_3": "時諸苾芻但取一衣作羯恥那，餘皆還主。",
    "T24n1451_019:0294a17_4": "王聞是已報言：「聖者！",
    "T24n1451_019:0294a18_5": "我等此物已捨與僧，如何今者更重收取？」",
    "T24n1451_019:0294a19_6": "苾芻白佛，佛言：「由是我今聽諸苾芻受取此衣，隨彼多衣應差多人作張衣者，當取其一作法守持，餘應舉畜，當為僧伽作安居利物。」",
    "T24n1451_019:0294a23_0": "第五門第五子攝頌曰：　死後囑授別、　　委寄者身死、　他方通委寄、　　若死對餘人。",
    "T24n1451_019:0294a26_0": "緣在室羅伐城。",
    "T24n1451_019:0294a26_1": "時此城中有一長者誕生三子，其最小者於佛法出家遊行人間，去後未久父便遇病，將死之際總命諸親，告二子曰：「家中所有，咸可收來。」",
    "T24n1451_019:0294a29_2": "彼便集聚遣為三分，「二子人各與一，其餘一分與出家者。」",
    "T24n1451_019:0294b01_3": "作是記已，因即命終。",
    "T24n1451_019:0294b02_4": "如有頌曰：「積聚皆消散，　　崇高必墮落；　合會終別離，　　有命咸歸死。」",
    "T24n1451_019:0294b05_0": "時彼二子如法焚葬憂慘而居，彼出家者聞父身亡便生是念：「我有兄弟，今可言歸，為其說法。」",
    "T24n1451_019:0294b07_1": "既到舍已，兄弟相見共盡哀情，兄曰：「弟不須哭，父亡之日，遣留一分財物相與。」",
    "T24n1451_019:0294b08_2": "弟作是念：「如世尊說，死後與者不成善與。」",
    "T24n1451_019:0294b09_3": "遂不受之。",
    "T24n1451_019:0294b10_4": "苾芻白佛，佛言：「俗人死者有希望心，苾芻死時心無希望。",
    "T24n1451_019:0294b11_5": "此是俗人有希望心，取時無過隨意應用。」",
    "T24n1451_019:0294b13_0": "緣處同前。",
    "T24n1451_019:0294b13_1": "時有苾芻身嬰疾病，告餘苾芻曰：「當好瞻侍我，我有衣鉢當屬於汝。」",
    "T24n1451_019:0294b14_2": "彼便看侍，不久命終。",
    "T24n1451_019:0294b15_3": "彼見身死，便取衣鉢安已房中，時諸苾芻共來借問：「亡者衣鉢今何所在？」",
    "T24n1451_019:0294b16_4": "答言：「彼已與我。」",
    "T24n1451_019:0294b17_5": "具告其事。",
    "T24n1451_019:0294b17_6": "苾芻白佛，佛言：「彼之愚人，生存在日何不相與，死後方施？",
    "T24n1451_019:0294b18_7": "無如是法，云死方與。",
    "T24n1451_019:0294b19_8": "應索其物，大眾共分，準分應與。」",
    "T24n1451_019:0294b20_0": "緣處同前。",
    "T24n1451_019:0294b20_1": "時有苾芻對彼苾芻分別衣物，忽爾身亡。",
    "T24n1451_019:0294b21_2": "彼苾芻便取其物置己房中，舁彼屍骸既焚燒已還歸房內。",
    "T24n1451_019:0294b22_3": "時知事人入亡者室，次第觀察見其衣鉢及濾水羅，尋將此物來至眾內。",
    "T24n1451_019:0294b24_4": "苾芻問曰：「此物且來，餘有多物，何不將來？」",
    "T24n1451_019:0294b25_5": "答曰：「房中唯此，更無他物。」",
    "T24n1451_019:0294b25_6": "餘人報曰：「有一苾芻是其知友，若問彼者知其有無。」",
    "T24n1451_019:0294b27_0": "問彼答曰：「對我分別，我取其衣。」",
    "T24n1451_019:0294b27_1": "苾芻白佛，佛言：「此是作法，不應便留，可奪取共分。」",
    "T24n1451_019:0294b29_0": "緣處同前。",
    "T24n1451_019:0294b29_1": "時有苾芻對彼分別衣，彼忽命過，此便持衣捨與僧伽。",
    "T24n1451_019:0294c01_2": "大眾問曰：「此是誰物？」",
    "T24n1451_019:0294c01_3": "答言：「我物對彼分別，彼遂身亡，我持此物捨與大眾。」",
    "T24n1451_019:0294c03_4": "苾芻白佛，佛言：「作法應爾，雖對分別，物不屬彼，當自取用。」",
    "T24n1451_019:0294c05_0": "緣處同前。",
    "T24n1451_019:0294c05_1": "復有苾芻對他苾芻分別衣物，所對苾芻忽然歸俗，後時憶念：「彼某甲苾芻，曾於我所分別其衣。",
    "T24n1451_019:0294c07_2": "我雖還俗，彼物屬我，我宜就索。」",
    "T24n1451_019:0294c08_3": "既至彼已報言：「聖者！",
    "T24n1451_019:0294c08_4": "仁曾對我，分別衣物，今可與我。」",
    "T24n1451_019:0294c09_5": "苾芻白佛，佛作是念：「由諸苾芻以彼苾芻為委寄者，即還對彼而作分別，有如是過，是故我今制諸苾芻，不應對彼委寄之人分別衣物，作者得越法罪。」",
    "T24n1451_019:0294c13_0": "緣處同前。",
    "T24n1451_019:0294c13_1": "復有苾芻對他苾芻分別衣物，其所對者是鬪諍人，常與苾芻諍競紛擾，既懷瞋忿便欲出去，其分別衣人見去啼泣，報言：「勿去！」",
    "T24n1451_019:0294c16_2": "雖復苦留，而不肯住。",
    "T24n1451_019:0294c16_3": "諸人謂曰：「汝勿留此，好為鬪諍，亂惱眾人。」",
    "T24n1451_019:0294c17_4": "答言：「如何我不留住？",
    "T24n1451_019:0294c18_0": "我常對此分別衣物，餘處無有委寄之人。」",
    "T24n1451_019:0294c18_1": "苾芻白佛，佛言：「若委寄苾芻設居海外，但令身在，遙指委寄亦無有過。」",
    "T24n1451_019:0294c20_2": "時有苾芻於極遠方，指他苾芻作委寄人，彼便命過。",
    "T24n1451_019:0294c21_3": "苾芻聞時，已經多日不知云何？",
    "T24n1451_019:0294c22_4": "苾芻白佛，佛言：「初既聞已，所有新舊物即於餘人而作委寄。」",
    "T24n1451_019:0294c24_0": "第五門第六子攝頌曰：　界外不與欲、　　將行不展轉、　說戒隨意事、　　違者並招愆。",
    "T24n1451_019:0294c27_0": "緣處同前。",
    "T24n1451_019:0294c27_1": "時六眾苾芻雖居界外，亦與界內者欲。",
    "T24n1451_019:0294c28_2": "苾芻白佛，佛言：「不應在界外與界內人欲。」",
    "T24n1451_019:0294c29_3": "見佛不許，時有苾芻欲出界外，臨將發足僧伽有事，六眾即便強令說欲。",
    "T24n1451_019:0295a01_4": "苾芻白佛，佛言：「欲出界者不應取欲。」",
    "T24n1451_019:0295a02_5": "六眾聞已遂於界外更互與欲，乃至六人展轉相與。",
    "T24n1451_019:0295a03_6": "苾芻白佛，佛言：「不應界外展轉與欲，作者得越法罪。」",
    "T24n1451_019:0295a05_0": "緣處同前。",
    "T24n1451_019:0295a05_1": "如世尊說半月應說戒者，六眾便於界外欲與清淨，佛言：「不應如是。」",
    "T24n1451_019:0295a06_2": "又取將行者欲，又於界外展轉取欲清淨，廣如前說，佛言：「皆不應作，作者得越法罪。」",
    "T24n1451_019:0295a09_0": "如佛所說安居了時，苾芻可於三事見聞疑作隨意事，六眾苾芻便於界外作隨意事。",
    "T24n1451_019:0295a10_1": "又留將行者，又界外展轉，亦如上說皆不應為。",
    "T24n1451_019:0295a12_0": "第五門第七子攝頌曰：　應可知人數、　　隨意任行籌、　不與俗同坐、　　老少應隨夏。",
    "T24n1451_019:0295a15_0": "緣處同前。",
    "T24n1451_019:0295a15_1": "時此城中有婆羅門，因事出外入逝多林，生希有心：「我今試問寺中現住可有幾人？」",
    "T24n1451_019:0295a17_2": "既見苾芻問其人數，苾芻報曰：「我不能知。」",
    "T24n1451_019:0295a18_3": "婆羅門曰：「勝光大王憍薩羅國所有兵眾尚可數知，寺內僧徒何因不測？」",
    "T24n1451_019:0295a19_4": "彼默無對。",
    "T24n1451_019:0295a20_0": "苾芻白佛，佛言：「應知人數。」",
    "T24n1451_019:0295a20_1": "苾芻即便一一別數，或時屈指忘不能憶。",
    "T24n1451_019:0295a21_2": "苾芻白佛，佛言：「應可行籌。",
    "T24n1451_019:0295a22_3": "既總數已告眾令知。」",
    "T24n1451_019:0295a22_4": "苾芻不知何時應數？",
    "T24n1451_019:0295a23_5": "佛言：「應於安居時數。」",
    "T24n1451_019:0295a23_6": "復有長者入逝多林，見諸苾芻勤加習讀繫念靜思，見斯事已深生淨信，欲知僧數擬設中食，便問苾芻：「於斯住處總有幾人？」",
    "T24n1451_019:0295a26_7": "彼報其數，禮已而去。",
    "T24n1451_019:0295a26_8": "既至舍中報家人曰：「我欲明日請佛及僧就舍而食，有爾許人，隨其僧眾汝當具辦。」",
    "T24n1451_019:0295a28_9": "報曰：「甚善！」",
    "T24n1451_019:0295a28_10": "即於家中具諸供養。",
    "T24n1451_019:0295a29_11": "時彼長者於眾集時，遂至寺中報知事人曰：「仁當為我敬白僧伽，某甲長者明當請佛及諸大眾就舍而食。」",
    "T24n1451_019:0295b02_12": "既白知已奉辭而去。",
    "T24n1451_019:0295b03_13": "有餘苾芻從人間來至給孤園內。",
    "T24n1451_019:0295b04_14": "時彼長者即於其夜具辦種種美飲食已，敷設座席安置水瓮齒木澡豆，旦令使人往白佛眾，告：「其時至，幸願降臨。」",
    "T24n1451_019:0295b06_15": "苾芻僧眾於日初分，執持衣鉢詣長者家。",
    "T24n1451_019:0295b07_16": "于時大師於寺而住，令人取食。",
    "T24n1451_019:0295b08_17": "有五因緣如來大師不親赴請。",
    "T24n1451_019:0295b09_0": "云何為五？",
    "T24n1451_019:0295b09_1": "一、自宴坐；二、為天說法；三、為瞻病人；四、觀臥具；五、為制學處。",
    "T24n1451_019:0295b10_2": "此中為者欲制學處。",
    "T24n1451_019:0295b11_3": "時彼長者準計僧數，安置座物飲食亦然，及見多人來至其宅，報典座曰：「聖者！",
    "T24n1451_019:0295b12_4": "所告人數多少我為準擬，既過先數其欲如何？」",
    "T24n1451_019:0295b13_5": "典座報曰：「有客新來，爾須生喜。」",
    "T24n1451_019:0295b14_6": "答曰：「仁若先言，我當辦食。」",
    "T24n1451_019:0295b15_7": "苾芻默爾。",
    "T24n1451_019:0295b15_8": "于時大眾有飽足者、有被飢者。",
    "T24n1451_019:0295b16_9": "苾芻白佛，佛言：「典座應觀客數告施主知。」",
    "T24n1451_019:0295b17_10": "復有苾芻臨中而至，佛言：「此亦告知。",
    "T24n1451_019:0295b17_11": "我今為彼眾首上座說其行法。",
    "T24n1451_019:0295b18_12": "上座應當先觀徒眾及以飲食。",
    "T24n1451_019:0295b19_13": "若人多食少者，應告施主曰：『賢首！",
    "T24n1451_019:0295b20_14": "人多食少，可平等均行。』",
    "T24n1451_019:0295b20_15": "若人少食多者，告言：『賢首！",
    "T24n1451_019:0295b21_16": "大有飲食可隨意行。』",
    "T24n1451_019:0295b21_17": "若其上座不善觀察、不依所制者得越法罪。",
    "T24n1451_019:0295b22_18": "又至施主家，當須觀水濾蟲及齒木土屑，並令備足勿使闕少，食前食後洗手澡漱並須如法。",
    "T24n1451_019:0295b24_19": "若不撿挍者，上座次座皆得越法罪。」",
    "T24n1451_019:0295b26_0": "緣處同前。",
    "T24n1451_019:0295b26_1": "六眾苾芻與諸俗人同座而坐，時敬信者見便譏笑，告言：「聖者！",
    "T24n1451_019:0295b27_2": "仁是出家常修梵行，云何乃與常行婬欲不淨之人而同一座？」",
    "T24n1451_019:0295b29_3": "彼聞默爾。",
    "T24n1451_019:0295b29_4": "苾芻白佛，佛言：「諸信俗人言合道理，故諸苾芻不應與俗人同座而坐，坐者得越法罪。」",
    "T24n1451_019:0295c02_5": "聞佛制已遂與求寂同處而坐，信者告曰：「仁已近圓，因何得與小師共座？」",
    "T24n1451_019:0295c03_6": "答曰：「此非俗人，是出家者，斯有何過？」",
    "T24n1451_019:0295c04_7": "彼聞默爾。",
    "T24n1451_019:0295c04_8": "苾芻白佛，佛言：「亦復不應與未近圓者同座而坐。」",
    "T24n1451_019:0295c06_9": "佛不許已，時老苾芻與少者同座，復有少者與老一處不相恭敬。",
    "T24n1451_019:0295c07_10": "苾芻白佛，佛言：「老少不應雜座，若無夏者得共二夏者同座，一夏者得與二夏者同座，若二夏已去共大三夏者皆得同座。」",
    "T24n1451_019:0295c10_11": "佛既制已，時諸苾芻在於俗舍，但得與其大三夏者同座而坐，座席難求，佛言：「若俗舍內座難得者，雖親教、軌範亦得同座，以物隔中，無致疑惑。」",
    "T24n1451_019:0295c14_0": "第五門第八子攝頌曰：　不應居貯座、　　不誘他求寂、　不為誓賭物、　　亦不食虎殘。",
    "T24n1451_019:0295c17_0": "緣處同前。",
    "T24n1451_019:0295c17_1": "聽法之時應敷座席，時有求寂亦居軟座，因而睡著遂失便利污其座褥。",
    "T24n1451_019:0295c18_2": "苾芻白佛，佛言：「求寂不應坐軟座褥。」",
    "T24n1451_019:0295c19_3": "時具壽舍利子求寂準陀來聽法時，苾芻便與鞕枮令坐，問言：「大德！",
    "T24n1451_019:0295c21_4": "何故與我堅硬座物？」",
    "T24n1451_019:0295c21_5": "答言：「軟座佛遮。」",
    "T24n1451_019:0295c22_6": "求寂報言：「大德！",
    "T24n1451_019:0295c22_7": "我豈同彼有過失耶？」",
    "T24n1451_019:0295c22_8": "佛言：「若有用心求寂，與其軟座，餘即不應。」",
    "T24n1451_019:0295c24_0": "緣處同前。",
    "T24n1451_019:0295c24_1": "時有苾芻訶責求寂，遂便遣出，逝多門外啼泣而住。",
    "T24n1451_019:0295c25_2": "時鄔波難陀見而問曰：「汝何意啼？」",
    "T24n1451_019:0295c26_3": "答曰：「被師訶責。」",
    "T24n1451_019:0295c26_4": "報言：「子來！",
    "T24n1451_019:0295c26_5": "我當與汝衣鉢及鉢絡腰絛之類，隨所須者不令闕乏。」",
    "T24n1451_019:0295c28_0": "遂喚歸房白佛，佛言：「於弟子處訶責之時，不應決捨，可作帶韁棄，留眷念心還擬收攝，應令苾芻開語求寂。」",
    "T24n1451_019:0296a01_1": "彼言：「我今不用彼親教師。",
    "T24n1451_019:0296a02_0": "大德鄔波難陀，我所須者咸皆供給，我更不能往舊師處。」",
    "T24n1451_019:0296a03_1": "彼師聞已作嫌罵言：「我與出家而鄔波難陀遂誘將去。」",
    "T24n1451_019:0296a04_2": "苾芻白佛，佛言：「苾芻不應誘他弟子，輒誘將者得吐羅底耶罪，是破僧方便故。」",
    "T24n1451_019:0296a07_0": "緣處同前。",
    "T24n1451_019:0296a07_1": "是時六眾有緣事時，即便引佛法僧寶而為呪誓，或引鄔波馱耶、阿遮利耶而為呪誓。",
    "T24n1451_019:0296a09_2": "有信敬俗人聞呪誓時作如是語：「我等俗流尚不引佛及師為誓，仁等出家何故引佛及師而作盟誓？",
    "T24n1451_019:0296a11_3": "是所不應。」",
    "T24n1451_019:0296a11_4": "彼默無對。",
    "T24n1451_019:0296a11_5": "苾芻白佛，佛言：「俗生譏恥時合其宜，然出家者本求實語不應盟誓，若作者得越法罪。」",
    "T24n1451_019:0296a14_0": "緣處同前。",
    "T24n1451_019:0296a14_1": "是時六眾苾芻隨有事至，即以衣鉢腰絛等物而為賭[貝*為]。",
    "T24n1451_019:0296a15_2": "俗侶見時共生譏恥，告言：「仁等豈可同俗流耶？",
    "T24n1451_019:0296a16_3": "緣有事來便賭衣鉢，斯非合理。」",
    "T24n1451_019:0296a17_4": "答曰：「有何非理？",
    "T24n1451_019:0296a17_5": "豈噉葱蒜而飲酒耶？」",
    "T24n1451_019:0296a18_6": "彼便默爾。",
    "T24n1451_019:0296a18_7": "苾芻白佛，佛言：「俗人譏恥誠是合宜，苾芻不應賭物，作者得越法罪。」",
    "T24n1451_019:0296a20_0": "緣處同前。",
    "T24n1451_019:0296a20_1": "六眾苾芻每於晨旦，於寺閣上遙望野田，或見煙浮或觀鳥下，便往其處覩有何物？",
    "T24n1451_019:0296a22_2": "曾於一時見前事已躬往觀之，於叢林處有虎殘肉，喜而持來入逝多林。",
    "T24n1451_019:0296a23_3": "其虎尋氣來至寺所，夜於門外啼叫出聲。",
    "T24n1451_019:0296a24_4": "世尊知而故問阿難陀曰：「何意虎來大聲啼叫？」",
    "T24n1451_019:0296a25_5": "阿難陀曰：「彼虎所藏餘肉，尊者近喜持來寺中。」",
    "T24n1451_019:0296a26_6": "佛言：「苾芻食虎殘耶？」",
    "T24n1451_019:0296a27_7": "白佛言：「食。」",
    "T24n1451_019:0296a27_8": "「阿難陀！",
    "T24n1451_019:0296a27_9": "如師子王殺好麋鹿，敢其精肉飲鮮血已決捨而去。",
    "T24n1451_019:0296a29_0": "然其虎類食肉既飽藏舉殘肉，是故苾芻不食虎殘，食者得越法罪。",
    "T24n1451_019:0296b01_1": "然眾首上座所有行法，我今當制。",
    "T24n1451_019:0296b02_2": "凡是上座見行肉食時，應可問言：『此是何肉？",
    "T24n1451_019:0296b03_3": "非虎殘耶？",
    "T24n1451_019:0296b03_4": "又非不應食物不？』",
    "T24n1451_019:0296b03_5": "不問而受得越法罪。」",
    "T24n1451_019:0296b05_0": "第五門第九子攝頌曰：　不合自藏身、　　不為言白等；　若得上價緂，　　賣之應共分。",
    "T24n1451_019:0296b08_0": "緣處同前。",
    "T24n1451_019:0296b08_1": "於一城中先有僧寺，時難陀鄔波難陀因行人間遇到此寺，于時大眾多獲利物。",
    "T24n1451_019:0296b10_2": "時諸苾芻雖見此二，知其惡行，曾無一人為解勞者。",
    "T24n1451_019:0296b11_3": "時鄔波難陀白難陀曰：「阿遮利耶！",
    "T24n1451_019:0296b12_0": "此諸黑鉢常生傲慢，我等宜可為作惱緣。",
    "T24n1451_019:0296b12_1": "且共潛身隱居一處，觀彼如何分張利物？」",
    "T24n1451_019:0296b13_2": "答言：「甚善！",
    "T24n1451_019:0296b14_3": "應如是作。」",
    "T24n1451_019:0296b14_4": "遂即隱身竊觀分物。",
    "T24n1451_019:0296b14_5": "既見分已，報言：「斯分不善，是惡分張。",
    "T24n1451_019:0296b15_6": "仁可白眾言欲分衣。」",
    "T24n1451_019:0296b16_7": "報曰：「分時不見，今何處來？」",
    "T24n1451_019:0296b16_8": "苾芻白佛，佛言：「欲分利時先白眾知：『僧有利物今欲共分，所有苾芻不應輒去。』」",
    "T24n1451_019:0296b18_9": "時諸苾芻重聚其物，普告眾知不應出食，即分其物。",
    "T24n1451_019:0296b19_10": "時彼二人還自藏隱，及眾分了同前出告：「此不成分。」",
    "T24n1451_019:0296b20_11": "報言：「先已告眾，仁何處來？」",
    "T24n1451_019:0296b21_12": "二人告曰：「雖言告知，可鳴揵稚。」",
    "T24n1451_019:0296b22_13": "苾芻白佛，佛言：「言白告知復打揵稚，方可分物。」",
    "T24n1451_019:0296b23_14": "時諸苾芻復還斂物，告眾令知復打揵稚，共分其物。",
    "T24n1451_019:0296b24_15": "二人復藏，分了方出，同前詰責。",
    "T24n1451_019:0296b25_16": "諸人報曰：「豈可不聞告眾及揵稚聲？」",
    "T24n1451_019:0296b26_17": "即便告曰：「雖告眾知及鳴揵稚，仁等豈可共行籌耶？」",
    "T24n1451_019:0296b27_18": "苾芻白佛，佛言：「言白告知復打揵稚，并可行籌，方共分物。」",
    "T24n1451_019:0296b28_19": "時諸苾芻復還斂物，為三事已，如前復藏分了方出，同前詰責。",
    "T24n1451_019:0296b29_20": "諸人告曰：「具壽！",
    "T24n1451_019:0296c01_21": "何故如是故惱眾僧？",
    "T24n1451_019:0296c01_22": "告白揵稚并復行籌，故不現身待了方出。」",
    "T24n1451_019:0296c02_23": "答曰：「仁等何故云我惱僧？",
    "T24n1451_019:0296c03_24": "仁等豈可對眾行耶？",
    "T24n1451_019:0296c03_25": "此總不須，我今出去。」",
    "T24n1451_019:0296c04_26": "苾芻白佛，佛言：「雖作三事仍對眾行，若不現前即不須與。",
    "T24n1451_019:0296c05_27": "斯曰善分，勿致疑惑。",
    "T24n1451_019:0296c06_0": "然諸苾芻不應故作惱眾僧事，若故惱者得越法罪。」",
    "T24n1451_019:0296c08_0": "緣處同前。",
    "T24n1451_019:0296c08_1": "時給孤長者以寺捨與四方僧竟，便用種種上妙彩色內外圖畫，此城人眾既聞長者圖畫已周，競來觀看，遂有無量百千人眾皆集寺中。",
    "T24n1451_019:0296c11_2": "城內有一大婆羅門，以是勝人眾所欽尚，於大王家得一毛緂，即便披服作玩好心，入逝多林周觀寺宇，發希有念便將毛緂施四方僧(此中雖言四方，意與現前，非常住僧也)。",
    "T24n1451_019:0296c14_3": "如佛所說有現衣物乃至截為燈炷平等共分，苾芻遂便割緂為片眾共分張。",
    "T24n1451_019:0296c16_4": "時婆羅門夜作是念：「彼是上緂，我宜與直贖取將來。」",
    "T24n1451_019:0296c17_5": "旦起入寺至其門所，見諸苾芻問言：「聖者！",
    "T24n1451_019:0296c18_6": "我所施緂，人作何用？」",
    "T24n1451_019:0296c19_7": "苾芻報曰：「仁可隨喜，我等割破大眾共分。」",
    "T24n1451_019:0296c20_8": "一人告曰：「我將作帽。」",
    "T24n1451_019:0296c20_9": "一云：「作靴。」",
    "T24n1451_019:0296c20_10": "一云：「繳腰。」",
    "T24n1451_019:0296c21_0": "一云：「拭鉢巾。」",
    "T24n1451_019:0296c21_1": "報言：「聖者！",
    "T24n1451_019:0296c21_2": "彼是上緂因何截破？",
    "T24n1451_019:0296c22_0": "宜應出賣，既得錢貝眾可共分。」",
    "T24n1451_019:0296c22_1": "苾芻白佛，佛言：「彼婆羅門所言稱理，是故苾芻若得如是上價緂時，賣取錢貝然後共分。」",
    "T24n1451_019:0296c25_0": "第五門第十子攝頌曰：　五皮不應用，　　餘類亦同然；　若患痔病時，　　熊皮履應著。",
    "T24n1451_019:0296c28_0": "緣處同前。",
    "T24n1451_019:0296c28_1": "時六眾苾芻自相謂曰：「難陀、鄔波難陀於此城中所有人眾，我等皆從乞得餅直。",
    "T24n1451_019:0297a01_2": "然於王家調象師邊曾不見施，今可就覓或容見與。」",
    "T24n1451_019:0297a02_3": "一人報曰：「應如是作。",
    "T24n1451_019:0297a02_4": "然須豫設少多方計，應取師子皮以為鞋履，於繫象處上風而行，象聞氣時即便驚走。」",
    "T24n1451_019:0297a04_5": "答曰：「善計！",
    "T24n1451_019:0297a04_6": "我今且去從彼乞求，若得者善。",
    "T24n1451_019:0297a05_7": "若不與者怖象未遲。」",
    "T24n1451_019:0297a06_8": "即於晨朝詣調象師處，報言：「賢首！",
    "T24n1451_019:0297a06_9": "仁等何太無求福心？",
    "T24n1451_019:0297a07_10": "曾於我等不施少多餅果之直。」",
    "T24n1451_019:0297a08_0": "彼言：「聖者！",
    "T24n1451_019:0297a08_1": "我等豈可繫屬於仁，以餅果直共相供給？」",
    "T24n1451_019:0297a09_2": "六眾聞已點頭唱諾棄之而去。",
    "T24n1451_019:0297a09_3": "遂於他日著師子皮鞋，於其象處上風而立。",
    "T24n1451_019:0297a10_4": "時彼群象聞師子氣，遺失便利驚怖奔馳。",
    "T24n1451_019:0297a11_5": "時彼象師鉤斸象頂不能令住，六眾遙見告言：「賢首！",
    "T24n1451_019:0297a13_0": "急牽！",
    "T24n1451_019:0297a13_1": "急牽！」",
    "T24n1451_019:0297a13_2": "答言：「鉤斸不住如何手牽？」",
    "T24n1451_019:0297a13_3": "六眾報曰：「我能令住」。",
    "T24n1451_019:0297a14_4": "答言：「聖者！",
    "T24n1451_019:0297a14_5": "若能令住斯成大恩。」",
    "T24n1451_019:0297a15_0": "六眾曰：「共立盟言，若能與我餅果直者我當令住。」",
    "T24n1451_019:0297a16_1": "報言：「即與。」",
    "T24n1451_019:0297a16_2": "彼便急步至象下風，象不聞氣，即不驚走。",
    "T24n1451_019:0297a17_3": "諸調象人問言：「聖者！",
    "T24n1451_019:0297a17_4": "仁解呪耶？」",
    "T24n1451_019:0297a18_0": "答曰：「我無異術。」",
    "T24n1451_019:0297a18_1": "「若如是者，云何令象怖不怖耶？」",
    "T24n1451_019:0297a19_2": "彼便以實告彼象師，彼言：「聖者！",
    "T24n1451_019:0297a19_3": "仁等如何作斯非法不饒益事？",
    "T24n1451_019:0297a20_4": "若其王家最勝大象，因此驚怖走入山林，仁等必當招大罪罰。」",
    "T24n1451_019:0297a21_5": "彼聞微笑默爾無言。",
    "T24n1451_019:0297a22_6": "苾芻白佛，佛作是念：「由諸苾芻著師子皮鞋有如是過。」",
    "T24n1451_019:0297a23_7": "即告諸苾芻曰：「汝等從今不應更著師子皮鞋，若著此者得越法罪。」",
    "T24n1451_019:0297a25_8": "聞佛不許，便用虎皮而為鞋履，佛言：「此亦不應。",
    "T24n1451_019:0297a26_9": "然有五種爪牙等獸皮不應用，所謂智象、智馬、師子、虎、豹。」",
    "T24n1451_019:0297a27_10": "佛不聽已，時具壽鄔波離請世尊曰：「若更有餘爪牙之類皮得用不？」",
    "T24n1451_019:0297a29_11": "佛言：「亦不應用。",
    "T24n1451_019:0297a29_12": "用者得惡作罪。」",
    "T24n1451_019:0297b01_0": "緣處同前。",
    "T24n1451_019:0297b01_1": "時有苾芻身嬰痔病，詣醫人所告言：「賢首！",
    "T24n1451_019:0297b02_2": "我有痔病，幸為處方。」",
    "T24n1451_019:0297b02_3": "報言：「應用熊皮作鞋，著時病差。」",
    "T24n1451_019:0297b03_4": "答曰：「世尊未許。」",
    "T24n1451_019:0297b03_5": "醫言：「佛是大慈，必應見許。」",
    "T24n1451_019:0297b04_6": "苾芻白佛，佛言：「為病應著。」",
    "T24n1451_019:0297b04_7": "多重難得，佛言：「若無，應取一重并毛替其履底。」",
    "T24n1451_019:0297b06_0": "根本說一切有部毘奈耶雜事卷第十九"
}