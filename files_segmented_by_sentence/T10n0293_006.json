[
    {
        "source_sentence": "大方廣佛華嚴經卷第六",
        "from": "T10n0293_006:0685c04_0",
        "context_with_next_sentence": true
    },
    {
        "source_sentence": "罽賓國三藏般若奉　詔譯",
        "from": "T10n0293_006:0685c06_0",
        "context_with_next_sentence": true
    },
    {
        "source_sentence": "入不思議解脫境界普賢行願品",
        "from": "T10n0293_006:0685c07_0",
        "context_with_next_sentence": true
    },
    {
        "source_sentence": "爾時，善財童子隨順思惟，一心專念彼諸菩薩微妙辯才莊嚴法門，一心專念彼諸菩薩言辭教海，一心專念彼諸菩薩微細方便，一心專念彼諸菩薩清淨解脫，一心專念彼諸菩薩善根光明，一心專念彼諸菩薩清淨善巧，一心專念彼諸菩薩攝眾生智，一心專念彼諸菩薩廣大智力，一心專念彼諸菩薩勇猛不退，一心專念彼諸菩薩殊勝志樂，一心專念彼諸菩薩無量功德，一心專念彼諸菩薩無礙法門。",
        "from": "T10n0293_006:0685c17_5",
        "context_with_next_sentence": true
    },
    {
        "source_sentence": "如是思惟，弘誓堅固，勇猛精進而為甲冑，以正信力恒自莊嚴，勤求正法，心無疲厭；",
        "from": "T10n0293_006:0685c19_6",
        "context_with_next_sentence": true
    },
    {
        "source_sentence": "志願堅固，猶若金剛及那羅延，無能壞者；",
        "from": "T10n0293_006:0685c20_4",
        "context_with_next_sentence": true
    },
    {
        "source_sentence": "恒於一切善知識教，奉順修行常無間斷；",
        "from": "T10n0293_006:0685c21_4",
        "context_with_next_sentence": true
    },
    {
        "source_sentence": "於諸境界，心無染著，普門妙行，皆悉現前，普眼智光，照諸法海，圓滿諸地陀羅尼門，現見十方，了法邊際。",
        "from": "T10n0293_006:0685c23_13",
        "context_with_next_sentence": true
    },
    {
        "source_sentence": "以無礙智普遍莊嚴，證解清淨無依法性，顯示無對無二法門，超過一切最勝彼岸，入淨智門，永離諸想；",
        "from": "T10n0293_006:0685c26_1",
        "context_with_next_sentence": true
    },
    {
        "source_sentence": "能審觀察諸法實際，普知三世差別法門，普往十方差別世界，普見十方差別佛身，普入十方差別時劫，普觀十方差別業性，普轉諸佛差別法輪，普智三昧明照其心，心恒普入平等境界。",
        "from": "T10n0293_006:0686a01_5",
        "context_with_next_sentence": true
    },
    {
        "source_sentence": "如來慧光照觸其身，一切智流相續不斷；",
        "from": "T10n0293_006:0686a02_4",
        "context_with_next_sentence": true
    },
    {
        "source_sentence": "若身若心勢力自在，常不捨離一切佛法。",
        "from": "T10n0293_006:0686a03_3",
        "context_with_next_sentence": true
    },
    {
        "source_sentence": "以深信力，常得諸佛威神所加；",
        "from": "T10n0293_006:0686a03_17",
        "context_with_next_sentence": true
    },
    {
        "source_sentence": "以淨慧力，為諸如來光明所照；",
        "from": "T10n0293_006:0686a04_12",
        "context_with_next_sentence": true
    },
    {
        "source_sentence": "以誓願力，願身周遍一切剎網，一切法界，普入其身。",
        "from": "T10n0293_006:0686a05_16",
        "context_with_next_sentence": true
    },
    {
        "source_sentence": "漸次遊行，經十二年至住林城，周遍詢求解脫長者。",
        "from": "T10n0293_006:0686a06_19",
        "context_with_next_sentence": true
    },
    {
        "source_sentence": "既得見已，五體投地，頂禮雙足，起立合掌，白言：",
        "from": "T10n0293_006:0686a08_2",
        "context_with_next_sentence": true
    },
    {
        "source_sentence": "「聖者！",
        "from": "T10n0293_006:0686a08_6",
        "context_with_next_sentence": true
    },
    {
        "source_sentence": "我今得與善知識會，是我獲得廣大善利。",
        "from": "T10n0293_006:0686a09_3",
        "context_with_next_sentence": true
    },
    {
        "source_sentence": "何以故？",
        "from": "T10n0293_006:0686a09_7",
        "context_with_next_sentence": true
    },
    {
        "source_sentence": "善知識者難可出現，難得聞名，難得逢值，難得親近，難得承接，難得同住，難得奉事，難令喜悅，難蒙開曉，難得隨逐。",
        "from": "T10n0293_006:0686a12_1",
        "context_with_next_sentence": true
    },
    {
        "source_sentence": "我今會遇真善知識，是我獲得最勝善利，如是展轉難中之難。",
        "from": "T10n0293_006:0686a13_10",
        "context_with_next_sentence": true
    },
    {
        "source_sentence": "「聖者！",
        "from": "T10n0293_006:0686a13_14",
        "context_with_next_sentence": true
    },
    {
        "source_sentence": "我已先發阿耨多羅三藐三菩提心，為欲值遇一切佛興故，為欲普聞一切佛名故，為欲普見一切佛身故，為欲普詣一切佛剎故，為欲普入一切佛會故，為欲普觀一切佛境故，為欲普知一切佛意故，為欲普受一切佛記故，為欲普承一切佛力故，為欲普事一切諸佛故，為欲證悟一切佛法故，為欲隨順一切佛心故，為欲圓滿一切佛願故，為欲獲得一切三昧故，為欲照明一切佛智故，為欲莊嚴一切佛會故，為欲遍修諸佛本行故，為欲現見諸佛神通故，為欲具證諸佛智力故，為欲清淨諸佛無畏故，為欲聽聞一切佛法故，為欲受持諸佛法輪故，為欲辨析一切佛法故，為欲住持諸佛教海故，為欲守護諸佛法城故，為欲觀察佛所覺法故，為欲解悟佛所證法故，為欲深入佛所知法故，為欲見一切佛法於自身中出生故，為欲與一切菩薩同體故，為欲與一切菩薩同類故，為欲等一切菩薩善根故，為欲觀一切菩薩所學故，為欲同一切菩薩淨行故，為欲成一切菩薩所修故，為欲滿一切菩薩波羅蜜故，為欲發一切菩薩清淨願故，為欲入一切菩薩大願海故，為欲具一切菩薩大悲力故，為欲至一切菩薩究竟處故，為欲獲得諸佛菩薩差別威神藏故，為欲獲得一切菩薩智慧光明無盡藏故，為欲獲得一切菩薩廣大功德三昧藏故，為欲獲得一切菩薩無量威力藏故，為欲獲得一切菩薩無量神通藏故，為欲獲得一切菩薩大神變藏無窮盡故，為欲獲得一切菩薩大自在藏常現前故，為欲獲得一切菩薩淨妙色藏而莊嚴故，為欲獲得一切菩薩大慈悲藏，教化眾生皆令究竟達彼岸故。",
        "from": "T10n0293_006:0686b16_11",
        "context_with_next_sentence": true
    },
    {
        "source_sentence": "「聖者！",
        "from": "T10n0293_006:0686b16_15",
        "context_with_next_sentence": true
    },
    {
        "source_sentence": "我今以如是心，如是意樂，如是希欲，如是勤求，如是思惟，如是渴仰，如是尊重，如是方便，如是勇猛，如是究竟，如是謙下，來至聖者善知識所。",
        "from": "T10n0293_006:0686b20_1",
        "context_with_next_sentence": true
    },
    {
        "source_sentence": "我聞聖者善能誘誨諸菩薩眾，能以方便開佛境界，示其道路，指其津濟，與其橋梁，授其船筏。",
        "from": "T10n0293_006:0686b22_6",
        "context_with_next_sentence": true
    },
    {
        "source_sentence": "普令一切截愚癡網，除顛倒障，拔疑惑箭，滌煩惱垢，照心稠林，破心迷執，令心潔白，正心諂曲，除心熱惱，使心清涼，迴生死流，趣涅槃道，令心遠離諸見牢獄，令心解脫貪欲繫縛於染愛處，令心動轉隨順趣入一切智性，令其疾到廣大法城，令其堅固無上大悲，令其安住究竟大慈，令其發起諸菩薩行，令其修習諸三昧門，令其悟入聖所證位，令其觀察諸法本性，令其增長普賢願力，於諸眾生其心平等。",
        "from": "T10n0293_006:0686c02_13",
        "context_with_next_sentence": true
    },
    {
        "source_sentence": "唯願慈哀，為我宣說菩薩云何學菩薩行、修菩薩道，隨所修習疾得清淨，疾得明了，具足圓滿。",
        "from": "T10n0293_006:0686c04_18",
        "context_with_next_sentence": true
    },
    {
        "source_sentence": "」時，解脫長者以過去積集善根力故，如來現在威神力故，文殊師利童子憶念力故，十方一切諸善知識本行願力所加持故，即入菩薩勝三昧門，其三昧名普攝無邊一切佛剎旋陀羅尼。",
        "from": "T10n0293_006:0686c09_4",
        "context_with_next_sentence": true
    },
    {
        "source_sentence": "入三昧已，其身清淨，光明映徹，於其身中，顯現十方各十佛剎極微塵數佛及佛剎淨妙莊嚴眾會道場光明等事；",
        "from": "T10n0293_006:0686c11_15",
        "context_with_next_sentence": true
    },
    {
        "source_sentence": "亦現彼佛往昔同行諸菩薩眾，往昔所現神通變化，往昔所發廣大誓願，往昔所修助道之法，往昔所淨諸出離道，往昔所有清淨莊嚴，往昔所修諸菩薩行；",
        "from": "T10n0293_006:0686c15_7",
        "context_with_next_sentence": true
    },
    {
        "source_sentence": "亦見彼佛成等正覺轉妙法輪，教化眾生；",
        "from": "T10n0293_006:0686c16_7",
        "context_with_next_sentence": true
    },
    {
        "source_sentence": "如是一切悉於身中分明顯現無有障礙。",
        "from": "T10n0293_006:0686c17_6",
        "context_with_next_sentence": true
    },
    {
        "source_sentence": "亦於身內一切剎中普現其身，無不充遍；",
        "from": "T10n0293_006:0686c18_7",
        "context_with_next_sentence": true
    },
    {
        "source_sentence": "身與佛剎互相涉入不相障礙，種種色像而無往來，一一差別次第而住，不相雜亂。",
        "from": "T10n0293_006:0686c20_6",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0686c20_9",
        "context_with_next_sentence": true
    },
    {
        "source_sentence": "種種佛剎各別莊嚴，種種眾會眷屬圓滿，種種威儀恭敬供養，種種道場各各嚴飾。",
        "from": "T10n0293_006:0686c22_6",
        "context_with_next_sentence": true
    },
    {
        "source_sentence": "其中諸佛示現種種遊戲神通，建立種種差別乘道，顯示種種廣大願門，普遍莊嚴種種神力。",
        "from": "T10n0293_006:0686c24_8",
        "context_with_next_sentence": true
    },
    {
        "source_sentence": "或一世界示現上生處兜率宮而作佛事；",
        "from": "T10n0293_006:0686c25_8",
        "context_with_next_sentence": true
    },
    {
        "source_sentence": "或一世界沒兜率天，下入王宮而作佛事；",
        "from": "T10n0293_006:0686c26_8",
        "context_with_next_sentence": true
    },
    {
        "source_sentence": "或現處胎種種神變；",
        "from": "T10n0293_006:0686c26_17",
        "context_with_next_sentence": true
    },
    {
        "source_sentence": "或現誕生種種瑞相；",
        "from": "T10n0293_006:0686c27_8",
        "context_with_next_sentence": true
    },
    {
        "source_sentence": "或現嬰孩種種遊戲；",
        "from": "T10n0293_006:0686c27_17",
        "context_with_next_sentence": true
    },
    {
        "source_sentence": "或示童子現處內宮；",
        "from": "T10n0293_006:0686c28_7",
        "context_with_next_sentence": true
    },
    {
        "source_sentence": "或現出家示行苦行；",
        "from": "T10n0293_006:0686c28_16",
        "context_with_next_sentence": true
    },
    {
        "source_sentence": "或詣覺樹坐於道場；",
        "from": "T10n0293_006:0686c29_7",
        "context_with_next_sentence": true
    },
    {
        "source_sentence": "或現神通破魔軍眾；",
        "from": "T10n0293_006:0686c29_16",
        "context_with_next_sentence": true
    },
    {
        "source_sentence": "或現自在成無上道；",
        "from": "T10n0293_006:0687a01_7",
        "context_with_next_sentence": true
    },
    {
        "source_sentence": "或現諸王勸請說法；",
        "from": "T10n0293_006:0687a01_16",
        "context_with_next_sentence": true
    },
    {
        "source_sentence": "或現受請轉妙法輪；",
        "from": "T10n0293_006:0687a02_7",
        "context_with_next_sentence": true
    },
    {
        "source_sentence": "或現天、龍、乾闥婆等恭敬圍遶，常隨守護；",
        "from": "T10n0293_006:0687a03_8",
        "context_with_next_sentence": true
    },
    {
        "source_sentence": "或現其身遍入諸趣；",
        "from": "T10n0293_006:0687a03_17",
        "context_with_next_sentence": true
    },
    {
        "source_sentence": "或往一切眾生住處；",
        "from": "T10n0293_006:0687a04_6",
        "context_with_next_sentence": true
    },
    {
        "source_sentence": "或時示現度眾生已，入般涅槃，為令世間咸增戀慕；",
        "from": "T10n0293_006:0687a05_10",
        "context_with_next_sentence": true
    },
    {
        "source_sentence": "或現舍利全身、碎身，分布人天，令興福祐；",
        "from": "T10n0293_006:0687a06_11",
        "context_with_next_sentence": true
    },
    {
        "source_sentence": "或遍人天起大塔廟，莊嚴國界，饒益眾生。",
        "from": "T10n0293_006:0687a07_11",
        "context_with_next_sentence": true
    },
    {
        "source_sentence": "彼諸如來於種種世界，種種趣生，種種部類，種種眾會，種種根器，種種樂欲，種種業行，種種信解，種種根力，種種修習，種種行願，種種覺悟，種種心想，種種煩惱，隨眠習氣；",
        "from": "T10n0293_006:0687a11_11",
        "context_with_next_sentence": true
    },
    {
        "source_sentence": "如是一切眾生海中，以佛威力廣現神通，遍一切處施作佛事。",
        "from": "T10n0293_006:0687a12_17",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0687a13_2",
        "context_with_next_sentence": true
    },
    {
        "source_sentence": "或處極微塵量道場，或處無邊廣大道場，或處一由旬量道場，或處十由旬量道場，乃至或處與不可說不可說佛剎極微塵數諸世界海，其量正等眾會道場；",
        "from": "T10n0293_006:0687a16_12",
        "context_with_next_sentence": true
    },
    {
        "source_sentence": "以種種神通，種種音聲，種種言辭，種種辯才，種種訓釋，於諸如來聖諦海中，以種種無畏大師子吼，為種種眾生演說種種修多羅海，開示種種陀羅尼門，普轉種種如來法輪，普授種種諸菩薩記。",
        "from": "T10n0293_006:0687a21_2",
        "context_with_next_sentence": true
    },
    {
        "source_sentence": "彼諸如來所說法門，所出言音，善財童子悉能聽受，憶持不忘，思惟觀察；",
        "from": "T10n0293_006:0687a22_15",
        "context_with_next_sentence": true
    },
    {
        "source_sentence": "亦見諸佛及諸菩薩不可思議諸三昧門，自在神變。",
        "from": "T10n0293_006:0687a23_17",
        "context_with_next_sentence": true
    },
    {
        "source_sentence": "爾時，解脫長者現是相已，即從三昧安詳而起，告善財童子言：",
        "from": "T10n0293_006:0687a25_8",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687a25_13",
        "context_with_next_sentence": true
    },
    {
        "source_sentence": "我已於此甚深無礙莊嚴解脫門自在入出。",
        "from": "T10n0293_006:0687a26_10",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687a26_15",
        "context_with_next_sentence": true
    },
    {
        "source_sentence": "我住於此解脫門時，即見東方閻浮檀金光明世界，龍自在王如來、應、正等覺道場眾會之所圍遶，毘盧遮那藏菩薩而為上首；",
        "from": "T10n0293_006:0687a29_11",
        "context_with_next_sentence": true
    },
    {
        "source_sentence": "又見南方速疾具足諸力世界，遍覆普香王如來、應、正等覺道場眾會之所圍遶，思惟心王菩薩而為上首；",
        "from": "T10n0293_006:0687b03_1",
        "context_with_next_sentence": true
    },
    {
        "source_sentence": "又見西方具足一切香圓滿光世界，須彌燈王如來、應、正等覺道場眾會之所圍遶，無礙心菩薩而為上首；",
        "from": "T10n0293_006:0687b05_8",
        "context_with_next_sentence": true
    },
    {
        "source_sentence": "又見北方袈裟幢世界，金剛堅固如來、應、正等覺道場眾會之所圍遶，金剛遊步勇猛行菩薩而為上首；",
        "from": "T10n0293_006:0687b07_16",
        "context_with_next_sentence": true
    },
    {
        "source_sentence": "又見東北方一切殊勝妙寶世界，無所得境界眼毘盧遮那如來、應、正等覺道場眾會之所圍遶，無所得妙變化菩薩而為上首；",
        "from": "T10n0293_006:0687b10_14",
        "context_with_next_sentence": true
    },
    {
        "source_sentence": "又見東南方自在香焰光音世界，香燈王如來、應、正等覺道場眾會之所圍遶，金剛焰慧自在妙因王菩薩而為上首；",
        "from": "T10n0293_006:0687b13_7",
        "context_with_next_sentence": true
    },
    {
        "source_sentence": "又見西南方智日焰普光明世界，毘盧遮那普智聲如來、應、正等覺道場眾會之所圍遶，普焰垂髻變現香華光菩薩而為上首；",
        "from": "T10n0293_006:0687b16_5",
        "context_with_next_sentence": true
    },
    {
        "source_sentence": "又見西北方普清淨妙香莊嚴藏世界，無量功德海幢圓滿光如來、應、正等覺道場眾會之所圍遶，無礙威力身智幢王菩薩而為上首；",
        "from": "T10n0293_006:0687b19_6",
        "context_with_next_sentence": true
    },
    {
        "source_sentence": "又見下方師子騰焰解脫光明世界，無礙法界幢具足智慧焰光如來、應、正等覺道場眾會之所圍遶，法界智焰光明遍照世界幢菩薩而為上首；",
        "from": "T10n0293_006:0687b22_11",
        "context_with_next_sentence": true
    },
    {
        "source_sentence": "又見上方光明遍照次第出現無盡佛世界，名稱無邊無礙智慧圓滿光幢王如來、應、正等覺道場眾會之所圍遶，無礙精進力法界智幢王菩薩而為上首。",
        "from": "T10n0293_006:0687b26_3",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687b26_8",
        "context_with_next_sentence": true
    },
    {
        "source_sentence": "我見如是十佛世尊而為上首，如是乃至見於十方各十佛剎極微塵數諸佛如來、應、正等覺道場眾會之所圍遶，一一皆有上首菩薩并諸眷屬，分明顯現；",
        "from": "T10n0293_006:0687b29_16",
        "context_with_next_sentence": true
    },
    {
        "source_sentence": "然彼一切世界如來不來至此，我身亦不往詣於彼。",
        "from": "T10n0293_006:0687c02_2",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687c02_7",
        "context_with_next_sentence": true
    },
    {
        "source_sentence": "我若欲見安樂世界無量壽如來，隨意即見；",
        "from": "T10n0293_006:0687c03_6",
        "context_with_next_sentence": true
    },
    {
        "source_sentence": "我若欲見白栴檀香世界月智如來、妙香世界寶光明如來、蓮華世界寶蓮華光明如來、妙金光世界寂靜光如來、妙喜世界不動如來、善住世界師子相如來、鏡光明世界月覺如來、吉祥師子寶莊嚴世界毘盧遮那如來。",
        "from": "T10n0293_006:0687c08_7",
        "context_with_next_sentence": true
    },
    {
        "source_sentence": "如是十方一切世界所有如來，我若欲見，隨意即見；",
        "from": "T10n0293_006:0687c09_12",
        "context_with_next_sentence": true
    },
    {
        "source_sentence": "然彼如來不來至此，我不往彼。",
        "from": "T10n0293_006:0687c10_7",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687c10_12",
        "context_with_next_sentence": true
    },
    {
        "source_sentence": "我若欲見盡過去際一切劫中，所有諸佛及彼佛剎種種莊嚴道場眾會，神通變化，調伏眾生；",
        "from": "T10n0293_006:0687c12_14",
        "context_with_next_sentence": true
    },
    {
        "source_sentence": "盡未來際一切劫海，所有如來及諸菩薩莊嚴國土眾會道場，調伏眾生，神通變化；",
        "from": "T10n0293_006:0687c14_12",
        "context_with_next_sentence": true
    },
    {
        "source_sentence": "如是一切隨念皆見。",
        "from": "T10n0293_006:0687c15_1",
        "context_with_next_sentence": true
    },
    {
        "source_sentence": "彼諸如來及彼諸劫，一切佛剎所有莊嚴，種種差別，不來至今，我心亦不入彼過、未；",
        "from": "T10n0293_006:0687c17_1",
        "context_with_next_sentence": true
    },
    {
        "source_sentence": "然其所見，皆如現在。",
        "from": "T10n0293_006:0687c17_11",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0687c17_16",
        "context_with_next_sentence": true
    },
    {
        "source_sentence": "我能了知十方三世一切如來及諸菩薩國土莊嚴、神通等事，無所從來亦無所去，無有行處亦無住處，亦知己身無去無來，無行住處。",
        "from": "T10n0293_006:0687c20_16",
        "context_with_next_sentence": true
    },
    {
        "source_sentence": "所以者何？",
        "from": "T10n0293_006:0687c21_2",
        "context_with_next_sentence": true
    },
    {
        "source_sentence": "知一切佛及與我心皆如夢故，如夢所見，從分別生。",
        "from": "T10n0293_006:0687c22_6",
        "context_with_next_sentence": true
    },
    {
        "source_sentence": "見一切佛從自心起，又知自心如器中水，悟解諸法如水中影；",
        "from": "T10n0293_006:0687c23_13",
        "context_with_next_sentence": true
    },
    {
        "source_sentence": "又知自心猶如幻術，知一切法如幻所作；",
        "from": "T10n0293_006:0687c24_12",
        "context_with_next_sentence": true
    },
    {
        "source_sentence": "又知自心諸佛菩薩悉皆如響，譬如空谷隨聲發響，悟解自心，隨念見佛，我如是知，如是憶念，所見諸佛皆由自心。",
        "from": "T10n0293_006:0687c27_5",
        "context_with_next_sentence": true
    },
    {
        "source_sentence": "善男子！",
        "from": "T10n0293_006:0687c27_9",
        "context_with_next_sentence": true
    },
    {
        "source_sentence": "當知菩薩修諸佛法，淨諸佛剎，積集妙行，調伏眾生，發大誓願，入一切智，自在遊戲不可思議解脫法門，得佛菩提，現大神通，遍往十方一切法界，以微細智，普入諸劫，如是一切佛菩薩法，皆由自心。",
        "from": "T10n0293_006:0688a03_1",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0688a03_6",
        "context_with_next_sentence": true
    },
    {
        "source_sentence": "諸業虛妄，積集名心，末那思量，意識分別，眼等五識，了境不同。",
        "from": "T10n0293_006:0688a04_14",
        "context_with_next_sentence": true
    },
    {
        "source_sentence": "愚癡凡夫，不能覺知，怖老病死，求入涅槃；",
        "from": "T10n0293_006:0688a05_13",
        "context_with_next_sentence": true
    },
    {
        "source_sentence": "生死涅槃二俱不識，於一切境妄起分別。",
        "from": "T10n0293_006:0688a06_12",
        "context_with_next_sentence": true
    },
    {
        "source_sentence": "又由未來諸根五塵境界斷滅，凡愚之人以為涅槃，諸佛菩薩自證悟時，轉阿賴耶得本覺智。",
        "from": "T10n0293_006:0688a08_15",
        "context_with_next_sentence": true
    },
    {
        "source_sentence": "善男子！",
        "from": "T10n0293_006:0688a08_19",
        "context_with_next_sentence": true
    },
    {
        "source_sentence": "一切凡愚迷佛方便，執有三乘，不了三界由心所起，不知三世一切佛法自心現量，見外五塵執為實有，猶如牛羊不能覺知，生死輪中無由出離。",
        "from": "T10n0293_006:0688a12_6",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0688a12_11",
        "context_with_next_sentence": true
    },
    {
        "source_sentence": "佛說諸法無生無滅，亦無三世，何以故？",
        "from": "T10n0293_006:0688a13_8",
        "context_with_next_sentence": true
    },
    {
        "source_sentence": "如自心現五塵境界，本無有故；",
        "from": "T10n0293_006:0688a14_2",
        "context_with_next_sentence": true
    },
    {
        "source_sentence": "有無諸法本不生故，如兔角等；",
        "from": "T10n0293_006:0688a14_16",
        "context_with_next_sentence": true
    },
    {
        "source_sentence": "聖者自悟境界如是。",
        "from": "T10n0293_006:0688a15_6",
        "context_with_next_sentence": true
    },
    {
        "source_sentence": "善男子！",
        "from": "T10n0293_006:0688a15_10",
        "context_with_next_sentence": true
    },
    {
        "source_sentence": "愚癡凡夫妄起分別，無中執有，有中執無，取阿賴耶種種行相，墮於生滅二種見中，不了自心而起分別。",
        "from": "T10n0293_006:0688a17_16",
        "context_with_next_sentence": true
    },
    {
        "source_sentence": "善男子！",
        "from": "T10n0293_006:0688a18_1",
        "context_with_next_sentence": true
    },
    {
        "source_sentence": "當知自心即是一切佛菩薩法，由知自心即佛法故，則能淨一切剎，入一切劫。",
        "from": "T10n0293_006:0688a19_16",
        "context_with_next_sentence": true
    },
    {
        "source_sentence": "是故，善男子！",
        "from": "T10n0293_006:0688a20_2",
        "context_with_next_sentence": true
    },
    {
        "source_sentence": "應以善法扶助自心，應以法雨潤澤自心，應以妙法治淨自心，應以精進堅固自心，應以忍辱卑下自心，應以禪定清淨自心，應以智慧明利自心，應以佛德發起自心，應以平等廣博自心，應以十力、四無所畏明照自心。",
        "from": "T10n0293_006:0688a25_1",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0688a25_6",
        "context_with_next_sentence": true
    },
    {
        "source_sentence": "我唯於此如來甚深無礙莊嚴解脫法門，自在入出；",
        "from": "T10n0293_006:0688a26_8",
        "context_with_next_sentence": true
    },
    {
        "source_sentence": "如諸菩薩摩訶薩住無礙智，行無礙行，於諸境界無不通達，現前常得見一切佛廣大三昧，住一切佛無涅槃際，成正覺門；",
        "from": "T10n0293_006:0688a29_3",
        "context_with_next_sentence": true
    },
    {
        "source_sentence": "普遍了知諸三昧海，所有境界能隨觀察，三世諸法悉皆平等；",
        "from": "T10n0293_006:0688b01_11",
        "context_with_next_sentence": true
    },
    {
        "source_sentence": "分身遍往一切剎海，入於諸佛無分別處，一切境界皆悉現前，常能觀察一切諸法，以圓滿智盡能說行一切菩薩功德行願，於其身中悉能顯現一切世界成壞之相，而於自身及彼世界不生二想；",
        "from": "T10n0293_006:0688b06_1",
        "context_with_next_sentence": true
    },
    {
        "source_sentence": "如是妙行，而我云何能知、能說？",
        "from": "T10n0293_006:0688b06_16",
        "context_with_next_sentence": true
    },
    {
        "source_sentence": "「善男子！",
        "from": "T10n0293_006:0688b06_21",
        "context_with_next_sentence": true
    },
    {
        "source_sentence": "從此南行閻浮提畔有一住處，名遍無垢；",
        "from": "T10n0293_006:0688b07_16",
        "context_with_next_sentence": true
    },
    {
        "source_sentence": "彼有比丘，名曰海幢。",
        "from": "T10n0293_006:0688b08_9",
        "context_with_next_sentence": true
    },
    {
        "source_sentence": "汝詣彼問菩薩云何學菩薩行，修菩薩道。",
        "from": "T10n0293_006:0688b09_9",
        "context_with_next_sentence": true
    },
    {
        "source_sentence": "」時，善財童子禮長者足，右遶觀察，思惟瞻仰，稱揚讚歎無量功德；",
        "from": "T10n0293_006:0688b10_20",
        "context_with_next_sentence": true
    },
    {
        "source_sentence": "念善知識能為救護，於善知識常生歡喜，依善知識發起行願，由善知識令我開悟，敬善知識心無違逆，事善知識無有諂誑，於善知識心常隨順；",
        "from": "T10n0293_006:0688b14_5",
        "context_with_next_sentence": true
    },
    {
        "source_sentence": "於善知識起慈母想，令我遠離一切顛倒，於善知識起慈父想，令我成就菩薩善法；",
        "from": "T10n0293_006:0688b16_4",
        "context_with_next_sentence": true
    },
    {
        "source_sentence": "如是思惟深生愛樂，悲泣流淚辭退而去。",
        "from": "T10n0293_006:0688b17_3",
        "context_with_next_sentence": true
    },
    {
        "source_sentence": "爾時，善財童子一心正念彼長者教，隨順觀察，如說修行；",
        "from": "T10n0293_006:0688b19_6",
        "context_with_next_sentence": true
    },
    {
        "source_sentence": "憶持彼不思議菩薩解脫門，思惟彼不思議智慧光明門，深入彼不思議法界次第門，悟解彼不思議遍入普法門，明見彼不思議如來神變，觀察彼不思議普入佛剎，深信彼不思議佛力莊嚴，照現彼不思議菩薩三昧，了達彼不思議差別世界，修集彼不思議菩薩淨業，發起彼不思議廣大誓願。",
        "from": "T10n0293_006:0688b26_2",
        "context_with_next_sentence": true
    },
    {
        "source_sentence": "如是觀察，漸次南行，向閻浮提畔無垢聚落，周遍尋覓海幢比丘。",
        "from": "T10n0293_006:0688b27_11",
        "context_with_next_sentence": true
    },
    {
        "source_sentence": "乃見處在經行林側，結跏趺坐，端身正念，離出入息，無別思覺，住不思議廣大三昧，以三昧力現大神通。",
        "from": "T10n0293_006:0688b29_17",
        "context_with_next_sentence": true
    },
    {
        "source_sentence": "於其身上，從頂至足，一切肢分，一切毛孔，悉現無量不思議數同自身相一切身雲，遍一切處現一切身：",
        "from": "T10n0293_006:0688c03_7",
        "context_with_next_sentence": true
    },
    {
        "source_sentence": "為普供養一切如來故，為普嚴淨一切佛剎故，為普成熟一切菩薩故，為普調伏一切眾生故，為普濟拔諸苦蘊故，為普除斷三惡趣故，為普開示人天路故，為普銷滅煩惱毒故，為令眾生普入甚深智慧海故，為令眾生究竟安住一切智故。",
        "from": "T10n0293_006:0688c08_16",
        "context_with_next_sentence": true
    },
    {
        "source_sentence": "從兩足下出無數佛剎極微塵數長者、居士、婆羅門眾相似身雲，首戴華冠，身垂瓔珞，明珠繫頂，被服莊嚴，無量童男以為眷屬；",
        "from": "T10n0293_006:0688c11_17",
        "context_with_next_sentence": true
    },
    {
        "source_sentence": "普往十方一切世界，悉以一切上妙供具普施眾生。",
        "from": "T10n0293_006:0688c13_1",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0688c13_4",
        "context_with_next_sentence": true
    },
    {
        "source_sentence": "普雨一切上味如法飲食，一切上妙雜色寶華，一切衣服，一切瓔珞，一切鬘帶，一切熏香，一切塗香，一切寶器，一切宮室，一切欲樂資生之具；",
        "from": "T10n0293_006:0688c16_7",
        "context_with_next_sentence": true
    },
    {
        "source_sentence": "於一切處救攝一切貧窮眾生，充濟所須，令其滿足；",
        "from": "T10n0293_006:0688c17_12",
        "context_with_next_sentence": true
    },
    {
        "source_sentence": "安慰一切苦惱眾生，獲身心樂，令其歡喜；",
        "from": "T10n0293_006:0688c18_11",
        "context_with_next_sentence": true
    },
    {
        "source_sentence": "成熟一切善根眾生，心意調柔，令其清淨，究竟無上菩提之道；",
        "from": "T10n0293_006:0688c19_18",
        "context_with_next_sentence": true
    },
    {
        "source_sentence": "如是示現充滿十方。",
        "from": "T10n0293_006:0688c20_7",
        "context_with_next_sentence": true
    },
    {
        "source_sentence": "從其兩膝出現無數百千萬億諸剎帝利及婆羅門并其眷屬相似身雲，皆悉聰慧，具諸藝業，世出世間無不通達，種種色相，種種形貌，種種衣服，上妙莊嚴，普遍十方一切世界，恒以四攝攝諸眾生。",
        "from": "T10n0293_006:0688c25_10",
        "context_with_next_sentence": true
    },
    {
        "source_sentence": "謂：",
        "from": "T10n0293_006:0688c25_12",
        "context_with_next_sentence": true
    },
    {
        "source_sentence": "與財寶令其富樂，可意語言令聞歡喜，或以同事勸導誘進；",
        "from": "T10n0293_006:0688c27_1",
        "context_with_next_sentence": true
    },
    {
        "source_sentence": "如是一切貧者令足，病者令愈，危者令安，怖者令止，有憂苦者令其快樂。",
        "from": "T10n0293_006:0688c28_15",
        "context_with_next_sentence": true
    },
    {
        "source_sentence": "復以方便咸使發心，授以正法，令其開悟，速疾令其離諸不善，集眾善法，從生死泥拔濟令出，住真實義無畏法中，如是示現充滿十方。",
        "from": "T10n0293_006:0689a02_16",
        "context_with_next_sentence": true
    },
    {
        "source_sentence": "從其臍輪出等眾生數異道諸仙相似身雲，種種形相，各別莊嚴，或服草衣，或衣樹皮，皆執澡瓶，威儀寂靜。",
        "from": "T10n0293_006:0689a05_8",
        "context_with_next_sentence": true
    },
    {
        "source_sentence": "將諸仙眾，足步虛空，往返周旋十方世界，咸出無量歌讚之聲，稱揚諸佛所有功德，或歎菩薩所修梵行，所說妙法，所證清淨，其音和雅，美妙清徹，普聞十方，無有障礙，調伏成熟一切眾生，普攝諸根，不令放逸，令其觀察真實境界；",
        "from": "T10n0293_006:0689a10_13",
        "context_with_next_sentence": true
    },
    {
        "source_sentence": "或說諸法皆無自性，使其發起一切智心，令其安住究竟實道；",
        "from": "T10n0293_006:0689a12_2",
        "context_with_next_sentence": true
    },
    {
        "source_sentence": "或說世間資生言論；",
        "from": "T10n0293_006:0689a12_11",
        "context_with_next_sentence": true
    },
    {
        "source_sentence": "或現方域導俗軌儀；",
        "from": "T10n0293_006:0689a13_1",
        "context_with_next_sentence": true
    },
    {
        "source_sentence": "種種善巧，隨宜化度。",
        "from": "T10n0293_006:0689a13_11",
        "context_with_next_sentence": true
    },
    {
        "source_sentence": "開一切智出要法門，令諸眾生普得饒益，隨其次第各修其業，如是示現，充滿十方。",
        "from": "T10n0293_006:0689a15_11",
        "context_with_next_sentence": true
    },
    {
        "source_sentence": "從其兩脇出不思議無數龍王、龍子、龍女并其眷屬相似身雲，現不思議諸龍神變，遍滿虛空。",
        "from": "T10n0293_006:0689a18_2",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0689a18_5",
        "context_with_next_sentence": true
    },
    {
        "source_sentence": "雨不思議寶香莊嚴雲，不思議寶華莊嚴雲，不思議寶鬘莊嚴雲，不思議寶蓋莊嚴雲，不思議寶幢莊嚴雲，不思議寶幡莊嚴雲，不思議種種妙寶瓔珞莊嚴雲，不思議大摩尼寶王莊嚴雲，不思議種種寶座莊嚴雲，不思議天寶嚴具莊嚴雲，不思議天寶宮殿莊嚴雲，不思議諸天、采女歌詠讚歎莊嚴雲，不思議天寶珠網莊嚴雲，不思議摩尼鬚葉臺𧄜寶蓮華莊嚴雲，不思議一切摩尼寶冠莊嚴雲，不思議無邊光焰天寶莊嚴雲，不思議華鬘幢蓋天身莊嚴雲，不思議恭敬合掌諸天采女雲，不思議含輝吐焰金色蓮華雲，不思議演說一切諸佛功德大音聲雲；",
        "from": "T10n0293_006:0689b01_17",
        "context_with_next_sentence": true
    },
    {
        "source_sentence": "如是一切普遍虛空，以為莊嚴，周遍十方一切世界諸佛道場而為供養。",
        "from": "T10n0293_006:0689b03_11",
        "context_with_next_sentence": true
    },
    {
        "source_sentence": "普令眾生皆生歡喜，除煩惱熱，得清涼樂，如是示現充滿十方。",
        "from": "T10n0293_006:0689b05_1",
        "context_with_next_sentence": true
    },
    {
        "source_sentence": "從其胸臆吉祥相中出無數佛剎極微塵數阿脩羅王并其眷屬相似身雲，皆悉示現不可思議巧幻術力，種種神變充滿虛空。",
        "from": "T10n0293_006:0689b08_16",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0689b09_1",
        "context_with_next_sentence": true
    },
    {
        "source_sentence": "能令無量百千萬億世界皆悉震動，一切山王互相衝擊，一切海水皆大涌沸，諸天宮殿無不動搖，諸魔光明無不隱蔽，諸魔軍眾無不摧伏；",
        "from": "T10n0293_006:0689b12_5",
        "context_with_next_sentence": true
    },
    {
        "source_sentence": "普令眾生捨離憍慢，心無放逸，除慳嫉垢，息諸怨害，咸起慈心，破煩惱山，竭愛欲海，長無鬪諍，永共和善。",
        "from": "T10n0293_006:0689b14_16",
        "context_with_next_sentence": true
    },
    {
        "source_sentence": "復以幻力遊戲神通，開悟群生令離貪著，於諸惡法常樂遠離，怖畏生死，欣求解脫；",
        "from": "T10n0293_006:0689b16_15",
        "context_with_next_sentence": true
    },
    {
        "source_sentence": "令出世間一切諸趣，令住無上菩提之心，令修菩薩清淨妙行，令趣菩薩波羅蜜道，令入一切諸菩薩地，令照菩薩微妙法門，令觀菩薩方便善巧。",
        "from": "T10n0293_006:0689b20_1",
        "context_with_next_sentence": true
    },
    {
        "source_sentence": "如是示現遍周法界。",
        "from": "T10n0293_006:0689b20_10",
        "context_with_next_sentence": true
    },
    {
        "source_sentence": "從其背出無量阿僧祇佛剎極微塵數聲聞、獨覺相似身雲，為諸眾生應以二乘而受化者廣說法要，令其調伏。",
        "from": "T10n0293_006:0689b23_9",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0689b23_12",
        "context_with_next_sentence": true
    },
    {
        "source_sentence": "為執我者說無有我，為執常者說行無常，為貪行者說不淨觀，為瞋行者說慈心觀，為癡行者說緣起觀，為等分者說與智慧相應境界；",
        "from": "T10n0293_006:0689b26_11",
        "context_with_next_sentence": true
    },
    {
        "source_sentence": "各別對治，令遍觀察。",
        "from": "T10n0293_006:0689b27_2",
        "context_with_next_sentence": true
    },
    {
        "source_sentence": "為於境界生樂著者，說離諸著無所有性，為遍耽滯五欲境界，說離諸欲無染著性，為著寂靜定所繫者，說大願門，令深愛樂。",
        "from": "T10n0293_006:0689b29_18",
        "context_with_next_sentence": true
    },
    {
        "source_sentence": "誓普饒益一切眾生，轉於法輪；",
        "from": "T10n0293_006:0689c01_13",
        "context_with_next_sentence": true
    },
    {
        "source_sentence": "盡未來際，令諸眾生所願皆滿，如是遍周一切法界。",
        "from": "T10n0293_006:0689c02_16",
        "context_with_next_sentence": true
    },
    {
        "source_sentence": "從其兩肩出阿僧祇佛剎極微塵數夜叉、羅剎王種種形貌，種種色相，長短廣狹，種種儀容，威勢雄猛，甚可怖畏，無量眷屬而自圍遶。",
        "from": "T10n0293_006:0689c05_20",
        "context_with_next_sentence": true
    },
    {
        "source_sentence": "現種種神力，吼種種大聲，隨其所應，作種種方便，遍滿十方一切世界，守護一切善行眾生及諸賢聖、菩薩眾會說法道場。",
        "from": "T10n0293_006:0689c08_15",
        "context_with_next_sentence": true
    },
    {
        "source_sentence": "諸有受持菩薩淨行，欣求如來一切正智，若向正住及正住者，或時現作執金剛神，守護諸佛，承事供養及佛住處；",
        "from": "T10n0293_006:0689c11_8",
        "context_with_next_sentence": true
    },
    {
        "source_sentence": "或遍守護一切世間，令其不入一切惡道。",
        "from": "T10n0293_006:0689c12_7",
        "context_with_next_sentence": true
    },
    {
        "source_sentence": "有恐怖者令得安隱，有疾病者令得除差，在厄難者令除苦惱，有過惡者令自厭悔，有災橫者令其息滅。",
        "from": "T10n0293_006:0689c14_14",
        "context_with_next_sentence": true
    },
    {
        "source_sentence": "積集福智大心眾生，令其能轉諸佛法輪，捨生死輪，住正法輪，摧滅一切異道邪論，如是利益，遍滿十方一切法界。",
        "from": "T10n0293_006:0689c17_6",
        "context_with_next_sentence": true
    },
    {
        "source_sentence": "從其腹出無量百千阿僧祇佛剎極微塵數緊那羅王，各與無數百千萬億緊那羅女眷屬圍遶，無量佛剎極微塵數乾闥婆王，各與無數百千萬億乾闥婆女眷屬圍遶。",
        "from": "T10n0293_006:0689c21_14",
        "context_with_next_sentence": true
    },
    {
        "source_sentence": "各奏無數阿僧祇百千天樂，歌詠讚歎一切諸法緣生實性，歌詠讚歎一切諸佛難思功德，歌詠讚歎發菩提心普遍威力，歌詠讚歎一切菩薩修圓滿行，歌詠讚歎一切諸佛成正覺門，歌詠讚歎一切諸佛轉法輪門，歌詠讚歎一切諸佛現神變門，歌詠讚歎一切諸佛般涅槃門，歌詠讚歎守護一切諸佛教門，歌詠讚歎令諸眾生皆歡喜門；",
        "from": "T10n0293_006:0689c29_9",
        "context_with_next_sentence": true
    },
    {
        "source_sentence": "開示演說嚴淨一切諸佛剎門，開示演說一切諸佛微妙法門，開示演說照一切法無障礙門，開示演說發起一切諸善根門；",
        "from": "T10n0293_006:0690a03_6",
        "context_with_next_sentence": true
    },
    {
        "source_sentence": "如是利益充滿十方。",
        "from": "T10n0293_006:0690a03_15",
        "context_with_next_sentence": true
    },
    {
        "source_sentence": "從其面門出無量百千阿僧祇佛剎極微塵數轉輪聖王，七寶具足，四兵圍遶，放大捨光，雨無盡寶最勝摩尼，莊嚴世界，普施眾生，咸令充足，令斷十惡，修行十善。",
        "from": "T10n0293_006:0690a07_13",
        "context_with_next_sentence": true
    },
    {
        "source_sentence": "所謂：",
        "from": "T10n0293_006:0690a07_16",
        "context_with_next_sentence": true
    },
    {
        "source_sentence": "一切屠獵、漁捕、暴惡眾生令起慈悲，不斷生命；",
        "from": "T10n0293_006:0690a08_16",
        "context_with_next_sentence": true
    },
    {
        "source_sentence": "貧乏苦惱下劣眾生，令其永捨不與取行，常行惠施，能捨無量百千萬億端正采女，心無吝惜；",
        "from": "T10n0293_006:0690a10_17",
        "context_with_next_sentence": true
    },
    {
        "source_sentence": "令諸眾生永斷邪婬，修持梵行；",
        "from": "T10n0293_006:0690a11_12",
        "context_with_next_sentence": true
    },
    {
        "source_sentence": "虛誑眾生，令其究竟常真實語，不作虛誑無益談說；",
        "from": "T10n0293_006:0690a12_15",
        "context_with_next_sentence": true
    },
    {
        "source_sentence": "令攝他語，不行離間，常樂和合，無有乖諍；",
        "from": "T10n0293_006:0690a13_16",
        "context_with_next_sentence": true
    },
    {
        "source_sentence": "令柔軟語，無有麁惡；",
        "from": "T10n0293_006:0690a14_6",
        "context_with_next_sentence": true
    },
    {
        "source_sentence": "雜穢語者，令常演說甚深決定明了之義，順佛法語，利益修行，永斷綺飾無義言辭，令諸眾生深入法句；",
        "from": "T10n0293_006:0690a16_12",
        "context_with_next_sentence": true
    },
    {
        "source_sentence": "多貪欲者，令其少欲，修習知足最勝端嚴無生正行；",
        "from": "T10n0293_006:0690a17_15",
        "context_with_next_sentence": true
    },
    {
        "source_sentence": "多怒害者令除瞋恚，於諸眾生恒起慈心，心無瑕垢，為說大悲，歡喜攝受，令入佛法；",
        "from": "T10n0293_006:0690a19_14",
        "context_with_next_sentence": true
    },
    {
        "source_sentence": "墮見網者為說實義，令觀諸法，深入因緣，善明諦理，決擇正邪，令心清淨，拔邪見刺，破疑惑山；",
        "from": "T10n0293_006:0690a21_18",
        "context_with_next_sentence": true
    },
    {
        "source_sentence": "令諸眾生悟心實性，具足通達，趣入甚深，一切障礙悉皆除滅；",
        "from": "T10n0293_006:0690a23_5",
        "context_with_next_sentence": true
    },
    {
        "source_sentence": "如是所作充滿法界。",
        "from": "T10n0293_006:0690a23_14",
        "context_with_next_sentence": true
    },
    {
        "source_sentence": "從其兩目出無量百千阿僧祇佛剎極微塵數廣大日輪，放大光明普照一切諸大地獄，所有苦惱悉令除滅；",
        "from": "T10n0293_006:0690a26_8",
        "context_with_next_sentence": true
    },
    {
        "source_sentence": "又照一切世界中間，令除黑闇，覩見光明；",
        "from": "T10n0293_006:0690a27_8",
        "context_with_next_sentence": true
    },
    {
        "source_sentence": "又照一切十方世界餓鬼傍生，令其捨離愚癡翳障，得大智慧，拔除眾苦。",
        "from": "T10n0293_006:0690a29_2",
        "context_with_next_sentence": true
    },
    {
        "source_sentence": "復於一切垢濁世界放清淨光，白銀世界放黃金光，黃金世界放白銀光；",
        "from": "T10n0293_006:0690b01_14",
        "context_with_next_sentence": true
    },
    {
        "source_sentence": "瑠璃世界放玻瓈光，玻瓈世界放瑠璃光；",
        "from": "T10n0293_006:0690b02_13",
        "context_with_next_sentence": true
    },
    {
        "source_sentence": "硨磲世界放碼碯光，碼碯世界放硨磲光；",
        "from": "T10n0293_006:0690b03_13",
        "context_with_next_sentence": true
    },
    {
        "source_sentence": "赤珠世界放日藏摩尼王光，日藏摩尼王世界放赤珠光；",
        "from": "T10n0293_006:0690b04_18",
        "context_with_next_sentence": true
    },
    {
        "source_sentence": "帝青世界放月藏焰網摩尼寶王光，月藏焰網摩尼寶王世界放帝青光；",
        "from": "T10n0293_006:0690b06_11",
        "context_with_next_sentence": true
    },
    {
        "source_sentence": "純寶所成世界放雜寶光，雜寶所成世界放純寶光。",
        "from": "T10n0293_006:0690b07_15",
        "context_with_next_sentence": true
    },
    {
        "source_sentence": "如是光明普照佛剎道場眾會而作佛事，照諸眾生心之稠林，辦諸眾生無量事業，嚴飾一切世間境界，令諸眾生心得清涼，生大歡喜，安隱快樂；",
        "from": "T10n0293_006:0690b11_3",
        "context_with_next_sentence": true
    },
    {
        "source_sentence": "如是所作充滿法界。",
        "from": "T10n0293_006:0690b11_12",
        "context_with_next_sentence": true
    },
    {
        "source_sentence": "大方廣佛華嚴經卷第六",
        "from": "T10n0293_006:0690b12_100",
        "context_with_next_sentence": false
    }
]