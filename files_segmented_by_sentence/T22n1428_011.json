{
    "T22n1428_011:0634a04_0": "四分律卷第十一(初分之十一)",
    "T22n1428_011:0634a06_0": "姚秦罽賓三藏佛陀耶舍",
    "T22n1428_011:0634a07_0": "共竺佛念等譯",
    "T22n1428_011:0634a08_0": "九十單提法之一",
    "T22n1428_011:0634a09_0": "爾時佛在釋翅瘦迦維羅衛尼拘類園中。",
    "T22n1428_011:0634a10_0": "爾時釋種中有釋迦子，字象力，善能談論，常與外道梵志論議，若不如時便違反前語，若僧中問是語時，即復違反前語，於眾中知而妄語。",
    "T22n1428_011:0634a13_1": "諸梵志等譏嫌言：「沙門釋子無有慚愧常作妄語，而自稱言：『我行正法。』",
    "T22n1428_011:0634a15_0": "如今有何正法？",
    "T22n1428_011:0634a15_1": "論議不如時便違反前語，於眾僧中問時復違反前語，於眾中知而妄語。」",
    "T22n1428_011:0634a17_2": "諸比丘聞，其中有少欲知足、行頭陀、樂學戒、知慚愧者，呵責象力釋子：「汝云何與梵志共論議，設不如時便自違反前語，於眾僧中問即復違反前語，於眾僧中知而妄語耶？」",
    "T22n1428_011:0634a21_3": "時諸比丘往世尊所，頭面禮足在一面坐，以此因緣具白世尊。",
    "T22n1428_011:0634a22_4": "世尊爾時以此因緣集比丘僧，呵責象力比丘：「汝所為非，非威儀、非沙門法、非淨行、非隨順行，所不應為。",
    "T22n1428_011:0634a25_5": "云何象力比丘！",
    "T22n1428_011:0634a25_6": "與梵志共論議，設不如時便違反前語，於眾僧中問即復違反前語，於眾中知而妄語耶？」",
    "T22n1428_011:0634a27_7": "爾時世尊無數方便呵責象力比丘已，告諸比丘：「此癡人！",
    "T22n1428_011:0634a29_8": "多種有漏處，最初犯戒。",
    "T22n1428_011:0634a29_9": "自今已去與比丘結戒，集十句義乃至正法久住，欲說戒者當如是說：若比丘知而妄語者，波逸提。」",
    "T22n1428_011:0634b02_10": "比丘義如上。",
    "T22n1428_011:0634b03_11": "知而妄語者，不見言見、不聞言聞，不觸言觸、不知言知，見言不見、聞言不聞，觸言不觸、知言不知。",
    "T22n1428_011:0634b05_12": "見者，眼識能見。",
    "T22n1428_011:0634b05_13": "聞者，耳識能聞。",
    "T22n1428_011:0634b06_14": "觸者，三識能觸，鼻識、舌識、身識。",
    "T22n1428_011:0634b06_15": "知者，意識能知。",
    "T22n1428_011:0634b07_16": "不見者，除眼識，餘五識是。",
    "T22n1428_011:0634b07_17": "不聞者，除耳識，餘五識是。",
    "T22n1428_011:0634b08_18": "不觸者，除三識，餘眼識、耳識、意識是。",
    "T22n1428_011:0634b09_19": "不知者，除意識，餘五識是。",
    "T22n1428_011:0634b10_0": "若不見、不聞、不觸、不知，彼如是言：「我見聞觸知。」",
    "T22n1428_011:0634b11_1": "知而妄語者，波逸提。",
    "T22n1428_011:0634b11_2": "若不見、不聞、不觸、不知，是中見想聞想觸想知想，彼便言：「我不見、不聞、不觸、不知。」",
    "T22n1428_011:0634b13_3": "知而妄語者，波逸提。",
    "T22n1428_011:0634b13_4": "若不見、不聞、不觸、不知，意中生疑，彼作是言：「我無有疑，便言我見、我聞、我觸、我知。」",
    "T22n1428_011:0634b15_5": "知而妄語者，波逸提。",
    "T22n1428_011:0634b16_6": "若不見不聞不觸不知，意中有疑，便言：「我是中無疑，便言我不見不聞不觸不知。」",
    "T22n1428_011:0634b18_7": "知而妄語者，波逸提。",
    "T22n1428_011:0634b18_8": "若不見不聞不觸不知，意中無復疑便言：「我有疑，我見我聞我觸我知。」",
    "T22n1428_011:0634b20_9": "知而妄語者，波逸提。",
    "T22n1428_011:0634b20_10": "我不見、我不聞、我不觸、我不知，意中無疑，便言：「我有疑，我不見、不聞、不觸、不知。」",
    "T22n1428_011:0634b22_11": "知而妄語者，波逸提。",
    "T22n1428_011:0634b22_12": "此應廣說，本作是念：「我當妄語。」",
    "T22n1428_011:0634b23_13": "妄語時自知是妄語，妄語已知是妄語，故妄語，波逸提。",
    "T22n1428_011:0634b24_14": "本作是念：「我當妄語。」",
    "T22n1428_011:0634b25_15": "妄語時自知是妄語，妄語竟不自憶作妄語，故妄語，波逸提。",
    "T22n1428_011:0634b26_16": "本不作是念：「我當妄語。」",
    "T22n1428_011:0634b27_17": "妄語時自知是妄語，妄語竟知是妄語，故妄語，波逸提。",
    "T22n1428_011:0634b28_18": "本不作妄語意，妄語時知是妄語，妄語已不憶是妄語，故妄語，波逸提。",
    "T22n1428_011:0634c01_19": "所見異、所忍異、本所欲異、所觸異、所想異、所心異，如此諸事皆是妄語，於大眾中知而妄語者，波逸提。",
    "T22n1428_011:0634c03_20": "說而了了者，波逸提；說而不了了者，突吉羅。",
    "T22n1428_011:0634c04_21": "說戒時乃至三問憶念罪而不說者，突吉羅。",
    "T22n1428_011:0634c05_22": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0634c06_23": "是謂為犯。",
    "T22n1428_011:0634c07_24": "不犯者，不見言不見、不聞言不聞、不觸言不觸、不知言不知，見言見、聞言聞、觸言觸、知言知，意有見想便說者，不犯。",
    "T22n1428_011:0634c10_0": "不犯者，最初未制戒，癡狂、心亂、痛惱所纏。",
    "T22n1428_011:0634c11_0": "(一竟)",
    "T22n1428_011:0634c12_0": "爾時佛在舍衛國祇樹給孤獨園。",
    "T22n1428_011:0634c12_1": "時六群比丘斷諍事種類罵比丘，比丘慚愧忘失前後不得語。",
    "T22n1428_011:0634c14_2": "諸比丘聞，其中有少欲知足、行頭陀、樂學戒、知慚愧者，呵責六群比丘：「云何六群比丘，斷諍事種類罵比丘，使慚愧忘失前後不得語。」",
    "T22n1428_011:0634c17_3": "時諸比丘往世尊所，頭面禮足在一面坐，以此因緣具白世尊。",
    "T22n1428_011:0634c19_0": "世尊爾時以此因緣集比丘僧，呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_011:0634c21_1": "云何六群比丘！",
    "T22n1428_011:0634c21_2": "斷諍事種類罵比丘，使慚愧忘失前後使不得語？」",
    "T22n1428_011:0634c23_3": "爾時世尊以無數方便呵責六群比丘已，告諸比丘：「往古世時得剎尸羅國婆羅門有牛，晝夜養飤刮刷摩捫。",
    "T22n1428_011:0634c25_4": "時得剎尸羅國復有長者，於城市街巷遍自唱言：『誰有力牛，與我力牛共駕百車，[貝*為]金千兩？』",
    "T22n1428_011:0634c27_5": "時婆羅門牛聞唱聲自念：『此婆羅門晝夜餧飤我刮刷摩捫，我今宜當盡力自竭，取彼千兩金報此人恩。』",
    "T22n1428_011:0635a01_6": "時彼牛即語婆羅門言：『汝今當知，得剎尸羅國中有長者作是唱言：「誰有牛，與我牛共駕百車，[貝*為]金千兩？」",
    "T22n1428_011:0635a03_7": "主今可往至彼長者家語言：「我有牛，可與汝牛共駕百車，[貝*為]金千兩。」』",
    "T22n1428_011:0635a05_8": "時婆羅門即往至長者家語言：『我有牛，可與汝牛共駕百車，[貝*為]金千兩。』",
    "T22n1428_011:0635a07_9": "長者報言：『今正是時。』",
    "T22n1428_011:0635a07_10": "婆羅門即牽己牛與長者牛共駕百車，[貝*為]金千兩。",
    "T22n1428_011:0635a08_11": "時多人觀看，婆羅門於眾人前作毀呰語：『一角可牽。』",
    "T22n1428_011:0635a10_12": "時牛聞毀呰語，即懷慚愧不肯出力與對諍競，於是長者牛勝。",
    "T22n1428_011:0635a11_13": "婆羅門牛不如，輸金千兩。",
    "T22n1428_011:0635a12_14": "時婆羅門語彼牛言：『我晝夜餧飤摩捫刮刷，望汝當與我盡力勝彼牛。",
    "T22n1428_011:0635a14_15": "云何今日反更使我輸金千兩耶？』",
    "T22n1428_011:0635a14_16": "牛語婆羅門言：『汝於眾人前毀呰我言：「一角可牽。」",
    "T22n1428_011:0635a16_17": "使我大慚愧於眾人，是故不能復出力與彼競駕。",
    "T22n1428_011:0635a17_18": "若能改往言，更不名字形相毀我者，便可往語彼長者言：「能更與我牛共駕百車者，更倍出二千兩金。」』",
    "T22n1428_011:0635a19_19": "婆羅門語牛言：『勿復令我更輸二千兩金。』",
    "T22n1428_011:0635a20_20": "牛報婆羅門言：『汝勿復在眾人前毀呰我言：「一角可牽。」",
    "T22n1428_011:0635a22_21": "於眾人前當讚歎我：「好牽端嚴好角。」』",
    "T22n1428_011:0635a23_0": "時婆羅門至彼長者家語言：『能更與我牛共駕百車者，[貝*為]二千兩金。』",
    "T22n1428_011:0635a24_1": "長者報言：『今正是時。』",
    "T22n1428_011:0635a25_2": "時婆羅門牛與長者牛共駕百車，[貝*為]二千兩金，多人共看。",
    "T22n1428_011:0635a26_3": "時婆羅門於眾人前讚歎牛言：『好牽端嚴好角。』",
    "T22n1428_011:0635a27_4": "牛聞此語，即便勇力與彼競駕，婆羅門牛得勝。",
    "T22n1428_011:0635a28_5": "長者牛不如，婆羅門得二千兩金。」",
    "T22n1428_011:0635a29_6": "爾時佛語諸比丘：「凡人欲有所說，當說善語、不應說惡語，善語者善、惡語者自熱惱。",
    "T22n1428_011:0635b02_7": "是故諸比丘！",
    "T22n1428_011:0635b02_8": "畜生得人毀呰，猶自慚愧不堪進力；況復於人，得他毀辱能不有慚愧耶！",
    "T22n1428_011:0635b04_9": "此六群比丘癡人，斷諍事種類罵諸比丘，使慚愧忘前失後使不得語。」",
    "T22n1428_011:0635b06_10": "爾時世尊以無數方便呵責六群比丘已，告諸比丘：「此癡人！",
    "T22n1428_011:0635b07_11": "多種有漏處，最初犯戒。",
    "T22n1428_011:0635b08_12": "自今已去與比丘結戒，集十句義乃至正法久住，欲說戒者當如是說：若比丘種類毀呰語者，波逸提。」",
    "T22n1428_011:0635b10_13": "比丘義如上說。",
    "T22n1428_011:0635b11_14": "種類毀呰人者，卑姓家生，行業亦卑，伎術工巧亦卑，或言：「汝是犯過人。」",
    "T22n1428_011:0635b12_15": "或言：「汝多結使人。」",
    "T22n1428_011:0635b13_16": "或言：「汝盲人。」",
    "T22n1428_011:0635b13_17": "或言：「汝禿瞎人。」",
    "T22n1428_011:0635b14_0": "卑者，旃陀羅種、除糞種、竹師種、車師種。",
    "T22n1428_011:0635b14_1": "卑姓者，拘湊、拘尸婆蘇晝、迦葉、阿提利夜、婆羅墮，若本非卑姓習卑伎術即是卑姓。",
    "T22n1428_011:0635b16_2": "卑業者，販賣猪羊、殺牛、放鷹鷂、獵人網魚、作賊、捕賊者、守城知刑獄。",
    "T22n1428_011:0635b18_3": "卑伎者，鍛作、木作、瓦陶作、皮韋作、剃髮作、簸箕作。",
    "T22n1428_011:0635b19_4": "犯者，波羅夷、僧伽婆尸沙、波逸提、波羅提提舍尼、偷蘭遮、突吉羅、惡說。",
    "T22n1428_011:0635b21_5": "結者，從瞋恚乃至五百結。",
    "T22n1428_011:0635b21_6": "盲瞎者，盲瞎、癵躄跛、聾瘂，及餘眾患所加。",
    "T22n1428_011:0635b22_7": "若比丘罵餘比丘言：「汝生卑賤家、汝業卑、伎術卑，汝犯、汝結使、汝禿瞎。」",
    "T22n1428_011:0635b24_8": "如是等若面罵、若喻罵、若自比罵。",
    "T22n1428_011:0635b25_9": "面罵者，言：「汝是旃陀羅家生、除糞家生、竹師種、車師種，拘湊、拘尸婆蘇晝、迦葉、阿提梨夜、婆羅墮種。」",
    "T22n1428_011:0635b27_10": "若本非卑姓習卑伎術即是卑姓，汝是販賣人、殺牛猪羊人，汝是作賊捕賊人，汝是守城知刑獄人，汝是鍛作、木作、瓦陶作、皮韋作、剃髮作人。",
    "T22n1428_011:0635c01_11": "汝是犯波羅夷、僧伽婆尸沙、波逸提、波羅提提舍尼、偷蘭遮、突吉羅、惡說人，汝是從瞋恚結人，乃至五百結人，汝是盲瞎、禿、躄跛、瘂聾，及眾患所加人。",
    "T22n1428_011:0635c05_12": "喻罵者，汝似旃陀羅種、汝似除糞種、汝似竹師種、汝似車師種、汝似拘湊、汝似拘尸婆蘇晝種、汝似迦葉種、汝似阿提梨夜種、汝似婆羅墮種，汝似販賣猪羊人、汝似殺牛人、汝似放鷹鷂人、汝似網魚獵人、汝似作賊者、捕賊者、汝似守城知刑獄人、汝似鍛作人、汝似木作人、汝似瓦陶作人、汝似皮韋作人、汝似剃髮人，汝似犯波羅夷人、汝似犯僧伽婆尸沙人、汝似犯波逸提人、汝似犯波羅提提舍尼人、汝似犯偷蘭遮人、汝似犯突吉羅人、汝似犯惡說人、汝似結使人、汝似盲瞎人、汝似禿人、汝似躄跛人、汝似瘂聾人。",
    "T22n1428_011:0635c17_13": "自比罵者，我非旃陀羅種、我非除糞種、我非竹師種、我非車師種、我非拘湊、拘尸婆蘇晝、迦葉、阿提梨夜、婆羅墮、販賣猪羊、殺牛人、放鷹鷂人、網魚獵人、作賊人、捕賊、守城、知刑獄人、鍛作人、木作人、竹作人、車作人、瓦陶作人、皮韋作人、剃髮人，我非犯波羅夷人、僧伽婆尸沙人、波逸提人、波羅提提舍尼、偷蘭遮、突吉羅、惡說人，我非結使、我非盲瞎、禿、跛躄、瘂聾人。",
    "T22n1428_011:0635c25_14": "若比丘如上說種類毀呰者，波逸提。",
    "T22n1428_011:0635c26_15": "若種類毀呰語了了，波逸提；不了了者，突吉羅。",
    "T22n1428_011:0635c27_16": "若以說善法而面罵、若喻罵、自比罵。",
    "T22n1428_011:0635c28_17": "說善法者，阿蘭若、乞食、補納衣，乃至坐禪人。",
    "T22n1428_011:0635c29_18": "說善法面罵者，汝是阿蘭若乃至坐禪人。",
    "T22n1428_011:0636a01_19": "喻罵者，汝似阿練若乃至坐禪人。",
    "T22n1428_011:0636a02_20": "自比罵者，我非是阿練若，乃至我非坐禪人。",
    "T22n1428_011:0636a03_21": "若比丘說善法，面罵、人喻罵、自比罵，說而了了者，突吉羅；說不了了者，亦突吉羅。",
    "T22n1428_011:0636a05_22": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0636a06_23": "是謂為犯。",
    "T22n1428_011:0636a06_24": "不犯者，相利故說、為法故說、為律故說、為教授故說、為親友故說、或戲笑故說、或因語次失口說、或在獨處說、或於夢中語、或欲說此而誤說彼，無犯。",
    "T22n1428_011:0636a10_25": "無犯者，最初未制戒，癡狂、心亂、痛惱所纏。",
    "T22n1428_011:0636a11_26": "(二竟)爾時佛在舍衛國祇樹給孤獨園。",
    "T22n1428_011:0636a12_27": "爾時六群比丘傳彼此語，傳此屏語向彼說，傳彼屏語向此說，如是不息，遂至眾中未有鬪事而生鬪事，已有鬪事而不滅。",
    "T22n1428_011:0636a15_28": "諸比丘各作是念：「眾僧以何因緣，本無鬪諍而有此諍，已有諍事而不能滅耶？」",
    "T22n1428_011:0636a17_29": "諸比丘自知此六群比丘傳彼此語，遂至僧中鬪諍，先未有諍事而生諍事，已有諍事而不能滅。",
    "T22n1428_011:0636a20_30": "時眾中有少欲知足、行頭陀、樂學戒、知慚愧者，呵責六群比丘言：「云何汝等傳彼此語，遂至僧中先未有諍事而生諍事，已有諍事而不能滅？」",
    "T22n1428_011:0636a23_31": "諸比丘往至世尊所，頭面禮足在一面坐，以此因緣具白世尊。",
    "T22n1428_011:0636a24_32": "世尊以此因緣集比丘僧，呵責六群比丘：「云何汝等傳彼此語，遂至僧中先未有諍事而生諍事，已有諍事而不滅耶？」",
    "T22n1428_011:0636a27_33": "爾時世尊以無數方便呵責六群比丘已，告諸比丘：「汝等當聽，古昔有兩惡獸為伴，一名善牙師子，二名善博虎，晝夜伺捕眾鹿。",
    "T22n1428_011:0636b01_34": "時有一野干逐彼二獸後，食其殘肉以自全命。",
    "T22n1428_011:0636b03_0": "時彼野干竊自生念：『我今不能久與相逐，當以何方便鬪亂彼二獸令不復相隨。』",
    "T22n1428_011:0636b04_1": "時野干即往善牙師子所，如是語善牙：『善博虎有如是語言：「我生處勝、種姓勝、形色勝汝、力勢勝汝。",
    "T22n1428_011:0636b07_2": "何以故？",
    "T22n1428_011:0636b07_3": "我日日得好美食。",
    "T22n1428_011:0636b07_4": "善牙師子逐我後，食我殘肉以自全命。」』",
    "T22n1428_011:0636b08_5": "即說偈言：「『形色及所生，　　大力而復勝；　　善牙不能善。",
    "T22n1428_011:0636b11_6": "　　善博如是語。』",
    "T22n1428_011:0636b12_0": "「善牙問野干言：『汝以何事得知？』",
    "T22n1428_011:0636b12_1": "答言：『汝等二獸共集一處相見自知。』",
    "T22n1428_011:0636b13_2": "爾時野干竊語善牙已，便往語善博虎言：『汝知不？",
    "T22n1428_011:0636b14_3": "善牙有如是語：「而我今日種姓、生處悉皆勝汝，力勢亦勝。",
    "T22n1428_011:0636b16_4": "何以故？",
    "T22n1428_011:0636b16_5": "我常食好肉。",
    "T22n1428_011:0636b16_6": "善博虎食我殘肉而自活命。」』",
    "T22n1428_011:0636b17_7": "即說偈言：「『形色及所生，　　大力而復勝；　　善博不能善。",
    "T22n1428_011:0636b19_8": "　　善牙如是語。』",
    "T22n1428_011:0636b20_0": "「善博問言：『汝以何事得知？』",
    "T22n1428_011:0636b20_1": "答言：『汝等二獸共集一處相見自知。』",
    "T22n1428_011:0636b21_2": "後二獸共集一處，瞋眼相視，善牙師子便作是念：『我不應不問便先下手打彼。』",
    "T22n1428_011:0636b23_3": "爾時善牙師子向善博虎而說偈問：「『形色及所生，　　大力而復勝；　　善牙不如我。",
    "T22n1428_011:0636b26_4": "　　善博說是耶？』",
    "T22n1428_011:0636b27_0": "「彼自念言：『必是野干鬪亂我等。』",
    "T22n1428_011:0636b27_1": "善博虎說偈答善牙師子言：「『善博不說是，　　形色及所生；　　大力而復勝，　　善牙不能善。",
    "T22n1428_011:0636c02_0": "　　若受無利言，　　信他彼此語；　　親厚自破壞，　　便成於冤家。",
    "T22n1428_011:0636c04_0": "　　若以知真實，　　當滅除瞋惱；　　今可至誠說，　　令身得利益。",
    "T22n1428_011:0636c06_0": "　　今當善降伏，　　除滅惡知識；　　可殺此野干，　　鬪亂我等者。』",
    "T22n1428_011:0636c08_0": "「即打野干殺，二獸還和合。」",
    "T22n1428_011:0636c08_1": "爾時佛告諸比丘：「此二獸為彼所破，共集一處相見不悅；況復於人，為人所破心能不惱？",
    "T22n1428_011:0636c10_2": "云何六群比丘鬪亂彼此，先無諍事而生諍事，已有諍事而不能滅。」",
    "T22n1428_011:0636c12_3": "爾時世尊以無數方便呵責六群比丘已，告諸比丘：「此癡人！",
    "T22n1428_011:0636c13_4": "多種有漏處，最初犯戒。",
    "T22n1428_011:0636c14_5": "自今已去與比丘結戒，集十句義乃至正法久住，欲說戒者當如是說：若比丘兩舌語，波逸提。」",
    "T22n1428_011:0636c16_6": "比丘義如上說。",
    "T22n1428_011:0636c17_0": "兩舌者，比丘鬪亂比丘、比丘尼、式叉摩那、沙彌、沙彌尼、優婆塞、優婆夷、國王及大臣、外道、異學沙門、婆羅門。",
    "T22n1428_011:0636c19_1": "比丘尼還鬪亂比丘尼、式叉摩那、沙彌、沙彌尼、優婆塞、優婆夷、國王及大臣、外道、異學沙門、婆羅門比丘。",
    "T22n1428_011:0636c21_2": "式叉摩那還鬪亂式叉摩那、沙彌、沙彌尼、優婆塞、優婆夷、國王及大臣、外道、異學沙門、婆羅門、比丘、比丘尼。",
    "T22n1428_011:0636c24_0": "沙彌還鬪亂沙彌、沙彌尼、優婆塞、優婆夷、國王及大臣、外道、異學沙門、婆羅門、比丘、比丘尼、式叉摩那。",
    "T22n1428_011:0636c26_1": "沙彌尼還鬪亂沙彌尼、優婆塞、優婆夷、國王及大臣、外道、異學沙門、婆羅門、比丘、比丘尼、式叉摩那、沙彌、沙彌尼。",
    "T22n1428_011:0636c28_2": "優婆塞還鬪亂優婆塞、優婆夷、國王及大臣、外道、異學沙門、婆羅門、比丘、比丘尼、式叉摩那、沙彌、沙彌尼。",
    "T22n1428_011:0637a02_3": "優婆夷還鬪亂優婆夷、國王及大臣、外道、異學沙門、婆羅門、比丘、比丘尼、式叉摩那、沙彌、沙彌尼、優婆塞。",
    "T22n1428_011:0637a04_4": "國王還鬪亂國王及大臣、外道、異學沙門、婆羅門、比丘、比丘尼、式叉摩那、沙彌、沙彌尼、優婆塞、優婆夷。",
    "T22n1428_011:0637a06_5": "大臣還鬪亂大臣、外道、異學沙門、婆羅門、比丘、比丘尼、式叉摩那、沙彌、沙彌尼、優婆塞、優婆夷、國王。",
    "T22n1428_011:0637a08_6": "種種外道、沙門、婆羅門還鬪亂種種外道、沙門、婆羅門、比丘、比丘尼、式叉摩那、沙彌、沙彌尼、優婆塞、優婆夷、國王大臣。",
    "T22n1428_011:0637a11_7": "鬪亂者，某甲說是言：「汝是旃陀羅種、除糞種、竹師種、車師種、拘湊、拘尸婆、蘇晝種、迦葉、阿提梨夜、婆羅墮，販賣猪羊、殺牛、放鷹、網魚、獵師、作賊、捕賊、守城刑獄、鍛作、陶師、皮師、剃髮師，汝犯波羅夷、僧伽婆尸沙、波逸提、波羅提提舍尼、偷蘭遮、突吉羅、惡說。",
    "T22n1428_011:0637a17_8": "結使者，從瞋恚乃至五百結，禿、盲瞎、跛躄、聾瘂。」",
    "T22n1428_011:0637a18_9": "若有比丘破皆是比丘鬪亂，說而了了者，波逸提；說而不了了者，突吉羅。",
    "T22n1428_011:0637a19_10": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0637a21_0": "是謂為犯。",
    "T22n1428_011:0637a21_1": "不犯者，破惡知識、破惡伴黨、破方便壞僧者、破助壞僧者、破二人三人作羯磨者。",
    "T22n1428_011:0637a23_2": "破若作非法羯磨、非律羯磨者，破若僧、若塔、若廟、若和上、同和上、若阿闍梨、同阿闍梨、若知識、若親友、若數數語者、無義無利、欲方便作無義無利，破如是人者，不犯。",
    "T22n1428_011:0637a27_3": "不犯者，最初未制戒，癡狂、心亂、痛惱所纏。",
    "T22n1428_011:0637a28_4": "(三竟)爾時佛在舍衛國祇樹給孤獨園。",
    "T22n1428_011:0637a29_5": "爾時尊者阿那律從舍衛國向拘薩羅國中，路至無比丘住處村，問言：「誰與我住處？」",
    "T22n1428_011:0637b02_6": "聞彼有一婬女家，常安止賓客在門屋下住。",
    "T22n1428_011:0637b03_7": "時阿那律即往至彼婬女家語言：「大妹！",
    "T22n1428_011:0637b04_8": "欲寄止一宿可得爾不？」",
    "T22n1428_011:0637b05_9": "婬女答曰：「可住，門下寬廣隨意止宿。」",
    "T22n1428_011:0637b06_10": "阿那律即入門下，自敷草蓐坐具結加趺坐，一心思惟繫念在前。",
    "T22n1428_011:0637b07_11": "爾時拘薩羅國諸長者有行緣之便，亦投彼村求覓宿處，亦復聞彼婬女家常止賓客，即便往其家求寄宿言：「欲於此寄一宿可爾不？」",
    "T22n1428_011:0637b11_0": "婬女答言：「我已先聽一沙門宿，君可問彼沙門，可得共宿者便可止宿。」",
    "T22n1428_011:0637b12_1": "其人即往阿那律所語言：「我向語主人求宿即見聽許，今欲共宿不相妨耶？」",
    "T22n1428_011:0637b14_2": "阿那律答言：「我草蓐敷竟，門屋寬大，可隨意宿，勿疑也。」",
    "T22n1428_011:0637b16_0": "時諸長者即入門屋下，長者伴多坐相逼近。",
    "T22n1428_011:0637b17_0": "時婬女見已即生愍念心言：「此阿那律是豪貴子孫，習樂來久不能忍苦。",
    "T22n1428_011:0637b18_1": "今諸長者共相逼近。」",
    "T22n1428_011:0637b19_2": "即至阿那律所語言：「尊者習樂來久不能忍苦，今諸長者共相逼近，尊者能入我舍內宿不？」",
    "T22n1428_011:0637b21_3": "即報言：「可。」",
    "T22n1428_011:0637b21_4": "爾時尊者阿那律即便入舍，在其坐處結加趺坐繫念在前。",
    "T22n1428_011:0637b23_0": "時婬女室中然燈燭竟夕不絕，彼婬女於初夜來往阿那律所語言：「近有諸長者婆羅門種，多諸財寶，皆來語我言：『可與我作婦。』",
    "T22n1428_011:0637b26_1": "我即語彼諸長者言：『汝等醜陋，不能為汝等作婦，若是端正者我今當為其作婦。』",
    "T22n1428_011:0637b28_2": "我觀尊者形貌端正，可為我作夫耶？」",
    "T22n1428_011:0637b29_0": "時尊者阿那律雖聞此語，默然不答，亦不觀視。",
    "T22n1428_011:0637c01_1": "何以故？",
    "T22n1428_011:0637c01_2": "由尊者得無上二俱解脫故。",
    "T22n1428_011:0637c02_0": "到後夜末明相欲出，時復語阿那律言：「諸婆羅門長者種皆多財寶語我言：『為我作婦。』",
    "T22n1428_011:0637c04_1": "我即不許。",
    "T22n1428_011:0637c04_2": "然阿那律顏貌端政，可為我作夫耶？」",
    "T22n1428_011:0637c05_3": "阿那律復默然不答，亦不觀視。",
    "T22n1428_011:0637c06_0": "何以故？",
    "T22n1428_011:0637c06_1": "由是尊者得無上二俱解脫故。",
    "T22n1428_011:0637c06_2": "爾時此婬女即脫衣來前捉之，時阿那律以神足力踊身在空中。",
    "T22n1428_011:0637c08_3": "婬女見之慚愧，裸身蹲住，即疾疾取衣著已，叉手合掌，仰面空中向阿那律言：「懺悔！",
    "T22n1428_011:0637c10_4": "懺悔！」",
    "T22n1428_011:0637c10_5": "如是至三。",
    "T22n1428_011:0637c11_0": "「願尊者還來在本處坐。」",
    "T22n1428_011:0637c11_1": "阿那律即下在本處坐。",
    "T22n1428_011:0637c12_2": "此女人禮阿那律足已却坐一面，阿那律為說種種微妙法，所謂施義、戒義、生天之義，呵欲不淨、度有漏縛，稱讚出離為樂、增益解脫。",
    "T22n1428_011:0637c15_3": "時婬女即於座上諸塵垢盡得法眼淨。",
    "T22n1428_011:0637c16_4": "時婬女見法得法已：「唯願聽許為優婆夷，歸依佛法僧，自今已去盡形壽不殺生，乃至不飲酒。",
    "T22n1428_011:0637c18_5": "願尊者今日受我請食。」",
    "T22n1428_011:0637c18_6": "阿那律默然受之。",
    "T22n1428_011:0637c19_7": "彼婬女知阿那律默然受請已，即辦具種種甘饍飲食而供養之，食已取一小床在阿那律前坐。",
    "T22n1428_011:0637c21_8": "阿那律為說種種法，勸喻令其心喜，為說法已從坐而去。",
    "T22n1428_011:0637c23_0": "還僧伽藍中，以此因緣具向諸比丘說。",
    "T22n1428_011:0637c23_1": "時眾中有少欲知足、行頭陀、樂學戒、知慚愧者，譏嫌阿那律言：「云何阿那律！",
    "T22n1428_011:0637c25_2": "與婦女同室宿耶？」",
    "T22n1428_011:0637c26_3": "諸比丘往至世尊所，頭面禮足在一面坐，以此因緣具白世尊。",
    "T22n1428_011:0637c27_4": "世尊即以此因緣集比丘僧，知而故問阿那律言：「汝實與女人獨同室宿不？」",
    "T22n1428_011:0637c29_5": "答言：「實爾。」",
    "T22n1428_011:0637c29_6": "佛無數方便呵責阿那律言：「汝所為非，非威儀、非沙門法、非淨行、非隨順行，所不應為。",
    "T22n1428_011:0638a02_7": "云何阿那律！",
    "T22n1428_011:0638a03_8": "與婦女同室宿？」",
    "T22n1428_011:0638a03_9": "世尊以無數方便呵責阿那律已，告諸比丘：「自今已去與諸比丘結戒，集十句義乃至正法久住，欲說戒者當如是說：若比丘與婦女同室宿者，波逸提。」",
    "T22n1428_011:0638a07_10": "比丘義如上說。",
    "T22n1428_011:0638a07_11": "婦女者，人女、有知、命根不斷。",
    "T22n1428_011:0638a08_12": "室者，有四周牆壁，障上有覆，或前敞而無壁，或有四壁上無覆，或有雖覆而不遍，或有雖覆遍而有開處，是謂室。",
    "T22n1428_011:0638a11_13": "若比丘先宿、婦女後至，或婦女先至、比丘後到，或二人俱至，若亞臥隨脇著地，波逸提。",
    "T22n1428_011:0638a13_14": "隨轉側，波逸提。",
    "T22n1428_011:0638a13_15": "若天女、阿修羅女、若龍女、夜叉女、餓鬼女同室宿者，突吉羅。",
    "T22n1428_011:0638a14_16": "與畜生女能變化、不能變化者同室宿，突吉羅。",
    "T22n1428_011:0638a15_17": "若與黃門、二根人同室宿，突吉羅。",
    "T22n1428_011:0638a16_18": "晝日婦女立，比丘臥者，突吉羅。",
    "T22n1428_011:0638a17_19": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0638a18_20": "是謂為犯。",
    "T22n1428_011:0638a18_21": "不犯者，若比丘不知彼室內有婦女而宿；若比丘先至而婦女後至，比丘不知；若屋有覆而無四邊障，或盡覆而半障，或盡覆而少障，或盡障而不覆，或有盡障而少覆，或半覆半障，或少覆少障，或不覆不障露地，無犯。",
    "T22n1428_011:0638a23_22": "此室中若行若坐，無犯。",
    "T22n1428_011:0638a24_23": "若頭眩倒地、若病臥，無犯。",
    "T22n1428_011:0638a25_0": "或為強力所捉、若為人所縛、若命難、淨行難，無犯。",
    "T22n1428_011:0638a26_1": "無犯者，最初未制戒，癡狂、心亂、痛惱所纏。",
    "T22n1428_011:0638a27_2": "(四竟)爾時世尊在曠野城。",
    "T22n1428_011:0638a28_3": "六群比丘與諸長者共在講堂止住，時六群中有一人散亂心睡眠無所覺知，小轉側形體發露。",
    "T22n1428_011:0638b01_4": "時有比丘以衣覆已，復更轉側露形，一比丘復以衣覆之。",
    "T22n1428_011:0638b03_5": "尋復轉側而形起。",
    "T22n1428_011:0638b03_6": "時諸長者見已，便生譏嫌大笑調弄。",
    "T22n1428_011:0638b04_7": "時眠比丘心懷慚愧無顏，諸比丘亦慚愧。",
    "T22n1428_011:0638b05_8": "其中有少欲知足、知慚愧、行頭陀、樂學戒者，譏嫌此比丘言：「云何六群比丘與諸長者共止宿耶？」",
    "T22n1428_011:0638b07_9": "時諸比丘即往世尊所，頭面禮足在一面坐，以此因緣具白世尊。",
    "T22n1428_011:0638b09_10": "世尊爾時以此因緣集諸比丘，呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_011:0638b11_11": "云何六群比丘！",
    "T22n1428_011:0638b12_12": "與諸長者共止宿耶？」",
    "T22n1428_011:0638b12_13": "以無數方便呵責六群比丘已，告諸比丘言：「此六群比丘癡人！",
    "T22n1428_011:0638b14_14": "多種有漏處，最初犯戒。",
    "T22n1428_011:0638b14_15": "自今已去與比丘結戒，集十句義乃至正法久住，欲說戒者當如是說：若比丘與未受大戒人共宿，波逸提。」",
    "T22n1428_011:0638b17_16": "如是世尊與比丘結戒。",
    "T22n1428_011:0638b17_17": "爾時佛在拘睒毘國，諸比丘如是言：「佛不聽我曹與未受大戒人共宿，當遣羅云出去。」",
    "T22n1428_011:0638b20_0": "時羅云無屋住往廁上宿，時佛知之，往詣廁所作謦欬聲。",
    "T22n1428_011:0638b21_1": "時羅云亦復謦欬，世尊知而故問：「此中有誰？」",
    "T22n1428_011:0638b22_2": "羅云答言：「我是羅云。」",
    "T22n1428_011:0638b22_3": "復問：「汝在此中作何等耶？」",
    "T22n1428_011:0638b23_4": "答言：「諸比丘言：『不得與未受具戒人共宿。』",
    "T22n1428_011:0638b24_5": "驅我出。」",
    "T22n1428_011:0638b24_6": "世尊即便言：「云何愚癡比丘無有慈心，乃驅小兒出？",
    "T22n1428_011:0638b26_7": "是佛子不護我意耶？」",
    "T22n1428_011:0638b26_8": "即便授指與之令捉，將來自入住房共止一宿。",
    "T22n1428_011:0638b27_9": "明日清旦集諸比丘告言：「汝等無慈心，乃驅出小兒，是佛子不護我意耶！",
    "T22n1428_011:0638b29_10": "自今已去聽諸比丘與未受大戒人共二宿，若至三宿，明相未出時應起避去。",
    "T22n1428_011:0638c02_11": "若至第四宿，若自去、若使未受戒人去。",
    "T22n1428_011:0638c03_12": "自今已去當如是說戒：若比丘與未受大戒人共宿，過二宿至三宿，波逸提。」",
    "T22n1428_011:0638c05_13": "比丘義如上說。",
    "T22n1428_011:0638c05_14": "未受戒人者，除比丘、比丘尼，餘未受大戒人是。",
    "T22n1428_011:0638c06_15": "同室宿者，如前說。",
    "T22n1428_011:0638c06_16": "若比丘先至、未受大戒人後至，未受戒人前至、比丘後至，或二人俱至，若脇著地犯，若小轉側亦犯。",
    "T22n1428_011:0638c09_17": "若天男、阿須羅男、乾闥婆男、夜叉男、餓鬼男，及與畜生中能變化者、不能變化者，共過二宿三宿，突吉羅。",
    "T22n1428_011:0638c11_18": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0638c12_19": "是謂為犯。",
    "T22n1428_011:0638c13_20": "不犯者，若比丘先不知在彼住、而未受戒人在後至，若未受戒人在前至、比丘在後至，若屋上有覆無四障、或盡覆而半障、或有盡障而少覆、或半障半覆、或少障少覆，若空露地，若坐、若經行，不犯。",
    "T22n1428_011:0638c17_21": "若頭眩倒地、若病臥、或為強力所執、若為繫閉、若命難、淨行難，是為不犯。",
    "T22n1428_011:0638c19_22": "不犯者，最初未制戒，癡狂、心亂、痛惱所纏。",
    "T22n1428_011:0638c20_23": "(五竟)爾時佛在曠野城。",
    "T22n1428_011:0638c21_24": "六群比丘與諸長者共在講堂誦佛經語，語聲高大，如婆羅門誦書聲無異，亂諸坐禪者。",
    "T22n1428_011:0638c23_25": "時諸比丘聞已，其中有少欲知足、行頭陀、樂學戒、知慚愧者，譏嫌六群比丘言：「云何與諸長者在講堂中，共誦經如婆羅門誦書聲耶？」",
    "T22n1428_011:0638c26_26": "時諸比丘往至世尊所，頭面禮足在一面坐，以此因緣具白世尊。",
    "T22n1428_011:0638c28_27": "世尊爾時以此因緣集比丘僧，呵責六群比丘：「汝等云何與長者共在講堂中，誦經聲如婆羅門無異耶？」",
    "T22n1428_011:0639a01_28": "世尊以無數方便呵責六群比丘已，告諸比丘：「此癡人！",
    "T22n1428_011:0639a03_29": "多種有漏處，最初犯戒。",
    "T22n1428_011:0639a03_30": "自今已去與比丘結戒，集十句義乃至正法久住，欲說戒者當如是說：若比丘與未受戒人共誦者，波逸提。」",
    "T22n1428_011:0639a06_31": "比丘義如上說。",
    "T22n1428_011:0639a06_32": "未受戒者，除比丘、比丘尼，餘者是。",
    "T22n1428_011:0639a07_33": "句義非句義，句味非句味，字義非字義。",
    "T22n1428_011:0639a08_34": "句義者，與人同誦不前不後，「諸惡莫作，諸善奉行；自淨其意，是諸佛教。」",
    "T22n1428_011:0639a09_35": "非句義者，如一人說諸惡莫作未竟，第二人抄前言諸惡莫作。",
    "T22n1428_011:0639a11_36": "句味者，二人共誦不前不後，「眼無常、耳無常，乃至意無常。」",
    "T22n1428_011:0639a12_37": "非句味者，如一人未稱眼無常，第二人抄前言眼無常。",
    "T22n1428_011:0639a14_38": "字義者，二人共誦不前不後，「阿羅波遮那。」",
    "T22n1428_011:0639a15_0": "非字義者，如一人未稱言阿也，第二人抄前言阿也。",
    "T22n1428_011:0639a16_1": "句法者，佛所說、聲聞所說、仙人所說、諸天所說。",
    "T22n1428_011:0639a17_2": "若比丘與未受戒人共誦，一說、二說、三說，若口授、若書授，若了了，波逸提；說而不了了，突吉羅。",
    "T22n1428_011:0639a19_3": "天子、阿修羅子、夜叉子、龍子、乾闥婆子、畜生能變化者，一說、二說、三說，說而了了、不了了者，突吉羅。",
    "T22n1428_011:0639a21_4": "若師不教言：「我說竟，汝可說。」",
    "T22n1428_011:0639a22_5": "者，師突吉羅。",
    "T22n1428_011:0639a22_6": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0639a23_7": "是謂為犯。",
    "T22n1428_011:0639a24_8": "不犯者，我說竟汝說、一人誦竟一人書、若二人同業同誦，或戲笑語、或疾疾語、或獨語、或夢中語、或欲說此乃說彼，無犯。",
    "T22n1428_011:0639a27_0": "無犯者，最初未制戒，癡狂、心亂、痛惱所纏。",
    "T22n1428_011:0639a28_0": "(六竟)",
    "T22n1428_011:0639a29_0": "爾時佛在羅閱城耆闍崛山中。",
    "T22n1428_011:0639a29_1": "時有行波利婆沙摩那埵比丘在下行坐，時六群比丘語諸白衣：「汝等知如許人在下行坐者不耶？」",
    "T22n1428_011:0639b03_2": "白衣報言：「我等不知。」",
    "T22n1428_011:0639b03_3": "六群比丘語言：「此等犯如是事，犯如是事故，眾僧罰使在下行坐。」",
    "T22n1428_011:0639b05_4": "有過比丘聞之慚愧，餘比丘聞之亦慚愧。",
    "T22n1428_011:0639b06_5": "中有少欲知足、行頭陀、樂學戒、知慚愧者，譏嫌六群比丘言：「云何比丘犯麁惡事，乃向白衣說耶？」",
    "T22n1428_011:0639b08_6": "諸比丘往世尊所，頭面禮足在一面坐，以此因緣具白世尊。",
    "T22n1428_011:0639b09_7": "世尊以此因緣集比丘僧，呵責六群比丘言：「汝等云何知比丘犯麁惡事，乃向白衣說耶？」",
    "T22n1428_011:0639b12_8": "以無數方便呵責已，告諸比丘：「此癡人！",
    "T22n1428_011:0639b12_9": "多種有漏處，最初犯戒。",
    "T22n1428_011:0639b13_10": "自今已去與比丘結戒，集十句義乃至正法久住，欲說戒者當如是說：若比丘比丘犯麁惡罪，向未受大戒人說，波逸提。」",
    "T22n1428_011:0639b16_11": "如是世尊與比丘結戒。",
    "T22n1428_011:0639b16_12": "爾時比丘，或不知麁惡、不知不麁惡，後乃方知麁惡，或有作波逸提懺悔者，或有畏慎者。",
    "T22n1428_011:0639b19_0": "佛言：「不知，無犯。",
    "T22n1428_011:0639b19_1": "自今已去當如是說戒：若比丘知比丘犯麁惡罪，向未受大戒人說者，波逸提。」",
    "T22n1428_011:0639b21_2": "如是世尊與比丘結戒。",
    "T22n1428_011:0639b21_3": "爾時舍利弗為眾所差，在王眾中及諸人民眾中說調達過：「調達所作者，莫言是佛法僧，當知是調達所作。」",
    "T22n1428_011:0639b24_4": "舍利弗聞已便生畏慎心，諸比丘知已往白世尊，世尊告言：「眾僧所差，無犯。",
    "T22n1428_011:0639b26_5": "自今已去當如是說戒：若比丘知他有麁惡罪，向未受大戒人說，除僧羯磨，波逸提。」",
    "T22n1428_011:0639b28_6": "比丘義如上說。",
    "T22n1428_011:0639b28_7": "未受大戒者，除比丘、比丘尼，餘者是。",
    "T22n1428_011:0639b29_8": "麁惡罪者，四波羅夷、僧伽婆尸沙。",
    "T22n1428_011:0639c01_9": "僧者，一羯磨、一說戒。",
    "T22n1428_011:0639c01_10": "若比丘知他有麁惡罪，向未受大戒人說，除僧羯磨，波逸提。",
    "T22n1428_011:0639c03_11": "若說了了，波逸提；不了了者，突吉羅。",
    "T22n1428_011:0639c04_12": "除麁惡罪已，更以餘罪，向未受大戒人說者，突吉羅。",
    "T22n1428_011:0639c05_13": "自犯麁惡罪，向未受大戒人說者，突吉羅。",
    "T22n1428_011:0639c06_14": "除比丘、比丘尼，以餘人麁惡罪，向未受大戒人說者，突吉羅。",
    "T22n1428_011:0639c07_15": "麁惡罪麁惡想，波逸提。",
    "T22n1428_011:0639c08_16": "麁惡罪疑，突吉羅。",
    "T22n1428_011:0639c08_17": "非麁惡麁惡罪想，突吉羅。",
    "T22n1428_011:0639c09_18": "非麁惡疑，突吉羅。",
    "T22n1428_011:0639c09_19": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0639c10_20": "是謂為犯。",
    "T22n1428_011:0639c11_21": "不犯者，若不知、若眾僧差、麁惡非麁惡想，若白衣先已聞此麁惡罪，無犯。",
    "T22n1428_011:0639c12_22": "無犯者，最初未制戒，癡狂、心亂、痛惱所纏。",
    "T22n1428_011:0639c13_23": "(七竟)爾時佛在毘舍離獼猴池樓閣精舍，以此因緣集比丘僧，佛知而故問：「婆求園比丘頗實爾耶？」",
    "T22n1428_011:0639c16_24": "白佛言：「實爾。",
    "T22n1428_011:0639c16_25": "世尊。」",
    "T22n1428_011:0639c16_26": "佛言：「汝等癡人！",
    "T22n1428_011:0639c17_27": "真實猶不得向人說，何況不實？」",
    "T22n1428_011:0639c17_28": "世尊以無數方便，呵責婆求園比丘已，告諸比丘：「此癡人！",
    "T22n1428_011:0639c19_29": "多種有漏處，最初犯戒。",
    "T22n1428_011:0639c19_30": "自今已去與比丘結戒，集十句義乃至正法久住，欲說戒者當如是說：若比丘向未受大戒人說過人法，言：『我見是、我知是。』",
    "T22n1428_011:0639c22_31": "實者，波逸提。」",
    "T22n1428_011:0639c23_0": "比丘義如上說。",
    "T22n1428_011:0639c23_1": "未受大戒者，除比丘、比丘尼，餘者是。",
    "T22n1428_011:0639c24_2": "人法者，人界、人陰、人入。",
    "T22n1428_011:0639c24_3": "上人法者，諸法出要，自言：「得身念善思惟，有戒、有欲、有不放逸、有精進、有定、有正定、有道、有修行、有智慧、有見、有得、有果。」",
    "T22n1428_011:0639c27_4": "若彼真實有此事，向未受大戒人說，了了者，波逸提；說而不了了者，突吉羅。",
    "T22n1428_011:0639c29_5": "若手印書、若作知相遣人，了了，波逸提；不了了，突吉羅。",
    "T22n1428_011:0640a01_6": "若天子、阿修羅子、夜叉子、乾闥婆子、龍子、餓鬼子、畜生能變化、不能變化者，向說得上人法，了了、不了了，突吉羅。",
    "T22n1428_011:0640a04_7": "若實得上人法，向受大戒人非同意者說，突吉羅。",
    "T22n1428_011:0640a05_8": "若自稱言：「我得根、力、覺、道、禪定、解脫入三昧。」",
    "T22n1428_011:0640a06_9": "向人說者，波逸提。",
    "T22n1428_011:0640a07_10": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0640a08_11": "是謂為犯。",
    "T22n1428_011:0640a08_12": "不犯者，若增上慢、若自言是業報、不言是修得，若實得上人法向同意比丘說，若說根、力、覺、道、解脫入三昧，不向人說我得，或戲笑語獨語，若夢中語，欲說此乃說彼，無犯。",
    "T22n1428_011:0640a12_13": "無犯者，最初未制戒，癡狂、心亂、痛惱所纏。",
    "T22n1428_011:0640a13_14": "(八竟)爾時佛在舍衛國祇樹給孤獨園。",
    "T22n1428_011:0640a14_15": "爾時尊者迦留陀夷，時到著衣持鉢詣一大長者家，在姑前與兒婦耳語說法。",
    "T22n1428_011:0640a16_16": "姑見已即問婦言：「向比丘說何等事耶？」",
    "T22n1428_011:0640a17_17": "婦報言：「與我說法。」",
    "T22n1428_011:0640a18_18": "姑語婦言：「若說法者，當高聲說令我等聞，云何耳中獨言耶？」",
    "T22n1428_011:0640a19_19": "其婦報言：「向者語如兄弟語無異，更無餘過失。」",
    "T22n1428_011:0640a20_20": "時乞食比丘聞已，即呵責迦留陀夷言：「云何尊者於姑前與兒婦耳語說法耶？」",
    "T22n1428_011:0640a22_21": "爾時乞食比丘還至僧伽藍中，以此因緣具向諸比丘說。",
    "T22n1428_011:0640a23_22": "其中有少欲知足、行頭陀、樂學戒、知慚愧者，譏嫌迦留陀夷：「云何尊者在姑前為他兒婦耳語說法耶？」",
    "T22n1428_011:0640a26_23": "諸比丘往世尊所，頭面禮足在一面坐，以此因緣具白世尊。",
    "T22n1428_011:0640a27_24": "世尊即集比丘僧，知而故問迦留陀夷：「汝實爾於姑前與他兒婦耳語說法耶？」",
    "T22n1428_011:0640a29_25": "答曰：「實爾。」",
    "T22n1428_011:0640a29_26": "爾時世尊以無數方便呵責迦留陀夷：「汝所為非，非威儀、非沙門法、非淨行、非隨順行，所不應為。",
    "T22n1428_011:0640b03_27": "汝云何於姑前為他兒婦耳語說法耶？」",
    "T22n1428_011:0640b04_28": "呵責迦留陀夷已，告諸比丘：「此迦留陀夷癡人！",
    "T22n1428_011:0640b05_29": "多種有漏處，最初犯戒。",
    "T22n1428_011:0640b05_30": "自今已去與比丘結戒，集十句義乃至正法久住，欲說戒者當如是說：若比丘與女人說法，波逸提。」",
    "T22n1428_011:0640b08_31": "如是世尊與比丘結戒。",
    "T22n1428_011:0640b08_32": "時有諸女人請諸比丘言：「唯願諸尊與我等說法。」",
    "T22n1428_011:0640b09_33": "時諸比丘各有畏慎心，世尊制戒比丘不得與女人說法。",
    "T22n1428_011:0640b11_34": "諸比丘以此因緣具白世尊。",
    "T22n1428_011:0640b11_35": "世尊告曰：「自今已去，聽諸比丘與女人五六語說法。",
    "T22n1428_011:0640b13_36": "自今已去當如是說戒：若比丘為女人說法，過五六語，波逸提。」",
    "T22n1428_011:0640b14_37": "如是世尊與比丘結戒。",
    "T22n1428_011:0640b15_38": "諸比丘復有畏慎心，以無有知男子便休，不與女人說法。",
    "T22n1428_011:0640b16_39": "佛告諸比丘：「自今已去有有知男子，聽過五六語與女人說法。",
    "T22n1428_011:0640b18_40": "自今已去當如是說戒：若比丘與女人說法，過五六語，除有知男子，波逸提。」",
    "T22n1428_011:0640b19_41": "時有諸女人請諸比丘言：「大德！",
    "T22n1428_011:0640b20_42": "願授我五戒。」",
    "T22n1428_011:0640b21_0": "時諸比丘有畏慎心，以無有知男子，便不與戒。",
    "T22n1428_011:0640b22_1": "佛言：「自今已去聽無有知男子，與女人受五戒。」",
    "T22n1428_011:0640b23_2": "時有女人請諸比丘：「大德！",
    "T22n1428_011:0640b23_3": "為我說五戒法。」",
    "T22n1428_011:0640b24_4": "時無有知男子，比丘有畏慎心，不與說五戒法。",
    "T22n1428_011:0640b25_5": "佛告諸比丘：「自今已去聽諸比丘，無有知男子，與女人說五戒法。」",
    "T22n1428_011:0640b27_0": "時有諸女人欲受八關齋法，諸比丘有畏慎心，以無有知男子，不與受齋法。",
    "T22n1428_011:0640b28_1": "佛告諸比丘：「自今已去聽諸比丘，無有知男子，與女人受八關齋法。」",
    "T22n1428_011:0640c01_2": "時諸女人請諸比丘：「大德！",
    "T22n1428_011:0640c02_3": "為我說八關齋法。」",
    "T22n1428_011:0640c02_4": "時無有知男子，比丘畏慎心，不與說八關齋法。",
    "T22n1428_011:0640c03_5": "佛告諸比丘：「自今已去聽諸比丘，無有知男子，與女人說八關齋法。」",
    "T22n1428_011:0640c05_6": "爾時諸女人白諸比丘：「大德！",
    "T22n1428_011:0640c05_7": "我等欲聞八賢聖道法。」",
    "T22n1428_011:0640c06_8": "時無有知男子，比丘心有畏慎，不與說八聖道法。",
    "T22n1428_011:0640c07_9": "佛告諸比丘：「自今已去聽比丘，無有知男子，與女人說八聖道法。」",
    "T22n1428_011:0640c09_10": "時有諸女人白諸比丘言：「大德！",
    "T22n1428_011:0640c09_11": "為我說十不善法。」",
    "T22n1428_011:0640c10_12": "時無有知男子，比丘心有畏慎，不與說十不善法。",
    "T22n1428_011:0640c11_13": "佛告諸比丘：「自今已去聽諸比丘，無有知男子，與女人說十不善法。」",
    "T22n1428_011:0640c13_14": "時有諸女人白諸比丘：「大德！",
    "T22n1428_011:0640c14_0": "為我等說十善法。」",
    "T22n1428_011:0640c14_1": "諸比丘有畏慎心，無有知男子，不與說十善法。",
    "T22n1428_011:0640c15_2": "佛告諸比丘：「自今已去聽諸比丘，無有知男子，與女人說十善法。」",
    "T22n1428_011:0640c17_3": "時有諸女人來問諸比丘義，比丘有畏慎心，以無有知男子，不答諸女人問義。",
    "T22n1428_011:0640c19_0": "佛告比丘：「自今已去聽無有知男子，答諸女人問義。",
    "T22n1428_011:0640c20_1": "若不解當廣為說。",
    "T22n1428_011:0640c20_2": "自今已去欲說戒者當如是說：若比丘與女人說法，過五六語，除有知男子，波逸提。」",
    "T22n1428_011:0640c22_3": "比丘義如上說。",
    "T22n1428_011:0640c23_0": "女人亦如上說。",
    "T22n1428_011:0640c23_1": "五語者，色無我、受想行識無我。",
    "T22n1428_011:0640c24_2": "六語者，眼無常、耳鼻舌身意無常。",
    "T22n1428_011:0640c24_3": "有知男子者，解麁惡、不麁惡事。",
    "T22n1428_011:0640c25_4": "若比丘為女人說法過五六語，除有知男子，說而了了者，波逸提；不了了者，突吉羅。",
    "T22n1428_011:0640c27_5": "若天女、阿修羅女、龍女、夜叉女、乾闥婆女、餓鬼女、畜生女能變化者，為說過五六語，了了、不了了，突吉羅。",
    "T22n1428_011:0640c29_6": "畜生中有不能變化者，為說過五六語，一切突吉羅。",
    "T22n1428_011:0641a02_7": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0641a03_8": "是謂為犯。",
    "T22n1428_011:0641a03_9": "不犯者，若五六語，有知男子前過說；若無有知男子前，授優婆夷五戒，及說五戒法，與八關齋法，說八齋法，及說八聖道法，為說十不善法，十善法及女人問義，如是無有知男子應答，若不解得廣為說。",
    "T22n1428_011:0641a08_10": "若戲笑語、疾疾語、獨語夢中語、欲說此乃說彼，無犯。",
    "T22n1428_011:0641a09_11": "無犯者，最初未制戒，癡狂、心亂、痛惱所纏。",
    "T22n1428_011:0641a10_12": "(九竟)◎◎爾時佛在曠野城。",
    "T22n1428_011:0641a11_13": "時六群比丘與佛修治講堂，遶堂周匝自掘地。",
    "T22n1428_011:0641a12_14": "時諸長者見譏嫌言：「沙門釋子不知慚恥斷他命根，外自稱言：『我知正法。』",
    "T22n1428_011:0641a14_15": "如今觀之有何正法？",
    "T22n1428_011:0641a14_16": "而自掘地斷他命根。」",
    "T22n1428_011:0641a15_17": "諸比丘聞，其中有少欲知足、行頭陀、樂學戒、知慚愧者，譏嫌六群比丘言：「云何為佛修治講堂自掘地，使諸長者譏嫌耶？」",
    "T22n1428_011:0641a18_18": "諸比丘即往世尊所，頭面禮足在一面坐，以此因緣具白世尊。",
    "T22n1428_011:0641a19_19": "世尊爾時以無數方便呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_011:0641a22_20": "云何自掘地使諸長者譏嫌耶？」",
    "T22n1428_011:0641a22_21": "世尊以無數方便呵責六群比丘已，告諸比丘：「此癡人！",
    "T22n1428_011:0641a24_22": "多種有漏處，最初犯戒。",
    "T22n1428_011:0641a24_23": "自今已去與比丘結戒，集十句義乃至正法久住，欲說戒者當如是說：若比丘自手掘地，波逸提。」",
    "T22n1428_011:0641a27_0": "如是世尊與比丘結戒。",
    "T22n1428_011:0641a27_1": "爾時六群比丘修治講堂教人掘地言：「掘是、置是。」",
    "T22n1428_011:0641a28_2": "時諸長者見已譏嫌：「云何沙門釋子不知慚愧，教人掘地，斷他命無有慈心。",
    "T22n1428_011:0641b01_3": "自稱：『我知正法。』",
    "T22n1428_011:0641b02_0": "如今觀之何有正法？」",
    "T22n1428_011:0641b02_1": "爾時諸比丘聞已，其中有少欲知足、行頭陀、樂學戒、知慚愧者，譏嫌六群比丘：「云何修治佛講堂教人掘地言：『掘是、置是。』",
    "T22n1428_011:0641b05_2": "使諸長者譏嫌耶？」",
    "T22n1428_011:0641b05_3": "呵責已，往世尊所，頭面禮足在一面坐，以此因緣具白世尊。",
    "T22n1428_011:0641b07_4": "世尊即集比丘僧，呵責六群比丘：「汝所為非，非威儀、非沙門法、非淨行、非隨順行，所不應為。",
    "T22n1428_011:0641b09_5": "云何修治講堂，教人掘地言：『掘是、置是。』",
    "T22n1428_011:0641b10_6": "使諸長者譏嫌耶？」",
    "T22n1428_011:0641b11_0": "世尊以無數方便呵責已，告諸比丘：「自今已去與比丘結戒：若比丘自手掘地、若教人掘者，波逸提。」",
    "T22n1428_011:0641b13_1": "比丘義如上說。",
    "T22n1428_011:0641b13_2": "地者，已掘地、未掘地。",
    "T22n1428_011:0641b14_3": "若已掘地經四月，被雨漬還如本，若用鋤或以钁斲、或以椎打、或以鎌刀刺，乃至指爪搯傷地，一切波逸提。",
    "T22n1428_011:0641b16_4": "打橛入地者，波逸提。",
    "T22n1428_011:0641b17_5": "地上然火，波逸提。",
    "T22n1428_011:0641b17_6": "地有地想，波逸提。",
    "T22n1428_011:0641b18_7": "若不教言：「看是知是。」",
    "T22n1428_011:0641b18_8": "突吉羅。",
    "T22n1428_011:0641b18_9": "比丘尼，波逸提；式叉摩那、沙彌、沙彌尼，突吉羅。",
    "T22n1428_011:0641b20_0": "是謂為犯。",
    "T22n1428_011:0641b20_1": "不犯者，若語言：「知是看是。」",
    "T22n1428_011:0641b20_2": "若曳材木、曳竹，若蘺倒地扶正，若反塼石取牛屎取崩岸土，若取鼠壤土，若除經行處土，若除屋內土，若來往經行，若掃地，若杖築地，若不故掘，一切不犯。",
    "T22n1428_011:0641b24_3": "不犯者，最初未制戒，癡狂、心亂、痛惱所纏。",
    "T22n1428_011:0641b25_4": "(十竟)◎四分律卷第十一"
}