{
    "T03n0190_042:0847b18_0": "佛本行集經卷第四十二",
    "T03n0190_042:0847b20_0": "隋天竺三藏闍那崛多譯",
    "T03n0190_042:0847b21_0": "迦葉三兄弟品下",
    "T03n0190_042:0847b22_0": "「爾時，世尊食訖，還至彼林經行。",
    "T03n0190_042:0847b22_1": "是時，優婁頻螺迦葉過彼夜後，往至佛所，到已白佛：『大德沙門，若知時者，飯食已辦。』",
    "T03n0190_042:0847b24_2": "佛告迦葉：『汝於先去，我隨後來。』",
    "T03n0190_042:0847b25_3": "爾時，世尊於先發遣迦葉去後，即往到彼三十三天，到彼天已，取得一華，其華名波梨闍多迦(隋言彼岸生)，取已於先來火神堂。",
    "T03n0190_042:0847b28_4": "迦葉後來，見佛已坐。",
    "T03n0190_042:0847b28_5": "即白佛言：『大德沙門！",
    "T03n0190_042:0847b29_6": "從何道來？",
    "T03n0190_042:0847b29_7": "在於我前，到火神堂。』",
    "T03n0190_042:0847c02_0": "「佛告迦葉：『我先遣汝，後至忉利天宮，將此波梨闍華來此神堂，然此波梨闍多迦華，顏色可愛，香氣甚好，汝意若樂，可取此華嗅其香氣。』",
    "T03n0190_042:0847c05_1": "迦葉白佛：『大德沙門！",
    "T03n0190_042:0847c05_2": "此華香氣，微妙精好，沙門自持，我不合嗅。』",
    "T03n0190_042:0847c06_3": "是時，迦葉作如是念：『此大沙門，大有威力！",
    "T03n0190_042:0847c07_4": "大有神通！",
    "T03n0190_042:0847c08_0": "乃能於先發遣我已，後到天上，取彼波梨闍多迦華，於先來坐火神堂內；雖然，猶不得阿羅漢身心寂靜如我今也。』",
    "T03n0190_042:0847c10_1": "爾時，迦葉居處，螺髻諸梵志等，欲破於柴而不能得，若倚立者，不能屈身，若低腰時，不能正直，若斧著柴，拔不能出。",
    "T03n0190_042:0847c13_2": "爾時，彼等螺髻梵志作如是念：『此之神通，必當是彼大沙門作，無有疑也，乃令我等今日不能破此柴薪，極甚勞苦。』",
    "T03n0190_042:0847c16_0": "「爾時，世尊告彼優婁頻螺迦葉一切等言：『螺髻迦葉！",
    "T03n0190_042:0847c17_1": "汝等今欲破於薪耶？』",
    "T03n0190_042:0847c17_2": "迦葉白佛：『大德沙門！",
    "T03n0190_042:0847c18_3": "實欲破薪，而不能得。』",
    "T03n0190_042:0847c18_4": "是時，佛作如是語已，彼等梵志即得自恣破其薪柴。",
    "T03n0190_042:0847c19_5": "是時，優婁頻螺迦葉作如是念：『此大沙門，大有威力，大有神通；雖然，猶不得阿羅漢如我今也。』",
    "T03n0190_042:0847c22_0": "爾時，世尊食訖，還向彼林經行。",
    "T03n0190_042:0847c22_1": "是時優婁頻螺迦葉所居住處，欲燃火燭而不能著。",
    "T03n0190_042:0847c23_2": "是時彼等螺髻梵志作如是念：『此之神通，必是彼大沙門所作，無有疑也，而令我等，如是辛苦，火不能燃。』",
    "T03n0190_042:0847c27_0": "「爾時，世尊告彼優婁頻螺迦葉一切等言：『迦葉！",
    "T03n0190_042:0847c28_1": "汝等欲燃火耶？』",
    "T03n0190_042:0847c28_2": "是時彼等迦葉報言：『大德沙門！",
    "T03n0190_042:0847c29_3": "我欲燃火。』",
    "T03n0190_042:0847c29_4": "時佛問已，彼火即燃五百火聚。",
    "T03n0190_042:0848a01_5": "是時優婁頻螺迦葉，作如是念：『此大沙門，大有威力！",
    "T03n0190_042:0848a02_6": "大有神通！",
    "T03n0190_042:0848a02_7": "乃能令彼可燃之火不聽其燃，若欲令燃，方始即燃；雖爾，猶不得阿羅漢如我今也。』",
    "T03n0190_042:0848a05_0": "「爾時，世尊食訖，還向彼林經行。",
    "T03n0190_042:0848a05_1": "爾時，彼等螺髻梵志欲滅於火而不能得。",
    "T03n0190_042:0848a06_2": "爾時，彼等螺髻梵志，作如是念：『此是沙門神通之力，而令我等火炎欲滅不能得滅。』",
    "T03n0190_042:0848a08_3": "爾時，世尊告迦葉言：『迦葉！",
    "T03n0190_042:0848a09_4": "汝等今欲滅於此火炎耶？』",
    "T03n0190_042:0848a09_5": "迦葉白佛：『大德沙門！",
    "T03n0190_042:0848a10_6": "我今欲得滅此火炎，而不能得。』",
    "T03n0190_042:0848a11_7": "時佛問已，即得滅於五百火炎。",
    "T03n0190_042:0848a11_8": "爾時，迦葉作如是念：『此大沙門大有威力！",
    "T03n0190_042:0848a12_9": "大有神通！",
    "T03n0190_042:0848a13_0": "其力乃能滅火即滅，欲燃即燃，雖爾；猶不得阿羅漢如我今也。』",
    "T03n0190_042:0848a15_0": "「爾時，世尊食訖已後，還至彼林經行而住。",
    "T03n0190_042:0848a15_1": "是時，彼等螺髻梵志至極寒冬，天正夜半，或至後夜，嚴酷凍冷，多有風雪，入於尼連禪河水中，或沒或出，如是澡浴。",
    "T03n0190_042:0848a19_0": "「爾時，世尊以神通力，化作五百赤炭火聚，在彼岸邊。",
    "T03n0190_042:0848a20_1": "是時，彼等螺髻梵志寒噤出水住在岸邊，各各向火。",
    "T03n0190_042:0848a21_2": "是時，彼等螺髻梵志心如是念：『此必定是彼大沙門作是神變，忽然有此五百火鑪，而無烟炎，使於我等從冷水出向火炙煖。』",
    "T03n0190_042:0848a24_3": "是時，優婁頻螺迦葉作如是念：『此大沙門大有威力！",
    "T03n0190_042:0848a25_4": "大有神通！",
    "T03n0190_042:0848a25_5": "乃能化作五百鑪火，無有烟炎，令我螺髻五百弟子從冷水出向火煖坐，雖然；猶不得阿羅漢如我今也。』",
    "T03n0190_042:0848a28_0": "「爾時，世尊食訖已後，還至彼林，經行而住。",
    "T03n0190_042:0848a29_0": "是時，彼等螺髻梵志欲取於水，各手持瓶，或將軍持，欲用取水而不能捉。",
    "T03n0190_042:0848b01_1": "是時，彼等螺髻梵志作如是念：『此必是彼大沙門作，而令我等，不能取瓶及以軍持。』",
    "T03n0190_042:0848b04_0": "「爾時，世尊告彼優婁頻螺迦葉并及五百螺髻梵志一切等言：『迦葉！",
    "T03n0190_042:0848b05_1": "汝等各欲將瓶及軍持等欲取水乎？』",
    "T03n0190_042:0848b06_2": "迦葉白言：『善哉沙門！",
    "T03n0190_042:0848b06_3": "此等五百螺髻梵志，將瓶軍持欲取於水。』",
    "T03n0190_042:0848b07_4": "時佛問已，而其五百螺髻梵志皆能將瓶及軍持等，得取於水。",
    "T03n0190_042:0848b10_0": "「爾時，優婁頻螺迦葉作如是念：『希有希有！",
    "T03n0190_042:0848b10_1": "此大沙門大有威力！",
    "T03n0190_042:0848b11_2": "大有神通！",
    "T03n0190_042:0848b11_3": "乃能令此五百螺髻諸梵志等，許其取水乃能得水，不許不得；雖然，猶不得阿羅漢如我今也。』",
    "T03n0190_042:0848b14_0": "「爾時，世尊食訖已後，還至彼林，經行而住。",
    "T03n0190_042:0848b14_1": "是時，優婁頻螺迦葉，其於已前，祭祀火時，恒常坐七多羅樹上，於後祭祀，還欲上七多羅樹上而不能上。",
    "T03n0190_042:0848b18_0": "「爾時，優婁頻螺迦葉作如是念：『決定是彼大沙門作神通無疑，令我不能上此多羅樹上祭火。』",
    "T03n0190_042:0848b20_1": "是時，迦葉作如是念：『此大沙門大有威力！",
    "T03n0190_042:0848b21_2": "大有神通！",
    "T03n0190_042:0848b21_3": "乃能如是，不許我等上於樹者則不能上；雖然，猶不得阿羅漢如我今也。』",
    "T03n0190_042:0848b23_4": "爾時，世尊食訖已後，還至彼林，經行而住。",
    "T03n0190_042:0848b24_5": "是時，優婁頻螺迦葉上七多羅樹上祭祀，上已不能安隱而住。",
    "T03n0190_042:0848b25_6": "爾時，優婁頻螺迦葉作如是念：『決定是彼大沙門作神通無疑，令我上此七多羅樹舊住處坐，不能得住，復更欲上。』",
    "T03n0190_042:0848b28_7": "而白佛言：『善哉沙門！",
    "T03n0190_042:0848b28_8": "願聽我等依舊住此七多羅樹祭祀於火。』",
    "T03n0190_042:0848b29_9": "時佛語已，其迦葉等即得依舊安住彼七多羅樹上。",
    "T03n0190_042:0848c02_0": "「爾時，優婁頻螺迦葉作如是念：『此大沙門大有威力！",
    "T03n0190_042:0848c03_1": "大有神通！",
    "T03n0190_042:0848c03_2": "乃能許我住則得住，不許不得；雖然，猶不得阿羅漢如我今也。』",
    "T03n0190_042:0848c05_0": "「爾時，世尊食訖已後，還至彼林，經行而住。",
    "T03n0190_042:0848c05_1": "是時，優婁頻螺迦葉祭祀火訖，欲覆藏置，即不能覆。",
    "T03n0190_042:0848c07_2": "是時，優婁頻螺迦葉作如是念：『決定是彼沙門瞿曇作此神通，令我等輩不得覆火。』",
    "T03n0190_042:0848c09_0": "是時，迦葉即白佛言：『善哉沙門！",
    "T03n0190_042:0848c09_1": "願令我等得覆此火。』",
    "T03n0190_042:0848c10_2": "作是語已，即得覆火。",
    "T03n0190_042:0848c11_0": "「爾時，迦葉作如是念：『此大沙門大有威力！",
    "T03n0190_042:0848c11_1": "大有神通！",
    "T03n0190_042:0848c12_2": "乃能如是，許覆得覆，不許不得；雖然，猶不得阿羅漢如我今也。』",
    "T03n0190_042:0848c14_0": "「爾時，世尊食訖，還至彼舊林中，經行而住。",
    "T03n0190_042:0848c14_1": "是時，迦葉祭祀火時，火及木頭，東西馳走，不能一住。",
    "T03n0190_042:0848c16_2": "是時，迦葉作如是念：『決定是彼沙門瞿曇作是神通，令我祭祀火之器具，東西馳走，狀若人驅，不能定住。』",
    "T03n0190_042:0848c18_3": "即白佛言：『善哉沙門！",
    "T03n0190_042:0848c18_4": "願令我此祭祀火具得一定住。』",
    "T03n0190_042:0848c20_0": "「爾時，佛告彼迦葉言：『如汝等意。』",
    "T03n0190_042:0848c20_1": "其祭火具即得安定。",
    "T03n0190_042:0848c21_2": "因此緣故，其迦葉等作如是念：『此大沙門大有威力！",
    "T03n0190_042:0848c22_3": "大有神通！",
    "T03n0190_042:0848c22_4": "乃能許我祭祀火器住則得住，不許不住；雖然，猶不得阿羅漢如我今也。』",
    "T03n0190_042:0848c25_0": "「爾時，世尊食訖已後，還至彼林，經行而住。",
    "T03n0190_042:0848c25_1": "是時彼處，忽爾非時其虛空中起大黑雲、降大暴雨，佛所居處，無有雨水。",
    "T03n0190_042:0848c28_0": "「爾時，世尊作如是念：『我今可令此水遍布，而於水內，復見乾地，令有塵起，現經行處，於彼往來。』",
    "T03n0190_042:0849a01_1": "作是念已，即現如前乾地塵坌，來去經行。",
    "T03n0190_042:0849a03_0": "「爾時，迦葉作如是念：『今既非時，虛空之中云何忽爾非時起雲而降大雨？",
    "T03n0190_042:0849a04_1": "此大沙門所住之處，亦一種有大水彌滿。",
    "T03n0190_042:0849a05_2": "此之沙門，或可為水之所沒溺，或今不見？』",
    "T03n0190_042:0849a06_3": "作是念已，多將螺髻諸梵志等坐於船中，處處求覓，漸至佛所，到佛所已，如是而住。",
    "T03n0190_042:0849a09_0": "「爾時，迦葉既見世尊兩邊有水，唯獨中間，現於乾地，塵土坌起，來去經行。",
    "T03n0190_042:0849a10_1": "見已白佛：『大德沙門！",
    "T03n0190_042:0849a11_2": "今住在此大水中乎？』",
    "T03n0190_042:0849a11_3": "佛言：『住此。』",
    "T03n0190_042:0849a11_4": "作是語已，飛騰虛空，即便往詣迦葉船上。",
    "T03n0190_042:0849a13_0": "「爾時迦葉因此緣故，作如是念：『此大沙門大有神通！",
    "T03n0190_042:0849a14_1": "大有威力！",
    "T03n0190_042:0849a14_2": "乃能在水作是道行；雖然，猶不得阿羅漢如我今也。』",
    "T03n0190_042:0849a16_0": "「（摩訶僧祇作如是說：『如來為彼優婁頻螺迦葉等輩，示現如是五百神通，而彼優婁頻螺迦葉於一切時，作如是念：「此大沙門大有威力！",
    "T03n0190_042:0849a19_1": "大有神通！",
    "T03n0190_042:0849a19_2": "雖復變現德術如此，而其唯不得阿羅漢，如我今也。」』",
    "T03n0190_042:0849a20_3": "）「爾時，世尊作如是念：『此之癡人，於無量時有如是念：「此大沙門有大威力！",
    "T03n0190_042:0849a22_4": "有大神通！",
    "T03n0190_042:0849a22_5": "雖然，而不得阿羅漢如我今也。」",
    "T03n0190_042:0849a23_6": "而我今可為此迦葉及諸弟子令開慧眼，發厭離心。』",
    "T03n0190_042:0849a25_0": "「爾時，世尊告彼優婁頻螺迦葉作如是言：『迦葉汝今非阿羅漢，亦復未入阿羅漢道，而汝實無阿羅漢相，況復得於阿羅漢果？』",
    "T03n0190_042:0849a27_1": "因於此言，時其優婁頻螺迦葉心生羞慚，身毛卓竪，頂禮佛足，而白佛言：『善哉！",
    "T03n0190_042:0849a29_2": "世尊！",
    "T03n0190_042:0849a29_3": "與我出家，受具足戒。』",
    "T03n0190_042:0849b02_0": "「爾時，世尊告彼優婁頻螺迦葉作如是言：『汝大迦葉！",
    "T03n0190_042:0849b03_1": "此諸五百螺髻梵志依汝住止，順汝法行，汝可共其平量好惡，告語令知，如於彼等意情所樂，作如是事。』",
    "T03n0190_042:0849b06_0": "「爾時，優婁頻螺迦葉聞佛語已，即便往詣五百螺髻梵志之邊，到已告言：『汝等梵志摩那婆輩！",
    "T03n0190_042:0849b08_1": "從我受此居處住止，及奉火神所安堂室，及祭祀器，各隨汝等意樂而用；我今欲向大沙門邊，當行梵行。』",
    "T03n0190_042:0849b11_0": "「爾時，彼等五百弟子螺髻梵志共白優婁頻螺迦葉，作如是言：『和上！",
    "T03n0190_042:0849b12_1": "自從見彼瞿曇大沙門來，我等多時意樂，欲往大沙門邊行於梵行，而為敬惜和上心故，口不發言。",
    "T03n0190_042:0849b14_2": "和上今者若欲於彼大沙門邊行梵行者，我等亦當隨從而往，依彼教法。』",
    "T03n0190_042:0849b17_0": "「爾時，優婁頻螺迦葉及諸弟子往詣佛所，到佛所已，却住一面。",
    "T03n0190_042:0849b18_1": "爾時，佛告迦葉等言：『汝等梵志！",
    "T03n0190_042:0849b19_2": "可棄於汝鹿皮之衣，及軍持杖眾雜頭髻，令諸螺髻祭祀火神諸器皿等，種種調度，向彼尼連禪河水中，而皆擲却。』",
    "T03n0190_042:0849b21_3": "是時，彼等即白佛言：『一如大德沙門教誨，我等不違。』",
    "T03n0190_042:0849b22_4": "時諸梵志即將所著鹿皮之衣，乃至種種器皿調度，向彼河岸，悉擲水中。",
    "T03n0190_042:0849b24_5": "彼等諸物擲水中已，作種種聲，或呹呹(子悉反)聲，而逐水流。",
    "T03n0190_042:0849b25_6": "彼等螺髻，見於如是諸異事已，心中復更增益歡喜，頂禮佛足，而白佛言；『唯願世尊！",
    "T03n0190_042:0849b27_7": "與我等輩，出家受戒。』",
    "T03n0190_042:0849b29_0": "「爾時，佛告彼等梵志作如是言：『汝等比丘！",
    "T03n0190_042:0849c01_0": "來入於我所說法中，行於梵行，盡諸苦故。』",
    "T03n0190_042:0849c01_1": "是時，彼等五百長老，應聲出家，即成具足。",
    "T03n0190_042:0849c02_2": "「于時，那提螺髻迦葉在尼連禪河水下流岸邊修道，見於彼等鹿皮之衣，及祭火神器皿調度，隨水沿流。",
    "T03n0190_042:0849c05_3": "見已懎然，心生恐怖，而發此言：『咄咄異事！",
    "T03n0190_042:0849c06_4": "我兄或能為賊所破，不者居處被他殺也。",
    "T03n0190_042:0849c07_5": "我今可往至彼，觀察是何災禍變怪所致，忽然若斯。』",
    "T03n0190_042:0849c08_6": "爾時，其弟那提迦葉作是念已，先遣多人螺髻梵志詣彼逆看，好惡當告。",
    "T03n0190_042:0849c10_7": "『汝等撿挍，彼有何怪？",
    "T03n0190_042:0849c10_8": "其事云何？』",
    "T03n0190_042:0849c10_9": "弟子奉教往彼看已，迴還報言：『並各平安，事瞿曇氏。』",
    "T03n0190_042:0849c12_0": "那提迦葉然後自將三百弟子，左右圍遶，往於長老優婁頻螺迦葉住處。",
    "T03n0190_042:0849c13_1": "到已即見優婁頻螺迦葉師徒，剃除鬚髮，著袈裟衣。",
    "T03n0190_042:0849c14_2": "見已內心不大歡喜，向兄迦葉而說偈言：「『仁者虛祭祀火神，　　徒復空修於苦行，　　今日既捨此苦行，　　猶如蛇脫於故皮。』",
    "T03n0190_042:0849c18_0": "「爾時，那提螺髻迦葉即白長老優婁頻螺迦葉兄言：『此能勝也？』",
    "T03n0190_042:0849c19_1": "是時，長老優婁頻螺迦葉報言：『此實勝也！",
    "T03n0190_042:0849c20_2": "寧為此行，此行最妙。』",
    "T03n0190_042:0849c21_0": "「爾時，那提螺髻迦葉告其三百螺髻梵志諸弟子言：『汝等螺髻摩那婆輩！",
    "T03n0190_042:0849c22_1": "我彼居處，及泉池等，并諸調度，汝意自知，作何處分；我今欲在大沙門邊，當修梵行。』",
    "T03n0190_042:0849c25_0": "「爾時，彼等三百螺髻梵志弟子，白師那提螺髻迦葉作如是言：『和上今若欲往於彼大沙門邊修梵行者，我等亦當隨逐和上，同詣彼邊共修梵行。』",
    "T03n0190_042:0849c28_1": "爾時，那提螺髻迦葉及諸弟子，往詣佛所，到佛所已，却住一面。",
    "T03n0190_042:0850a01_0": "「爾時，佛告彼等梵志作如是言：『汝等今者能將身上所著鹿皮，及祭祀火器皿調度，擲置尼連禪河水中，棄去以不？』",
    "T03n0190_042:0850a03_1": "彼等梵志同白佛言：『如沙門教，我不敢違。』",
    "T03n0190_042:0850a04_2": "而彼等將如前調度，即擲水中，作呹呹聲，逐水而去。",
    "T03n0190_042:0850a05_3": "爾時，彼諸螺髻梵志見如是等希有之事，復增歡喜，乃至彼等長老比丘，應時出家，即成具戒。",
    "T03n0190_042:0850a08_0": "「爾時，伽耶螺髻迦葉在河下流，忽見鹿皮及祭祀火器皿調度隨水流下，見已心復生大恐怖，而發是言：『咄咄異事！",
    "T03n0190_042:0850a10_1": "我兄或能被賊所破其居坐處，不被殺也？",
    "T03n0190_042:0850a11_2": "我今可往至彼觀察為何災禍。』",
    "T03n0190_042:0850a12_3": "作是念已，先遣多人螺髻梵志，往彼逆看，好惡當告。",
    "T03n0190_042:0850a13_4": "『汝等撿挍，彼有何怪？",
    "T03n0190_042:0850a13_5": "其事云何？』",
    "T03n0190_042:0850a14_6": "弟子還報，如前所答。",
    "T03n0190_042:0850a14_7": "爾時，伽耶螺髻迦葉然後自將二百弟子，左右圍遶，往於長老優婁頻螺，并及那提二迦葉邊，到已即見二迦葉身，剃除髻髮，著袈裟衣。",
    "T03n0190_042:0850a17_8": "見已內心不大歡喜，向於二兄優婁、那提兩迦葉邊，而說偈言：「『兄等昔空祭火神，　　亦復徒修於苦行，　　今日既共捨此等，　　猶如蛇脫彼故皮。』",
    "T03n0190_042:0850a22_0": "「爾時，優婁頻螺迦葉并及長老那提迦葉，還共以偈報弟伽耶螺髻梵志，作如是言：「『我等昔空祭火神，　　我等亦徒修苦行，　　我等今得捨此法，　　實如蛇脫彼故皮。』",
    "T03n0190_042:0850a26_0": "「爾時伽耶螺髻迦葉，復問優婁頻螺迦葉并及那提迦葉等言：『兄今此處，實能勝也？』",
    "T03n0190_042:0850a27_1": "是時，長老二迦葉言：『此處實勝！",
    "T03n0190_042:0850a28_2": "寧為此行，此行最妙。』",
    "T03n0190_042:0850b01_0": "「爾時，伽耶螺髻迦葉告其二百螺髻梵志諸弟子言：『汝等梵志摩那婆輩！",
    "T03n0190_042:0850b02_1": "我彼居處所有泉池，并諸調度，汝意自知，作何處分；我今欲在大沙門邊修學梵行。』",
    "T03n0190_042:0850b04_2": "爾時，彼等二百螺髻梵志弟子，白師伽耶螺髻迦葉作如是言：『和上今若欲往於彼大沙門邊行梵行者，我等亦當隨逐和上，一時同詣大沙門邊共修梵行。』",
    "T03n0190_042:0850b08_3": "是時，伽耶螺髻迦葉及其弟子，往詣佛所，到佛所已，却住一面，而白佛言：『大德沙門！",
    "T03n0190_042:0850b10_4": "我今及諸弟子，欲入沙門法中，是事一切當如是持。』",
    "T03n0190_042:0850b11_5": "爾時，世尊即告彼等螺髻梵志，作如是言：『汝等若能然是事者，當取汝等鹿皮之衣，及祭祀火器皿調度，悉棄擲著尼連河中。』",
    "T03n0190_042:0850b14_6": "彼等報言：『如沙門教，我不敢違。』",
    "T03n0190_042:0850b15_0": "是時，彼等螺髻梵志，即持鹿皮及諸調度祭祀火物，悉擲河中，擲河中已，其諸皮衣軍持瓶罐，出種種聲，呹呹唱呴，隨流而下。",
    "T03n0190_042:0850b18_0": "「爾時，彼諸螺髻梵志見如是等希有之事，復增歡喜，而白佛言：『善哉！",
    "T03n0190_042:0850b19_1": "世尊！",
    "T03n0190_042:0850b19_2": "與我出家及具足戒。』",
    "T03n0190_042:0850b20_3": "佛即告言：『汝等比丘！",
    "T03n0190_042:0850b20_4": "來入於我，自說法中，修行梵行，盡於諸苦。』",
    "T03n0190_042:0850b21_5": "是時，彼等諸長老輩，應聲出家，即成具戒。",
    "T03n0190_042:0850b23_0": "「爾時，世尊在彼優婁頻螺迦葉聚落之內，隨多少時，意樂住已，漸漸行向伽耶城邊。",
    "T03n0190_042:0850b24_1": "如來在彼象頭山頂，將是一千比丘徒眾停住，即以三種神通，教化彼等，所謂身通、口通、意通，而調習之。",
    "T03n0190_042:0850b28_0": "「爾時，世尊欲顯身通，所謂一身作於多身，多身還復作於一身，上沒下現，下沒上現，東沒西現，西沒東現，南沒北現，北沒南現，山崖石壁，能過無礙。",
    "T03n0190_042:0850c02_1": "入地如水，履水如地，從地跏趺，昇陟虛空，猶如飛鳥。",
    "T03n0190_042:0850c03_2": "身出烟炎，如大火聚，滅火現水，消水放火。",
    "T03n0190_042:0850c04_3": "此之日月如是威德，而能以手摩捫捉持，乃至梵天自在行動。",
    "T03n0190_042:0850c05_4": "此是如來現身神通。",
    "T03n0190_042:0850c07_0": "「現口通者，『汝等比丘！",
    "T03n0190_042:0850c07_1": "今應當知如是分別，應當如是莫生分別，應當如是觀察思惟，應當如是莫思惟觀。",
    "T03n0190_042:0850c09_2": "汝等比丘！",
    "T03n0190_042:0850c09_3": "應如是證，莫如是證。",
    "T03n0190_042:0850c10_4": "汝等比丘！",
    "T03n0190_042:0850c10_5": "應如是行，莫如是行。』",
    "T03n0190_042:0850c10_6": "此是如來現口神通。",
    "T03n0190_042:0850c12_0": "「現意通者，『汝等比丘！",
    "T03n0190_042:0850c12_1": "今應當知！",
    "T03n0190_042:0850c12_2": "此一切法，皆悉熾燃，言熾燃者，眼亦熾燃，色亦熾燃，眼識熾燃，眼觸熾燃，眼觸所因生者有受，若樂、若苦、非樂非苦，彼亦熾燃。",
    "T03n0190_042:0850c15_3": "以何熾燃？",
    "T03n0190_042:0850c16_0": "以慾火故煩惱熾燃，以瞋恚火煩惱熾燃，以愚癡火煩惱熾燃。",
    "T03n0190_042:0850c17_1": "我如是說眼過，如是其耳熾燃，聲響熾燃，略說乃至鼻香熾燃，舌味熾燃，身觸熾燃，意法熾燃，因於意觸所生受者，若苦、若樂、非苦非樂，彼亦熾燃。",
    "T03n0190_042:0850c20_2": "以何熾燃？",
    "T03n0190_042:0850c21_0": "以慾火故煩惱熾燃，以瞋恚火煩惱熾燃，以愚癡火煩惱熾燃，我如是說耳鼻舌身根塵過患。",
    "T03n0190_042:0850c24_0": "「『復次若有多聞之人，能作如是深觀察者，彼能厭眼，厭離眼識，厭離眼觸，若因眼觸所生受者，若苦、若樂、非苦非樂，是中亦能如是厭離，是厭離眼。",
    "T03n0190_042:0850c28_0": "「『又復如是，厭離於耳，厭離於聲，乃至略說，厭離鼻香，厭離舌味，厭離身觸，厭離意法。",
    "T03n0190_042:0851a01_0": "若因意觸所生受者，若樂、若苦、非樂非苦，彼亦厭離。",
    "T03n0190_042:0851a02_1": "既厭離訖，即不染著，既不染著，即得解脫。",
    "T03n0190_042:0851a03_2": "既得解脫，即有如是內淨智現自知，我今生死已斷，梵行已立，所作已辦，不受後有。』",
    "T03n0190_042:0851a05_3": "此是如來意作神通。",
    "T03n0190_042:0851a06_0": "「爾時，世尊作如是說三種神通教示之時，彼諸一千比丘徒眾，無為漏盡，於諸法中心得解脫。",
    "T03n0190_042:0851a08_1": "而有偈說：「『已斷生死諸慾流，　　已得梵行自利益，　　所作悉已皆成辦，　　更不受於後有生。』",
    "T03n0190_042:0851a11_0": "「爾時，彼諸一千比丘，聞佛世尊如是說已，於諸漏中，無復有為，即得內心善好解脫，捨梵志法，名聲聞僧。",
    "T03n0190_042:0851a14_0": "佛本行集經優波斯那品第四十五上",
    "T03n0190_042:0851a15_0": "「爾時，彼三迦葉兄弟，有一[外*男]甥螺髻梵志，其梵志名優波斯那(隋言最上征將)，住在一山，其所住山，名阿修羅，恒共二百五十螺髻梵志弟子修學仙道。",
    "T03n0190_042:0851a18_1": "彼聞其舅迦葉三人及諸弟子往詣於彼大沙門邊，悉皆出家，剃除鬚髮，聞已心驚，大不歡喜，而口發言：『希有舅等！",
    "T03n0190_042:0851a20_2": "於若干年祭祀火神，今日忽已入沙門中為作弟子。",
    "T03n0190_042:0851a21_3": "我今當往彼處訶責，何故作是不善事也？』",
    "T03n0190_042:0851a22_4": "彼口中咽唧唧之聲，而往詣彼三阿舅邊，到已見其三阿舅，剃除鬚髮，著袈裟衣。",
    "T03n0190_042:0851a24_5": "見已向舅，而說偈言：「『舅等虛祀火百年，　　亦復空修彼苦行，　　今日同捨於此法，　　猶如蛇脫於故皮。』",
    "T03n0190_042:0851a28_0": "「爾時彼舅迦葉三人，同共以偈報其[外*男]甥優波斯那，作如是言：「『我等昔空祀火神，　　亦復徒修於苦行，　　我等今日捨此法，　　實如蛇脫彼故皮。』",
    "T03n0190_042:0851b03_0": "「爾時，兵將螺髻梵志聞說偈已，復反問彼三阿舅言：『此能勝也？』",
    "T03n0190_042:0851b04_1": "是時，彼三阿舅報言：『此實勝也！",
    "T03n0190_042:0851b05_2": "寧為此行，此行最妙。』",
    "T03n0190_042:0851b05_3": "爾時，兵將螺髻梵志，告其二百五十螺髻梵志弟子，作如是言：『汝等梵志摩那婆輩！",
    "T03n0190_042:0851b07_4": "我彼居處所有泉池并諸調度，汝意自知，作何處分；我今欲在大沙門邊修行梵行。』",
    "T03n0190_042:0851b10_0": "「爾時，彼等二百五十螺髻梵志，即便共白優波斯那螺髻梵志，作如是言：『和上今若欲往於彼大沙門邊行梵行者，我等亦當隨逐和上同詣彼邊，共修淨行。』",
    "T03n0190_042:0851b13_1": "爾時，兵將螺髻梵志及諸弟子，往詣佛所，到佛所已，而白佛言：『大德沙門！",
    "T03n0190_042:0851b15_2": "我今願將諸弟子，入沙門法中，乃至是事，當如是持。』",
    "T03n0190_042:0851b17_0": "「爾時，世尊告彼螺髻諸梵志言：『汝若然者，當自取汝鹿皮之衣，及祭火器，擲棄一邊。』",
    "T03n0190_042:0851b18_1": "而其彼等諸梵志言：『如沙門教，我等不違。』",
    "T03n0190_042:0851b19_2": "即至居處將祭火具，擲著一邊。",
    "T03n0190_042:0851b21_0": "「爾時，梵志擲棄祭火器皿已後，還至佛所，到佛所已，頂禮佛足，而白佛言：『善哉！",
    "T03n0190_042:0851b22_1": "世尊！",
    "T03n0190_042:0851b22_2": "與我出家及具足戒。』",
    "T03n0190_042:0851b23_3": "佛告彼等作如是言：『汝等比丘！",
    "T03n0190_042:0851b24_4": "來入於我自說法中，修於梵行，盡諸苦故。』",
    "T03n0190_042:0851b25_5": "而其彼等二百五十諸長老輩，應聲出家，即成具戒。",
    "T03n0190_042:0851b27_0": "「爾時，世尊即為彼等諸長老輩，增更說法，如前還以三種神通示教利喜。",
    "T03n0190_042:0851b28_1": "是時，彼等於無為法，悉盡諸漏，心得解脫。",
    "T03n0190_042:0851b29_2": "爾時，世尊最初集聚諸比丘眾，所謂此等一千二百五十人俱，並悉從於梵志出家，皆阿羅漢，悉得自利，隨侍世尊，證會說法。」",
    "T03n0190_042:0851c04_0": "復次其後諸比丘等即白佛言：「善哉！",
    "T03n0190_042:0851c04_1": "世尊！",
    "T03n0190_042:0851c04_2": "彼等螺髻梵志師徒，往昔之時，種何善根？",
    "T03n0190_042:0851c05_3": "今日並得出家受具，皆證羅漢？",
    "T03n0190_042:0851c06_4": "昔作何業，今得是報？",
    "T03n0190_042:0851c07_5": "又彼長老優婁頻螺迦葉一人，共其五百螺髻梵志，而得為首，最妙最勝，最上最尊；那提迦葉三百弟子，為首為最，為勝為妙；伽耶迦葉二百弟子，為首為勝，為妙為尊。",
    "T03n0190_042:0851c11_6": "又復長老優婁頻螺迦葉往昔造於何業，今日世尊種種教示，如是難化自餘一切諸梵志等，易受於化。」",
    "T03n0190_042:0851c13_7": "作是語已，默然而住。",
    "T03n0190_042:0851c14_0": "爾時，佛告諸比丘言：「汝諸比丘！",
    "T03n0190_042:0851c14_1": "至心諦聽！",
    "T03n0190_042:0851c14_2": "我念往昔，還在於此閻浮提內，具足而有一千商人，彼商人中，有三兄弟，各為商主。",
    "T03n0190_042:0851c16_3": "其一還名優婁頻螺迦葉，主領五百商人，第二還名那提迦葉，亦復主領三百商人，第三還名伽耶迦葉，亦然還領二百商人。",
    "T03n0190_042:0851c20_0": "「爾時，彼等三大商主及諸商人，相共欲往海內治生，堪入海貨，莊嚴已訖。",
    "T03n0190_042:0851c21_1": "其物價數，足直三百千萬金錢，一百千萬擬自食粮，一百千萬擬餘商人，以為本領，一百千萬擬雜用度，料理船舶。",
    "T03n0190_042:0851c24_2": "彼等如是莊嚴竟已，漸漸而行，至彼海岸。",
    "T03n0190_042:0851c25_3": "至海岸已，供養祭祀大海之神，辦具船舫，其外倍價更雇五人，所謂善解調治船者、觀四方者、泝水入者、善浮水者、張施帆者。",
    "T03n0190_042:0851c28_4": "既如是得彼五人已，其三商主，大聲唱言：『誰能入海？",
    "T03n0190_042:0851c29_5": "(三稱)』如是三聲大唱告已，即坐舶上，相共入海，為求財故。",
    "T03n0190_042:0852a01_6": "彼等既至大海之中，忽遇黑風，彼風吹船，擲海潬上，僉然而住。",
    "T03n0190_042:0852a04_0": "佛本行集經卷第四十二"
}