{
    "T24n1450_015:0175a02_0": "根本說一切有部毘奈耶破僧事",
    "T24n1450_015:0175a03_0": "卷第十五",
    "T24n1450_015:0175a05_0": "大唐三藏法師義淨奉　制譯",
    "T24n1450_015:0175a06_0": "佛告諸苾芻：「提婆達多非為今時無恩無報，從昔已來亦無恩無報。",
    "T24n1450_015:0175a07_1": "汝等善聽，我當為說。」",
    "T24n1450_015:0175a08_0": "攝頌曰。",
    "T24n1450_015:0175a09_0": "佛告諸苾芻：「乃往古昔此婆羅痆斯城有一大村，去村不遠有一大林，花菓茂盛流泉浴池。",
    "T24n1450_015:0175a11_1": "有一仙人名憍尸迦，在彼林中，每食墮落之菓，衣服樹皮；心大慈悲，種種禽獸皆咸依附。",
    "T24n1450_015:0175a13_2": "有一母象在彼林中，當產之時聞師子吼，心大驚怖失大小便，棄子而走，出於林中。",
    "T24n1450_015:0175a14_3": "時仙採菓，見小象子知其失母，仙起慈心慜彼象子，尋覓其母，求不能得，遂收象子至自住處，而鞠養之如子無異。",
    "T24n1450_015:0175a17_4": "既漸長大，便壞仙處花菓樹木。",
    "T24n1450_015:0175a18_5": "仙既見已遂即嗔責，象知仙瞋更不損林。",
    "T24n1450_015:0175a19_6": "象又漸大心極猛盛，後復損林，仙又訶責，象無怖懼。",
    "T24n1450_015:0175a20_7": "仙加苦嗔，象起害心欲踐仙人。",
    "T24n1450_015:0175a21_8": "仙走入室，象以鼻牙損仙半屋，便即自走。",
    "T24n1450_015:0175a22_9": "時樹林神即說頌曰。」",
    "T24n1450_015:0175a23_0": "佛告諸苾芻：「往昔仙人者，今我身是。",
    "T24n1450_015:0175a23_1": "往昔象者，今提婆達多是。",
    "T24n1450_015:0175a24_2": "往昔無恩，今亦如是，無有善報，汝等當知！」",
    "T24n1450_015:0175a26_0": "佛告諸苾芻：「提婆達多復有無恩無報之行。",
    "T24n1450_015:0175a27_0": "汝等諦聽！",
    "T24n1450_015:0175a27_1": "往昔此波羅痆斯時有國王名大帝釋軍，國土豐饒人皆快樂。",
    "T24n1450_015:0175a28_2": "王有夫人號為月光，但所作夢皆有真實。",
    "T24n1450_015:0175a29_3": "於彼國內有一菩薩而作鹿王，其形金色殊勝端正，人所見者無有厭足。",
    "T24n1450_015:0175b02_4": "自知端正心常怖畏，恒怕獵師常藏其身。",
    "T24n1450_015:0175b03_5": "時諸禽獸互相解語，時有一烏詣鹿王所心生愛念，作如是語：『阿舅！",
    "T24n1450_015:0175b04_6": "云何驚怖食草？』",
    "T24n1450_015:0175b05_7": "金色鹿王便即報曰：『我為端正，一切獵師若見我者，恐相殺害，為此食草心常驚怖。』",
    "T24n1450_015:0175b07_0": "烏尋報曰：『我於夜中亦怕鵂鶹，我等與舅，從今已去更相守護。",
    "T24n1450_015:0175b08_1": "若於白日，我處高樹監察好惡，有事報王。",
    "T24n1450_015:0175b09_2": "若至夜中，王當觀視有事報我。』",
    "T24n1450_015:0175b10_3": "於彼國中有一大河在於林側，時有二人先有怨讎，忽然相逢。",
    "T24n1450_015:0175b11_4": "一人力勝，遂縛怨人擲於河中，其水流急彼人漂溺，便作是言：『誰能救得我者，我與作奴？』",
    "T24n1450_015:0175b13_5": "時彼鹿王與五百眷屬至河飲水，聞此聲已起慈悲心，便入水中欲救溺人。",
    "T24n1450_015:0175b15_6": "是時老烏來詣王所，便即告言：『此黑頭蟲，都無恩義，勿須救拔，若得離難必害鹿王。』",
    "T24n1450_015:0175b17_7": "時彼鹿王為慈悲故，不取烏言，往溺人所背負而出。",
    "T24n1450_015:0175b18_8": "既到岸上，以口解繩待蘇息已，便即報言：『子須當知，此是歸路，汝當好去。』",
    "T24n1450_015:0175b19_9": "時彼溺人胡跪合掌報鹿王言：『我於王邊更得此命，願常供侍為奴，以報王恩。』",
    "T24n1450_015:0175b21_10": "時彼鹿王即說頌曰：「『不用汝為奴，　　亦不須承事；　　但莫說見我，　　恐彼取我皮。",
    "T24n1450_015:0175b25_0": "「『我今於汝更求一事，汝隨我願勿言見我，即是報恩。",
    "T24n1450_015:0175b26_1": "何以故？",
    "T24n1450_015:0175b26_2": "我身端嚴色相具足，恐彼人知殺我取皮，是故莫說見我在此。』",
    "T24n1450_015:0175b27_3": "彼人答言：『敬從王願，我定不說。』",
    "T24n1450_015:0175b28_4": "即起合掌右繞三匝作禮而去。",
    "T24n1450_015:0175c01_0": "「爾時月光夫人，受五欲樂疲極而睡，於後夜中夢見鹿王，身皮金色微妙端嚴，坐師子座，為諸國王及諸人眾說甚深法。",
    "T24n1450_015:0175c03_1": "夢中思惟：『我作此夢定是真實。』",
    "T24n1450_015:0175c04_2": "歡喜而寤，即向於王說夢所見。",
    "T24n1450_015:0175c05_3": "王既聞已信其所夢，心生驚怪：『何得有鹿處師子座為眾說法？』",
    "T24n1450_015:0175c06_4": "時月光夫人為王陳說悅意之語，王大歡喜，即便慇懃請王，為覓金色之鹿。",
    "T24n1450_015:0175c08_5": "王勅群臣，國內獵師總召令集。",
    "T24n1450_015:0175c09_0": "諸臣奉命，召諸獵師將詣王所。",
    "T24n1450_015:0175c09_1": "王問獵師：『我聞國內有金色鹿，汝等見不？",
    "T24n1450_015:0175c10_2": "若有見者，以軟繩繫勿令傷損，將來見我。』",
    "T24n1450_015:0175c11_3": "時諸獵師白大王言：『我獵多年，不見此鹿亦不曾聞。",
    "T24n1450_015:0175c12_4": "大王既聞，鹿在何處？",
    "T24n1450_015:0175c13_5": "請為王捉。』",
    "T24n1450_015:0175c13_6": "王勅諸臣，擊鼓宣令：『訪有見者來報我知，我即當賞五百聚落。』",
    "T24n1450_015:0175c14_7": "諸臣受教，擊鼓集眾宣王賞募。",
    "T24n1450_015:0175c15_8": "時彼溺人聞王重募，即便作念：『我今貧困，為欲貪求王之重賞？",
    "T24n1450_015:0175c17_9": "為當報恩不說其鹿？』」",
    "T24n1450_015:0175c17_10": "佛告諸苾芻：「世間常法，一切有情五欲所繫，無惡不作。",
    "T24n1450_015:0175c18_11": "時彼溺人心貪五欲，即思往時被怨執縛。",
    "T24n1450_015:0175c19_12": "復作是念：『我今背恩欲報彼怨，不懼未來如前苦事，應報其怨。』",
    "T24n1450_015:0175c21_13": "作是念已詣王宮門，見種種莊嚴依王正法，使守門者白大王知。",
    "T24n1450_015:0175c22_14": "王既聞已即喚令入，其人報王：『於山林中具諸花菓。",
    "T24n1450_015:0175c23_15": "有一鹿王，身皮金色千鹿圍遶，至極端正。",
    "T24n1450_015:0175c24_16": "我知其處令王得見。』",
    "T24n1450_015:0175c25_17": "王聞語已心大歡喜，召諸群臣將其兵眾，外國朝者見王嚴駕，亦皆隨從。",
    "T24n1450_015:0175c26_18": "其人引前往鹿王所，布兵圍繞。",
    "T24n1450_015:0175c27_19": "時彼鹿王親友之烏，恒在高樹，遙見兵眾來漸近林中。",
    "T24n1450_015:0175c28_20": "烏即下樹報鹿王言：『前被溺人是背恩者，王不須救，不用我言。』",
    "T24n1450_015:0176a01_21": "鹿王問言：『有何所以？』",
    "T24n1450_015:0176a01_22": "烏答鹿王：『前者溺人將諸兵眾，來獵鹿王。』",
    "T24n1450_015:0176a02_23": "時彼千鹿聞兵眾聲，驚怖走散。",
    "T24n1450_015:0176a03_24": "是時鹿王即作是念：『我今若走，彼諸兵眾尋覓於我，亦殺千鹿；我寧守死，活彼千鹿。』",
    "T24n1450_015:0176a05_25": "作是念已，爾時鹿王詣國王所，往時溺人遙見鹿王，即舉兩手指示王言：『金色鹿王彼來者是。』」",
    "T24n1450_015:0176a08_0": "佛告諸苾芻：「眾生若造極惡業者，不待來生今即見受。",
    "T24n1450_015:0176a09_1": "被溺之人，由不知恩造惡業故，手指鹿訖手即墮地。",
    "T24n1450_015:0176a10_2": "王見是事怪而問言：『何忽如是兩手墮落？』",
    "T24n1450_015:0176a11_3": "時彼溺人苦痛悲泣，即便向王以頌答曰：「『穿牆盜物者，　　此不名為賊；　　有恩而不報，　　是名為大賊。』",
    "T24n1450_015:0176a15_0": "「王聞此語即問彼人：『此頌何義？",
    "T24n1450_015:0176a15_1": "我今不解。』",
    "T24n1450_015:0176a15_2": "時彼溺人即便為王具說前事。",
    "T24n1450_015:0176a16_3": "王聞是已，為不知恩溺人說頌報曰：「『無恩溺人，　　何故汝身，　　不陷入地？",
    "T24n1450_015:0176a19_0": "　　何故汝舌，　　不破百分？",
    "T24n1450_015:0176a19_1": "　　何故金剛，　　執持刀杖，　　不殺害汝？",
    "T24n1450_015:0176a20_2": "　　一切鬼神，　　何不打汝？",
    "T24n1450_015:0176a21_3": "　　汝極背恩，　　何故少報？』",
    "T24n1450_015:0176a22_0": "「王知彼鹿是大菩薩有大威德，告諸臣言：『應與鹿王設大供養，卿等速迴掃灑道路，懸繒幡蓋燒眾名香，我與鹿王俱來入城。』",
    "T24n1450_015:0176a24_1": "諸臣聞勅具依王教。",
    "T24n1450_015:0176a25_2": "是時國王令金色鹿在前而行，國王大臣隨鹿王後，入婆羅痆斯城，於宮門前置師子座，種種莊嚴請鹿王坐。",
    "T24n1450_015:0176a27_3": "王及月光夫人，後宮婇女王子人民，圍遶而坐。",
    "T24n1450_015:0176a28_4": "是時鹿王方說妙法，王及夫人一切大眾，既聞法已，即請鹿王為受五戒，一切有情願歸菩提。",
    "T24n1450_015:0176b01_5": "王見是已心大歡喜，向鹿王言：『王所遊處山林曠野，悉施鹿王。",
    "T24n1450_015:0176b03_6": "我從今後永斷殺生，亦令國人不得遊獵，願諸有情，於諸住處心無怖畏。』」",
    "T24n1450_015:0176b05_0": "佛告諸苾芻：「爾時鹿王者，今我身是。",
    "T24n1450_015:0176b05_1": "時無恩溺人，今提婆達多是。",
    "T24n1450_015:0176b06_2": "過去無恩，今亦如是。」",
    "T24n1450_015:0176b06_3": "佛告諸苾芻：「提婆達多復有無恩無報之行。",
    "T24n1450_015:0176b07_4": "汝等諦聽！",
    "T24n1450_015:0176b08_5": "往昔婆羅痆斯邊界聚落，於中有一作花鬘人，其聚落傍有一河水，作花鬘人每常渡水取花來去。",
    "T24n1450_015:0176b10_6": "後於一時欲渡河水，於此河中非時得一菴沒羅果，持詣王城與守門者，守門者得轉餉通事。",
    "T24n1450_015:0176b12_7": "通事人得便奉進王，王得其菓復與王妃，妃得其菓即便食之。",
    "T24n1450_015:0176b13_8": "以菓香美復從王索，王復問彼通事之人：『何處得菓？』",
    "T24n1450_015:0176b15_9": "通事人答：『我於守門人邊得之。』",
    "T24n1450_015:0176b15_10": "王即遣喚守門人問：『菓汝從何得？』",
    "T24n1450_015:0176b16_11": "守門人云：『我於花鬘人邊而得此菓。』",
    "T24n1450_015:0176b17_12": "王復遣喚作花鬘人問言：『何處得菓？』",
    "T24n1450_015:0176b18_13": "花鬘人答：『於河中得。』",
    "T24n1450_015:0176b18_14": "王語作花鬘人：『汝往河所更覓此菓。』",
    "T24n1450_015:0176b19_15": "其花鬘人既得勅已，自齎糧食復往河所，尋水而覓行至一山，於高崖上遙見菓樹。",
    "T24n1450_015:0176b21_16": "其巖嶮絕，一切獼猴皆不能上，何況於人？",
    "T24n1450_015:0176b22_17": "其作鬘人多日尋覓，無有上處，糧食復盡，其人心念：『我得王教令覓其菓，今既不獲如何得歸？』",
    "T24n1450_015:0176b24_18": "作是念已不顧身命，手攀嶮崖漸漸而上，未到果所遂便墜落，下有深澗墮在其中。",
    "T24n1450_015:0176b26_19": "「時有菩薩作獼猴王遊行山谷，見花鬘人墮在深坑受諸飢苦。",
    "T24n1450_015:0176b27_20": "菩薩發心救諸含識，善巧方便，時獼猴王遂設其計，取一大石輕重如人，即便背負調習運轉，知得出坑，遂負鬘人漸漸而出。",
    "T24n1450_015:0176c01_21": "由此疲極身體乏困。",
    "T24n1450_015:0176c02_22": "當於彼時，一切禽獸悉解人語。",
    "T24n1450_015:0176c02_23": "時獼猴王問花鬘人：『汝因何事落在深坑？』",
    "T24n1450_015:0176c03_24": "時花鬘人廣如上說。",
    "T24n1450_015:0176c04_25": "是時菩薩便作是念：『此採菓人不得其菓，必當受罪。",
    "T24n1450_015:0176c05_26": "我今應可與取菴沒羅菓。』",
    "T24n1450_015:0176c06_0": "菩薩雖困，遂昇高巖摘取其菓，擲與鬘人。",
    "T24n1450_015:0176c06_1": "彼人得已便自食足，餘殘菓子衣裓盛之。",
    "T24n1450_015:0176c07_2": "獼猴下樹報花鬘人言：『我今疲乏欲少時睡，汝可警覺守護於我。』",
    "T24n1450_015:0176c09_3": "花鬘答言：『好！",
    "T24n1450_015:0176c09_4": "我警覺。』",
    "T24n1450_015:0176c09_5": "獼猴便睡。",
    "T24n1450_015:0176c10_6": "時花鬘人而作是念：『我路糧盡，若食菓子以何奉王？",
    "T24n1450_015:0176c11_7": "應殺獼猴曝作乾脯將充路糧，方可得達。』",
    "T24n1450_015:0176c12_8": "時彼惡人不知恩故，遂起惡念，擎取大石打獼猴頭，骨髓俱破遂致命終。",
    "T24n1450_015:0176c14_0": "「爾時空中有一天神，見此事已，即說頌曰：「『承事恭敬，　　猶如善友；　　有如是人，　　不知恩報。』」",
    "T24n1450_015:0176c17_0": "佛告諸苾芻：「汝等當知：往昔獼猴王者，即我身是。",
    "T24n1450_015:0176c18_1": "其花鬘惡人者，今提婆達多是。",
    "T24n1450_015:0176c18_2": "非但過去不知報恩，今亦如是。",
    "T24n1450_015:0176c19_3": "苾芻當知。」",
    "T24n1450_015:0176c20_0": "佛告諸苾芻：「提婆達多復有無恩無報之行。",
    "T24n1450_015:0176c21_0": "汝等諦聽！",
    "T24n1450_015:0176c21_1": "往昔之時有一山林，種種花菓。",
    "T24n1450_015:0176c21_2": "時有一鳥名曰啄木，其林一邊有師子王，尋常殺鹿而食。",
    "T24n1450_015:0176c23_3": "後殺一鹿遂便食噉，骨橫咽中不能得出，痛苦多時不能得食，羸劣飢瘦。",
    "T24n1450_015:0176c24_4": "彼鳥遊戲見師子王，即便問曰：『阿舅！",
    "T24n1450_015:0176c25_5": "何故羸瘦如此？』",
    "T24n1450_015:0176c26_6": "師子答曰：『我有痛苦。』",
    "T24n1450_015:0176c26_7": "時鳥問言：『何故痛苦？』",
    "T24n1450_015:0176c27_0": "其師子王廣如上說。",
    "T24n1450_015:0176c27_1": "鳥復報曰：『我為治苦，汝是諸獸中王，能報恩不？",
    "T24n1450_015:0176c28_2": "每日之中常與我食。』",
    "T24n1450_015:0176c29_0": "師子王報曰：『依汝所須常能供給。』",
    "T24n1450_015:0176c29_1": "鳥便思念：『我作方計除却其骨，待去却後然始令知。",
    "T24n1450_015:0177a01_2": "待師子睡方可除骨。』",
    "T24n1450_015:0177a02_3": "既作念已，暫遊於樹求覓其食。",
    "T24n1450_015:0177a03_4": "時師子王，遇涼風吹，遂便美睡。",
    "T24n1450_015:0177a03_5": "鳥見睡已，以木著口審細更看，遂入口中銜骨而出。",
    "T24n1450_015:0177a05_6": "在於樹上待師子王睡眠覺後，將骨示之。",
    "T24n1450_015:0177a06_0": "時師子王須臾睡寤，遂覺喉中骨去無痛，蹲踞嚬呻。",
    "T24n1450_015:0177a07_1": "鳥見歡喜，從樹飛下以骨示之，報師子云：『阿舅！",
    "T24n1450_015:0177a08_2": "苦痛皆由此骨。』",
    "T24n1450_015:0177a08_3": "師子歡慶報彼鳥云：『外甥！",
    "T24n1450_015:0177a09_4": "我久苦痛今得除差，我欲一生供養承事。",
    "T24n1450_015:0177a10_5": "唯願外甥！",
    "T24n1450_015:0177a10_6": "日日來此。』",
    "T24n1450_015:0177a10_7": "鳥聞此語歡喜而去。",
    "T24n1450_015:0177a11_8": "後師子王正食鹿時，其啄木鳥被鷹所逐，驚怖飢急飛投師子，說被鷹逐飢急怖事，『願舅賜我一餐之食。』",
    "T24n1450_015:0177a13_9": "時師子王以頌答曰：「『我當行殺害，　　惡性亦惡行；　　我牙齒鋒利，　　入我口得出；　　應當自忻慶，　　今復更何索？』",
    "T24n1450_015:0177a17_0": "「鳥聞此說亦以頌答：「『物墮海中失，　　夢得寤時失，　　承事惡人失；　　救濟無恩人，　　此更為大失，　　我從汝何索？』",
    "T24n1450_015:0177a21_0": "「鳥說頌已即便飛去。」",
    "T24n1450_015:0177a21_1": "佛告諸苾芻：「往時啄木鳥王者，即我身是。",
    "T24n1450_015:0177a22_2": "彼無恩師子王者，今提婆達多是。",
    "T24n1450_015:0177a23_3": "先不知恩亦不知報，今亦如是。",
    "T24n1450_015:0177a23_4": "汝等當知！」",
    "T24n1450_015:0177a25_0": "世尊復告諸苾芻曰：「提婆達多復有無恩無報之行。",
    "T24n1450_015:0177a26_1": "汝等諦聽！",
    "T24n1450_015:0177a26_2": "往昔婆羅痆斯城有一貧人，常取柴樵賣以活命。",
    "T24n1450_015:0177a27_3": "其人復於一時，執持繩斧往趣林邊，將欲伐柴。",
    "T24n1450_015:0177a28_4": "即逢非時大暴風雨，七日不息，為避風雨漸次經歷，遂至山邊見一石窟，即欲入中。",
    "T24n1450_015:0177b01_5": "將至窟門，見熊在內驚怖却走。",
    "T24n1450_015:0177b02_6": "熊見驚走便呼彼云：『善男子來！",
    "T24n1450_015:0177b02_7": "汝勿怖我。』",
    "T24n1450_015:0177b03_8": "其人雖復聞彼熊呼，猶懷恐怖，躊躇而立不前不却。",
    "T24n1450_015:0177b04_9": "熊見彼住即抱入窟，不令驚懼，與諸美菓堪食樹根，養經七日至第八日。",
    "T24n1450_015:0177b05_10": "熊自出外看其風雨，見風雨歇，即與美菓發遣令去。",
    "T24n1450_015:0177b07_11": "其人長跪合掌白言：『我蒙供養身命得活，我從今後何以報恩？』",
    "T24n1450_015:0177b08_12": "熊即報曰：『汝但勿向外人噵說我在此住者，即為報恩。』",
    "T24n1450_015:0177b09_13": "其人即便遶熊行道經一匝已，報其熊曰：『我終不敢報餘人知。』",
    "T24n1450_015:0177b11_14": "說此語已便即而去。",
    "T24n1450_015:0177b11_15": "其人行至婆羅痆斯城門，見一獵師欲行遊獵，先共相識。",
    "T24n1450_015:0177b13_0": "獵師問曰：『汝多日不還家中，婦兒眷屬悉皆憂惱言：「為被風雨漂，及虎狼食？」",
    "T24n1450_015:0177b14_1": "將作汝死。",
    "T24n1450_015:0177b15_0": "已度大雨禽獸多死，汝今云何得活？』",
    "T24n1450_015:0177b15_1": "時採薪人說熊收養，廣如上說。",
    "T24n1450_015:0177b16_2": "獵師問曰：『彼熊今在何山何窟？",
    "T24n1450_015:0177b17_3": "願汝視我。』",
    "T24n1450_015:0177b17_4": "時採柴人報獵師曰：『我今縱死亦不能却入山林。』",
    "T24n1450_015:0177b18_5": "獵師報曰多以巧言種種勸化：『我若殺得，與汝多分，我取一分。』",
    "T24n1450_015:0177b20_6": "其人即起貪心，遂便却迴，視彼熊處行至窟邊，遙指熊視。",
    "T24n1450_015:0177b21_7": "是時獵師於其窟門，多積柴薪以火熏之。",
    "T24n1450_015:0177b22_8": "時熊被煙火逼困苦欲死，即說頌曰：「『我此山中住，　　不害於一人；　　食菓及樹根，　　常起慈悲念。",
    "T24n1450_015:0177b26_0": "　　我今命欲盡，　　當復作何計？",
    "T24n1450_015:0177b27_0": "　　自念過去業，　　善惡今得報。』",
    "T24n1450_015:0177b28_0": "「時熊說此頌已即便命終。",
    "T24n1450_015:0177b28_1": "時彼獵師知熊死已，即入窟中取熊剝皮分作三分，語彼樵人：『汝取肉二分，我取一分。』",
    "T24n1450_015:0177c01_2": "時採樵人以手取肉，當取肉時兩手俱落，獵師見以唱言：『奇哉！",
    "T24n1450_015:0177c02_3": "奇哉！』",
    "T24n1450_015:0177c03_4": "獵師己肉亦不將行，便却入城，以希奇事聞奏於王，說向國人。",
    "T24n1450_015:0177c04_5": "王既聞已親自往看，收取熊皮往詣寺中，打鍾集眾，遂將熊皮安僧眾前。",
    "T24n1450_015:0177c06_6": "王禮僧已，為諸僧眾說如上事，寺中上坐證阿羅漢果，以頌報國王曰：「『大王今當知，　　此非實熊身；　　是勝上菩薩，　　當獲無上果。",
    "T24n1450_015:0177c10_0": "　　應三世供養，　　大王須起塔。』",
    "T24n1450_015:0177c11_0": "「時王聞已勅諸大臣，取種種香木，往詣熊窟所焚燒其身，起塔安置種種花香，懸繒幡蓋灑掃供養。",
    "T24n1450_015:0177c13_1": "國王大臣及諸人等共立制約，每一年中同集供養。",
    "T24n1450_015:0177c14_2": "共立制已禮塔而去。",
    "T24n1450_015:0177c14_3": "一切人民若有來禮彼塔及供養者，皆得生天。」",
    "T24n1450_015:0177c15_4": "佛告諸苾芻：「往昔熊者，今我身是。",
    "T24n1450_015:0177c16_5": "昔採樵惡人者，今提婆達多是。",
    "T24n1450_015:0177c17_6": "昔時早已無恩無報，今時亦復無恩無愧。",
    "T24n1450_015:0177c18_7": "汝等當知。」",
    "T24n1450_015:0177c19_0": "爾時世尊復告諸苾芻：「此提婆達多復有無恩無報之行。",
    "T24n1450_015:0177c20_1": "汝等諦聽！",
    "T24n1450_015:0177c20_2": "往昔婆羅痆斯城有一貧人，常取柴樵賣以活命。",
    "T24n1450_015:0177c21_3": "其人後於一時，執持繩斧詣於山林，至一樹邊欲採其樵，遂逢大蟲驚怕却走，上一大樹。",
    "T24n1450_015:0177c23_4": "不覺樹上有熊，見已復怕不敢更上。",
    "T24n1450_015:0177c24_5": "熊見驚怕漸下報言：『汝不須怕！",
    "T24n1450_015:0177c25_6": "但依投我。』",
    "T24n1450_015:0177c25_7": "樵人聞已亦不敢近。",
    "T24n1450_015:0177c25_8": "熊見悲愍自來執抱，於其樹上選安隱處，熊抱而坐。",
    "T24n1450_015:0177c27_9": "是時樹下大蟲報其熊曰：『此是無恩眾生，後殃害汝，何須守護？",
    "T24n1450_015:0177c28_10": "當可擲於樹下，我須食之；若不得食我終不去。』」",
    "T24n1450_015:0178a01_0": "佛告諸苾芻：「世間之法，有歸投者尚自守護，何況菩薩有來歸投而不守護？",
    "T24n1450_015:0178a02_1": "時熊報大蟲曰：『此人投我，終不違信。』",
    "T24n1450_015:0178a03_2": "蟲聞此語，為飢乏故亦不肯去。",
    "T24n1450_015:0178a04_3": "熊報樵人：『我今抱汝疲乏暫睡，少時汝自警覺并守護我。』",
    "T24n1450_015:0178a05_4": "頭枕樵人便起思念：『我暫睡息，當為樵人說十頌法。』",
    "T24n1450_015:0178a06_5": "作此念已熊即便睡。",
    "T24n1450_015:0178a07_6": "蟲見熊睡，報樵人曰：『汝能幾時樹上而住？",
    "T24n1450_015:0178a08_7": "應可擲熊樹下我食即去，免害於汝當得還家。』",
    "T24n1450_015:0178a09_8": "時採樵人聞此語已，即起惡念：『此蟲好語，我於此處能幾時住？』",
    "T24n1450_015:0178a10_9": "作此念已，便即擲熊樹下推落，覺已未至地間即說十字，說已至地。",
    "T24n1450_015:0178a12_10": "蟲既得熊，遂便食噉飽足便去。",
    "T24n1450_015:0178a12_11": "樵人聞熊說十字祕密之法，便即思念：『熊有好法應說視我。』",
    "T24n1450_015:0178a14_12": "遂起貪求即生煩惱，為失法故心迷狂走。",
    "T24n1450_015:0178a15_13": "說十字曰。",
    "T24n1450_015:0178a16_0": "「時樵人親屬既見癲狂，將彼歸家，更無餘語唯說十字。",
    "T24n1450_015:0178a17_1": "其親屬等既見癲狂，即覓醫人及善呪者，種種醫方療不能差。",
    "T24n1450_015:0178a18_2": "時婆羅痆斯城不遠，有林多菓，眾鳥皆集出美妙音。",
    "T24n1450_015:0178a19_3": "時彼林中有一仙人，具五神通，狂人親屬將視仙人，[跍*月]跪禮拜便即白言：『我此眷屬癲狂心亂，不說餘語唯宣十字，我等不解如何治差？』",
    "T24n1450_015:0178a22_4": "仙人報曰：『此人造惡都不知恩，殺大菩薩擲於樹下，而未至地間說於十字，以攝十頌說此十字已墮地而死，被虎所食，時採樵人便即癲狂。』",
    "T24n1450_015:0178a26_5": "時諸眷屬及仙門人皆白仙言：『云何十頌？",
    "T24n1450_015:0178a27_0": "復有何義？』",
    "T24n1450_015:0178a27_1": "是時仙人次第解釋，便說頌曰。」",
    "T24n1450_015:0178a27_2": "爾時世尊告諸苾芻：「汝等當知！",
    "T24n1450_015:0178a28_3": "往昔熊者，今我身是。",
    "T24n1450_015:0178a29_4": "時採樵人不知恩者，今提婆達多是。",
    "T24n1450_015:0178a29_5": "昔不知恩，今亦如是。",
    "T24n1450_015:0178b01_6": "汝等當知。」",
    "T24n1450_015:0178b02_0": "爾時世尊告諸苾芻：「此提婆達多復有無恩無報之行。",
    "T24n1450_015:0178b03_1": "汝等諦聽！",
    "T24n1450_015:0178b03_2": "昔有一城名曰寂靜，其中有王亦名寂靜。",
    "T24n1450_015:0178b04_3": "國土豐饒人民安樂，無諸賊盜不相征伐。",
    "T24n1450_015:0178b05_4": "王性慈悲，愍諸眾生等如一子，心好惠施常樂聽法，無有慳貪，供養沙門婆羅門等及諸貧病，心無厭足。",
    "T24n1450_015:0178b07_5": "王有常法，每日清旦先參父母，後看病人，然治國務。",
    "T24n1450_015:0178b08_6": "時有貧人重病極困，醫人瞻者不肯與藥，皆云定死。",
    "T24n1450_015:0178b10_7": "病人既聞心懷苦惱，悲泣遊行至寂靜城。",
    "T24n1450_015:0178b11_0": "時王春時與諸群臣后妃眷屬欲遊園觀，行詣城門，時彼病人拄杖悲泣，跪拜王前白其王曰：『唯願大王，救我救我如是病苦，令得命全。』",
    "T24n1450_015:0178b14_1": "王既見已起大慈悲，迴駕還宮命大臣曰：『召我國內所有醫人。』",
    "T24n1450_015:0178b15_2": "臣奉王命，遂即召集一切醫人，便將見王。",
    "T24n1450_015:0178b16_3": "王喚病人躬自親看：『汝等醫人必須治差。』",
    "T24n1450_015:0178b17_4": "諸醫見已白大王曰：『觀此人病藥極難得。』",
    "T24n1450_015:0178b18_5": "王便問曰：『何故難得？』",
    "T24n1450_015:0178b18_6": "醫答王言：『要須一生不解嗔人，而取其血煮粥治之，方可除差。",
    "T24n1450_015:0178b20_7": "如若不得其病不除。』",
    "T24n1450_015:0178b20_8": "王既聞已便作是念：『我既不能救一人命，用此王位及身命為？』",
    "T24n1450_015:0178b22_9": "却自觀察，『我一生來無有瞋處。』",
    "T24n1450_015:0178b22_10": "作是念已，命其乳母便即問曰：『我幼小時不有瞋不？』",
    "T24n1450_015:0178b24_0": "乳母答言：『自生抱王我尚無瞋，何況王身！』",
    "T24n1450_015:0178b24_1": "未將為定，更問親母：『兒自生來見有瞋不？』",
    "T24n1450_015:0178b25_2": "母便報曰：『既懷王已我尚無瞋，況王自身！』",
    "T24n1450_015:0178b26_3": "王既聞已歡喜踊躍，作如是念：『今得藥耶？』",
    "T24n1450_015:0178b27_4": "告諸醫人：『於我身上，五處下針刺取其血。』",
    "T24n1450_015:0178b28_5": "諸醫白王：『病人卑下、王是貴勝，我今不敢於王身上而輒下針。』」",
    "T24n1450_015:0178c01_6": "佛告諸苾芻：「一切菩薩善解世間種種事業。",
    "T24n1450_015:0178c02_7": "爾時國王起慈悲心，即自下針五處出血令器皆滿，便付醫人，即令作粥與病人食。",
    "T24n1450_015:0178c04_0": "是時國人見王慈悲善養黎庶，王子臣人后妃婇女一切國人悉皆啼泣，共相謂曰：『王愍一人不惜身命，棄捨我等今無依怙。』",
    "T24n1450_015:0178c06_1": "王既聞已報諸人曰：『汝勿懊惱，此非惡事。』",
    "T24n1450_015:0178c07_2": "爾時大王於其六月日日出血供其病人，是時國王漸加羸瘦身體無力。",
    "T24n1450_015:0178c09_3": "清淨諸天見王事已，作如是念：『此是賢劫菩薩身，若遣衰亡非是好事，我等以天威力方便，毛孔之中皆入甘露。』",
    "T24n1450_015:0178c12_4": "念已即與威力，王當可活、病人得差。",
    "T24n1450_015:0178c12_5": "諸天加威，王得平復，病人又差。",
    "T24n1450_015:0178c13_6": "王便更與病人五大好村。",
    "T24n1450_015:0178c14_7": "時彼病人寂靜城中，與其城內王臣宰貴身為同類，八方傳號。",
    "T24n1450_015:0178c15_8": "經於六月與病人血食乃得差，及以更賞五大好村。",
    "T24n1450_015:0178c16_9": "八方既聞此號皆悉怪念，來至彼城問彼病人曰：『實國王經六月中出血供養汝不？』",
    "T24n1450_015:0178c18_10": "彼病惡人即作無恩無報告諸人曰：『此之國王於我何益？",
    "T24n1450_015:0178c19_11": "身有惡血應合棄却，或以施人此有何怪？』",
    "T24n1450_015:0178c20_12": "然彼惡人出此語已，即於地中火出，燒此人家一切皆盡，彼之病人却得瘦病。」",
    "T24n1450_015:0178c22_13": "佛告諸苾芻：「彼國王者，今我身是。",
    "T24n1450_015:0178c23_14": "彼時病人無恩無報，今提婆達多是。」",
    "T24n1450_015:0178c24_15": "佛告諸苾芻：「此提婆達多復有無恩無報之行。",
    "T24n1450_015:0178c25_16": "汝等諦聽！",
    "T24n1450_015:0178c25_17": "往昔過去婆羅痆斯城，有一國王廣如前說，乃至王妃生一王子，顏貌端嚴，其色赤白頭面圓滿，猶如傘蓋。",
    "T24n1450_015:0178c27_18": "手臂垂下猶如象鼻，兩眉相連額廣鼻直，一切肢節悉皆圓足。",
    "T24n1450_015:0178c29_19": "彼生之時諸吉祥事悉皆現前，生已經於二十一日，一切眷屬皆來集會作諸喜樂。",
    "T24n1450_015:0179a02_20": "是時諸臣相共白言：『王子生時百千吉祥皆悉現前，因此立名號為善行。』",
    "T24n1450_015:0179a03_21": "廣說如上，乃至漸長。",
    "T24n1450_015:0179a04_22": "時彼善行性大慈悲，於諸有情生怜愍心，常樂布施，濟給沙門、婆羅門及諸貧窮遠行人等。",
    "T24n1450_015:0179a06_23": "爾時父王語善行言：『自今已後，不應如是恒行布施，我國庫藏不可供足。』",
    "T24n1450_015:0179a08_0": "是時王妃又生一子，彼子生時百千災厄不吉祥事，皆悉現前，乃至立號名為惡行。",
    "T24n1450_015:0179a09_1": "至彼長大。」",
    "T24n1450_015:0179a10_2": "佛告諸苾芻：「世間常法：行布施者，眾人喜愛名稱普聞。",
    "T24n1450_015:0179a11_3": "有異國王，聞其善行好行惠施，遂欲嫁女為善行妻，多與珍寶車乘僮僕作書遣使。",
    "T24n1450_015:0179a13_4": "詣婆羅痆斯國報其王知，王聞歡喜許共為婚。",
    "T24n1450_015:0179a14_5": "是時善行前白父王：『不欲費損父王庫藏，我今入海自求珍寶，得已娶妻。』",
    "T24n1450_015:0179a15_6": "王即聽許。",
    "T24n1450_015:0179a16_7": "善行見許，歡喜裝束辦糧欲去。",
    "T24n1450_015:0179a16_8": "惡行見已即作是念：『今此我兄，自他國人皆悉愛敬，入海採寶忽若得來，父王大臣一切國人倍生敬重，我父必當策為國主，我無國分。",
    "T24n1450_015:0179a20_0": "我今宜可設一方便隨彼入海伺求殺之，我身得迴。",
    "T24n1450_015:0179a21_1": "樂與不樂，父必策我以為太子。』",
    "T24n1450_015:0179a21_2": "作此念已，亦詣父所白父王曰：『我欲隨兄入海求寶。』",
    "T24n1450_015:0179a23_3": "王聞許之，惡行歡喜亦作裝束。",
    "T24n1450_015:0179a23_4": "是時善行，於其城內擊鼓搖鈴，遍告眾人：『我欲入海，有能去者，應辦糧食裝束隨行，我為商主，水陸阻難我皆能護，我皆能護使無怖畏，亦不輸稅。』",
    "T24n1450_015:0179a27_5": "作是語已，有五百人至太子所白太子言：『我等請隨太子。』",
    "T24n1450_015:0179a28_6": "于時取吉勝日，即便同去。",
    "T24n1450_015:0179a29_7": "廣說如前，乃至入海即告弟曰：『此舶海中忽逢難破，汝應捉我，不須恐怖。』",
    "T24n1450_015:0179b01_8": "惡行報云：『如兄所教。』",
    "T24n1450_015:0179b02_9": "舶遇好風遂至寶所。",
    "T24n1450_015:0179b02_10": "是時舶師告於太子及眾人曰：『汝等昔聞有珍寶渚，今此處是。",
    "T24n1450_015:0179b04_11": "有種種寶，隨其採取。』",
    "T24n1450_015:0179b04_12": "眾人聞已歡喜踊躍，即便下舡取種種寶，猶如麻麥滿其船中。",
    "T24n1450_015:0179b06_13": "善行太子取如意珠，繫其腰下迴船而還。",
    "T24n1450_015:0179b07_0": "欲至此岸，逢摩竭魚打破其船。",
    "T24n1450_015:0179b07_1": "是時惡行即捉其兄，船人珍寶皆悉漂失。",
    "T24n1450_015:0179b08_2": "唯有惡行，以兄威力得至此岸。",
    "T24n1450_015:0179b09_3": "善行用力既出海已疲極而睡，惡行守兄，遂見其兄腰下寶珠。",
    "T24n1450_015:0179b10_4": "即作是念：『兄得好珠我失所獲，我今應可刺兄目瞎，持珠獨還。』",
    "T24n1450_015:0179b12_5": "作是念已先盜取寶，便以棘針刺兄目瞎，棄之而去。",
    "T24n1450_015:0179b13_6": "善行無眼不知歸路，後牧牛人見已問云：『從何而來？』",
    "T24n1450_015:0179b14_7": "是時盲人具如上說。",
    "T24n1450_015:0179b15_8": "牧牛人知即起慈心，將歸家中。",
    "T24n1450_015:0179b15_9": "善行本性極善彈琴，在彼家內時為彈琴。",
    "T24n1450_015:0179b16_10": "牧牛人妻心生愛念，即起染欲語盲人云：『共我行私。』",
    "T24n1450_015:0179b17_11": "盲人聞已兩手掩耳白云：『勿出此語，我不欲聞。",
    "T24n1450_015:0179b18_12": "汝是我妹，何出此言？』」",
    "T24n1450_015:0179b19_13": "佛告諸苾芻：「世間常法：一切有情心貪欲色，若不相隨各生瞋恚。",
    "T24n1450_015:0179b20_14": "時彼婦人見不遂意，即生瞋恨起心謗染，告其夫云：『彼無目人欲婬穢我，如何家內養此惡人？』」",
    "T24n1450_015:0179b23_0": "佛復告諸苾芻：「世間常法：一切有情於所愛妻，被人侵污心生瞋惱，此一切怨此怨為重。",
    "T24n1450_015:0179b25_0": "由此因緣其牧牛人聞妻語已，於無目人起重瞋恨，復作是念：『此人重罪，今見無目，即是受報，不須殺害，但驅令出。』",
    "T24n1450_015:0179b27_1": "作此念已即便馳出。",
    "T24n1450_015:0179b28_2": "其無目人抱琴而去，巡歷城邑乞求活命。",
    "T24n1450_015:0179b29_0": "後時父王既崩之後，其弟惡行即紹王位，無目之人漸次乞求，至妻國城。",
    "T24n1450_015:0179c01_1": "其妻年長，諸國王子皆從競索，女之父王告其女曰：『先嫁汝時，善行王子入海船沒而死。",
    "T24n1450_015:0179c03_2": "今有王子等競來索汝，如不嫁汝，恐諸王子心懷瞋恨。",
    "T24n1450_015:0179c04_3": "是故我今共汝平章，汝心若為？』",
    "T24n1450_015:0179c05_4": "女白王曰：『唯願父王，勅國內人，嚴淨城邑集諸國人，女自簡選。』",
    "T24n1450_015:0179c07_5": "父王允女所請，遂勅境內及諸外國：『我有一女今欲出嫁，集諸國人自簡駙馬。』",
    "T24n1450_015:0179c08_6": "遂即嚴飾城隍如歡喜園，即令擊鼓宣告：『現在城中所有人眾，及四遠來者，王女求夫隨情選擇，君等隨力莊飾，皆來集會。』",
    "T24n1450_015:0179c11_7": "至明清旦嚴飾王女，與諸婇女相隨而出，如歡喜園中吉祥天女處妙花林，遂於城中百千萬數大眾之中，次第巡行自求夫主。",
    "T24n1450_015:0179c14_8": "其時善行立在一邊彈琴而住，有情業力因緣會合，共相遭遇。",
    "T24n1450_015:0179c15_9": "聞彼琴聲心生戀慕，即以花鬘遙擲其上，告言：『此人是我夫主。』",
    "T24n1450_015:0179c17_10": "時諸大眾各生憂惱，共出嫌言：『今此眾內有多豪族，諸方貴勝王子大臣年華可愛，及此城內美妙男子，如何棄此而取盲人以為夫主？』",
    "T24n1450_015:0179c20_11": "時王近臣見此事已，心懷憂惱，便入白王：『王隨女情求得夫主。』",
    "T24n1450_015:0179c21_12": "王問：『如何？』",
    "T24n1450_015:0179c22_13": "答言：『眼瞎。』",
    "T24n1450_015:0179c22_14": "王聞愁惱，喚女來問：『少女何意？",
    "T24n1450_015:0179c23_15": "今此城中多有賢人貴勝宰輔大臣及四遠來男子非一，何因不愛而取盲人？』",
    "T24n1450_015:0179c24_16": "女答父云：『我愛於此。』",
    "T24n1450_015:0179c25_17": "王曰：『若爾，宜應就彼。",
    "T24n1450_015:0179c25_18": "何故住斯？』",
    "T24n1450_015:0179c26_19": "女即詣彼告言：『仁是我夫。』",
    "T24n1450_015:0179c26_20": "答曰：『汝為非理，作此思惟，共餘男子而為交耶？』",
    "T24n1450_015:0179c27_21": "女曰：『仁者，我無此心作如是事。』",
    "T24n1450_015:0179c28_22": "問曰：『如何得知？』",
    "T24n1450_015:0179c28_23": "女即懇誠發實信語：『仁今證實我心如念：「善行王子及於仁處，情生樂欲無異心者，願仁一目平復如故。」』",
    "T24n1450_015:0180a02_24": "而此少女發實語時，盲人一目便即開明，告曰：『賢女！",
    "T24n1450_015:0180a03_25": "我是善行，被弟惡行而於我處為無利事。』",
    "T24n1450_015:0180a04_26": "女曰：『何以得知仁是善行？』",
    "T24n1450_015:0180a04_27": "即發實語作如是言：『我被惡行刺我眼時，我心於彼而無少恨。",
    "T24n1450_015:0180a06_28": "斯言若實，我之一目平復如故。』",
    "T24n1450_015:0180a06_29": "說實語時雙眼明照。",
    "T24n1450_015:0180a07_30": "是時王女即將善行詣父王處，白言：『此是我夫。』",
    "T24n1450_015:0180a08_31": "王乃不信，女便向王具說前事。",
    "T24n1450_015:0180a09_32": "王甚奇怪，即令大禮共成婚媾已，多嚴兵馬，令其善行還到本城，驅彼惡行，冊立善行紹繼父位。",
    "T24n1450_015:0180a11_33": "汝等苾芻，於汝意云何。",
    "T24n1450_015:0180a11_34": "善行王子豈異人乎？",
    "T24n1450_015:0180a12_35": "即我身是。",
    "T24n1450_015:0180a12_36": "其惡行者，今提婆達多是。",
    "T24n1450_015:0180a13_37": "非但今時無有報恩，往昔之時亦復如是。」",
    "T24n1450_015:0180a15_0": "根本說一切有部毘奈耶破僧事卷第十五"
}