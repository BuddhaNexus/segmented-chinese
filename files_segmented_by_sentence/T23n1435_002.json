{
    "T23n1435_002:0007b17_0": "十誦律卷第二(初誦之二)",
    "T23n1435_002:0007b19_0": "後秦北印度三藏弗若多羅譯",
    "T23n1435_002:0007b20_0": "明四波羅夷法之二",
    "T23n1435_002:0007b21_0": "佛在跋耆國跋求摩河上，是時佛語諸比丘：「修習不淨觀得大果大利。」",
    "T23n1435_002:0007b22_1": "諸比丘作是念：「世尊教我等修習不淨觀得大果大利，我等當勤修習。」",
    "T23n1435_002:0007b24_2": "諸比丘作是念已，勤修習不淨觀，深懷厭惡慚愧是身，譬如年少自喜嚴飾、洗浴身體、剪爪治鬚髮、著好衣服、以香塗身，若以死蛇、若以死狗、或以死人臭爛青瘀、鳥獸所食膿血蟲出以繫其頸，厭惡臭屍深懷慚愧。",
    "T23n1435_002:0007b29_0": "是諸比丘深修不淨觀故，慚愧厭惡亦復如是。",
    "T23n1435_002:0007c01_1": "爾時或有比丘發心欲死、歎死、求刀自殺、或服毒藥、或有自繫、或投高崖、或有比丘轉相害命。",
    "T23n1435_002:0007c03_2": "有一比丘勤修不淨觀，深得厭惡慚愧臭身，便往鹿杖梵志所讚言：「善人！",
    "T23n1435_002:0007c04_3": "汝能殺我，與汝衣鉢。」",
    "T23n1435_002:0007c05_4": "時彼梵志即以利刀而斷其命。",
    "T23n1435_002:0007c06_5": "有血污刀，持至跋求摩河上洗之。",
    "T23n1435_002:0007c06_6": "有魔天神從水中出，住水上讚梵志言：「善人！",
    "T23n1435_002:0007c07_7": "汝得大福德，是沙門釋子未度者度、未脫者脫，兼得衣鉢。」",
    "T23n1435_002:0007c09_8": "時彼梵志生惡邪見自謂：「審爾。」",
    "T23n1435_002:0007c09_9": "便挾刀去，從房至房、從經行處至經行處，唱言：「誰未度者，我當度之。",
    "T23n1435_002:0007c11_10": "誰未脫者，我當脫之。」",
    "T23n1435_002:0007c11_11": "時諸比丘勤修不淨觀故厭惡臭身，從住處出至梵志所讚言：「善人！",
    "T23n1435_002:0007c13_12": "可斷我命。」",
    "T23n1435_002:0007c13_13": "時彼梵志尋斷其命，如是二三乃至六十，以是因緣僧遂減少。",
    "T23n1435_002:0007c15_14": "月十五日說戒時至眾僧減少，佛知故問阿難言：「今說戒日眾僧都集，何故減少？」",
    "T23n1435_002:0007c16_15": "阿難白言：「世尊一時教諸比丘深修習不淨觀得大果大利，是諸比丘即勤修不淨觀，厭惡臭身，譬如年少自喜嚴飾、洗浴身體剪爪、治鬚髮、著好衣服、以香塗身，若以死蛇、若以死狗、或以死人臭爛青瘀、鳥獸所食、膿血蟲出以繫其頸，是人厭惡深懷慚愧。",
    "T23n1435_002:0007c22_16": "是諸比丘修不淨觀，厭惡慚愧亦復如是。",
    "T23n1435_002:0007c23_17": "爾時或有發心欲死、歎死、求刀自殺、或服毒藥、或有自繫、或投高崖、或有比丘轉相害命。",
    "T23n1435_002:0007c25_18": "有一比丘，勤修不淨觀故，深得厭惡慚愧臭身，便往鹿杖梵志所讚言：『善人！",
    "T23n1435_002:0007c27_19": "汝能殺我，與汝衣鉢。』",
    "T23n1435_002:0007c27_20": "時彼梵志尋以利刀斷是比丘命。",
    "T23n1435_002:0007c28_21": "有血污刀，持至跋求摩河上洗之。",
    "T23n1435_002:0007c29_22": "有魔天神從水中出，住水上讚梵志言：『汝得大福德！",
    "T23n1435_002:0008a01_23": "是持戒沙門釋子未度者度、未脫者脫，兼得衣鉢。』",
    "T23n1435_002:0008a02_24": "時彼梵志即生惡邪見自謂：『審爾。』",
    "T23n1435_002:0008a03_25": "便挾刀去從房至房、從經行處至經行處，即大唱言：『誰未度者？",
    "T23n1435_002:0008a04_26": "我當度之。",
    "T23n1435_002:0008a05_27": "誰未脫者？",
    "T23n1435_002:0008a05_28": "我當脫之。』",
    "T23n1435_002:0008a05_29": "時諸比丘勤修不淨觀故，深得厭惡慚愧臭身，從住處出至梵志所讚言：『善人！",
    "T23n1435_002:0008a07_30": "可斷我命。』",
    "T23n1435_002:0008a07_31": "時彼梵志尋斷其命，如是二、三乃至六十，故僧減少。",
    "T23n1435_002:0008a08_32": "唯願世尊為諸比丘說餘善道，安樂住法無有厭惡，諸惡法生即能除滅。」",
    "T23n1435_002:0008a10_33": "佛語阿難：「更有善道，安樂行法無有厭惡，諸惡法生即能除滅。」",
    "T23n1435_002:0008a11_34": "「世尊！",
    "T23n1435_002:0008a12_35": "云何善道，安樂住法無有厭惡，諸惡法生即能滅除？」",
    "T23n1435_002:0008a13_36": "佛告阿難：「有阿那般那念，名為善道，安樂住法。",
    "T23n1435_002:0008a14_37": "所以者何？",
    "T23n1435_002:0008a14_38": "諸惡法生即能除滅，無厭惡故。」",
    "T23n1435_002:0008a15_39": "「世尊！",
    "T23n1435_002:0008a15_40": "云何修習阿那般那念，名為善道，安樂住法，諸惡法生即能除滅，無有厭惡？」",
    "T23n1435_002:0008a17_41": "佛語阿難：「若有比丘隨其所依城邑聚落止住，晨朝時到著衣持鉢，攝身諸根繫念一心入村乞食。",
    "T23n1435_002:0008a19_42": "食已若在空處、若在樹下、若在空舍，敷尼師壇正坐端身繫念在前，除世貪嫉，於他財物遠離貪著，如是行者則能捨離瞋恚、睡眠、調戲、疑悔，是諸陰蓋能煩惱心、使慧力羸、不至涅槃，是故當除。",
    "T23n1435_002:0008a23_43": "若息入時當一心知入，若息出時當一心知出，若長、若短、若息入遍身，當一心知從一切身入，若息出遍身，當一心知從一切身出。",
    "T23n1435_002:0008a26_44": "除身行時，當一其心念出入息。",
    "T23n1435_002:0008a27_45": "受喜時、受樂時、受心行時、除心行時，當一其心念出入息。",
    "T23n1435_002:0008a28_46": "覺心時、令心喜時、令心攝時、令心解脫時，當一其心念出入息。",
    "T23n1435_002:0008b01_47": "觀無常、觀變壞、觀離欲、觀滅盡、觀捨離，當一其心念出入息。",
    "T23n1435_002:0008b02_48": "阿難！",
    "T23n1435_002:0008b02_49": "是名善道安樂行法，諸惡法生即能除滅，無有厭惡。」",
    "T23n1435_002:0008b03_50": "爾時佛語諸比丘：「當勤修習阿那般那念得大果大利。」",
    "T23n1435_002:0008b04_51": "時諸比丘各作是念：「世尊為我等讚歎修習阿那般那念得大果大利，我等當勤修習。」",
    "T23n1435_002:0008b06_52": "作是念已，即勤修習阿那般那念，便得無量種種知見作證。",
    "T23n1435_002:0008b08_53": "佛知多有比丘得漏盡道成阿羅漢，以是因緣集比丘僧種種呵責：「云何名比丘，求刀自殺、歎死、教死？」",
    "T23n1435_002:0008b10_54": "種種呵已語諸比丘：「以十利故與諸比丘結戒。",
    "T23n1435_002:0008b11_55": "從今是戒應如是說：若比丘，若人、若人類，故自奪命、若持刀與、教死、歎死，作如是言：『人用惡活為？",
    "T23n1435_002:0008b13_56": "寧死勝生。』",
    "T23n1435_002:0008b14_57": "隨彼心樂死，種種因緣教死、歎死，死者，是比丘波羅夷不應共住。」",
    "T23n1435_002:0008b15_58": "奪命者，自奪、若教他奪。",
    "T23n1435_002:0008b16_59": "是中云何犯罪？",
    "T23n1435_002:0008b16_60": "比丘有三種奪人命，波羅夷：一者自，二者教，三者遣使。",
    "T23n1435_002:0008b17_61": "自者，自身作、自身奪他命。",
    "T23n1435_002:0008b18_62": "教者，教語他言：「捉是人，繫縛奪命。」",
    "T23n1435_002:0008b19_63": "遣使者，語他人言：「汝識某甲不？",
    "T23n1435_002:0008b19_64": "汝捉是人，繫縛奪命。」",
    "T23n1435_002:0008b20_65": "是使隨語奪彼命時，比丘得波羅夷。",
    "T23n1435_002:0008b21_66": "復有三種奪人命：一者用內色，二者用非內色，三者用內非內色。",
    "T23n1435_002:0008b22_67": "內色者，比丘用手打他，若足、若頭、若餘身分，作如是念：「令彼因死。」",
    "T23n1435_002:0008b24_68": "彼因死者，是比丘波羅夷。",
    "T23n1435_002:0008b24_69": "若不即死，後因是死，亦波羅夷。",
    "T23n1435_002:0008b25_70": "若不即死，後不因死，得偷蘭遮。",
    "T23n1435_002:0008b26_71": "用不內色者，若比丘以木、瓦、石、刀槊、弓箭，若木段、白鑞段、鉛錫段遙擲彼人，作如是念：「令彼因死。」",
    "T23n1435_002:0008b28_72": "彼因死者，波羅夷。",
    "T23n1435_002:0008b29_0": "若不即死，後因是死，亦波羅夷。",
    "T23n1435_002:0008b29_1": "若不即死，後不因死，偷蘭遮。",
    "T23n1435_002:0008c01_2": "用內非內色者，若比丘以手捉木、瓦、石、刀槊、弓箭。",
    "T23n1435_002:0008c02_3": "若木段、白鑞段、鉛錫段打他，作如是念：「令彼因死。」",
    "T23n1435_002:0008c03_4": "彼因死者，波羅夷。",
    "T23n1435_002:0008c04_5": "若不即死，後因是死，亦波羅夷。",
    "T23n1435_002:0008c04_6": "若不即死，後不因死，偷蘭遮。",
    "T23n1435_002:0008c05_7": "復有比丘，不以內色、不以非內色、亦不以內非內色，為殺人故合諸毒藥，若著眼中、耳中、鼻中、口中；若著男女根中、身上、若著瘡中、若著餅肉中、羹飯粥中、若被褥中、大車、小車、臥具、輦輿、步挽車中，作如是念：「令彼因死。」",
    "T23n1435_002:0008c10_8": "彼因死者，波羅夷。",
    "T23n1435_002:0008c10_9": "若不即死，後因是死，亦波羅夷。",
    "T23n1435_002:0008c11_10": "若不即死，後不因是死，偷蘭遮。",
    "T23n1435_002:0008c12_11": "復有比丘，不以內色、不以非內色、亦不以內非內色、亦不以毒藥，為殺人故，作憂多殺、頭多殺、作弶、作羂、作撥、作毘陀羅殺、半毘陀羅殺、斷命殺、墮胎殺、按腹殺、推著火中、推著水中、推著坑中，若遣令去就道中死，乃至胎中初受二根、身根、命根，於中起方便殺。",
    "T23n1435_002:0008c18_12": "憂多者，有比丘知是人從此道來，於中先作無煙火坑，以沙土覆上。",
    "T23n1435_002:0008c20_13": "若心念若口說：「以是人從此道來故，我作是坑。」",
    "T23n1435_002:0008c21_14": "是名成憂多。",
    "T23n1435_002:0008c21_15": "若是人因是死者，比丘得波羅夷。",
    "T23n1435_002:0008c22_16": "若不即死，後因是死，亦波羅夷。",
    "T23n1435_002:0008c22_17": "若不即死，後不因死，偷蘭遮。",
    "T23n1435_002:0008c23_18": "若比丘為人作坑，人死者，波羅夷。",
    "T23n1435_002:0008c24_19": "非人死者，偷蘭遮。",
    "T23n1435_002:0008c24_20": "畜生死者亦偷蘭遮。",
    "T23n1435_002:0008c25_21": "若為非人作坑，非人死者，偷蘭遮。",
    "T23n1435_002:0008c26_0": "人死者，突吉羅。",
    "T23n1435_002:0008c26_1": "畜生墮死，亦突吉羅。",
    "T23n1435_002:0008c26_2": "若比丘為畜生作坑，畜生墮死，波夜提。",
    "T23n1435_002:0008c27_3": "若人墮死，突吉羅。",
    "T23n1435_002:0008c28_4": "非人墮死，亦突吉羅。",
    "T23n1435_002:0008c28_5": "若比丘不定為一事作，諸有來者皆令墮死。",
    "T23n1435_002:0008c29_6": "人死者，波羅夷。",
    "T23n1435_002:0009a01_7": "非人死者，偷蘭遮。",
    "T23n1435_002:0009a01_8": "畜生死者，波夜提。",
    "T23n1435_002:0009a01_9": "都無死者，偷蘭遮突吉羅。",
    "T23n1435_002:0009a02_10": "是名憂多。",
    "T23n1435_002:0009a02_11": "頭多者有二種：一者地，二者木。",
    "T23n1435_002:0009a03_12": "地頭多者，若比丘作坑，埋人脚踝、若埋膝、若腰、若臍、若腋至頸，如是埋已，令象蹴蹋、令馬駱駝牛驢蹴蹋、若令毒蛇蜈蚣往嚙，作如是念：「令彼因死。」",
    "T23n1435_002:0009a06_13": "彼因死者，比丘得波羅夷。",
    "T23n1435_002:0009a07_14": "若不即死，後因是死，亦波羅夷。",
    "T23n1435_002:0009a08_15": "若不即死，後不因是死，偷蘭遮。",
    "T23n1435_002:0009a08_16": "是名地頭多。",
    "T23n1435_002:0009a09_17": "木頭多者，有比丘穿木作孔，若桁人脚杻手枷頸，如是繫已，令象馬、駱駝、牛驢蹴蹋，若令毒蛇蜈蚣往嚙，作如是念：「令彼因死。」",
    "T23n1435_002:0009a12_18": "彼因死者，波羅夷。",
    "T23n1435_002:0009a12_19": "若不即死，後因是死，亦波羅夷。",
    "T23n1435_002:0009a13_20": "若不即死，後不因死，偷蘭遮。",
    "T23n1435_002:0009a13_21": "是名木頭多。",
    "T23n1435_002:0009a14_22": "弶者，有比丘知是人從此道來，於中依樹、依柱、依石、依壁、若依木段、白臘段、鉛錫段，是中施弶，若心念、若口說：「為是人從此道來故作弶。」",
    "T23n1435_002:0009a17_23": "令彼因死者，比丘得波羅夷。",
    "T23n1435_002:0009a17_24": "若不即死，後因是死，亦波羅夷。",
    "T23n1435_002:0009a18_25": "若不即死，後不因死，偷蘭遮。",
    "T23n1435_002:0009a19_26": "若為人作弶，人死者，波羅夷。",
    "T23n1435_002:0009a19_27": "非人及畜生死者，偷蘭遮。",
    "T23n1435_002:0009a20_28": "若為非人作弶，非人死者，偷蘭遮。",
    "T23n1435_002:0009a21_29": "人及畜生死者，突吉羅。",
    "T23n1435_002:0009a21_30": "若為畜生作弶，畜生死者，波逸提。",
    "T23n1435_002:0009a22_31": "人及非人死者，突吉羅。",
    "T23n1435_002:0009a23_32": "若不定為一事作，諸有來者皆令墮死，若人死者，波羅夷。",
    "T23n1435_002:0009a24_33": "非人死者，偷蘭遮。",
    "T23n1435_002:0009a24_34": "畜生死者，波夜提。",
    "T23n1435_002:0009a25_35": "都不死者，偷蘭遮突吉羅，是名為弶。",
    "T23n1435_002:0009a26_36": "羂者，有比丘知是人從此道來，若依樹、依柱、依石、依撅、依壁、依木段、白鑞段、鉛錫段，是中施羂，若心念若口說：「為是人從此道來故作羂。」",
    "T23n1435_002:0009a29_37": "是羂事成，彼因死者，比丘得波羅夷。",
    "T23n1435_002:0009b01_0": "若不即死，後因是死，亦波羅夷。",
    "T23n1435_002:0009b01_1": "若不即死，後不因死，偷蘭遮。",
    "T23n1435_002:0009b02_2": "若比丘為人故作羂，人死者，波羅夷。",
    "T23n1435_002:0009b03_3": "非人死者，偷蘭遮。",
    "T23n1435_002:0009b03_4": "畜生死者亦偷蘭遮。",
    "T23n1435_002:0009b04_5": "為非人作羂，非人死者，偷蘭遮。",
    "T23n1435_002:0009b04_6": "人及畜生死者，突吉羅。",
    "T23n1435_002:0009b05_7": "為畜生作羂，畜生墮死，波夜提。",
    "T23n1435_002:0009b06_8": "人及非人死者，突吉羅。",
    "T23n1435_002:0009b06_9": "若比丘不定為一事作羂，諸有來者皆令墮死者，若人死者，波羅夷。",
    "T23n1435_002:0009b08_10": "非人死者，偷蘭遮。",
    "T23n1435_002:0009b08_11": "畜生死者，波夜提。",
    "T23n1435_002:0009b08_12": "都無死者，偷蘭遮突吉羅。",
    "T23n1435_002:0009b09_13": "是名為羂殺。",
    "T23n1435_002:0009b09_14": "撥者，若比丘知是人從此道來，若依樹、依柱、依橛、依石、依壁、依木段、白鑞段、鉛錫段，是中施機撥。",
    "T23n1435_002:0009b12_15": "若心念若口說：「為是人從此道來故作撥。」",
    "T23n1435_002:0009b13_0": "是撥事成，彼因死者，比丘得波羅夷。",
    "T23n1435_002:0009b13_1": "若不即死，後因是死，亦波羅夷。",
    "T23n1435_002:0009b14_2": "若不即死，後不因死，偷蘭遮。",
    "T23n1435_002:0009b15_3": "若比丘為人故作撥，人死者，波羅夷。",
    "T23n1435_002:0009b16_0": "非人及畜生死者皆偷蘭遮。",
    "T23n1435_002:0009b16_1": "為非人作撥，非人死者，偷蘭遮。",
    "T23n1435_002:0009b17_2": "人及畜生死者，突吉羅。",
    "T23n1435_002:0009b17_3": "為畜生作撥，畜生死者，波夜提。",
    "T23n1435_002:0009b18_4": "人及非人死者，突吉羅。",
    "T23n1435_002:0009b19_5": "若比丘不定為一事作撥，諸有來者皆令墮死，若人死者，波羅夷。",
    "T23n1435_002:0009b20_6": "非人死者，偷蘭遮。",
    "T23n1435_002:0009b21_0": "畜生死者，波夜提。",
    "T23n1435_002:0009b21_1": "都無死者，偷蘭遮突吉羅。",
    "T23n1435_002:0009b22_0": "是名為撥。",
    "T23n1435_002:0009b22_1": "毘陀羅者，有比丘以二十九日，求全身死人召鬼呪尸令起，水洗著衣著刀手中。",
    "T23n1435_002:0009b24_2": "若心念若口說：「我為某故作毘陀羅。」",
    "T23n1435_002:0009b24_3": "即讀呪術，是名毘陀羅成。",
    "T23n1435_002:0009b25_4": "若所欲殺人，或入禪定、或入滅盡定、或入慈心三昧，若有大力呪師護念救解，若有大力天神守護，則不能害。",
    "T23n1435_002:0009b28_5": "是作呪比丘，先辦一羊、若得芭蕉樹，若不得殺前人者，當殺是羊、若殺是樹，如是作者善；若不爾者還殺。",
    "T23n1435_002:0009c01_6": "是比丘是名毘陀羅。",
    "T23n1435_002:0009c01_7": "半毘陀羅者，有比丘二十九日作鐵車，作鐵車已作鐵人，作鐵人已召鬼，呪鐵人令起，水洗著衣繫刀著鐵人手中。",
    "T23n1435_002:0009c04_8": "若心念若口說：「我為某故作是半毘陀羅。」",
    "T23n1435_002:0009c05_9": "讀是呪術，是名半毘陀羅成。",
    "T23n1435_002:0009c06_10": "若所欲殺人，入禪定、入滅盡定、入慈心三昧，若有大力呪師護念救解，若有大力天神守護，則不能害。",
    "T23n1435_002:0009c08_11": "是作呪比丘先辦一羊、若得芭蕉樹，若不得殺前人者，當殺是羊、若殺是樹，如是作者善；若不爾者還殺。",
    "T23n1435_002:0009c11_0": "是比丘是名半毘陀羅。",
    "T23n1435_002:0009c11_1": "斷命者，若比丘以其二十九日，牛屎塗地酒食著中，然火已尋著水中。",
    "T23n1435_002:0009c13_2": "心念、口說讀呪術言：「如火水中滅，某甲人命亦如是滅。」",
    "T23n1435_002:0009c14_3": "若火滅時彼命隨滅。",
    "T23n1435_002:0009c15_0": "又如比丘二十九日，牛屎塗地酒食著中，畫作所欲殺人形像，作是像已尋還撥滅，心念口說讀呪術言：「如是像滅，彼命亦滅。」",
    "T23n1435_002:0009c17_1": "若像滅時彼命隨滅。",
    "T23n1435_002:0009c18_2": "有如比丘二十九日，牛屎塗地酒食著中，以針刺衣角頭尋還拔出，心念口說讀呪術言：「如是針出，彼命隨出。」",
    "T23n1435_002:0009c20_3": "是針出時彼命隨出。",
    "T23n1435_002:0009c21_4": "是名斷命。",
    "T23n1435_002:0009c21_5": "墮胎者，有比丘與有胎女人吐下藥、灌鼻藥、灌大小便處藥、若針血脈、若出眼淚、若消血藥，作是念：「以是因緣令女人死。」",
    "T23n1435_002:0009c24_6": "死者，波羅夷。",
    "T23n1435_002:0009c24_7": "若不即死，後因是死，亦波羅夷。",
    "T23n1435_002:0009c25_8": "若不即死，後不因是死，偷蘭遮。",
    "T23n1435_002:0009c26_9": "若是比丘為殺彼母故令墮胎，若母死者，波羅夷。",
    "T23n1435_002:0009c27_10": "若胎死者，偷蘭遮。",
    "T23n1435_002:0009c27_11": "若俱死者，波羅夷。",
    "T23n1435_002:0009c28_12": "俱不死者，偷蘭遮。",
    "T23n1435_002:0009c28_13": "若比丘為殺胎故作墮胎法，若胎死者，波羅夷。",
    "T23n1435_002:0009c29_14": "母死者，偷蘭遮。",
    "T23n1435_002:0009c29_15": "俱死者，波羅夷。",
    "T23n1435_002:0010a01_16": "俱不死者，偷蘭遮。",
    "T23n1435_002:0010a01_17": "是名墮胎。",
    "T23n1435_002:0010a01_18": "按腹者，有比丘使懷妊女人重作、或擔重物、教使在車前走、若令上峻岸，作是念：「以此因緣令女人死。」",
    "T23n1435_002:0010a04_19": "死者，波羅夷。",
    "T23n1435_002:0010a04_20": "若不即死，後因是死，亦波羅夷。",
    "T23n1435_002:0010a05_21": "若不即死，後不因是死，偷蘭遮。",
    "T23n1435_002:0010a05_22": "若比丘為母故按腹，母死者，波羅夷。",
    "T23n1435_002:0010a06_23": "胎死者，偷蘭遮。",
    "T23n1435_002:0010a07_24": "俱死者，波羅夷。",
    "T23n1435_002:0010a07_25": "俱不死者，偷蘭遮。",
    "T23n1435_002:0010a07_26": "若為胎故按腹，胎死者，波羅夷。",
    "T23n1435_002:0010a08_27": "母死者，偷蘭遮。",
    "T23n1435_002:0010a09_0": "俱死者，波羅夷。",
    "T23n1435_002:0010a09_1": "俱不死者，偷蘭遮。",
    "T23n1435_002:0010a09_2": "是名按腹。",
    "T23n1435_002:0010a10_0": "推墮火中者，推木火中、草火中、牛屎火中、麩糠火中，作如是心念：「令彼因是死。」",
    "T23n1435_002:0010a11_1": "彼因是死者，波羅夷。",
    "T23n1435_002:0010a12_2": "若不即死，後因是死者，波羅夷。",
    "T23n1435_002:0010a13_3": "若不即死，後不因死，偷蘭遮。",
    "T23n1435_002:0010a13_4": "是名墮火。",
    "T23n1435_002:0010a13_5": "推墮水中者，推大池中、大海中、深泉中、陂水中、大深井中、深河渠中，乃至面沒水中，作如是念：「令彼因是死。」",
    "T23n1435_002:0010a16_6": "死者，波羅夷。",
    "T23n1435_002:0010a16_7": "若不即死，後因是死，波羅夷。",
    "T23n1435_002:0010a17_8": "若不即死，後不因死，偷蘭遮。",
    "T23n1435_002:0010a18_9": "是名墮水。",
    "T23n1435_002:0010a18_10": "高上推墮下者，高山、高岸、殿舍、牆壁、深坑，作如是念：「令彼因是死。」",
    "T23n1435_002:0010a19_11": "死者，波羅夷。",
    "T23n1435_002:0010a20_12": "若不即死，後因是死，波羅夷。",
    "T23n1435_002:0010a20_13": "若不即死，後不因死，偷蘭遮。",
    "T23n1435_002:0010a21_14": "遣令道中死者，有比丘知是道中有惡賊、惡獸、飢餓，遣令往至此惡道中，作如是念：「令彼惡道中死。」",
    "T23n1435_002:0010a23_15": "死者，波羅夷。",
    "T23n1435_002:0010a24_16": "若不即死，後因是死，波羅夷。",
    "T23n1435_002:0010a24_17": "若不即死，後不因死，偷蘭遮。",
    "T23n1435_002:0010a25_18": "是名遣令道中死。",
    "T23n1435_002:0010a25_19": "乃至胎中初得二根者，謂身根、命根。",
    "T23n1435_002:0010a26_20": "迦羅羅時，以殺心起方便欲令死，死者，波羅夷。",
    "T23n1435_002:0010a27_21": "若不即死，後因是死，波羅夷。",
    "T23n1435_002:0010a28_22": "若不即死，後不因死，偷蘭遮。",
    "T23n1435_002:0010a29_0": "佛語諸比丘：「求刀有二種：一者自求，二者教人求。",
    "T23n1435_002:0010b01_1": "讚歎有三種：一者惡戒人，二者善戒人，三者病人。」",
    "T23n1435_002:0010b02_2": "惡戒人者，殺牛、殺羊、養雞、養猪、放鷹、捕魚、獵師圍兔、偷賊、魁膾、呪龍、守獄，有比丘到惡戒人所，作如是言：「汝等惡戒人，何以久作罪？",
    "T23n1435_002:0010b05_3": "不如早死。」",
    "T23n1435_002:0010b05_4": "是人因是死者，比丘得波羅夷。",
    "T23n1435_002:0010b06_5": "若不即死者，偷蘭遮。",
    "T23n1435_002:0010b06_6": "若惡戒人作如是言：「我不用是比丘語。」",
    "T23n1435_002:0010b07_7": "不因死者，比丘得偷蘭遮。",
    "T23n1435_002:0010b08_0": "若比丘讚歎是人令死，便心悔作是念言：「我何以教是人死。」",
    "T23n1435_002:0010b09_1": "還到語言：「汝等惡人，或以善知識因緣故，親近善人得聽善法，能正思惟得離惡罪，汝勿自殺。」",
    "T23n1435_002:0010b11_2": "若是人受比丘語，不因死者，比丘得偷蘭遮。",
    "T23n1435_002:0010b12_3": "善戒者，比丘、比丘尼、優婆塞、優婆夷。",
    "T23n1435_002:0010b13_4": "有比丘到諸善人所，作如是言：「汝持善戒有福德人，若死便受天福。",
    "T23n1435_002:0010b14_5": "汝等何不自奪命？」",
    "T23n1435_002:0010b15_6": "是人因是自奪命者，比丘得波羅夷。",
    "T23n1435_002:0010b16_7": "若不自奪命，偷蘭遮。",
    "T23n1435_002:0010b16_8": "若善戒人作是念：「我何以受是比丘語自奪命？」",
    "T23n1435_002:0010b17_9": "不因死者，偷蘭遮。",
    "T23n1435_002:0010b18_10": "若比丘教他死已，心生悔言：「我不是！",
    "T23n1435_002:0010b18_11": "何以教此善人死。」",
    "T23n1435_002:0010b19_12": "還往語言：「汝善戒人隨壽命住福德益多，福德多故受福亦多，莫自奪命。」",
    "T23n1435_002:0010b20_13": "不因死者，偷蘭遮。",
    "T23n1435_002:0010b21_14": "病者，四大增減受諸苦惱，比丘語是人言：「汝云何能久忍是苦惱？",
    "T23n1435_002:0010b22_15": "何不自奪命？」",
    "T23n1435_002:0010b23_16": "因是死者比丘，得波羅夷。",
    "T23n1435_002:0010b23_17": "若不死者，偷蘭遮。",
    "T23n1435_002:0010b24_18": "若是病人作是念：「我何緣受是比丘語自奪命？」",
    "T23n1435_002:0010b25_19": "不因死者，偷蘭遮。",
    "T23n1435_002:0010b25_20": "若比丘心悔：「我不是！",
    "T23n1435_002:0010b26_21": "何以教此病人自殺？」",
    "T23n1435_002:0010b26_22": "還往語言：「汝等病人，或得良藥、善看病人、隨病飲食，病可得差，莫自奪命。」",
    "T23n1435_002:0010b28_23": "病人不因死者，偷蘭遮。",
    "T23n1435_002:0010b28_24": "是名三種讚死。",
    "T23n1435_002:0010b29_25": "迦留陀夷恒出入一居士舍，晨朝時到著衣持鉢往至其舍。",
    "T23n1435_002:0010c01_26": "是家婦有未斷乳兒，持著床上以疊覆之捨去。",
    "T23n1435_002:0010c02_27": "迦留陀夷門下彈指，婦人出看言：「大德！",
    "T23n1435_002:0010c03_28": "入坐此床上。」",
    "T23n1435_002:0010c03_29": "迦留陀夷不看，便坐兒上，腸出大喚。",
    "T23n1435_002:0010c04_30": "婦言：「此有小兒。」",
    "T23n1435_002:0010c04_31": "比丘身重小兒即死。",
    "T23n1435_002:0010c05_32": "作是事已還到寺中，語諸比丘：「我今日作如是事。」",
    "T23n1435_002:0010c06_33": "諸比丘以是事白佛，佛知而故問：「汝以何心作？」",
    "T23n1435_002:0010c07_34": "答言：「我不先看床上便坐。」",
    "T23n1435_002:0010c08_35": "佛言：「無犯。",
    "T23n1435_002:0010c08_36": "從今當先看床榻坐處，然後可坐。",
    "T23n1435_002:0010c09_37": "若不先看者，得突吉羅罪。」",
    "T23n1435_002:0010c09_38": "又父子比丘共行憍薩羅國向舍衛城，至嶮道中，兒語父言：「疾行過此。」",
    "T23n1435_002:0010c11_39": "父隨兒語疾走乏死，兒即生疑：「我將無犯波羅夷得逆罪耶？」",
    "T23n1435_002:0010c12_40": "是事白佛，佛知故問：「汝以何心語？」",
    "T23n1435_002:0010c13_41": "兒比丘言：「我見日暮恐不過嶮道，以愛重心語令疾行，遂使乏死。」",
    "T23n1435_002:0010c15_42": "佛言：「無犯。」",
    "T23n1435_002:0010c15_43": "復有父子比丘共行憍薩羅國向舍衛城，至一聚落無有僧坊，兒問父言：「今何處宿？」",
    "T23n1435_002:0010c17_44": "父言：「聚落中宿。」",
    "T23n1435_002:0010c17_45": "兒言：「聚落中宿，白衣何異？」",
    "T23n1435_002:0010c18_46": "父即語兒：「當何處宿？」",
    "T23n1435_002:0010c18_47": "兒言：「空地宿。」",
    "T23n1435_002:0010c19_0": "父言：「此有虎狼可畏，我眠汝覺。」",
    "T23n1435_002:0010c19_1": "兒言：「爾。」",
    "T23n1435_002:0010c19_2": "即便臥，父便鼾眠。",
    "T23n1435_002:0010c20_3": "虎聞鼾聲，便來嚙父，頭破大喚，兒即起看頭破尋死。",
    "T23n1435_002:0010c21_4": "兒即生疑：「我將無犯波羅夷得逆罪耶？」",
    "T23n1435_002:0010c22_5": "是事白佛，佛言：「不犯。",
    "T23n1435_002:0010c22_6": "應大喚、燃火怖之。」",
    "T23n1435_002:0010c23_7": "有一比丘，日暮入嶮道值賊，賊欲取比丘。",
    "T23n1435_002:0010c24_8": "比丘捨走，墮岸下織衣師上，織師即死。",
    "T23n1435_002:0010c25_9": "比丘心疑：「我將無犯波羅夷？」",
    "T23n1435_002:0010c25_10": "是事白佛，佛言：「不犯波羅夷，從今日莫作如是身行。」",
    "T23n1435_002:0010c27_0": "阿羅毘國僧坊中壞故，房舍比丘在屋上作，手中失墼墮木師上，木師即死。",
    "T23n1435_002:0010c28_1": "比丘心疑：「我將無犯波羅夷？」",
    "T23n1435_002:0010c29_2": "是事白佛，佛言：「不犯。",
    "T23n1435_002:0010c29_3": "從今日當一心執作。」",
    "T23n1435_002:0011a01_4": "復次阿羅毘國比丘僧房中壞故，房舍比丘作時，見墼中有蠍，怖畏跳下墮木師上，木師即死。",
    "T23n1435_002:0011a03_5": "比丘心疑：「我將無犯波羅夷？」",
    "T23n1435_002:0011a04_6": "是事白佛，佛言：「不犯。",
    "T23n1435_002:0011a04_7": "從今莫起如是身行。」",
    "T23n1435_002:0011a05_8": "(殺事竟)。",
    "T23n1435_002:0011a06_0": "佛在維耶離國，夏安居時，與大比丘眾俱。",
    "T23n1435_002:0011a07_0": "時世飢饉乞食難得，諸人妻子尚乏飲食，何況與乞人？",
    "T23n1435_002:0011a08_1": "佛以是因緣故集諸比丘，而告之曰：「汝等當知，此間飢餓乞食難得，諸人妻子尚乏飲食遭諸苦惱，何況與人！",
    "T23n1435_002:0011a10_2": "汝等比丘，隨所知識、隨諸親里、隨所信人，往彼安居，莫在此間以飲食故受諸苦惱。」",
    "T23n1435_002:0011a12_3": "時諸比丘隨所知識各往安居。",
    "T23n1435_002:0011a13_4": "有諸比丘往憍薩羅國一處安居；復有比丘到婆求摩河邊聚落安居，是聚落中多諸貴人、奴婢、財寶、穀米豐饒種種成就。",
    "T23n1435_002:0011a16_5": "時河上安居比丘作是念：「今世飢餓乞食難得，諸人妻子尚乏飲食，況與乞人！",
    "T23n1435_002:0011a18_6": "是聚落中多富貴家，穀米豐饒、種種成就，我等當到是諸家共相讚歎，作是言：『居士當知！",
    "T23n1435_002:0011a20_7": "汝等得大善利，諸大比丘僧依汝聚落中安居故。",
    "T23n1435_002:0011a21_8": "今此眾中某是阿羅漢、某是向阿羅漢、某是阿那含、某是向阿那含、某是斯陀含、某是向斯陀含、某是須陀洹、某是向須陀洹，某得初禪、二禪、三禪、四禪，某得無量慈心、無量悲心、無量喜心、無量捨心，某得無量空處、識處、無所有處、非有想非無想處，某得不淨觀，某得阿那般那念。』」",
    "T23n1435_002:0011a27_9": "諸比丘作是念已，即入聚落到富貴家共相讚歎：「汝等當知得大善利！",
    "T23n1435_002:0011a29_10": "福田眾僧依汝聚落安居。",
    "T23n1435_002:0011b01_11": "今此眾中，某是阿羅漢、我亦是阿羅漢，某向阿羅漢、我亦向阿羅漢，某是阿那含、我亦是阿那含，某向阿那含、我亦向阿那含，某得斯陀含、我亦得斯陀含，某向斯陀含、我亦向斯陀含，某得須陀洹、我亦得須陀洹，某向須陀洹、我亦向須陀洹，某得初禪、二禪、三禪、四禪、無量慈心、悲心、喜心、捨心、空處、識處、無所有處、非有想非無想處、不淨觀、阿那般那念，我亦得初禪乃至阿那般那念。」",
    "T23n1435_002:0011b09_12": "彼諸居士即生清淨信心，作如是念：「我等得大善利！",
    "T23n1435_002:0011b10_13": "有大福田眾僧依我等聚落安居。",
    "T23n1435_002:0011b11_14": "某得阿羅漢、某向阿羅漢、某得阿那含、某向阿那含、某得斯陀含、某向斯陀含、某得須陀洹、某向須陀洹、某得初禪、二禪、三禪、四禪、無量慈心、悲喜捨心、空處、識處、無所有處、非有想非無想處、不淨觀、阿那般那念。」",
    "T23n1435_002:0011b16_15": "是居士得是信心已，今飢儉時乞食難得，乃能如先豐樂易得時與眾僧作前食後食怛鉢那。",
    "T23n1435_002:0011b18_16": "時婆求摩河邊安居比丘，噉是飲食身體充滿，得色得力肥盛潤澤。",
    "T23n1435_002:0011b20_17": "諸佛在世法，歲二時大會，春末後月、夏末後月。",
    "T23n1435_002:0011b21_18": "春末月者，諸方國土處處諸比丘來作是念：「佛所說法，我等當安居時修習，得安樂住。」",
    "T23n1435_002:0011b23_19": "是名初大會。",
    "T23n1435_002:0011b23_20": "夏末月者，諸比丘處處夏三月安居竟，作衣畢，持衣鉢詣佛所作是念：「我等久不見佛，久不見世尊。」",
    "T23n1435_002:0011b26_0": "是第二大會。",
    "T23n1435_002:0011b27_0": "爾時憍薩羅國安居比丘，過夏三月作衣畢，持衣鉢遊行到維耶離國。",
    "T23n1435_002:0011b28_1": "諸佛常法，有共佛安居比丘，有客比丘來，當共往迎一心問訊，與擔衣鉢開房舍示臥具處，作是言：「此是汝等房舍，麁陛繩床、細陛繩床、被褥、枕席，隨上座次第住。」",
    "T23n1435_002:0011c03_2": "爾時維耶離比丘，遙見憍薩羅比丘來，便共出迎一心問訊，與擔衣鉢開房舍示臥具處，作如是言：「此是汝等房舍，麁陛繩床、細陛繩床、被褥、枕席，隨上座次第住。」",
    "T23n1435_002:0011c06_3": "問訊言：「汝等忍足安樂住，乞食不乏、道路不疲耶？」",
    "T23n1435_002:0011c07_4": "憍薩羅比丘答言：「我等忍足安樂住道路不疲，但乞食難得。」",
    "T23n1435_002:0011c09_5": "維耶離比丘言：「汝實忍足安樂住，道路不疲，乞食難得故，汝等羸瘦顏色憔悴。」",
    "T23n1435_002:0011c11_6": "爾時婆求摩河上比丘安居竟，作衣畢，遊行到維耶離。",
    "T23n1435_002:0011c12_7": "時維耶離比丘，遙見婆求摩河比丘來，皆共出迎一心問訊，與擔衣鉢開房舍示臥具處，作如是言：「此是汝等房舍，麁陛繩床、細陛繩床、被褥、枕席，隨上座次第住。」",
    "T23n1435_002:0011c15_8": "問訊言：「汝等忍足安樂住，乞食不乏、道路不疲耶？」",
    "T23n1435_002:0011c17_9": "婆求摩河上比丘答言：「我等忍足安樂住，乞食不乏，但道路疲極。」",
    "T23n1435_002:0011c18_10": "維耶離比丘言：「汝實忍足安樂住，道路疲極、乞食不乏。",
    "T23n1435_002:0011c19_11": "何以故汝等肥盛顏色和悅？」",
    "T23n1435_002:0011c20_12": "時維耶離比丘漸漸急問：「汝等長老！",
    "T23n1435_002:0011c21_13": "今世飢儉乞食難得，諸人妻子尚乏飲食，況能與人！",
    "T23n1435_002:0011c22_14": "汝等何因緣故，安居時氣力肥盛、顏色和悅、乞食不難？」",
    "T23n1435_002:0011c23_15": "時婆求摩河比丘廣說如上因緣。",
    "T23n1435_002:0011c24_16": "維耶離比丘問：「諸長老！",
    "T23n1435_002:0011c25_0": "汝等所可讚歎，實有是功德不？」",
    "T23n1435_002:0011c25_1": "答言：「實無。」",
    "T23n1435_002:0011c25_2": "維耶離比丘，以種種因緣呵責婆求摩河比丘：「汝所作事非沙門法，不隨順道無欲樂心作不淨行，出家之人所不應作。",
    "T23n1435_002:0011c28_3": "汝不知佛世尊以種種因緣呵責妄語，種種因緣讚歎不妄語，佛常說法教人離妄語。",
    "T23n1435_002:0012a01_4": "汝等尚不應生心作妄語想，何況為飲食故，空無過人聖法，自說言得。」",
    "T23n1435_002:0012a03_5": "如是種種因緣呵已，向佛廣說。",
    "T23n1435_002:0012a03_6": "佛以是事集比丘僧，知而故問婆求摩河比丘：「汝等實作是事不？」",
    "T23n1435_002:0012a05_7": "答言：「實作。",
    "T23n1435_002:0012a05_8": "世尊！」",
    "T23n1435_002:0012a05_9": "佛以種種因緣呵責婆求摩河比丘：「汝等所作事非沙門法，不隨順道無欲樂心作不淨行，出家之人所不應作。",
    "T23n1435_002:0012a08_10": "汝癡人！",
    "T23n1435_002:0012a08_11": "不知我以種種因緣呵責妄語，種種因緣讚歎不妄語。",
    "T23n1435_002:0012a09_12": "我常說法教人離妄語，汝尚不應生心作妄語想，何況為飲食故，空無過人法，自說言得。」",
    "T23n1435_002:0012a11_13": "佛如是種種因緣呵已，語諸比丘：「世間有三種大賊：一者作百人主，故在百人前，百人恭敬圍遶。",
    "T23n1435_002:0012a13_14": "二百、三百、四百、五百人主，故在五百人前，五百人恭敬圍繞，入城、聚落、穿踰牆壁、斷道偷奪、破城殺人，是名初世間大賊。",
    "T23n1435_002:0012a16_15": "二者有比丘用四方眾僧園林中竹木根、莖、枝、葉、花、果、財物飲食，賣以自活、若與知識白衣，是名第二世間大賊。",
    "T23n1435_002:0012a19_0": "三者有比丘為飲食供養故，空無過人聖法，故作妄語自說言得。",
    "T23n1435_002:0012a20_1": "若與百人恭敬圍繞，至五百人恭敬圍繞，入城聚落受他供養前食、後食怛鉢那，是名第三世間大賊。",
    "T23n1435_002:0012a22_2": "是中百人賊主，在百人前恭敬圍繞，二百、三百、四百、五百人主，在五百人前恭敬圍繞，入城、聚落、穿踰牆壁、斷道偷奪、破城殺人，此名小賊。",
    "T23n1435_002:0012a26_0": "若有比丘用四方眾僧園林中竹木根、莖、枝、葉、花、果、財物飲食，賣以自活、若與知識白衣，是亦小賊。」",
    "T23n1435_002:0012a28_1": "佛言：「是第三賊，於天人、世間、魔界、梵世、沙門、婆羅門、天人眾中，最是大賊。",
    "T23n1435_002:0012a29_2": "謂為飲食故，空無過人法，故作妄語自說言得。",
    "T23n1435_002:0012b01_3": "若與百人至五百人恭敬圍繞，入城聚落受他供養前食、後食怛鉢那，是名大賊。」",
    "T23n1435_002:0012b03_4": "佛說偈言：「比丘未得道，　　自說言得道，　天人中大賊，　　極惡破戒人，　是癡人身壞，　　當墮地獄中。」",
    "T23n1435_002:0012b07_0": "佛種種因緣呵責已，語諸比丘：「以十利故與諸比丘結戒。",
    "T23n1435_002:0012b08_1": "從今是戒應如是說：若比丘不知不見空無過人法，自言我得如是知、如是見，是比丘後時若問、若不問，貪著利養故，不知言知不見言見，空誑妄語，是比丘波羅夷不共住。」",
    "T23n1435_002:0012b13_0": "佛在舍衛國，時憍薩羅國有空閑處，諸比丘住其中。",
    "T23n1435_002:0012b14_1": "諸比丘因別相觀得定故，貪欲瞋恚不起，便作是念：「我已得道所作已辦。」",
    "T23n1435_002:0012b15_2": "是諸比丘到佛所自言：「我是阿羅漢，生分已盡更不受身。」",
    "T23n1435_002:0012b17_3": "作是語已，後近聚落僧坊中住，數見女人故，貪欲瞋恚便起，是諸比丘作是言：「我曹辛苦痛惱，本在空閑處時，因別相觀得定故，貪欲瞋恚不起，便作是念：『我已得道所作已辦。』",
    "T23n1435_002:0012b21_4": "即到佛所自言：『我是阿羅漢，我生已盡更不受身。』",
    "T23n1435_002:0012b22_5": "今近聚落住，數見女人故貪欲瞋恚便生。",
    "T23n1435_002:0012b23_6": "我曹失比丘法、燒比丘法，我曹空無過人法自說言得。」",
    "T23n1435_002:0012b24_7": "是諸比丘語餘比丘，餘比丘聞已向佛廣說。",
    "T23n1435_002:0012b25_8": "佛以是事因緣故集比丘僧，以種種因緣讚戒、讚持戒。",
    "T23n1435_002:0012b26_9": "讚戒、讚持戒已，語諸比丘：「從今是戒應如是說：若比丘不知不見空無過人法，自言我得如是知、如是見。",
    "T23n1435_002:0012b29_0": "後時或問、或不問，欲出罪故便言：『我不知言知、不見言見，空誑妄語。』",
    "T23n1435_002:0012c01_1": "除增上慢，是比丘波羅夷不共住。」",
    "T23n1435_002:0012c02_2": "不知者，過人法不知、不得、不見、不觸、不證。",
    "T23n1435_002:0012c03_3": "不見者，不見苦諦、不見集諦、滅諦、道諦。",
    "T23n1435_002:0012c04_4": "是中犯者，若比丘說我阿羅漢，若不實，犯波羅夷。",
    "T23n1435_002:0012c05_5": "向阿羅漢不實，犯波羅夷。",
    "T23n1435_002:0012c05_6": "若阿那含不實，犯波羅夷。",
    "T23n1435_002:0012c06_7": "向阿那含不實，犯波羅夷。",
    "T23n1435_002:0012c07_8": "若斯陀含不實，犯波羅夷。",
    "T23n1435_002:0012c07_9": "若向斯陀含不實，犯波羅夷。",
    "T23n1435_002:0012c08_10": "若須陀洹不實，犯波羅夷。",
    "T23n1435_002:0012c08_11": "若向須陀洹不實，犯波羅夷。",
    "T23n1435_002:0012c09_12": "若比丘言：「我得初禪、二禪、三禪、四禪，得無量慈心、悲心、喜心、捨心、空處、識處、無所有處、非有想非無想處、不淨觀、得阿那般那念。」",
    "T23n1435_002:0012c12_13": "不實，犯波羅夷。",
    "T23n1435_002:0012c12_14": "乃至說：「我善持戒人，婬欲不起。」",
    "T23n1435_002:0012c13_15": "若不實者，偷蘭遮。",
    "T23n1435_002:0012c13_16": "若比丘作是言：「諸天來至我所，龍、夜叉、毘陀羅鬼、餓鬼、鳩槃茶鬼、毘舍遮鬼、羅剎鬼來至我所，彼問我答、我問彼答。」",
    "T23n1435_002:0012c16_17": "若是事不實者，比丘犯波羅夷。",
    "T23n1435_002:0012c17_18": "乃至：「旋風土鬼來至我所。」",
    "T23n1435_002:0012c17_19": "若不實者，偷蘭遮。",
    "T23n1435_002:0012c18_20": "一時長老大目揵連，在耆闍崛山入無所有空定，善取入定相，不善取出定相。",
    "T23n1435_002:0012c20_0": "從三昧起，聞阿修羅城中伎樂音聲已，還疾入定，作如是念：「我在定中聞阿修羅城中伎樂音聲。」",
    "T23n1435_002:0012c22_1": "從三昧起語諸比丘：「我在耆闍崛山入無所有處無色定，聞阿修羅城中伎樂音聲。」",
    "T23n1435_002:0012c24_2": "諸比丘語目連：「何有是處入無色定當見色聞聲。",
    "T23n1435_002:0012c25_3": "何以故？",
    "T23n1435_002:0012c25_4": "若入無色定，破壞色相捨離聲相。",
    "T23n1435_002:0012c26_5": "汝空無過人法故作妄語，汝目連應擯治驅遣。」",
    "T23n1435_002:0012c27_6": "是事白佛，佛語諸比丘：「汝等莫說目連犯罪。",
    "T23n1435_002:0012c28_7": "何以故？",
    "T23n1435_002:0012c28_8": "目連但見前事、不見後事。",
    "T23n1435_002:0012c29_9": "如來亦見前、亦見後，是目連在耆闍崛山，入無所有處無色定，善取入定相，不善取出定相。",
    "T23n1435_002:0013a02_10": "從定起聞阿修羅城中伎樂音聲，聞已還疾入定，便自謂：『我入定聞聲。』",
    "T23n1435_002:0013a03_11": "若入無色定，若見色、若聞聲無有是處。",
    "T23n1435_002:0013a04_12": "何以故？",
    "T23n1435_002:0013a04_13": "是人破壞色相捨離聲相故。",
    "T23n1435_002:0013a05_14": "若目連空無過人法故妄語者亦無是處，是目連隨心想說，無罪。」",
    "T23n1435_002:0013a07_15": "有一時諸比丘問長老目連：「多浮陀河水從何處來？」",
    "T23n1435_002:0013a08_16": "目連答言：「此水從阿耨達池中來。」",
    "T23n1435_002:0013a09_0": "諸比丘言：「阿耨達池其水甘美有八功德。",
    "T23n1435_002:0013a09_1": "此水沸熱醎苦，何有此事？",
    "T23n1435_002:0013a10_2": "汝目連！",
    "T23n1435_002:0013a10_3": "汝空無過人法故作妄語，汝目連應擯治驅遣。」",
    "T23n1435_002:0013a11_4": "是事白佛，佛語諸比丘：「汝等莫說目連是事犯罪。",
    "T23n1435_002:0013a12_5": "何以故？",
    "T23n1435_002:0013a13_6": "阿耨達池去此極遠，是水本有八功德甘美，經歷五百小地獄上來，是故醎熱。",
    "T23n1435_002:0013a14_7": "汝等若問目連：『是水何故醎熱？』",
    "T23n1435_002:0013a15_8": "能隨想答。",
    "T23n1435_002:0013a15_9": "目連實語，無犯。」",
    "T23n1435_002:0013a16_10": "有一時大目揵連入定，見跋耆諸夜叉與摩竭陀夜叉共鬪，破摩竭陀夜叉。",
    "T23n1435_002:0013a17_11": "從定起已語諸比丘：「跋耆人當破摩竭陀人。」",
    "T23n1435_002:0013a18_12": "後阿闍世王善將兵眾破跋耆人。",
    "T23n1435_002:0013a19_13": "諸比丘語大目揵連：「汝先言：『跋耆人當破摩竭陀人。』",
    "T23n1435_002:0013a20_14": "今摩竭陀人破跋耆人。",
    "T23n1435_002:0013a21_15": "汝空無過人法故作妄語，汝目連應擯治驅遣。」",
    "T23n1435_002:0013a22_16": "是事白佛，佛語諸比丘：「莫說目連是事犯罪。",
    "T23n1435_002:0013a23_17": "何以故？",
    "T23n1435_002:0013a23_18": "目連見前不見後，如來見前亦見後。",
    "T23n1435_002:0013a24_19": "是跋耆夜叉與摩竭陀夜叉共鬪得勝，時跋耆人亦破摩竭陀人，後阿闍世王更集兵眾共戰得勝。",
    "T23n1435_002:0013a26_20": "是目連隨心想說，無犯。」",
    "T23n1435_002:0013a27_21": "目連又後入定，見摩竭陀夜叉與跋耆夜叉共鬪得勝。",
    "T23n1435_002:0013a28_22": "目連從三昧起，語諸比丘：「摩竭陀人當破跋耆人。」",
    "T23n1435_002:0013a29_23": "後共鬪時跋耆人得勝。",
    "T23n1435_002:0013b01_24": "諸比丘語目連：「汝先言：『摩竭陀人當破跋耆人。』",
    "T23n1435_002:0013b02_25": "今跋耆人更破摩竭陀人。",
    "T23n1435_002:0013b02_26": "汝空無過人法故作妄語，汝目連應擯治驅遣。」",
    "T23n1435_002:0013b03_27": "是事問佛，佛語諸比丘：「莫說目連是事犯罪。",
    "T23n1435_002:0013b04_28": "何以故？",
    "T23n1435_002:0013b04_29": "目連見前不見後，如來見前亦見後。",
    "T23n1435_002:0013b05_30": "是摩竭陀夜叉與跋耆夜叉共鬪得勝，時摩竭陀人亦勝跋耆人，後跋耆人更集兵眾共鬪得勝。",
    "T23n1435_002:0013b07_31": "目連隨心想說，無犯。」",
    "T23n1435_002:0013b08_32": "有一時目連晨朝時到著衣持鉢入居士舍，與敷座處共相問訊，居士言：「大德目連！",
    "T23n1435_002:0013b10_33": "是妊身婦人為生男女？」",
    "T23n1435_002:0013b10_34": "目連答言：「生男。」",
    "T23n1435_002:0013b11_35": "語已便去。",
    "T23n1435_002:0013b11_36": "復有一梵志來入舍，居士問言：「此妊身婦人為生男女？」",
    "T23n1435_002:0013b12_37": "答言：「生女。」",
    "T23n1435_002:0013b12_38": "後實生女。",
    "T23n1435_002:0013b13_39": "諸比丘語目連：「汝先說居士婦生男，今乃生女。",
    "T23n1435_002:0013b14_40": "汝空無過人法故作妄語，汝目連應擯治驅遣。」",
    "T23n1435_002:0013b15_41": "是事白佛，佛語諸比丘：「莫說目連是事犯罪。",
    "T23n1435_002:0013b16_42": "何以故？",
    "T23n1435_002:0013b16_43": "目連見前不見後，如來見前亦見後。",
    "T23n1435_002:0013b17_44": "是時此女是男，後轉為女。",
    "T23n1435_002:0013b17_45": "目連隨心想說，無犯。」",
    "T23n1435_002:0013b18_46": "後復相他生女亦如是。",
    "T23n1435_002:0013b18_47": "爾時大旱，目連入定見却後七日天當大雨溝坑滿溢。",
    "T23n1435_002:0013b20_48": "諸城邑人皆聞是語，咸大歡喜。",
    "T23n1435_002:0013b20_49": "國中人民皆捨眾務覆屋蓋藏，各各屈指捉籌數日。",
    "T23n1435_002:0013b22_50": "到第七日尚無雨氣，何況大雨！",
    "T23n1435_002:0013b22_51": "諸比丘語目連：「汝言七日大雨溝坑滿溢，今無雨氣何況有雨。",
    "T23n1435_002:0013b24_52": "汝空無過人法故作妄語，汝目連應擯治驅遣。」",
    "T23n1435_002:0013b25_53": "是事白佛，佛語諸比丘：「莫說目連是事犯罪。",
    "T23n1435_002:0013b26_54": "何以故？",
    "T23n1435_002:0013b26_55": "目連見前不見後，如來亦見前亦見後。",
    "T23n1435_002:0013b27_56": "是七日時實有大雨，有羅睺阿修羅王，以手接去置大海中。",
    "T23n1435_002:0013b28_57": "目連隨心想說，無犯。」",
    "T23n1435_002:0013b29_58": "又一時長老莎伽陀語諸比丘：「我入禪定，能令阿鼻地獄上至阿迦膩吒天滿其中火。」",
    "T23n1435_002:0013c02_59": "諸比丘言：「何有是處？",
    "T23n1435_002:0013c02_60": "聲聞弟子能作大火從阿鼻地獄極至梵世。",
    "T23n1435_002:0013c03_61": "汝空無過人法故作妄語，汝莎伽陀應擯治驅遣。」",
    "T23n1435_002:0013c04_62": "是事白佛，佛語諸比丘：「莫說莎伽陀是事犯罪。",
    "T23n1435_002:0013c05_63": "何以故？",
    "T23n1435_002:0013c05_64": "若比丘依初禪修如意足得神通力，從阿鼻地獄上至阿迦膩吒天自在能滿中火。",
    "T23n1435_002:0013c07_65": "若依初禪、二禪、三禪、四禪亦如是。",
    "T23n1435_002:0013c08_66": "是莎伽陀依止四禪，善修如意足得大神通，若念從阿鼻地獄上至阿迦膩吒天，自在隨意能滿中火。",
    "T23n1435_002:0013c10_67": "是莎伽陀實語，無犯。」",
    "T23n1435_002:0013c11_68": "又一時長老輸毘陀語諸比丘：「我一念中能識宿命五百劫事。」",
    "T23n1435_002:0013c12_69": "諸比丘言：「何有是處？",
    "T23n1435_002:0013c13_70": "聲聞弟子在一念中極多能知一世，汝空無過人法故作妄語，汝輸毘陀應擯治驅遣。」",
    "T23n1435_002:0013c15_71": "是事白佛，佛語諸比丘：「莫說輸毘陀是事犯罪。",
    "T23n1435_002:0013c16_72": "何以故？",
    "T23n1435_002:0013c16_73": "是人前身從無想天命終來生此間，無想天上受五百劫，是故自說：『我一念中能知五百劫事。』",
    "T23n1435_002:0013c18_74": "是輸毘陀隨心想說，無犯。」",
    "T23n1435_002:0013c19_75": "(四波羅夷竟)十誦律卷第二"
}