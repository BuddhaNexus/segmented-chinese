{
    "T12n0374_033:0560b06_0": "大般涅槃經卷第三十三",
    "T12n0374_033:0560b08_0": "北涼天竺三藏曇無讖譯",
    "T12n0374_033:0560b09_0": "◎迦葉菩薩品第十二之一",
    "T12n0374_033:0560b10_0": "迦葉菩薩白佛言：「世尊！",
    "T12n0374_033:0560b10_1": "如來憐愍一切眾生，不調能調，不淨能淨，無歸依者能作歸依，未解脫者能令解脫，得八自在，為大醫師，作大藥王。",
    "T12n0374_033:0560b13_2": "善星比丘是佛菩薩時子，出家之後，受持讀誦、分別解說十二部經，壞欲界結，獲得四禪。",
    "T12n0374_033:0560b15_3": "云何如來記說善星，是一闡提，廝下之人，地獄劫住，不可治人？",
    "T12n0374_033:0560b16_4": "如來何故不先為其演說正法，後為菩薩？",
    "T12n0374_033:0560b17_5": "如來世尊若不能救善星比丘，云何得名有大慈愍、有大方便？」",
    "T12n0374_033:0560b18_6": "佛言：「善男子！",
    "T12n0374_033:0560b19_7": "譬如父母，唯有三子。",
    "T12n0374_033:0560b19_8": "其一子者有信順心，恭敬父母，利根智慧，於世間事能速了知。",
    "T12n0374_033:0560b21_9": "其第二子不敬父母，無信順心，利根智慧，於世間事能速了知。",
    "T12n0374_033:0560b22_10": "其第三子不敬父母，無信順心，鈍根無智。",
    "T12n0374_033:0560b23_11": "父母若欲教告之時，應先教誰？",
    "T12n0374_033:0560b24_12": "先親愛誰？",
    "T12n0374_033:0560b24_13": "當先教誰知世間事？」",
    "T12n0374_033:0560b24_14": "迦葉菩薩白佛言：「世尊！",
    "T12n0374_033:0560b25_15": "應先教授有信順心，恭敬父母，利根智慧知世事者；其次第二乃及第三，而彼二子，雖無信心、恭敬之心，為愍念故，次復教之。」",
    "T12n0374_033:0560b28_16": "「善男子！",
    "T12n0374_033:0560b28_17": "如來亦爾。",
    "T12n0374_033:0560b28_18": "其三子者，初喻菩薩、中喻聲聞、後喻一闡提。",
    "T12n0374_033:0560b29_19": "如十二部經修多羅中微細之義，我先已為諸菩薩說；淺近之義為聲聞說；世間之義為一闡提、五逆罪說，現在世中雖無利益，以憐愍故，為生後世諸善種子。",
    "T12n0374_033:0560c04_20": "善男子！",
    "T12n0374_033:0560c04_21": "如三種田，一者渠流便易，無諸沙[鹵/土]、瓦石棘刺，種一得百。",
    "T12n0374_033:0560c05_22": "二者雖無沙[鹵/土]、瓦石棘刺，渠流險難，收實減半。",
    "T12n0374_033:0560c06_23": "三者渠流險難，多諸沙[鹵/土]、瓦石棘刺，種一得一，為槀草故。",
    "T12n0374_033:0560c08_24": "善男子！",
    "T12n0374_033:0560c08_25": "農夫春月，先種何田？」",
    "T12n0374_033:0560c08_26": "「世尊！",
    "T12n0374_033:0560c08_27": "先種初田，次第二田，後及第三。」",
    "T12n0374_033:0560c09_28": "「初喻菩薩，次喻聲聞，後喻一闡提。",
    "T12n0374_033:0560c10_29": "善男子！",
    "T12n0374_033:0560c10_30": "譬如三甖，一者完、二者漏、三者破，若欲盛置乳酪、水、蘇，先用何者？」",
    "T12n0374_033:0560c12_31": "「世尊！",
    "T12n0374_033:0560c12_32": "應用完者，次用漏者，後及破者。」",
    "T12n0374_033:0560c12_33": "「其完淨者，喻菩薩、僧，漏喻聲聞，破喻一闡提。",
    "T12n0374_033:0560c13_34": "善男子！",
    "T12n0374_033:0560c14_35": "如三病人俱至醫所，一者易治、二者難治、三者不可治。",
    "T12n0374_033:0560c15_36": "善男子！",
    "T12n0374_033:0560c15_37": "醫若治者，當先治誰？」",
    "T12n0374_033:0560c16_0": "「世尊！",
    "T12n0374_033:0560c16_1": "應先治易，次及第二，後及第三。",
    "T12n0374_033:0560c16_2": "何以故？",
    "T12n0374_033:0560c17_0": "為親屬故。」",
    "T12n0374_033:0560c17_1": "「其易治者喻菩薩僧；其難治者喻聲聞僧；不可治者喻一闡提，現在世中雖無善果，以憐愍故，為種後世諸善子故。",
    "T12n0374_033:0560c19_2": "善男子！",
    "T12n0374_033:0560c20_3": "譬如大王，有三種馬。",
    "T12n0374_033:0560c20_4": "一者調壯、大力，二者不調、齒壯大力，三者不調、羸老無力。",
    "T12n0374_033:0560c21_5": "王若乘者當先乘誰？」",
    "T12n0374_033:0560c22_6": "「世尊！",
    "T12n0374_033:0560c22_7": "應當先乘調壯大力，次用第二，後用第三。」",
    "T12n0374_033:0560c23_8": "「善男子！",
    "T12n0374_033:0560c23_9": "調壯大力喻菩薩僧；其第二者喻聲聞僧；其第三者喻一闡提，現在世中雖無利益，以憐愍故為種後世諸善種子。",
    "T12n0374_033:0560c26_10": "善男子！",
    "T12n0374_033:0560c26_11": "如大施時有三人來，一者貴族聰明持戒，二者中姓鈍根持戒，三者下姓鈍根毀戒。",
    "T12n0374_033:0560c28_12": "善男子！",
    "T12n0374_033:0560c29_0": "是大施主，應先施誰？」",
    "T12n0374_033:0560c29_1": "「世尊！",
    "T12n0374_033:0560c29_2": "應先施於貴姓之子利根持戒，次及第二，後及第三。」",
    "T12n0374_033:0561a01_3": "「其第一者喻菩薩僧，其第二者喻聲聞僧，其第三者喻一闡提。",
    "T12n0374_033:0561a03_4": "善男子！",
    "T12n0374_033:0561a03_5": "如大師子殺香象時，皆盡其力，殺兔亦爾，不生輕想。",
    "T12n0374_033:0561a04_6": "諸佛如來亦復如是，為諸菩薩及一闡提，演說法時，功用無二。",
    "T12n0374_033:0561a06_0": "善男子！",
    "T12n0374_033:0561a06_1": "我於一時住王舍城，善星比丘為我給使。",
    "T12n0374_033:0561a07_2": "我於初夜，為天帝釋演說法要。",
    "T12n0374_033:0561a07_3": "弟子法應後師眠臥，爾時善星以我久坐心生惡念。",
    "T12n0374_033:0561a09_0": "時王舍城小男、小女若啼不止，父母則語：『汝若不止，當將汝付薄拘羅鬼。』",
    "T12n0374_033:0561a10_1": "爾時善星反被拘執，而語我言：『速入禪室，薄拘羅來。』",
    "T12n0374_033:0561a11_2": "我言：『癡人，汝常不聞如來世尊無所畏耶？』",
    "T12n0374_033:0561a12_3": "爾時帝釋即語我言：『世尊！",
    "T12n0374_033:0561a13_4": "如是人等，亦復得入佛法中耶？』",
    "T12n0374_033:0561a14_5": "我即語言：『憍尸迦！",
    "T12n0374_033:0561a14_6": "如是人者，得入佛法，亦有佛性，當得阿耨多羅三藐三菩提。』",
    "T12n0374_033:0561a15_7": "我雖為是善星說法，而彼都無信受之心。",
    "T12n0374_033:0561a16_8": "「善男子！",
    "T12n0374_033:0561a16_9": "我於一時在迦尸國尸婆富羅城，善星比丘為我給使。",
    "T12n0374_033:0561a18_10": "我時欲入彼城乞食，無量眾生，虛心渴仰，欲見我跡。",
    "T12n0374_033:0561a19_11": "善星比丘尋隨我後，而毀滅之；既不能滅，而令眾生生不善心。",
    "T12n0374_033:0561a20_12": "我入城已，於酒家舍，見一尼乾，踡脊蹲地，飡食酒糟。",
    "T12n0374_033:0561a22_0": "善星比丘見已而言：『世尊！",
    "T12n0374_033:0561a22_1": "世間若有阿羅漢者，是人最勝。",
    "T12n0374_033:0561a23_2": "何以故？",
    "T12n0374_033:0561a23_3": "是人所說無因無果。』",
    "T12n0374_033:0561a23_4": "我言：『癡人，汝常不聞阿羅漢者，不飲酒、不害人、不欺誑、不偷盜、不婬妷。",
    "T12n0374_033:0561a25_5": "是人殺害父母，食噉酒糟，云何而言是阿羅漢？",
    "T12n0374_033:0561a26_6": "是人捨身，必定當墮阿鼻地獄。",
    "T12n0374_033:0561a27_7": "阿羅漢者永斷三惡，云何而言是阿羅漢？』",
    "T12n0374_033:0561a28_8": "善星即言：『四大之性，猶可轉易，欲令是人必墮阿鼻，無有是處。』",
    "T12n0374_033:0561a29_9": "我言：『癡人，汝常不聞諸佛如來誠言無二。』",
    "T12n0374_033:0561b01_10": "我雖為是善星說法，而彼絕無信受之心。",
    "T12n0374_033:0561b02_11": "「善男子，我於一時與善星比丘住王舍城，爾時城中有一尼乾，名曰苦得，常作是言：『眾生煩惱無因無緣，眾生解脫亦無因緣。』",
    "T12n0374_033:0561b05_12": "善星比丘復作是言：『世尊！",
    "T12n0374_033:0561b05_13": "世間若有阿羅漢者，苦得為上。』",
    "T12n0374_033:0561b06_14": "我言：『癡人，苦得尼乾，實非羅漢，不能解了阿羅漢道。』",
    "T12n0374_033:0561b07_15": "善星復言：『何因緣故，阿羅漢人於阿羅漢而生嫉妬？』",
    "T12n0374_033:0561b09_16": "我言：『癡人，我於羅漢不生嫉妬，而汝自生惡邪見耳。",
    "T12n0374_033:0561b10_17": "若言苦得是羅漢者，却後七日，當患宿食腹痛而死，死已生於食吐鬼中；其同學輩，當舁其尸，置寒林中。』",
    "T12n0374_033:0561b12_18": "爾時善星，即往苦得尼乾子所語言：『長老！",
    "T12n0374_033:0561b13_19": "汝今知不？",
    "T12n0374_033:0561b13_20": "沙門瞿曇，記汝七日當患宿食腹痛而死，死已生於食吐鬼中；同學同師，當舁汝尸，置寒林中。",
    "T12n0374_033:0561b16_21": "長老！",
    "T12n0374_033:0561b16_22": "好善思惟，作諸方便，當令瞿曇墮妄語中。』",
    "T12n0374_033:0561b17_23": "爾時苦得聞是語已，即便斷食，從初一日乃至六日，滿七日已，便食黑蜜，食黑蜜已，復飲冷水，飲冷水已，腹痛而終；終已同學舁其尸喪，置寒林中，即受食吐餓鬼之形，在其尸邊。",
    "T12n0374_033:0561b21_24": "善星比丘聞是事已，至寒林中，見苦得身，受食吐形，在其尸邊，踡脊蹲地。",
    "T12n0374_033:0561b22_25": "善星語言：『大德死耶？』",
    "T12n0374_033:0561b23_26": "苦得答言：『我已死矣。』",
    "T12n0374_033:0561b23_27": "『云何死耶？』",
    "T12n0374_033:0561b24_28": "答言：『因腹痛死。』",
    "T12n0374_033:0561b24_29": "『誰出汝尸？』",
    "T12n0374_033:0561b24_30": "答言：『同學。』",
    "T12n0374_033:0561b24_31": "『出置何處？』",
    "T12n0374_033:0561b25_32": "答言：『癡人，汝今不識是寒林耶？』",
    "T12n0374_033:0561b25_33": "『得何等身？』",
    "T12n0374_033:0561b26_34": "答言：『我得食吐鬼身。",
    "T12n0374_033:0561b26_35": "善星！",
    "T12n0374_033:0561b26_36": "諦聽如來善語、真語、時語、義語、法語。",
    "T12n0374_033:0561b27_37": "善星！",
    "T12n0374_033:0561b27_38": "如來口出如是實語，汝於爾時云何不信？",
    "T12n0374_033:0561b28_39": "若有眾生不信如來真實語者，彼亦當受如我此身。』",
    "T12n0374_033:0561b29_40": "爾時善星即還我所，作如是言：『世尊！",
    "T12n0374_033:0561c01_41": "苦得尼乾命終之後生三十三天。』",
    "T12n0374_033:0561c02_42": "我言：『癡人，阿羅漢者無有生處，云何而言，苦得生於三十三天？』",
    "T12n0374_033:0561c03_43": "『世尊！",
    "T12n0374_033:0561c03_44": "實如所言，苦得尼乾，實不生於三十三天，今受食吐餓鬼之身。』",
    "T12n0374_033:0561c05_45": "我言：『癡人，諸佛如來誠言無二，若言如來有二言者，無有是處。』",
    "T12n0374_033:0561c06_46": "善星即言：『如來爾時雖作是說，我於是事都不生信。』",
    "T12n0374_033:0561c07_47": "善男子，我亦常為善星比丘說真實法，而彼絕無信受之心。",
    "T12n0374_033:0561c10_0": "「善男子！",
    "T12n0374_033:0561c10_1": "善星比丘雖復讀誦十二部經，獲得四禪，乃至不解一偈、一句、一字之義，親近惡友，退失四禪。",
    "T12n0374_033:0561c12_2": "失四禪已，生惡邪見，作如是說：『無佛、無法、無有涅槃。",
    "T12n0374_033:0561c13_3": "沙門瞿曇善知相法，是故能得知他人心。』",
    "T12n0374_033:0561c14_4": "我於爾時告善星言：『我所說法，初、中、後善，其言巧妙，字義真正，所說無雜，具足成就，清淨梵行。』",
    "T12n0374_033:0561c16_5": "善星比丘復作是言：『如來雖復為我說法，而我真實謂無因果。』",
    "T12n0374_033:0561c17_6": "善男子！",
    "T12n0374_033:0561c18_7": "汝若不信如是事者，善星比丘今者近在尼連禪河，可共往問。」",
    "T12n0374_033:0561c19_8": "爾時如來即與迦葉往善星所，善星比丘遙見如來，見已即生惡邪之心，以惡心故生身陷入墮阿鼻獄。",
    "T12n0374_033:0561c22_0": "「善男子！",
    "T12n0374_033:0561c22_1": "善星比丘雖入佛法無量寶聚，空無所獲，乃至不得一法之利，以放逸故，惡知識故。",
    "T12n0374_033:0561c24_2": "譬如有人雖入大海，多見眾寶，而無所得，以放逸故。",
    "T12n0374_033:0561c25_3": "又如入海，雖見寶聚，自戮而死，或為羅剎惡鬼所殺。",
    "T12n0374_033:0561c26_4": "善星比丘亦復如是，入佛法已，為惡知識、羅剎大鬼之所殺害。",
    "T12n0374_033:0561c27_5": "善男子！",
    "T12n0374_033:0561c28_0": "是故如來以憐愍故，常說善星多諸放逸。",
    "T12n0374_033:0561c28_1": "善男子！",
    "T12n0374_033:0561c29_2": "若本貧窮，於是人所雖生憐愍，其心則薄；若本巨富後失財物，於是人所生於憐愍，其心則厚。",
    "T12n0374_033:0562a02_3": "善星比丘亦復如是，受持讀誦十二部經，獲得四禪，然後退失甚可憐愍。",
    "T12n0374_033:0562a03_4": "是故我說善星比丘多諸放逸，多放逸故斷諸善根。",
    "T12n0374_033:0562a05_5": "我諸弟子有見聞者，於是人所，無不生於重憐愍心，如初巨富，後失財者。",
    "T12n0374_033:0562a06_6": "我於多年，常與善星共相隨逐，而彼自生惡邪之心，以惡邪故不捨惡見。",
    "T12n0374_033:0562a08_7": "善男子！",
    "T12n0374_033:0562a08_8": "我從昔來，見是善星，有少善根，如毛髮許，終不記彼，斷絕善根，是一闡提，廝下之人，地獄劫住。",
    "T12n0374_033:0562a10_9": "以其宣說無因無果、無有作業，爾乃記彼永斷善根，是一闡提，廝下之人，地獄劫住。",
    "T12n0374_033:0562a12_10": "善男子！",
    "T12n0374_033:0562a12_11": "譬如有人，沒圊廁中。",
    "T12n0374_033:0562a13_12": "有善知識，以手撓之，若得首髮，便欲拔出，久求不得，爾乃息意。",
    "T12n0374_033:0562a14_13": "我亦如是，求覓善星微少善根，便欲拔濟，終日求之，乃至不得如毛髮許，是故不得拔其地獄。」",
    "T12n0374_033:0562a16_14": "迦葉菩薩言：「世尊！",
    "T12n0374_033:0562a17_15": "如來何故記彼當墮阿鼻地獄？」",
    "T12n0374_033:0562a17_16": "「善男子！",
    "T12n0374_033:0562a18_0": "善星比丘多有眷屬，皆謂善星是阿羅漢，是得道果，我欲壞彼惡邪心故，記彼善星以放逸故墮於地獄。",
    "T12n0374_033:0562a20_1": "善男子！",
    "T12n0374_033:0562a20_2": "汝今當知，如來所說真實無二。",
    "T12n0374_033:0562a21_3": "何以故？",
    "T12n0374_033:0562a21_4": "若佛所記當墮地獄，若不墮者，無有是處。",
    "T12n0374_033:0562a22_5": "聲聞緣覺所記莂者，則有二種：或虛、或實。",
    "T12n0374_033:0562a23_6": "如目犍連在摩伽陀國，遍告諸人，却後七日天當降雨，時竟不雨；復記牸牛當生白犢，及其產時，乃產駁犢；記生男者，後乃產女。",
    "T12n0374_033:0562a27_0": "「善男子！",
    "T12n0374_033:0562a27_1": "善星比丘常為無量諸眾生等，宣說一切無善惡果，爾時永斷一切善根，乃至無有如毛髮許。",
    "T12n0374_033:0562a29_2": "善男子！",
    "T12n0374_033:0562a29_3": "我久知是善星比丘當斷善根，猶故共住滿二十年，畜養共行。",
    "T12n0374_033:0562b01_4": "我若遠棄，不近左右，是人當教無量眾生造作惡業，是名如來第五解力。」",
    "T12n0374_033:0562b03_5": "「世尊！",
    "T12n0374_033:0562b03_6": "一闡提輩，以何因緣無有善法？」",
    "T12n0374_033:0562b04_7": "「善男子！",
    "T12n0374_033:0562b04_8": "一闡提輩，斷善根故。",
    "T12n0374_033:0562b05_0": "眾生悉有信等五根，而一闡提輩永斷滅故，以是義故，殺害蟻子猶得殺罪，殺一闡提無有殺罪。」",
    "T12n0374_033:0562b07_1": "「世尊！",
    "T12n0374_033:0562b07_2": "一闡提者終無善法，是故名為一闡提耶？」",
    "T12n0374_033:0562b08_3": "佛言：「如是，如是。」",
    "T12n0374_033:0562b08_4": "「世尊！",
    "T12n0374_033:0562b08_5": "一切眾生有三種善，所謂過去、未來、現在。",
    "T12n0374_033:0562b09_6": "一闡提輩亦不能斷未來善法，云何說言斷諸善法，名一闡提耶？」",
    "T12n0374_033:0562b11_7": "「善男子！",
    "T12n0374_033:0562b11_8": "斷有二種：一者現在滅，二者現在障於未來。",
    "T12n0374_033:0562b12_9": "一闡提輩具足二斷，是故我言斷諸善根。",
    "T12n0374_033:0562b13_10": "善男子！",
    "T12n0374_033:0562b13_11": "譬如有人沒圊廁中，唯有一髮毛頭未沒，雖復一髮毛頭未沒，而一毛頭不能勝身。",
    "T12n0374_033:0562b15_12": "一闡提輩亦復如是，雖未來世當有善根，而不能救地獄之苦。",
    "T12n0374_033:0562b16_13": "未來之世雖可救拔，現在之世無如之何，是故名為不可救濟。",
    "T12n0374_033:0562b18_14": "以佛性因緣則可得救，佛性者非過去、非未來、非現在，是故佛性不可得斷。",
    "T12n0374_033:0562b19_15": "如朽敗子不能生芽，一闡提輩亦復如是。」",
    "T12n0374_033:0562b20_16": "「世尊！",
    "T12n0374_033:0562b20_17": "一闡提輩不斷佛性，佛性亦善，云何說言斷一切善？」",
    "T12n0374_033:0562b22_18": "「善男子！",
    "T12n0374_033:0562b22_19": "若諸眾生現在世中有佛性者，則不得名一闡提也。",
    "T12n0374_033:0562b23_20": "如世間中眾生，我性、佛性是常，三世不攝。",
    "T12n0374_033:0562b24_21": "三世若攝，名為無常。",
    "T12n0374_033:0562b24_22": "佛性未來以當見故，故言眾生悉有佛性。",
    "T12n0374_033:0562b25_23": "以是義故，十住菩薩具足莊嚴乃得少見。」",
    "T12n0374_033:0562b26_24": "迦葉菩薩言：「世尊！",
    "T12n0374_033:0562b27_25": "佛性者常，猶如虛空，何故如來說言未來？",
    "T12n0374_033:0562b28_26": "如來若言一闡提輩無善法者，一闡提輩於其同學、同師、父母、親族妻子，豈當不生愛念心耶？",
    "T12n0374_033:0562c01_27": "如其生者，非是善乎？」",
    "T12n0374_033:0562c01_28": "佛言：「善哉，善哉！",
    "T12n0374_033:0562c02_0": "善男子！",
    "T12n0374_033:0562c02_1": "快發斯問。",
    "T12n0374_033:0562c02_2": "佛性者猶如虛空，非過去、非未來、非現在。",
    "T12n0374_033:0562c03_3": "一切眾生有三種身，所謂過去、未來、現在。",
    "T12n0374_033:0562c04_4": "眾生未來具足莊嚴清淨之身，得見佛性，是故我言佛性未來。",
    "T12n0374_033:0562c05_5": "善男子！",
    "T12n0374_033:0562c05_6": "我為眾生或時說因為果，或時說果為因，是故經中說命為食，見色為觸，未來身淨，故說佛性。」",
    "T12n0374_033:0562c08_7": "「世尊！",
    "T12n0374_033:0562c08_8": "如佛所說，義如是者，何故說言一切眾生悉有佛性？」",
    "T12n0374_033:0562c09_9": "「善男子！",
    "T12n0374_033:0562c09_10": "眾生佛性雖現在無，不可言無。",
    "T12n0374_033:0562c10_11": "如虛空性，雖無現在，不得言無。",
    "T12n0374_033:0562c11_0": "一切眾生雖復無常，而是佛性常住無變。",
    "T12n0374_033:0562c11_1": "是故我於此經中說，眾生佛性非內、非外，猶如虛空，非內非外。",
    "T12n0374_033:0562c13_2": "如其虛空有內外者，虛空不名為一、為常，亦不得言一切處有。",
    "T12n0374_033:0562c14_3": "虛空雖復非內非外，而諸眾生悉皆有之，眾生佛性亦復如是。",
    "T12n0374_033:0562c16_4": "如汝所言，一闡提輩有善法者，是義不然。",
    "T12n0374_033:0562c17_5": "何以故？",
    "T12n0374_033:0562c17_6": "一闡提輩，若有身業、口業、意業，取業、求業、施業、解業，如是等業悉是邪業。",
    "T12n0374_033:0562c18_7": "何以故？",
    "T12n0374_033:0562c19_8": "不求因果故。",
    "T12n0374_033:0562c19_9": "善男子！",
    "T12n0374_033:0562c19_10": "如呵梨勒果，根莖枝葉、花實悉苦，一闡提業亦復如是。",
    "T12n0374_033:0562c20_11": "◎「◎善男子，如來具足知諸根力，是故善能分別眾生上、中、下根，能知是人轉下作中，能知是人轉中作上，能知是人轉上作中，能知是人轉中作下，是故當知眾生根性無有決定，以無定故，或斷善根，斷已還生。",
    "T12n0374_033:0562c25_12": "若諸眾生根性定者，終不先斷，斷已復生，亦不應說一闡提輩墮於地獄壽命一劫。",
    "T12n0374_033:0562c27_13": "善男子！",
    "T12n0374_033:0562c27_14": "是故如來說一切法無有定相。」",
    "T12n0374_033:0562c28_15": "迦葉菩薩白佛言：「世尊！",
    "T12n0374_033:0562c29_16": "如來具足知諸根力，定知善星當斷善根。",
    "T12n0374_033:0563a01_0": "以何因緣，聽其出家？」",
    "T12n0374_033:0563a01_1": "佛言：「善男子！",
    "T12n0374_033:0563a01_2": "我於往昔初出家時，吾弟難陀，從弟阿難、調婆達多，子羅睺羅，如是等輩，皆悉隨我出家修道，我若不聽善星出家，其人次當得紹王位，其力自在，當壞佛法，以是因緣，我便聽其出家修道。",
    "T12n0374_033:0563a06_0": "善男子！",
    "T12n0374_033:0563a06_1": "善星比丘若不出家，亦斷善根，於無量世都無利益。",
    "T12n0374_033:0563a07_2": "今出家已，雖斷善根，能受持戒，供養恭敬耆舊長宿、有德之人，修習初禪、乃至四禪，是名善因。",
    "T12n0374_033:0563a09_3": "如是善因能生善法，善法既生能修習道，既修習道，當得阿耨多羅三藐三菩提，是故我聽善星出家。",
    "T12n0374_033:0563a11_4": "善男子！",
    "T12n0374_033:0563a11_5": "若我不聽善星比丘出家受戒，則不得稱我為如來具足十力。",
    "T12n0374_033:0563a14_0": "「善男子！",
    "T12n0374_033:0563a14_1": "佛觀眾生具足善法及不善法，是人雖具如是二法，不久能斷一切善根，具不善根。",
    "T12n0374_033:0563a16_2": "何以故？",
    "T12n0374_033:0563a16_3": "如是眾生，不親善友、不聽正法、不善思惟、不如法行，以是因緣，能斷善根，具不善根。",
    "T12n0374_033:0563a18_4": "善男子！",
    "T12n0374_033:0563a18_5": "如來復知是人現世、若未來世、少壯老時，當近善友，聽受正法，苦、集、滅、道，爾時則能還生善根。",
    "T12n0374_033:0563a20_6": "善男子！",
    "T12n0374_033:0563a20_7": "譬如有泉，去村不遠，其水甘美，具八功德。",
    "T12n0374_033:0563a21_8": "有人熱渴，欲往泉所。",
    "T12n0374_033:0563a22_0": "邊有智者觀是渴人，必定無疑當至水所。",
    "T12n0374_033:0563a22_1": "何以故？",
    "T12n0374_033:0563a23_2": "無異路故。",
    "T12n0374_033:0563a23_3": "如來世尊，觀諸眾生亦復如是，是故如來，名為具足知諸根力。」",
    "T12n0374_033:0563a24_4": "爾時世尊取地少土，置之爪上，告迦葉言：「是土多耶？",
    "T12n0374_033:0563a25_5": "十方世界地土多乎？」",
    "T12n0374_033:0563a26_6": "迦葉菩薩白佛言：「世尊爪上土者，不比十方所有土也。」",
    "T12n0374_033:0563a27_7": "「善男子！",
    "T12n0374_033:0563a27_8": "有人捨身，還得人身；捨三惡身，得受人身，諸根完具，生於中國，具足正信，能修習道，修習道已能得解脫，得解脫已能入涅槃，如爪上土。",
    "T12n0374_033:0563b01_9": "捨人身已，得三惡身，捨三惡身得三惡身，諸根不具，生於邊地，信邪倒見，修習邪道，不得解脫、常、樂、涅槃，如十方界所有地土。",
    "T12n0374_033:0563b04_10": "善男子！",
    "T12n0374_033:0563b04_11": "護持禁戒，精勤不懈，不犯四重、不作五逆、不用僧鬘物、不作一闡提、不斷善根，信如是等涅槃經典，如爪上土。",
    "T12n0374_033:0563b07_12": "毀戒懈怠、犯四重禁、作五逆罪、用僧鬘物、作一闡提、斷諸善根，不信是經，如十方界所有地土。",
    "T12n0374_033:0563b09_13": "善男子！",
    "T12n0374_033:0563b09_14": "如來善知眾生如是上、中、下根，是故稱佛具知根力。」",
    "T12n0374_033:0563b11_0": "迦葉菩薩白佛言：「世尊！",
    "T12n0374_033:0563b11_1": "如來具足是知根力，是故能知一切眾生上、中、下根，利鈍差別。",
    "T12n0374_033:0563b12_2": "知現在世眾生諸根，亦知未來眾生諸根。",
    "T12n0374_033:0563b13_3": "如是眾生於佛滅後，作如是說，如來畢竟入於涅槃、或不畢竟入於涅槃，或說有我、或說無我，或有中陰、或無中陰，或說有退、或說無退，或言如來身是有為、或言如來身是無為，或有說言十二因緣是有為法、或說因緣是無為法，或說心是有常、或說心是無常，或有說言受五欲樂能障聖道、或說不遮，或說世第一法唯是欲界、或說三界，或說布施唯是意業、或有說言即是五陰，或有說言有三無為、或有說言無三無為，復有說言或有造色、復有說言或無造色，或有說言有無作色、或有說言無無作色，或有說言有心數法、或有說言無心數法，或有說言有五種有、或有說言有六種有，或有說言八戒齋法優婆塞戒具足受得、或有說言不具受得，或說比丘犯四重已比丘戒在、或說不在，或有說言須陀洹人斯陀含人阿那含人阿羅漢人皆得佛道、或言不得，或說佛性即眾生有、或說佛性離眾生有，或有說言犯四重禁作五逆罪一闡提等皆有佛性、或說言無，或有說言有十方佛、或有說言無十方佛，如其如來具足成就知根力者，何故今日不決定說？」",
    "T12n0374_033:0563c07_0": "佛告迦葉菩薩：「善男子！",
    "T12n0374_033:0563c07_1": "如是之義非眼識知，乃至非意識知，乃是智慧之所能知。",
    "T12n0374_033:0563c08_2": "若有智者，我於是人，終不作二，是亦謂我不作二說。",
    "T12n0374_033:0563c10_0": "於無智者作不定說，而是無智亦復謂我作不定說。",
    "T12n0374_033:0563c11_1": "善男子！",
    "T12n0374_033:0563c11_2": "如來所有一切善行，悉為調伏諸眾生故，譬如醫王所有醫方，悉為療治一切病苦。",
    "T12n0374_033:0563c13_3": "善男子！",
    "T12n0374_033:0563c13_4": "如來世尊為國土故、為時節故、為他語故、為諸人故、為眾根故，於一法中作二種說，於一名法說無量名，於一義中說無量名，於無量義說無量名。",
    "T12n0374_033:0563c16_5": "云何一名說無量名？",
    "T12n0374_033:0563c17_6": "猶如涅槃，亦名涅槃、亦名無生、亦名無出、亦名無作、亦名無為、亦名歸依、亦名窟宅、亦名解脫、亦名光明、亦名燈明、亦名彼岸、亦名無畏、亦名無退、亦名安處、亦名寂靜、亦名無相、亦名無二、亦名一行、亦名清涼、亦名無闇、亦名無礙、亦名無諍、亦名無濁、亦名廣大、亦名甘露、亦名吉祥，是名一名作無量名。",
    "T12n0374_033:0563c23_7": "「云何一義說無量名？",
    "T12n0374_033:0563c24_8": "猶如帝釋，亦名帝釋、亦名憍尸迦、亦名婆蹉婆、亦名富蘭陀羅、亦名摩佉婆、亦名因陀羅、亦名千眼、亦名舍支夫、亦名金剛、亦名寶頂、亦名寶幢，是名一義說無量名。",
    "T12n0374_033:0563c28_9": "「云何於無量義說無量名？",
    "T12n0374_033:0563c28_10": "如佛如來，亦名如來，義異名異。",
    "T12n0374_033:0563c29_11": "亦名阿羅呵，義異名異。",
    "T12n0374_033:0564a01_0": "亦名三藐三佛陀，義異名異。",
    "T12n0374_033:0564a01_1": "亦名船師、亦名導師、亦名正覺、亦名明行足、亦名大師子王、亦名沙門、亦名婆羅門、亦名寂靜、亦名施主、亦名到彼岸、亦名大醫王、亦名大象王、亦名大龍王、亦名施眼、亦名大力士、亦名大無畏、亦名寶聚、亦名商主、亦名得脫、亦名大丈夫、亦名天人師、亦名大分陀利、亦名獨無等侶、亦名大福田、亦名大智慧海、亦名無相、亦名具足八智，如是一切，義異名異。",
    "T12n0374_033:0564a09_2": "善男子！",
    "T12n0374_033:0564a09_3": "是名無量義中說無量名。",
    "T12n0374_033:0564a10_4": "「復有一義說無量名，所謂如陰，亦名為陰、亦名顛倒、亦名為諦、亦名四念處、亦名四食、亦名四識住處、亦名為有、亦名為道、亦名為時、亦名眾生、亦名為世、亦名第一義、亦名三修謂身戒心、亦名因果、亦名煩惱、亦名解脫、亦名十二因緣、亦名聲聞辟支佛、亦名地獄餓鬼畜生人天、亦名過去現在未來，是名一義說無量名。",
    "T12n0374_033:0564a17_5": "「善男子！",
    "T12n0374_033:0564a18_6": "如來世尊為眾生故，廣中說略、略中說廣，第一義諦說為世諦、說世諦法為第一義諦。",
    "T12n0374_033:0564a20_0": "云何名為廣中說略？",
    "T12n0374_033:0564a20_1": "如告比丘，我今宣說十二因緣。",
    "T12n0374_033:0564a21_2": "云何名為十二因緣？",
    "T12n0374_033:0564a21_3": "所謂因果。",
    "T12n0374_033:0564a21_4": "云何名為略中說廣？",
    "T12n0374_033:0564a22_5": "如告比丘，我今宣說苦、集、滅、道，苦者所謂無量諸苦、集者所謂無量煩惱、滅者所謂無量解脫、道者所謂無量方便。",
    "T12n0374_033:0564a25_0": "云何名為第一義諦說為世諦？",
    "T12n0374_033:0564a25_1": "如告比丘，吾今此身有老病死。",
    "T12n0374_033:0564a26_2": "云何名為世諦說為第一義諦？",
    "T12n0374_033:0564a27_3": "如告憍陳如，汝得法故，名阿若憍陳如。",
    "T12n0374_033:0564a28_0": "是故隨人、隨意、隨時，故名如來知諸根力。",
    "T12n0374_033:0564a28_1": "善男子，我若當於如是等義作定說者，則不得稱我為如來具知根力。",
    "T12n0374_033:0564b01_2": "「善男子，有智之人當知香象所負，非驢所勝。",
    "T12n0374_033:0564b02_3": "一切眾生所行無量，是故如來種種為說無量之法。",
    "T12n0374_033:0564b03_4": "何以故？",
    "T12n0374_033:0564b03_5": "眾生多有諸煩惱故。",
    "T12n0374_033:0564b04_6": "若使如來說於一行，不名如來具足成就知諸根力。",
    "T12n0374_033:0564b05_7": "是故我於餘經中說，五種眾生不應還為說五種法，為不信者不讚正信、為毀禁者不讚持戒、為慳貪者不讚布施、為懈怠者不讚多聞、為愚癡者不讚智慧。",
    "T12n0374_033:0564b09_8": "何以故？",
    "T12n0374_033:0564b09_9": "智者若為是五種人說是五事，當知說者不得具足知諸根力，亦不得名憐愍眾生。",
    "T12n0374_033:0564b11_10": "何以故？",
    "T12n0374_033:0564b11_11": "是五種人聞是事已，生不信心、惡心、瞋心；以是因緣於無量世受苦果報，是故不名憐愍眾生具知根力。",
    "T12n0374_033:0564b13_12": "是故我先於餘經中告舍利弗：『汝慎無為利根之人廣說法語，鈍根之人略說法也。』",
    "T12n0374_033:0564b15_13": "舍利弗言：『世尊！",
    "T12n0374_033:0564b15_14": "我但為憐愍故說，非是具足根力故說。』",
    "T12n0374_033:0564b16_15": "善男子！",
    "T12n0374_033:0564b17_0": "廣略說法是佛境界，非諸聲聞緣覺所知。",
    "T12n0374_033:0564b17_1": "「善男子！",
    "T12n0374_033:0564b18_2": "如汝所言，佛涅槃後，諸弟子等，各異說者，是人皆以顛倒因緣，不得正見，是故不能自利利他。",
    "T12n0374_033:0564b20_3": "善男子！",
    "T12n0374_033:0564b20_4": "是諸眾生非唯一性、一行、一根、一種國土、一善知識，是故如來為彼種種宣說法要，以是因緣，十方三世諸佛如來為眾生故，開示演說十二部經。",
    "T12n0374_033:0564b23_5": "善男子！",
    "T12n0374_033:0564b23_6": "如來說是十二部經，非為自利，但為利他。",
    "T12n0374_033:0564b24_7": "是故如來第五力者名為解力。",
    "T12n0374_033:0564b25_8": "是二力故，如來深知是人現在能斷善根、是人後世能斷善根、是人現在能得解脫、是人後世能得解脫。",
    "T12n0374_033:0564b27_9": "是故如來名無上力士。",
    "T12n0374_033:0564b28_10": "◎大般涅槃經卷第三十三"
}