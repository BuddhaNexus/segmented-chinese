{
    "T03n0190_055:0905c19_0": "佛本行集經卷第五十五",
    "T03n0190_055:0905c21_0": "隋天竺三藏闍那崛多譯",
    "T03n0190_055:0905c22_0": "◎優波離因緣品下",
    "T03n0190_055:0905c23_0": "「汝等比丘，若有心疑，彼時童子剃髮師者，莫作異想，即優波離比丘是也。",
    "T03n0190_055:0905c24_1": "然優波離，昔於尊者辟支佛邊剃鬚髮已，乞如是願：『願我生生世世之中，若得人身，恒常生在剃髮師家。』",
    "T03n0190_055:0905c27_0": "復於彼時，更乞願言：『願我莫生惡道之中。』",
    "T03n0190_055:0905c27_1": "由彼發願果報力故，不生惡道，從爾已來，流轉天人，多受快樂，現得已利。",
    "T03n0190_055:0905c29_2": "復作是願：『願我當於未來世時，恒常值遇如是教師或勝此者，若彼教師所說之法，願我速證，即得知解。』",
    "T03n0190_055:0906a02_3": "由斯業報，今得值我，以為教師，即得出家，受具足戒，證羅漢果。",
    "T03n0190_055:0906a04_4": "亦復在於迦葉如來法教之中，作如是願：『願我於彼未來世中，值遇釋迦牟尼如來，莫背彼法，隨順出家，若得出家，於彼持律諸弟子中，我最第一。』",
    "T03n0190_055:0906a07_5": "藉彼業報，今我法中，而得出家，乃至持律諸弟子中，最為第一。",
    "T03n0190_055:0906a09_6": "汝諸比丘！",
    "T03n0190_055:0906a09_7": "彼優波離，於過去世，作如是業，今得報生剃髮師家。",
    "T03n0190_055:0906a10_8": "復以造彼願業因緣，現今得報，於我法中，如是出家，及受具戒，證羅漢果。",
    "T03n0190_055:0906a12_9": "我今又復授彼記言：『於我持律弟子之中，最為第一。』」",
    "T03n0190_055:0906a13_10": "◎◎佛本行集經羅睺羅因緣品第五十六上又於一時，輸頭檀王白佛言：「世尊！",
    "T03n0190_055:0906a15_11": "願佛及僧，受我明朝所設飲食。」",
    "T03n0190_055:0906a16_12": "于時世尊，默然而許。",
    "T03n0190_055:0906a16_13": "輸頭檀王既見世尊默然許已，從坐而起，頂禮佛足，圍遶三匝，辭退而去。",
    "T03n0190_055:0906a18_14": "至本宮已，即於彼夜，辦具微妙多種飲食，所謂飡食嚙食唼食[口*束]食，辦具已訖，過夜至朝，灑掃鋪設。",
    "T03n0190_055:0906a20_15": "即遣使人，白世尊言：「今已時至，飲食備辦，唯願降赴。」",
    "T03n0190_055:0906a23_0": "爾時，世尊日在東方，著衣持鉢，諸比丘僧左右圍遶，佛為導首，來至輸頭檀王宮內。",
    "T03n0190_055:0906a24_1": "到已坐於所設佛座，諸比丘僧，各各依次如法而坐。",
    "T03n0190_055:0906a26_2": "爾時，輸頭檀王，以佛為首，諸比丘僧，次第坐已，自手行諸微妙飲食，盡其種數，乃至唼[口*束]，悉令充飽，稱意自恣。",
    "T03n0190_055:0906a28_3": "既見佛僧飲食飽已，洗治鉢器，將置別處一小座上，却在一面，既安坐已，輸頭檀王而白佛言：「唯願世尊！",
    "T03n0190_055:0906b01_4": "教誨於我。",
    "T03n0190_055:0906b02_5": "又願世尊善逝示現，令我長夜常得利益安樂之事。」",
    "T03n0190_055:0906b04_0": "爾時，世尊告輸頭檀王作如是言：「大王今日，若知時者，應須捨此聽法之事，亦復不須數來問訊諸比丘等。",
    "T03n0190_055:0906b06_1": "王身不久，應自得其最勝妙果。」",
    "T03n0190_055:0906b07_2": "於時，世尊方便教化輸頭檀王，說法顯示，令其解悟，令歡喜已，從座而起，還於本處。",
    "T03n0190_055:0906b09_3": "輸頭檀王，又於一時，因舍利弗得法眼淨，兼得證於須陀洹果，而淨飯王，已得諸法，已證諸法，已入諸法，已度諸疑，心無有惑，已得無畏，更不復問自餘法行，悉證知已，詣向佛所，而白佛言：「善哉！",
    "T03n0190_055:0906b13_4": "世尊！",
    "T03n0190_055:0906b13_5": "唯願度我，出家入道，受具足戒。」",
    "T03n0190_055:0906b15_0": "爾時，世尊作如是念：「輸頭檀王於此教中，捨家出家，復更能證勝上法不？」",
    "T03n0190_055:0906b16_1": "爾時，世尊思惟是已，自證知此輸頭檀王，決定不合捨家出家，亦不得證勝上之法。",
    "T03n0190_055:0906b18_2": "如是知已，而告之言：「大王！",
    "T03n0190_055:0906b19_3": "今日若知時者，但在本家，行檀布施，造福業耳。」",
    "T03n0190_055:0906b21_0": "至於後日，摩訶波闍波提大夫人，請佛及僧，供給飲食，悉令飽滿。",
    "T03n0190_055:0906b22_1": "至第三日，第一宮內諸妃眷屬，又復請佛及比丘僧，供給餚饍，亦悉充足。",
    "T03n0190_055:0906b24_2": "至第四日，其第二宮，又復請佛及比丘僧，供奉種種百味餚饍，亦悉充足。",
    "T03n0190_055:0906b26_0": "其羅睺羅，如來出家六年已後，始出母胎，如來還其父家之日，其羅睺羅，年始六歲。",
    "T03n0190_055:0906b29_0": "爾時，如來至迦毘羅婆蘇都城，羅睺羅母，作如是念：「我昔因此羅睺羅故，為諸眷屬之所誹謗，今日時至，我於彼事，應自清淨，以明其身。",
    "T03n0190_055:0906c03_1": "以是因緣，必須請佛及比丘僧，布施飲食，及請一切諸眷屬等，以自明白。」",
    "T03n0190_055:0906c04_2": "耶輸陀羅作是念已，於其彼夜，辦具種種微妙飲食，既備辦已，過於彼夜，即遣使人往白佛言：「所設飲食，辦具已訖，世尊知時。」",
    "T03n0190_055:0906c07_3": "兼告一切諸眷屬等，悉令聚集來赴所請。",
    "T03n0190_055:0906c09_0": "爾時，世尊於晨朝時，日在東方，著衣持鉢，與諸比丘左右圍遶，佛為導首，與大比丘一千二百五十人俱，詣向王宮，如所鋪座次第而坐。",
    "T03n0190_055:0906c13_0": "爾時，羅睺羅母別作一枚大歡喜丸，喚羅睺羅，內著手裏，作如是言：「汝羅睺羅！",
    "T03n0190_055:0906c14_1": "往至比丘僧眾之內是汝父者，施歡喜丸。」",
    "T03n0190_055:0906c15_2": "羅睺羅母，復告一切諸眷屬言：「是羅睺羅，今當覓父。」",
    "T03n0190_055:0906c16_3": "時羅睺羅，持歡喜丸，遍觀一切諸比丘已，直往佛邊，而白佛言：「如是沙門！",
    "T03n0190_055:0906c18_4": "蔭涼快哉？",
    "T03n0190_055:0906c18_5": "如是沙門！",
    "T03n0190_055:0906c19_6": "蔭涼快哉？」",
    "T03n0190_055:0906c20_0": "爾時，輸頭檀王白佛言：「世尊！",
    "T03n0190_055:0906c20_1": "此事云何？",
    "T03n0190_055:0906c20_2": "耶輸陀羅頗有如此過患已不？」",
    "T03n0190_055:0906c22_0": "爾時，世尊告輸頭檀王作如是言：「大王今日，莫作是疑。",
    "T03n0190_055:0906c23_1": "耶輸陀羅無此過患，其羅睺羅，真我之子。",
    "T03n0190_055:0906c24_2": "但是往昔業緣所逼，在胎六年。」",
    "T03n0190_055:0906c26_0": "爾時，輸頭檀王及諸眷屬，聞佛此語，皆悉歡喜，踊躍遍身，不能自勝，各各以手持諸種種飲食餚饍，供佛及僧，令得充足。",
    "T03n0190_055:0906c28_1": "自恣飽已，佛及大眾，洗鉢澡手，各將小座，遶佛左右，却坐一面。",
    "T03n0190_055:0907a01_2": "爾時，輸頭檀王以敬佛故，不能廣問如上因緣，而白眾中諸比丘言：「願諸師等！",
    "T03n0190_055:0907a02_3": "請問世尊，其羅睺羅及耶輸陀羅，往昔造業因緣之事。」",
    "T03n0190_055:0907a04_4": "爾時，諸比丘即白佛言：「是羅睺羅，往昔造作何業因緣？",
    "T03n0190_055:0907a05_5": "以何業報，處胎六歲？",
    "T03n0190_055:0907a05_6": "耶輸陀羅，復作何業，懷孕六年？」",
    "T03n0190_055:0907a07_0": "爾時，佛告諸比丘言：「我念往昔過無量世，時有一王，婆羅門種，名曰人天，生其二子，大者名日，次者名月。",
    "T03n0190_055:0907a09_1": "其大王子，恒不樂世，願欲出家。",
    "T03n0190_055:0907a10_2": "經未多時，其王人天，算盡命終。",
    "T03n0190_055:0907a10_3": "命終之後，其子日、月，互相推讓。",
    "T03n0190_055:0907a11_4": "其長子言：『汝當為王治國政事。』",
    "T03n0190_055:0907a12_5": "其第二子復語彼言：『汝當為王治國政事。』",
    "T03n0190_055:0907a14_0": "「其日王子告月王子，復作是言：『汝必為王，我當捨家而出家也。』",
    "T03n0190_055:0907a16_0": "「時，月王子復白彼兄，作如是言：『汝既長大，王位當汝，我不合受。』",
    "T03n0190_055:0907a18_0": "「其日王子復告其弟月王子言：『凡受王位，先作何法？』",
    "T03n0190_055:0907a19_1": "其月王子，復報彼言：『先頒號令。』",
    "T03n0190_055:0907a20_0": "「時，日王子復問彼言：『世若有人違號令者，當合何罪？』",
    "T03n0190_055:0907a21_1": "其月王子，復報彼言：『必須重罰罪之重者。』",
    "T03n0190_055:0907a22_2": "其日王子，復語其弟月王子言：『依其道理，我合得王。",
    "T03n0190_055:0907a23_3": "我今但捨王位付汝，汝當作王，我欲捨家而出家也。』",
    "T03n0190_055:0907a25_0": "「時，日王子以其王位付月王子，遂即捨家，出家修道。",
    "T03n0190_055:0907a26_1": "其日王子，所有眷屬，皆隨出家。",
    "T03n0190_055:0907a27_0": "「時，日仙人作如是念：『此等諸人！",
    "T03n0190_055:0907a27_1": "依我出家，我今既與此輩為師，當須勤學求於道業，以勝於彼。』",
    "T03n0190_055:0907a29_2": "作是念已，因發誓言：『願我此身，從今已後，若非他施，不得自取，乃至一物水及楊枝。』",
    "T03n0190_055:0907b02_0": "爾時仙人，至於一時忘失本念，他不施與藥草根等及以諸菓而自取食，又時夜渴，見他澡盥，謂言自許，遂取而飲，而自澡盥，在於一邊。",
    "T03n0190_055:0907b05_1": "時彼仙人本澡盥主，見自澡盥空無有水，而問之言：『是誰取我澡盥中水？",
    "T03n0190_055:0907b06_2": "此乃是賊住居之處，本非仙人所居地也。』",
    "T03n0190_055:0907b07_3": "時彼仙人取水飲者，見自澡盥水滿其中，在於一邊，遂報彼言：『我不知故，取汝水飲，謂言我許。』",
    "T03n0190_055:0907b09_4": "而彼仙人，告彼飲水日仙人言：『汝若飲者，善哉快哉！』",
    "T03n0190_055:0907b11_0": "爾時，錯誤飲水仙人，正自思念：『我已違失昔日誓言，為不善也。",
    "T03n0190_055:0907b12_1": "此非仙法。",
    "T03n0190_055:0907b12_2": "我今云何不與不受諸藥草根及果子等，而自食之？",
    "T03n0190_055:0907b13_3": "復取他水而自飲也？』",
    "T03n0190_055:0907b14_4": "以此因緣，悵怏不樂，心生憂惱，蹲坐地上，思惟正念，憂愁此事。",
    "T03n0190_055:0907b16_0": "「爾時，弟子摩那婆輩，便即詣向日仙人所，頂禮其足，如法承事。",
    "T03n0190_055:0907b17_1": "而彼仙人，告彼弟子摩那婆言：『汝等童子！",
    "T03n0190_055:0907b18_2": "從今已後，莫頂禮我。",
    "T03n0190_055:0907b18_3": "何以故？",
    "T03n0190_055:0907b19_4": "我於今日，已成賊也。』",
    "T03n0190_055:0907b19_5": "彼諸童子，即問王仙，作如是言：『優波陀事云何也？』",
    "T03n0190_055:0907b21_0": "「時，日王仙便報彼等摩那婆言：『汝等童子！",
    "T03n0190_055:0907b21_1": "今須知我不從他邊受得藥草根及果等，復取他水而自飲之。』",
    "T03n0190_055:0907b23_2": "作是語已，彼等童子尋復白彼日王仙言：『師於今者，莫作是語！",
    "T03n0190_055:0907b24_3": "所食飲者，一切皆是優波陀物。』",
    "T03n0190_055:0907b25_4": "時日王仙，復語彼等摩那婆言：『汝等知我不從他得，而自取不？",
    "T03n0190_055:0907b26_5": "然我今者不從他得草葉根果及澡盥水，而自取飲，我已成賊。",
    "T03n0190_055:0907b28_6": "是故汝等當罰我罪，如治賊者，等莫有異。』",
    "T03n0190_055:0907b29_7": "時諸童子咸白彼仙：『我不敢決優波陀罪。",
    "T03n0190_055:0907c01_8": "優波陀弟今者作王，現領此境，如法治化，至於彼邊，必能治罰優波陀也。』",
    "T03n0190_055:0907c03_0": "「爾時，王仙詣月王所，於時月王既聞此事，知其日王欲來其邊，即辦四兵，出迎城外。",
    "T03n0190_055:0907c04_1": "日王到已，頂禮其足。",
    "T03n0190_055:0907c05_2": "時，日王仙止月王言：『莫禮我足。",
    "T03n0190_055:0907c06_3": "所以者何？",
    "T03n0190_055:0907c06_4": "我今是賊。",
    "T03n0190_055:0907c06_5": "大王！",
    "T03n0190_055:0907c06_6": "必須治罰我罪，如賊莫異。』",
    "T03n0190_055:0907c08_0": "「爾時，彼王即問其兄日仙人言：『聖者今日作何賊也？』",
    "T03n0190_055:0907c09_1": "彼時仙人報月王言：『大王！",
    "T03n0190_055:0907c09_2": "當知，我在空閑清靜樹林修道之時，不從他得藥草根果，并取他水而自飲也。』",
    "T03n0190_055:0907c12_0": "「爾時，彼王聞此語已，煩冤懊惱，嗚噎悲啼，涕淚滿面，作是思惟：『如此仙人，功德本行，自來清淨，無有過患，云何今日，可罪罰也？』",
    "T03n0190_055:0907c14_1": "作是念已，報王仙言：『我許諸仙，取諸果子，及藥草根，乃至水等，自食自飲。",
    "T03n0190_055:0907c16_2": "是故仙人所食之者，皆是己物。",
    "T03n0190_055:0907c17_3": "大仙非賊，亦不可罰。』",
    "T03n0190_055:0907c18_0": "「時，日王仙告月王言：『大王今日始許斯事，非昔日也。』",
    "T03n0190_055:0907c19_1": "王復白言：『我昔初承王位之時，即有此語：「我施沙門，及婆羅門，草木及水，隨意用食。」",
    "T03n0190_055:0907c21_2": "是故大仙！",
    "T03n0190_055:0907c21_3": "實非賊耳。",
    "T03n0190_055:0907c21_4": "我於今者，云何罰罪？』",
    "T03n0190_055:0907c22_5": "而彼王仙復告王言：『善哉大王！",
    "T03n0190_055:0907c22_6": "我今已造不善之事，自念不能消此過罪，我既取他澡盥水飲，是故大王，須治罰我如賊無二。』",
    "T03n0190_055:0907c25_0": "「爾時，月王有一[外*男]甥，在彼眾會，而彼[外*男]甥白月王言：『大王！",
    "T03n0190_055:0907c26_1": "但與此仙決罪，勿令此仙煩冤懊惱。』",
    "T03n0190_055:0907c27_2": "爾時，月王白彼仙言：『事若爾者，入在我苑，止住修道。』",
    "T03n0190_055:0907c28_3": "爾時，月王令此仙人入其苑已，尋即廢忘，不復更憶。",
    "T03n0190_055:0907c29_4": "至於六日，然後始念，喚諸臣佐諸卿等輩：『彼仙在苑，出去已未？』",
    "T03n0190_055:0908a02_0": "爾時，諸臣白月王言：『彼之仙人，猶未出苑，仍在園內。』",
    "T03n0190_055:0908a04_0": "「爾時，月王放赦天下一切囚繫，乃至飛走諸禽獸等，別喚彼仙，布施種種甘美飲食，而白之言：『唯願大仙！",
    "T03n0190_055:0908a06_1": "隨意而去。』",
    "T03n0190_055:0908a06_2": "放已，月王心懷不樂：『我於此仙，已有罪過，因此仙人，必得罪失。』」",
    "T03n0190_055:0908a09_0": "爾時，佛告諸比丘言：「若有心疑，於時王仙，號名日者，此是誰也？",
    "T03n0190_055:0908a10_1": "莫作異見，我身是也。",
    "T03n0190_055:0908a10_2": "汝等比丘！",
    "T03n0190_055:0908a11_3": "若有心疑，當於彼時，王名月者，此是誰也？",
    "T03n0190_055:0908a12_4": "莫作異見，即羅睺羅，是其人也。",
    "T03n0190_055:0908a12_5": "為其將彼仙人入苑住六日故，因彼業報，住於生死煩惱之中，無量受苦；因其餘業，復在母胎，止住六歲。",
    "T03n0190_055:0908a16_0": "「汝諸比丘！",
    "T03n0190_055:0908a16_1": "我念往昔過無量世，有一群牛，在於牧所。",
    "T03n0190_055:0908a17_2": "其牛主妻，自將一女，往至牛群，搆取乳酪，所將二器，並皆盈滿，其器大者，遣女而負，其器小者，身自擔提。",
    "T03n0190_055:0908a19_3": "至其中路，語其女言：『汝速疾行！",
    "T03n0190_055:0908a20_4": "此間路嶮，有可怖畏。』",
    "T03n0190_055:0908a21_0": "「爾時，彼女語其母言：『此器大重，我今云何可得速疾？』",
    "T03n0190_055:0908a22_1": "其母如是再語三語：『汝速疾行！",
    "T03n0190_055:0908a22_2": "今此路中，大有恐怖。』",
    "T03n0190_055:0908a24_0": "「爾時，彼女而作是念：『云何遣我負最大器，更復催促遣令急行？』",
    "T03n0190_055:0908a25_1": "其女因此，便生瞋恚，而白母言：『母可且兼將此乳器，我今暫欲大小便耳。』",
    "T03n0190_055:0908a27_2": "而彼女母，取此大器負擔行已，其女於後，徐徐緩行。",
    "T03n0190_055:0908a28_3": "爾時，彼母兼負重擔，遂即行至六拘盧舍。」",
    "T03n0190_055:0908b01_0": "爾時，佛告諸比丘言：「汝等若有心疑，彼女有瞋恚心，乃遣其母負重，行六拘盧舍者？",
    "T03n0190_055:0908b02_1": "莫作異見，耶輸陀羅釋女是也。",
    "T03n0190_055:0908b03_2": "既於彼時，遣母負重，行其道路六拘盧舍，由彼業報，在於生死煩惱之內，受無量苦；以彼殘業，今於此生，懷胎六歲。",
    "T03n0190_055:0908b07_0": "「諸比丘！",
    "T03n0190_055:0908b07_1": "所有諸業，非是虛受，隨造善惡，還自受之。",
    "T03n0190_055:0908b08_2": "是故汝等諸比丘輩！",
    "T03n0190_055:0908b08_3": "恒須捨此身口意惡。",
    "T03n0190_055:0908b09_4": "何以故？",
    "T03n0190_055:0908b09_5": "作身口意善惡因緣，汝諸比丘！",
    "T03n0190_055:0908b09_6": "現見如是善惡果報。",
    "T03n0190_055:0908b10_7": "汝等比丘！",
    "T03n0190_055:0908b10_8": "應當如是修學善業。」",
    "T03n0190_055:0908b11_9": "爾時，世尊與淨飯王及彼大眾，說微妙法，使令歡喜顯示宣通教化訖已，從座而起，還於本處。",
    "T03n0190_055:0908b14_0": "爾時，羅睺羅母遣羅睺羅，往向父邊，乞取父封。",
    "T03n0190_055:0908b15_1": "時，羅睺羅隨佛而行，且行且語，作如是言：「惟願沙門！",
    "T03n0190_055:0908b16_2": "與我封邑，唯願沙門！",
    "T03n0190_055:0908b16_3": "與我封邑。」",
    "T03n0190_055:0908b18_0": "爾時，世尊自授手指與羅睺羅，時羅睺羅執佛指已，傍佛而行。",
    "T03n0190_055:0908b20_0": "爾時，世尊將羅睺羅，至於靜林，遙喚長老舍利弗言：「汝舍利弗！",
    "T03n0190_055:0908b21_1": "將羅睺羅，令其出家。」",
    "T03n0190_055:0908b21_2": "時舍利弗而白佛言：「如世尊教。」",
    "T03n0190_055:0908b22_3": "承佛教已，度羅睺羅而出家也。",
    "T03n0190_055:0908b23_4": "爾時，世尊為諸比丘制禁戒時，其羅睺羅甚大歡喜，遂受禁戒，如法奉行。",
    "T03n0190_055:0908b24_5": "所以者何？",
    "T03n0190_055:0908b25_6": "教法應爾，其舍利弗，依佛教戒，攝受教示。",
    "T03n0190_055:0908b26_7": "當爾之時，有善男子，皆悉獲得正信正見。",
    "T03n0190_055:0908b27_8": "何以故？",
    "T03n0190_055:0908b27_9": "並欲出家求無上道諸梵行故，利益現自證見法故，自證知已，口自唱言：「諸漏已盡，梵行已立，所作已辦，不受後有。」",
    "T03n0190_055:0908b29_10": "其羅睺羅，亦復如是，自證其心，得正解脫。",
    "T03n0190_055:0908c01_11": "世尊即記，告諸比丘：「當知我之聲聞弟子持戒之中，其羅睺羅，最為第一(此摩訶僧祇師作如是說)。」",
    "T03n0190_055:0908c03_12": "（其迦葉維復有別說：「當爾之時，輸頭檀王辦諸食已，即喚宮內諸眷屬等，勅告之言：『汝等今者勿令一人，示羅睺羅，言悉達多是汝之父。",
    "T03n0190_055:0908c06_13": "何以故？",
    "T03n0190_055:0908c07_0": "恐羅睺羅聞已，即隨其父出家。』",
    "T03n0190_055:0908c07_1": "時，淨飯王於其彼夜，備辦種種甘美飲食飡噉唼[口*束]，辦具已訖，過彼夜分，始晨朝時，鋪設諸座，將羅睺羅，及諸侍從童男童女，左右圍遶，並遣將入阿輸迦林。",
    "T03n0190_055:0908c11_2": "然後發使往白佛言：『食時已至，飲食已辦，願尊知時。』",
    "T03n0190_055:0908c13_0": "「爾時，世尊日在東方，著衣持鉢，諸比丘僧，左右圍遶，在前而行，相隨往詣輸頭檀王宮。",
    "T03n0190_055:0908c15_0": "到已即於先所鋪座，次第而坐。",
    "T03n0190_055:0908c16_0": "「時羅睺羅，見彼童男及童女等，各各亂行漫遊漫戲，而諸傅母，亦不遮斷，共相戲笑，遂私便從阿輸迦林，漸入王宮。",
    "T03n0190_055:0908c18_1": "往見世尊及比丘眾，見已頂禮。",
    "T03n0190_055:0908c19_2": "禮已即便昇樓閣上，當於彼時，羅睺羅母，先在樓閣，觀見世尊，剃頭鬚髮，身著袈裟，見已悲泣，而有偈說：「『大王釋子新婦者，　　其名號曰輸陀羅，　　見夫如是出家相，　　心懷悲泣自懊惱。』」",
    "T03n0190_055:0908c24_0": "「時，羅睺羅問其母言：『聖者何故悲啼如此？』",
    "T03n0190_055:0908c24_1": "其母報子羅睺羅言：『身體金色，在沙門眾，即是汝父。』",
    "T03n0190_055:0908c26_2": "時羅睺羅復白母言：『如是聖者，我生已來，未曾憶念，有如是等快樂之事。』",
    "T03n0190_055:0908c27_3": "作是語已，從樓閣上速疾而下，詣向佛所，入佛衣裏，隱藏而住。",
    "T03n0190_055:0908c29_4": "時，諸比丘即欲遮斷，佛告之言：『汝諸比丘！",
    "T03n0190_055:0909a01_5": "莫復遮斷，但令入我衣內而住。』",
    "T03n0190_055:0909a02_0": "「爾時，輸頭檀王見佛及僧次第而坐，自手奉過種種清淨甘美餚饍，所謂飡噉唼[口*束]等食，悉令飽滿自恣充足。",
    "T03n0190_055:0909a04_1": "爾時，世尊飯食已訖，洗鉢澡手，將一小座，却坐一面，即為父王，而作願言：「『祭祀火為最，　　諸偈歎為最；　　人中王為最，　　諸流海為最；　　星宿月為最，　　諸明日為最；　　上下及四方，　　及於眾生輩，　　若天若人者，　　諸佛是為最。』」",
    "T03n0190_055:0909a12_0": "「爾時，世尊為淨飯王，以此偈句，呪願已訖，即從坐起，隨緣而去。",
    "T03n0190_055:0909a14_0": "「爾時，輸頭檀王於後撿挍事務東西行時，其羅睺羅已逐世尊，出於宮外。",
    "T03n0190_055:0909a15_1": "既出宮已，還欲來入。",
    "T03n0190_055:0909a16_2": "於時，世尊自授手指與羅睺羅，令其執捉。",
    "T03n0190_055:0909a17_3": "時羅睺羅，其身上分，安隱快樂，譬如以繩繫諸鳥足，更不復離，如是依附著世尊已，即將往至尼拘陀林。",
    "T03n0190_055:0909a20_0": "「爾時，世尊告羅睺羅，作如是言：『汝羅睺羅！",
    "T03n0190_055:0909a20_1": "汝能隨我出家以不？』",
    "T03n0190_055:0909a21_2": "時羅睺羅而報佛言：『我實如是，能出家也。』",
    "T03n0190_055:0909a23_0": "「爾時，世尊告諸比丘，作如是言：『汝諸比丘！",
    "T03n0190_055:0909a23_1": "我於今者，令羅睺羅，捨家出家。",
    "T03n0190_055:0909a24_2": "遣舍利弗，以為和上。』",
    "T03n0190_055:0909a26_0": "「爾時，諸比丘作如是念：『世尊昔日，曾告我等，作如是言：「若有年歲不滿二十，不得為受具足禁戒。」",
    "T03n0190_055:0909a28_1": "而羅睺羅，今始十五，我等為當依佛昔教，為當更復別有所以？』",
    "T03n0190_055:0909a29_2": "作是念時，即將前事，具白世尊。",
    "T03n0190_055:0909b02_0": "「爾時，佛告諸比丘言：『汝諸比丘當知！",
    "T03n0190_055:0909b02_1": "十五而出家者，可為沙彌。』",
    "T03n0190_055:0909b03_2": "時諸比丘蒙佛教已，即令出家，請舍利弗，以為和上。」",
    "T03n0190_055:0909b04_3": "）爾時，輸頭檀王發遣世尊，及比丘僧，諸眷屬等，然後方自欲坐食時，而作是言：「汝等當喚羅睺羅來，與我共食。」",
    "T03n0190_055:0909b07_4": "爾時，左右處處求覓，了不能得，還至王所，俱白王言：「大王！",
    "T03n0190_055:0909b08_5": "我今求羅睺羅，莫知所在。」",
    "T03n0190_055:0909b10_0": "爾時，輸頭檀王復告之言：「汝等往至阿輸迦林，及諸宮內，處處求覓。」",
    "T03n0190_055:0909b11_1": "時彼左右，復即往至阿輸迦林，及諸宮內求亦不得，來告王言：「往至彼處求亦不見。」",
    "T03n0190_055:0909b14_0": "爾時，輸頭檀王復告之言：「速往至於尼拘陀園，或非世尊將令出家如是去也。」",
    "T03n0190_055:0909b16_0": "爾時，左右聞王此勅，速即至彼尼拘陀園，處處求覓，見羅睺羅已為世尊遣令出家。",
    "T03n0190_055:0909b17_1": "見已還宮，而白王言：「大王！",
    "T03n0190_055:0909b18_2": "當知，其羅睺羅，已被世尊，放令出家。」",
    "T03n0190_055:0909b19_3": "王聞是已，迷悶躃地，經於少時，還得醒悟。",
    "T03n0190_055:0909b20_4": "從城出至尼拘陀林，到於佛所，頂禮佛足，却坐一面，而白佛言：「世尊！",
    "T03n0190_055:0909b21_5": "往昔在家之日，諸解相師婆羅門等，已曾授記：若其在家，必當得作轉輪聖王。",
    "T03n0190_055:0909b23_6": "世尊！",
    "T03n0190_055:0909b23_7": "今已捨家出家，我見世尊出家之後，作是思惟，欲以王位付與難陀；世尊於後，復令出家。",
    "T03n0190_055:0909b25_8": "彼既出家，我復思惟，令阿難陀紹其王位；復為世尊已放出家。",
    "T03n0190_055:0909b27_9": "彼出家後，我復作念，當欲令彼阿尼樓陀紹其王位；復為世尊放令出家。",
    "T03n0190_055:0909b28_10": "彼出家後，我復作念，婆提唎迦紹其王位；世尊亦復放令出家。",
    "T03n0190_055:0909c01_11": "今者望欲留羅睺羅，擬付王位；復為世尊將出家也。",
    "T03n0190_055:0909c02_12": "世尊如是，將羅睺羅出家之後，豈不斷我王種姓耳？",
    "T03n0190_055:0909c04_0": "「復次世尊！",
    "T03n0190_055:0909c04_1": "雖復如此，兼戀子情，穿徹皮肉筋骨及髓。",
    "T03n0190_055:0909c05_2": "是故世尊，從今日後，作如是教制：『諸比丘！",
    "T03n0190_055:0909c06_3": "有出家者，令諮父母，許出家已，然後乃放。』」",
    "T03n0190_055:0909c08_0": "爾時，佛告輸頭檀王：「如大王意，我不違也，我必當教作如是事。」",
    "T03n0190_055:0909c09_1": "作是語已，爾時世尊向淨飯王，說諸法義，顯示教化，令王欣悅，加其威力，復令歡喜。",
    "T03n0190_055:0909c11_2": "爾時，輸頭檀王既歡喜已，從坐而起，頂禮佛足，遶佛三匝，辭退而去，還其宮內。",
    "T03n0190_055:0909c14_0": "爾時，世尊以此因緣，集比丘僧而告之言：「汝等比丘！",
    "T03n0190_055:0909c15_1": "當知兒子於其父母，報恩最難。",
    "T03n0190_055:0909c15_2": "所以者何？",
    "T03n0190_055:0909c16_3": "然其父母難作能作，顯示世間，長育諸陰，故令乳哺養成身體。",
    "T03n0190_055:0909c17_4": "是故汝等諸比丘輩！",
    "T03n0190_055:0909c18_5": "從今已去，若善男子善女人等，求出家者，先須令彼諮其父母，然後乃聽。",
    "T03n0190_055:0909c19_6": "若不許可放出家者，須如法治。",
    "T03n0190_055:0909c20_7": "我今日後，立如是制，凡人來投請出家者，先須問言：『汝之父母，生存已不？』",
    "T03n0190_055:0909c22_8": "彼人若報云：『我父母現今生在。』",
    "T03n0190_055:0909c22_9": "方更問言：『復當聽汝出家已不？』」",
    "T03n0190_055:0909c24_0": "（然其五師或有異說，作如是言：「其羅睺羅，生二年後，菩薩爾時方始出家，苦行六年，然後成道。",
    "T03n0190_055:0909c26_1": "成道七歲，方始來向迦毘羅城，如是次第，數羅睺羅出家之日，正年十五。」",
    "T03n0190_055:0909c27_2": "）（或有諸師作如是說：「波闍波提見其菩薩捨家出家，為此因緣，憂愁懊惱啼哭之時，眼壞失明。",
    "T03n0190_055:0910a01_3": "然佛世尊，已證阿耨多羅三藐三菩提，過十二年，然後方還迦毘羅城，欲於眷屬現憐愍故。」",
    "T03n0190_055:0910a03_4": "）爾時，輸頭檀王，及諸宮內一切眷屬，左右圍遶，王為導首，在前而行。",
    "T03n0190_055:0910a05_0": "爾時，復有同姓種族，合有九萬九千人俱，同來見佛。",
    "T03n0190_055:0910a07_1": "其摩訶波闍波提憍曇彌，同在彼眾，往詣佛所，為看其子羅睺羅故。",
    "T03n0190_055:0910a09_0": "爾時，如來現雙神變。",
    "T03n0190_055:0910a09_1": "爾時，摩訶波闍波提憍曇彌，既聞他說：「今我之子，顯現神通，所謂於身下分放其火光，於身上分出其冷水。」",
    "T03n0190_055:0910a11_2": "如是聞已，歡喜踊躍，遍滿其體，不能自勝，往詣佛所。",
    "T03n0190_055:0910a13_3": "到佛所已，為敬佛故，取其佛身所流之水，自灑己身，及以洗面。",
    "T03n0190_055:0910a15_0": "爾時，世尊為令摩訶波闍波提，起於慈悲，遍滿其體，受其快樂，其所壞眼，尋得清淨，勝於本時。",
    "T03n0190_055:0910a17_1": "爾時，摩訶波闍波提，即於佛邊，更增信敬。",
    "T03n0190_055:0910a19_0": "時，諸比丘又白佛言：「希有世尊！",
    "T03n0190_055:0910a19_1": "云何今此摩訶波闍波提憍曇彌，為世尊故，憂愁啼泣，失壞其目？",
    "T03n0190_055:0910a21_2": "復因世尊，還得清淨？」",
    "T03n0190_055:0910a22_0": "爾時，佛告諸比丘僧作如是言：「汝諸比丘！",
    "T03n0190_055:0910a22_1": "其摩訶波闍波提憍曇彌，非但今日為我作是憂愁啼哭，失壞此眼，還復因我，而得清淨。",
    "T03n0190_055:0910a24_2": "過去之世，亦曾為我憂愁啼哭，失壞其眼，復還因我，眼得清明。」",
    "T03n0190_055:0910a27_0": "爾時，諸比丘白佛言：「世尊！",
    "T03n0190_055:0910a27_1": "此事云何？",
    "T03n0190_055:0910a27_2": "願為說之。」",
    "T03n0190_055:0910a29_0": "佛本行集經卷第五十五"
}