{
    "X46n0775_001:0110a03_0": "釋摩訶衍論通玄鈔引文",
    "X46n0775_001:0110a05_0": "天佑皇帝御製",
    "X46n0775_001:0110a06_0": "朕聞如來啟運具四智以流徽聖教談微應三乘而導物自結集以後逮傳布以還不有聖賢疇能啟迪故馬鳴大士即其人也夙證十身之果示居八地之因將斥邪宗紹隆正法著一百部論釋百億契經或華文以立名或攝義以為目維起信論可得而稱焉辭簡而邃理該而通派五分之捐歸闢二門之蘊奧寔一代之靈編也次有菩薩號曰龍樹思報師恩廣宣論意造釋論十卷行於世其義顯燦兮若三辰之麗天咸覩其光彩其言博浩乎如四溟之紀地莫測其涯涘暨乎蘭陀筏提之輩譯之於前法藏元曉之師疏之於後或興或墜歷于數朝朕聽政之餘留心釋典故於茲論尤切探賾今東山崇仙寺沙門志福業傳鷲嶺德茂鵬[老/耳]迺謂斯文獨善諸教囊括妙趣樞要實乘期在宣揚且資贊述繇是尋原討本博採菁義勒成釋摩訶衍論鈔四卷爰削章而陳達欲鏤板以傳通虔瀝懇悰願為標引勉俞所請聊筆其由仍以通玄二字為題云爾。",
    "X46n0775_001:0110b04_0": "釋摩訶衍論通玄鈔目次",
    "X46n0775_001:0110b06_0": "卷第一",
    "X46n0775_001:0110b07_0": "御製序釋題目已下",
    "X46n0775_001:0110b08_0": "卷第二",
    "X46n0775_001:0110b09_0": "釋真如門已下",
    "X46n0775_001:0110b10_0": "卷第三",
    "X46n0775_001:0110b11_0": "釋尅體無差別已下",
    "X46n0775_001:0110b12_0": "卷第四",
    "X46n0775_001:0110b13_0": "釋自體相用已下至終",
    "X46n0775_001:0110b15_0": "釋摩訶衍論通玄鈔目次(終)",
    "X46n0775_001:0110c06_0": "釋摩訶衍論通玄鈔卷第一",
    "X46n0775_001:0110c08_0": "大遼醫巫閭山崇祿大夫守司徒通",
    "X46n0775_001:0110c09_0": "圓慈行大師賜紫沙門　志福　撰",
    "X46n0775_001:0110c10_0": "別明題目總啟二門一屬文之領綱二演義之毛目今初文中而有三節初之一字正屬龍論能詮教也即下文云唱本作釋故兼通馬論次下文云今造此論重釋摩訶衍故次之三字正屬馬論所詮法也下但呼本文為摩訶衍故以是本論所肆題故問何以不通佛經所詮答汎言可爾屬文不然以望釋論間越本文佛經疎遠故不通也此據釋字正當末文若兼本論亦可通也後之一字通於二論下標本文名摩訶衍論亦標釋文為論曰故問若題五字全屬本論云何而為釋論名耶答末全從本有財釋也斯則大同俱舍題故上屬文竟下演義中且初釋者則是銷解散暢之義謂開解演暢大乘法上差別名義能起信故而能消亡分散眾生之疑惑心故云釋也故下偈云為欲令眾生除疑捨邪執(此下三字義當上惑)起大乘正信佛種不斷故。",
    "X46n0775_001:0111a01_0-0": "次摩訶衍者即本題中譯名大乘但東西兩方言音有異而名與義本釋無差大者當體為目包含為義乘者就喻為稱運載為功法喻合舉故云大乘斯則正屬今論所釋二種所入之法兼餘十五則唯所入十六并不二大乘兼正合之總一十七故下釋有法能起摩訶衍信根云有法者十六種能入門法能起信根者門法作業之相摩訶衍者十六所入法并不二大乘體又下列諸論門法名中亦唯所入有摩訶衍名能入非也如云一體一心摩訶衍(此即法名)",
    "X46n0775_001:0111a01_0-1": "一體一心門(此即門名)又門法各十異名中唯法第八名摩訶衍門無此名如云八者名摩訶衍義如前說是也此論前後門法對辨並無一字明文顯說能入之門名摩訶衍若爾門應非大乘耶答若就常教及通相義可名大乘今據當論既分門法不名大乘謂法唯一味無多差別是故但立摩訶衍之總名如正殿中王輪相未應無四別名但名王故門多差別故建異名欲假顯彼所入一味隨能入門亦差別故如金銀銅鐵四輪各異方表其王差別名故或名金輪或名銀輪等謂自古迄今國無二主看何輪應遂與彼名此是喻意法準思之故下文云其所入法或從能入立其名故即其義也總此意云諸佛欲令一切眾生皆入摩訶衍以此即是究竟歸處但為不能離言直入遂權依彼無名法上假說能入差別多門眾生方始隨門悟入如殊途同歸故故第二論釋彼第十一心文中引心法經云心法非一因所作一故假名為一心法非一切因所作一切故假名為一切又該攝安立門云多一一識有種種力能作一切種種名字而唯一識終無餘法又第十論云能為自法作名義故準此明文是以得知能依名義為門所依實體為法故唯所入獨得總名其能入門各立別名如十一類色若不分根境總立色名如門法不分通名大乘若分根境唯眼所見獨立色名餘無茲號各立別名故如分門法唯所入法獨立總名餘無斯稱自有別名故若爾下文何說三十二種甚深安車答曰彼文但是解本論中乘之一字非是通釋大乘之義故無違也若據本題應云釋摩訶衍起信今文略義足不須言起信也謂強解釋一味大乘法體之上有假名義作能入門於此門上有能發起信之業用故文雖無而義有也不爾曷云釋也故下論云能起信根者門法作業之相此即起信但屬能起業用非屬所起信心若準下文次釋信決定進心根生長行法亦屬所起義可通也由此便以大乘為宗以是一論最所尚故故首標云今造此論重釋摩訶衍問豈此非是十論通宗乎答名通義局故以各宗自正所詮故亦可九論自題為宗諸教多以題為宗故故是別宗不相疑濫即以起信令入為趣謂釋宗上差別名義欲令趣向一味大乘即是此論之意趣也故下釋起大乘正信而有四門並云令入甚深大乘正道故又科名云能依趣入別相門故又古師云語之所尚曰宗宗之所歸曰趣斯之謂也。",
    "X46n0775_001:0111c03_0": "後言論者議也量也謂假立賓主往復徵折議量正理故名為論是故名為釋摩訶衍論也。",
    "X46n0775_001:0111c05_0": "頂禮等者此之二偈展轉相因而有三節一能所敬相二敬之情意三意之所因。",
    "X46n0775_001:0111c07_0": "言隔檀門者聖法記云入如意藏門之稱往向位者入如意藏門之稱如是二門如其次第喻真如生滅之二門此在龍明菩薩心地品論說意云如今經藏內外二門經過外門見未親明如入生滅證未至極若開內門親得明了似入真如方窮微妙此同五教前前淺權後後深實故也言分報師恩者如智度論引經偈云假使頂戴經塵劫身為牀座遍三千若不傳法度眾生畢竟無能報恩者唯有傳持正法藏宣揚教理施群生脩習一念契真如即是真報如來者是問後頌長行二義何別答偈頌明歸敬意長行明造論意故二不同有處亦為造論意者望開子段故是造意若連大文並屬敬意故彼此文無相違過。",
    "X46n0775_001:0111c19_0": "論曰等者此造因由義通二師一準唯識安慧師等明本頌主造論因由今此同彼是釋敘本若爾彼頌文闕故須代述此本既具何煩更敘答如起信疏重述十因製作多端不可一準二佛經章鈔多敘因由今此釋師自敘同爾若望佛經本論名重若望本文釋論名重故云重釋為顯等者此段八句初一辨定所明次二果德難思次二因人行劣次一正明愚闇後二對明遣拂文通二意一唯生滅門體即涅槃窮即菩提亦通理智窮者究達之義即屬用也斯則如次是二轉依理智體用之六德也次句三賢未起聖智故不能親得次句十信未起堅信故不能深信次句漠等者不了之相也如論釋智礙云漠冥之性故又肇註云不分明也。",
    "X46n0775_001:0112a08_0": "窺[穴/(烈-歹+(咒-几+止))]者目視也。",
    "X46n0775_001:0112a09_0": "思惟者心觀也二莫能得故云爾也二通於二門體唯真如窮唯生滅故下同異門云真如為體性生滅作相用。",
    "X46n0775_001:0112a12_0": "未得正證唯屬真門故本文云以離念境界唯證相應故。",
    "X46n0775_001:0112a14_0": "未出邪行唯屬生門故釋文云非道邪行斯則塵沙妄染皆名邪行等覺菩薩猶未能測如隔羅縠觀月等事亦可八句皆通二門體屬體真亦所隨順得入也窮屬相真亦能隨順得入也。",
    "X46n0775_001:0112a18_0": "所詮理者詮則訖也顯也今取顯義謂但依門顯所入法故下文云於所詮理善趣入故斯之謂也。",
    "X46n0775_001:0112a20_0": "亭毒者肇論註云養育也。",
    "X46n0775_001:0112a21_0-0": "言小分為報師大恩故者清涼疏云諸佛菩薩始自發心普緣眾生(彼鈔釋云佛具十恩一發心普被恩)難行苦行(二難行苦行恩猶如慈母咽苦吐甘謂捨頭目髓腦國城妻子割身千燈投形餓虎香城粉骨雪嶺忘軀如是等事皆為眾生)不顧自身(三一向為他恩曾無一念為於自己由如慈母但令子樂自殺不辭經云菩薩所修功德行不為自己及他人但以最上智慧心利益眾生故迴向)",
    "X46n0775_001:0112a21_0-1": "垂形六道(四垂形六道恩謂已證滅道應受無為寂滅之樂而垂形六道遍入三塗以身救贖一切眾生)隨逐眾生(五隨逐眾生恩上辨橫遍六道今約長劫不捨如子見父視父而已無出離心如來隨之備將萬行隨逐救攝等)見其造惡如割支體(六大悲深重恩故善財童子謂無憂德神云聖者譬如有人唯有一子愛念情至忽見被人割截支體其心痛切不能自安等)迄成正覺隱其勝德(七隱勝彰劣恩十蓮華藏塵數之相滴海難稱無盡之德並隱不彰但云百劫修成三十二相三十四心斷見修惑五分法身覺樹初圓如老比丘同五羅漢故法華中脫珍御服著弊垢衣執除糞器往到子所)",
    "X46n0775_001:0112a21_0-2": "以貧所樂法誘攝拯救(八隱實施權恩圓頓一乘隱而不說乃以三乘人天小法教化眾生此上二恩即淨名香積品彼來菩薩讚云如世尊釋迦牟尼佛隱其無量自在之力乃以貧所樂法度脫眾生等)見其憍恣示迹涅槃(九隱真現應恩故法華云若見如來常在不滅便起憍恣而懷厭怠等)留餘福教以濟危苦(十悲念無盡恩謂世尊同人中壽應壽百年留二十年福以庇末法弟子等言留教者即三藏八藏廣益眾生依之修行皆得成佛形像塔廟乃至舍利一興供養千遍生天等此上並是初列十恩次結成恩重云)",
    "X46n0775_001:0112a21_0-3": "自頂至足從生至死皆佛之廕斯之恩德何可報耶(後引經證云)得人小恩常懷大報(即涅槃經)不知恩者多遭橫死(即華嚴經)具斯十種故云大恩。",
    "X46n0775_001:0112b17_0": "壞論宗故者以是此論所崇所尚百億百本之深經故。",
    "X46n0775_001:0112b19_0": "阿世耶者此云意樂謂明當來有緣眾生但覩論文如親對面深領宗旨信解悟入如清涼述造鈔意云冀遐方終古皆若面會同斯意也亦可奉命而造論也。",
    "X46n0775_001:0112b23_0": "摩訶羅論等者聖法師記如次翻云如意珠論廣攝論本廣釋狡論本狡釋廣論一向義論宗廣攝論雜論字輪論神呪論偈成論(上下譯文多依聖法)。",
    "X46n0775_001:0112c02_0": "九十九種文者謂九十部即是九種華文論攝聖法記中具列名云一音韻華文論二義林華文論三圖像華文論四一字華文論五雜說華文論六阿說華文論七釋梵華文論八釋釋華文論九內外具成華文論。",
    "X46n0775_001:0112c07_0": "斯論寶冊攝者即上文義二中義論攝也斯則寶冊攝義之異名也不爾問義答冊二自違故。",
    "X46n0775_001:0112c09_0": "建立同一相者謂諸論中立義分同也以皆共立三十三故不必能詮文言同也。",
    "X46n0775_001:0112c11_0": "別因果等者三句前後展轉釋也又各別明亦可通也。",
    "X46n0775_001:0112c13_0": "法界法輪者一切言音同法性故無非法輪也如雜華云言音實相即法輪故。",
    "X46n0775_001:0112c15_0": "佛告邪論者是所為人也。",
    "X46n0775_001:0112c16_0": "不可言說清淨報空者即直非他說也空猶無也應知邪見撥無五乘清淨果報故佛直遮次下舉有折無報也淨報既有寧得言無。",
    "X46n0775_001:0112c19_0": "八種雜藏者故義林云犢子部中亦說四藏一經二律三對法四明呪此藏之中集諸呪故又大眾部等亦說四藏謂但詮定名經但詮戒名律但詮慧名論若合二詮或合三詮名為雜藏又集藏傳說一經二律三大法(論也破癡益人此眾經明故云大法)四雜藏彼意唯佛自說宿緣名經羅漢亦說名為雜藏又胎藏經及大眾部又說八藏菩薩聲聞各有四藏(則上四也)又清涼云西方三藏之外加一雜藏謂陀羅尼五明論等為四藏大小俱有則有八藏然音聲經通詮上八故名雜藏而異八中但局大小之雜故。",
    "X46n0775_001:0113a05_0": "或諸藏攝等者清涼云然此三藏約其所詮略有二門一者尅性則經詮三學律唯戒心二學論唯慧學如攝論云能說三學故立素呾纜藏能成辦增上戒增上心學故立毗奈耶藏謂具尸羅即無悔等漸次能得三摩地故能成辦增上慧故立阿毗達磨藏謂能決擇無倒義故二約兼正則三藏之中經正詮定毗尼詮戒論詮於慧兼各通三然今此論問答折徵是正剋性修五行中第二明戒第五明止故是兼也持其等者持則攝也即是藏義問諸藏通詮理行果三今此云何唯言行乎答諸教多云經詮定等少言理果故今但屬所詮三學唯言行也隨應即是不定之義謂上諸藏隨其所應各能攝自所詮行故。",
    "X46n0775_001:0113a17_0": "修多羅此云契經一總相涅槃云始從如是我聞終至歡喜奉行皆修多羅二別相雜集云謂長行略說所應說義故義林云除二頌外祇夜此云應頌一與長行相應之頌由長行說未盡故二為應後來更頌故也毗伽羅那此云授記一記弟子死生因果二記菩薩當成佛事伽陀此云諷誦謂孤起偈一為易誦持故二為樂偈者故優陀那此云自說一為令知而請法故二為令所化生殷重故念佛慈悲為不請友尼陀那此云緣起一因請方說為重法故二因事方說知本末故阿波陀那此云譬喻一為深智令解真故二為淺識就彼趣類誘令信故伊帝曰多伽此云本事一說佛往事二說弟子往事闍陀伽此云本生謂說昔受身一說如來二說餘者也毗佛略此云方廣一廣大利樂二廣陳正法阿浮陀達摩此云希法一德業殊異故二法體希奇故優婆提舍此云論議一以理深廣故論二以義不了故論上出圓覺疏而各具二義。",
    "X46n0775_001:0113b10_0": "婆薩伊伽諾者此云精[(羽/王)*隹]甚極微少如兔毛塵而能容受滿十方中明暗之色此論亦爾。",
    "X46n0775_001:0113b12_0": "標多羅唱提者此云氣絲即是龍絲所謂龍王舌中有一氣絲甚極微細猶如頭髮而能出納滿十方中種種密雲此論亦然。",
    "X46n0775_001:0113b15_0": "舉經之目等者謂採諸經菁華之要而為此論宏大之綱本無名而直用釋標題而屬當如釋摩訶衍者總云大覺經中作如是說乃至馬鳴菩薩正攝彼文是故說言摩訶衍者總其文非一。",
    "X46n0775_001:0113b19_0": "無有相違失者雖六時異現而本身是一何有相違非通六時造此一論說無相違前來問意謂為六人各各體異故生疑云為今馬鳴六中何耶今答意云六人體一都無相違此但問人非是問時故前標云次當造論人又但問云今馬鳴師又後結云已說人別相故唯約人若論時者應如聖法云謂此菩薩六時中造論教當何時耶(此問異論)所謂出現一百餘歲時造四寶冊論一起信論二玄理論三本源論四清淨論等又賢首引經六百年造又下願云師滅度後我造論等斯則剋定非通六時況下明說正造此論地位生處父母等故。",
    "X46n0775_001:0113c06_0": "大慈滿足等者此偈十句分三初三句稱名讚德初句標名後二句顯德備者辦也圓也次三句聞滅感傷後四句舉勝況劣。",
    "X46n0775_001:0113c09_0": "勿小等者昔人云大象不遊於兔逕大志不拘於小節是也。",
    "X46n0775_001:0113c11_0": "善哉等者此偈分三初四句歎答盡疑極者盡也次四句述前讚印後三句遵教奉行。",
    "X46n0775_001:0113c13_0": "入於寂室者維摩云畢竟空寂舍此之謂也。",
    "X46n0775_001:0113c14_0": "歸命等者賢首云此論有三分謂序正流通釋有三門一約論主二約論法三約益生此各有三初中三者論首三頌歸敬請加即是論主起行所依二從論曰下為物宣說正成論主法施之行三末後一頌結說迴向即是隨行所起大願是故三分但成論主光顯佛日法施群生之行願也二約法三者初因緣分是法起所因則為序分二立義分下正顯所說則為正宗三勸修利益分歎法勝能則為流通由此三分令法無失久住不墜三約益生三者一因緣分舉法為機二立義分下正授解行三勸修分舉益勸修令佛種不斷是故三分方成眾生入法之行上三門中前一別辨後二合釋是故五分皆是正宗以俱是論主正所作故上並賢首科於本文今科釋論而有二意一但直述謂五門中一歸敬述意二造論因由是教起由漸則為序分三科揀依攝四唱本作釋是正所說則為正宗五末後諸偈勸持興願則是流通二準賢首亦有三門一約論主三者一論首二頌歸敬述意則為序分二論曰已下後偈已前並為正宗三末後諸頌則是流通二約論法三者一從論曰至所以須造論則為序分二從已說本趣至釋勸修分已前則為正宗三釋勸修分則為流通三約益生三者論文分齊全同第二上來三番其聞義勢一準賢首更不繁說唯後番中一因緣分舉法為根釋論五因三人二法今取多分亦成序分。",
    "X46n0775_001:0114a14_0": "歸契者意云契合順向佛故即是釋上歸之義也。",
    "X46n0775_001:0114a15_0": "奉迎讚歎者千山書本則是仰字敬奉歸仰誤為迎耳。",
    "X46n0775_001:0114a17_0": "頓漸四住地者五中前四也義分齊云終教斷惑不分分別俱生但賢位伏現初地斷種十地棄習斯則見道一時斷種故云頓斷四住地故如下始覺文中廣說。",
    "X46n0775_001:0114a21_0": "九結科者見元書本是草絆字似隸科字今勘寫誤問最望於勝有何異乎答遠離人法之過成就色心之德故二不同。",
    "X46n0775_001:0114a24_0": "云何四智者二義一同教四智謂今就修教同彼始教故一圓鏡二平等三成事四觀察二別教四覺謂別異於始教故一染淨本覺二清淨本覺三染淨始覺四清淨始覺謂清淨是不變義染淨是隨緣義且就顯相作此指配詳之。",
    "X46n0775_001:0114b05_0": "四無礙等者此有二門初明大意法謂一味法體義謂體上義理如下文云一法二義等是也。",
    "X46n0775_001:0114b07_0": "詞樂二種而分異者總說法義謂之為詞委細別說謂之為樂亦詞多說法樂多說義故二差別(出清涼疏)後委銷文。",
    "X46n0775_001:0114b10_0": "言實相者即是一心第一義諦所入之法也相謂體相不唯局性則是非性能性非相能相一切諸法之實體也故自體經云廣大神王即攝一切等而非世間法(此則非相)非出世間法(此則非性)。",
    "X46n0775_001:0114b14_0": "言共差別相者即是三大真俗二諦能入之門也相謂義相不唯局事故通二諦及三大義此上總明別開則二一云實相則是本云一法共等則是本云二義三大互異故云差別萬法攸同故云共也一云實相則是所入之法共等則是能入之門門通萬法義相各異故云共差別相如下論說三種大義皆通二門次言實性者即真如門也理唯自理故云性也此即法體言生滅相者即生滅門也斯則義相非唯事也故異相云為欲顯示唯一真如作一切法名相各別義用不同故已上開成二對法義一實相望共差別相二實性望及生滅相自下合為一對法義謂實相實性皆真諦之異名並屬於法相即是彼相真如也性即是彼體真如也共差別相及生滅相皆俗諦之異名並屬於義以苦空等名共差別相以色心等名及生滅相故圭峯云性宗則以一真之性為法空有等種種差別為義故經云無量義者從一法生又華嚴云法者知自性義者知生滅法者知真諦義者知俗諦如是十重解釋法義二無礙義皆以法為真諦義為俗諦故云爾也。",
    "X46n0775_001:0114c09_0": "體攝等者意云本文彼字屬前頌中盡十方故或待論師故以彼十方眾生身相與我同體體顯同體也如肇師云天地與我同根萬物與我一體是也。",
    "X46n0775_001:0114c12_0": "總達者意云通達契達至及法僧故即釋及義也斯則歸意耳故次頌曰總歸於十方等。",
    "X46n0775_001:0114c14_0": "於一切法體性平等至絕執著之實者斯之三句如次釋本性真如三字之義也。",
    "X46n0775_001:0114c16_0-0": "何故攝取一切等者意問何須眾生同體方成敬相設唯單己豈不成哉答意云若非同體禮諸佛不喜等故須同體物我無二方契佛心故佛喜也斯則實教大乘稱性極談了義之說也準清涼疏說有十門一我慢禮如碓上下無恭敬心二唱和禮高聲諠雜詞句渾亂此二非儀(故誌公云行道如椎磑禮拜似容舂正序此二也有學禪者不得此意每用比言一向毀於禮懺甚為失也)",
    "X46n0775_001:0114c16_0-1": "三恭敬禮五輪著地捧足殷重(此則小教及始教中相宗禮也)四無相禮深入法性離能所相(則始教中空宗禮也以順空義故)五起用禮雖無能所普運身心如影普徧禮不可禮(則終教禮通事理故)六內觀禮但禮身內法身真佛不向外求七實相禮若內若外同一實相(此二頓教無心是道即心是佛名之禮也但禮心佛無禮禮故)八大悲禮隨一一禮普代眾生(次三圓教此通終教同教一乘故同體大悲曲論有二一同一理體二同一事體前則同教後則別教謂同體大悲自禮即是他禮故也)",
    "X46n0775_001:0114c16_0-2": "九總攝禮攝前六門以為一觀(上有八門今言六者不取前二故但六也)十無盡禮入帝網境若佛若禮重重無盡(經云於一微塵中見一切諸佛菩薩眾圍繞法界塵亦然一一如來所一切剎塵禮若依此禮一禮則無有盡功德豈可量哉不入斯觀徒自疲勞又類萬行一一皆爾細思行心看入何門勿自欺慢一生虗度)釋曰上依清涼若據草堂第六亦屬修教禮也此後八種前前淺權後後深實今當第八理同之義意含餘七皆為敬也以立義分具五教故次前文云由明了知一切眾生平等唯一真如無有別異等即是正當第八門也。",
    "X46n0775_001:0115a14_0": "若爾至別舉者此是問詞以字下是答非無歸人者有能歸人即前論主所取十方眾生身命是歸人故既有歸人何不別舉以上何字貫至於此或但長讀準次文中亦有何故不別舉耶彼既難詞此何不爾。",
    "X46n0775_001:0115a18_0": "法雲地等者意云論主收一切十方眾生為能歸人法雲地菩薩亦在其中故作此問。",
    "X46n0775_001:0115a20_0": "本起大乘正信者信之一字是能信之淨心釋家屬上除疑捨邪執四義應以下文信之十義隨應釋今決定精進趣入迴向四種義故或此四義但就信之行相非局剋性以令心淨為自性故其上除字亦具斷除遠離對治遣除四義其大乘正三字是所信之境界而言甚深者若準餘教及通相釋為對小乘故言甚深今論下釋諸佛甚深廣大義云甚深者以所入法望能入門極甚深故故唯所入名大乘正不通能入以對所入非甚深故本意依門入於法故。",
    "X46n0775_001:0115b05_0": "斷絕門中有四等者初一即當下立義分并解釋中顯示正義第二即當分別發趣道相兼修行信心分第三即當勸脩利益分故第八因云為邪定聚故意令治邪而入正故故云趣入第四即當對治邪執正就二乘兼其餘類故云迴向則是迴小而向大故或可第三亦當對治邪執故下文云無量無邊過恒沙數一切邪道(同此第三)無量無邊過恒沙數一切定執(同此第四)其下對治邪執一門準前後釋自伸三解一此中通一切二因緣分中唯局邪定三下釋本文邪不二聚應是本含或據兼正釋餘準此。",
    "X46n0775_001:0115b15_0": "通攝三聚人等者準此頌文通被三聚不分兼正。",
    "X46n0775_001:0115b16_0": "二者十信等者初根全無故書本但有根字上無善字次根已定滿故後根未定滿故此三唯據根差別故其第三義初心全無故次心已定證故後心未定證故此據樂求心差別故初三但據信差別故亦可前三解中不定一聚並形正邪二聚得名謂初一信心不同邪定退不同正定進第二信根不同邪定定無不同正定定滿第三樂求不同邪定定無不同正定定證。",
    "X46n0775_001:0115b24_0": "由愛有心等者故昔人云貴身賤法是也。",
    "X46n0775_001:0115c01_0": "次開總體者謂剖判分裂所入根本總體法上假名假義而為十六能依趣入別相門故全同大疏剖裂玄微照廓心境彼鈔釋云剖判分裂上無障礙法界為心境二門亦同小疏云(即行願疏)諸佛不知何以銘目分理事二門彼鈔意云上來真界本無名字佛亦不知欲悟眾生強設名言假相開說為理法界事法界等今此亦爾故云次開總體。",
    "X46n0775_001:0115c08_0": "本有法能起等者總此意云於摩訶衍總體之上有十六種能入門法而能起發信根之義故云爾也謂唯能入門為發信之因緣餘一十七為所信之境界因緣屬起境即大乘信通等覺故次文云信決定進心下釋本云令不退信故並通十地又局十信故論題目亦依此立然疏云(此即賢首起信論疏下引並同勿謂餘文)論為初機故等唯局十信者釋家後義也賢龍馬師并信含根題但云信更不言根故大鈔云(即華嚴鈔)謂一真法界本無內外不屬一多佛自證窮知物等有(彼屬真界同此大乘)欲令物悟(同此信字)義分心境(同此起字)意今依心境之二門悟入法界之一心此中亦爾依門因緣信入法境本意欲令信入大乘由彼不能離言直入而且假說一十六門權為能起信之因緣故唯門為親起之緣令信趣入大乘之法也亦可信屬能起上用不同初解而為所起故論釋云能起信根者總標門法作業之相故云有法等。",
    "X46n0775_001:0115c24_0": "信根十義中依前所明信根二義今此配釋亦具二義且據前初義者信十中前四如次配地前四十心後六如次配地上六度行前五義當前之五地後一義開成後五地但文略義包唯言成就慈悲故不言智慧耳根十中前五地前已來後五地上已去前五中初一十信分除憍慢故二即十住由慧住理故云能詮甚深理故三即十度功德故四五並即十向後五中六七八通十地故云出離地地轉勝謂後後出離前前障故九十名義具足又據前後義者信之十義但配十信根之十義配住已去但合第一第二同為十住唯斷障證理二句異故或但通說各具十德未必配位虞涉穿鑿耳。",
    "X46n0775_001:0116a12_0": "能化教法定由發起者即下能化教法出興門也此唯所起能化之法非亦通彼能起之緣。",
    "X46n0775_001:0116a14_0": "所治機根者即下所化眾生分齊門也此唯所化能起之緣耳今文正辨五分次第何以最先立因緣乎。",
    "X46n0775_001:0116a16_0": "答曰初一是根後四是教由先有根始後有教不可藥先哉故於五分先立因緣分也。",
    "X46n0775_001:0116a18_0": "為欲顯示如意等者一云立解二分但令利鈍二人生解其第四分方始起行趣入一云唯解釋分但令鈍根生其了解於第四分起行趣入其立義分唯利根人不至第四即能行故如一聞千悟極利根故故第四分云觀察廣(即解各即立釋分田義分)之深理雙證上二亦可廣即生滅略即真如一云前前者有不假後後後後者必從前來如法華經三周聲聞等此上三義彰大意竟。",
    "X46n0775_001:0116b02_0": "言摩訶衍法雖唯是一等者謂法唯是一門乃成多故小疏云統唯一真法界謂寂寥虗曠沖深包博總該萬有即是一心體非有無相非生滅莫尋其始難見中邊迷之則生死無窮解之則廓爾大悟諸佛證此妙覺圓明現成菩提為物開示不知何以銘目(同此法一也)強分理事二門乃至廣說(同此門多也)又下論云為顯法體不分(所入法也)義門得別故(能入門也)上二的據下二例證又法界觀曰一理徧於事門(玄鏡釋曰文中有三一標名)謂能徧之理性無分限所徧之事分位差別(二釋事理相性空真理一相無相故不可分即無分限事約緣起分位差別)一一事中理皆全徧非分徧(三釋其徧相理非事外故要徧事)何以故彼真理不可分故(次釋全徧所由謂而要全徧者若不全徧理可分故非如浮雲徧滿虗空隨方可分也)。",
    "X46n0775_001:0116b13_1-0": "是故一一纖塵皆攝無邊真理無不圓足(後別指一事顯其徧相以塵含理顯理全徧也)二事徧於理門(文亦有三初標)謂能徧之事是有分限所徧之理要無分限(二示能所相)此有分之事於無分之理全同非分同(三明遍理之相於中初正明以全同名遍)何以故以事無體還如理故(次釋全同所以有分之事全如理故若不遍同事有別體)是故一塵不壞而徧法界也(次結示遍相)",
    "X46n0775_001:0116b13_1-1": "如一塵一切法亦然思之(後例一切法)此全徧門超情難見非世喻能況(第二科揀上二門也於中三初標難喻下顯海喻但分喻)如全大海在一波中而海非小如一小波迊於大海而波非大(第二寄喻以明文有三重無礙初海對一波明大小無礙以海無二故全在一波以波同海故一全迊海)同時全徧於諸波而海非異俱時各迊於大海而波非一(二以一海對諸波明一異無礙)",
    "X46n0775_001:0116b13_1-2": "又大海全徧一波時不妨舉體全徧諸波一波全迊大海時諸波亦各全迊互不相礙思之(三以大海雙對一波諸波互望齊徧)次有問後答曰理事相望各非一異故全收而不壞本位(由非異故互徧由非一故各存彼次廣說多多義門並由此二今此論意亦由此二由法望門非異義故全隨諸門假說多種由非一故故說是一以彼淺理況此深法故也)又本因緣起經云此楞伽王常在大海摩羅山中卛十萬六千鬼神之眾以為眷屬如是眷屬乘華宮殿遊諸國土皆賴彼王方得遊行皆作是言我無其能願與我力彼王隨時與力不離而共轉故王不分身而徧神眾各各令得全身之量一切時處共轉不離染淨本覺亦復如是能受無量無邊煩惱鬼神眾薰不相捨離而俱轉故(神智麤劣尚能一體全此全彼況此所入深細殊勝而豈不能即此即彼耶)",
    "X46n0775_001:0116b13_1-3": "由上多教故云摩訶衍法雖唯是一等若爾何如直說不二大乘而唯是一與三十二種而為體耶答曰次文既云而別釋散說鈍根所分明故應唯此論真生二門直釋不二又應依此論頓漸二根直了不二又云雖口語中誦持教義之尊詞思心中觀察廣略之深理乃至云得法界寶藏等應依此論而證不二若許則違立義分云離根宜故離教說故又違次二分不釋圓圓海故不化圓根眾故不許則違本釋之文以論明說五分次第皆唯逗根文意俱無離根教故以此故知定非不二論意正唯所入十六義兼不二以此不二於立義分無別分明建立文故又唯果海離根教故如鳥跡空(所入)",
    "X46n0775_001:0116b13_1-4": "望太虗空(不二)謂如鵲跡所印處空而隨鵲跡名鵲跡空鳳復來於鵲跡處印而又此空名鳳跡空但從二鳥得二空名空實無二門如二鳥跡各定別故法如二跡下空體無二故故言摩訶衍法雖唯是一如二跡下空體本一故非謂是一直說太虗此依十地大疏并義理分齊意亦可依此珠喻而說珠體(斤兩輕重)如不二珠相(圓明具德)如餘法故云如意是一若出黃金可名金珠同出真如得名一體大乘若出白銀可名銀珠如出生滅假名三自大乘出餘可悉如百六十摩訶衍亦爾又云而為恒沙法門體性者作十六能入門之體也恒沙法門即是門故言受用者但據見聞即名受用非是親得以法合中但云領解故知非是己證得也意以摩尼雜寶不須開門直爾見聞以威神大故摩訶恒沙不須解釋頓爾直了以根性利故斯則同下立義分中令依兩重之門趣求兩重之法文意俱無唯令利根依門趣彼不二之珠故也。",
    "X46n0775_001:0117a17_0": "大乘本法雖圓無邊千義者此縱前文立義所立。",
    "X46n0775_001:0117a18_0": "而別釋散說等者此奪須用解釋所解意言雖立義分具足門法若無解釋分之所解輀根未了故而立義分所立大乘如摩尼珠所具千義如所出寶其一切寶即成千門非更離此別物所成其所具義即為多門非更離此別有門也其解釋分解立義中大乘法上所具多門如以餘物開摩尼上所出多門此上法喻而各有三一是摩尼二即所出雜寶為門三是開門之物一是大乘二即所出千義為門三是解釋分如開門之物亦可分喻矣。",
    "X46n0775_001:0117b03_0": "見聞寶兩等者若據通說二龍大龍不開門而直見如利根人不須解而直了群龍須開門而後見如鈍根者要解而方知是二不同若據入時亦並依門而入但以大龍不開門而直入利根不須解而能證群龍開門而後入鈍根要解而方證亦二不同上言不開入者但透戶而入也斯則據前三義之內初之一義其後二義准而思之此上即是總彰大意。",
    "X46n0775_001:0117b10_0": "言出現舌威等者意云出舌現威不競趣入往向門也。",
    "X46n0775_001:0117b12_0": "言開通者趣入義也意云雖開豁通達趣入往向門而不近向隔檀門也往向如今外藏門隔檀如今內藏門摩尼如今藏中物或可不競入門開通往向長聲連讀此即初解據賢首五教前前權後後實從生滅入真如後解則據五教二門峙立義說法合中云而勤加行添於勝進合上出現舌威不競入門意云而於聞思勤加功行增於熟習其於練修略不著功故華嚴云如人水所漂懼溺而渴死於法不修行多門亦如是等(彼疏釋曰初喻貪隨文義失謂義門波濤漂蕩其心慮溺溺他無眼修行自絕慧命故名渴死)如龍貪現威神不趣其門方於下二句合前開通下二句意云方猶比也謂於生滅雖修信心猶如金剛能堅利故而於真如未修堅信如龍雖趣往向未入隔檀此則合上從權入實或方於金剛連上長讀即聞思久習成性難壞此上三句並是不入生滅門脩而第四句唯是不入真如門脩亦可此句通於二門此則合上峙立義也或方猶法也法者則也此但通合上喻不必句句相對前喻是全此則分耳總意云唯於聞思指端偏加鑽仰則於實事本月不脩堅信。",
    "X46n0775_001:0117c07_0": "言得法界寶藏等者若不依門造修勝行終不成就所入摩訶衍之寶藏云何得果證入深理也。",
    "X46n0775_001:0117c09_0": "彌彌遠退等者此意雙通邪不二聚下第八因唯言邪定。",
    "X46n0775_001:0117c11_0": "唱陀南者圓覺疏翻此云集施謂以小文攝集多義施他誦持故。",
    "X46n0775_001:0117c13_0": "百六十等者此中但說所入十六應是彼論每一開十故成一百六十法也。",
    "X46n0775_001:0117c15_0": "本八因緣中大意各二初所化能起之機緣後能化所起之教法故上文云為欲顯示上味妙藥當由所對疾障出現能化教法定由所治機根發起疾前無藥機先無教故唯機根為因緣體然依釋家每因分三第二即是所化能起之根緣第一與三並是能化所起之教法斯則對教而辨根故勿謂有教亦為緣體然於本文互有不足如三四八闕彼初一約義含在為字之內其五七八闕彼第二亦義含之。",
    "X46n0775_001:0117c23_0": "因緣總相者上之二字屬根下之二字目法是因緣之總相即能化教法也。",
    "X46n0775_001:0118a01_0": "八種根本總體等者即下文云根本摩訶衍中開八種(此即總體)一心法界三大義中各開二種等(此即別相)是也藍脩者有書本中是此監字如臣監脩國史今師監脩佛經故聖曹集云誌云和尚監脩高座寺斯為良證也。",
    "X46n0775_001:0118a06_0": "謂攝十億等者望上敬意寬狡之異。",
    "X46n0775_001:0118a07_0": "上品十信三品十解者即信成就發心也。",
    "X46n0775_001:0118a08_0": "三品十行三品十向者即解行發心也。",
    "X46n0775_001:0118a09_0": "三品十地者即證發心也謂通十地長分三品同彼十信長分三故亦可地地入住出心分成三品如上一百二十種說三賢各三準此二說。",
    "X46n0775_001:0118a12_0": "何故開三分而別釋者若準此文不唯解釋分釋立義分兼後二分亦釋彼故不爾何言一切教法皆盡立義分應後二分非是立義所立法故但前別明後總釋故。",
    "X46n0775_001:0118a16_0": "行法法爾者前頌法字通此二義謂一一因各明修行漸增之法既無優劣故八次第法性應爾。",
    "X46n0775_001:0118a18_0": "謂除闡等者此下逐難別釋轉勝然此不信著我畏苦捨離四種即餘文說四種障也初一名同二凡夫著我障三聲聞畏苦障四緣覺捨悲障謂以深信住理起行迴向如次能斷四種障故。",
    "X46n0775_001:0118a22_0": "本圖音一演者準次釋意謂圓與音無有前後一時敷演故若有前後如疏顯失亦可諸音同一時故。",
    "X46n0775_001:0118a24_0": "如來廣大深法者全同末偈云諸佛(即此如來屬不二大乘)甚深(即此深法屬所入法)廣大(二文全同屬能入門)。",
    "X46n0775_001:0118b02_0": "謂光等者準鈔(即起信鈔下引並同)解此而有三難謂光明大覺等難論有繁言失次今造等難反成求利失後畢竟等難佛經未盡失然此三難前二望於後一相反而難若免前二定招後一若逃後一還中前二又復前二反覆相成。",
    "X46n0775_001:0118b07_0": "畢竟尊信者謂可尊重可信崇畢竟窮終盡理之經也。",
    "X46n0775_001:0118b09_0": "一味等者似海水鹹謂之一味如虗空等謂之平等移轉據一期起滅就剎那願名牓示則名經名論翰墨簡牘則經卷論卷其一味與不分互釋平等與不別互釋分折差別也謂此即是四種無為故唯一味平等。",
    "X46n0775_001:0118b14_0": "伽陀脩梨毗羅翻云廣略經則。",
    "X46n0775_001:0118b15_0": "遮陀尸脩梨毗羅翻云廣略論則。",
    "X46n0775_001:0118b16_0": "梵圓等者如疏釋圓音云一一語音徧窮生界(此則釋圓)而其音韻恒不雜亂(此則釋音)次文既說雙具此二方始得解明知此二不相離也次無量下唯明異類次或有下唯明等解。",
    "X46n0775_001:0118b20_0": "僧那此云誓願。",
    "X46n0775_001:0118b20_1": "阿世耶此云意樂。",
    "X46n0775_001:0118b21_0": "四聖眾種等者種則因也故俱舍云能生眾聖故名聖種四聖眾體即是無貪一衣服喜足聖種二飲食喜足聖種三臥具喜足聖種四樂斷樂修聖種謂樂斷煩惱樂修聖道也問第四聖種既非喜足如何亦用無貪為體答以能棄捨欲貪有貪故此第四亦無貪性問何須此四聖種耶答前三聖種助道生具最後聖種助道事業以諸弟子捨俗生具及俗事業世尊哀愍立此助道生具事業令脩行者解脫非久也問何故安立如此二事答頌言為治四愛生一衣服愛二飲食愛三臥具愛四有無有愛治四愛故立四聖種故云四聖眾種也。",
    "X46n0775_001:0118c08_0": "根本摩訶衍中開八種故者即是本云摩訶衍者總也此但初重所入之法次云一心法界及三大義各二種故者亦即本云說有二種云何為二一者法二者義也此但初重能入之門。",
    "X46n0775_001:0118c12_0": "何故能入等者謂一心下即是初重能入之門謂前法上不標四名故今門上特標四也以前直於摩訶衍中開成八種非於四開故無四名。",
    "X46n0775_001:0118c15_0": "或各開下即是後重能入之門謂前法中已標四名故今門內不更標也而云或者顯不定義謂前已於一心三大四上開成八所入法今復於此四上開成八能入門故立或言謂或作門或作法故而云門者揀前法故此則唯於初重門開以第二重門之與法唯於初重門中開故如立義云所言法者謂眾生心等此牒初重門開為後重門法二故又下文云一體一心門三自一心門等良以一心望一體等而具非一非異二義由此一心與彼非異故屬初重門由非一故屬後重法亦是前合之為一後開之成二若望初法亦具二義由非異義一味無差由非一義故分兩重故下頌曰平等平等一皆無有別異各攝諸法故然終不雜亂釋曰前之三句證上非異後之一句證上非一問此但初重門之與法二互相望明不一異云何證上望後法乎答開初重門為後重法後法初門無二體故故得證也問所入十六既於根本一心三大五法上開云何上云摩訶衍一耶答上談實體直說是一今依下文立義分中漸漸說開故有其五若是下云摩訶衍者總說有八種者亦可便說九法中開今既但云說有二種一法二義此義復三故但有五其體是一就義談多如映珠喻法準易了。",
    "X46n0775_001:0119a12_0-0": "本摩訶衍者總者斯則唯屬初重所入即是上云根本摩訶衍中開八種故然此總字自狹之寬通具三義一約文唯局初重所入即此文是二就義亦通後重所入如次指云所謂望上及下臨故應降下云依於此心顯示摩訶衍總義等三亦就義唯局三十三種之能詮故第十論釋本偈中我今隨分總持說云能說字相門唯以總字詮三十三彼文指是此中總字及準望上及下臨故理應全徧立義一分應云摩訶衍者總總說有二種等不爾云何能通詮哉非是通取摩訶衍者總五字為能說字相門下文明言總之一字故此上三義前二總體名總即是所詮故論文云所入根本總體門於兩處中是總體故後一總說名總即是能詮故論文云我今隨分總持說能說字相門自說有二種至二者義者斯則唯屬初重能入即是上云一心法界及三大義各二種故以初所被根性利故不須廣說已生解故龍樹菩薩不別釋者由於文前及於所入已顯此名人多易了故不繁敘已釋初重次指後重所言法者謂眾生心下此廣開說初重之門而為後重門法二故由鈍眾生聞初略說不能解了故牒初門重廣分別得名兩重良有以焉非同常例不分兩重故初略標而後廣釋斯則初重總說略說後重別說廣說故二異也是心(是一一心所入法也)",
    "X46n0775_001:0119a12_0-1": "真如相即示(門也)摩訶衍(法也)體故(門也)下論釋此即迴體字在摩字上文云即顯示一體摩訶衍次一準此迴上易了是心(是一切一心所入法也)生滅因緣相(門也)能示摩訶衍(法也)自體相用故(門也)一者體大(法也)謂下至故(門也)言一切法者(即隨緣也亦世間也)真如平等者(即不變也亦出世間也)不增減故者(通上二也)二者相大(法也)",
    "X46n0775_001:0119a12_0-2": "謂等三句(門也)言如來藏者(即隨緣也亦世間也)言具足無量性者(即不變也亦出世間也)功德故者(通上二也)三者用大(法也)謂下至故(門也)謂真如門理性不變唯善唯淨故與善名而生滅門真妄和合通染通淨不立善也故清涼釋往復無際言是用大通於染淨問寧違賢首用唯善耶答彼分順違順性是善今據體用性起為用望義不同二師無違(上擬今論二門說故)",
    "X46n0775_001:0119a12_0-3": "。",
    "X46n0775_001:0119b22_0": "一者所入等者前二科名相望可成五對謂能所本末總別體相於能所中依入別故若實解盡五對之義一部論文思過半矣。",
    "X46n0775_001:0119c01_0": "一者等者一體(即下第二重為門也)一心(即下第二重為法也)三自(即為下門)一心(即為下法)無量至不減(即為下門)體大(即為下法)寂靜至不滅(即為下門)體大(即為下法)如至德(即為下門)相大(即為下法)具至德(下門)相大(下法)能生至果(下門)用大(下法)能生至善因果(下門)用大(下法)上來註指初重門之一種以為後重門法二故。",
    "X46n0775_001:0119c06_0": "八種身法等者準唯識論以體依聚三義解身今當前二故云身也本論所牒應是此經故次論云馬鳴菩薩正攝彼文是故說言摩訶衍者總約義牒也(斯則舉經之目屬論之綱)。",
    "X46n0775_001:0119c10_0": "望上及下臨者應流至於後重所入法中也應云依於此心顯示摩訶衍總義次二摩訶衍下皆安總字又一者體大總二者相大總三者用大總故云及下臨故。",
    "X46n0775_001:0119c14_0": "皆悉等量等者此據遮詮非異義說非謂表詮定一之義不爾云何各攝諸法無勝劣廣狹明知此文據非異義其不雜亂據非一義如本論云如是二門皆各總攝一切法以是二門不相離故謂門法各徧是故雙言徧滿徧滿其平等平等亦爾終其本末者終准鈔引是其然字。",
    "X46n0775_001:0119c20_0": "眾謂四衍眾者平聲標名去聲釋義非謂上標亦同是去如常教釋由有眾多生死故眾多因緣所生故名曰眾生如下論云何故意及意識名眾生意及意識一切眾染合集而生故名眾生不可為其去聲釋義而結名時亦去呼耶法從門以得名是眾生之心耳又演奧鈔云若依諸教總有五解一藏始二教五蘊相集曰眾仗緣而起曰生二真妄共聚曰眾非有似有曰生依如來藏有生滅心三眾謂四衍眾生謂四種生上二依終教四諸法暫聚曰眾生無生相曰生頓教眾生即如不壞相故五圓教一即是多曰眾理不礙事曰生一事攝多事而炳然露現故。",
    "X46n0775_001:0120a07_0": "一體者如珠輕重為體故不可分析。",
    "X46n0775_001:0120a08_0": "一相者如珠圓明為相故不可離散雖為一相而可分析此邊非是彼邊相故。",
    "X46n0775_001:0120a10_0": "攝出世間者見千山本世言則在出字之上。",
    "X46n0775_001:0120a11_0": "皆作法界等者鈔云二法作法界亦可法界作二法應是迴文未盡故也同下釋是心真如相等云作一法界心真如等意言此一法界心(釋本是心)作真如門等亦迴文未盡順於西方言也前即攝末歸本(此順科目)後即以本流末(此順下論)。",
    "X46n0775_001:0120a16_0": "自體契經等者謂一法界心廣大神王攝法有二一攝生滅門法二攝真如門法初生滅門中有二一切種種無明等者是不覺義謂初句則是根本枝末二不覺後句則是相應不相應六染心一切種種白淨品法者即是覺義言種種者差別義故次文所攝真如門中但云一切不言種種也後真如門中亦二一切清淨法等四句是體真如於中前三即畢竟平等等三德後一即離言說等三相故云絕離言無礙者無二礙也一切滿足法等二句是相真如於中初句即不空真如後句即空真如言廣大神王者同下所入十異名中初一名為廣大神王亦引自體契經為證科名根本者是所入法也即是心二字是也。",
    "X46n0775_001:0120b04_0": "攝末者是能入門也即則攝下是也問此眾生心以何為體答即以所入而為自體若爾云何別法作總心體答曰全總作別非是分作別全作總故亦無失故上文云是一法界藏彼八處中周徧圓滿不可分折不可離散唯是一體唯是一相是故得知總別無二故得為體問應依生滅便證一體摩訶衍耶良以所入體無二故答依生滅門脩但證自法不證彼法如依五教同證一理依前教脩不證後理非是理性體別有五但依教脩心有五種故說體同而證異也又如摩尼珠體是總(眾生心也)全能出金別名金珠(一體大乘)全能出銀別名銀珠(三自大乘)此即如上全總作別若迷出金但了出銀唯名得於銀珠不名得於金珠以心迷之名為不得非是珠體而有二故如迷者云我已求得雨銀之珠更欲求彼雨金之珠不了一珠雙出二故法准思之斯別全總作別約境法體說得與不得約心迷悟說餘名總別准此釋之故下文云離邊真心若真如門依如異同珠若生滅門依如同異珠斯之謂也。",
    "X46n0775_001:0120b22_0": "或從能入等者法體唯一門義二故謂此一法或從一體為門名一體摩訶衍或從三自為門名三自摩訶衍故云或等。",
    "X46n0775_001:0120c01_0": "答曰作一法界等者亦可一法界心作真如門等亦是迴文未盡故也其一法界心各是下法十異名中第七第十二種名故。",
    "X46n0775_001:0120c04_0": "以上二頌本等者本即本論云所言法者至出世間法二段文是頌即釋論云眾謂四衍眾等及是一法界心等二頌是也明言流此不言例准勿更此例異文說之意言一心是體三大是義離體無義故須前二如波依水離水無故若准此意所入本法唯一體也不爾何須流至此耶。",
    "X46n0775_001:0120c10_0-0": "言體大等者雖以三大直便是法而絕名相強說為彼謂一切法真如平等不增減等多門本為以門而顯法故雖立三別亦與上心一味無差不爾曷流至此以三大法各別有體寧用上心故顯三大自無別體上心流此若爾何分兩重答曰逗根假言展轉開說故謂直於根本開初八種所入之法於此法上開初八種能入之門復於此門開後八種所入之法及後八種能入之門斯就假說兩重各異若剋實體一味無差佛本欲令眾生悟入一味實理但由不能離言直趣遂就假相而強開說初後兩重能化之法故蓮經云但以假名字引導於眾生又清涼云為令物悟等如摩尼珠本性明淨同空純色此色唯除天眼者見肉眼不見(如不二大乘而是果分唯果人了因人不了)",
    "X46n0775_001:0120c10_0-1": "但欲令彼肉眼之人見於珠體(如欲令人悟入所入一味本法)遂以青黃等八色物而以映之其體隨影而似有八(如以一體一心等八種假門開彼一味以為初重八所入法)若明目者見珠青影便云青珠見珠黃影便云黃珠(如利根者但依初重能入八門而便隨應悟入八法)而眼暗者仍不能見欲令見故復以深重青黃等八物而再映之(如鈍根人但於初重不能解了後更麤廣說一體三自等八門而再示之如立義分初略後廣例准解釋應知亦爾)",
    "X46n0775_001:0120c10_0-2": "但以深青依前淺青影上映之以深黃依前淺黃影上映之(如廣說一體依前初重一體一心門上開之廣說三自依前初重三自一心門上開之如立義分云所言法者謂眾生心等是也)良以目有明昧故以淺深兩重映之(如由根有利鈍故以初後兩重被之)雖映兩重而摩尼珠體還是一(如雖開兩重而摩訶衍體元是一)其天眼者即於雜色影中便了同空純色其肉眼人但見影現雜色不了同空純色(如果位人即於因分便了果分其因位人但了因分不了果分)",
    "X46n0775_001:0120c10_0-3": "故下所入十異名中第九引中實經云離邊真心若真如依如異同珠若生滅依如同異珠草堂多舉此喻大同。",
    "X46n0775_001:0121a14_0": "無因緣耶者謂前因緣分並無能起之因緣今於文前指立義分却有所起之不二既有所起之法何無能起之因斯則以後有法難前無因次則以前無因難後有法云既無能起之因何有所起之法故云何須建立。",
    "X46n0775_001:0121a19_0": "非建立者此答意云立義分中但是義具故前指有無文明立故云非建立也斯則次云離教說故。",
    "X46n0775_001:0121a21_0-0": "能得於諸佛等者此據果分說也而有二師一賢首分齊云別教有二一性海果分當是不可說義何以故不與教相應故即十佛自境界也故地論云因分可說果分不可說是也二緣起因分即普賢境界也此二無二全體徧收其由水波思之可見釋曰全同此論性德圓滿海脩行種因海二名也(此上雙論前後兩節)今且先就果分而說不二如大海諸佛如百川但可云海能容受百川不可百川容受大海但可假人沒同果海實法不可果海沒同假人故也二清涼略策云今言果海約證相應可寄言詮皆名因分因則可脩可說果則亡修離言釋曰十身等果既帶言說並屬因分非謂言果便屬果分直須契證可名果分故賢首品大鈔判云則四法界十種玄門皆約因分例此諸佛即屬因分因分可以沒同果海故云能得於佛果海不可沒同因分故云諸佛得不故此因果義若賢首意普賢因人所了名因分遮那果人所了名果分故分齊云十佛境界普賢境界若清涼意依言修因名因分契證絕言名果分故略策云因則可脩可說果則亡脩離言此之二師義有少異賢首言果唯局究竟清涼言果亦通因位但是果利可通因也今此論說雙離根教全同賢首義分齊云不與教相應故(離教)",
    "X46n0775_001:0121a21_0-1": "即十佛自境界也(離根)亦同清涼略策文云果則亡脩(離言)離言(離教)若爾本源玄理二論豈非教哉教必對根豈離根耶答有二義一約理云非同因分稱根施設而有實根可名實教如藥對病可立藥名若不對病不得藥名今此亦爾餘法對根可立為教故論云順於說故不二無根而唯佛境無根可被不得教名故云離也意言但由無實所被故也若爾何說二論答曰清凉疏釋十地品中許說分齊云一約果海可以總標令人知有名為可說不可指斥示人名不可說又云且依一相不可指陳等云不可說及與可說若有因緣故果可寄言即事入玄因亦叵說不可局執釋曰但依可以總標令人知有及有因緣故果可寄言說有二論終無正實所被根故二就教云此二無二全體徧收其由水波思之可見釋曰此即義分齊說不一不異之二也若就非一說離根教(即此論是)",
    "X46n0775_001:0121a21_0-2": "若就非異說有二論(即彼論是)十地品中清凉同此以上二意說默有由望義不同故無違也上來總彰大意已竟自下逐難重消文義其二得者成就義也次下不者文雖在下義應居上則不成就也即是下引大本經云其圓圓海得諸佛勝故其一切佛不能成就圓圓海劣故是也此具二義一云唯自二句相望而說據上沒同非沒同故說能得不能得也次菩薩等三亦同於佛沒同果海不可果海沒同彼三二云對他二句相望而說復有二義一此中初句能得於佛對彼後句於諸佛得不故謂此不二既屬果分故能得於佛彼說根本但是因分故不得於佛此則法望於人明得非得二之差別則是沒同果分非沒同果分相待而說其次三人准此釋之問此上二義並據果分說沒非沒義勢全同何分一別答豈不已云唯自二句對他二句相望而說據此小異故分二也二此中後句諸佛得不故對彼初句諸佛所得謂彼根本既屬因分依言脩因可證諸佛從因向果脩因而證故云諸佛所得今此不二但是果分亡脩離言不可脩因漸次而證故云諸佛得不故若爾諸佛應闕徧智何能說之答曰脩因至果而自證知故無違也斯則仍果從因而說非直談果及沒同果若因沒果因尚叵說况果海乎又況更能直談果耶豈更說佛徧智證哉此則人望於法明得非得二之差別則是脩因所得非脩因所得相待而說其次三人亦準此悉。",
    "X46n0775_001:0122a10_0": "諸佛所得等者此就因分說也亦具二義一云唯自二句相望而說意言是佛脩因之所成就次菩薩等三若脩因行亦能成就故云亦復如是其八本法非可脩因故却不能成就彼人故云於諸佛得不故望次三人亦同此釋二云對他二句相望而說義全同前覧上易了。",
    "X46n0775_001:0122a16_0": "無有其私者私猶自也已上是真如門自下是生滅門。",
    "X46n0775_001:0122a18_0": "何故別說至三摩訶衍者此即總屬問詞而有二種初但直問不同因由後而等下述義例難。",
    "X46n0775_001:0122a20_0": "通達軌則不動門者通達則是至及之義不動則是無變之義故上文云三世諸佛一切教理自然常住一味平等無有移轉無有起滅等故云不動軌者儀也則者法也意言諸佛菩薩以此不動常住之法為軌則故通達至彼無上果故如下信法精進脩行門云所謂樂信三世諸佛為自恩父為自恩母為自恩師不能改壞不能生滅虗空金剛不動軌則有不可思議中不可思議殊勝利益常恒轉轉於一切時於一切處脩行一切助道品故斯之謂也。",
    "X46n0775_001:0122b05_0": "安車者曲禮云坐乘也若今之小車也",
    "X46n0775_001:0122b06_0": "(論卷第二)。",
    "X46n0775_001:0122b06_1": "如澄神海者意言同海澄澈神聖如具十德百川味耳。",
    "X46n0775_001:0122b08_0": "本心真如門者心即一一心法也真如則是門也。",
    "X46n0775_001:0122b09_0": "心生滅門者心即一切一心法也生滅則是門也。",
    "X46n0775_001:0122b10_0": "或名摩訶衍者以下列門十異名中既無此名明知此名非通門也。",
    "X46n0775_001:0122b12_0": "言造作相者瑜伽八十六云如來將欲說法之時現四種相一從極下座安詳而起昇極高座儼然而座二安住隨順說法威儀三發謦欬音示將說法四面目顧視如龍象王故云作相。",
    "X46n0775_001:0122b16_0": "以色容受等者意言以空容受於色而得自在故次文云於一切色得自在故容受大種故其上以空容受準此可了意云如總太虗容東西別空何不自在同所入總法容體相別門有何難哉以並就義而假說故。",
    "X46n0775_001:0122b21_0": "以無住處者謂於無住空得自在住處則是障礙義故。",
    "X46n0775_001:0122b23_0": "一心至住處者此之四句前二法說後二喻明各上屬法各下目門體則性也性自空故同喻本義本來無故謂太虗空本來於彼東西等處無住著故即當容受東西別空一心如理性自空無即當容受體相別真。",
    "X46n0775_001:0122c04_0": "於諸障礙等者即次喻云於一切色等也。",
    "X46n0775_001:0122c05_0": "令住諸法者即次喻云容受大種故若自門中通有障礙及無障礙二種義故若對真如門無障礙生滅門內並名障礙故言於諸障礙意言如空於色無有障礙使色得住耳。",
    "X46n0775_001:0122c09_0": "利圓者故者即下所說清淨解脫者也如二祖云本無煩惱元是菩提此豈非是本來圓功德滿者焉非為圓根名利圓者以是頓根故名圓者。",
    "X46n0775_001:0122c12_0": "五者名為方寸者謂是毫毛形方一寸故次論云如是二毫譬如明鏡故云方寸。",
    "X46n0775_001:0122c14_0": "一者白毫方寸者然此毫字後人寫誤應是色字次引證中唯是白亂二言有異其必薩伊尼羅兩名全同故知毫字誤矣若爾寧知色字非誤答曰準彼前後所翻諸名及此論云五者名為方寸即譯必薩伊尼羅但名方寸不言毫色二言之名而憑述理論云第一方寸中唯現前天像(此則白色非是白毫)第二方寸中通現前五趣(此則亂色)二皆現色不言現毫故知色字是的毫字是誤。",
    "X46n0775_001:0122c22_0": "離流轉因等者二句所離即生滅中覺不覺二也故行異云真如門一心一念生為縛等今此二名相形而立遠望與異義同水火轉即是行並遷流義也縛與相同即是為相之所縛也其唯有覺者與離流轉因互釋唯有如如與離慮知縛互釋斯則遠轉真之異名遠縛如之別號故唯識云真謂真實表無虗妄如謂如常表無變易又真如門云無遣無立是也。",
    "X46n0775_001:0123a05_0": "言一一白白者可有二義一云作上結詞上一即唯有覺者下一即唯有如如非同生滅門有不覺不如故有二也今此唯覺唯如故但一也上白結離流轉因下白結離慮知縛既絕二黑故名二白一云待生滅門各上標下釋意言一自是一白自是白非同生滅對多名一待黑名白故云一一白白。",
    "X46n0775_001:0123a11_0": "為善不善因者且總相說善即覺義不善即不覺義為者作也即當與義受苦樂者若即生死樂即涅槃故下文云於惑與力於覺與力出現生死涅槃法故與因俱等者即一法界有為無為二種自在與彼能薰為無為法不異義故。",
    "X46n0775_001:0123a16_0": "猶如伎兒者即幻術人也故下文云譬如非幻幻人於諸幻事隨其所應與力用故如幻自身為諸類身而自身不現故法準思之故下釋云藏者即覆藏義純白一法界者是純白之一法界亦從門得名非自體純白故餘說真如門即理法界者唯當釋家門也彼不分門法故其餘九法亦從門立名非是自名耳。",
    "X46n0775_001:0123a22_0": "空種無礙者種則性也意云真如空理之心性故。",
    "X46n0775_001:0123a23_0": "徧種無礙者種亦性也意云事法周徧之實性故此四字中上一是門下二皆法是空之種無礙等依主釋也故上法界亦是性也不同常義釋事法界分義名界不分門法故作相即今分門法是無盡之法界但以事為門趣入法界法界非即事故亦可種者類也謂體真如空相真如空又如實空如實不空種類不一故此四字中上二是門下二是法是空種之無礙得名依主釋也次後一名準此知之其二長字並上劫義。",
    "X46n0775_001:0123b08_0": "離邊真心者即是上文眾生心也離邊明中真心顯實此即第一義諦之異名矣謂雙離彼真俗二諦故名離邊如自體經云廣大神王非世間法非出世間法也。",
    "X46n0775_001:0123b12_0": "異同珠等者意云異屬所現影差同屬能現明一以差別影歸平等明故云異同故下文云舉真如攝生滅皆同真如也次同異珠反之易見上獨明珠等準而釋之。",
    "X46n0775_001:0123b16_0": "是一者即當門也意屬法也。",
    "X46n0775_001:0123b17_0": "是一切者亦當門也意屬法也謂心法唯一隨門說二也故次經云心法非一因所作一故假名為一心法非一切因所作一切故假名為一切此則上標下結立也亦可是一是一連讀上即體真下即相真是一切是一切連讀上即覺義下即不覺初解理優後義文繁。",
    "X46n0775_001:0123b23_0": "第一一心等者以真如門所入之法但名為心非一多故而但從門得名一也不同生滅門所入法故何者謂第一一心隨所作門可得名一形待第二一心所作一切門故此則一一心所作之一有所待多一心所作之多故不可說隨自能作名一以無所待他能作多故故第一一心不可從自能作立名唯從所作而立其號其第二能作望自所作一切得名一也故次經云生滅一心因多故一此則自能作一對自所作之多得名一也亦可對前第一一心非一故第二一心名一此即第二能作之一待前第一能作非一得名一也第一能作既名非一第一所作對此名一故經云心法非一等斯則第一所作待自能作及對他所作故立一名第二能作對自所作及待他能作故得一名二門即是二諦一心即第一義故次經云非大非小等又上文云而廣大神王非世間法(俗諦)非出世間法(真諦)又離邊真心為中實故。",
    "X46n0775_001:0123c15_0": "一者名為如來藏門無雜亂故者即下十藏中第四真如真如藏也非同生滅理為他智雜故亦不同第二以無雜釋藏雜者染也其所遠轉是染法故即是以門而顯法也今言雜者即是亂也但言真如真如更無他智雜亂故故論云真如門理唯自理非對智也。",
    "X46n0775_001:0123c21_0": "心生滅門有十種名等者一對前二二對前一三四五如次對前四五六六對前三後四二門次第俱同言二者名為如來藏者即下十藏中後六藏也藏通能所義如下釋故云覆藏通能所也問今此二門名如來藏望前二法名如來藏門法名濫云何辨異答此具二義一云如六七識通名意識但意之識意即是識二義異故二名無濫今此亦爾但無雜與無亂令覆及覆藏二二義別故二名不濫二云彼法開為遠轉遠縛等二藏別名此門開為真如真如等七藏別目故各歷然略不相濫問義既如是云何元初合立通名答為表二法同一體故為圓十數含六藏故是故門法各立總名若爾前門藏名不包多藏得圓十數云何亦不立別名耶答二門餘名並同水火相形而立今此一名無別形待故但亦立一種總名。",
    "X46n0775_001:0124a11_0": "五者名有去有來門有上下故者即次文云生滅有二位一向上二向下又如第三云始覺背凡向聖上上去去為次第轉故隨染本覺背聖向凡下下來來為次第轉故。",
    "X46n0775_001:0124a15_0": "流轉等者准餘教釋義通開合且合釋者謂生死流轉故涅槃還滅故又開釋者謂流即集諦則生死因轉即苦諦則生死果還則道諦則涅槃因滅即滅諦即涅槃果前門第八翻此釋之。",
    "X46n0775_001:0124a19_0": "各有所依摩訶衍者謂此後重一體大乘依彼初重一體一心大乘等故若爾應此皆從根本摩訶衍中開何言一法三義中開以前但說開初重門為後重法非是初重法作後重法故答曰以初重門本依初重法中開出今既全以初門為後重法則更離此無別初門故說後重法便依初重法若是但就門說故云從一法三義中開望義不同故無相違。",
    "X46n0775_001:0124b02_0": "言各緣自依者能依也下引本有經云甚深真理非餘境界唯自所依緣為境界故又本論云自體顯照一切法故此並法體了上假義如鏡明體照上影像也。",
    "X46n0775_001:0124b06_0": "同名異義故者此句通出形對後門異少同多之因由也。",
    "X46n0775_001:0124b08_0": "一心一念生縛等者即下文云一切諸法唯依妄念而有差別若離心念則無一切境界之相謂此門中一切善惡都不思量自然能入而為行故達磨碑文云心有也矌劫而滯凡夫心無也剎那而登正覺又如清凉云欲了真如性須忘妄執情有心生死路無念涅槃城煩惱誰為主菩提尚假名不存分別見佛道自然成。",
    "X46n0775_001:0124b15_0": "以生滅生等者即下功德四相減彼過患四相也。",
    "X46n0775_001:0124b16_0": "寂滅者名為一心等者釋此經文而有二師一海東疏云言心真如門者即釋彼經寂滅者名為一心也心生滅門者即釋彼經一心者名為如來藏也所以然者以一切法無生無滅本來寂滅唯是一心是名心真如門又此心體先有本覺而隨無明動作生滅故於此門如來之性隱而不現名如來藏乃至是名生滅門二龍樹意云寂滅者即門十名第八寂滅寂靜門一心者即法十名第十一一心復言一心即法十名第十一切一心如來藏即門十名第二名也但彼曉疏不分門法判釋經文冥符釋論。",
    "X46n0775_001:0124c02_0": "各緣自依者所依也二解一云以能依門緣彼各自所依法故以生滅門行相易知其真如門但約門法平等義邊假說緣故不爾何以下十心中並無真如門名之心也一云生滅門中但於門內理為所依體智是能依用以用緣體亦得云各緣自依也如珠發光還照珠體如次揀二所證差別即此義也初義為正以與前法相翻說故。",
    "X46n0775_001:0124c09_0": "異名異義者此句通出形對前法異多同小之因由也。",
    "X46n0775_001:0124c11_0": "迴向即信心等者此之四句始終相即初則凡位始終相即次則因果始終相即次則聖位始終相即後則因位始終相即。",
    "X46n0775_001:0124c14_0": "十地為初地等者清凉解曰初之七句約義配同最後一句據理都泯十地則為初者同證如矣初則為八地者初地不為煩惱所動同不動矣九地則為七者第九同第七無生忍矣七亦復為八者純無相觀與八同矣第二為第三者同信忍矣第四為第五者同順忍矣第三為第六者第三地中獲三慧光第六地中得勝般若同慧義矣。",
    "X46n0775_001:0124c21_0": "生五十一歲者應是一歲母生五十歲兒子母相計共五十一權迴一歲句首讀之或生五十兒在一歲母故表五十一雜亂位故下文說有五十一位始覺智故心生滅門正智等者此段二節而具三意一則逐難辨前法異二如即是所明法故二則逐難辨前境異二如則是所緣境故若爾生滅無違真如有妨何者真如門中無文說有能緣心故答曰既說真如與本同等本具能緣末亦能緣不爾何云等耶顯宗記云如如不動動用無窮又真如若闕能緣之德何名不空淨法滿足耶斯則若據體真不望與等則無能緣若約相真及與本等則有心義去情思之勿滯言說三則逐難辨前位異二如則是位所證故。",
    "X46n0775_001:0125a09_0": "無一一法而非真如者演奧鈔云一空一切空無假無中而不空也次生滅攝準而知之此約二門非異然真如下至諸法者斯據二門非一。",
    "X46n0775_001:0125a12_0": "皆悉平等者即二門非異。",
    "X46n0775_001:0125a13_0": "各各別故者即二門非一由各各別故真如中無生滅生滅中無真如猶若水靜波動即是非一是故上云然真如等由皆悉平等故真如攝生滅生滅全是真如生滅攝真如真如全是生滅是故上云總攝生滅等但真如中不存彼相非是真如一向不攝生滅之法自別有真如中所攝一切法故生滅攝真義相亦爾。",
    "X46n0775_001:0125a20_0": "謂直表問等者謂不同上來非一非異委曲問答故云直也。",
    "X46n0775_001:0125a23_0": "釋摩訶衍論通玄鈔卷第一"
}