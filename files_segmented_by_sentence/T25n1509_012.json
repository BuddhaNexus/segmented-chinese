{
    "T25n1509_012:0145a09_0": "大智度論釋初品中檀波羅蜜",
    "T25n1509_012:0145a10_0": "法施之餘(卷第十二)",
    "T25n1509_012:0145a12_0": "龍樹菩薩造",
    "T25n1509_012:0145a13_0": "後秦龜茲國三藏鳩摩羅什",
    "T25n1509_012:0145a14_0": "奉　詔譯",
    "T25n1509_012:0145a15_0": "問曰：云何名檀波羅蜜滿？",
    "T25n1509_012:0145a15_1": "答曰：「檀」義，如上說。",
    "T25n1509_012:0145a16_2": "「波羅(秦言彼岸)蜜(秦言到)」，是名渡布施河得到彼岸。",
    "T25n1509_012:0145a17_3": "問曰：云何名不到彼岸？",
    "T25n1509_012:0145a17_4": "答曰：譬如渡河未到而還，名為不到彼岸。",
    "T25n1509_012:0145a18_5": "如舍利弗於六十劫中行菩薩道，欲渡布施河。",
    "T25n1509_012:0145a20_0": "時有乞人來乞其眼，舍利弗言：「眼無所任，何以索之？",
    "T25n1509_012:0145a21_1": "若須我身及財物者，當以相與！」",
    "T25n1509_012:0145a22_2": "答言：「不須汝身及以財物，唯欲得眼。",
    "T25n1509_012:0145a22_3": "若汝實行檀者，以眼見與！」",
    "T25n1509_012:0145a23_4": "爾時，舍利弗出一眼與之。",
    "T25n1509_012:0145a24_5": "乞者得眼，於舍利弗前嗅之嫌臭，唾而棄地，又以腳蹋。",
    "T25n1509_012:0145a25_6": "舍利弗思惟言：「如此弊人等，難可度也！",
    "T25n1509_012:0145a26_7": "眼實無用而強索之，既得而棄，又以腳蹋，何弊之甚！",
    "T25n1509_012:0145a27_8": "如此人輩，不可度也。",
    "T25n1509_012:0145a28_9": "不如自調，早脫生死。」",
    "T25n1509_012:0145a28_10": "思惟是已，於菩薩道退，迴向小乘，是名不到彼岸。",
    "T25n1509_012:0145a29_11": "若能直進不退，成辦佛道，名到彼岸。",
    "T25n1509_012:0145b01_12": "復次，於事成辦，亦名到彼岸(天竺俗法，凡造事成辦皆言到彼岸)。",
    "T25n1509_012:0145b02_13": "復次，此岸名慳貪，檀名河中，彼岸名佛道。",
    "T25n1509_012:0145b03_14": "復次，有無見名此岸，破有無見智慧名彼岸，懃修布施是名河中。",
    "T25n1509_012:0145b05_15": "復次，檀有二種：一者魔檀，二者佛檀。",
    "T25n1509_012:0145b06_16": "若為結使賊所奪，憂惱怖畏，是為魔檀，名曰此岸。",
    "T25n1509_012:0145b07_17": "若有清淨布施，無結使賊，無所怖畏，得至佛道，是為佛檀，名曰到彼岸，是為波羅蜜。",
    "T25n1509_012:0145b09_18": "如《佛說毒蛇喻經》中：有人得罪於王，王令掌護一篋，篋中有四毒蛇。",
    "T25n1509_012:0145b11_19": "王勅罪人，令看視養育。",
    "T25n1509_012:0145b11_20": "此人思惟：「四蛇難近，近則害人，一猶叵養，而況於四？」",
    "T25n1509_012:0145b13_0": "便棄篋而走，王令五人拔刀追之。",
    "T25n1509_012:0145b13_1": "復有一人，口言附順，心欲中傷，而語之言：「養之以理，此亦無苦！」",
    "T25n1509_012:0145b15_2": "其人覺之，馳走逃命，至一空聚。",
    "T25n1509_012:0145b16_3": "有一善人，方便語之：「此聚雖空，是賊所止處，汝今住此，必為賊害，慎勿住也！」",
    "T25n1509_012:0145b17_4": "於是復去，至一大河，河之彼岸，即是異國。",
    "T25n1509_012:0145b18_5": "其國安樂，坦然清淨，無諸患難。",
    "T25n1509_012:0145b19_6": "於是集眾草木，縛以為栰，進以手足，竭力求渡，既到彼岸，安樂無患。",
    "T25n1509_012:0145b21_7": "王者，魔王；篋者，人身；四毒蛇者，四大；五拔刀賊者，五眾；一人口善心惡者，是染著；空聚是六情；賊是六塵；一人愍而語之是為善師；大河是愛；栰是八正道；手足懃渡是精進；此岸是世間；彼岸是涅槃；度者漏盡阿羅漢。",
    "T25n1509_012:0145b26_8": "菩薩法中亦如是，若施有三礙：我與、彼受、所施者財，是為墮魔境界，未離眾難。",
    "T25n1509_012:0145b28_9": "如菩薩布施，三種清淨，無此三礙，得到彼岸，為諸佛所讚，是名檀波羅蜜。",
    "T25n1509_012:0145c01_10": "以是故名到彼岸。",
    "T25n1509_012:0145c01_11": "此六波羅蜜，能令人渡慳貪等煩惱染著大海，到於彼岸，以是故名波羅蜜。",
    "T25n1509_012:0145c03_12": "問曰：阿羅漢、辟支佛亦能到彼岸，何以不名波羅蜜？",
    "T25n1509_012:0145c04_13": "答曰：阿羅漢、辟支佛渡彼岸，與佛渡彼岸，名同而實異。",
    "T25n1509_012:0145c05_14": "彼以生死為此岸，涅槃為彼岸，而不能渡檀之彼岸。",
    "T25n1509_012:0145c07_15": "所以者何？",
    "T25n1509_012:0145c07_16": "不能以一切物、一切時、一切種布施；設能布施，亦無大心；或以無記心、或有漏善心、或無漏心施；無大悲心；不能為一切眾生施。",
    "T25n1509_012:0145c10_17": "菩薩施者，知布施不生不滅，無漏無為，如涅槃相，為一切眾生故施，是名檀波羅蜜。",
    "T25n1509_012:0145c12_18": "復次，有人言：一切物、一切種內外物，盡以布施，不求果報；如是布施，名檀波羅蜜。",
    "T25n1509_012:0145c14_19": "復次，不可盡故，名檀波羅蜜。",
    "T25n1509_012:0145c15_20": "所以者何？",
    "T25n1509_012:0145c15_21": "知所施物畢竟空，如涅槃相；以是心施眾生，是故施報不可盡，名檀波羅蜜。",
    "T25n1509_012:0145c17_22": "如五通仙人，以好寶物，藏著石中；欲護此寶，磨金剛塗之，令不可破。",
    "T25n1509_012:0145c18_23": "菩薩布施亦復如是，以涅槃實相智慧磨塗之布施，令不可盡。",
    "T25n1509_012:0145c20_24": "復次，菩薩為一切眾生故布施，眾生數不可盡故，布施亦不可盡。",
    "T25n1509_012:0145c21_25": "復次，菩薩為佛法布施，佛法無量無邊，布施亦無量無邊。",
    "T25n1509_012:0145c23_26": "以是故，阿羅漢、辟支佛，雖到彼岸，不名波羅蜜。",
    "T25n1509_012:0145c24_27": "問曰：云何名「具足滿」？",
    "T25n1509_012:0145c24_28": "答曰：如先說，菩薩能一切布施，內外大小，多少麁細，著不著，用不用，如是等種種物，一切能捨，心無所惜，等與一切眾生，不作是觀：「大人應與，小人不應與；出家人應與，不出家人不應與；人應與，禽獸不應與。」",
    "T25n1509_012:0145c29_29": "於一切眾生平等心施，施不求報，又得施實相，是名具足滿。",
    "T25n1509_012:0146a02_30": "亦不觀時，無晝無夜，無冬無夏，無吉無衰，一切時常等施，心無悔惜，乃至頭目髓腦，施而無悋，是為具足滿。",
    "T25n1509_012:0146a05_0": "復次，有人言：菩薩從初發心，乃至菩提樹下三十四心，於是中間，名為布施具足滿。",
    "T25n1509_012:0146a06_1": "復次，七住菩薩得一切諸法實相智慧，是時，莊嚴佛土，教化眾生，供養諸佛，得大神通，能分一身作無數身，一一身皆雨七寶、華香、幡蓋，化作大燈如須彌山，供養十方佛及菩薩僧；復以妙音讚頌佛德，禮拜供養，恭敬將迎。",
    "T25n1509_012:0146a12_2": "復次，是菩薩於一切十方無量餓鬼國中，雨種種飲食、衣被，令其充滿；得滿足已，皆發阿耨多羅三藐三菩提心。",
    "T25n1509_012:0146a14_3": "復至畜生道中，令其自善，無相害意，除其畏怖，隨其所須，各令充足；得滿足已，皆發阿耨多羅三藐三菩提心。",
    "T25n1509_012:0146a17_4": "於地獄無量苦中，能令地獄火滅湯冷，罪息心善，除其飢渴，得生天上、人中；以此因緣故，皆發阿耨多羅三藐三菩提心。",
    "T25n1509_012:0146a20_5": "若十方人，貧窮者給之以財，富貴者施以異味異色，令其歡喜；以此因緣故，皆發阿耨多羅三藐三菩提心。",
    "T25n1509_012:0146a22_6": "若至欲天中，令其除却天上欲樂，施以妙寶法樂，令其歡喜；以此因緣故，皆發阿耨多羅三藐三菩提心。",
    "T25n1509_012:0146a25_7": "若至色天中，除其樂著，以菩薩禪法而娛樂之；以此因緣故，皆發阿耨多羅三藐三菩提心。",
    "T25n1509_012:0146a27_8": "如是乃至十住，是名檀波羅蜜具足滿。",
    "T25n1509_012:0146a28_9": "復次，菩薩有二種身：一者結業生身，二者法身。",
    "T25n1509_012:0146a29_10": "是二種身中，檀波羅蜜滿，是名具足檀波羅蜜。",
    "T25n1509_012:0146b01_11": "問曰：云何名結業生身檀波羅蜜滿？",
    "T25n1509_012:0146b02_12": "答曰：未得法身，結使未盡，能以一切寶物、頭、目、髓、腦、國、財、妻、子，內、外所有，盡以布施，心不動轉。",
    "T25n1509_012:0146b04_13": "如須提拏太子(秦言好愛)以其二子布施婆羅門，次以妻施，其心不轉。",
    "T25n1509_012:0146b06_14": "又如薩婆達王(秦言一切施)為敵國所滅，身竄窮林。",
    "T25n1509_012:0146b07_15": "見有遠國婆羅門來，欲從己乞。",
    "T25n1509_012:0146b08_16": "自以國破家亡，一身藏竄，愍其辛苦，故從遠來而無所得，語婆羅門言：「我是薩婆達王，新王募人，求我甚重。」",
    "T25n1509_012:0146b10_17": "即時自縛以身施之，送與新王，大得財物。",
    "T25n1509_012:0146b11_18": "亦如月光太子，出行遊觀。",
    "T25n1509_012:0146b12_19": "癩人見之要車，白言：「我身重病，辛苦懊惱，太子嬉遊，獨自歡耶？",
    "T25n1509_012:0146b13_20": "大慈愍念，願見救療！」",
    "T25n1509_012:0146b14_21": "太子聞之，以問諸醫。",
    "T25n1509_012:0146b14_22": "醫言：「當須從生長大無瞋之人血髓，塗而飲之，如是可愈。」",
    "T25n1509_012:0146b16_23": "太子念言：「設有此人，貪生惜壽，何可得耶？",
    "T25n1509_012:0146b17_24": "自除我身，無可得處。」",
    "T25n1509_012:0146b17_25": "即命旃陀羅，令除身肉，破骨出髓以塗病人，以血飲之。",
    "T25n1509_012:0146b19_26": "如是等種種，身及妻子，施而無悋，如棄草木。",
    "T25n1509_012:0146b20_27": "觀所施物，知從緣有，推求其實，都無所得，一切清淨，如涅槃相，乃至得無生法忍，是為結業生身行檀波羅蜜滿。",
    "T25n1509_012:0146b22_28": "云何法身菩薩行檀波羅蜜滿？",
    "T25n1509_012:0146b23_29": "菩薩末後肉身得無生法忍，捨肉身得法身。",
    "T25n1509_012:0146b24_30": "於十方六道中，變身應適以化眾生，種種珍寶、衣服、飲食，給施一切。",
    "T25n1509_012:0146b26_31": "又以頭、目、髓、腦、國、財、妻、子，內、外所有，盡以布施。",
    "T25n1509_012:0146b27_32": "譬如釋迦文佛曾為六牙白象，獵者伺便，以毒箭射之。",
    "T25n1509_012:0146b28_33": "諸象競至，欲來蹈殺獵者。",
    "T25n1509_012:0146b29_34": "白象以身捍之，擁護其人，愍之如子，諭遣群象。",
    "T25n1509_012:0146c01_35": "徐問獵人：「何故射我？」",
    "T25n1509_012:0146c01_36": "答曰：「我須汝牙！」",
    "T25n1509_012:0146c02_37": "即時以六牙內石孔中，血肉俱出，以鼻舉牙，授與獵者。",
    "T25n1509_012:0146c03_38": "雖曰象身，用心如是，當知此象非畜生行報。",
    "T25n1509_012:0146c04_39": "阿羅漢法中，都無此心，當知此為法身菩薩。",
    "T25n1509_012:0146c05_40": "有時閻浮提人，不知禮敬。",
    "T25n1509_012:0146c06_41": "耆舊有德，以言化之，未可得度。",
    "T25n1509_012:0146c07_42": "是時，菩薩自變其身，作迦頻闍羅鳥。",
    "T25n1509_012:0146c08_43": "是鳥有二親友：一者大象，二者獼猴，共在必鉢羅樹下住。",
    "T25n1509_012:0146c09_44": "自相問言：「我等不知誰應為長？」",
    "T25n1509_012:0146c10_45": "象言：「我昔見此樹在我腹下，今大如是。",
    "T25n1509_012:0146c11_46": "以此推之，我應為長！」",
    "T25n1509_012:0146c11_47": "獼猴言：「我曾蹲地，手挽樹頭。",
    "T25n1509_012:0146c12_48": "以是推之，我應為長！」",
    "T25n1509_012:0146c12_49": "鳥言：「我於必鉢羅林中，食此樹果，子隨糞出，此樹得生。",
    "T25n1509_012:0146c14_50": "以是推之，我應最長！」",
    "T25n1509_012:0146c14_51": "鳥復說言：「先生宿舊，禮應供養！」",
    "T25n1509_012:0146c15_52": "即時大象背負獼猴，鳥在猴上，周遊而行。",
    "T25n1509_012:0146c16_53": "一切禽獸見而問之：「何以如此？」",
    "T25n1509_012:0146c17_54": "答曰：「以此恭敬供養長老！」",
    "T25n1509_012:0146c17_55": "禽獸受化，皆行禮敬，不侵民田，不害物命。",
    "T25n1509_012:0146c18_56": "眾人疑怪，一切禽獸不復為害。",
    "T25n1509_012:0146c19_57": "獵者入林，見象負獼猴，獼猴戴鳥，行敬化物，物皆修善。",
    "T25n1509_012:0146c21_0": "傳告國人，人各慶曰：「時將太平，鳥獸而仁！」",
    "T25n1509_012:0146c22_0": "人亦效之，皆行禮敬。",
    "T25n1509_012:0146c22_1": "自古及今，化流萬世。",
    "T25n1509_012:0146c23_0": "當知是為法身菩薩。",
    "T25n1509_012:0146c23_1": "復次，法身菩薩，一時之頃，化作無央數身，供養十方諸佛；一時能化無量財寶，給足眾生；能隨一切上中下聲，一時之頃，普為說法；乃至坐佛樹下。",
    "T25n1509_012:0146c26_2": "如是等種種，名為法身菩薩行檀波羅蜜滿。",
    "T25n1509_012:0146c27_3": "復次，檀有三種：一者、物施，二者、供養恭敬施，三者、法施。",
    "T25n1509_012:0146c29_4": "云何物施？",
    "T25n1509_012:0146c29_5": "珍寶、衣、食、頭、目、髓、腦——如是等一切內、外所有，盡以布施，是名物施。",
    "T25n1509_012:0147a01_6": "恭敬施者，信心清淨，恭敬禮拜，將送迎逆，讚遶供養——如是等種種，名為恭敬施。",
    "T25n1509_012:0147a03_7": "法施者，為道德故，語言論議，誦讀講說，除疑問答，授人五戒——如是等種種，為佛道故施，是名法施。",
    "T25n1509_012:0147a05_8": "是三種施滿，是名檀波羅蜜滿。",
    "T25n1509_012:0147a06_9": "復次，三事因緣生檀：一者、信心清淨，二者、財物，三者、福田。",
    "T25n1509_012:0147a07_10": "心有三種：若憐愍，若恭敬，若憐愍恭敬。",
    "T25n1509_012:0147a08_11": "施貧窮下賤及諸畜生，是為憐愍施；施佛及諸法身菩薩等，是為恭敬施；若施諸老病貧乏阿羅漢、辟支佛，是為恭敬憐愍施。",
    "T25n1509_012:0147a11_12": "施物清淨，非盜非劫，以時而施，不求名譽，不求利養。",
    "T25n1509_012:0147a13_0": "或時從心大得福德，或從福田大得功德，或從妙物大得功德。",
    "T25n1509_012:0147a14_1": "第一從心，如四等心、念佛三昧、以身施虎，如是名為從心大得功德。",
    "T25n1509_012:0147a16_2": "福田有二種：一者、憐愍福田，二者、恭敬福田。",
    "T25n1509_012:0147a17_3": "憐愍福田，能生憐愍心；恭敬福田，能生恭敬心。",
    "T25n1509_012:0147a18_4": "如阿輸伽(秦言無憂)王以土上佛。",
    "T25n1509_012:0147a19_0": "復次，物施中，如一女人，酒醉沒心，誤以七寶瓔珞布施迦葉佛塔，以福德故，生三十三天。",
    "T25n1509_012:0147a21_1": "如是種種，名為物施。",
    "T25n1509_012:0147a21_2": "問曰：檀名捨財，何以言「具足無所捨法」？",
    "T25n1509_012:0147a22_3": "答曰：檀有二種：一者、出世間，二者、不出世間。",
    "T25n1509_012:0147a23_4": "今說出世間檀無相，無相故無所捨，是故言「具足無所捨法」。",
    "T25n1509_012:0147a25_0": "復次，財物不可得故，名為無所捨。",
    "T25n1509_012:0147a25_1": "是物未來、過去空，現在分別，無一定法，以是故言無所捨。",
    "T25n1509_012:0147a27_2": "復次，以行者捨財時，心念此施大有功德，倚是而生憍慢、愛結等；以是故言無所捨。",
    "T25n1509_012:0147a29_3": "以無所捨故無憍慢，無憍慢故愛結等不生。",
    "T25n1509_012:0147b01_4": "復次，施者有二種：一者、世間人，二者、出世間人。",
    "T25n1509_012:0147b02_5": "世間人能捨財，不能捨施；出世間人能捨財，能捨施。",
    "T25n1509_012:0147b03_6": "何以故？",
    "T25n1509_012:0147b03_7": "以財物、施心俱不可得故。",
    "T25n1509_012:0147b04_8": "以是故言具足無所捨法。",
    "T25n1509_012:0147b04_9": "復次，檀波羅蜜中，言：「財、施、受者，三事不可得。」",
    "T25n1509_012:0147b05_10": "問曰：三事和合，故名為檀；今言三事不可得，云何名「檀波羅蜜具足滿」？",
    "T25n1509_012:0147b07_11": "今有財、有施、有受者，云何三事不可得？",
    "T25n1509_012:0147b08_12": "如所施疊實有。",
    "T25n1509_012:0147b08_13": "何以故？",
    "T25n1509_012:0147b09_14": "疊有名，則有疊法，若無疊法，亦無疊名；以有名故，應實有疊。",
    "T25n1509_012:0147b10_15": "復次，疊有長、有短，麁、細、白、黑、黃、赤，有因有緣，有作有破，有果報，隨法生心。",
    "T25n1509_012:0147b12_16": "十尺為長，五尺為短；縷大為麁，縷小為細；隨染有色；有縷為因，織具為緣，是因緣和合故為疊。",
    "T25n1509_012:0147b14_17": "人功為作，人毀為破；御寒暑，弊身體，名果報。",
    "T25n1509_012:0147b16_18": "人得之大喜，失之大憂。",
    "T25n1509_012:0147b16_19": "以之施故，得福助道；若盜若劫，戮之都市，死入地獄。",
    "T25n1509_012:0147b17_20": "如是等種種因緣，故知有此疊，是名疊法，云何言施物不可得？",
    "T25n1509_012:0147b19_21": "答曰：汝言有名故有，是事不然。",
    "T25n1509_012:0147b20_22": "何以知之？",
    "T25n1509_012:0147b20_23": "名有二種：有實、有不實。",
    "T25n1509_012:0147b21_0": "不實名，如有一草名朱利(朱利秦言賊也)，草亦不盜不劫，實非賊而名為賊。",
    "T25n1509_012:0147b22_1": "又如兔角、龜毛，亦但有名而無實。",
    "T25n1509_012:0147b23_2": "疊雖不如兔角、龜毛無，然因緣會故有，因緣散故無。",
    "T25n1509_012:0147b24_3": "如林、如軍，是皆有名而無實。",
    "T25n1509_012:0147b25_4": "譬如木人，雖有人名，不應求其人法。",
    "T25n1509_012:0147b26_5": "疊中雖有名，亦不應求疊真實。",
    "T25n1509_012:0147b27_6": "疊能生人心念因緣，得之便喜，失之便憂，是為念因緣。",
    "T25n1509_012:0147b28_7": "心生有二因緣：有從實而生，有從不實而生。",
    "T25n1509_012:0147b29_8": "如夢中所見，如水中月，如夜見杌樹謂為人，如是名從不實中能令心生。",
    "T25n1509_012:0147c02_9": "是緣不定，不應言心生有故便是有。",
    "T25n1509_012:0147c03_10": "若心生因緣故有，更不應求實有。",
    "T25n1509_012:0147c04_11": "如眼見水中月，心生謂是月，若從心生便是月者，則無復真月。",
    "T25n1509_012:0147c05_12": "復次，「有」，有三種：一者、相待有，二者、假名有，三者、法有。",
    "T25n1509_012:0147c06_13": "相待者，如長短、彼此等，實無長短，亦無彼此，以相待故有名。",
    "T25n1509_012:0147c08_14": "長因短有，短亦因長；彼亦因此，此亦因彼；若在物東，則以為西，在西則以為東；一物未異而有東、西之別，此皆有名而無實也。",
    "T25n1509_012:0147c11_15": "如是等，名為相待有，是中無實法，不如色、香、味、觸等。",
    "T25n1509_012:0147c12_16": "假名有者，如酪有色、香、味、觸，四事因緣合故，假名為酪。",
    "T25n1509_012:0147c13_17": "雖有，不同因緣法有；雖無，亦不如兔角、龜毛無；但以因緣合故，假名有酪。",
    "T25n1509_012:0147c15_18": "疊亦如是。",
    "T25n1509_012:0147c15_19": "復次，有極微色、香、味、觸，故有毛分，毛分因緣故有毛，毛因緣故有毳，毳因緣故有縷，縷因緣故有疊，疊因緣故有衣。",
    "T25n1509_012:0147c18_20": "若無極微色、香、味、觸因緣，亦無毛分，毛分無故亦無毛，毛無故亦無毳，毳無故亦無縷，縷無故亦無疊，疊無故亦無衣。",
    "T25n1509_012:0147c21_21": "問曰：亦不必一切物皆從因緣和合故有，如微塵至細故無分，無分故無和合。",
    "T25n1509_012:0147c23_22": "疊麁故可破，微塵中無分，云何可破？",
    "T25n1509_012:0147c24_23": "答曰：至微無實，強為之名。",
    "T25n1509_012:0147c25_0": "何以故？",
    "T25n1509_012:0147c25_1": "麁細相待，因麁故有細，是細復應有細。",
    "T25n1509_012:0147c26_2": "復次，若有極微色，則有十方分；若有十方分，是不名為極微；若無十方分，則不名為色。",
    "T25n1509_012:0147c28_3": "復次，若有極微，則應有虛空分齊；若有分者，則不名極微。",
    "T25n1509_012:0147c29_4": "復次，若有極微，是中有色、香、味、觸作分，色、香、味、觸作分，是不名極微。",
    "T25n1509_012:0148a02_5": "以是推求，微塵則不可得。",
    "T25n1509_012:0148a02_6": "如經言：「色若麁若細，若內若外，總而觀之，無常無我。」",
    "T25n1509_012:0148a04_0": "不言有微塵。",
    "T25n1509_012:0148a04_1": "是名分破空。",
    "T25n1509_012:0148a04_2": "復有觀空：是疊隨心有。",
    "T25n1509_012:0148a05_3": "如坐禪人觀疊或作地、或作水、或作火、或作風，或青、或黃、或白、或赤，或都空，如十一切入觀。",
    "T25n1509_012:0148a07_4": "如佛在耆闍崛山中，與比丘僧俱，入王舍城。",
    "T25n1509_012:0148a08_5": "道中見大水，佛於水上敷尼師壇坐，告諸比丘：「若比丘入禪，心得自在，能令大水作地，即成實地。",
    "T25n1509_012:0148a11_0": "何以故？",
    "T25n1509_012:0148a11_1": "是水中有地分故。",
    "T25n1509_012:0148a11_2": "如是水、火、風、金、銀種種寶物即皆成實。",
    "T25n1509_012:0148a12_3": "何以故？",
    "T25n1509_012:0148a12_4": "是水中皆有其分。」",
    "T25n1509_012:0148a13_5": "復次，如一美色，婬人見之以為淨妙，心生染著；不淨觀人視之，種種惡露，無一淨處；等婦見之，妬瞋憎惡，目不欲見，以為不淨；婬人觀之為樂；妬人觀之為苦；行人觀之得道；無豫之人觀之，無所適莫，如見土木。",
    "T25n1509_012:0148a18_6": "若此美色實淨，四種人觀，皆應見淨；若實不淨，四種人觀，皆應不淨。",
    "T25n1509_012:0148a19_7": "以是故，知好醜在心，外無定也。",
    "T25n1509_012:0148a20_8": "觀空亦如是。",
    "T25n1509_012:0148a20_9": "復次，是疊中有十八空相故，觀之便空，空故不可得。",
    "T25n1509_012:0148a22_10": "如是種種因緣財物空，決定不可得。",
    "T25n1509_012:0148a23_0": "云何施人不可得？",
    "T25n1509_012:0148a23_1": "如疊因緣和合故有，分分推之，疊不可得。",
    "T25n1509_012:0148a24_2": "施者亦如是，四大圍虛空，名為身，是身識動作來往坐起，假名為人。",
    "T25n1509_012:0148a26_0": "分分求之，亦不可得。",
    "T25n1509_012:0148a26_1": "復次，一切眾、界、入中，我不可得，我不可得故，施人不可得。",
    "T25n1509_012:0148a27_2": "何以故？",
    "T25n1509_012:0148a27_3": "我，有種種名字：人、天，男、女，施人、受人，受苦人、受樂人，畜生等；是但有名，而實法不可得。",
    "T25n1509_012:0148a29_4": "問曰：若施者不可得，云何有菩薩行檀波羅蜜？",
    "T25n1509_012:0148b02_0": "答曰：因緣和合故有名字，如屋、如車，實法不可得。",
    "T25n1509_012:0148b03_1": "問曰：云何我不可得？",
    "T25n1509_012:0148b03_2": "答曰：如上「我聞一時」中已說，今當更說。",
    "T25n1509_012:0148b04_3": "佛說六識：眼識及眼識相應法，共緣色，不緣屋舍、城郭種種諸名。",
    "T25n1509_012:0148b06_4": "耳、鼻、舌、身識，亦如是。",
    "T25n1509_012:0148b06_5": "意識及意識相應法，知眼、知色、知眼識，乃至知意、知法、知意識。",
    "T25n1509_012:0148b08_6": "是識所緣法，皆空無我，生滅故，不自在故。",
    "T25n1509_012:0148b09_7": "無為法中亦不計我，苦樂不受故。",
    "T25n1509_012:0148b09_8": "是中若強有我法，應當有第七識識我；而今不爾，以是故知無我。",
    "T25n1509_012:0148b11_9": "問曰：何以識無我？",
    "T25n1509_012:0148b11_10": "一切人各於自身中生計我，不於他身中生我；若自身中無我，而妄見為我者，他身中無我，亦應於他身而妄見為我。",
    "T25n1509_012:0148b14_11": "復次，若內無我，色、識念念生滅，云何分別知是色青、黃、赤、白？",
    "T25n1509_012:0148b16_12": "復次，若無我，今現在人識，漸漸生滅，身命斷時亦盡，諸行罪福，誰隨誰受？",
    "T25n1509_012:0148b17_13": "誰受苦樂？",
    "T25n1509_012:0148b18_14": "誰解脫者？",
    "T25n1509_012:0148b18_15": "如是種種因緣故知有我。",
    "T25n1509_012:0148b19_16": "答曰：此俱有難！",
    "T25n1509_012:0148b19_17": "若於他身生計我者，復當言「何以不自身中生計我」？",
    "T25n1509_012:0148b20_18": "復次，五眾因緣生故空無我，從無明因緣生二十身見，是我見自於五陰相續生。",
    "T25n1509_012:0148b22_19": "以從此五眾緣生故，即計此五眾為我，不在他身，以其習故。",
    "T25n1509_012:0148b24_20": "復次，若有神者，可有彼我。",
    "T25n1509_012:0148b24_21": "汝神有無未了，而問彼我！",
    "T25n1509_012:0148b25_22": "其猶人問兔角，答似馬角。",
    "T25n1509_012:0148b26_23": "馬角若實有，可以證兔角；馬角猶尚未了，而欲以證兔角。",
    "T25n1509_012:0148b27_24": "復次，自於身生我故，便自謂有神。",
    "T25n1509_012:0148b28_25": "汝言「神遍」，亦應計他身為我。",
    "T25n1509_012:0148b29_0": "以是故，不應言「自身中生計我心，於他身不生，故知有神」。",
    "T25n1509_012:0148c01_1": "復次，有人於他物中我心生，如外道坐禪人，用地一切入觀時，見地則是我，我則是地，水、火、風、空，亦如是。",
    "T25n1509_012:0148c03_2": "顛倒故，於他身中亦計我。",
    "T25n1509_012:0148c04_3": "復次，有時於他身生我，如有一人，受使遠行，獨宿空舍。",
    "T25n1509_012:0148c05_4": "夜中有鬼擔一死人來著其前，復有一鬼逐來，瞋罵前鬼：「是死人是我物，汝何以擔來？」",
    "T25n1509_012:0148c07_5": "先鬼言：「是我物，我自持來。」",
    "T25n1509_012:0148c08_6": "後鬼言：「是死人實我擔來！」",
    "T25n1509_012:0148c08_7": "二鬼各捉一手爭之。",
    "T25n1509_012:0148c09_8": "前鬼言：「此有人可問。」",
    "T25n1509_012:0148c09_9": "後鬼即問：「是死人誰擔來？」",
    "T25n1509_012:0148c10_10": "是人思惟：「此二鬼力大，若實語亦當死，若妄語亦當死，俱不免死，何為妄語？」",
    "T25n1509_012:0148c12_11": "語言：「前鬼擔來。」",
    "T25n1509_012:0148c12_12": "後鬼大瞋，捉人手拔出著地，前鬼取死人一臂拊之即著。",
    "T25n1509_012:0148c14_13": "如是兩臂、兩腳、頭、脇，舉身皆易。",
    "T25n1509_012:0148c14_14": "於是二鬼共食所易人身，拭口而去。",
    "T25n1509_012:0148c15_15": "其人思惟：「我人母生身，眼見二鬼食盡，今我此身盡是他肉。",
    "T25n1509_012:0148c17_0": "我今定有身耶？",
    "T25n1509_012:0148c17_1": "為無身耶？",
    "T25n1509_012:0148c17_2": "若以為有，盡是他身；若以為無，今現有身。」",
    "T25n1509_012:0148c18_3": "如是思惟，其心迷悶，譬如狂人。",
    "T25n1509_012:0148c19_4": "明朝尋路而去，到前國土，見有佛塔眾僧，不論餘事，但問己身為有為無？",
    "T25n1509_012:0148c21_5": "諸比丘問：「汝是何人？」",
    "T25n1509_012:0148c21_6": "答言：「我亦不自知是人、非人？」",
    "T25n1509_012:0148c22_7": "即為眾僧廣說上事。",
    "T25n1509_012:0148c22_8": "諸比丘言：「此人自知無我，易可得度。」",
    "T25n1509_012:0148c23_9": "而語之言：「汝身從本已來，恒自無我，非適今也。",
    "T25n1509_012:0148c24_10": "但以四大和合故，計為我身，如汝本身，與今無異。」",
    "T25n1509_012:0148c26_11": "諸比丘度之為道，斷諸煩惱，即得阿羅漢。",
    "T25n1509_012:0148c27_12": "是為有時他身亦計為我。",
    "T25n1509_012:0148c27_13": "不可以有彼此故謂有我。",
    "T25n1509_012:0148c28_14": "復次，是我實性，決定不可得。",
    "T25n1509_012:0148c29_0": "若常相、非常相，自在相、不自在相，作相、不作相，色相、非色相，如是等種種皆不可得。",
    "T25n1509_012:0149a01_1": "若有相則有法，無相則無法，我今無相，則知無我。",
    "T25n1509_012:0149a03_2": "若我是常，不應有殺罪。",
    "T25n1509_012:0149a03_3": "何以故？",
    "T25n1509_012:0149a03_4": "身可殺，非常故；我不可殺，常故。",
    "T25n1509_012:0149a04_5": "問曰：我雖常故不可殺，但殺身則有殺罪。",
    "T25n1509_012:0149a05_6": "答曰：若殺身有殺罪者，《毘尼》中言：「自殺無殺罪。」",
    "T25n1509_012:0149a07_0": "罪福從惱他益他生，非自供養身、自殺身故有罪有福。",
    "T25n1509_012:0149a08_1": "以是故《毘尼》中言：「自殺身無殺罪，有愚癡、貪欲、瞋恚之咎。」",
    "T25n1509_012:0149a09_2": "若神常者，不應死，不應生。",
    "T25n1509_012:0149a10_3": "何以故？",
    "T25n1509_012:0149a10_4": "汝等法神常，一切遍滿五道中，云何有死生？",
    "T25n1509_012:0149a11_5": "死名此處失，生名彼處出。",
    "T25n1509_012:0149a12_6": "以是故，不得言神常。",
    "T25n1509_012:0149a12_7": "若神常者，亦應不受苦樂。",
    "T25n1509_012:0149a13_8": "何以故？",
    "T25n1509_012:0149a13_9": "苦來則憂，樂至則喜，若為憂喜所變者，則非常也。",
    "T25n1509_012:0149a14_10": "若常，應如虛空，雨不能濕，熱不能乾，亦無今世、後世。",
    "T25n1509_012:0149a16_0": "若神常者，亦不應有後世生、今世死。",
    "T25n1509_012:0149a16_1": "若神常者，則常有我見，不應得涅槃。",
    "T25n1509_012:0149a17_2": "若神常者，則無起無滅，不應有忘失；以其無神，識無常故，有忘有失，是故神非常也！",
    "T25n1509_012:0149a19_3": "如是等種種因緣，可知神非常相。",
    "T25n1509_012:0149a20_4": "若神無常相者，亦無罪無福。",
    "T25n1509_012:0149a21_5": "若身無常，神亦無常，二事俱滅，則墮斷滅邊。",
    "T25n1509_012:0149a22_6": "墮斷滅，則無到後世受罪福者。",
    "T25n1509_012:0149a23_7": "若斷滅，則得涅槃不須斷結，亦不用後世罪福因緣。",
    "T25n1509_012:0149a24_8": "如是等種種因緣，可知神非無常。",
    "T25n1509_012:0149a25_9": "若神自在相、作相者，則應隨所欲得皆得；今所欲更不得，非所欲更得。",
    "T25n1509_012:0149a26_10": "若神自在，亦不應有作惡行，墮畜生惡道中。",
    "T25n1509_012:0149a27_11": "復次，一切眾生皆不樂苦，誰當好樂而更得苦？",
    "T25n1509_012:0149a28_12": "以是故，知神不自在，亦不作。",
    "T25n1509_012:0149a29_13": "又如人畏罪故，自強行善，若自在者，何以畏罪而自強修福？",
    "T25n1509_012:0149b02_14": "又諸眾生不得如意，常為煩惱愛縛所牽。",
    "T25n1509_012:0149b03_15": "如是等種種因緣，知神不自在、不自作。",
    "T25n1509_012:0149b04_0": "若神不自在、不自作者，是為無神相，言我者，即是六識，更無異事。",
    "T25n1509_012:0149b05_1": "復次，若不作者，云何閻羅王問罪人：「誰使汝作此罪者？」",
    "T25n1509_012:0149b06_2": "罪人答言：「是我自作。」",
    "T25n1509_012:0149b07_3": "以是故，知非不自作。",
    "T25n1509_012:0149b07_4": "若神色相者，是事不然。",
    "T25n1509_012:0149b08_5": "何以故？",
    "T25n1509_012:0149b08_6": "一切色無常故。",
    "T25n1509_012:0149b08_7": "問曰：人云何言「色是我相」？",
    "T25n1509_012:0149b09_8": "答曰：有人言：「神在心中，微細如芥子，清淨名為淨色身。」",
    "T25n1509_012:0149b10_9": "更有人言「如麥」，有言「如豆」，有言「半寸」，有言「一寸」。",
    "T25n1509_012:0149b12_0": "初受身時，最在前受，譬如像骨；及其成身，如像已莊。",
    "T25n1509_012:0149b13_1": "有言：「大小隨人身，死壞時，此亦前出。」",
    "T25n1509_012:0149b14_2": "如此事，皆不爾也！",
    "T25n1509_012:0149b14_3": "何以故？",
    "T25n1509_012:0149b14_4": "一切色，四大所造，因緣生故無常。",
    "T25n1509_012:0149b15_5": "若神是色，色無常，神亦無常。",
    "T25n1509_012:0149b16_6": "若無常者，如上所說。",
    "T25n1509_012:0149b16_7": "問曰：身有二種：麁身及細身。",
    "T25n1509_012:0149b17_8": "麁身無常，細身是神，世世常去入五道中。",
    "T25n1509_012:0149b18_9": "答曰：此細身不可得。",
    "T25n1509_012:0149b18_10": "若有細身，應有處所可得，如五藏、四體一一處中求，皆不可得。",
    "T25n1509_012:0149b20_11": "問曰：此細身微細，初死時已去，若活時則不可求得，汝云何能見？",
    "T25n1509_012:0149b21_12": "又此細身，非五情能見能知，唯有神通聖人乃能得見。",
    "T25n1509_012:0149b23_13": "答曰：若爾者，與無無異。",
    "T25n1509_012:0149b23_14": "如人死時，捨此生陰，入中陰中。",
    "T25n1509_012:0149b24_15": "是時，今世身滅，受中陰身，此無前後，滅時即生。",
    "T25n1509_012:0149b25_16": "譬如蠟印印泥，泥中受印，印即時壞，成壞一時，亦無前後。",
    "T25n1509_012:0149b26_17": "是時，受中陰中有，捨此中陰，受生陰有。",
    "T25n1509_012:0149b27_18": "汝言細身，即此中陰，中陰身無出無入。",
    "T25n1509_012:0149b28_19": "譬如然燈，生滅相續，不常不斷。",
    "T25n1509_012:0149b29_20": "佛言：「一切色眾，若過去、未來、現在，若內、若外，若麁、若細，皆悉無常。」",
    "T25n1509_012:0149c02_21": "汝神微細色者，亦應無常斷滅。",
    "T25n1509_012:0149c02_22": "如是等種種因緣，可知非色相。",
    "T25n1509_012:0149c03_23": "神非無色相，無色者，四眾及無為。",
    "T25n1509_012:0149c04_24": "四眾無常故，不自在故，屬因緣故，不應是神。",
    "T25n1509_012:0149c05_25": "三無為中，不計有神，無所受故。",
    "T25n1509_012:0149c06_26": "如是等種種因緣，知神非無色相。",
    "T25n1509_012:0149c07_27": "如是天地間，若內若外，三世、十方，求我不可得。",
    "T25n1509_012:0149c08_28": "但十二入和合生六識，三事和合名觸，觸生受、想、思等心數法。",
    "T25n1509_012:0149c09_29": "是法中，無明力故身見生，身見生故謂有神。",
    "T25n1509_012:0149c10_30": "是身見，見苦諦，苦法智及苦比智則斷，斷時則不見有神。",
    "T25n1509_012:0149c11_31": "汝先言：「若內無神，色識念念生滅，云何分別知色青、黃、赤、白？」",
    "T25n1509_012:0149c13_32": "汝若有神，亦不能獨知，要依眼識故能知。",
    "T25n1509_012:0149c14_33": "若爾者，神無用也。",
    "T25n1509_012:0149c14_34": "眼識知色，色生滅，相似生，相似滅，然後心中有法生，名為念。",
    "T25n1509_012:0149c16_35": "是念相有為法，雖滅過去，是念能知。",
    "T25n1509_012:0149c17_36": "如聖人智慧力，能知未來世事；念念亦如是，能知過去法。",
    "T25n1509_012:0149c18_37": "若前眼識滅，生後眼識，後眼識轉利有力。",
    "T25n1509_012:0149c19_38": "色雖暫有不住，以念力利故能知。",
    "T25n1509_012:0149c20_39": "以是事故，雖念念生滅無常，能分別知色。",
    "T25n1509_012:0149c21_40": "又汝言：「今現在人識新新生滅，身命斷時亦盡，諸行罪福，誰隨誰受？",
    "T25n1509_012:0149c22_41": "誰受苦樂？",
    "T25n1509_012:0149c22_42": "誰解脫者？」",
    "T25n1509_012:0149c23_43": "今當答汝：今未得實道，是人諸煩惱覆心，作生因緣業，死時從此五陰相續生五陰。",
    "T25n1509_012:0149c25_44": "譬如一燈，更然一燈。",
    "T25n1509_012:0149c25_45": "又如穀生，有三因緣：地、水、種子。",
    "T25n1509_012:0149c26_46": "後世身生，亦如是。",
    "T25n1509_012:0149c26_47": "有身，有有漏業，有結使，三事故後身生。",
    "T25n1509_012:0149c27_48": "是中身、業因緣，不可斷、不可破，但諸結使可斷。",
    "T25n1509_012:0149c28_49": "結使斷時，雖有殘身、殘業，可得解脫。",
    "T25n1509_012:0149c29_50": "如有穀子、有地，無水故不生。",
    "T25n1509_012:0150a01_51": "如是雖有身、有業，無愛結水潤則不生。",
    "T25n1509_012:0150a02_52": "是名雖無神，亦名得解脫。",
    "T25n1509_012:0150a03_53": "無明故縛，智慧故解，則我無所用。",
    "T25n1509_012:0150a04_0": "復次，是名色和合，假名為人。",
    "T25n1509_012:0150a04_1": "是人為諸結所繫，得無漏智慧爪，解此諸結，是時，名人得解脫。",
    "T25n1509_012:0150a06_2": "如繩結、繩解，繩即是結，結無異法，世界中說結繩、解繩。",
    "T25n1509_012:0150a07_3": "名色亦如是，名色二法和合，假名為人。",
    "T25n1509_012:0150a08_4": "是結使與名色不異，但名為名色結、名色解。",
    "T25n1509_012:0150a09_5": "受罪福亦如是，雖無一法為人實，名色故受罪福果，而人得名。",
    "T25n1509_012:0150a11_0": "譬如車載物，一一推之，竟無車實，然車受載物之名。",
    "T25n1509_012:0150a12_1": "人受罪福亦如是，名色受罪福，而人受其名。",
    "T25n1509_012:0150a13_2": "受苦樂亦如是。",
    "T25n1509_012:0150a13_3": "如是種種因緣，神不可得。",
    "T25n1509_012:0150a14_4": "神即是施者，受者亦如是。",
    "T25n1509_012:0150a14_5": "汝以神為人，以是故，施人不可得，受人不可得亦如是。",
    "T25n1509_012:0150a16_6": "如是種種因緣，是名財物、施人、受人不可得。",
    "T25n1509_012:0150a17_7": "問曰：若施於諸法，是如實相無所破、無所滅、無所生、無所作，何以故言「三事破析不可得」？",
    "T25n1509_012:0150a19_8": "答曰：如凡夫人見施者、見受者、見財物，是為顛倒妄見，生世間受樂，福盡轉還。",
    "T25n1509_012:0150a21_9": "是故佛欲令菩薩行實道，得實果報，實果報則是佛道。",
    "T25n1509_012:0150a22_10": "佛為破妄見故，言三事不可得，實無所破。",
    "T25n1509_012:0150a23_11": "何以故？",
    "T25n1509_012:0150a23_12": "諸法從本已來畢竟空故。",
    "T25n1509_012:0150a24_13": "如是等種種無量因緣，不可得故，名為檀波羅蜜具足滿。",
    "T25n1509_012:0150a25_14": "復次，若菩薩行檀波羅蜜，能生六波羅蜜，是時，名為檀波羅蜜具足滿。",
    "T25n1509_012:0150a27_15": "云何布施生檀波羅蜜？",
    "T25n1509_012:0150a28_0": "檀有下、中、上：從下生中，從中生上。",
    "T25n1509_012:0150a28_1": "若以飲食麁物，軟心布施，是名為下；習施轉增，能以衣服寶物布施，是為從下生中；施心轉增，無所愛惜，能以頭、目、血、肉、國、財、妻、子盡用布施，是為從中生上。",
    "T25n1509_012:0150b03_2": "如釋迦牟尼佛初發心時，作大國王，名曰光明，求索佛道，少多布施。",
    "T25n1509_012:0150b05_3": "轉受後身作陶師，能以澡浴之具及石蜜漿，布施異釋迦牟尼佛及比丘僧。",
    "T25n1509_012:0150b07_0": "其後轉身作大長者女，以燈供養憍陳若佛。",
    "T25n1509_012:0150b08_1": "如是等種種，名為菩薩下布施。",
    "T25n1509_012:0150b08_2": "如釋迦文尼佛本身作長者子，以衣布施大音聲佛；佛滅度後，起九十塔。",
    "T25n1509_012:0150b10_3": "後更轉身作大國王，以七寶蓋供養師子佛。",
    "T25n1509_012:0150b11_4": "後復受身作大長者，供養妙目佛上好房舍及七寶妙華。",
    "T25n1509_012:0150b13_0": "如是等種種，名為菩薩中布施。",
    "T25n1509_012:0150b13_1": "如釋迦牟尼佛本身作仙人，見憍陳若佛端政殊妙，便從高山上自投佛前，其身安隱，在一面立。",
    "T25n1509_012:0150b16_0": "又如眾生喜見菩薩，以身為燈，供養日月光德佛。",
    "T25n1509_012:0150b17_1": "如是等種種，不惜身命，供養諸佛，是為菩薩上布施。",
    "T25n1509_012:0150b18_2": "是名菩薩三種布施。",
    "T25n1509_012:0150b18_3": "若有初發佛心，布施眾生，亦復如是。",
    "T25n1509_012:0150b19_4": "初以飲食布施，施心轉增，能以身肉與之。",
    "T25n1509_012:0150b20_5": "先以種種好漿布施，後心轉增，能以身血與之。",
    "T25n1509_012:0150b21_6": "先以紙墨經書布施，及以衣服、飲食四種供養，供養法師；後得法身，為無量眾生說種種法，而為法施。",
    "T25n1509_012:0150b24_7": "如是等種種，從檀波羅蜜中生檀波羅蜜。",
    "T25n1509_012:0150b25_8": "云何菩薩布施生尸羅波羅蜜？",
    "T25n1509_012:0150b26_9": "菩薩思惟：「眾生不布施故，後世貧窮；以貧窮故，劫盜心生；以劫盜故而有殺害；以貧窮故，不足於色；色不足故而行邪婬。",
    "T25n1509_012:0150b29_0": "又以貧窮故，為人下賤；下賤畏怖而生妄語——如是等貧窮因緣故，行十不善道。",
    "T25n1509_012:0150c01_1": "若行布施，生有財物，有財物故，不為非法。",
    "T25n1509_012:0150c03_0": "何以故？",
    "T25n1509_012:0150c03_1": "五塵充足，無所乏短故。」",
    "T25n1509_012:0150c03_2": "如提婆達本生曾為一蛇，與一蝦蟇、一龜，在一池中，共結親友。",
    "T25n1509_012:0150c05_3": "其後池水竭盡，飢窮困乏，無所控告。",
    "T25n1509_012:0150c06_4": "時蛇遣龜以呼蝦蟇，蝦蟇說偈以遣龜言：　「若遭貧窮失本心，　　不惟本義食為先；　　汝持我聲以語蛇，　　蝦蟇終不到汝邊！」",
    "T25n1509_012:0150c10_0": "若修布施，後生有福，無所短乏，則能持戒，無此眾惡，是為布施能生尸羅波羅蜜。",
    "T25n1509_012:0150c11_1": "復次，布施時，能令破戒諸結使薄，益持戒心，令得堅固；是為布施因緣增益於戒。",
    "T25n1509_012:0150c13_2": "復次，菩薩布施，常於受者生慈悲心，不著於財，自物不惜，何況劫盜？",
    "T25n1509_012:0150c15_3": "慈悲受者，何有殺意？",
    "T25n1509_012:0150c15_4": "如是等能遮破戒，是為施生戒。",
    "T25n1509_012:0150c16_5": "若能布施以破慳心，然後持戒、忍辱等，易可得行。",
    "T25n1509_012:0150c17_6": "如文殊師利，在昔過去久遠劫時曾為比丘，入城乞食，得滿鉢百味歡喜丸。",
    "T25n1509_012:0150c19_7": "城中一小兒，追而從乞。",
    "T25n1509_012:0150c20_8": "不即與之，乃至佛圖，手捉二丸而要之言：「汝若能自食一丸，以一丸施僧者，當以施汝！」",
    "T25n1509_012:0150c22_9": "即相然可，以一歡喜丸布施眾僧，然後於文殊師利許受戒，發心作佛。",
    "T25n1509_012:0150c24_0": "如是布施，能令受戒發心作佛，是為布施生尸羅波羅蜜。",
    "T25n1509_012:0150c25_1": "復次，布施之報，得四事供養，好國善師，無所乏少，故能持戒。",
    "T25n1509_012:0150c26_2": "又布施之報，其心調柔；心調柔故，能生持戒；能生持戒故，從不善法中能自制心。",
    "T25n1509_012:0150c28_3": "如是種種因緣，從布施生尸羅波羅蜜。",
    "T25n1509_012:0150c29_4": "云何布施生羼提波羅蜜？",
    "T25n1509_012:0151a01_5": "菩薩布施時，受者逆罵，若大求索，若不時索，或不應索而索。",
    "T25n1509_012:0151a02_6": "是時，菩薩自思惟言：「我今布施，欲求佛道，亦無有人使我布施。",
    "T25n1509_012:0151a04_0": "我自為故，云何生瞋？」",
    "T25n1509_012:0151a04_1": "如是思惟已，而行忍辱，是名布施生羼提波羅蜜。",
    "T25n1509_012:0151a05_2": "復次，菩薩布施時，若受者瞋惱，便自思惟：「我今布施內外財物，難捨能捨，何況空聲而不能忍？",
    "T25n1509_012:0151a07_3": "若我不忍，所可布施則為不淨。",
    "T25n1509_012:0151a08_4": "譬如白象，入池澡浴，出已還復以土坌身；布施不忍，亦復如是。」",
    "T25n1509_012:0151a10_5": "如是思惟已，行於忍辱。",
    "T25n1509_012:0151a10_6": "如是等種種布施因緣，生羼提波羅蜜。",
    "T25n1509_012:0151a11_7": "云何布施生毘梨耶波羅蜜？",
    "T25n1509_012:0151a12_8": "菩薩布施時，常行精進。",
    "T25n1509_012:0151a12_9": "何以故？",
    "T25n1509_012:0151a12_10": "菩薩初發心時，功德未大，爾時，欲行二施，充滿一切眾生之願。",
    "T25n1509_012:0151a14_11": "以物不足故，懃求財、法，以給足之。",
    "T25n1509_012:0151a15_12": "如釋迦文尼佛本身，作大醫王，療一切病，不求名利，為憐愍眾生故。",
    "T25n1509_012:0151a16_13": "病者甚多，力不周救，憂念一切而不從心，懊惱而死，即生忉利天上。",
    "T25n1509_012:0151a18_14": "自思惟言：「我今生天，但食福報，無所長益。」",
    "T25n1509_012:0151a19_15": "即自方便，自取滅身，捨此天壽。",
    "T25n1509_012:0151a20_16": "生婆迦陀龍王宮中為龍太子。",
    "T25n1509_012:0151a21_0": "其身長大，父母愛重，欲自取死，就金翅鳥王，鳥即取此龍子於舍摩利樹上吞之。",
    "T25n1509_012:0151a22_1": "父母嘷咷，啼哭懊惱。",
    "T25n1509_012:0151a23_2": "龍子既死，生閻浮提中為大國王太子，名曰能施。",
    "T25n1509_012:0151a24_3": "生而能言，問諸左右：今此國中有何等物，盡皆持來以用布施！",
    "T25n1509_012:0151a26_4": "眾人怪畏，皆捨之走。",
    "T25n1509_012:0151a26_5": "其母憐愛，獨自守之。",
    "T25n1509_012:0151a27_6": "語其母言：「我非羅剎，眾人何以故走？",
    "T25n1509_012:0151a27_7": "我本宿命常好布施，我為一切人之檀越。」",
    "T25n1509_012:0151a28_8": "母聞其言，以語眾人，眾人即還。",
    "T25n1509_012:0151a29_9": "母好養育，及年長大，自身所有，盡以施盡；至父王所，索物布施，父與其分，復以施盡。",
    "T25n1509_012:0151b02_10": "見閻浮提人貧窮辛苦，思欲給施而財物不足，便自啼泣，問諸人言：「作何方便，當令一切滿足於財？」",
    "T25n1509_012:0151b05_11": "諸宿人言：「我等曾聞有如意寶珠，若得此珠，則能隨心所索，無不必得。」",
    "T25n1509_012:0151b06_12": "菩薩聞是語已，白其父母：「欲入大海求龍王頭上如意寶珠。」",
    "T25n1509_012:0151b08_13": "父母報言：「我唯有汝一兒耳，若入大海，眾難難度。",
    "T25n1509_012:0151b09_14": "一旦失汝，我等亦當何用活為？",
    "T25n1509_012:0151b10_15": "不須去也！",
    "T25n1509_012:0151b10_16": "我今藏中猶亦有物，當以給汝！」",
    "T25n1509_012:0151b11_17": "兒言：「藏中有限，我意無量。",
    "T25n1509_012:0151b11_18": "我欲以財充滿一切，令無乏短，願見聽許，得遂本心，使閻浮提人一切充足！」",
    "T25n1509_012:0151b13_19": "父母知其志大，不敢制之，遂放令去。",
    "T25n1509_012:0151b14_20": "是時，五百賈客，以其福德大人，皆樂隨從；知其行日，集海道口。",
    "T25n1509_012:0151b16_0": "菩薩先聞婆伽陀龍王頭上有如意寶珠，問眾人言：「誰知水道，至彼龍宮？」",
    "T25n1509_012:0151b17_1": "有一盲人名陀舍，曾以七反入大海中，具知海道。",
    "T25n1509_012:0151b18_2": "菩薩即命共行。",
    "T25n1509_012:0151b19_3": "答曰：「我年既老，兩目失明，曾雖數入，今不能去！」",
    "T25n1509_012:0151b20_4": "菩薩語言：「我今此行，不自為身，普為一切求如意寶珠，欲給足眾生令身無乏，次以道法因緣而教化之。",
    "T25n1509_012:0151b23_5": "汝是智人，何得辭耶？",
    "T25n1509_012:0151b23_6": "我願得成，豈非汝力！」",
    "T25n1509_012:0151b24_7": "陀舍聞其要言，欣然同懷，語菩薩言：「我今共汝俱入大海，我必不全，汝當安我尸骸，著大海之中金沙洲上。」",
    "T25n1509_012:0151b26_8": "行事都集，斷第七繩，船去如馳，到眾寶渚。",
    "T25n1509_012:0151b27_9": "眾賈競取七寶，各各已足。",
    "T25n1509_012:0151b28_10": "語菩薩言：「何以不取？」",
    "T25n1509_012:0151b28_11": "菩薩報言：「我所求者，如意寶珠，此有盡物，我不須也。",
    "T25n1509_012:0151c01_12": "汝等各當知足知量，無令船重，不自免也！」",
    "T25n1509_012:0151c02_13": "是時，眾賈白菩薩言：「大德！",
    "T25n1509_012:0151c02_14": "為我呪願，令得安隱！」",
    "T25n1509_012:0151c03_15": "於是辭去。",
    "T25n1509_012:0151c03_16": "陀舍是時語菩薩言：「別留艇舟，當隨是別道而去。",
    "T25n1509_012:0151c04_17": "待風七日，博海南岸，至一險處，當有絕崖，棗林枝皆覆水。",
    "T25n1509_012:0151c06_18": "大風吹船，船當摧覆！",
    "T25n1509_012:0151c06_19": "汝當仰板棗枝，可以自濟。",
    "T25n1509_012:0151c07_20": "我身無目，於此當死。",
    "T25n1509_012:0151c08_0": "過此隘岸，當有金沙洲，可以我身置此沙中；金沙清淨，是我願也！」",
    "T25n1509_012:0151c09_1": "即如其言，風至而去。",
    "T25n1509_012:0151c10_2": "既到絕崖，如陀舍語。",
    "T25n1509_012:0151c10_3": "菩薩仰板棗枝，得以自免。",
    "T25n1509_012:0151c11_4": "置陀舍屍，安厝金地，於是獨去。",
    "T25n1509_012:0151c12_5": "如其先教，深水中浮七日，至垒咽水中行七日，垒腰水中行七日，垒膝水中行七日，泥中行七日。",
    "T25n1509_012:0151c14_6": "見好蓮華，鮮潔柔軟，自思惟言：「此華軟脆，當入虛空三昧，自輕其身。」",
    "T25n1509_012:0151c15_7": "行蓮華上七日，見諸毒蛇，念言：「含毒之虫，甚可畏也！」",
    "T25n1509_012:0151c17_8": "即入慈心三昧，行毒蛇頭上七日，蛇皆擎頭授與菩薩，令蹈上而過。",
    "T25n1509_012:0151c18_9": "過此難已，見有七重寶城，有七重塹，塹中皆滿毒蛇，有三大龍守門。",
    "T25n1509_012:0151c20_10": "龍見菩薩形容端政，相好嚴儀，能度眾難，得來至此，念言：「此非凡夫，必是菩薩大功德人！」",
    "T25n1509_012:0151c22_11": "即聽令前，逕得入宮。",
    "T25n1509_012:0151c23_12": "龍王夫婦喪兒未久，猶故哀泣；見菩薩來，龍王婦有神通，知是其子，兩乳汁流出。",
    "T25n1509_012:0151c25_13": "命之令坐，而問之言：「汝是我子，捨我命終，生在何處？」",
    "T25n1509_012:0151c26_14": "菩薩亦自識宿命，知是父母，而答母言：「我生閻浮提上，為大國王太子。",
    "T25n1509_012:0151c28_15": "憐愍貧人，飢寒勤苦，不得自在，故來至此，欲求如意寶珠！」",
    "T25n1509_012:0151c29_16": "母言：「汝父頭上有此寶珠，以為首飾，難可得也！",
    "T25n1509_012:0152a01_17": "必當將汝入諸寶藏，隨汝所欲，必欲與汝。",
    "T25n1509_012:0152a02_18": "汝當報言：『其餘雜寶，我不須也，唯欲大王頭上寶珠；若見憐愍，願以與我。』",
    "T25n1509_012:0152a04_19": "如此可得。」",
    "T25n1509_012:0152a04_20": "即往見父。",
    "T25n1509_012:0152a04_21": "父大悲喜，歡慶無量；愍念其子，遠涉艱難，乃來至此，指示妙寶，隨意與汝，須者取之。",
    "T25n1509_012:0152a06_22": "菩薩言：「我從遠來，願見大王，求王頭上如意寶珠；若見憐愍，當以與我，若不見與，不須餘物！」",
    "T25n1509_012:0152a09_23": "龍王報言：「我唯有此一珠，常為首飾，閻浮提人薄福下賤，不應見也！」",
    "T25n1509_012:0152a10_24": "菩薩白言：「我以此故，遠涉艱難，冒死遠來，為閻浮提人薄福貧賤，欲以如意寶珠濟其所願，然後以佛道因緣而教化之！」",
    "T25n1509_012:0152a13_25": "龍王與珠而要之言：「今以此珠與汝，汝既去世，當以還我！」",
    "T25n1509_012:0152a15_26": "答曰：「敬如王言！」",
    "T25n1509_012:0152a15_27": "菩薩得珠，飛騰虛空，如屈伸臂頃，到閻浮提。",
    "T25n1509_012:0152a16_28": "人王父母見兒吉還，歡悅踊躍，抱而問言：「汝得何物？」",
    "T25n1509_012:0152a17_29": "答言：「得如意寶珠。」",
    "T25n1509_012:0152a18_30": "問言：「今在何許？」",
    "T25n1509_012:0152a18_31": "白言：「在此衣角裏中。」",
    "T25n1509_012:0152a19_32": "父母言：「何其泰小？」",
    "T25n1509_012:0152a19_33": "白言：「在其神德，不在大也。」",
    "T25n1509_012:0152a20_34": "白父母言：「當勅城中內外，掃灑燒香，懸繒幡蓋，持齋受戒。」",
    "T25n1509_012:0152a21_35": "明日清旦，以長木為表，以珠著上。",
    "T25n1509_012:0152a22_36": "菩薩是時自立誓願：「若我當成佛道、度脫一切者，珠當如我意願，出一切寶物，隨人所須，盡皆備有！」",
    "T25n1509_012:0152a24_37": "是時，陰雲普遍，雨種種寶物，衣服、飲食、臥具、湯藥，人之所須，一切具足。",
    "T25n1509_012:0152a26_38": "至其命盡，常爾不絕。",
    "T25n1509_012:0152a26_39": "如是等，名為菩薩布施生精進波羅蜜。",
    "T25n1509_012:0152a27_40": "云何菩薩布施生禪波羅蜜？",
    "T25n1509_012:0152a28_41": "菩薩布施時，能除慳貪。",
    "T25n1509_012:0152a29_0": "除慳貪已，因此布施而行一心，漸除五蓋；能除五蓋，是名為禪。",
    "T25n1509_012:0152b01_1": "復次，心依布施，入於初禪，乃至滅定禪。",
    "T25n1509_012:0152b02_2": "云何為依？",
    "T25n1509_012:0152b02_3": "若施行禪人時，心自念言：「我以此人行禪定故，淨心供養，我今何為自替於禪？」",
    "T25n1509_012:0152b04_4": "即自歛心，思惟行禪。",
    "T25n1509_012:0152b05_0": "若施貧人，念此宿命作諸不善，不求一心，不修福業，今世貧窮。",
    "T25n1509_012:0152b06_1": "以是自勉修善，一心以入禪定。",
    "T25n1509_012:0152b07_2": "如說喜見轉輪聖王，八萬四千小王來朝，皆持七寶妙物來獻。",
    "T25n1509_012:0152b08_3": "王言：「我不須也，汝等各可自以修福！」",
    "T25n1509_012:0152b09_4": "諸王自念：「大王雖不肯取，我等亦復不宜自用。」",
    "T25n1509_012:0152b10_5": "即共造工，立七寶殿，殖七寶行樹，作七寶浴池。",
    "T25n1509_012:0152b11_6": "於大殿中造八萬四千七寶樓，樓中皆有七寶床座，雜色被枕，置床兩頭，懸繒幡蓋，香熏塗地。",
    "T25n1509_012:0152b14_7": "眾事備已，白大王言：「願受法殿、寶樹、浴池！」",
    "T25n1509_012:0152b15_8": "王默然受之，而自念言：「我今不應先處新殿以自娛樂，當求善人、諸沙門、婆羅門等先入供養，然後我當處之！」",
    "T25n1509_012:0152b17_9": "即集善人，先入寶殿，種種供養，微妙具足。",
    "T25n1509_012:0152b18_10": "諸人出已，王入寶殿，登金樓，坐銀床，念布施，除五蓋，攝六情，却六塵，受喜樂，入初禪。",
    "T25n1509_012:0152b20_11": "次登銀樓，坐金床，入二禪。",
    "T25n1509_012:0152b21_12": "次登毘琉璃樓，坐頗梨寶床，入三禪。",
    "T25n1509_012:0152b22_13": "次登頗梨寶樓，坐毘琉璃床，入四禪。",
    "T25n1509_012:0152b23_14": "獨坐思惟，終竟三月。",
    "T25n1509_012:0152b23_15": "玉女寶后，與八萬四千諸侍女俱，皆以白珠名寶瓔珞其身，來白大王：「久違親覲，敢來問訊！」",
    "T25n1509_012:0152b25_16": "王告諸妹：「汝等各當端心，當為知識，勿為我怨！」",
    "T25n1509_012:0152b27_17": "玉女寶后垂淚而言：「大王！",
    "T25n1509_012:0152b27_18": "何為謂我為妹？",
    "T25n1509_012:0152b28_19": "必有異心，願聞其意，云何見勅『當為知識，勿為我怨』？」",
    "T25n1509_012:0152b29_20": "王告之言：「汝若以我為世因緣，共行欲事以為歡樂，是為我怨；若能覺悟非常，知身如幻，修福行善，絕去欲情，是為知識。」",
    "T25n1509_012:0152c03_21": "諸玉女言：「敬如王勅！」",
    "T25n1509_012:0152c03_22": "說此語已，各遣令還。",
    "T25n1509_012:0152c04_23": "諸女出已，王登金樓，坐銀床，行慈三昧；登銀樓，坐金床，行悲三昧；登毘琉璃樓，坐頗梨床，行喜三昧；登頗梨寶樓，坐毘琉璃床，行捨三昧。",
    "T25n1509_012:0152c07_24": "是為菩薩布施生禪波羅蜜。",
    "T25n1509_012:0152c08_25": "云何菩薩布施生般若波羅蜜？",
    "T25n1509_012:0152c09_0": "菩薩布施時，知此布施必有果報而不疑惑，能破邪見無明，是為布施生般若波羅蜜。",
    "T25n1509_012:0152c11_1": "復次，菩薩布施時，能分別知：不持戒人，若鞭打拷掠閉繫，枉法得財而作布施，生象、馬、牛中，雖受畜生形，負重鞭策，羇靽乘騎，而常得好屋好食，為人所重，以人供給。",
    "T25n1509_012:0152c14_2": "又知惡人多懷瞋恚，心曲不端而行布施，當墮龍中，得七寶宮殿，妙食好色。",
    "T25n1509_012:0152c16_3": "又知憍人多慢、瞋心布施，墮金翅鳥中，常得自在。",
    "T25n1509_012:0152c18_0": "有如意寶珠以為瓔珞，種種所須，皆得自恣，無不如意，變化萬端，無事不辦。",
    "T25n1509_012:0152c19_1": "又知宰官之人，枉濫人民，不順治法而取財物，以用布施，墮鬼神中，作鳩槃茶鬼，能種種變化，五塵自娛。",
    "T25n1509_012:0152c22_2": "又知多瞋佷戾、嗜好酒肉之人而行布施，墮地夜叉鬼中，常得種種歡樂、音樂、飲食。",
    "T25n1509_012:0152c24_3": "又知有人剛愎強梁而能布施，車馬代步，墮虛空夜叉中而有大力，所至如風。",
    "T25n1509_012:0152c26_4": "又知有人妬心好諍，而能以好房舍、臥具、衣服、飲食布施，故生宮觀飛行夜叉中，有種種娛樂便身之物。",
    "T25n1509_012:0152c28_5": "如是種種，當布施時能分別知，是為菩薩布施生般若。",
    "T25n1509_012:0153a01_6": "復次，布施飲食得力、色、命、樂、瞻。",
    "T25n1509_012:0153a01_7": "若布施衣服，得生知慚愧，威德端正，身心安樂；若施房舍，則得種種七寶宮觀，自然而有，五欲自娛；若施井池泉水種種好漿，所生則得無飢、無渴，五欲備有；若施橋船及諸履屣，生有種種車馬具足；若施園林，則得豪尊，為一切依止，受身端政，心樂無憂。",
    "T25n1509_012:0153a07_8": "如是等種種人中，因緣布施所得。",
    "T25n1509_012:0153a08_9": "若人布施修作福德，不好有為作業生活，則得生四天王處；若人布施，加以供養父母，及諸伯叔兄弟姊妹，無瞋無恨，不好諍訟，又不喜見諍訟之人，得生忉利天上、焰摩、兜術、化自在、他化自在。",
    "T25n1509_012:0153a13_10": "如是種種分別布施，是為菩薩布施生般若。",
    "T25n1509_012:0153a14_11": "若人布施，心不染著，厭患世間，求涅槃樂，是為阿羅漢、辟支佛布施；若人布施為佛道，為眾生故，是為菩薩布施。",
    "T25n1509_012:0153a16_12": "如是等種種布施中分別知，是為布施生般若波羅蜜。",
    "T25n1509_012:0153a18_13": "復次，菩薩布施時，思惟三事實相，如上說。",
    "T25n1509_012:0153a19_14": "如是能知，是為布施生般若波羅蜜。",
    "T25n1509_012:0153a20_0": "復次，一切智慧功德因緣，皆由布施。",
    "T25n1509_012:0153a20_1": "如千佛始發意時，種種財物布施諸佛，或以華香、或以衣服、或以楊枝布施而以發意。",
    "T25n1509_012:0153a22_2": "如是等種種布施，是為菩薩布施生般若波羅蜜。",
    "T25n1509_012:0153a24_0": "大智度論卷第十二"
}