{
    "T14n0475_001:0537a03_0": "維摩詰所說經(一名不可思議解脫上卷)姚秦三藏鳩摩羅什譯佛國品第一如是我聞：一時佛在毘耶離菴羅樹園，與大比丘眾八千人俱，菩薩三萬二千——眾所知識，大智本行，皆悉成就；諸佛威神之所建立，為護法城，受持正法；能師子吼，名聞十方；眾人不請，友而安之；紹隆三寶，能使不絕；降伏魔怨，制諸外道，悉已清淨，永離蓋纏；心常安住，無礙解脫；念、定、總持，辯才不斷；布施、持戒、忍辱、精進、禪定、智慧及方便力，無不具足；逮無所得不起法忍，已能隨順轉不退輪；善解法相，知眾生根；蓋諸大眾得無所畏、功德智慧，以修其心；相好嚴身，色像第一，捨諸世間所有飾好；名稱高遠，踰於須彌；深信堅固，猶若金剛；法寶普照，而雨甘露；於眾言音，微妙第一；深入緣起，斷諸邪見，有無二邊，無復餘習；演法無畏，猶師子吼，其所講說，乃如雷震，無有量，已過量；集眾法寶，如海導師，了達諸法深妙之義；善知眾生往來所趣及心所行；近無等等佛自在慧、十力、無畏、十八不共；關閉一切諸惡趣門，而生五道以現其身；為大醫王，善療眾病，應病與藥，令得服行；無量功德皆成就，無量佛土皆嚴淨；其見聞者，無不蒙益；諸有所作，亦不唐捐；如是一切功德、皆悉具足——其名曰：等觀菩薩、不等觀菩薩、等不等觀菩薩、定自在王菩薩、法自在王菩薩、法相菩薩、光相菩薩、光嚴菩薩、大嚴菩薩、寶積菩薩、辯積菩薩、寶手菩薩、寶印手菩薩、常舉手菩薩、常下手菩薩、常慘菩薩、喜根菩薩、喜王菩薩、辯音菩薩、虛空藏菩薩、執寶炬菩薩、寶勇菩薩、寶見菩薩、帝網菩薩、明網菩薩、無緣觀菩薩、慧積菩薩、寶勝菩薩、天王菩薩、壞魔菩薩、電德菩薩、自在王菩薩、功德相嚴菩薩、師子吼菩薩、雷音菩薩、山相擊音菩薩、香象菩薩、白香象菩薩、常精進菩薩、不休息菩薩、妙生菩薩、華嚴菩薩、觀世音菩薩、得大勢菩薩、梵網菩薩、寶杖菩薩、無勝菩薩、嚴土菩薩、金髻菩薩、珠髻菩薩、彌勒菩薩、文殊師利法王子菩薩，如是等三萬二千人。",
    "T14n0475_001:0537b17_0": "復有萬梵天王尸棄等，從餘四天下，來詣佛所，而聽法；復有萬二千天帝，亦從餘四天下，來在會坐；并餘大威力諸天、龍神、夜叉、乾闥婆、阿脩羅、迦樓羅、緊那羅、摩睺羅伽等，悉來會坐；諸比丘、比丘尼、優婆塞、優婆夷，俱來會坐。",
    "T14n0475_001:0537b22_1": "彼時佛與無量百千之眾，恭敬圍繞，而為說法，譬如須彌山王顯于大海，安處眾寶師子之座，蔽於一切諸來大眾。",
    "T14n0475_001:0537b25_0": "爾時毘耶離城有長者子，名曰寶積，與五百長者子，俱持七寶蓋，來詣佛所，頭面禮足，各以其蓋共供養佛。",
    "T14n0475_001:0537b27_1": "佛之威神，令諸寶蓋合成一蓋，遍覆三千大千世界，而此世界廣長之相，悉於中現；又此三千大千世界諸須彌山、雪山、目真隣陀山、摩訶目真隣陀山、香山、寶山、金山、黑山、鐵圍山、大鐵圍山，大海江河，川流泉源，及日月星辰、天宮、龍宮、諸尊神宮，悉現於寶蓋中；又十方諸佛，諸佛說法，亦現於寶蓋中。",
    "T14n0475_001:0537c05_2": "爾時一切大眾。",
    "T14n0475_001:0537c05_3": "覩佛神力，歎未曾有！",
    "T14n0475_001:0537c06_4": "合掌禮佛，瞻仰尊顏，目不暫捨。",
    "T14n0475_001:0537c06_5": "於是長者子寶積即於佛前，以偈頌曰：「目淨脩廣如青蓮，　　心淨已度諸禪定，　久積淨業稱無量，　　導眾以寂故稽首。",
    "T14n0475_001:0537c10_0": "　既見大聖以神變，　　普現十方無量土，　其中諸佛演說法，　　於是一切悉見聞。",
    "T14n0475_001:0537c12_0": "　法王法力超群生，　　常以法財施一切，　能善分別諸法相，　　於第一義而不動，　已於諸法得自在，　　是故稽首此法王。",
    "T14n0475_001:0537c15_0": "　說法不有亦不無，　　以因緣故諸法生，　無我無造無受者，　　善惡之業亦不亡。",
    "T14n0475_001:0537c17_0": "　始在佛樹力降魔，　　得甘露滅覺道成，　已無心意無受行，　　而悉摧伏諸外道。",
    "T14n0475_001:0537c19_0": "　三轉法輪於大千，　　其輪本來常清淨，　天人得道此為證，　　三寶於是現世間。",
    "T14n0475_001:0537c21_0": "　以斯妙法濟群生，　　一受不退常寂然，　度老病死大醫王，　　當禮法海德無邊。",
    "T14n0475_001:0537c23_0": "　毀譽不動如須彌，　　於善不善等以慈，　心行平等如虛空，　　孰聞人寶不敬承。",
    "T14n0475_001:0537c25_0": "　今奉世尊此微蓋，　　於中現我三千界，　諸天龍神所居宮，　　乾闥婆等及夜叉，　悉見世間諸所有，　　十力哀現是化變，　眾覩希有皆歎佛，　　今我稽首三界尊。",
    "T14n0475_001:0537c29_0": "　大聖法王眾所歸，　　淨心觀佛靡不欣，　各見世尊在其前，　　斯則神力不共法。",
    "T14n0475_001:0538a02_0": "　佛以一音演說法，　　眾生隨類各得解，　皆謂世尊同其語，　　斯則神力不共法。",
    "T14n0475_001:0538a04_0": "　佛以一音演說法，　　眾生各各隨所解，　普得受行獲其利，　　斯則神力不共法。",
    "T14n0475_001:0538a06_0": "　佛以一音演說法，　　或有恐畏或歡喜，　或生厭離或斷疑，　　斯則神力不共法。",
    "T14n0475_001:0538a08_0": "　稽首十力大精進，　　稽首已得無所畏，　稽首住於不共法，　　稽首一切大導師，　稽首能斷眾結縛，　　稽首已到於彼岸，　稽首能度諸世間，　　稽首永離生死道。",
    "T14n0475_001:0538a12_0": "　悉知眾生來去相，　　善於諸法得解脫，　不著世間如蓮華，　　常善入於空寂行，　達諸法相無罣礙，　　稽首如空無所依。」",
    "T14n0475_001:0538a15_0": "爾時長者子寶積說此偈已，白佛言：「世尊！",
    "T14n0475_001:0538a16_0": "是五百長者子，皆已發阿耨多羅三藐三菩提心，願聞得佛國土清淨，唯願世尊說諸菩薩淨土之行！」",
    "T14n0475_001:0538a18_1": "佛言：「善哉！",
    "T14n0475_001:0538a18_2": "寶積！",
    "T14n0475_001:0538a18_3": "乃能為諸菩薩，問於如來淨土之行。",
    "T14n0475_001:0538a19_4": "諦聽，諦聽！",
    "T14n0475_001:0538a19_5": "善思念之，當為汝說！」",
    "T14n0475_001:0538a20_6": "於是寶積及五百長者子受教而聽。",
    "T14n0475_001:0538a21_7": "佛言：「寶積！",
    "T14n0475_001:0538a21_8": "眾生之類是菩薩佛土。",
    "T14n0475_001:0538a22_0": "所以者何？",
    "T14n0475_001:0538a22_1": "菩薩隨所化眾生而取佛土，隨所調伏眾生而取佛土，隨諸眾生應以何國入佛智慧而取佛土，隨諸眾生應以何國起菩薩根而取佛土。",
    "T14n0475_001:0538a25_2": "所以者何？",
    "T14n0475_001:0538a25_3": "菩薩取於淨國，皆為饒益諸眾生故。",
    "T14n0475_001:0538a26_4": "譬如有人，欲於空地，造立宮室，隨意無礙；若於虛空，終不能成！",
    "T14n0475_001:0538a28_5": "菩薩如是，為成就眾生故，願取佛國，願取佛國者，非於空也。",
    "T14n0475_001:0538a29_6": "「寶積當知！",
    "T14n0475_001:0538b01_7": "直心是菩薩淨土，菩薩成佛時，不諂眾生來生其國；深心是菩薩淨土，菩薩成佛時，具足功德眾生來生其國；菩提心是菩薩淨土，菩薩成佛時，大乘眾生來生其國；布施是菩薩淨土，菩薩成佛時，一切能捨眾生來生其國；持戒是菩薩淨土，菩薩成佛時，行十善道滿願眾生來生其國；忍辱是菩薩淨土，菩薩成佛時，三十二相莊嚴眾生來生其國；精進是菩薩淨土，菩薩成佛時，勤修一切功德眾生來生其國；禪定是菩薩淨土，菩薩成佛時，攝心不亂眾生來生其國；智慧是菩薩淨土，菩薩成佛時，正定眾生來生其國；四無量心是菩薩淨土，菩薩成佛時，成就慈悲喜捨眾生來生其國；四攝法是菩薩淨土，菩薩成佛時，解脫所攝眾生來生其國；方便是菩薩淨土，菩薩成佛時，於一切法方便無礙眾生來生其國；三十七道品是菩薩淨土，菩薩成佛時，念處、正勤、神足、根、力、覺、道眾生來生其國；迴向心是菩薩淨土，菩薩成佛時，得一切具足功德國土；說除八難是菩薩淨土，菩薩成佛時，國土無有三惡八難；自守戒行、不譏彼闕是菩薩淨土，菩薩成佛時，國土無有犯禁之名；十善是菩薩淨土，菩薩成佛時，命不中夭，大富梵行，所言誠諦，常以軟語，眷屬不離，善和諍訟，言必饒益，不嫉不恚，正見眾生來生其國。",
    "T14n0475_001:0538b26_8": "「如是，寶積！",
    "T14n0475_001:0538b26_9": "菩薩隨其直心，則能發行；隨其發行，則得深心；隨其深心，則意調伏；隨意調伏，則如說行；隨如說行，則能迴向；隨其迴向，則有方便；隨其方便，則成就眾生；隨成就眾生，則佛土淨；隨佛土淨，則說法淨；隨說法淨，則智慧淨；隨智慧淨，則其心淨；隨其心淨，則一切功德淨。",
    "T14n0475_001:0538c04_10": "是故寶積！",
    "T14n0475_001:0538c04_11": "若菩薩欲得淨土，當淨其心；隨其心淨，則佛土淨。」",
    "T14n0475_001:0538c06_0": "爾時舍利弗承佛威神作是念：「若菩薩心淨，則佛土淨者，我世尊本為菩薩時，意豈不淨，而是佛土不淨若此？」",
    "T14n0475_001:0538c08_1": "佛知其念，即告之言：「於意云何？",
    "T14n0475_001:0538c09_2": "日月豈不淨耶？",
    "T14n0475_001:0538c09_3": "而盲者不見。」",
    "T14n0475_001:0538c10_0": "對曰：「不也，世尊！",
    "T14n0475_001:0538c10_1": "是盲者過，非日月咎。」",
    "T14n0475_001:0538c10_2": "「舍利弗！",
    "T14n0475_001:0538c11_0": "眾生罪故，不見如來佛土嚴淨，非如來咎；舍利弗！",
    "T14n0475_001:0538c12_1": "我此土淨，而汝不見。」",
    "T14n0475_001:0538c12_2": "爾時螺髻梵王語舍利弗：「勿作是意，謂此佛土以為不淨。",
    "T14n0475_001:0538c14_3": "所以者何？",
    "T14n0475_001:0538c14_4": "我見釋迦牟尼佛土清淨，譬如自在天宮。」",
    "T14n0475_001:0538c15_5": "舍利弗言：「我見此土丘陵坑坎、荊蕀沙礫、土石諸山、穢惡充滿。」",
    "T14n0475_001:0538c16_6": "螺髻梵王言：「仁者心有高下，不依佛慧，故見此土為不淨耳！",
    "T14n0475_001:0538c18_7": "舍利弗！",
    "T14n0475_001:0538c18_8": "菩薩於一切眾生，悉皆平等，深心清淨，依佛智慧，則能見此佛土清淨。」",
    "T14n0475_001:0538c20_9": "於是佛以足指按地，即時三千大千世界，若干百千珍寶嚴飾，譬如寶莊嚴佛，無量功德寶莊嚴土，一切大眾歎未曾有！",
    "T14n0475_001:0538c22_10": "而皆自見坐寶蓮華。",
    "T14n0475_001:0538c23_11": "佛告舍利弗：「汝且觀是佛土嚴淨？」",
    "T14n0475_001:0538c24_12": "舍利弗言：「唯然，世尊！",
    "T14n0475_001:0538c24_13": "本所不見，本所不聞，今佛國土嚴淨悉現。」",
    "T14n0475_001:0538c25_14": "佛語舍利弗：「我佛國土常淨若此，為欲度斯下劣人故，示是眾惡不淨土耳！",
    "T14n0475_001:0538c27_15": "譬如諸天，共寶器食，隨其福德，飯色有異。",
    "T14n0475_001:0538c28_16": "如是，舍利弗！",
    "T14n0475_001:0538c28_17": "若人心淨，便見此土功德莊嚴。」",
    "T14n0475_001:0538c29_18": "當佛現此國土嚴淨之時，寶積所將五百長者子皆得無生法忍，八萬四千人皆發阿耨多羅三藐三菩提心。",
    "T14n0475_001:0539a03_19": "佛攝神足，於是世界還復如故；求聲聞乘三萬二千天及人，知有為法皆悉無常，遠塵離垢，得法眼淨；八千比丘，不受諸法，漏盡意解。",
    "T14n0475_001:0539a07_0": "維摩詰所說經方便品第二",
    "T14n0475_001:0539a08_0": "爾時毘耶離大城中有長者，名維摩詰，已曾供養無量諸佛，深植善本，得無生忍；辯才無礙，遊戲神通，逮諸總持；獲無所畏，降魔勞怨；入深法門，善於智度，通達方便，大願成就；明了眾生心之所趣，又能分別諸根利鈍，久於佛道，心已純淑，決定大乘；諸有所作，能善思量；住佛威儀，心大如海，諸佛咨嗟！",
    "T14n0475_001:0539a15_1": "弟子、釋、梵、世主所敬。",
    "T14n0475_001:0539a15_2": "欲度人故，以善方便，居毘耶離；資財無量，攝諸貧民；奉戒清淨，攝諸毀禁；以忍調行，攝諸恚怒；以大精進，攝諸懈怠；一心禪寂，攝諸亂意；以決定慧，攝諸無智；雖為白衣，奉持沙門清淨律行；雖處居家，不著三界；示有妻子，常修梵行；現有眷屬，常樂遠離；雖服寶飾，而以相好嚴身；雖復飲食，而以禪悅為味；若至博弈戲處，輒以度人；受諸異道，不毀正信；雖明世典，常樂佛法；一切見敬，為供養中最；執持正法，攝諸長幼；一切治生諧偶，雖獲俗利，不以喜悅；遊諸四衢，饒益眾生；入治政法，救護一切；入講論處，導以大乘；入諸學堂，誘開童蒙；入諸婬舍，示欲之過；入諸酒肆，能立其志；若在長者，長者中尊，為說勝法；若在居士，居士中尊，斷其貪著；若在剎利，剎利中尊，教以忍辱；若在婆羅門，婆羅門中尊，除其我慢；若在大臣，大臣中尊，教以正法；若在王子，王子中尊，示以忠孝；若在內官，內官中尊，化政宮女；若在庶民，庶民中尊，令興福力；若在梵天，梵天中尊，誨以勝慧；若在帝釋，帝釋中尊，示現無常；若在護世，護世中尊，護諸眾生。",
    "T14n0475_001:0539b08_3": "長者維摩詰，以如是等無量方便饒益眾生。",
    "T14n0475_001:0539b10_0": "其以方便，現身有疾。",
    "T14n0475_001:0539b10_1": "以其疾故，國王大臣、長者居士、婆羅門等，及諸王子并餘官屬，無數千人，皆往問疾。",
    "T14n0475_001:0539b12_2": "其往者，維摩詰因以身疾，廣為說法：「諸仁者！",
    "T14n0475_001:0539b13_3": "是身無常、無強、無力、無堅、速朽之法，不可信也！",
    "T14n0475_001:0539b14_4": "為苦、為惱，眾病所集。",
    "T14n0475_001:0539b15_5": "諸仁者！",
    "T14n0475_001:0539b15_6": "如此身，明智者所不怙；是身如聚沫，不可撮摩；是身如泡，不得久立；是身如炎，從渴愛生；是身如芭蕉，中無有堅；是身如幻，從顛倒起；是身如夢，為虛妄見；是身如影，從業緣現；是身如響，屬諸因緣；是身如浮雲，須臾變滅；是身如電，念念不住；是身無主，為如地；是身無我，為如火；是身無壽，為如風；是身無人，為如水；是身不實，四大為家；是身為空，離我我所；是身無知，如草木瓦礫；是身無作，風力所轉；是身不淨，穢惡充滿；是身為虛偽，雖假以澡浴衣食，必歸磨滅；是身為災，百一病惱；是身如丘井，為老所逼；是身無定，為要當死；是身如毒蛇、如怨賊、如空聚，陰界諸入所共合成。",
    "T14n0475_001:0539b29_7": "「諸仁者！",
    "T14n0475_001:0539b29_8": "此可患厭，當樂佛身。",
    "T14n0475_001:0539b29_9": "所以者何？",
    "T14n0475_001:0539c01_10": "佛身者即法身也；從無量功德智慧生，從戒、定、慧、解脫、解脫知見生，從慈、悲、喜、捨生，從布施、持戒、忍辱、柔和、勤行精進、禪定、解脫、三昧、多聞、智慧諸波羅蜜生，從方便生，從六通生，從三明生，從三十七道品生，從止觀生，從十力、四無所畏、十八不共法生，從斷一切不善法、集一切善法生，從真實生，從不放逸生；從如是無量清淨法生如來身。",
    "T14n0475_001:0539c09_11": "諸仁者！",
    "T14n0475_001:0539c09_12": "欲得佛身、斷一切眾生病者，當發阿耨多羅三藐三菩提心。」",
    "T14n0475_001:0539c11_13": "如是長者維摩詰，為諸問疾者，如應說法，令無數千人皆發阿耨多羅三藐三菩提心。",
    "T14n0475_001:0539c14_0": "維摩詰所說經弟子品第三",
    "T14n0475_001:0539c15_0": "爾時長者維摩詰，自念：「寢疾于床，世尊大慈，寧不垂愍？」",
    "T14n0475_001:0539c16_1": "佛知其意，即告舍利弗：「汝行詣維摩詰問疾。」",
    "T14n0475_001:0539c17_2": "舍利弗白佛言：「世尊！",
    "T14n0475_001:0539c17_3": "我不堪任詣彼問疾。",
    "T14n0475_001:0539c18_4": "所以者何？",
    "T14n0475_001:0539c18_5": "憶念我昔，曾於林中宴坐樹下，時維摩詰來謂我言：『唯，舍利弗！",
    "T14n0475_001:0539c20_6": "不必是坐，為宴坐也。",
    "T14n0475_001:0539c20_7": "夫宴坐者，不於三界現身意，是為宴坐；不起滅定而現諸威儀，是為宴坐；不捨道法而現凡夫事，是為宴坐；心不住內亦不在外，是為宴坐；於諸見不動，而修行三十七品，是為宴坐；不斷煩惱而入涅槃，是為宴坐。",
    "T14n0475_001:0539c25_8": "若能如是坐者，佛所印可。』",
    "T14n0475_001:0539c26_9": "時我，世尊！",
    "T14n0475_001:0539c26_10": "聞說是語，默然而止，不能加報！",
    "T14n0475_001:0539c27_11": "故我不任詣彼問疾。」",
    "T14n0475_001:0539c28_0": "佛告大目犍連：「汝行詣維摩詰問疾。」",
    "T14n0475_001:0539c28_1": "目連白佛言：「世尊！",
    "T14n0475_001:0539c29_2": "我不堪任詣彼問疾。",
    "T14n0475_001:0539c29_3": "所以者何？",
    "T14n0475_001:0540a01_4": "憶念我昔入毘耶離大城，於里巷中為諸居士說法。",
    "T14n0475_001:0540a02_5": "時維摩詰來謂我言：『唯，大目連！",
    "T14n0475_001:0540a03_6": "為白衣居士說法，不當如仁者所說。",
    "T14n0475_001:0540a04_0": "夫說法者，當如法說。",
    "T14n0475_001:0540a04_1": "法無眾生，離眾生垢故；法無有我，離我垢故；法無壽命，離生死故；法無有人，前後際斷故；法常寂然，滅諸相故；法離於相，無所緣故；法無名字，言語斷故；法無有說，離覺觀故；法無形相，如虛空故；法無戲論，畢竟空故；法無我所，離我所故；法無分別，離諸識故；法無有比，無相待故；法不屬因，不在緣故；法同法性，入諸法故；法隨於如，無所隨故；法住實際，諸邊不動故；法無動搖，不依六塵故；法無去來，常不住故；法順空，隨無相，應無作；法離好醜，法無增損，法無生滅，法無所歸；法過眼耳鼻舌身心；法無高下，法常住不動，法離一切觀行。",
    "T14n0475_001:0540a17_2": "唯，大目連！",
    "T14n0475_001:0540a17_3": "法相如是，豈可說乎？",
    "T14n0475_001:0540a18_4": "夫說法者，無說無示；其聽法者，無聞無得。",
    "T14n0475_001:0540a19_5": "譬如幻士，為幻人說法。",
    "T14n0475_001:0540a19_6": "當建是意，而為說法。",
    "T14n0475_001:0540a20_7": "當了眾生根有利鈍，善於知見無所罣礙，以大悲心讚于大乘，念報佛恩不斷三寶，然後說法。』",
    "T14n0475_001:0540a22_8": "維摩詰說是法時，八百居士發阿耨多羅三藐三菩提心。",
    "T14n0475_001:0540a24_9": "我無此辯，是故不任詣彼問疾。」",
    "T14n0475_001:0540a24_10": "佛告大迦葉：「汝行詣維摩詰問疾。」",
    "T14n0475_001:0540a25_11": "迦葉白佛言：「世尊！",
    "T14n0475_001:0540a26_12": "我不堪任詣彼問疾。",
    "T14n0475_001:0540a26_13": "所以者何？",
    "T14n0475_001:0540a26_14": "憶念我昔，於貧里而行乞，時維摩詰來謂我言：『唯，大迦葉！",
    "T14n0475_001:0540a28_15": "有慈悲心而不能普捨豪富，從貧乞。",
    "T14n0475_001:0540a29_16": "迦葉！",
    "T14n0475_001:0540a29_17": "住平等法，應次行乞食；為不食故，應行乞食；為壞和合相故，應取揣食；為不受故，應受彼食；以空聚想，入於聚落；所見色與盲等，所聞聲與響等，所嗅香與風等，所食味不分別，受諸觸如智證，知諸法如幻相；無自性，無他性；本自不然，今則無滅。",
    "T14n0475_001:0540b06_18": "迦葉！",
    "T14n0475_001:0540b06_19": "若能不捨八邪、入八解脫，以邪相入正法；以一食施一切，供養諸佛，及眾賢聖，然後可食；如是食者，非有煩惱，非離煩惱；非入定意，非起定意；非住世間，非住涅槃。",
    "T14n0475_001:0540b10_20": "其有施者，無大福，無小福；不為益，不為損，是為正入佛道，不依聲聞。",
    "T14n0475_001:0540b12_21": "迦葉！",
    "T14n0475_001:0540b12_22": "若如是食，為不空食人之施也。』",
    "T14n0475_001:0540b13_23": "時我，世尊！",
    "T14n0475_001:0540b13_24": "聞說是語，得未曾有，即於一切菩薩，深起敬心，復作是念：『斯有家名，辯才智慧乃能如是！",
    "T14n0475_001:0540b15_25": "其誰聞此不發阿耨多羅三藐三菩提心？』",
    "T14n0475_001:0540b16_26": "我從是來，不復勸人以聲聞、辟支佛行。",
    "T14n0475_001:0540b17_27": "是故不任詣彼問疾。」",
    "T14n0475_001:0540b18_0": "佛告須菩提：「汝行詣維摩詰問疾。」",
    "T14n0475_001:0540b18_1": "須菩提白佛言：「世尊！",
    "T14n0475_001:0540b19_2": "我不堪任詣彼問疾。",
    "T14n0475_001:0540b19_3": "所以者何？",
    "T14n0475_001:0540b20_4": "憶念我昔，入其舍，從乞食，時維摩詰取我鉢，盛滿飯，謂我言：『唯，須菩提！",
    "T14n0475_001:0540b21_5": "若能於食等者，諸法亦等，諸法等者，於食亦等；如是行乞，乃可取食。",
    "T14n0475_001:0540b23_6": "若須菩提不斷婬怒癡，亦不與俱；不壞於身，而隨一相；不滅癡愛，起於明脫；以五逆相而得解脫，亦不解不縛；不見四諦，非不見諦；非得果，非不得果；非凡夫，非離凡夫法；非聖人，非不聖人；雖成就一切法，而離諸法相，乃可取食。",
    "T14n0475_001:0540b29_7": "若須菩提不見佛，不聞法，彼外道六師：富蘭那迦葉、末伽梨拘賒梨子、刪闍夜毘羅胝子、阿耆多翅舍欽婆羅、迦羅鳩馱迦旃延、尼犍陀若提子等，是汝之師。",
    "T14n0475_001:0540c03_8": "因其出家，彼師所墮，汝亦隨墮，乃可取食。",
    "T14n0475_001:0540c04_9": "若須菩提入諸邪見，不到彼岸；住於八難，不得無難；同於煩惱，離清淨法；汝得無諍三昧，一切眾生亦得是定；其施汝者，不名福田；供養汝者，墮三惡道；為與眾魔共一手作諸勞侶，汝與眾魔，及諸塵勞，等無有異；於一切眾生而有怨心，謗諸佛、毀於法，不入眾數，終不得滅度。",
    "T14n0475_001:0540c11_10": "汝若如是，乃可取食。』",
    "T14n0475_001:0540c12_11": "時我，世尊！",
    "T14n0475_001:0540c12_12": "聞此語茫然，不識是何言？",
    "T14n0475_001:0540c13_13": "不知以何答？",
    "T14n0475_001:0540c13_14": "便置鉢欲出其舍。",
    "T14n0475_001:0540c13_15": "維摩詰言：『唯，須菩提！",
    "T14n0475_001:0540c14_16": "取鉢勿懼。",
    "T14n0475_001:0540c14_17": "於意云何？",
    "T14n0475_001:0540c14_18": "如來所作化人，若以是事詰，寧有懼不？』",
    "T14n0475_001:0540c15_19": "我言：『不也！』",
    "T14n0475_001:0540c16_20": "維摩詰言：『一切諸法，如幻化相，汝今不應有所懼也。",
    "T14n0475_001:0540c17_21": "所以者何？",
    "T14n0475_001:0540c17_22": "一切言說不離是相；至於智者，不著文字，故無所懼。",
    "T14n0475_001:0540c18_23": "何以故？",
    "T14n0475_001:0540c19_24": "文字性離，無有文字，是則解脫；解脫相者，則諸法也。』",
    "T14n0475_001:0540c20_25": "維摩詰說是法時，二百天子得法眼淨，故我不任詣彼問疾。」",
    "T14n0475_001:0540c22_0": "佛告富樓那彌多羅尼子：「汝行詣維摩詰問疾。」",
    "T14n0475_001:0540c23_1": "富樓那白佛言：「世尊！",
    "T14n0475_001:0540c23_2": "我不堪任詣彼問疾。",
    "T14n0475_001:0540c24_3": "所以者何？",
    "T14n0475_001:0540c24_4": "憶念我昔於大林中，在一樹下為諸新學比丘說法。",
    "T14n0475_001:0540c25_5": "時維摩詰來謂我言：『唯，富樓那！",
    "T14n0475_001:0540c26_6": "先當入定，觀此人心，然後說法。",
    "T14n0475_001:0540c27_7": "無以穢食置於寶器，當知是比丘心之所念，無以琉璃同彼水精。",
    "T14n0475_001:0540c28_8": "汝不能知眾生根源，無得發起以小乘法。",
    "T14n0475_001:0540c29_9": "彼自無瘡，勿傷之也；欲行大道，莫示小徑；無以大海，內於牛跡；無以日光，等彼螢火。",
    "T14n0475_001:0541a02_10": "富樓那！",
    "T14n0475_001:0541a03_0": "此比丘久發大乘心，中忘此意，如何以小乘法而教導之？",
    "T14n0475_001:0541a04_1": "我觀小乘智慧微淺，猶如盲人，不能分別一切眾生根之利鈍。』",
    "T14n0475_001:0541a05_2": "時維摩詰即入三昧，令此比丘自識宿命，曾於五百佛所植眾德本，迴向阿耨多羅三藐三菩提，即時豁然，還得本心。",
    "T14n0475_001:0541a08_3": "於是諸比丘稽首禮維摩詰足。",
    "T14n0475_001:0541a09_4": "時維摩詰因為說法，於阿耨多羅三藐三菩提不復退轉。",
    "T14n0475_001:0541a10_5": "我念聲聞不觀人根，不應說法，是故不任詣彼問疾。」",
    "T14n0475_001:0541a12_0": "佛告摩訶迦旃延：「汝行詣維摩詰問疾。」",
    "T14n0475_001:0541a12_1": "迦旃延白佛言：「世尊！",
    "T14n0475_001:0541a13_2": "我不堪任詣彼問疾。",
    "T14n0475_001:0541a14_0": "所以者何？",
    "T14n0475_001:0541a14_1": "憶念昔者，佛為諸比丘略說法要，我即於後，敷演其義，謂無常義、苦義、空義、無我義、寂滅義。",
    "T14n0475_001:0541a16_2": "時維摩詰來謂我言：『唯，迦旃延！",
    "T14n0475_001:0541a17_3": "無以生滅心行，說實相法。",
    "T14n0475_001:0541a17_4": "迦旃延！",
    "T14n0475_001:0541a17_5": "諸法畢竟不生不滅，是無常義；五受陰，洞達空無所起，是苦義；諸法究竟無所有，是空義；於我、無我而不二，是無我義；法本不然，今則無滅，是寂滅義。』",
    "T14n0475_001:0541a21_6": "說是法時，彼諸比丘心得解脫。",
    "T14n0475_001:0541a22_7": "故我不任詣彼問疾。」",
    "T14n0475_001:0541a23_0": "佛告阿那律：「汝行詣維摩詰問疾。」",
    "T14n0475_001:0541a23_1": "阿那律白佛言：「世尊！",
    "T14n0475_001:0541a24_2": "我不堪任詣彼問疾。",
    "T14n0475_001:0541a24_3": "所以者何？",
    "T14n0475_001:0541a25_4": "憶念我昔於一處經行，時有梵王，名曰嚴淨，與萬梵俱，放淨光明，來詣我所，稽首作禮問我言：『幾何阿那律天眼所見？』",
    "T14n0475_001:0541a27_5": "我即答言：『仁者！",
    "T14n0475_001:0541a28_6": "吾見此釋迦牟尼佛土三千大千世界，如觀掌中菴摩勒果。』",
    "T14n0475_001:0541a29_7": "時維摩詰來謂我言：『唯，阿那律！",
    "T14n0475_001:0541b01_8": "天眼所見，為作相耶？",
    "T14n0475_001:0541b01_9": "無作相耶？",
    "T14n0475_001:0541b02_10": "假使作相，則與外道五通等；若無作相，即是無為，不應有見。』",
    "T14n0475_001:0541b03_11": "世尊！",
    "T14n0475_001:0541b03_12": "我時默然。",
    "T14n0475_001:0541b03_13": "彼諸梵聞其言，得未曾有！",
    "T14n0475_001:0541b04_14": "即為作禮而問曰：『世孰有真天眼者？』",
    "T14n0475_001:0541b05_15": "維摩詰言：『有佛、世尊，得真天眼，常在三昧，悉見諸佛國，不以二相。』",
    "T14n0475_001:0541b07_0": "於是嚴淨梵王及其眷屬五百梵天，皆發阿耨多羅三藐三菩提心，禮維摩詰足已，忽然不現！",
    "T14n0475_001:0541b09_1": "故我不任詣彼問疾。」",
    "T14n0475_001:0541b10_0": "佛告優波離：「汝行詣維摩詰問疾。」",
    "T14n0475_001:0541b10_1": "優波離白佛言：「世尊！",
    "T14n0475_001:0541b11_2": "我不堪任詣彼問疾。",
    "T14n0475_001:0541b11_3": "所以者何？",
    "T14n0475_001:0541b12_4": "憶念昔者，有二比丘犯律行，以為恥，不敢問佛，來問我言：『唯，優波離！",
    "T14n0475_001:0541b13_5": "我等犯律，誠以為恥，不敢問佛，願解疑悔，得免斯咎！』",
    "T14n0475_001:0541b15_6": "我即為其如法解說。",
    "T14n0475_001:0541b15_7": "時維摩詰來謂我言：『唯，優波離！",
    "T14n0475_001:0541b16_8": "無重增此二比丘罪！",
    "T14n0475_001:0541b16_9": "當直除滅，勿擾其心。",
    "T14n0475_001:0541b17_10": "所以者何？",
    "T14n0475_001:0541b17_11": "彼罪性不在內、不在外、不在中間，如佛所說，心垢故眾生垢，心淨故眾生淨。",
    "T14n0475_001:0541b19_12": "心亦不在內、不在外、不在中間，如其心然，罪垢亦然，諸法亦然，不出於如。",
    "T14n0475_001:0541b21_13": "如優波離，以心相得解脫時，寧有垢不？』",
    "T14n0475_001:0541b22_14": "我言：『不也！』",
    "T14n0475_001:0541b22_15": "維摩詰言：『一切眾生心相無垢，亦復如是。",
    "T14n0475_001:0541b23_16": "唯，優波離！",
    "T14n0475_001:0541b23_17": "妄想是垢，無妄想是淨；顛倒是垢，無顛倒是淨；取我是垢，不取我是淨。",
    "T14n0475_001:0541b25_18": "優波離！",
    "T14n0475_001:0541b25_19": "一切法生滅不住，如幻如電，諸法不相待，乃至一念不住；諸法皆妄見，如夢、如炎、如水中月、如鏡中像，以妄想生。",
    "T14n0475_001:0541b28_20": "其知此者，是名奉律；其知此者，是名善解。』",
    "T14n0475_001:0541b29_21": "於是二比丘言：『上智哉！",
    "T14n0475_001:0541b29_22": "是優波離所不能及，持律之上而不能說。』",
    "T14n0475_001:0541c01_23": "我即答言：『自捨如來，未有聲聞及菩薩，能制其樂說之辯，其智慧明達，為若此也！』",
    "T14n0475_001:0541c03_24": "時二比丘疑悔即除，發阿耨多羅三藐三菩提心，作是願言：『令一切眾生皆得是辯。』",
    "T14n0475_001:0541c05_25": "故我不任詣彼問疾。」",
    "T14n0475_001:0541c07_0": "佛告羅睺羅：「汝行詣維摩詰問疾。」",
    "T14n0475_001:0541c07_1": "羅睺羅白佛言：「世尊！",
    "T14n0475_001:0541c08_2": "我不堪任詣彼問疾。",
    "T14n0475_001:0541c08_3": "所以者何？",
    "T14n0475_001:0541c09_4": "憶念昔時，毘耶離諸長者子來詣我所，稽首作禮，問我言：『唯，羅睺羅！",
    "T14n0475_001:0541c10_5": "汝佛之子，捨轉輪王位，出家為道。",
    "T14n0475_001:0541c11_6": "其出家者，有何等利？』",
    "T14n0475_001:0541c11_7": "我即如法為說出家功德之利。",
    "T14n0475_001:0541c12_8": "時維摩詰來謂我言：『唯，羅睺羅！",
    "T14n0475_001:0541c13_9": "不應說出家功德之利。",
    "T14n0475_001:0541c13_10": "所以者何？",
    "T14n0475_001:0541c14_11": "無利無功德，是為出家；有為法者，可說有利有功德。",
    "T14n0475_001:0541c15_12": "夫出家者，為無為法，無為法中，無利無功德。",
    "T14n0475_001:0541c16_13": "羅睺羅！",
    "T14n0475_001:0541c16_14": "出家者，無彼無此，亦無中間；離六十二見，處於涅槃；智者所受，聖所行處；降伏眾魔，度五道，淨五眼，得五力，立五根；不惱於彼，離眾雜惡；摧諸外道，超越假名；出淤泥，無繫著；無我所，無所受；無擾亂，內懷喜；護彼意，隨禪定，離眾過。",
    "T14n0475_001:0541c22_15": "若能如是，是真出家。』",
    "T14n0475_001:0541c22_16": "於是維摩詰語諸長者子：『汝等於正法中，宜共出家。",
    "T14n0475_001:0541c24_17": "所以者何？",
    "T14n0475_001:0541c24_18": "佛世難值！』",
    "T14n0475_001:0541c24_19": "諸長者子言：『居士！",
    "T14n0475_001:0541c25_0": "我聞佛言，父母不聽，不得出家。』",
    "T14n0475_001:0541c25_1": "維摩詰言：『然！",
    "T14n0475_001:0541c26_2": "汝等便發阿耨多羅三藐三菩提心，是即出家，是即具足。』",
    "T14n0475_001:0541c27_3": "爾時三十二長者子皆發阿耨多羅三藐三菩提心，故我不任詣彼問疾。」",
    "T14n0475_001:0542a01_0": "佛告阿難：「汝行詣維摩詰問疾。」",
    "T14n0475_001:0542a01_1": "阿難白佛言：「世尊！",
    "T14n0475_001:0542a02_2": "我不堪任詣彼問疾。",
    "T14n0475_001:0542a02_3": "所以者何？",
    "T14n0475_001:0542a02_4": "憶念昔時，世尊身小有疾，當用牛乳，我即持鉢，詣大婆羅門家門下立。",
    "T14n0475_001:0542a04_5": "時維摩詰來謂我言：『唯，阿難！",
    "T14n0475_001:0542a05_6": "何為晨朝，持鉢住此？』",
    "T14n0475_001:0542a05_7": "我言：『居士！",
    "T14n0475_001:0542a06_8": "世尊身小有疾，當用牛乳，故來至此。』",
    "T14n0475_001:0542a06_9": "維摩詰言：『止，止！",
    "T14n0475_001:0542a07_10": "阿難！",
    "T14n0475_001:0542a07_11": "莫作是語！",
    "T14n0475_001:0542a07_12": "如來身者，金剛之體，諸惡已斷，眾善普會，當有何疾？",
    "T14n0475_001:0542a08_13": "當有何惱？",
    "T14n0475_001:0542a09_14": "默往，阿難！",
    "T14n0475_001:0542a09_15": "勿謗如來，莫使異人聞此麁言；無令大威德諸天，及他方淨土諸來菩薩得聞斯語。",
    "T14n0475_001:0542a11_16": "阿難！",
    "T14n0475_001:0542a11_17": "轉輪聖王，以少福故，尚得無病，豈況如來無量福會普勝者哉！",
    "T14n0475_001:0542a13_0": "行矣，阿難！",
    "T14n0475_001:0542a13_1": "勿使我等受斯恥也。",
    "T14n0475_001:0542a13_2": "外道、梵志，若聞此語，當作是念：「何名為師？",
    "T14n0475_001:0542a14_3": "自疾不能救，而能救諸疾？」",
    "T14n0475_001:0542a15_4": "仁可密速去，勿使人聞。",
    "T14n0475_001:0542a16_0": "當知，阿難！",
    "T14n0475_001:0542a16_1": "諸如來身，即是法身，非思欲身。",
    "T14n0475_001:0542a16_2": "佛為世尊，過於三界；佛身無漏，諸漏已盡；佛身無為，不墮諸數。",
    "T14n0475_001:0542a18_3": "如此之身，當有何疾？",
    "T14n0475_001:0542a18_4": "當有何惱？』",
    "T14n0475_001:0542a19_5": "時我，世尊！",
    "T14n0475_001:0542a19_6": "實懷慚愧，得無近佛而謬聽耶！",
    "T14n0475_001:0542a20_7": "即聞空中聲曰：『阿難！",
    "T14n0475_001:0542a20_8": "如居士言。",
    "T14n0475_001:0542a21_0": "但為佛出五濁惡世，現行斯法，度脫眾生。",
    "T14n0475_001:0542a22_0": "行矣，阿難！",
    "T14n0475_001:0542a22_1": "取乳勿慚。』",
    "T14n0475_001:0542a22_2": "世尊！",
    "T14n0475_001:0542a22_3": "維摩詰智慧辯才，為若此也。",
    "T14n0475_001:0542a23_4": "是故不任詣彼問疾。」",
    "T14n0475_001:0542a23_5": "如是五百大弟子各各向佛說其本緣，稱述維摩詰所言，皆曰：「不任詣彼問疾！」",
    "T14n0475_001:0542a26_0": "維摩詰所說經菩薩品第四",
    "T14n0475_001:0542a27_0": "於是佛告彌勒菩薩：「汝行詣維摩詰問疾。」",
    "T14n0475_001:0542a28_0": "彌勒白佛言：「世尊！",
    "T14n0475_001:0542a28_1": "我不堪任詣彼問疾。",
    "T14n0475_001:0542a28_2": "所以者何？",
    "T14n0475_001:0542a29_3": "憶念我昔為兜率天王及其眷屬，說不退轉地之行。",
    "T14n0475_001:0542b01_4": "時維摩詰來謂我言：『彌勒！",
    "T14n0475_001:0542b01_5": "世尊授仁者記，一生當得阿耨多羅三藐三菩提。",
    "T14n0475_001:0542b03_6": "為用何生，得受記乎？",
    "T14n0475_001:0542b03_7": "過去耶？",
    "T14n0475_001:0542b03_8": "未來耶？",
    "T14n0475_001:0542b04_0": "現在耶？",
    "T14n0475_001:0542b04_1": "若過去生，過去生已滅；若未來生，未來生未至；若現在生，現在生無住。",
    "T14n0475_001:0542b05_2": "如佛所說：「比丘！",
    "T14n0475_001:0542b06_3": "汝今即時，亦生亦老亦滅。」",
    "T14n0475_001:0542b06_4": "若以無生得受記者，無生即是正位，於正位中，亦無受記，亦無得阿耨多羅三藐三菩提，云何彌勒受一生記乎？",
    "T14n0475_001:0542b09_5": "為從如生得受記耶？",
    "T14n0475_001:0542b09_6": "為從如滅得受記耶？",
    "T14n0475_001:0542b10_7": "若以如生得受記者，如無有生；若以如滅得受記者，如無有滅。",
    "T14n0475_001:0542b12_8": "一切眾生皆如也，一切法亦如也，眾聖賢亦如也，至於彌勒亦如也。",
    "T14n0475_001:0542b13_9": "若彌勒得受記者，一切眾生亦應受記。",
    "T14n0475_001:0542b14_10": "所以者何？",
    "T14n0475_001:0542b14_11": "夫如者不二不異，若彌勒得阿耨多羅三藐三菩提者，一切眾生皆亦應得。",
    "T14n0475_001:0542b16_12": "所以者何？",
    "T14n0475_001:0542b16_13": "一切眾生即菩提相。",
    "T14n0475_001:0542b17_14": "若彌勒得滅度者，一切眾生亦應滅度。",
    "T14n0475_001:0542b18_15": "所以者何？",
    "T14n0475_001:0542b18_16": "諸佛知一切眾生畢竟寂滅，即涅槃相，不復更滅。",
    "T14n0475_001:0542b19_17": "是故，彌勒！",
    "T14n0475_001:0542b20_0": "無以此法誘諸天子，實無發阿耨多羅三藐三菩提心者，亦無退者。",
    "T14n0475_001:0542b21_1": "彌勒！",
    "T14n0475_001:0542b21_2": "當令此諸天子，捨於分別菩提之見。",
    "T14n0475_001:0542b22_3": "所以者何？",
    "T14n0475_001:0542b22_4": "菩提者不可以身得，不可以心得；寂滅是菩提，滅諸相故；不觀是菩提，離諸緣故；不行是菩提，無憶念故；斷是菩提，捨諸見故；離是菩提，離諸妄想故；障是菩提，障諸願故；不入是菩提，無貪著故；順是菩提，順於如故；住是菩提，住法性故；至是菩提，至實際故；不二是菩提，離意法故；等是菩提，等虛空故；無為是菩提，無生住滅故；知是菩提，了眾生心行故；不會是菩提，諸入不會故；不合是菩提，離煩惱習故；無處是菩提，無形色故；假名是菩提，名字空故。",
    "T14n0475_001:0542c04_5": "如化是菩提，無取捨故；無亂是菩提，常自靜故；善寂是菩提，性清淨故；無取是菩提，離攀緣故；無異是菩提，諸法等故；無比是菩提，無可喻故；微妙是菩提，諸法難知故。』",
    "T14n0475_001:0542c08_6": "世尊！",
    "T14n0475_001:0542c08_7": "維摩詰說是法時，二百天子得無生法忍。",
    "T14n0475_001:0542c09_8": "故我不任詣彼問疾。」",
    "T14n0475_001:0542c10_0": "佛告光嚴童子：「汝行詣維摩詰問疾。」",
    "T14n0475_001:0542c10_1": "光嚴白佛言：「世尊！",
    "T14n0475_001:0542c11_2": "我不堪任詣彼問疾。",
    "T14n0475_001:0542c11_3": "所以者何？",
    "T14n0475_001:0542c12_4": "憶念我昔出毘耶離大城，時維摩詰方入城，我即為作禮而問言：『居士從何所來？』",
    "T14n0475_001:0542c13_5": "答我言：『吾從道場來。』",
    "T14n0475_001:0542c14_6": "我問：『道場者何所是？』",
    "T14n0475_001:0542c14_7": "答曰：『直心是道場，無虛假故；發行是道場，能辦事故；深心是道場，增益功德故；菩提心是道場，無錯謬故；布施是道場，不望報故；持戒是道場，得願具故；忍辱是道場，於諸眾生心無礙故；精進是道場，不懈退故；禪定是道場，心調柔故；智慧是道場，現見諸法故；慈是道場，等眾生故；悲是道場，忍疲苦故；喜是道場，悅樂法故；捨是道場，憎愛斷故；神通是道場，成就六通故；解脫是道場，能背捨故；方便是道場，教化眾生故；四攝是道場，攝眾生故；多聞是道場，如聞行故；伏心是道場，正觀諸法故；三十七品是道場，捨有為法故；諦是道場，不誑世間故；緣起是道場，無明乃至老死皆無盡故；諸煩惱是道場，知如實故；眾生是道場，知無我故；一切法是道場，知諸法空故；降魔是道場，不傾動故；三界是道場，無所趣故；師子吼是道場，無所畏故；力、無畏、不共法是道場，無諸過故；三明是道場，無餘礙故；一念知一切法是道場，成就一切智故。",
    "T14n0475_001:0543a05_8": "如是，善男子！",
    "T14n0475_001:0543a05_9": "菩薩若應諸波羅蜜教化眾生，諸有所作，舉足下足，當知皆從道場來，住於佛法矣！』",
    "T14n0475_001:0543a07_10": "說是法時，五百天、人皆發阿耨多羅三藐三菩提心。",
    "T14n0475_001:0543a08_11": "故我不任詣彼問疾。」",
    "T14n0475_001:0543a09_12": "佛告持世菩薩：「汝行詣維摩詰問疾。」",
    "T14n0475_001:0543a10_13": "持世白佛言：「世尊！",
    "T14n0475_001:0543a10_14": "我不堪任詣彼問疾。",
    "T14n0475_001:0543a11_15": "所以者何？",
    "T14n0475_001:0543a11_16": "憶念我昔，住於靜室，時魔波旬，從萬二千天女，狀如帝釋，鼓樂絃歌，來詣我所。",
    "T14n0475_001:0543a13_17": "與其眷屬，稽首我足，合掌恭敬，於一面立。",
    "T14n0475_001:0543a14_18": "我意謂是帝釋，而語之言：『善來憍尸迦！",
    "T14n0475_001:0543a15_19": "雖福應有，不當自恣。",
    "T14n0475_001:0543a15_20": "當觀五欲無常，以求善本，於身命財而修堅法。』",
    "T14n0475_001:0543a16_21": "即語我言：『正士！",
    "T14n0475_001:0543a17_22": "受是萬二千天女，可備掃灑。』",
    "T14n0475_001:0543a17_23": "我言：『憍尸迦！",
    "T14n0475_001:0543a18_24": "無以此非法之物要我沙門釋子，此非我宜。』",
    "T14n0475_001:0543a19_25": "所言未訖，時維摩詰來謂我言：『非帝釋也，是為魔來嬈固汝耳！』",
    "T14n0475_001:0543a20_26": "即語魔言：『是諸女等，可以與我，如我應受。』",
    "T14n0475_001:0543a21_27": "魔即驚懼，念：『維摩詰將無惱我？』",
    "T14n0475_001:0543a22_28": "欲隱形去，而不能隱；盡其神力，亦不得去。",
    "T14n0475_001:0543a23_29": "即聞空中聲曰：『波旬！",
    "T14n0475_001:0543a24_30": "以女與之，乃可得去。』",
    "T14n0475_001:0543a24_31": "魔以畏故，俛仰而與。",
    "T14n0475_001:0543a25_32": "「爾時維摩詰語諸女言：『魔以汝等與我，今汝皆當發阿耨多羅三藐三菩提心。』",
    "T14n0475_001:0543a27_33": "即隨所應而為說法，令發道意。",
    "T14n0475_001:0543a27_34": "復言：『汝等已發道意，有法樂可以自娛，不應復樂五欲樂也。』",
    "T14n0475_001:0543a29_35": "天女即問：『何謂法樂？』",
    "T14n0475_001:0543a29_36": "答言：『樂常信佛，樂欲聽法，樂供養眾，樂離五欲；樂觀五陰如怨賊，樂觀四大如毒蛇，樂觀內入如空聚；樂隨護道意，樂饒益眾生，樂敬養師；樂廣行施，樂堅持戒，樂忍辱柔和，樂勤集善根，樂禪定不亂，樂離垢明慧；樂廣菩提心，樂降伏眾魔，樂斷諸煩惱，樂淨佛國土，樂成就相好故，修諸功德；樂嚴道場；樂聞深法不畏；樂三脫門，不樂非時；樂近同學，樂於非同學中，心無恚礙；樂將護惡知識，樂親近善知識；樂心喜清淨，樂修無量道品之法。",
    "T14n0475_001:0543b11_37": "是為菩薩法樂。』",
    "T14n0475_001:0543b12_38": "「於是波旬告諸女言：『我欲與汝俱還天宮。』",
    "T14n0475_001:0543b13_39": "諸女言：『以我等與此居士，有法樂，我等甚樂，不復樂五欲樂也。』",
    "T14n0475_001:0543b14_40": "魔言：『居士可捨此女？",
    "T14n0475_001:0543b15_41": "一切所有施於彼者，是為菩薩。』",
    "T14n0475_001:0543b16_0": "維摩詰言：『我已捨矣！",
    "T14n0475_001:0543b16_1": "汝便將去，令一切眾生得法願具足。』",
    "T14n0475_001:0543b17_2": "於是諸女問維摩詰：『我等云何，止於魔宮？』",
    "T14n0475_001:0543b18_3": "維摩詰言：『諸姊！",
    "T14n0475_001:0543b18_4": "有法門名無盡燈，汝等當學。",
    "T14n0475_001:0543b19_5": "無盡燈者，譬如一燈，燃百千燈，冥者皆明，明終不盡。",
    "T14n0475_001:0543b20_6": "如是，諸姊！",
    "T14n0475_001:0543b20_7": "夫一菩薩開導百千眾生，令發阿耨多羅三藐三菩提心，於其道意亦不滅盡，隨所說法，而自增益一切善法，是名無盡燈也。",
    "T14n0475_001:0543b23_8": "汝等雖住魔宮，以是無盡燈，令無數天子天女，發阿耨多羅三藐三菩提心者，為報佛恩，亦大饒益一切眾生。』",
    "T14n0475_001:0543b26_9": "爾時天女頭面禮維摩詰足，隨魔還宮，忽然不現。",
    "T14n0475_001:0543b27_10": "世尊！",
    "T14n0475_001:0543b27_11": "維摩詰有如是自在神力，智慧辯才，故我不任詣彼問疾。」",
    "T14n0475_001:0543c01_0": "佛告長者子善德：「汝行詣維摩詰問疾。」",
    "T14n0475_001:0543c02_0": "善德白佛言：「世尊！",
    "T14n0475_001:0543c02_1": "我不堪任詣彼問疾。",
    "T14n0475_001:0543c03_0": "所以者何？",
    "T14n0475_001:0543c03_1": "憶念我昔自於父舍設大施會，供養一切沙門、婆羅門，及諸外道、貧窮、下賤、孤獨、乞人。",
    "T14n0475_001:0543c05_2": "期滿七日，時維摩詰來入會中，謂我言：『長者子！",
    "T14n0475_001:0543c06_3": "夫大施會不當如汝所設，當為法施之會，何用是財施會為？』",
    "T14n0475_001:0543c07_4": "我言：『居士！",
    "T14n0475_001:0543c08_5": "何謂法施之會？』",
    "T14n0475_001:0543c08_6": "答曰：『法施會者，無前無後，一時供養一切眾生，是名法施之會。』",
    "T14n0475_001:0543c09_7": "曰：『何謂也？』",
    "T14n0475_001:0543c10_8": "『謂以菩提，起於慈心；以救眾生，起大悲心；以持正法，起於喜心；以攝智慧，行於捨心；以攝慳貪，起檀波羅蜜；以化犯戒，起尸羅波羅蜜；以無我法，起羼提波羅蜜；以離身心相，起毘梨耶波羅蜜；以菩提相，起禪波羅蜜；以一切智，起般若波羅蜜。",
    "T14n0475_001:0543c16_9": "教化眾生，而起於空；不捨有為法，而起無相；示現受生，而起無作；護持正法，起方便力；以度眾生，起四攝法；以敬事一切，起除慢法；於身命財，起三堅法；於六念中，起思念法；於六和敬，起質直心；正行善法，起於淨命；心淨歡喜，起近賢聖；不憎惡人，起調伏心；以出家法，起於深心；以如說行，起於多聞；以無諍法，起空閑處；趣向佛慧，起於宴坐；解眾生縛，起修行地；以具相好，及淨佛土，起福德業；知一切眾生心念，如應說法，起於智業；知一切法，不取不捨，入一相門，起於慧業；斷一切煩惱、一切障礙、一切不善法，起一切善業；以得一切智慧、一切善法，起於一切助佛道法。",
    "T14n0475_001:0543c29_10": "如是，善男子！",
    "T14n0475_001:0544a01_11": "是為法施之會。",
    "T14n0475_001:0544a01_12": "若菩薩住是法施會者，為大施主，亦為一切世間福田。』",
    "T14n0475_001:0544a02_13": "「世尊！",
    "T14n0475_001:0544a03_0": "維摩詰說是法時，婆羅門眾中二百人，皆發阿耨多羅三藐三菩提心。",
    "T14n0475_001:0544a04_1": "我時心得清淨，歎未曾有！",
    "T14n0475_001:0544a05_2": "稽首禮維摩詰足，即解瓔珞價直百千以上之，不肯取。",
    "T14n0475_001:0544a06_3": "我言：『居士！",
    "T14n0475_001:0544a06_4": "願必納受，隨意所與。』",
    "T14n0475_001:0544a07_5": "維摩詰乃受瓔珞，分作二分，持一分施此會中一最下乞人，持一分奉彼難勝如來。",
    "T14n0475_001:0544a09_6": "一切眾會皆見光明國土難勝如來，又見珠瓔在彼佛上變成四柱寶臺，四面嚴飾，不相障蔽。",
    "T14n0475_001:0544a11_7": "時維摩詰現神變已，作是言：『若施主等心施一最下乞人，猶如如來福田之相，無所分別，等于大悲，不求果報，是則名曰具足法施。』",
    "T14n0475_001:0544a14_8": "城中一最下乞人，見是神力，聞其所說，皆發阿耨多羅三藐三菩提心，故我不任詣彼問疾。」",
    "T14n0475_001:0544a16_9": "如是諸菩薩各各向佛說其本緣，稱述維摩詰所言，皆曰：「不任詣彼問疾！」",
    "T14n0475_001:0544a19_0": "維摩詰經卷上"
}