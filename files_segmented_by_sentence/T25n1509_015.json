{
    "T25n1509_015:0168b02_0": "大智度論釋初品中羼提波羅蜜",
    "T25n1509_015:0168b03_0": "法忍義第二十五(卷第十五)",
    "T25n1509_015:0168b05_0": "龍樹菩薩造",
    "T25n1509_015:0168b06_0": "後秦龜茲國三藏鳩摩羅什",
    "T25n1509_015:0168b07_0": "奉　詔譯",
    "T25n1509_015:0168b08_0": "云何名法忍？",
    "T25n1509_015:0168b08_1": "忍諸恭敬、供養眾生及諸瞋惱、婬欲之人，是名生忍。",
    "T25n1509_015:0168b09_2": "忍其供養、恭敬法及瞋惱、婬欲法，是為法忍。",
    "T25n1509_015:0168b10_3": "復次，法忍者，於內六情不著，於外六塵不受，能於此二不作分別。",
    "T25n1509_015:0168b12_4": "何以故？",
    "T25n1509_015:0168b12_5": "內相如外，外相如內，二相俱不可得故；一相故，因緣合故，其實空故，一切法相常清淨故，如、真際、法性相故，不二入故，雖無二亦不一。",
    "T25n1509_015:0168b15_6": "如是觀諸法，心信不轉，是名法忍。",
    "T25n1509_015:0168b16_7": "如《毘摩羅鞊經》中，法住菩薩說：「生、滅為二，不生、不滅是不二入法門。」",
    "T25n1509_015:0168b17_8": "乃至文殊尸利說：「無聞、無見，一切心滅，無說、無語，是不二入法門。」",
    "T25n1509_015:0168b19_9": "毘摩羅鞊默然無言，諸菩薩讚言：「善哉！",
    "T25n1509_015:0168b20_10": "善哉！",
    "T25n1509_015:0168b20_11": "是真不二入法門。」",
    "T25n1509_015:0168b20_12": "復次，一切法有二種：一者、眾生，二者、諸法。",
    "T25n1509_015:0168b21_13": "菩薩於眾生中忍，如先說；今說法中忍。",
    "T25n1509_015:0168b22_14": "法有二種：心法，非心法。",
    "T25n1509_015:0168b23_15": "非心法中有內、有外：外有寒熱、風雨等，內有飢渴、老病死等。",
    "T25n1509_015:0168b24_16": "如是等種種，名為非心法。",
    "T25n1509_015:0168b25_17": "心法中有二種：一者、瞋恚、憂愁、疑等，二者、婬欲、憍慢等。",
    "T25n1509_015:0168b26_18": "是二名為心法。",
    "T25n1509_015:0168b27_19": "菩薩於此二法，能忍不動，是名法忍。",
    "T25n1509_015:0168b27_20": "問曰：於眾生中若瞋惱害命得罪，憐愍得福；寒熱、風雨，無有增損，云何而忍？",
    "T25n1509_015:0168b29_21": "答曰：雖無增損而自生惱亂憂苦，害菩薩道，以是故，應當忍。",
    "T25n1509_015:0168c02_22": "復次，非但殺惱眾生故得罪，為惡心作因緣故有罪。",
    "T25n1509_015:0168c03_23": "所以者何？",
    "T25n1509_015:0168c03_24": "雖殺眾生而無記心，是便無罪；慈念眾生，雖無所與而大得福。",
    "T25n1509_015:0168c05_25": "以是故，寒熱、風雨，雖無增損，然以能生惡意故得罪。",
    "T25n1509_015:0168c06_26": "以是故，應當忍。",
    "T25n1509_015:0168c06_27": "復次，菩薩自知宿罪因緣：「生此苦處，此我自作，我應自受。」",
    "T25n1509_015:0168c08_28": "如是思惟，是故能忍。",
    "T25n1509_015:0168c08_29": "復次，菩薩思惟：「國土有二種：有淨，有不淨。",
    "T25n1509_015:0168c09_30": "菩薩若生不淨國中，受此辛苦、飢寒眾惱，自發淨願：『我成佛時，國中無此眾苦。』",
    "T25n1509_015:0168c11_31": "此雖不淨，乃是我利。」",
    "T25n1509_015:0168c12_32": "復次，菩薩思惟：「世間八法，賢聖所不能免，何況於我！」",
    "T25n1509_015:0168c13_33": "以是故，應當忍。",
    "T25n1509_015:0168c13_34": "復次，菩薩思惟：「知此人身無牢無強，為老、病、死所逐；雖復天身清淨，無老、無病，耽著天樂，譬如醉人，不得修行道福、出家離欲。」",
    "T25n1509_015:0168c16_35": "以是故，於此人身自忍修福，利益眾生。",
    "T25n1509_015:0168c17_36": "復次，菩薩思惟：「我受此四大、五眾身，應有種種苦分，無有受身而不苦者；富貴、貧賤，出家、在家，愚智、明闇，無得免者。",
    "T25n1509_015:0168c20_37": "何以故？",
    "T25n1509_015:0168c20_38": "富貴之人，常有畏怖，守護財物，譬如肥羊，早就屠机，如烏銜肉，眾烏逐之；貧賤之人，有飢、寒之苦。",
    "T25n1509_015:0168c23_39": "出家之人，今世雖苦，後世受福得道；在家之人，今世雖樂，後世受苦。",
    "T25n1509_015:0168c24_40": "愚人先求今世樂，無常對至，後則受苦；智人思惟無常苦，後則受樂得道。",
    "T25n1509_015:0168c26_41": "如是等受身之人，無不有苦。」",
    "T25n1509_015:0168c27_42": "是故菩薩應當行忍。",
    "T25n1509_015:0168c27_43": "復次，菩薩思惟：「一切世間皆苦，我當云何於中而欲求樂？」",
    "T25n1509_015:0168c29_0": "復次，菩薩思惟：「我於無量劫中常受眾苦，無所利益，未曾為法；今日為眾生求佛道，雖受此苦，當得大利。",
    "T25n1509_015:0169a02_1": "是故外、內諸苦，悉當忍受。」",
    "T25n1509_015:0169a03_2": "復次，菩薩大心誓願：「若阿鼻泥犁苦，我當忍之，何況小苦而不能忍？",
    "T25n1509_015:0169a04_3": "若小不忍，何能忍大？」",
    "T25n1509_015:0169a05_4": "如是種種外法中忍，名曰法忍。",
    "T25n1509_015:0169a06_5": "問曰：云何內心法中能忍？",
    "T25n1509_015:0169a06_6": "答曰：菩薩思惟：「我雖未得道，諸結未斷，若當不忍，與凡人不異，非為菩薩。」",
    "T25n1509_015:0169a08_7": "復自思惟：「若我得道，斷諸結使，則無法可忍。」",
    "T25n1509_015:0169a09_8": "復次，「飢渴、寒熱，是外魔軍；結使、煩惱，是內魔賊。",
    "T25n1509_015:0169a10_9": "我當破此二軍以成佛道；若不爾者，佛道不成。」",
    "T25n1509_015:0169a11_10": "如說佛苦行六年，魔王來言：「剎利貴人，汝千分生中正有一分活耳！",
    "T25n1509_015:0169a13_11": "速起還國，布施修福，可得今世後世、人中天上之樂；道不可得，汝唐勤苦。",
    "T25n1509_015:0169a15_12": "汝若不受軟言，守迷不起，我當將大軍眾來擊破汝！」",
    "T25n1509_015:0169a16_13": "菩薩言：「我今當破汝大力內軍，何況外軍？」",
    "T25n1509_015:0169a17_14": "魔言：「何等是我內軍？」",
    "T25n1509_015:0169a17_15": "答曰：　「欲是汝初軍，　　憂愁為第二，　　飢渴第三軍，　　渴愛為第四，　　睡眠第五軍，　　怖畏為第六，　　疑悔第七軍，　　瞋恚為第八，　　利養虛稱九，　　自高蔑人十。",
    "T25n1509_015:0169a23_0": "　　如是等軍眾，　　厭沒出家人；　　我以禪智力，　　破汝此諸軍，　　得成佛道已，　　度脫一切人。」",
    "T25n1509_015:0169a26_0": "菩薩於此諸軍雖未能破，著忍辱鎧，捉智慧劍，執禪定楯，遮諸煩惱箭，是名內忍。",
    "T25n1509_015:0169a28_0": "復次，菩薩於諸煩惱中，應當修忍，不應斷結。",
    "T25n1509_015:0169a29_1": "何以故？",
    "T25n1509_015:0169a29_2": "若斷結者，所失甚多，墮阿羅漢道中，與根敗無異。",
    "T25n1509_015:0169b01_3": "是故遮而不斷，以修忍辱，不隨結使。",
    "T25n1509_015:0169b02_4": "問曰：云何結使未斷而能不隨？",
    "T25n1509_015:0169b03_5": "答曰：正思惟故，雖有煩惱而能不隨。",
    "T25n1509_015:0169b04_0": "復次，思惟觀空、無常相故，雖有妙好五欲，不生諸結。",
    "T25n1509_015:0169b05_1": "譬如國王有一大臣，自覆藏罪，人所不知。",
    "T25n1509_015:0169b06_2": "王言：「取無脂肥羊來，汝若不得者，當與汝罪。」",
    "T25n1509_015:0169b07_3": "大臣有智，繫一大羊，以草穀好養；日三以狼而畏怖之，羊雖得養，肥而無脂。",
    "T25n1509_015:0169b09_4": "牽羊與王，王遣人殺之，肥而無脂。",
    "T25n1509_015:0169b10_5": "王問：「云何得爾？」",
    "T25n1509_015:0169b10_6": "答以上事。",
    "T25n1509_015:0169b10_7": "菩薩亦如是，見無常、苦、空狼，令諸結使脂消，諸功德肉肥。",
    "T25n1509_015:0169b12_0": "復次，菩薩功德福報無量故，其心柔軟，諸結使薄，易修忍辱。",
    "T25n1509_015:0169b13_1": "譬如師子王，在林中吼，有人見之，叩頭求哀，則放令去；虎豹小物，不能爾也。",
    "T25n1509_015:0169b15_2": "何以故？",
    "T25n1509_015:0169b15_3": "師子王貴獸，有智分別故；虎豹賤蟲，不知分別故。",
    "T25n1509_015:0169b16_4": "又如壞軍，得值大將則活，值遇小兵則死。",
    "T25n1509_015:0169b17_5": "復次，菩薩智慧力，觀瞋恚有種種諸惡，觀忍辱有種種功德，是故能忍結使。",
    "T25n1509_015:0169b19_6": "復次，菩薩心有智力，能斷結使，為眾生故久住世間；知結使是賊，是故忍而不隨。",
    "T25n1509_015:0169b21_7": "菩薩繫此結賊，不令縱逸而行功德；譬如有賊，以因緣故不殺，堅閉一處而自修事業。",
    "T25n1509_015:0169b23_8": "復次，菩薩實知諸法相故，不以諸結使為惡，不以功德為妙；是故於結不瞋，功德不愛。",
    "T25n1509_015:0169b25_9": "以此智力故，能修忍辱。",
    "T25n1509_015:0169b26_10": "如偈說：　「菩薩斷除諸不善，　　乃至極微滅無餘；　　大功德福無有量，　　所造事業無不辦。",
    "T25n1509_015:0169b29_0": "　　菩薩大智慧力故，　　於諸結使不能惱；　　是故能知諸法相，　　生死涅槃一無二。」",
    "T25n1509_015:0169c02_0": "如是種種因緣，雖未得道，於諸煩惱法中能忍，是名法忍。",
    "T25n1509_015:0169c03_1": "復次，菩薩於一切法，知一相無二。",
    "T25n1509_015:0169c04_2": "一切法可識相，故言一。",
    "T25n1509_015:0169c04_3": "眼識識色，乃至意識識法，是可識相法，故言一。",
    "T25n1509_015:0169c05_4": "復次，一切法可知相，故言一。",
    "T25n1509_015:0169c06_5": "苦法智、苦比智，知苦諦；集法智、集比智，知集諦；滅法智、滅比智，知滅諦；道法智、道比智，知道諦。",
    "T25n1509_015:0169c08_6": "及善世智，亦知苦、集、滅、道、虛空、非智緣滅，是可知相法，故言一。",
    "T25n1509_015:0169c10_7": "復次，一切法可緣相，故言一。",
    "T25n1509_015:0169c10_8": "眼識及眼識相應法緣色；耳識、鼻識、舌識、身識亦如是；意識及意識相應法，亦緣眼、亦緣色、亦緣眼識，乃至緣意、緣法、緣意識。",
    "T25n1509_015:0169c13_9": "一切法可緣相，故言一。",
    "T25n1509_015:0169c14_10": "復次，有人言：一切法各皆一，一復有一名為二，三一名為三，如是乃至千萬，皆是一而假名為千萬。",
    "T25n1509_015:0169c16_11": "復次，一切法中有相，故言一；一相故，名為一。",
    "T25n1509_015:0169c17_12": "一切物名為法，法相故名為一。",
    "T25n1509_015:0169c18_13": "如是等無量一門，破異相，不著一，是名法忍。",
    "T25n1509_015:0169c20_0": "復次，菩薩觀一切為二。",
    "T25n1509_015:0169c20_1": "何等二？",
    "T25n1509_015:0169c20_2": "二名內、外相。",
    "T25n1509_015:0169c21_3": "內、外相故，內非外相，外非內相。",
    "T25n1509_015:0169c21_4": "復次，一切法有、無相故為二。",
    "T25n1509_015:0169c22_5": "空、不空，常、非常，我、非我，色、非色，可見、不可見，有對、非有對，有漏、無漏，有為、無為，心法、非心法，心數法、非心數法，心相應法、非心相應法。",
    "T25n1509_015:0169c25_6": "如是無量二門，破一不著二，是名為法忍。",
    "T25n1509_015:0169c26_7": "復次，菩薩或觀一切法為三。",
    "T25n1509_015:0169c27_8": "何等為三？",
    "T25n1509_015:0169c27_9": "下、中、上，善、不善、無記，有、無、非有非無，見諦斷、思惟斷、無斷，學、無學、非學非無學，報、有報、非報非有報。",
    "T25n1509_015:0169c29_10": "如是無量三門，破一不著異，是名為法忍。",
    "T25n1509_015:0170a01_11": "復次，菩薩雖未得無漏道，結使未斷，能信無漏聖法及三種法印：一者、一切有為生法無常等印，二者、一切法無我印，三者、涅槃實法印。",
    "T25n1509_015:0170a04_12": "得道賢聖人，自得自知；菩薩雖未得道，能信能受，是名法忍。",
    "T25n1509_015:0170a06_13": "復次，於十四難不答法中有常、無常等，觀察無礙，不失中道，是法能忍，是為法忍。",
    "T25n1509_015:0170a08_0": "如一比丘於此十四難思惟觀察，不能通達，心不能忍；持衣鉢至佛所，白佛言：「佛能為我解此十四難，使我意了者，當作弟子；若不能解，我當更求餘道！」",
    "T25n1509_015:0170a11_1": "佛告：「癡人！",
    "T25n1509_015:0170a11_2": "汝本共我要誓『若答十四難，汝作我弟子』耶？」",
    "T25n1509_015:0170a13_0": "比丘言：「不也！」",
    "T25n1509_015:0170a13_1": "佛言：「汝癡人今何以言『若不答我，不作弟子』？",
    "T25n1509_015:0170a14_2": "我為老、病、死人說法濟度；此十四難是鬪諍法，於法無益，但是戲論，何用問為？",
    "T25n1509_015:0170a16_3": "若為汝答，汝心不了，至死不解，不能得脫生、老、病、死。",
    "T25n1509_015:0170a17_4": "譬如有人身被毒箭，親屬呼醫，欲為出箭塗藥，便言：『未可出箭，我先當知汝姓字、親里，父、母年歲；次欲知箭出在何山，何木、何羽，作箭鏃者為是何人，是何等鐵；復欲知弓何山木，何蟲角；復欲知藥是何處生，是何種名。",
    "T25n1509_015:0170a22_5": "如是等事，盡了了知之，然後聽汝出箭塗藥。』」",
    "T25n1509_015:0170a23_6": "佛問比丘：「此人可得知此眾事，然後出箭不？」",
    "T25n1509_015:0170a24_7": "比丘言：「不可得知！",
    "T25n1509_015:0170a25_8": "若待盡知，此則已死。」",
    "T25n1509_015:0170a25_9": "佛言：「汝亦如是！",
    "T25n1509_015:0170a26_10": "為邪見箭愛毒塗，已入汝心，欲拔此箭，作我弟子；而不欲出箭，方欲求盡世間常、無常，邊、無邊等，求之未得，則失慧命，與畜生同死，自投黑闇！」",
    "T25n1509_015:0170a29_11": "比丘慚愧，深識佛語，即得阿羅漢道。",
    "T25n1509_015:0170b01_12": "復次，菩薩欲作一切智人，應推求一切法，知其實相；於十四難中不滯、不礙，知其是心重病，能出、能忍，是名法忍。",
    "T25n1509_015:0170b04_13": "復次，佛法甚深，清淨微妙，演暢種種無量法門，能一心信受，不疑、不悔，是名法忍。",
    "T25n1509_015:0170b06_0": "如佛所言：「諸法雖空，亦不斷，亦不滅；諸法因緣相續生，亦非常；諸法雖無神，亦不失罪福。」",
    "T25n1509_015:0170b08_1": "一心念頃，身諸法、諸根、諸慧，轉滅不停，不至後念；新新生滅，亦不失無量世中因緣業。",
    "T25n1509_015:0170b10_2": "諸眾、界、入中皆空無神，而眾生輪轉五道中受生死。",
    "T25n1509_015:0170b11_3": "如是等種種甚深微妙法，雖未得佛道，能信能受不疑、不悔，是為法忍。",
    "T25n1509_015:0170b13_4": "復次，阿羅漢、辟支佛畏惡生死，早求入涅槃；菩薩未得成佛，而欲求一切智，欲憐愍眾生，欲了了分別知諸法實相，是中能忍，是名法忍。",
    "T25n1509_015:0170b16_5": "問曰：云何觀諸法實相？",
    "T25n1509_015:0170b17_6": "答曰：觀知諸法無有瑕隟，不可破、不可壞，是為實相。",
    "T25n1509_015:0170b18_7": "問曰：一切語，皆可答、可破、可壞，云何言「不可破壞，是為實相」？",
    "T25n1509_015:0170b19_8": "答曰：以諸法不可破故，佛法中一切言語道過，心行處滅，常不生不滅，如涅槃相。",
    "T25n1509_015:0170b21_9": "何以故？",
    "T25n1509_015:0170b21_10": "若諸法相實有，不應無；若諸法先有今無，則是斷滅。",
    "T25n1509_015:0170b23_11": "復次，諸法不應是常。",
    "T25n1509_015:0170b23_12": "何以故？",
    "T25n1509_015:0170b23_13": "若常則無罪、無福，無所傷殺，亦無施命，亦無修行利益，亦無縛、無解，世間則是涅槃。",
    "T25n1509_015:0170b25_14": "如是等因緣故，諸法不應常。",
    "T25n1509_015:0170b26_15": "若諸法無常，則是斷滅，亦無罪、無福，亦無增損功德業，因緣果報亦失。",
    "T25n1509_015:0170b28_16": "如是等因緣故，諸法不應無常。",
    "T25n1509_015:0170b29_17": "問曰：汝言「佛法中常亦不實，無常亦不實」，是事不然！",
    "T25n1509_015:0170c01_18": "何以故？",
    "T25n1509_015:0170c01_19": "佛法中常亦實，無常亦實。",
    "T25n1509_015:0170c02_20": "常者，數緣盡、非數緣盡、虛空，不生、不住、不滅故，是常相；無常者，五眾生、住、滅故，無常相。",
    "T25n1509_015:0170c04_21": "汝何以言：「常、無常皆不實」？",
    "T25n1509_015:0170c04_22": "答曰：聖人有二種語：一者、方便語，二者、直語。",
    "T25n1509_015:0170c05_23": "方便語者，為人、為因緣故。",
    "T25n1509_015:0170c06_24": "為人者，為眾生說是常、是無常，如對治悉檀中說。",
    "T25n1509_015:0170c07_25": "若說無常，欲拔眾生三界著樂；佛思惟：「以何令眾生得離欲？」",
    "T25n1509_015:0170c08_26": "是故說無常法。",
    "T25n1509_015:0170c09_27": "如偈說：　「若觀無生法，　　於生法得離；　　若觀無為法，　　於有為得離。」",
    "T25n1509_015:0170c12_0": "云何生？",
    "T25n1509_015:0170c12_1": "生名因緣和合，無常，不自在，屬因緣，有老病死相、欺誑相、破壞相，是名生；生則是有為法。",
    "T25n1509_015:0170c14_2": "如對治悉檀說。",
    "T25n1509_015:0170c14_3": "常無常，非實相，二俱過故。",
    "T25n1509_015:0170c15_4": "若諸法非有常非無常，是為愚癡論。",
    "T25n1509_015:0170c16_5": "所以者何？",
    "T25n1509_015:0170c16_6": "若非有則破無，若非無則破有；若破此二事，更有何法可說？",
    "T25n1509_015:0170c17_7": "問曰：佛法常空相中，非有、非無；空以除有，空空遮無，是為非有、非無，何以言愚癡論？",
    "T25n1509_015:0170c19_8": "答曰：佛法實相，不受、不著。",
    "T25n1509_015:0170c20_9": "汝非有、非無受著故，是為癡論。",
    "T25n1509_015:0170c21_10": "若言非有、非無，是則可說、可破，是心生處，是鬪諍處。",
    "T25n1509_015:0170c22_11": "佛法則不然，雖因緣故說非有、非無，不生著；不生著則不可壞、不可破。",
    "T25n1509_015:0170c24_12": "諸法若有邊，若無邊，若有無邊，若非有無邊；若死後有去，若死後無去，若死後有去無去，若死後非有去非無去；是身是神，身異神異，亦如是，皆不實。",
    "T25n1509_015:0170c27_13": "於六十二見中觀諸法，亦皆不實。",
    "T25n1509_015:0170c28_14": "如是一切除却，信佛法清淨不壞相，心不悔、不轉，是名法忍。",
    "T25n1509_015:0170c29_15": "復次，有、無二邊，觀諸法生時、住時，則為有見相；觀諸法老時、壞時，則為無見相；三界眾生，多著此二見相。",
    "T25n1509_015:0171a03_16": "是二種法，虛誑不實。",
    "T25n1509_015:0171a03_17": "若實有相則不應無。",
    "T25n1509_015:0171a04_18": "何以故？",
    "T25n1509_015:0171a04_19": "今無先有，則墮斷中；若斷，是則不然。",
    "T25n1509_015:0171a05_20": "復次，一切諸法，名字和合故，謂之為有；以是故，名字和合所生法不可得。",
    "T25n1509_015:0171a07_21": "問曰：名字所生法，雖不可得，則有名字和合！",
    "T25n1509_015:0171a08_22": "答曰：若無法，名字為誰而和合？",
    "T25n1509_015:0171a08_23": "是則無名字。",
    "T25n1509_015:0171a09_24": "復次，若諸法實有，不應以心識故知有；若以心識故知有，是則非有。",
    "T25n1509_015:0171a10_25": "如地堅相，以身根、身識知故有，若無身根、身識知，則無堅相。",
    "T25n1509_015:0171a12_26": "問曰：身根，身識，若知、若不知，而地常是堅相！",
    "T25n1509_015:0171a13_27": "答曰：若先自知有堅相，若從他聞則知有堅相；若先不知、不聞，則無堅相。",
    "T25n1509_015:0171a15_28": "復次，地若常是堅相，不應捨其相，如凝酥、蠟蜜、樹膠，融則捨其堅相，墮濕相中；金、銀、銅、鐵等亦爾。",
    "T25n1509_015:0171a17_29": "如水為濕相，寒則轉為堅相。",
    "T25n1509_015:0171a18_30": "如是等種種，悉皆捨相。",
    "T25n1509_015:0171a18_31": "復次，諸論議師輩有能令無、無能令有；諸賢聖人、坐禪人能令地作水、水作地。",
    "T25n1509_015:0171a20_32": "如是等諸法皆可轉，如十一切入中說。",
    "T25n1509_015:0171a21_33": "復次，是有見，為貪欲、瞋恚、愚癡、結縛、鬪諍故生；若有生此欲、恚等處，是非佛法。",
    "T25n1509_015:0171a23_34": "何以故？",
    "T25n1509_015:0171a23_35": "佛法相善淨故，以是故非實。",
    "T25n1509_015:0171a24_36": "復次，一切法有二種：色法、無色法。",
    "T25n1509_015:0171a24_37": "色法分析乃至微塵，散滅無餘，如〈檀波羅蜜品〉破施物中說。",
    "T25n1509_015:0171a26_38": "無色法五情所不知故，意情生、住、滅時觀故，知心有分，有分故無常，無常故空，空故非有。",
    "T25n1509_015:0171a28_39": "彈指頃有六十時，一一時中，心有生、滅；相續生故，知是貪心、是瞋心、是癡心，是信心、清淨智慧禪定心。",
    "T25n1509_015:0171b01_40": "行者觀心生、滅，如流水、燈焰，此名入空智門。",
    "T25n1509_015:0171b02_41": "何以故？",
    "T25n1509_015:0171b02_42": "若一時生，餘時中滅者，此心應常。",
    "T25n1509_015:0171b03_43": "何以故？",
    "T25n1509_015:0171b03_44": "此極少時中無滅故；若一時中無滅者，應終始無滅。",
    "T25n1509_015:0171b05_45": "復次，佛說有為法，皆有三相。",
    "T25n1509_015:0171b05_46": "若極少時中生而無滅者，是為非有為法。",
    "T25n1509_015:0171b06_47": "若極少時中心生、住、滅者，何以但先生而後滅，不先滅而後生？",
    "T25n1509_015:0171b08_48": "復次，若先有心後有生，則心不待生。",
    "T25n1509_015:0171b08_49": "何以故？",
    "T25n1509_015:0171b09_50": "先已有心故。",
    "T25n1509_015:0171b09_51": "若先有生，則生無所生。",
    "T25n1509_015:0171b10_0": "又生、滅性相違，生則不應有滅，滅時不應有生。",
    "T25n1509_015:0171b11_1": "以是故，一時不可得，異亦不可得，是即無生；若無生，則無住、滅；若無生、住、滅，則無心數法；無心數法，則無心不相應諸行。",
    "T25n1509_015:0171b14_0": "色、無色法無故，無為法亦無。",
    "T25n1509_015:0171b14_1": "何以故？",
    "T25n1509_015:0171b14_2": "因有為故有無為，若無有為則亦無無為。",
    "T25n1509_015:0171b15_3": "復次，見作法無常故，知不作法常。",
    "T25n1509_015:0171b16_4": "若然者，今見作法是有法，不作法應是無法。",
    "T25n1509_015:0171b17_5": "以是故，常法不可得。",
    "T25n1509_015:0171b18_6": "復次，外道及佛弟子，說常法有同、有異：同者，虛空、涅槃；外道有神、時、方、微塵、冥初，如是等名為異。",
    "T25n1509_015:0171b20_7": "又佛弟子說：「非數緣滅是常。」",
    "T25n1509_015:0171b21_8": "又復言：「滅因緣法常，因緣生法無常。」",
    "T25n1509_015:0171b22_0": "摩訶衍中常法：法性、如、真際，如是等種種，名為常法。",
    "T25n1509_015:0171b23_1": "虛空、涅槃，如先〈讚菩薩品〉中說。",
    "T25n1509_015:0171b23_2": "神及時、方、微塵，亦如上說。",
    "T25n1509_015:0171b24_3": "以是故，不應言諸法有。",
    "T25n1509_015:0171b25_4": "若諸法無者，有二種：一者、常無，二者、斷滅故無。",
    "T25n1509_015:0171b26_5": "若先有今無，若今有後無，是則斷滅。",
    "T25n1509_015:0171b27_6": "若然者，則無因緣；無因緣者，應一物中出一切物，亦應一切物中都無所出。",
    "T25n1509_015:0171b28_7": "後世中亦如是，若斷罪福因緣，則不應有貧富、貴賤之異，及墮惡道、畜生中。",
    "T25n1509_015:0171c01_8": "若言常無，則無苦、集、滅、道；若無四諦，則無法寶；若無法寶，則無八賢聖道；若無法寶、僧寶，則無佛寶；若如是者，則破三寶。",
    "T25n1509_015:0171c04_9": "復次，若一切法實空者，則無罪福，亦無父母，亦無世間禮法，亦無善無惡。",
    "T25n1509_015:0171c06_10": "然則善惡同門，是非一貫，一切物盡無，如夢中所見。",
    "T25n1509_015:0171c07_11": "若言實無，有如是失，此言誰當信者！",
    "T25n1509_015:0171c08_12": "若言顛倒故見有者，當見一人時，何以不見二、三？",
    "T25n1509_015:0171c09_13": "以其實無而顛倒見故。",
    "T25n1509_015:0171c10_14": "若不墮此有、無見，得中道實相。",
    "T25n1509_015:0171c10_15": "云何知實？",
    "T25n1509_015:0171c11_16": "如過去恒河沙等諸佛菩薩所知所說，未來恒河沙等諸佛菩薩所知所說，現在恒河沙等諸佛菩薩所知所說。",
    "T25n1509_015:0171c13_17": "信心大故，不疑、不悔；信力大故，能持、能受；是名法忍。",
    "T25n1509_015:0171c14_18": "復次，禪定力故，心柔軟清淨，聞諸法實相，應心與會，信著深入，無疑、無悔。",
    "T25n1509_015:0171c16_19": "所以者何？",
    "T25n1509_015:0171c16_20": "疑、悔是欲界繫法，麁惡故不入柔軟心中，是名法忍。",
    "T25n1509_015:0171c18_21": "復次，智慧力故，於一切諸法中種種觀，無有一法可得者；是法能忍、能受，不疑、不悔，是名法忍。",
    "T25n1509_015:0171c20_22": "復次，菩薩思惟：「凡夫人以無明毒故，於一切諸法中作轉相：非常作常想，苦作樂想，無我有我想，空謂有實，非有為有，有為非有。",
    "T25n1509_015:0171c23_23": "如是等種種法中作轉相，得聖實智慧，破無明毒，知諸法實相。」",
    "T25n1509_015:0171c25_0": "得無常、苦、空、無我智慧，棄捨不著，是法能忍，是名法忍。",
    "T25n1509_015:0171c26_1": "復次，觀一切諸法，從本已來常空，今世亦空，是法能信、能受，是為法忍。",
    "T25n1509_015:0171c27_2": "問曰：若從本已來常空，今世亦空，是為惡邪，云何言法忍？",
    "T25n1509_015:0171c29_3": "答曰：若觀諸法常畢竟空，取相心著，是為惡邪見；若觀空不著，不生邪見，是為法忍。",
    "T25n1509_015:0172a02_4": "如偈說：　「諸法性常空，　　心亦不著空；　　如是法能忍，　　是佛道初相。」",
    "T25n1509_015:0172a05_0": "如是等種種入智慧門，觀諸法實相，心不退、不悔，不隨諸觀，亦無所憂，能得自利、利他，是名法忍。",
    "T25n1509_015:0172a07_1": "是法忍有三種行清淨：不見忍辱法，不見己身，不見罵辱人；不戲諸法，是時名清淨法忍。",
    "T25n1509_015:0172a09_2": "以是事故，說菩薩住般若波羅蜜中，能具足羼提波羅蜜，不動、不退故。",
    "T25n1509_015:0172a11_3": "云何名「不動不退」？",
    "T25n1509_015:0172a11_4": "瞋恚不生，不出惡言，身不加惡，心無所疑。",
    "T25n1509_015:0172a12_5": "菩薩知般若波羅蜜實相，不見諸法，心無所著故；若人來罵，若加楚毒、殺害，一切能忍。",
    "T25n1509_015:0172a14_6": "以是故說「住般若波羅蜜中，能具足羼提波羅蜜」。",
    "T25n1509_015:0172a16_0": "大智度論釋初品中毘梨耶波羅蜜義第二十六【經】「身心精進不懈息故，應具足毘梨耶波羅蜜。」",
    "T25n1509_015:0172a19_1": "【論】毘梨耶(秦言精進)。",
    "T25n1509_015:0172a19_2": "問曰：如精進是一切善法本，應最在初，今何以故第四？",
    "T25n1509_015:0172a20_3": "答曰：布施、持戒、忍辱，世間常有。",
    "T25n1509_015:0172a21_4": "如客主之義，法應供給，乃至畜生亦知布施；或有人種種因緣故能布施，若為今世、若為後世、若為道故布施，不須精進。",
    "T25n1509_015:0172a24_5": "如持戒者，見為惡之人，王法治罪，便自畏懼，不敢為非；或有性善，不作諸惡；有人聞今世作惡，後世受罪，而以怖畏，故能持戒；有人聞持戒因緣故，得離生、老、病、死，是中心生、口言：「我從今日，不復殺生。」",
    "T25n1509_015:0172a29_6": "如是等即是戒，豈須精進波羅蜜而能行耶？",
    "T25n1509_015:0172b01_7": "如忍辱中，若罵、若打、若殺，或畏故不報，或少力、或畏罪、或修善人法、或為求道故，默然不報，皆不必須精進波羅蜜乃能忍也。",
    "T25n1509_015:0172b04_8": "今欲得知諸法實相，行般若波羅蜜故，修行禪定；禪定是實智慧之門，是中應懃修精進，一心行禪。",
    "T25n1509_015:0172b06_9": "復次，布施、持戒、忍辱，是大福德，安隱快樂，有好名譽，所欲者得；既得知此福利之味，今欲增進，更得妙勝禪定、智慧。",
    "T25n1509_015:0172b09_10": "譬如穿井已見濕泥，轉加增進必望得水；又如鑽火，已得見煙，倍復力勵，必望得火。",
    "T25n1509_015:0172b11_11": "欲成佛道，凡有二門：一者、福德，二者、智慧。",
    "T25n1509_015:0172b12_12": "行施、戒、忍是為福德門；知一切諸法實相，摩訶般若波羅蜜，是為智慧門。",
    "T25n1509_015:0172b13_13": "菩薩入福德門，除一切罪，所願皆得；若不得願者，以罪垢遮故。",
    "T25n1509_015:0172b15_14": "入智慧門，則不厭生死、不樂涅槃，二事一故。",
    "T25n1509_015:0172b16_15": "今欲出生摩訶般若波羅蜜，般若波羅蜜要因禪定門，禪定門必須大精進力。",
    "T25n1509_015:0172b18_16": "何以故？",
    "T25n1509_015:0172b18_17": "散亂心不能得見諸法實相。",
    "T25n1509_015:0172b19_18": "譬如風中然燈，不能照物；燈在密屋，明必能照。",
    "T25n1509_015:0172b20_19": "是禪定、智慧，不可以福願求，亦非麁觀能得，要須身、心精懃，急著不懈，爾乃成辦。",
    "T25n1509_015:0172b22_20": "如佛所說：血、肉、脂、髓皆使竭盡，但令皮、骨、筋在，不捨精進。",
    "T25n1509_015:0172b23_21": "如是乃能得禪定、智慧，得是二事，則眾事皆辦。",
    "T25n1509_015:0172b24_22": "以是故，精進第四，名為禪定、實智慧之根。",
    "T25n1509_015:0172b25_23": "上三中雖有精進，少故不說。",
    "T25n1509_015:0172b26_24": "問曰：有人言：但行布施、持戒、忍辱故，得大福德；福德力故，所願皆得，禪定、智慧自然而至，復何用精進波羅蜜為？",
    "T25n1509_015:0172b29_25": "答曰：佛道甚深難得，雖有布施、持戒、忍辱力，要須精進，得甚深禪定、實智慧及無量諸佛法。",
    "T25n1509_015:0172c02_26": "若不行精進，則不生禪定；禪定不生，則不得生梵天王處，何況欲求佛道？",
    "T25n1509_015:0172c03_27": "復次，有人如民大居士等，欲得無量寶物，則應意皆得。",
    "T25n1509_015:0172c05_28": "如頂生王王四天下，天雨七寶及所須之物，釋提婆那民分座與坐；雖有是福，然不能得道。",
    "T25n1509_015:0172c07_29": "如羅頻珠比丘，雖得阿羅漢道，乞食七日不得，空鉢而還；後以禪定火自燒其身而般涅槃。",
    "T25n1509_015:0172c09_30": "以是故知，非但福德力故得道；欲成佛道，要須懃大精進。",
    "T25n1509_015:0172c11_0": "問曰：菩薩觀精進，有何利益而懃修不懈？",
    "T25n1509_015:0172c12_0": "答曰：一切今世、後世道德利益，皆由精進得。",
    "T25n1509_015:0172c13_0": "復次，若人欲自度身，尚當懃急精進，何況菩薩誓願欲度一切！",
    "T25n1509_015:0172c14_1": "如讚精進偈中說：　「有人不惜身，　　智慧心決定，　　如法行精進，　　所求事無難！",
    "T25n1509_015:0172c17_0": "　　如農夫懃修，　　所收必豐實；　　亦如涉遠路，　　懃則必能達。",
    "T25n1509_015:0172c19_0": "　　若得生天上，　　及得涅槃樂，　　如是之因緣，　　皆由精進力。",
    "T25n1509_015:0172c21_0": "　　非天非無因，　　自作故自得，　　誰有智慧人，　　而不自勉勵？",
    "T25n1509_015:0172c23_0": "　　三界火熾然，　　譬如大炎火，　　有智決斷人，　　乃能得免離！",
    "T25n1509_015:0172c25_0": "　　以是故佛告：　　阿難正精進，　　如是不懈怠，　　直至於佛道。",
    "T25n1509_015:0172c27_0": "　　勉強而懃修，　　穿地能通泉；　　精進亦如是，　　無求而不得。",
    "T25n1509_015:0172c29_0": "　　能如行道法，　　精進不懈者，　　無量果必得，　　此報終不失！」",
    "T25n1509_015:0173a02_0": "復次，精進法是一切諸善法之根本，能出生一切諸道法，乃至阿耨多羅三藐三菩提，何況於小利！",
    "T25n1509_015:0173a04_1": "如毘尼中說：「一切諸善法，乃至阿耨多羅三藐三菩提，皆從精進不放逸生。」",
    "T25n1509_015:0173a06_2": "復次，精進能動發先世福德，如雨潤種，能令必生；此亦如是，雖有先世福德因緣，若無精進則不能生；乃至今世利尚不能得，何況佛道！",
    "T25n1509_015:0173a09_3": "復次，諸大菩薩荷負眾生，受一切苦，乃至阿鼻泥犁中苦，心亦不懈，是為精進。",
    "T25n1509_015:0173a11_4": "復次，一切眾事，若無精進，則不能成。",
    "T25n1509_015:0173a12_0": "譬如下藥，以巴豆為主；若除巴豆，則無下力。",
    "T25n1509_015:0173a13_1": "如是意止、神足、根、力、覺、道，必待精進；若無精進，則眾事不辦。",
    "T25n1509_015:0173a14_2": "如戒唯在八道，不在餘處；信在根、力，餘處則無。",
    "T25n1509_015:0173a15_3": "如精進者，無處不有，既總眾法而別自有門。",
    "T25n1509_015:0173a16_4": "譬如無明使，遍在一切諸使中，而別有不共無明。",
    "T25n1509_015:0173a17_5": "問曰：菩薩欲得一切佛法，欲度一切眾生，欲滅一切煩惱，皆得如意，云何增益精進而能得佛？",
    "T25n1509_015:0173a20_6": "譬如小火不能燒大林，火勢增益，能燒一切。",
    "T25n1509_015:0173a21_7": "答曰：菩薩從初發心，作誓願：「當令一切眾生得歡樂，常為一切，不自惜身；若惜身者，於諸善法不能成辦。」",
    "T25n1509_015:0173a23_8": "以是故增益精進。",
    "T25n1509_015:0173a24_9": "復次，菩薩種種因緣，呵懈怠心，令樂著精進。",
    "T25n1509_015:0173a25_10": "懈怠黑雲，覆諸明慧，吞滅功德，增長不善。",
    "T25n1509_015:0173a26_11": "懈怠之人，初雖小樂，後則大苦；譬如毒食，初雖香美，久則殺人。",
    "T25n1509_015:0173a27_12": "懈怠之心，燒諸功德，譬如大火燒諸林野。",
    "T25n1509_015:0173a28_13": "懈怠之人失諸功德，譬如被賊，無復遺餘。",
    "T25n1509_015:0173a29_14": "如偈說：　「應得而不得，　　已得而復失，　　既自輕其身，　　眾人亦不敬。",
    "T25n1509_015:0173b03_0": "　　常處大闇中，　　無有諸威德，　　尊貴智慧法，　　此事永以失。",
    "T25n1509_015:0173b05_0": "　　聞諸妙道法，　　不能以益身，　　如是之過失，　　皆由懈怠心。",
    "T25n1509_015:0173b07_0": "　　雖聞增益法，　　不能得上及，　　如是之過罪，　　皆由懈怠心。",
    "T25n1509_015:0173b09_0": "　　生業不修理，　　不入於道法，　　如是之過失，　　皆由懈怠心。",
    "T25n1509_015:0173b11_0": "　　上智所棄遠，　　中人時復近，　　下愚為之沒，　　如猪樂在溷。",
    "T25n1509_015:0173b13_0": "　　若為世中人，　　三事皆廢失：　　欲樂及財利，　　福德亦復沒。",
    "T25n1509_015:0173b15_0": "　　若為出家人，　　則不得二事：　　生天及涅槃，　　名譽二俱失。",
    "T25n1509_015:0173b17_0": "　　如是諸廢失，　　欲知其所由，　　一切諸賊中，　　無過懈怠賊！",
    "T25n1509_015:0173b19_0": "　　以是眾罪故，　　懶心不應作，　　馬井二比丘，　　懈怠墜惡道；　　雖見佛聞法，　　猶亦不自免！」",
    "T25n1509_015:0173b22_0": "如是等種種觀懈怠之罪，精進增長。",
    "T25n1509_015:0173b22_1": "復次，觀精進之益，今世、後世、佛道、涅槃之利，皆由精進。",
    "T25n1509_015:0173b24_2": "復次，菩薩知一切諸法皆空無所有，而不證涅槃；憐愍眾生，集諸善法，是精進波羅蜜力。",
    "T25n1509_015:0173b26_3": "復次，菩薩一人獨無等侶，以精進福德力故，能破魔軍及結使賊，得成佛道。",
    "T25n1509_015:0173b28_0": "既得佛道，於一切諸法，一相無相，其實皆空；而為眾生說諸法種種名字，種種方便，度脫眾生老病死苦。",
    "T25n1509_015:0173c01_1": "將滅度時，以法身與彌勒菩薩摩訶薩、迦葉、阿難等；然後入金剛三昧，自碎身骨令如芥子，以度眾生而不捨精進力。",
    "T25n1509_015:0173c04_2": "復次，如阿難為諸比丘說七覺意，至精進覺意，佛問阿難：「汝說精進覺意耶？」",
    "T25n1509_015:0173c06_3": "阿難言：「說精進覺意。」",
    "T25n1509_015:0173c06_4": "如是三問、三答。",
    "T25n1509_015:0173c07_5": "佛即從坐起，告阿難：「人能愛樂修行精進，無事不得；得至佛道，終不虛也。」",
    "T25n1509_015:0173c08_6": "如是種種因緣，觀精進利而得增益。",
    "T25n1509_015:0173c09_7": "如是精進，佛有時說為欲，或時說精進，有時說不放逸。",
    "T25n1509_015:0173c11_8": "譬如人欲遠行，初欲去時，是名為欲；發行不住，是為精進；能自勸勵，不令行事稽留，是為不放逸。",
    "T25n1509_015:0173c13_9": "以是故，知欲生精進，精進生故不放逸，不放逸故能生諸法，乃至得成佛道。",
    "T25n1509_015:0173c15_10": "復次，菩薩欲脫生、老、病、死，亦欲度脫眾生，常應精進一心不放逸。",
    "T25n1509_015:0173c16_11": "如人擎油鉢行大眾中，現前一心不放逸故，大得名利。",
    "T25n1509_015:0173c18_12": "又如偏閣嶮道，若懸繩，若乘山羊；此諸惡道，以一心不放逸故，身得安隱，今世大得名利。",
    "T25n1509_015:0173c20_13": "求道精進，亦復如是；若一心不放逸，所願皆得。",
    "T25n1509_015:0173c21_14": "復次，譬如水流，能決大石；不放逸心，亦復如是。",
    "T25n1509_015:0173c22_15": "專修方便，常行不廢，能破煩惱諸結使山。",
    "T25n1509_015:0173c23_16": "復次，菩薩有三種思惟：「若我不作，不得果報；若我不自作，不從他來；若我作者，終不失。」",
    "T25n1509_015:0173c25_17": "如是思惟，當必精進，為佛道故，懃修專精而不放逸。",
    "T25n1509_015:0173c26_18": "如一小阿蘭若，獨在林中坐禪而生懈怠。",
    "T25n1509_015:0173c27_19": "林中有神是佛弟子，入一死屍骨中，歌儛而來，說此偈言：　「林中小比丘，　　何以生懈廢？",
    "T25n1509_015:0174a02_0": "　　晝來若不畏，　　夜復如是來！」",
    "T25n1509_015:0174a03_0": "是比丘驚怖起坐，內自思惟，中夜復睡。",
    "T25n1509_015:0174a03_1": "是神復現十頭，口中出火，牙爪如劍，眼赤如炎，顧語將從：「捉此懈怠比丘！",
    "T25n1509_015:0174a05_2": "此處不應懈怠，何以故爾？」",
    "T25n1509_015:0174a06_3": "是比丘大怖，即起思惟，專精念法，得阿羅漢道。",
    "T25n1509_015:0174a07_4": "是名自強精進不放逸力，能得道果。",
    "T25n1509_015:0174a08_5": "復次，是精進不自惜身而惜果報，於身四儀：坐、臥、行、住常懃精進，寧自失身，不廢道業。",
    "T25n1509_015:0174a10_6": "譬如失火，以瓶水投之，唯存滅火而不惜瓶。",
    "T25n1509_015:0174a11_7": "如仙人師教弟子說偈言：　「決定心悅豫，　　如獲大果報，　　如願事得時，　　乃知此最妙！」",
    "T25n1509_015:0174a15_0": "如是種種因緣，觀精進之利，能令精進增益。",
    "T25n1509_015:0174a16_1": "復次，菩薩修諸苦行，若有人來求索頭、目、髓、腦，盡能與之，而自念言：「我有忍辱、精進、智慧、方便之力，受之尚苦，何況愚騃三塗眾生？",
    "T25n1509_015:0174a19_2": "我當為此眾生故，懃修精進，早成佛道而度脫之。」",
    "T25n1509_015:0174a21_0": "大智度論卷第十五"
}