{
    "T24n1499_001:1104c19_0": "菩薩戒羯磨文(出《瑜伽論．本地分》中菩薩地)彌勒菩薩說沙門玄奘奉　詔譯受戒羯磨第一若諸菩薩欲學菩薩三聚淨戒，或是在家、或是出家，先於無上正等菩提發弘願已，當審訪求同法菩薩：已發大願有智有力，於語表義能授能開。",
    "T24n1499_001:1104c27_1": "於如是等功德具足勝菩薩所，先禮雙足，偏袒右肩膝輪據地，合掌恭敬如是請言：「大德憶念！",
    "T24n1499_001:1105a01_2": "我如是名，於大德所乞受一切菩薩淨戒。",
    "T24n1499_001:1105a02_3": "唯願須臾不辭勞倦哀慜聽授。」",
    "T24n1499_001:1105a02_4": "(第二、第三亦如是說)既作如是無倒請已，偏袒右肩恭敬禮拜、供養十方三世諸佛世尊，已入大地、得大智慧、得大神通諸菩薩眾，現前專念彼諸功德生殷淨心。",
    "T24n1499_001:1105a07_0": "若諸菩薩，欲授菩薩菩薩戒時，先應為說菩薩法藏摩呾理迦、菩薩學處及犯處相，令其聽受。",
    "T24n1499_001:1105a09_1": "以慧觀察自所意樂，堪能思擇受菩薩戒，非唯他勸、非為勝他，當知是名堅固菩薩，堪受菩薩淨戒律儀，以受戒法如應正授。",
    "T24n1499_001:1105a11_2": "其受戒菩薩復於彼有智有力勝菩薩所，謙下恭敬膝輪據地，對佛像前合掌請言：「唯願大德哀慜授我菩薩淨戒。」",
    "T24n1499_001:1105a14_3": "如是請已，專念一境長養淨心：「我今不久當得無盡無量無上大功德藏。」",
    "T24n1499_001:1105a16_4": "即隨思惟如是事義，默然而住。",
    "T24n1499_001:1105a17_0": "爾時有智有力菩薩，於彼能行正行菩薩，以無亂心若坐若立而作是言：「汝如是名善男子！",
    "T24n1499_001:1105a19_1": "聽汝。",
    "T24n1499_001:1105a19_2": "是菩薩不？」",
    "T24n1499_001:1105a19_3": "彼應答言：「是。」",
    "T24n1499_001:1105a19_4": "「發菩提願未？」",
    "T24n1499_001:1105a20_5": "應答言：「已發」。",
    "T24n1499_001:1105a20_6": "自此已後應作是言：「汝如是名善男子！",
    "T24n1499_001:1105a21_7": "聽汝等。",
    "T24n1499_001:1105a21_8": "今者欲於我所受諸菩薩一切學處、受諸菩薩一切淨戒，謂律儀戒、攝善法戒、饒益有情戒。",
    "T24n1499_001:1105a23_9": "如是學處、如是淨戒，過去一切菩薩已具，未來一切菩薩當具，普於十方現在一切菩薩今具。",
    "T24n1499_001:1105a25_10": "於是學處、於是淨戒，過去一切菩薩已學，未來一切菩薩當學，現在一切菩薩今學。",
    "T24n1499_001:1105a27_11": "汝能受不？」",
    "T24n1499_001:1105a27_12": "答言：「能受。」",
    "T24n1499_001:1105a28_13": "能授菩薩第二第三亦如是說，能受菩薩第二第三亦如是答。",
    "T24n1499_001:1105a29_14": "如是受已，能受菩薩不起于座，能授菩薩對佛像前，普於十方現住諸佛及諸菩薩，恭敬供養頂禮雙足，作是白言：「仰啟十方無邊無際諸世界中諸佛菩薩。",
    "T24n1499_001:1105b04_0": "今於此中現有某名菩薩，於我某菩薩所，乃至三說受菩薩戒。",
    "T24n1499_001:1105b05_1": "我為作證。",
    "T24n1499_001:1105b05_2": "唯願十方無邊無際諸世界中諸佛菩薩第一真聖，於現不現一切時處，一切有情皆現覺者，於此某名受戒菩薩亦為作證。」",
    "T24n1499_001:1105b08_3": "第二第三亦如是說。",
    "T24n1499_001:1105b08_4": "如是受戒羯磨畢竟。",
    "T24n1499_001:1105b09_5": "從此無間，普於十方無邊無際諸世界中現住諸佛，已入大地諸菩薩前，法爾相現由此表示，如是菩薩已受菩薩所受淨戒。",
    "T24n1499_001:1105b12_6": "爾時十方諸佛菩薩，覩是菩薩法爾之相生起憶念，由憶念故正智見轉，由正智見如實覺知，某世界中某名菩薩，某菩薩所正受菩薩所受淨戒。",
    "T24n1499_001:1105b15_7": "一切於此受戒菩薩，如子如弟生親善意眷念憐愍。",
    "T24n1499_001:1105b16_8": "由佛菩薩眷念憐愍，令是菩薩希求善法，倍復增長無有退減。",
    "T24n1499_001:1105b18_9": "如是名為受菩薩戒啟白請證。",
    "T24n1499_001:1105b18_10": "「若諸菩薩住戒律儀，有其四種他勝處法。",
    "T24n1499_001:1105b19_11": "何等為四？",
    "T24n1499_001:1105b20_0": "若諸菩薩為欲貪求利養恭敬自讚毀他，是名第一他勝處法。",
    "T24n1499_001:1105b21_1": "若諸菩薩現有資財，性慳財故，有苦有貧無依無怙正求財者來現在前，不起哀憐而修惠捨，正求法者來現在前，性慳法故，雖現有法而不給施，是名第二他勝處法。",
    "T24n1499_001:1105b25_2": "若諸菩薩長養如是種類忿纏，由是因緣，不唯發起麁言便息，由忿蔽故加以手足塊石刀杖捶打傷害損惱有情，內懷猛利忿恨意樂；有所違犯他來諫謝，不受不忍不捨怨結，是名第三他勝處法。",
    "T24n1499_001:1105b29_3": "若諸菩薩謗菩薩藏，愛樂宣說開示建立像似正法，於像似法或自信解或隨他轉，是名第四他勝處法。",
    "T24n1499_001:1105c03_4": "如是名為菩薩四種他勝處法。",
    "T24n1499_001:1105c03_5": "菩薩於四他勝處法，隨犯一種況犯一切，不復堪能於現法中增長攝受菩薩廣大菩提資糧，不復堪能於現法中意樂清淨，是即名為相似菩薩非真菩薩。",
    "T24n1499_001:1105c07_6": "菩薩若用軟中品纏毀犯四種他勝處法，不捨菩薩淨戒律儀；上品纏犯即名為捨。",
    "T24n1499_001:1105c09_7": "若諸菩薩毀犯四種他勝處法，數數現行都無慚愧、深生愛樂見是功德，當知說名上品纏犯，非諸菩薩。",
    "T24n1499_001:1105c11_8": "暫一現行他勝處法，便捨菩薩淨戒律儀。",
    "T24n1499_001:1105c12_9": "如諸苾芻犯他勝法，即便棄捨別解脫戒。",
    "T24n1499_001:1105c13_10": "若諸菩薩由此毀犯，棄捨菩薩淨戒律儀，於現法中堪任更受；非不堪任，如苾芻住別解脫戒犯他勝法，於現法中不任更受。",
    "T24n1499_001:1105c17_0": "「如是菩薩所受淨戒，於餘一切所受淨戒，最勝無上無量無邊，大功德藏之所隨逐。",
    "T24n1499_001:1105c18_1": "第一最上善心意樂之所發起，普能除滅於一切有情一切種惡行。",
    "T24n1499_001:1105c20_2": "一切別解脫律儀，於此菩薩律儀戒，百分不及一、千分不及一，數分、計分、算分、喻分乃至鄔波尼殺曇分亦不及一，攝受一切大功德故。」",
    "T24n1499_001:1105c24_0": "如是已作受菩薩戒羯磨等事，授受菩薩俱起供養，普於十方無邊無際諸世界中諸佛菩薩頂禮雙足恭敬而退。",
    "T24n1499_001:1105c27_0": "又諸菩薩，不從一切諸聰慧者求受菩薩所受淨戒。",
    "T24n1499_001:1105c28_1": "無淨信者不應從受，謂於如是所受淨戒，初無信解不能趣入、不善思惟，有慳貪者、慳貪蔽者、有大欲者、無喜足者，不應從受。",
    "T24n1499_001:1106a02_0": "毀淨戒者，於諸學處無恭敬者、於戒律儀有慢緩者，不應從受。",
    "T24n1499_001:1106a03_1": "有忿恨者、多不忍者、於他違犯不堪耐者，不應從受。",
    "T24n1499_001:1106a04_2": "有懶惰者、有懈怠者，多分耽著日夜睡眠，樂倚樂臥、樂好合徒侶、樂嬉談者，不應從受。",
    "T24n1499_001:1106a06_3": "心散亂者，下至不能[(殼一)/牛]牛乳項善心一緣住修習者，不應從受。",
    "T24n1499_001:1106a07_4": "有闇昧者、愚癡類者、極劣心者、誹謗菩薩素呾纜藏及摩呾理迦者，不應從受。",
    "T24n1499_001:1106a09_5": "又諸菩薩，於受菩薩戒律儀法雖已具足受持究竟，而於謗毀菩薩藏者無信有情，終不率爾宣示開悟。",
    "T24n1499_001:1106a12_6": "所以者何？",
    "T24n1499_001:1106a12_7": "為其聞已不能信解，大無知障之所覆蔽便生誹謗。",
    "T24n1499_001:1106a13_8": "由誹謗故，如住菩薩淨戒律儀成就無量大功德藏，彼誹謗者亦為無量大罪業藏之所隨逐，乃至一切惡言惡見及惡思惟，未永棄捨終不免離。",
    "T24n1499_001:1106a17_0": "若諸菩薩欲受菩薩淨戒律儀，若不會遇具足功德補特伽羅，爾時應對如來像前自受菩薩淨戒律儀。",
    "T24n1499_001:1106a19_1": "應如是受。",
    "T24n1499_001:1106a19_2": "偏袒右肩右膝著地，作如是言：「我如是名。",
    "T24n1499_001:1106a20_3": "仰啟十方一切如來、已入大地諸菩薩眾，我今欲於十方世界佛菩薩所，誓受一切菩薩學處、誓受一切菩薩淨戒，謂律儀戒、攝善法戒、饒益有情戒。",
    "T24n1499_001:1106a23_4": "如是學處、如是淨戒，過去一切菩薩已具，未來一切菩薩當具，普於十方現在一切菩薩今具。",
    "T24n1499_001:1106a26_0": "於是學處、於是淨戒，過去一切菩薩已學，未來一切菩薩當學，普於十方現在一切菩薩今學。」",
    "T24n1499_001:1106a28_1": "第二第三亦如是說，說已應起。",
    "T24n1499_001:1106a28_2": "所餘一切如前應知。",
    "T24n1499_001:1106b01_0": "懺罪羯磨第二",
    "T24n1499_001:1106b02_0": "若諸菩薩從他正受戒律儀已，由善清淨求學意樂、菩提意樂、饒益一切有情意樂，生起最極尊重恭敬。",
    "T24n1499_001:1106b04_1": "從初專精不應違犯，設有違犯即應如法疾疾悔除，令得還淨。",
    "T24n1499_001:1106b06_0": "如是菩薩一切違犯，當知皆是惡作所攝，應向有力於語表義、能覺能受小乘大乘補特伽羅發露悔滅。",
    "T24n1499_001:1106b08_1": "若諸菩薩以上品纏違犯如上他勝處法，失戒律儀，應當更受。",
    "T24n1499_001:1106b09_2": "若中品纏違犯如上他勝處法，應對於三補特伽羅或過是數，應如發露除惡作法。",
    "T24n1499_001:1106b11_3": "先當稱述所犯事名，應作是說：「長老專志或言大德！",
    "T24n1499_001:1106b12_4": "我如是名，違越菩薩毘奈耶法。」",
    "T24n1499_001:1106b13_5": "如所稱事犯惡作罪；餘如苾芻發露悔滅惡作罪法，應如是說。",
    "T24n1499_001:1106b14_6": "若下品纏違犯如上他勝處法及餘違犯，應對於一補特伽羅發露悔法，當知如前。",
    "T24n1499_001:1106b16_7": "若無隨順補特伽羅，可對發露悔除所犯。",
    "T24n1499_001:1106b17_8": "爾時菩薩以淨意樂起自誓心：「我當決定防護當來，終不重犯。」",
    "T24n1499_001:1106b19_9": "如是於犯還出還淨。",
    "T24n1499_001:1106b20_0": "得捨差別第三",
    "T24n1499_001:1106b21_0": "略由二緣，捨諸菩薩淨戒律儀：一者棄捨無上正等菩提大願，二者現行上品纏犯他勝處法。",
    "T24n1499_001:1106b24_0": "若諸菩薩，雖復轉身遍十方界，在在生處不捨菩薩淨戒律儀。",
    "T24n1499_001:1106b25_1": "由是菩薩不捨無上菩提大願，亦不現行上品纏犯他勝處法。",
    "T24n1499_001:1106b27_0": "若諸菩薩轉受餘生，忘失本念，值遇善友，為欲覺悟菩薩戒念，雖數重受，而非新受亦不新得。",
    "T24n1499_001:1106c01_0": "菩薩戒羯磨文"
}