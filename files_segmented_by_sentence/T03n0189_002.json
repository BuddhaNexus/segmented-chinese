{
    "T03n0189_002:0628b02_0": "過去現在因果經卷第二",
    "T03n0189_002:0628b04_0": "宋天竺三藏求那跋陀羅譯",
    "T03n0189_002:0628b05_0": "◎「爾時太子至年十歲，諸釋種中，五百童子，皆亦同年。",
    "T03n0189_002:0628b06_1": "太子從弟提婆達多，次名難陀，次名孫陀羅難陀等；或有三十相、三十一相者，或復雖有三十二相，相不分明；各閑伎藝，有大筋力。",
    "T03n0189_002:0628b09_2": "時提婆達多等五百童子，既聞太子諸藝皆通，名徹十方，共相謂言：『太子雖復聰明智慧，善解書論，至於力膂，詎勝我等！』",
    "T03n0189_002:0628b12_3": "欲與太子較其勇健。",
    "T03n0189_002:0628b12_4": "爾時父王，又訪國中善知射者，而召之來，令教太子，即往後園，欲射鐵鼓；提婆達多等五百童子，亦悉隨從。",
    "T03n0189_002:0628b15_5": "時師即便授一小弓而與太子，太子含笑而問之言：『以此與我，欲作何等？』",
    "T03n0189_002:0628b17_0": "射師答言：『欲令太子射此鐵鼓。』",
    "T03n0189_002:0628b17_1": "太子又言：『此弓力弱，更求如是七弓將來。』",
    "T03n0189_002:0628b18_2": "師即授與，太子便執七弓，以射一箭，過七鐵鼓。",
    "T03n0189_002:0628b19_3": "時彼射師，往白王言：『大王！",
    "T03n0189_002:0628b20_4": "太子自知射藝，以一箭力，射過七鼓，閻浮提中無能等者。",
    "T03n0189_002:0628b21_5": "云何令我為作師耶？』",
    "T03n0189_002:0628b22_6": "「爾時白淨王聞此語已，心大歡喜，而自念言：『我子聰明，書論算數四遠悉知；而其射藝四方人民，未有知者。』",
    "T03n0189_002:0628b24_7": "即勅太子及提婆達多等五百童子，又復擊鼓唱令國界：『太子薩婆悉達，却後七日當出後園，欲試武藝；諸人民中有勇力者，可悉來此。』",
    "T03n0189_002:0628b28_8": "到第七日，提婆達多與六萬眷屬，最先出城。",
    "T03n0189_002:0628b29_9": "于時有一大象，當城門住，此諸軍眾，皆不敢前，提婆達多問諸人言：『何故住此而不前耶？』",
    "T03n0189_002:0628c02_10": "諸人答言：『有一大象，當門而立，舉眾畏之，故不敢前。』",
    "T03n0189_002:0628c03_11": "提婆達多聞此言已，獨前象所，以手搏頭，即便躃地；於是軍眾次第得過。",
    "T03n0189_002:0628c05_12": "爾時難陀又與眷屬亦欲出城，其諸軍眾徐步漸前，難陀即問：『何故行遲？』",
    "T03n0189_002:0628c07_13": "諸人答言：『提婆達多手搏一象，躃在城門，妨行者路，以是故遲。』",
    "T03n0189_002:0628c08_14": "難陀即便前至象所，以足指挑象，擲著路傍；無數人眾，聚共看之。",
    "T03n0189_002:0628c10_15": "爾時太子與十萬眷屬，前後圍繞，始出城門，見於路傍人眾聚看即便問曰：『此諸人輩，為何所看？』",
    "T03n0189_002:0628c12_16": "從人答言：『提婆達多手搏一象，躃在城門，妨人行路；難陀次出，以足指挑擲著於此，是故行人悉聚看之。』",
    "T03n0189_002:0628c15_0": "於是太子即自念言：『今者正是現力之時。』",
    "T03n0189_002:0628c15_1": "太子便即以手執象，擲著城外，還以手接，不令傷損；象又還穌，無所苦痛。",
    "T03n0189_002:0628c17_2": "時諸人民，歎未曾有。",
    "T03n0189_002:0628c18_3": "王聞此已，深生奇特。",
    "T03n0189_002:0628c18_4": "「如是太子及提婆達多并與難陀，四遠人民，皆悉來集，在彼園中。",
    "T03n0189_002:0628c20_5": "爾時彼園，種種莊嚴，施列金鼓、銀鼓、鍮石之鼓、銅鐵等鼓，各有七枚。",
    "T03n0189_002:0628c21_6": "爾時提婆達多，最先射之，徹三金鼓；次及難陀，亦徹三鼓；諸來人眾，悉皆雅歎。",
    "T03n0189_002:0628c23_7": "爾時群臣，白太子言：『提婆達多及與難陀，皆已射訖，今者次第正在太子，唯願太子射此諸鼓。』",
    "T03n0189_002:0628c25_8": "如是三請，太子曰：『善！』",
    "T03n0189_002:0628c26_9": "而語之言：『若欲使我射諸鼓者，此弓力弱，更覓強者。』",
    "T03n0189_002:0628c27_10": "諸臣答言：『太子祖王有一良弓，今在王庫。』",
    "T03n0189_002:0628c28_11": "太子語言：『便可取來。』",
    "T03n0189_002:0628c29_12": "弓既至已，太子即牽以放一箭，徹過諸鼓，然後入池，泉水流出，又亦穿過大鐵圍山。",
    "T03n0189_002:0629a02_13": "「爾時提婆達多又與難陀，共相撲戲，二人力等，亦無勝者。",
    "T03n0189_002:0629a03_14": "太子又前，手執二弟，躃之於地，以慈力故不令傷痛。",
    "T03n0189_002:0629a04_15": "爾時四遠諸人民眾，既見太子有如此力，高聲唱言：『白淨王太子，非但智慧勝一切人，其力勇健亦無等者。』",
    "T03n0189_002:0629a07_16": "莫不歎伏，益生恭敬。",
    "T03n0189_002:0629a08_0": "「爾時白淨王，即會諸臣而共議言：『太子今者年已長大，智慧勇健，皆悉具足，今宜應以四大海水灌太子頂。』",
    "T03n0189_002:0629a10_1": "又復勅下餘小國王：『却後二月八日，灌太子頂，皆可來集。』",
    "T03n0189_002:0629a11_2": "至二月八日，諸餘國王并及仙人婆羅門等，皆悉雲集。",
    "T03n0189_002:0629a13_3": "懸繒幡蓋，燒香散花，鳴鍾擊鼓，作諸伎樂；以七寶器，盛四海水，諸仙人眾，各各頂戴授婆羅門；如是乃至遍及諸臣，悉已頂戴，傳授與王。",
    "T03n0189_002:0629a16_4": "時王即以灌太子頂，以七寶印而用付之，又擊大鼓，高聲唱言：『今立薩婆悉達以為太子。』",
    "T03n0189_002:0629a18_5": "爾時虛空天、龍、夜叉、人非人等，作天伎樂，異口同音讚言：『善哉！』",
    "T03n0189_002:0629a20_6": "當於迦毘羅斾兜國立太子時，餘八國王，亦於是日同立太子。",
    "T03n0189_002:0629a22_0": "「爾時太子，啟王出遊，王即聽許。",
    "T03n0189_002:0629a22_1": "時王即與太子并諸群臣，前後導從，按行國界，次復前行；到王田所，即便止息，閻浮樹下，看諸耕人。",
    "T03n0189_002:0629a25_2": "爾時淨居天，化作壤蟲，烏隨啄之。",
    "T03n0189_002:0629a25_3": "太子見已，起慈悲心，眾生可愍，互相吞食；即便思惟：『離欲界愛，如是乃至得四禪地。』",
    "T03n0189_002:0629a27_4": "日光昕赫，樹為曲枝，隨蔭太子。",
    "T03n0189_002:0629a28_5": "爾時白淨王，四面推求，問覓太子；從人答曰：『太子今在閻浮樹下。』",
    "T03n0189_002:0629b01_6": "時王即便與諸群臣，往彼樹所，未至之間，遙見太子端坐思惟，又見彼樹曲蔭其軀，深生奇特。",
    "T03n0189_002:0629b03_7": "時王即前執太子手問言：『汝今何故在於此坐？』",
    "T03n0189_002:0629b04_8": "太子答言：『觀諸眾生，更相吞食，甚可傷愍。』",
    "T03n0189_002:0629b05_9": "王聞此語，心生憂惱，慮其出家，宜急婚娉以悅其意，即便呼之：『俱共還國。』",
    "T03n0189_002:0629b07_10": "太子答言：『願停於此。』",
    "T03n0189_002:0629b07_11": "王聞其語，心即念言：『彼阿私陀往日所說，太子今者將如其言。』",
    "T03n0189_002:0629b09_12": "王即流淚重喚：『還國。』",
    "T03n0189_002:0629b09_13": "太子既見父王如此，即便隨從，歸於所止。",
    "T03n0189_002:0629b10_14": "王恐愁憂，不樂在家，更增妓女，而娛樂之。",
    "T03n0189_002:0629b12_0": "「爾時太子，至年十七，王集諸臣，而共議言：『太子今者年已長大，宜應為其訪索婚所。』",
    "T03n0189_002:0629b14_0": "諸臣答言：『有一釋種婆羅門，名摩訶那摩，其人有女，名耶輸陀羅，顏容端正，聰明智慧，賢才過人，禮儀備舉，有如是德，堪太子妃。』",
    "T03n0189_002:0629b17_1": "王即答言：『若如卿語，便為納之。』",
    "T03n0189_002:0629b17_2": "王還宮內，即勅宮中聰明有智舊宿女人：『汝可往至摩訶那摩長者之家，瞻看其女，容儀禮行，為何如耶？",
    "T03n0189_002:0629b20_3": "可停於彼至滿七日。』",
    "T03n0189_002:0629b20_4": "受王勅已，即便往彼長者之家，於七日中，具觀此女。",
    "T03n0189_002:0629b22_5": "還答王言：『我觀此女，容貌端正，威儀進止，無與等者。』",
    "T03n0189_002:0629b23_6": "王聞其言，極大歡喜，即便遣人語摩訶那摩言：『太子年長，欲為納妃。』",
    "T03n0189_002:0629b25_0": "諸臣並言：『汝女淑令，宜堪此舉，今欲相屈。』",
    "T03n0189_002:0629b26_0": "時摩訶那摩，答王使言：『謹奉勅旨。』",
    "T03n0189_002:0629b26_1": "王即令諸臣擇採吉日，遣車萬乘，而往迎之。",
    "T03n0189_002:0629b27_2": "既至宮已，具足太子婚姻之禮，又復更增諸妓女眾，晝夜娛樂。",
    "T03n0189_002:0629b29_3": "爾時太子，恒與其妃，行、住、坐、臥，未曾不俱；初自無有世俗之意，於靜夜中，但修禪觀。",
    "T03n0189_002:0629c02_4": "時王日日問諸婇女：『太子與妃，相接近不？』",
    "T03n0189_002:0629c03_5": "婇女答言：『不見太子有夫婦道。』",
    "T03n0189_002:0629c04_6": "王聞此語，愁憂不樂，更增妓女，而娛樂之；如是經時，猶不接近，時王深疑恐不能男。",
    "T03n0189_002:0629c07_0": "「爾時太子，聞諸妓女歌詠，園林花果茂盛，流泉清涼，太子忽便欲出遊觀；即遣妓女，往白王言：『在宮日久，樂欲暫出園林遊戲。』",
    "T03n0189_002:0629c10_1": "王聞此語，心生歡喜，而自念言：『太子當是不樂在宮行夫婦禮，所以求出園林去耳。』",
    "T03n0189_002:0629c12_2": "即便聽之，勅諸群臣：『整治園觀，所經道路，皆令清淨。』",
    "T03n0189_002:0629c13_3": "太子即便往至王所頭面禮足，辭出而去。",
    "T03n0189_002:0629c14_4": "時王即便勅一舊臣聰明智慧善言辯者，令從太子。",
    "T03n0189_002:0629c15_5": "爾時太子，與諸官屬，前後導從，出城東門，國中人民，聞太子出，男女盈路，觀者如雲。",
    "T03n0189_002:0629c17_6": "時淨居天，化作老人，頭白背傴，拄杖羸步。",
    "T03n0189_002:0629c18_7": "太子即便問從者言：『此為何人？』",
    "T03n0189_002:0629c19_8": "從者答曰：『此老人也。』",
    "T03n0189_002:0629c19_9": "太子又問：『何謂為老。』",
    "T03n0189_002:0629c20_10": "答曰：『此人昔日曾經嬰兒童子少年，遷謝不住，遂至根熟，形變色衰，飲食不消，氣力虛微，坐起苦極，餘命無幾，故謂為老。』",
    "T03n0189_002:0629c23_11": "太子又問：『唯此人老？",
    "T03n0189_002:0629c23_12": "一切皆然？』",
    "T03n0189_002:0629c24_0": "從者答言：『一切皆悉應當如此。』",
    "T03n0189_002:0629c24_1": "爾時太子，聞是語已，生大苦惱，而自念言：『日月流邁，時變歲移，老至如電，身安足恃！",
    "T03n0189_002:0629c26_2": "我雖富貴，豈獨免耶？",
    "T03n0189_002:0629c27_3": "云何世人，而不怖畏？』",
    "T03n0189_002:0629c27_4": "太子從本以來，不樂處世，又聞此事，益生厭離；即迴車還，愁思不樂。",
    "T03n0189_002:0629c29_5": "時王聞已，心懷煎憂，恐其學道；更增妓女，以娛樂之。",
    "T03n0189_002:0630a02_0": "「爾時太子，復經少時，啟王出遊。",
    "T03n0189_002:0630a02_1": "王聞此言，心生憂慮，而自念言：『太子前出，逢見老人，憂愁不樂，今者云何，而復求出？』",
    "T03n0189_002:0630a04_2": "王愛太子，不忍違異，僶俛從之；即集諸臣，而共議言：『太子前者出城東門，逢見老人，還輙不樂；今者已復求出遊觀，吾不能免，遂復許之。』",
    "T03n0189_002:0630a08_3": "諸臣答言：『當更嚴勅外諸官屬，修治道路，懸繒幡蓋，散華燒香，皆使華麗，無令臭穢諸不淨潔，及以老病在道側也。』",
    "T03n0189_002:0630a11_0": "「爾時迦毘羅斾兜城四門之外，各有一園，樹木花果，浴池樓觀，種種莊嚴，皆悉無異。",
    "T03n0189_002:0630a13_0": "王問諸臣：『外諸園觀，何者為勝？』",
    "T03n0189_002:0630a13_1": "諸臣答言：『外諸園觀，皆等無異，如忉利天歡喜之園。』",
    "T03n0189_002:0630a15_0": "王又勅言：『太子前出，已從東門；今者可令從南門出。』",
    "T03n0189_002:0630a16_1": "爾時太子，百官導從，出城南門。",
    "T03n0189_002:0630a17_0": "時淨居天，化作病人，身瘦腹大，喘息呻吟，骨消肉竭，顏貌痿黃，舉身戰掉，不能自持，兩人扶腋，在於路側。",
    "T03n0189_002:0630a19_1": "太子即問：『此為何人？』",
    "T03n0189_002:0630a20_2": "從者答曰：『此病人也。』",
    "T03n0189_002:0630a20_3": "太子又問：『何謂為病？』",
    "T03n0189_002:0630a21_4": "答曰：『夫謂病者，皆由嗜欲，飲食無度，四大不調，轉變成病，百節苦痛，氣力虛微，飲食寡少，眠臥不安，雖有身手，不能自運，要假他力，然後坐起。』",
    "T03n0189_002:0630a24_5": "爾時太子，以慈悲心，看彼病人，自生愁憂。",
    "T03n0189_002:0630a25_6": "又復問言：『此人獨爾？",
    "T03n0189_002:0630a26_7": "餘皆然耶？』",
    "T03n0189_002:0630a26_8": "答曰：『一切人民，無有貴賤，同有此病。』",
    "T03n0189_002:0630a27_9": "太子聞已，心自念言：『如此病苦，普應嬰之，云何世人，耽樂不畏？』",
    "T03n0189_002:0630a28_10": "作此念已，深生恐怖，身心戰動，譬如月影現波浪水。",
    "T03n0189_002:0630b01_0": "語從者言：『如此身者，是大苦聚，世人於中，撗生歡樂，愚癡無識，不知覺悟；今者云何，欲往彼園遊觀嬉戲？』",
    "T03n0189_002:0630b03_1": "即便迴車，還入王宮，坐自思惟，愁憂不樂。",
    "T03n0189_002:0630b04_2": "王問從者：『太子今出，寧有樂不？』",
    "T03n0189_002:0630b05_3": "從者答言：『始出南門，逢見病人，以此不樂，即迴車還。』",
    "T03n0189_002:0630b06_4": "王聞此語，心大愁憂，慮其出家。",
    "T03n0189_002:0630b07_5": "時王即便問諸臣言：『太子前者出城東門，逢見老人愁憂不樂，以此事故，吾勅卿等，淨治道路，無令老病在於巷側，云何今出於城南門，而復致有疾病人耶？",
    "T03n0189_002:0630b11_6": "又令太子逢值見之。』",
    "T03n0189_002:0630b11_7": "諸臣答言：『近受王勅，嚴命外司，勿使有諸臭穢老病在於道側，互相撿覆，無敢懈怠，不知何緣忽有病人，非是我等之罪咎也。』",
    "T03n0189_002:0630b14_8": "爾時王問諸從者言：『汝等並見病人在路何從而至？』",
    "T03n0189_002:0630b16_0": "從者答曰：『無有蹤跡，不知何來？』",
    "T03n0189_002:0630b16_1": "時王深於太子生猶豫心，恐其學道，更增妓女，而悅其意，又復欲使於五欲中生戀著心。",
    "T03n0189_002:0630b20_0": "「爾時有一婆羅門子，名憂陀夷，聰明智慧，極有才辯。",
    "T03n0189_002:0630b21_1": "時王即便請來入宮，而語之言：『太子今者，不樂在世受於五欲，恐其不久，出家學道；汝可與之共作朋屬，具說世間五欲樂事，令其心動不樂出家。』",
    "T03n0189_002:0630b24_2": "時優陀夷，即便答言：『太子聰明，無與等者，所知書論，皆悉淵博，並是我今所未曾聞，云何見使誘說之耶？",
    "T03n0189_002:0630b27_3": "譬以藕絲欲懸須彌，我亦如是，終不能迴太子之心。",
    "T03n0189_002:0630b28_4": "大王既勅令作朋友，要當自竭我所知見。』",
    "T03n0189_002:0630b29_5": "時優陀夷受王勅已，隨從太子，行住坐臥，不敢遠離。",
    "T03n0189_002:0630c01_6": "時王又復選諸妓女，聰明智慧，顏容端正，善於歌舞，能惑人者；種種莊飾，光麗悅目，皆悉遣往給侍太子。",
    "T03n0189_002:0630c05_0": "「爾時太子，復經少時，啟王出遊。",
    "T03n0189_002:0630c05_1": "王聞此語，心自念言：『彼優陀夷，既與太子共為朋友，今若出遊，或勝於前，無復厭俗樂出家心。』",
    "T03n0189_002:0630c08_0": "作是念已，即便聽許。",
    "T03n0189_002:0630c08_1": "時王又復集諸大臣，悉語之言：『太子今者復求出遊，我不忍違，已復聽之；太子前出東南二門，已見老病，還輙憂愁；今者宜令從西門出。",
    "T03n0189_002:0630c11_2": "我心慮其還又不樂；然優陀夷，是其良友，冀今出還，不復應爾。",
    "T03n0189_002:0630c13_3": "卿等好令修治道路園林臺觀，皆使嚴整，香華幡蓋，數倍於前，無令復有老病臭穢在道側也。』",
    "T03n0189_002:0630c15_4": "臣受勅已，即語外司，嚴治道路，并及園林，光麗倍常。",
    "T03n0189_002:0630c16_5": "王又先送諸妙妓女，置彼園中；又復勅語優陀夷言：『若當路側，有不祥事，可以方便誘悅其心。』",
    "T03n0189_002:0630c19_6": "并勅諸臣，隨從太子，皆令伺察，若有不吉，遠驅逐之。",
    "T03n0189_002:0630c20_7": "「爾時太子，與優陀夷，百官導從，燒香散花，作眾伎樂，出城西門。",
    "T03n0189_002:0630c21_8": "時淨居天，心自念言：『先現老病於二城門，舉眾皆見，令白淨王嗔責從者并及外司。",
    "T03n0189_002:0630c23_9": "太子今出，王制嚴峻，我今現死，若皆見者，增王忿怒，必加罰戮抂及無辜；我於今日所現之事，唯令太子及憂陀夷二人見耳，使餘官屬不受責也。』",
    "T03n0189_002:0630c27_10": "作此念已，即便來下，化為死人，四人舉輿，以諸香華，布散屍上，室家大小，號哭送之。",
    "T03n0189_002:0630c29_11": "爾時太子與優陀夷，二人獨見。",
    "T03n0189_002:0631a01_12": "太子問言：『此為何物？",
    "T03n0189_002:0631a01_13": "而以花香，莊飾其上，復有人眾，號哭相送。』",
    "T03n0189_002:0631a02_14": "時優陀夷，以王勅故，默然不答。",
    "T03n0189_002:0631a03_15": "如是三問，淨居天王威神之力，使優陀夷不覺答言：『是死人也。』",
    "T03n0189_002:0631a05_16": "太子又問：『何謂為死？』",
    "T03n0189_002:0631a05_17": "優陀夷言：『夫謂死者，刀風解形，神識去矣，四體諸根，無所復知。",
    "T03n0189_002:0631a07_18": "此人在世，貪著五欲，愛惜錢財，辛苦經營，唯知積聚，不識無常；今者一旦捨之而死，又為父母親戚眷屬之所愛念；命終之後，猶如草木，恩情好惡，不復相關。",
    "T03n0189_002:0631a10_19": "如是死者，誠可哀也。』",
    "T03n0189_002:0631a11_20": "太子聞已，心大戰怖。",
    "T03n0189_002:0631a11_21": "又問優陀夷言：『唯此人死？",
    "T03n0189_002:0631a12_22": "餘亦當然？』",
    "T03n0189_002:0631a12_23": "即復答言：『一切世人，皆應如此，無有貴賤而得免脫。』",
    "T03n0189_002:0631a13_24": "「太子素性，恬靜難動，既聞此語，不能自安。",
    "T03n0189_002:0631a14_25": "即以微聲，語優陀夷：『世間乃復有此死苦，云何於中，而行放逸，心如木石不知怖畏？』",
    "T03n0189_002:0631a17_0": "即勅御者可迴車還。",
    "T03n0189_002:0631a17_1": "御者答言：『前出二門，未到園所，中路而反，致令大王深見瞋責；今者豈敢復如此耶？』",
    "T03n0189_002:0631a19_2": "時優陀夷，語御者言：『如汝所說，不應便歸。』",
    "T03n0189_002:0631a20_3": "即復前行，至彼園中，香華幡蓋，作眾伎樂；眾妓端正，猶如諸天婇女無異，於太子前，各競歌舞冀以姿態，悅動其意。",
    "T03n0189_002:0631a23_4": "太子心安，不可移轉，即止園中，蔭息樹間，除其侍衛，端坐思惟，憶昔曾在閻浮樹下，遠離欲界，乃至得於第四禪定。",
    "T03n0189_002:0631a26_5": "「爾時優陀夷，到太子所，而作此言：『大王見勅，令與太子共為朋友，脫有得失，互相開悟，朋友之法，其要有三：一者、見有過失輙相諫曉；二者、見有好事，深生隨喜；三者、在於苦厄，不相棄捨。",
    "T03n0189_002:0631b01_6": "今獻誠言，願不見責。",
    "T03n0189_002:0631b02_7": "古昔諸王，及今現在，皆悉受於五欲之樂，然後出家；太子云何，永絕不顧？",
    "T03n0189_002:0631b04_0": "又人生世，宜順人行，無有棄國而學道者。",
    "T03n0189_002:0631b05_1": "唯願太子，受於五欲，令有子息，不絕王嗣。』",
    "T03n0189_002:0631b06_2": "爾時太子，而答之言：『誠如所說，但我不以捐國故爾，亦復不言五欲無樂；以畏老病生死之苦故，於五欲不敢愛著。",
    "T03n0189_002:0631b08_3": "汝向所言，古昔諸王，先經五欲，然後出家。",
    "T03n0189_002:0631b09_4": "此諸王等，今在何許？",
    "T03n0189_002:0631b10_5": "以愛欲故，或在地獄，或在餓鬼，或在畜生，或在人天；以有如是輪轉苦故，是以我欲離老病苦生死法耳。",
    "T03n0189_002:0631b13_0": "汝今云何令我受之？』",
    "T03n0189_002:0631b13_1": "時優陀夷，雖竭才辯勸獎太子，不能令迴，即便退坐，歸於所止。",
    "T03n0189_002:0631b15_2": "太子仍勅嚴駕還宮，諸妓女眾，及優陀夷，愁憂慘慼，顏貌顰蹙，如人新喪所愛親屬；太子到宮，惻愴倍常。",
    "T03n0189_002:0631b17_3": "「時白淨王，呼優陀夷，而問之言：『太子今出，寧有樂不？』",
    "T03n0189_002:0631b19_4": "優陀夷言：『出城不遠，逢見死人，亦不知其從何而來，太子與我，同時見之。",
    "T03n0189_002:0631b21_0": "太子問言：「此為何人？」",
    "T03n0189_002:0631b21_1": "我亦不覺，答是死人。』",
    "T03n0189_002:0631b22_0": "時王即復問諸從者：『汝等皆見城西門外有死人不？』",
    "T03n0189_002:0631b23_1": "從者答言：『我等不見。』",
    "T03n0189_002:0631b23_2": "王聞此語，神意豁然，而自念言：『太子、優陀夷，二人獨見，此是天力，非諸臣咎，必定當如阿私陀言。』",
    "T03n0189_002:0631b26_3": "作此念已，心大苦惱，復增妓女，以娛樂之；日日遣人，慰誘太子，而語之言：『國是汝有，何故愁憂，而不樂耶？』",
    "T03n0189_002:0631b28_4": "王又嚴勅諸妓女眾，悅太子意，勿捨晝夜。",
    "T03n0189_002:0631b29_5": "「時白淨王，雖知天力非復人事，愛重太子，不能不言。",
    "T03n0189_002:0631c02_0": "心自思惟：『太子前已出三城門，今者唯有北門未出，其必不久更求出遊；當復莊嚴彼外園林，倍令光麗，勿使有諸不可意事。』",
    "T03n0189_002:0631c04_1": "如所思惟，具勅諸臣。",
    "T03n0189_002:0631c05_2": "時王又復心自願言：『太子若出城北門時，唯願諸天，勿復現於不吉祥事，復令我子心生憂惱。』",
    "T03n0189_002:0631c07_3": "既心願已，遂勅御者：『太子若出，當令乘馬，使得四望，見諸人民，光麗莊飾。』",
    "T03n0189_002:0631c09_4": "「是時太子，啟王出遊；王不忍違，便與優陀夷及餘官屬，前後導從，出城北門。",
    "T03n0189_002:0631c11_5": "到彼園所，太子下馬，止息於樹，除去侍衛，端坐思惟，念於世間老病死苦。",
    "T03n0189_002:0631c13_0": "時淨居天，化作比丘，法服持鉢，手執錫杖，視地而行，在太子前。",
    "T03n0189_002:0631c14_1": "太子見已，即便問言：『汝是何人？』",
    "T03n0189_002:0631c15_2": "比丘答言：『我是比丘。』",
    "T03n0189_002:0631c15_3": "太子又問：『何謂比丘？』",
    "T03n0189_002:0631c16_4": "答言：『能破結賊，不受後身，故曰比丘。",
    "T03n0189_002:0631c17_5": "世間皆悉無常危脆，我所修學，無漏聖道，不著色聲香味觸法，永得無為，到解脫岸。』",
    "T03n0189_002:0631c19_6": "作此言已，於太子前，現神通力，騰虛而去。",
    "T03n0189_002:0631c20_7": "當爾之時，諸從官屬，皆悉覩見。",
    "T03n0189_002:0631c20_8": "太子既已見此比丘，又聞廣說出家功德，會其宿懷厭欲之情，便自唱言：『善哉！",
    "T03n0189_002:0631c22_9": "善哉！",
    "T03n0189_002:0631c22_10": "天人之中，唯此為勝，我當決定修學是道。』",
    "T03n0189_002:0631c23_11": "作此語已，即便索馬還歸宮城。",
    "T03n0189_002:0631c24_12": "於時太子，心生欣慶，而自念言：『我先見有老病死苦，晝夜常恐為此所逼；今見比丘，開悟我情，示解脫路。』",
    "T03n0189_002:0631c27_13": "作此念已，即自思惟方便，求覓出家因緣。",
    "T03n0189_002:0631c29_0": "「爾時白淨王問優陀夷言：『太子今出，寧有樂不？』",
    "T03n0189_002:0632a01_1": "時優陀夷即答王言：『太子向出，所經道路，無諸不祥；既到園中，太子獨自在於樹下，遙見一人，剃除鬚髮，著染色衣，來太子前而共言語。",
    "T03n0189_002:0632a04_2": "言語既畢，騰虛而去，竟亦不知何所論說，太子因是嚴駕而歸。",
    "T03n0189_002:0632a05_3": "當爾之時，顏容歡悅，還至宮中，方生憂愁。』",
    "T03n0189_002:0632a06_4": "時白淨王，既聞此語，心生狐疑，亦復不知是何瑞相，深懷懊惱，而自念言：『太子決定捨家學道，又納其妃，久而無子，我今應勅耶輸陀羅，當思方便莫絕國嗣；復應警戒，勿使太子去而不知。』",
    "T03n0189_002:0632a11_5": "既作是念，如所思惟，即便勅於耶輸陀羅。",
    "T03n0189_002:0632a12_6": "耶輸陀羅聞王勅已，心懷慚愧，默然而住，行止坐臥不離太子。",
    "T03n0189_002:0632a14_7": "時王復增諸妙妓女，以娛樂之。",
    "T03n0189_002:0632a15_0": "「爾時太子年至十九，心自思惟：『我今正是出家之時。』",
    "T03n0189_002:0632a16_1": "而便往至於父王所，威儀庠序，猶如帝釋，往詣梵天，傍臣見已，而白王言：『太子今者來大王所。』",
    "T03n0189_002:0632a18_2": "王聞此言，憂喜交集。",
    "T03n0189_002:0632a18_3": "太子既至，頭面作禮；爾時父王，即便抱之，而勅令坐。",
    "T03n0189_002:0632a20_4": "太子坐已，白父王言：『恩愛集會，必有別離，唯願聽我出家學道。",
    "T03n0189_002:0632a21_5": "一切眾生，愛別離苦，皆使解脫。",
    "T03n0189_002:0632a22_6": "願必垂許，不見留難。』",
    "T03n0189_002:0632a22_7": "時白淨王聞太子語，心大苦痛；猶如金剛摧破於山，舉身戰掉，不安本座，執太子手，不復能言，啼泣流淚，噓唏哽咽。",
    "T03n0189_002:0632a25_8": "如是良久，微聲而言：『汝今宜應息出家意。",
    "T03n0189_002:0632a26_9": "所以者何？",
    "T03n0189_002:0632a27_0": "年既少壯，國未有嗣，而便委我，曾不迴顧。』",
    "T03n0189_002:0632a28_1": "爾時太子既見父王流淚不許，還歸所止，思惟出家，愁憂不樂。",
    "T03n0189_002:0632b01_0": "「爾時迦毘羅斾兜國，諸大相師，占知太子，若不出家，過七日後，得轉輪王位，王四天下，七寶自至。",
    "T03n0189_002:0632b03_1": "各以所知，往白王言：『釋迦種姓，於此方興。』",
    "T03n0189_002:0632b04_2": "王聞是語，心生歡喜，即勅諸臣并釋種子：『汝聞相師如此言不？",
    "T03n0189_002:0632b05_3": "皆應日夜侍衛太子，於城四門，門各千人；周匝城外，一踰闍那內，邏置人眾，而防護之。』",
    "T03n0189_002:0632b07_4": "復勅耶輸陀羅并諸內官，倍加警戒，過於七日，勿使出家。",
    "T03n0189_002:0632b09_5": "時王又來至太子所，太子遙見，即往奉迎，頭面禮足，問訊起居。",
    "T03n0189_002:0632b10_6": "王語太子：『我昔既聞阿私陀說，及眾相師，并諸奇瑞，必定知汝不樂處世。",
    "T03n0189_002:0632b12_7": "國嗣既重，屬當相繼，唯願為我，生汝一子，然後絕俗，不復相違。』",
    "T03n0189_002:0632b14_8": "爾時太子，聞父王言，心自思惟：『大王所以苦留我者，正自為國無紹嗣耳。』",
    "T03n0189_002:0632b15_9": "作是念已，而答王言：『善哉！",
    "T03n0189_002:0632b16_10": "如勅。』",
    "T03n0189_002:0632b16_11": "即以左手，指其妃腹，時耶輸陀羅，便覺體異，自知有娠。",
    "T03n0189_002:0632b18_12": "王聞太子如勅之言，心大歡喜，當謂太子七日之內，必未有兒，若過此期，轉輪王位，自然而至，不復出家。",
    "T03n0189_002:0632b21_0": "「爾時太子心自念言：『我年已至一十有九，今是二月，復是七日，宜應方便，思求出家。",
    "T03n0189_002:0632b22_1": "所以者何？",
    "T03n0189_002:0632b23_2": "今正是時，又於父王，所願已滿。』",
    "T03n0189_002:0632b23_3": "作此念已，身放光明，照四天王宮，乃至照於淨居天宮，不令人間見此光明。",
    "T03n0189_002:0632b25_4": "爾時諸天見此光已，皆知太子出家時至；即便來下，到太子所，頭面禮足，合掌白言：『無量劫來，所修行願，今者正是成熟之時。』",
    "T03n0189_002:0632b28_5": "於是太子，答諸天言：『如汝等語，今正是時；然父王勅內外官屬，嚴見防衛，欲去無從。』",
    "T03n0189_002:0632c01_6": "諸天白言：『我等自當設諸方便，令太子出，使無知者。』",
    "T03n0189_002:0632c03_7": "諸天即便以其神力，令諸官屬，皆悉惛臥。",
    "T03n0189_002:0632c05_0": "「爾時耶輸陀羅，眠臥之中，得三大夢：一者、夢月墮地；二者、夢牙齒落；三者、夢失右臂。",
    "T03n0189_002:0632c06_1": "得此夢已，眠中驚覺，心大怖懼。",
    "T03n0189_002:0632c07_2": "白太子言：『我於眠中，得三惡夢。』",
    "T03n0189_002:0632c08_3": "太子問言：『汝夢何等？』",
    "T03n0189_002:0632c08_4": "耶輸陀羅，即便具說所夢之事。",
    "T03n0189_002:0632c09_5": "太子語言：『月猶在天，齒又不落，臂復尚在，當知諸夢虛假非實，汝今不應橫生怖畏。』",
    "T03n0189_002:0632c11_6": "耶輸陀羅，又語太子：『如我自忖所夢之事，必是太子出家之瑞。』",
    "T03n0189_002:0632c13_7": "太子又答：『汝但安眠勿生此慮，要不令汝有不祥事。』",
    "T03n0189_002:0632c14_8": "耶輸陀羅聞此語已，即便還眠。",
    "T03n0189_002:0632c15_9": "太子即從坐起，遍觀妓女及耶輸陀羅，皆如木人，譬若芭蕉中無堅實；或有倚伏於樂器上，臂脚垂地，更相枕臥，鼻涕目淚，口中流涎。",
    "T03n0189_002:0632c18_10": "又復遍觀妻及妓女，見其形體，髮爪髓腦，骨齒髑髏，皮膚肌肉，筋脉肪血，心肺脾腎，肝膽腸胃，屎尿涕唾，外為革囊，中盛臭穢，無一可奇；強熏以香，飾以花綵，譬如假借當還；亦不得久，百年之命，臥消其半，又多憂惱，其樂無幾。",
    "T03n0189_002:0632c23_11": "世人云何恒見此事，而不覺悟，又於其中，貪著婬欲？",
    "T03n0189_002:0632c25_12": "我今當學古昔諸佛所修之行，急應遠此大火之聚。",
    "T03n0189_002:0632c27_0": "「爾時太子，思惟是已；至於後夜，淨居天王，及欲界諸天，充滿虛空，即共同聲，白太子言：『內外眷屬，皆悉惽臥，今者正是出家之時。』",
    "T03n0189_002:0633a01_1": "爾時太子，即便自往至車匿所；以天力故，車匿自覺，而語之言：『汝可為我被揵陟來。』",
    "T03n0189_002:0633a03_2": "爾時車匿，聞此言已，舉身戰怖，心懷猶豫；一者、不欲違太子命；二者、畏王勅旨嚴峻。",
    "T03n0189_002:0633a05_3": "思惟良久，流淚而言：『大王慈勅，如是之嚴；且又今者非遊觀時，又非降伏怨敵之日，云何於此後夜之中，而忽索馬，欲何所之？』",
    "T03n0189_002:0633a08_4": "太子又復語車匿言：『我今欲為一切眾生，降伏煩惱結使賊故。",
    "T03n0189_002:0633a09_5": "汝今不應違我此意。』",
    "T03n0189_002:0633a10_6": "爾時車匿，舉聲號泣，欲令耶輸陀羅及諸眷屬，皆悉覺知，太子當去。",
    "T03n0189_002:0633a11_7": "以天神力，惛臥如故。",
    "T03n0189_002:0633a12_8": "車匿即便牽馬而來；太子徐前，而語車匿及以揵陟：『一切恩愛，會當別離；世間之事，易可果遂，出家因緣，甚難成就。』",
    "T03n0189_002:0633a15_9": "車匿聞已，默然無言。",
    "T03n0189_002:0633a15_10": "於是揵陟，不復噴鳴。",
    "T03n0189_002:0633a16_11": "「爾時太子，見明相出，放身光明，徹照十方，師子吼言：『過去諸佛，出家之法，我今亦然。』",
    "T03n0189_002:0633a18_12": "於是諸天，捧馬四足，并接車匿；釋提桓因，執蓋隨從，諸天即便令城北門，自然而開，不使有聲；太子於是從門而出，虛空諸天讚歎隨從。",
    "T03n0189_002:0633a21_13": "爾時太子，又師子吼：『我若不斷生老病死憂悲苦惱，終不還宮；我若不得阿耨多羅三藐三菩提，又復不能轉於法輪，要不還與父王相見；若當不盡恩愛之情，終不還見摩訶波闍波提及耶輸陀羅。』",
    "T03n0189_002:0633a26_14": "當於太子說此誓時，虛空諸天讚言：『善哉！",
    "T03n0189_002:0633a27_15": "斯言必果。』",
    "T03n0189_002:0633a27_16": "至于天曉，所行道路，已三踰闍那。",
    "T03n0189_002:0633a28_17": "時諸天眾，既從太子，至此處已，所為事畢，忽然不現。",
    "T03n0189_002:0633b01_0": "「爾時太子，次行至彼跋伽仙人苦行林中。",
    "T03n0189_002:0633b01_1": "太子見此園林，寂靜無諸諠鬧，心生歡喜，諸根悅豫。",
    "T03n0189_002:0633b03_2": "即便下馬，撫背而言：『所難為事，汝作已畢。』",
    "T03n0189_002:0633b04_3": "又語車匿：『馬行駿疾，如金翅鳥王，汝恒隨從，不離我側；世間之人，或有善心，而形不隨，或運形力，而心不稱；汝今心形皆悉無違。",
    "T03n0189_002:0633b07_4": "又世間人，處富貴者，競隨奉事；我既捨國，來此林中，唯汝一人，獨能隨我，甚為希有。",
    "T03n0189_002:0633b09_5": "我今既已至閑靜處，汝便可與揵陟俱還宮也。』",
    "T03n0189_002:0633b10_6": "爾時車匿，聞此語已，悲號啼泣，迷悶躃地，不能自勝；於是揵陟，既聞被遣，屈膝舐足，淚落如雨。",
    "T03n0189_002:0633b12_7": "車匿答言：『我今云何忍聽太子如此言耶？",
    "T03n0189_002:0633b13_8": "我於宮中，違大王勅，輙被揵陟，以與太子，致令今日來至於此。",
    "T03n0189_002:0633b15_9": "父王及摩訶波闍波提，失太子故，必當憂惱；宮中內外，亦應搔動。",
    "T03n0189_002:0633b17_10": "又復此處，多諸嶮難，猛獸毒蟲，交橫道路，我今云何而捨太子，獨還宮耶？』",
    "T03n0189_002:0633b18_11": "太子即便答車匿言：『世間之法，獨生獨死，豈復有伴；又有生老病死諸苦，我當云何與此作侶？",
    "T03n0189_002:0633b21_0": "吾今為欲斷諸苦故，而來至此。",
    "T03n0189_002:0633b21_1": "苦若斷時，然後當與一切眾生，而作伴侶。",
    "T03n0189_002:0633b22_2": "我於即時，諸苦未離，云何而得為汝作侶？』",
    "T03n0189_002:0633b23_3": "車匿又曰：『太子生來，長於深宮，身體手足，皆悉柔軟，眠臥床褥，無不細滑；如何一旦履藉荊棘瓦礫泥土，止宿樹下。』",
    "T03n0189_002:0633b26_4": "太子答言：『誠如汝語，設我住宮，乃可免此荊蕀之患；老病死苦，會自見侵。』",
    "T03n0189_002:0633b28_5": "車匿既聞太子此語，悲泣垂淚，默然而住。",
    "T03n0189_002:0633b29_6": "「于時太子，即就車匿，取七寶劍，而師子吼：『過去諸佛，為成就阿耨多羅三藐三菩提故，捨棄飾好，剃除鬚髮；我今亦當依諸佛法。』",
    "T03n0189_002:0633c03_7": "作此言已，便脫寶冠髻中明珠，以與車匿，而語之曰：『以此寶冠及以明珠，致王足下，汝可為我上白大王：「我今不為生天樂故，亦復非不孝順父母，亦無忿恨瞋恚之心，但以畏彼生老病死，為除斷故，來至此耳。",
    "T03n0189_002:0633c08_8": "汝應助我隨喜欣慶，勿於吉祥更生悲愁。」",
    "T03n0189_002:0633c09_9": "父王若謂我今出家未是時者，汝以我語，上啟大王：「老病死至，豈有定時，人雖少壯，焉得免此。」",
    "T03n0189_002:0633c11_10": "父王若復而責我言：「本要有子，當聽出家，今未有子，云何而去？",
    "T03n0189_002:0633c13_11": "及出宮時，不啟聞者。」",
    "T03n0189_002:0633c13_12": "汝可為我具啟父王：「耶輸陀羅，久已有身，王自問之。",
    "T03n0189_002:0633c15_13": "昔勅如此，非為專輙。",
    "T03n0189_002:0633c15_14": "往古有諸轉輪聖王厭國位者，入於山林，出家求道，無有中途還受五欲；我今出家，亦復如是，未成菩提，終不還宮。」",
    "T03n0189_002:0633c18_15": "內外眷屬，皆當於我有恩愛情，可以汝辯為解釋之，勿使於我橫生憂惱。』",
    "T03n0189_002:0633c20_16": "「太子又復脫身瓔珞，以授車匿，而語之言：『汝可為我持此瓔珞，奉摩訶波闍波提道，我今為斷諸苦本故出宮城，求滿此願，勿復於我反更生苦。』",
    "T03n0189_002:0633c23_17": "又脫身上餘莊嚴具，以與耶輸陀羅，亦復語言：『人生於世，愛別離苦；我今為欲斷此諸苦，出家學道；勿以我故恒生愁憂，并諸親屬，皆亦如是。』",
    "T03n0189_002:0633c27_18": "爾時車匿聞此語已，倍增悲絕；不忍違於太子勅令，即便長跪，受取寶冠明珠瓔珞及嚴飾具，垂淚而言：『我聞太子如此志願，舉身戰掉；設令有人心如木石，聞此語者，亦當悲感；況我生來奉侍太子，聞此誓言，而不感絕。",
    "T03n0189_002:0634a03_19": "唯願太子，捨於此志，勿令父王，及摩訶波闍波提，耶輸陀羅，并餘親屬，生大悲苦。",
    "T03n0189_002:0634a05_20": "若使決定不迴此意，勿於是處，而復棄我；我今歸依太子足下，終不見有違離去理；設當還宮，王必責我，云何獨委太子而歸，欲令何言上答大王？』",
    "T03n0189_002:0634a09_21": "太子答言：『汝今不應作如此語，世皆離別，豈常集聚；我生七日，而母命終，母子尚有死生之別，而況餘人；汝勿於我偏生戀慕，可與揵陟俱還宮也。』",
    "T03n0189_002:0634a12_22": "如是再勅，猶不肯去。",
    "T03n0189_002:0634a13_23": "◎◎「爾時太子，便以利劍，自剃鬚髮。",
    "T03n0189_002:0634a14_24": "即發願言：『今落鬚髮，願與一切，斷除煩惱及以習障。』",
    "T03n0189_002:0634a16_25": "釋提桓因，接髮而去。",
    "T03n0189_002:0634a16_26": "虛空諸天，燒香散花，異口同音讚言：『善哉！",
    "T03n0189_002:0634a17_27": "善哉！』",
    "T03n0189_002:0634a17_28": "爾時太子，剃鬚髮已，自見其身所著之衣，猶是七寶，即心念言：『過去諸佛出家之法，所著衣服，不當如此。』",
    "T03n0189_002:0634a20_29": "時淨居天，於太子前，化作獵師，身被袈裟。",
    "T03n0189_002:0634a21_30": "太子既見，心大歡喜，而語之言：『汝所著衣，是寂靜服，往昔諸佛之所幖幟也；云何著此，而為罪行？』",
    "T03n0189_002:0634a23_31": "獵者答言：『我著袈裟，以誘群鹿，鹿見袈裟，皆來近我，我得殺之。』",
    "T03n0189_002:0634a25_0": "太子又言：『若如汝說，著此袈裟，但欲為殺諸鹿故耳，非求解脫而服之也。",
    "T03n0189_002:0634a26_1": "我今持此七寶之衣，與汝貿易，吾服此衣，為欲攝救一切眾生，斷其煩惱。』",
    "T03n0189_002:0634a28_2": "獵者答言：『善哉！",
    "T03n0189_002:0634a28_3": "如告。』",
    "T03n0189_002:0634a29_0": "即脫寶衣，而與獵者；自被袈裟，依過去諸佛所服之法。",
    "T03n0189_002:0634b01_1": "時淨居天，還復梵身，上升虛空，歸其所止。",
    "T03n0189_002:0634b02_2": "「于時空中，有異光明；車匿見此，心生奇特，歎未曾有：『今此瑞應，非為小緣。』",
    "T03n0189_002:0634b04_3": "車匿既見太子剃除鬚髮身著法服，定知太子必不可迴；悶絕於地，倍增懊惱。",
    "T03n0189_002:0634b05_4": "爾時太子，而語之言：『汝今宜應捨此悲愁，便還宮城，具宣我意。』",
    "T03n0189_002:0634b07_5": "太子於是，即徐前行；車匿歔欷，頭面作禮，乃至遠望不見太子，然後方起；舉體戰掉，不能自勝，顧看揵陟及莊嚴具，嗚咽悲哽，涕泗交流；即牽揵陟，執持寶冠嚴身之具，車匿號咷，揵陟悲鳴，緣路而歸。",
    "T03n0189_002:0634b13_0": "「爾時太子，即便前至跋伽仙人所住之處。",
    "T03n0189_002:0634b13_1": "時彼林中，有諸鳥獸，既見太子，皆悉矚目，端住不瞬。",
    "T03n0189_002:0634b15_2": "跋伽仙人，遙見太子，而自念言：『此是何神，為日月天？",
    "T03n0189_002:0634b16_3": "為帝釋耶？』",
    "T03n0189_002:0634b16_4": "便與眷屬來迎太子，深生敬重，而作是言：『善來！",
    "T03n0189_002:0634b18_5": "仁者。』",
    "T03n0189_002:0634b18_6": "太子既見諸仙人眾，心意柔軟，威儀庠序，太子即便前其住處，諸仙人等，無復威光，皆悉同來請太子坐；太子坐已，觀察彼諸仙人之行，或有以草而為衣者，或以樹皮樹葉以為服者，或有唯食草木花果，或有一日一食，或二日一食，或三日一食，如是行於自餓之法。",
    "T03n0189_002:0634b24_7": "或事水火，或奉日月，或翹一脚，或臥塵土，或有臥於荊蕀之上，或有臥於水火之側。",
    "T03n0189_002:0634b26_8": "太子既見如此苦行，即便問於跋伽仙人：『汝等今者修此苦行，甚為奇特，皆欲求於何等果報？』",
    "T03n0189_002:0634b28_9": "仙人答言：『修此苦行，為欲生天。』",
    "T03n0189_002:0634b29_10": "太子又問：『諸天雖樂，福盡則窮，輪迴六道，終為苦聚。",
    "T03n0189_002:0634c02_0": "汝等云何修諸苦因，以求苦報。』",
    "T03n0189_002:0634c02_1": "太子即便心自歎言：『商人為寶，故入大海；王為國土，興師相伐；今諸仙人，為生天故，修此苦行。』",
    "T03n0189_002:0634c05_2": "作是歎已，默然而住。",
    "T03n0189_002:0634c05_3": "「跋伽仙人，即問太子：『仁者何意，默然不言，我等所行非真正耶？』",
    "T03n0189_002:0634c07_4": "太子答言：『汝等所行，非不至苦，然求果報，終不離苦。』",
    "T03n0189_002:0634c08_5": "太子與諸仙人，設此議論言語往復，乃至日暮。",
    "T03n0189_002:0634c09_6": "太子即便停彼一宿，既至明旦，復更思惟：『此諸仙人，雖修苦行，皆非解脫真正之道。』",
    "T03n0189_002:0634c11_7": "我今不應止住於此，即與仙人，辭別欲去。",
    "T03n0189_002:0634c12_8": "時諸仙人，白太子言：『仁者來此，我皆歡喜；令我人眾，威德增盛。",
    "T03n0189_002:0634c14_9": "今者何故而忽欲去？",
    "T03n0189_002:0634c14_10": "為是我等，失於威儀？",
    "T03n0189_002:0634c15_11": "為此眾中相犯觸耶？",
    "T03n0189_002:0634c15_12": "以何因緣，不住於此？』",
    "T03n0189_002:0634c16_13": "太子答言：『非是汝等有如是失，賓主之儀亦無所少，但汝所修，增長苦因；我今學道，為斷苦本，以此因緣，是故去耳。』",
    "T03n0189_002:0634c18_14": "諸仙人眾，自共議言：『其所修道，極為廣大，云何我等而得留之？』",
    "T03n0189_002:0634c20_15": "「爾時有一仙人，善知相法，語眾人言：『今此仁者，諸相具足，必當得於一切種智，為天人師。』",
    "T03n0189_002:0634c22_16": "即便俱往詣太子所，而作是言：『所修道異，不敢相留；若欲去者，可向北行，彼有大仙，名阿羅邏、加蘭，仁者可往就其語論；我觀仁者，亦當不必住於彼處。』",
    "T03n0189_002:0634c26_17": "於是太子，即便北行。",
    "T03n0189_002:0634c26_18": "諸仙人眾，見太子去，心懷懊惱，合掌隨送，極望絕視，然後乃還。",
    "T03n0189_002:0634c28_19": "「爾時太子，既出宮已，至於天曉，耶輸陀羅，及諸婇女，從眠而覺；不見太子，悲號啼泣，即便往啟摩訶波闍波提：『今旦忽失太子所在。』",
    "T03n0189_002:0635a02_20": "摩訶波闍波提聞是語已，迷悶躃地，如是展轉，乃至達王。",
    "T03n0189_002:0635a03_21": "王聞此言，屹然無聲，失其精魄，若喪四體，舉宮內外，皆亦如是。",
    "T03n0189_002:0635a05_22": "時諸大臣，即入檢視太子住處，案行宮城，見城北門，自然已開，又復不見車匿揵陟。",
    "T03n0189_002:0635a07_23": "即問門司：『誰開此者？』",
    "T03n0189_002:0635a07_24": "互相推撿，皆云不知；并問防人，亦云不解此門開意。",
    "T03n0189_002:0635a09_0": "于時大臣，心自思惟：『北門既開，太子必當從此而出，宜速尋覓太子所在。』",
    "T03n0189_002:0635a10_1": "即勅千乘萬騎，絡繹四出，追求太子；以天力故，迷失道逕，不知所之。",
    "T03n0189_002:0635a12_2": "即便還歸，白大王言：『推尋太子，不知所在？』",
    "T03n0189_002:0635a13_3": "「爾時車匿，步牽揵陟，及莊嚴具，悲泣鳴咽，隨路而還。",
    "T03n0189_002:0635a14_4": "舉邑人民，見此驚愕，無不懊惱，悉皆競來，問車匿言：『汝送太子，置於何處？",
    "T03n0189_002:0635a16_5": "今與揵陟，而獨還耶？』",
    "T03n0189_002:0635a17_6": "車匿既得諸人此問，倍更悲絕，不能答之。",
    "T03n0189_002:0635a18_7": "此諸人民，雖見揵陟被帶鞍勒七寶莊嚴，不見太子，猶若死人飾以花綵。",
    "T03n0189_002:0635a20_0": "於是車匿，前入宮城，揵陟悲嘶，諸廐群馬，一時哀鳴。",
    "T03n0189_002:0635a21_1": "外諸官屬，白摩訶波闍波提及耶輸陀羅言：『車匿唯與揵陟俱還。』",
    "T03n0189_002:0635a22_2": "聞此言已，宛轉于地，而自念曰：『今者唯聞車匿揵陟相隨俱還，而不聞道太子歸聲。』",
    "T03n0189_002:0635a24_3": "摩訶波闍波提即作是言：『我養太子，至年長大，一旦捨我，不知所在？",
    "T03n0189_002:0635a26_4": "譬如果樹，結花成實，臨熟落地；又如飢人，遇百味饌，臨欲食之，忽然翻倒。』",
    "T03n0189_002:0635a28_5": "耶輸陀羅又自言曰：『我與太子，行住坐臥，不相遠離；今者捨我，莫知所趣？",
    "T03n0189_002:0635b01_6": "古昔諸王，入山學道，皆將妻子，不暫相棄；世間之人，一遇相識，別不相忘；夫婦之情，恩愛之深，而乃反更如是之薄。』",
    "T03n0189_002:0635b03_7": "詰車匿言：『寧與智者而作怨讐，不共愚人以為親厚；汝癡頑人，盜送太子，置於何處，令此釋族不復熾盛。』",
    "T03n0189_002:0635b06_8": "又責揵陟：『汝載太子，出此王宮，近去之時，寂然無聲；今者空反，何意悲嘶？』",
    "T03n0189_002:0635b08_9": "爾時車匿，即便答言：『勿責於我及以揵陟。",
    "T03n0189_002:0635b09_10": "所以者何？",
    "T03n0189_002:0635b09_11": "此是天力，非人所為。",
    "T03n0189_002:0635b09_12": "當於爾夕，夫人婇女，皆悉惛臥；太子勅我，令起被馬；我於爾時，以大高聲，而諫太子，欲使夫人，及諸婇女聞此驚悟，及被揵陟都無覺者；城門每開聞四十里，當爾之時，自然而開，又無一聲；如此之事，豈非天力？",
    "T03n0189_002:0635b15_13": "出城之時，天令諸神，手捧馬足，并接於我，虛空諸天，隨從無數，我當云何而能止耶？",
    "T03n0189_002:0635b17_14": "時天既曉，行三踰闍那，至彼跋伽仙人住處，又復有諸奇特異事，願聽我說：「太子既至跋伽仙人苦行林中，即便下馬，手撫馬背，并勅於我，令還宮城；我於此時，隨從太子，永無歸意，太子見遣，終不聽住。",
    "T03n0189_002:0635b21_15": "又復就我，取七寶劍，而自唱言：『過去諸佛，為成就阿耨多羅三藐三菩提故，捨於飾好，剃除鬚髮，我今亦當依諸佛法。』",
    "T03n0189_002:0635b24_16": "唱此言已，即脫寶冠及以明珠，悉付我還置王足下；又以瓔珞，與摩訶波闍波提，餘莊嚴具，以與耶輸陀羅。",
    "T03n0189_002:0635b27_17": "我於爾時，雖聞此誨，猶侍左右，無有歸情。",
    "T03n0189_002:0635b28_18": "于時太子，便以利劍，自剃鬚髮，天於空中，隨接而去，即便前行，逢於獵者，以身所著七寶妙衣，而與獵人，貿易袈裟，於是虛空，有大光明。",
    "T03n0189_002:0635c02_19": "我見太子形服既變，深知其意必不可迴，我即悶絕，心大懊惱；太子前至跋伽仙人所住之處，我便於彼，辭別而歸。」",
    "T03n0189_002:0635c05_20": "此諸奇特，皆是天力，非復人事，願勿責我及揵陟也。』",
    "T03n0189_002:0635c06_21": "時摩訶波闍波提，及耶輸陀羅，既聞車匿說此事已，心小醒悟，默然無聲。",
    "T03n0189_002:0635c09_0": "「爾時白淨王，悶絕始醒，勅喚車匿，而語之言：『汝云何令諸釋種姓生大苦惱？",
    "T03n0189_002:0635c10_1": "我有嚴制，勅內外官屬守護太子，畏其出家。",
    "T03n0189_002:0635c11_2": "汝復何意，輙被揵陟，而與太子令密去耶？』",
    "T03n0189_002:0635c12_3": "車匿聞已，生大怖懼，而啟王言：『太子出城，實非我咎，唯願大王，聽我具說。』",
    "T03n0189_002:0635c14_4": "即以寶冠及髻中明珠，置王足下。",
    "T03n0189_002:0635c15_5": "『太子令我以此冠珠置王足下，七寶瓔珞與摩訶波闍波提，餘莊嚴具與耶輸陀羅。』",
    "T03n0189_002:0635c17_6": "王見諸物，倍增悲絕，雖復木石，猶尚有感，況乃父子恩愛之深。",
    "T03n0189_002:0635c18_7": "車匿具以前事，而啟王言：『太子勅我，父王若謂：「本要有子，當聽出家，今未有子，云何而去？",
    "T03n0189_002:0635c21_8": "臨去之時，又不啟者。」",
    "T03n0189_002:0635c21_9": "汝可為我具答父王：「耶輸陀羅，久已有娠，王宜問之。",
    "T03n0189_002:0635c22_10": "昔勅如此，非為專輙。」』",
    "T03n0189_002:0635c23_11": "王聞此言，即便遣問耶輸陀羅：『太子云汝久已有娠，實如此不？』",
    "T03n0189_002:0635c24_12": "耶輸陀羅即答：『信言。",
    "T03n0189_002:0635c25_13": "當於大王來此宮時，太子指我，即覺有娠。』",
    "T03n0189_002:0635c26_14": "王聞其語，生奇特心，憂惱暫歇，而自念言：『我前所以許令有子聽出家者，七日之中，必無子理，轉輪王位，自然而至。",
    "T03n0189_002:0635c29_15": "不謂七日未滿，而便有娠，深自咎悼智慧淺短，所為方便，不能住之。",
    "T03n0189_002:0636a01_16": "輕作此約，重增悔恨。",
    "T03n0189_002:0636a02_17": "太子神略，出人意表。",
    "T03n0189_002:0636a02_18": "今日之事，亦復兼是諸大天力，我今不應責車匿也。』",
    "T03n0189_002:0636a04_19": "「時白淨王，心自思惟：『太子出家，必不可迴，設使更作諸餘方便，亦不能留。",
    "T03n0189_002:0636a05_20": "雖復棄國出家學道，然已有子，不絕種嗣。",
    "T03n0189_002:0636a06_21": "我今應勅耶輸陀羅，好令將護所懷之子。』",
    "T03n0189_002:0636a07_22": "時白淨王，愛念情深，語車匿言：『我今當往尋求太子，不知即時，定在何許？",
    "T03n0189_002:0636a09_23": "其今既已捨我學道，我復何忍獨生獨活，便當追逐隨其所在。』",
    "T03n0189_002:0636a11_24": "爾時王師及與大臣，聞王欲出尋求太子，二人俱共來諫王言：『大王！",
    "T03n0189_002:0636a12_25": "不應自生憂惱。",
    "T03n0189_002:0636a13_26": "所以者何？",
    "T03n0189_002:0636a13_27": "我觀太子，見其相貌，過去世中，久已修習出家之業。",
    "T03n0189_002:0636a14_28": "設復令為釋提桓因，亦當不樂，況復今者轉輪王位而能留耶？",
    "T03n0189_002:0636a16_29": "大王！",
    "T03n0189_002:0636a16_30": "不憶太子初生而行七步舉手住言：「我生已盡，是最後身。」",
    "T03n0189_002:0636a17_31": "諸梵天王，釋提桓因，悉來下從。",
    "T03n0189_002:0636a18_32": "如此奇特，云何樂世？』",
    "T03n0189_002:0636a18_33": "又復白王：『阿私陀仙昔相太子，年至十九，出家學道，必當成就一切種智。",
    "T03n0189_002:0636a20_34": "今時既到，大王何故，而生愁苦？",
    "T03n0189_002:0636a21_35": "又復大王，嚴勅內外，守護太子，慮恐出家，而諸天來，導引出城；如是之事，非復人力。",
    "T03n0189_002:0636a23_36": "唯願大王，當生歡喜，勿懷愁惱，不須自出。",
    "T03n0189_002:0636a24_37": "若憶太子猶不已者，我今當與大臣尋求所在。』",
    "T03n0189_002:0636a25_38": "「王聞此語，心自念言：『我知太子，雖不可迴，未忍便捨，不復追之，今當試令師及大臣更一尋也。』",
    "T03n0189_002:0636a27_39": "即便答師及大臣言：『善哉！",
    "T03n0189_002:0636a28_40": "可去，舉宮內外，心皆苦惱，佇逐速還。』",
    "T03n0189_002:0636a29_41": "於是王師大臣，即便辭出，追尋太子。",
    "T03n0189_002:0636b01_42": "◎過去現在因果經卷第二"
}