{
    "T07n0220_539:0768c02_0": "大般若波羅蜜多經卷第五百三",
    "T07n0220_539:0768c03_0": "十九",
    "T07n0220_539:0768c05_0": "三藏法師玄奘奉　詔譯",
    "T07n0220_539:0768c06_0": "第四分妙行品第一之二",
    "T07n0220_539:0768c07_0": "時，舍利子問善現言：「是諸菩薩實無生不？」",
    "T07n0220_539:0768c07_1": "善現答言：「是諸菩薩皆實無生。」",
    "T07n0220_539:0768c08_2": "舍利子言：「為但菩薩是實無生，為菩薩法亦實無生？」",
    "T07n0220_539:0768c09_3": "善現答言：「諸菩薩法亦實無生。」",
    "T07n0220_539:0768c10_4": "舍利子言：「為但菩薩法是實無生，為一切智智亦實無生？」",
    "T07n0220_539:0768c11_5": "善現答言：「一切智智亦實無生。」",
    "T07n0220_539:0768c12_6": "舍利子言：「為但一切智智是實無生，為一切智智法亦實無生？」",
    "T07n0220_539:0768c13_7": "善現答言：「一切智智法亦實無生。」",
    "T07n0220_539:0768c14_8": "舍利子言：「為但一切智智法是實無生，為異生類亦實無生？」",
    "T07n0220_539:0768c16_9": "善現答言：「諸異生類亦實無生。」",
    "T07n0220_539:0768c16_10": "舍利子言：「為但異生類是實無生，為異生法亦實無生？」",
    "T07n0220_539:0768c18_0": "善現答言：「諸異生法亦實無生。」",
    "T07n0220_539:0768c18_1": "時，舍利子語善現言：「若諸菩薩皆實無生，諸菩薩法亦實無生，一切智智是實無生，一切智智法亦實無生，諸異生類是實無生，異生類法亦實無生者，豈不菩薩摩訶薩應隨證得一切智智，是則無生法應得無生法？」",
    "T07n0220_539:0768c23_2": "善現答言：「我意不許無生法中有證得、有現觀。",
    "T07n0220_539:0768c24_3": "所以者何？",
    "T07n0220_539:0768c24_4": "諸無生法不可得故。」",
    "T07n0220_539:0768c25_5": "舍利子言：「為許生法證生法，為許無生法證無生法耶？」",
    "T07n0220_539:0768c26_6": "善現答言：「我意不許生法證生法，亦不許無生法證無生法。」",
    "T07n0220_539:0768c27_7": "舍利子言：「為許生法證無生法，為許無生法證生法耶？」",
    "T07n0220_539:0768c29_8": "善現答言：「我意不許生法證無生法，亦不許無生法證生法。」",
    "T07n0220_539:0769a01_9": "舍利子言：「若如是者，豈都無得、無現觀耶？」",
    "T07n0220_539:0769a02_10": "善現答言：「雖有得、有現觀，然不由此二法而證，但隨世間言說施設有得、現觀，非勝義中有得、現觀。」",
    "T07n0220_539:0769a04_11": "時，舍利子問善現言：「為許未生法生，為許已生法生耶？」",
    "T07n0220_539:0769a05_12": "善現答言：「我意不許未生法生，亦不許已生法生。」",
    "T07n0220_539:0769a07_13": "時，舍利子問善現言：「為許生生，為許不生生耶？」",
    "T07n0220_539:0769a08_14": "善現答言：「我意不許生生，亦不許不生生。」",
    "T07n0220_539:0769a09_15": "時，舍利子問善現言：「仁者於所說無生法，樂辯說無生相耶？」",
    "T07n0220_539:0769a10_16": "善現答言：「我於所說無生法，亦不樂辯說無生相。」",
    "T07n0220_539:0769a11_17": "時，舍利子問善現言：「於無生法起無生言，此無生言亦無生不？」",
    "T07n0220_539:0769a12_18": "善現答言：「如是！",
    "T07n0220_539:0769a13_19": "如是！",
    "T07n0220_539:0769a13_20": "於無生法起無生言，此法及言俱無生義，而隨世俗說無生相。」",
    "T07n0220_539:0769a14_21": "時，舍利子讚善現言：「說法人中仁為第一，除佛世尊無能及者。",
    "T07n0220_539:0769a16_22": "所以者何？",
    "T07n0220_539:0769a16_23": "隨所問詰種種法門，皆能酬答無所滯礙，而於法性能無動越。」",
    "T07n0220_539:0769a17_24": "善現報言：「諸佛弟子於一切法無依著者，法爾皆能隨所問詰，一一酬答自在無畏，而於法性能無動越。",
    "T07n0220_539:0769a20_25": "所以者何？",
    "T07n0220_539:0769a20_26": "以一切法無所依故。」",
    "T07n0220_539:0769a20_27": "時，舍利子問善現言：「如是所說甚深法要，為由何等波羅蜜多威力所辦？」",
    "T07n0220_539:0769a22_28": "善現答言：「如是所說甚深法要，皆由般若波羅蜜多威力所辦。",
    "T07n0220_539:0769a23_29": "所以者何？",
    "T07n0220_539:0769a24_30": "說一切法無所依止，要由般若波羅蜜多達一切法無所依故。",
    "T07n0220_539:0769a25_31": "若菩薩摩訶薩聞說如是甚深般若波羅蜜多，心無疑惑亦不迷悶，當知是菩薩摩訶薩住如是住恒不捨離，謂無所得而為方便，常勤拔濟一切有情。",
    "T07n0220_539:0769a29_32": "當知是菩薩摩訶薩成就如是最勝作意，所謂大悲相應作意。」",
    "T07n0220_539:0769b01_33": "時，舍利子謂善現言：「若菩薩摩訶薩住如是住恒不捨離，成就大悲相應作意者，則一切有情亦應成菩薩摩訶薩。",
    "T07n0220_539:0769b04_34": "所以者何？",
    "T07n0220_539:0769b04_35": "以一切有情，亦於此住及此作意，常不捨離甚深般若波羅蜜多。",
    "T07n0220_539:0769b05_36": "大悲作意性平等故，則諸菩薩摩訶薩與一切有情應無差別。」",
    "T07n0220_539:0769b07_37": "善現報曰：「善哉！",
    "T07n0220_539:0769b07_38": "善哉！",
    "T07n0220_539:0769b07_39": "如是！",
    "T07n0220_539:0769b07_40": "如是！",
    "T07n0220_539:0769b07_41": "誠如所說。",
    "T07n0220_539:0769b08_42": "能如實知我所說意，雖似難我而成我義。",
    "T07n0220_539:0769b09_43": "何以故？",
    "T07n0220_539:0769b09_44": "舍利子！",
    "T07n0220_539:0769b09_45": "有情無自性故，當知如是住及作意亦無自性；有情無所有故，當知如是住及作意亦無所有；有情遠離故，當知如是住及作意亦遠離；有情寂靜故，當知如是住及作意亦寂靜；有情不可得故，當知如是住及作意亦不可得；有情無覺知故，當知如是住及作意亦無覺知。",
    "T07n0220_539:0769b15_46": "由此因緣，諸菩薩摩訶薩於如是住及此作意常不捨離，與諸有情亦無差別，以一切法及諸有情皆畢竟空、無差別故。",
    "T07n0220_539:0769b18_47": "若菩薩摩訶薩能如是知無所滯礙，是真修行甚深般若波羅蜜多。」",
    "T07n0220_539:0769b19_48": "爾時，世尊讚善現曰：「善哉！",
    "T07n0220_539:0769b20_49": "善哉！",
    "T07n0220_539:0769b20_50": "汝善能為諸菩薩摩訶薩宣說、開示甚深般若波羅蜜多，此皆如來威神之力。",
    "T07n0220_539:0769b22_51": "若有欲為諸菩薩摩訶薩宣說、開示甚深般若波羅蜜多，皆應如汝宣說開示。",
    "T07n0220_539:0769b24_0": "若菩薩摩訶薩欲學般若波羅蜜多，皆應隨汝所說而學。",
    "T07n0220_539:0769b25_1": "若菩薩摩訶薩隨汝所說而學般若波羅蜜多，是菩薩摩訶薩速證無上正等菩提，能盡未來利樂一切。",
    "T07n0220_539:0769b27_2": "是故菩薩摩訶薩眾欲證無上正等菩提，當勤修學甚深般若波羅蜜多。」",
    "T07n0220_539:0769c01_0": "第四分帝釋品第二",
    "T07n0220_539:0769c02_0": "爾時，天帝釋與三十三天四萬天子俱來會坐，護世四天王與四大王眾天二萬天子俱來會坐，索訶界主大梵天王與萬梵眾俱來會坐，如是乃至五淨居天各與無量百千天子俱來會坐，是諸天眾淨業所感異熟身光雖能照曜，而以如來身光威力之所暎奪皆悉不現。",
    "T07n0220_539:0769c07_1": "時，天帝釋白善現言：「今此三千大千世界無量天眾俱來會坐，欲聞大德宣說、開示甚深般若波羅蜜多，教授教誡諸菩薩摩訶薩，令於般若波羅蜜多速得究竟。",
    "T07n0220_539:0769c11_2": "唯願大德哀愍為說！",
    "T07n0220_539:0769c11_3": "云何菩薩摩訶薩應住般若波羅蜜多？",
    "T07n0220_539:0769c12_4": "云何菩薩摩訶薩應學般若波羅蜜多？」",
    "T07n0220_539:0769c13_5": "爾時，善現告帝釋言：「吾當承佛威神之力順如來意，為諸菩薩摩訶薩眾宣說、開示甚深般若波羅蜜多，如諸菩薩摩訶薩眾可於其中應如是住、應如是學。",
    "T07n0220_539:0769c16_6": "汝等天眾，皆應諦聽善思念之。",
    "T07n0220_539:0769c17_7": "「憍尸迦！",
    "T07n0220_539:0769c17_8": "汝諸天等，未發無上菩提心者今皆應發。",
    "T07n0220_539:0769c18_9": "諸有已入聲聞、獨覺正性離生，不復能發大菩提心。",
    "T07n0220_539:0769c19_10": "何以故？",
    "T07n0220_539:0769c20_11": "憍尸迦！",
    "T07n0220_539:0769c20_12": "彼於生死流已作限隔故。",
    "T07n0220_539:0769c20_13": "其中若有能發無上菩提心者，我亦隨喜。",
    "T07n0220_539:0769c21_14": "所以者何？",
    "T07n0220_539:0769c22_15": "諸有勝人應求勝法，我終不障他勝善品。」",
    "T07n0220_539:0769c23_0": "爾時，世尊讚善現曰：「善哉！",
    "T07n0220_539:0769c23_1": "善哉！",
    "T07n0220_539:0769c23_2": "汝今善能為諸菩薩摩訶薩眾宣說、開示甚深般若波羅蜜多，亦能勸勵諸菩薩摩訶薩，令深歡喜勤修般若波羅蜜多。」",
    "T07n0220_539:0769c26_3": "具壽善現便白佛言：「我既知恩如何不報！",
    "T07n0220_539:0769c27_4": "所以者何？",
    "T07n0220_539:0769c27_5": "過去諸佛及諸弟子，為諸菩薩摩訶薩眾宣說布施乃至般若波羅蜜多，教授教誡、攝受護念。",
    "T07n0220_539:0769c29_6": "世尊爾時亦於中學清淨梵行，今證無上正等菩提，轉妙法輪饒益我等。",
    "T07n0220_539:0770a02_7": "故我今者應隨佛教，為諸菩薩摩訶薩眾宣說布施乃至般若波羅蜜多，教授教誡、攝受護念，令勤修學清淨梵行，疾證無上正等菩提，轉妙法輪窮未來際，利益安樂一切有情，是則名為報彼恩德。」",
    "T07n0220_539:0770a06_8": "具壽善現告帝釋言：「汝問『云何菩薩摩訶薩應住、應學般若波羅蜜多？』",
    "T07n0220_539:0770a08_9": "者，諦聽！",
    "T07n0220_539:0770a08_10": "諦聽！",
    "T07n0220_539:0770a08_11": "當為汝說，諸菩薩摩訶薩於深般若波羅蜜多，如所應住及應學相。",
    "T07n0220_539:0770a10_12": "「憍尸迦！",
    "T07n0220_539:0770a10_13": "諸菩薩摩訶薩被大功德鎧，應以空相安住般若波羅蜜多，不應住色，不應住受、想、行、識，不應住預流果，不應住一來、不還、阿羅漢果，不應住獨覺菩提，不應住諸佛無上正等菩提；不應住此是色，不應住此是受、想、行、識，不應住此是預流果，不應住此是一來、不還、阿羅漢果，不應住此是獨覺菩提，不應住此是諸佛無上正等菩提；不應住色若常若無常，不應住受、想、行、識若常若無常；不應住色若樂若苦，不應住受、想、行、識若樂若苦；不應住色若我若無我，不應住受、想、行、識若我若無我；不應住色若淨若不淨，不應住受、想、行、識若淨若不淨；不應住色若空若不空，不應住受、想、行、識若空若不空；不應住預流果是無為所顯，不應住一來、不還、阿羅漢果是無為所顯，不應住獨覺菩提是無為所顯，不應住諸佛無上正等菩提是無為所顯；不應住預流果是真福田應受供養，不應住預流果極七返有必入涅槃；不應住一來果是真福田應受供養，不應住一來果未至究竟一來此間作苦邊際；不應住不還果是真福田應受供養，不應住不還果往彼滅度不復還來；不應住阿羅漢果是真福田應受供養，不應住阿羅漢果今世定入無餘涅槃；不應住獨覺是真福田應受供養，不應住獨覺超聲聞地不至佛地而般涅槃；不應住佛是真福田應受供養，不應住佛超異生地、超聲聞地、超獨覺地、超菩薩地安住佛地，利益安樂無量無數無邊有情，令入無餘般涅槃界；不應住佛度脫無量無邊有情，令於三乘各得決定，作如是等諸佛事已，入無餘依般涅槃界。」",
    "T07n0220_539:0770b12_14": "時，舍利子作是念言：「若菩薩摩訶薩行深般若波羅蜜多時，不應住佛安住佛地，利益安樂無量無數無邊有情，令入無餘般涅槃界，不應住佛度脫無量無邊有情，令於三乘各得決定，作如是等諸佛事已，入無餘依般涅槃界，亦不應住諸餘法等者，是諸菩薩摩訶薩眾當云何住？」",
    "T07n0220_539:0770b18_15": "具壽善現承佛威神，知舍利子心之所念，便謂之曰：「於意云何？",
    "T07n0220_539:0770b20_16": "諸如來心為何所住？」",
    "T07n0220_539:0770b20_17": "時，舍利子語善現言：「諸如來心都無所住。",
    "T07n0220_539:0770b21_18": "所以者何？",
    "T07n0220_539:0770b21_19": "心無所住故名如來、應、正等覺，謂不住有為界，亦不住無為界，亦非不住。」",
    "T07n0220_539:0770b23_20": "時，具壽善現謂舍利子言：「諸菩薩摩訶薩行深般若波羅蜜多時亦復如是，如諸如來、應、正等覺，於一切法心無所住亦非不住。",
    "T07n0220_539:0770b26_21": "舍利子！",
    "T07n0220_539:0770b26_22": "諸菩薩摩訶薩於深般若波羅蜜多，如諸如來、應、正等覺，以無所得而為方便，應如是住、應如是學。」",
    "T07n0220_539:0770b29_0": "爾時，眾中有諸天子竊作是念：「諸藥叉等言詞呪句，種種差別雖復隱密，而我等輩猶可了知。",
    "T07n0220_539:0770c02_1": "大德善現於深般若波羅蜜多，雖以種種言詞顯示，然我等輩竟不能解。」",
    "T07n0220_539:0770c03_2": "具壽善現知諸天子心之所念，便告彼言：「汝諸天子於我所說不能解耶？」",
    "T07n0220_539:0770c05_3": "諸天子言：「如是！",
    "T07n0220_539:0770c05_4": "如是！",
    "T07n0220_539:0770c05_5": "我於大德所說般若波羅蜜多甚深句義都不能解。」",
    "T07n0220_539:0770c07_6": "具壽善現復告彼言：「我曾於此甚深般若波羅蜜多相應義中無說無示，汝亦不聞當何所解？",
    "T07n0220_539:0770c09_7": "何以故？",
    "T07n0220_539:0770c09_8": "諸天子！",
    "T07n0220_539:0770c09_9": "甚深般若波羅蜜多相應義中，文字言說皆遠離故。」",
    "T07n0220_539:0770c10_10": "時，諸天子復作是念：「大德善現於此般若波羅蜜多甚深義中，雖復種種方便顯說欲令易解，然其義趣甚深轉甚深、微細更微細、難可測量。」",
    "T07n0220_539:0770c13_11": "具壽善現知彼心念，便告之言：「天子當知！",
    "T07n0220_539:0770c14_12": "色非甚深非微細，受、想、行、識非甚深非微細，預流果非甚深非微細，一來、不還、阿羅漢果非甚深非微細，獨覺菩提非甚深非微細，諸佛無上正等菩提非甚深非微細。",
    "T07n0220_539:0770c18_13": "何以故？",
    "T07n0220_539:0770c18_14": "諸天子！",
    "T07n0220_539:0770c18_15": "以一切法微細甚深，說、聽、解者不可得故。",
    "T07n0220_539:0770c19_16": "由斯汝等於諸法中，應隨所說修深固忍。",
    "T07n0220_539:0770c20_17": "天子當知！",
    "T07n0220_539:0770c21_18": "諸有欲證欲住預流、一來、不還、阿羅漢果、獨覺菩提、諸佛無上正等菩提，要依此忍乃能證住。」",
    "T07n0220_539:0770c23_19": "時，諸天子作是念言：「大德善現於今欲為何等有情說何等法？」",
    "T07n0220_539:0770c24_20": "具壽善現知諸天子心之所念，而告彼言：「天子當知！",
    "T07n0220_539:0770c25_21": "吾今欲為如幻、如化、如夢有情，亦復宣說如幻、如化、如夢之法。",
    "T07n0220_539:0770c27_22": "何以故？",
    "T07n0220_539:0770c27_23": "諸天子！",
    "T07n0220_539:0770c27_24": "如是聽者於所說法無聞、無解、無所證故。」",
    "T07n0220_539:0770c28_25": "時，諸天子問善現言：「能說、能聽及所說法，皆如幻、化、夢所見耶？」",
    "T07n0220_539:0770c29_26": "善現答言：「如是！",
    "T07n0220_539:0771a01_27": "如是！",
    "T07n0220_539:0771a01_28": "如幻有情為如幻者說如幻法，如化有情為如化者說如化法，如夢有情為如夢者說如夢法。",
    "T07n0220_539:0771a03_29": "一切有情及一切法，無不皆如幻、化、夢境，以一切法、一切有情與幻、化、夢無二無別。",
    "T07n0220_539:0771a05_30": "天子當知！",
    "T07n0220_539:0771a05_31": "諸預流者及預流果，若一來者及一來果，若不還者及不還果，若阿羅漢及阿羅漢果，若諸獨覺及獨覺菩提，若諸如來、應、正等覺及佛無上正等菩提，無不皆如幻、化、夢境。」",
    "T07n0220_539:0771a09_32": "時，諸天子問善現言：「豈諸如來、應、正等覺及佛無上正等菩提，亦如幻、化、夢所見耶？」",
    "T07n0220_539:0771a11_33": "善現答言：「如是！",
    "T07n0220_539:0771a11_34": "如是！",
    "T07n0220_539:0771a11_35": "乃至涅槃，我亦說為如幻、如化、如夢所見。」",
    "T07n0220_539:0771a12_36": "時，諸天子問善現言：「豈可涅槃亦如幻、化、夢所見境？」",
    "T07n0220_539:0771a13_37": "善現答言：「設更有法勝涅槃者，我亦說為如幻、如化、如夢所見。",
    "T07n0220_539:0771a15_38": "所以者何？",
    "T07n0220_539:0771a15_39": "幻、化、夢境與一切法乃至涅槃無二無別，皆不可得、不可說故。」",
    "T07n0220_539:0771a16_40": "爾時，舍利子、執大藏、滿慈子、大飲光等問善現言：「所說般若波羅蜜多，如是甚深誰能信受？」",
    "T07n0220_539:0771a18_41": "具壽慶喜白大聲聞舍利子等言：「有不退轉菩薩摩訶薩，於此般若波羅蜜多能深信受，復有無量具足正見諸漏永盡大阿羅漢，於此般若波羅蜜多亦能信受。」",
    "T07n0220_539:0771a22_42": "具壽善現作如是言：「如是所說甚深般若波羅蜜多無能信受。",
    "T07n0220_539:0771a23_43": "所以者何？",
    "T07n0220_539:0771a24_44": "此中無法可顯可示及可施設，既實無法可顯可示及可施設故，信受者亦不可得。」",
    "T07n0220_539:0771a26_45": "時，天帝釋作是念言：「大德善現雨大法雨，我應化作微妙諸華奉散供養。」",
    "T07n0220_539:0771a27_46": "作是念已，即便化作微妙諸華散善現上。",
    "T07n0220_539:0771a28_47": "具壽善現作是念言：「今所散華於諸天處未曾見有，是華微妙，定非水陸草木所生，應是諸天從心化出。」",
    "T07n0220_539:0771b01_0": "時，天帝釋既知善現心之所念，謂善現言：「此所散華，實非水陸草木所生，亦非諸天從心化出。",
    "T07n0220_539:0771b03_1": "何以故？",
    "T07n0220_539:0771b03_2": "此所散華無生性故。」",
    "T07n0220_539:0771b03_3": "爾時，善現語帝釋言：「此華不生即非華也！」",
    "T07n0220_539:0771b04_4": "時，天帝釋竊作是念：「大德善現智慧甚深，不壞假名而說實義。」",
    "T07n0220_539:0771b06_5": "作是念已，白善現言：「如是！",
    "T07n0220_539:0771b06_6": "如是！",
    "T07n0220_539:0771b06_7": "誠如尊教。",
    "T07n0220_539:0771b07_8": "諸菩薩摩訶薩於諸法中，隨尊者教應如是學。」",
    "T07n0220_539:0771b08_9": "具壽善現語帝釋言：「如是！",
    "T07n0220_539:0771b08_10": "如是！",
    "T07n0220_539:0771b08_11": "如汝所說。",
    "T07n0220_539:0771b09_12": "諸菩薩摩訶薩於諸法中，隨我所教應如是學。",
    "T07n0220_539:0771b10_13": "「憍尸迦！",
    "T07n0220_539:0771b10_14": "諸菩薩摩訶薩如是學時，不於色學，不於受、想、行、識學，不於預流果學，不於一來、不還、阿羅漢果學，不於獨覺菩提學，不於諸佛無上正等菩提學，若不於此諸地而學，是名學佛一切智智。",
    "T07n0220_539:0771b14_15": "若能學佛一切智智，則學無量無邊佛法。",
    "T07n0220_539:0771b15_16": "若學無量無邊佛法，則不學色有增有減，亦不學受、想、行、識有增有減。",
    "T07n0220_539:0771b17_17": "若不學色有增有減，亦不學受、想、行、識有增有減，則不學色有取有捨，亦不學受、想、行、識有取有捨。",
    "T07n0220_539:0771b19_18": "若不學色有取有捨，亦不學受、想、行、識有取有捨，則不學一切法有取有捨。",
    "T07n0220_539:0771b21_0": "若不學一切法有取有捨，則不學諸法有可攝受、有可滅壞。",
    "T07n0220_539:0771b22_1": "若不學諸法有可攝受、有可滅壞，則不學一切智智有可攝受、有可滅壞。",
    "T07n0220_539:0771b24_0": "諸菩薩摩訶薩如是學時，名為真學一切智智，速能證得一切智智。」",
    "T07n0220_539:0771b25_1": "時，舍利子問善現言：「若菩薩摩訶薩不學諸法有可攝受、有可滅壞，亦不學一切智智有可攝受、有可滅壞，是菩薩摩訶薩如是學時，名為真學一切智智，速能證得一切智智耶？」",
    "T07n0220_539:0771b29_2": "善現答言：「如是！",
    "T07n0220_539:0771b29_3": "如是！",
    "T07n0220_539:0771c01_0": "若菩薩摩訶薩不學諸法有可攝受、有可滅壞，亦不學一切智智有可攝受、有可滅壞，是菩薩摩訶薩如是學時，名為真學一切智智，速能證得一切智智，以無所得為方便故。」",
    "T07n0220_539:0771c04_1": "爾時，天帝釋問舍利子言：「諸菩薩摩訶薩所學般若波羅蜜多，當於何求？」",
    "T07n0220_539:0771c06_2": "舍利子言：「諸菩薩摩訶薩所學般若波羅蜜多，當於善現所說中求。」",
    "T07n0220_539:0771c08_3": "天帝釋問舍利子言：「是誰神力為依持故，而令尊者作如是說？」",
    "T07n0220_539:0771c09_4": "舍利子言：「如來神力為依持故，我作是說。」",
    "T07n0220_539:0771c10_5": "時，天帝釋復問具壽舍利子言：「是誰神力為依持故，尊者善現能說般若波羅蜜多？」",
    "T07n0220_539:0771c12_6": "舍利子言：「如來神力為依持故，具壽善現能說般若波羅蜜多。」",
    "T07n0220_539:0771c13_7": "爾時，善現告帝釋言：「汝之所問『是誰神力為依持故，令我善現能說般若波羅蜜多？』",
    "T07n0220_539:0771c15_8": "者，憍尸迦！",
    "T07n0220_539:0771c15_9": "當知定是如來神力為依持故，令我善現能說般若波羅蜜多。",
    "T07n0220_539:0771c17_10": "「憍尸迦！",
    "T07n0220_539:0771c17_11": "汝之所問『諸菩薩摩訶薩所學般若波羅蜜多，當於何求？』",
    "T07n0220_539:0771c18_12": "者，憍尸迦！",
    "T07n0220_539:0771c19_0": "諸菩薩摩訶薩所學般若波羅蜜多，不應於色求，不應離色求；不應於受、想、行、識求，不應離受、想、行、識求。",
    "T07n0220_539:0771c21_1": "所以者何？",
    "T07n0220_539:0771c21_2": "色非般若波羅蜜多，亦非離色而有般若波羅蜜多；受、想、行、識亦非般若波羅蜜多，亦非離受、想、行、識而有般若波羅蜜多。」",
    "T07n0220_539:0771c24_3": "時，天帝釋白善現言：「諸菩薩摩訶薩所學般若波羅蜜多，是大波羅蜜多，是無量波羅蜜多，是無邊波羅蜜多。」",
    "T07n0220_539:0771c26_4": "善現報言：「如是！",
    "T07n0220_539:0771c27_5": "如是！",
    "T07n0220_539:0771c27_6": "憍尸迦！",
    "T07n0220_539:0771c27_7": "諸菩薩摩訶薩所學般若波羅蜜多，是大波羅蜜多，是無量波羅蜜多，是無邊波羅蜜多。",
    "T07n0220_539:0771c29_8": "何以故？",
    "T07n0220_539:0771c29_9": "憍尸迦！",
    "T07n0220_539:0772a01_10": "色大故，當知般若波羅蜜多亦大；受、想、行、識大故，當知般若波羅蜜多亦大。",
    "T07n0220_539:0772a02_11": "憍尸迦！",
    "T07n0220_539:0772a03_0": "色無量故，當知般若波羅蜜多亦無量；受、想、行、識無量故，當知般若波羅蜜多亦無量。",
    "T07n0220_539:0772a04_1": "憍尸迦！",
    "T07n0220_539:0772a05_2": "色無邊故，當知般若波羅蜜多亦無邊；受、想、行、識無邊故，當知般若波羅蜜多亦無邊。",
    "T07n0220_539:0772a07_3": "「復次，憍尸迦！",
    "T07n0220_539:0772a07_4": "所緣無邊故，當知般若波羅蜜多亦無邊。",
    "T07n0220_539:0772a08_5": "憍尸迦！",
    "T07n0220_539:0772a08_6": "云何所緣無邊故，當知般若波羅蜜多亦無邊？",
    "T07n0220_539:0772a09_7": "謂一切法前、中、後際皆不可得說為無邊，法無邊故所緣亦無邊，由此般若波羅蜜多亦說無邊。",
    "T07n0220_539:0772a11_8": "是故我說所緣無邊故，當知般若波羅蜜多亦無邊。",
    "T07n0220_539:0772a12_9": "「復次，憍尸迦！",
    "T07n0220_539:0772a13_10": "一切法無邊故，當知般若波羅蜜多亦無邊。",
    "T07n0220_539:0772a14_11": "憍尸迦！",
    "T07n0220_539:0772a14_12": "云何一切法無邊故，當知般若波羅蜜多亦無邊？",
    "T07n0220_539:0772a15_13": "謂一切法邊不可得。",
    "T07n0220_539:0772a15_14": "所以者何？",
    "T07n0220_539:0772a16_15": "以一切色前、中、後邊皆不可得，一切受、想、行、識前中後邊皆不可得，由此般若波羅蜜多前、中、後邊亦不可得。",
    "T07n0220_539:0772a18_16": "是故我說一切法無邊故，當知般若波羅蜜多亦無邊。",
    "T07n0220_539:0772a19_17": "「復次，憍尸迦！",
    "T07n0220_539:0772a20_18": "一切有情無邊故，當知般若波羅蜜多亦無邊。",
    "T07n0220_539:0772a21_19": "所以者何？",
    "T07n0220_539:0772a21_20": "一切有情邊不可得。",
    "T07n0220_539:0772a21_21": "是故我說一切有情無邊故，當知般若波羅蜜多亦無邊。」",
    "T07n0220_539:0772a23_22": "時，天帝釋問善現言：「大德！",
    "T07n0220_539:0772a23_23": "云何一切有情無邊故，當知般若波羅蜜多亦無邊？」",
    "T07n0220_539:0772a24_24": "善現答言：「憍尸迦！",
    "T07n0220_539:0772a25_25": "非有情類其數眾多，計算其邊不可得故，作如是說：一切有情無邊故，當知般若波羅蜜多亦無邊。」",
    "T07n0220_539:0772a27_26": "天帝釋言：「為何義故作如是說？」",
    "T07n0220_539:0772a28_27": "善現告言：「憍尸迦！",
    "T07n0220_539:0772a28_28": "我今問汝，隨汝意答。",
    "T07n0220_539:0772a29_29": "於意云何？",
    "T07n0220_539:0772a29_30": "言有情，有情者是何法增語？」",
    "T07n0220_539:0772b01_31": "天帝釋言：「言有情，有情者非法增語亦非非法增語，但是假立客名所攝、無事名所攝、無主名所攝、無緣名所攝。」",
    "T07n0220_539:0772b03_32": "善現復言：「憍尸迦！",
    "T07n0220_539:0772b04_33": "於意云何？",
    "T07n0220_539:0772b04_34": "於此般若波羅蜜多甚深經中，為顯示有實有情不？」",
    "T07n0220_539:0772b05_35": "天帝釋言：「不也！",
    "T07n0220_539:0772b05_36": "大德！」",
    "T07n0220_539:0772b05_37": "善現告言：「於此般若波羅蜜多甚深經中，既不顯示有實有情故說無邊，以彼中、邊不可得故。",
    "T07n0220_539:0772b08_38": "「憍尸迦！",
    "T07n0220_539:0772b08_39": "於意云何？",
    "T07n0220_539:0772b08_40": "若諸如來、應、正等覺，經如殑伽沙數大劫，以無邊音說有情類無量名字，此中頗有真實有情有生滅不？」",
    "T07n0220_539:0772b10_41": "天帝釋言：「不也！",
    "T07n0220_539:0772b11_42": "大德！",
    "T07n0220_539:0772b11_43": "何以故？",
    "T07n0220_539:0772b11_44": "以諸有情本性淨故。",
    "T07n0220_539:0772b11_45": "彼從本來無所有故，非無所有可有生滅。」",
    "T07n0220_539:0772b12_46": "善現告言：「由斯義故，我作是說：一切有情無邊故，當知般若波羅蜜多亦無邊。",
    "T07n0220_539:0772b14_47": "憍尸迦！",
    "T07n0220_539:0772b14_48": "由此當知諸菩薩摩訶薩所學般若波羅蜜多，應說為大、無量、無邊。」",
    "T07n0220_539:0772b16_49": "爾時，會中天帝釋等欲界諸天、梵天王等色界諸天，及大自在神仙天女，歡喜踊躍，同時三返高聲唱言：「善哉！",
    "T07n0220_539:0772b18_50": "善哉！",
    "T07n0220_539:0772b18_51": "佛出世故，尊者善現承佛威神，善為我等宣說、開示微妙法性，所謂般若波羅蜜多，令諸天、人、阿素洛等獲大饒益。",
    "T07n0220_539:0772b21_52": "若菩薩摩訶薩能於如是甚深般若波羅蜜多，如說修行常不捨離，我等於彼，恭敬供養如佛世尊。」",
    "T07n0220_539:0772b23_53": "爾時，佛告諸天等言：「如是！",
    "T07n0220_539:0772b24_54": "如是！",
    "T07n0220_539:0772b24_55": "若菩薩摩訶薩於此般若波羅蜜多，以無所得而為方便，能如說行常不遠離，汝諸天等，皆應供養如佛世尊。",
    "T07n0220_539:0772b26_56": "天等當知！",
    "T07n0220_539:0772b27_57": "我於往昔然燈佛時，蓮華王都四衢道首見然燈佛，獻五莖華，布髮掩泥聞正法要，以無所得為方便故，便不遠離甚深般若波羅蜜多及餘無量無邊佛法。",
    "T07n0220_539:0772c01_58": "時，然燈佛即便授我無上正等大菩提記，作是言：『善男子！",
    "T07n0220_539:0772c02_59": "汝於來世過無數劫，於此世界賢劫之中，當得作佛，號能寂如來、應、正等覺，廣說乃至佛、薄伽梵，宣說般若波羅蜜多甚深經典度無量眾。』」",
    "T07n0220_539:0772c06_0": "時，諸天等俱白佛言：「如是般若波羅蜜多甚為希有，令諸菩薩摩訶薩眾，速能引攝一切智智，盡未來際利樂有情。」",
    "T07n0220_539:0772c09_0": "第四分供養窣堵波品第三之一",
    "T07n0220_539:0772c10_0": "爾時，世尊知欲、色界諸天神眾及諸苾芻、苾芻尼等四眾雲集，恭敬信受同為明證，即便顧命天帝釋言：「憍尸迦！",
    "T07n0220_539:0772c12_1": "若善男子、善女人等於深般若波羅蜜多，至心聽聞、受持、讀誦、精勤修學、如理思惟及廣為他無倒宣說，當知是輩，一切惡魔、人非人等不能得便，一切災橫皆不能及，身心安樂無病長壽。",
    "T07n0220_539:0772c16_2": "復次，憍尸迦！",
    "T07n0220_539:0772c17_3": "若諸天子已發無上正等覺心，於深般若波羅蜜多若未聽聞、受持、讀誦、精勤修學、如理思惟，皆應來至是善男子、善女人所，至心聽聞、受持、讀誦甚深般若波羅蜜多，如理思惟甚深義趣，令得究竟轉為他說。",
    "T07n0220_539:0772c21_4": "復次，憍尸迦！",
    "T07n0220_539:0772c22_5": "若善男子、善女人等於深般若波羅蜜多，至心聽聞、受持、讀誦、精勤修學、如理思惟，是善男子、善女人等若在空宅、若在曠野、若在險道及危難處，終不怖畏驚恐毛竪，諸天善神常來擁護。」",
    "T07n0220_539:0772c26_6": "時，四天王及彼天眾，合掌恭敬俱白佛言：「若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，我等常隨恭敬守護，不令一切災橫侵惱。」",
    "T07n0220_539:0773a01_7": "時，天帝釋及諸天眾，合掌恭敬俱白佛言：「若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，我等常隨恭敬守護，不令一切災橫侵惱。」",
    "T07n0220_539:0773a05_8": "時，梵天王及諸梵眾，合掌恭敬俱白佛言：「若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，我等常隨恭敬守護，不令一切災橫侵惱。」",
    "T07n0220_539:0773a10_0": "時，天帝釋復白佛言：「甚奇！",
    "T07n0220_539:0773a10_1": "世尊！",
    "T07n0220_539:0773a10_2": "希有！",
    "T07n0220_539:0773a10_3": "善逝！",
    "T07n0220_539:0773a10_4": "若善男子、善女人等於深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，攝受如是現法功德。",
    "T07n0220_539:0773a13_5": "若善男子、善女人等攝受般若波羅蜜多，則為攝受布施、淨戒、安忍、精進、靜慮、般若波羅蜜多。」",
    "T07n0220_539:0773a15_6": "爾時，世尊告天帝釋：「如是！",
    "T07n0220_539:0773a16_7": "如是！",
    "T07n0220_539:0773a16_8": "憍尸迦！",
    "T07n0220_539:0773a16_9": "若善男子、善女人等攝受般若波羅蜜多，則為具足攝受六種波羅蜜多。",
    "T07n0220_539:0773a18_10": "「復次，憍尸迦！",
    "T07n0220_539:0773a18_11": "若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，所獲功德，汝應諦聽，極善思惟！",
    "T07n0220_539:0773a21_12": "吾當為汝分別解說。」",
    "T07n0220_539:0773a22_13": "天帝釋言：「唯然！",
    "T07n0220_539:0773a22_14": "願說！",
    "T07n0220_539:0773a22_15": "我等樂聞。」",
    "T07n0220_539:0773a22_16": "爾時，佛告天帝釋言：「憍尸迦！",
    "T07n0220_539:0773a23_17": "若有諸惡外道梵志，若諸惡魔及魔眷屬，若餘暴惡增上慢者，於是菩薩摩訶薩所，欲作種種不饒益事，彼適興心速自遭禍，必當殄滅不果所願。",
    "T07n0220_539:0773a26_18": "何以故？",
    "T07n0220_539:0773a26_19": "憍尸迦！",
    "T07n0220_539:0773a27_20": "是善男子、善女人等於深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，法爾能令起惡心者自遭殃禍不果所願。",
    "T07n0220_539:0773b01_21": "「復次，憍尸迦！",
    "T07n0220_539:0773b01_22": "若善男子、善女人等於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布。",
    "T07n0220_539:0773b04_23": "其地方所，若有惡魔及魔眷屬，或有種種外道梵志，及餘暴惡增上慢者，憎嫉正法欲為障礙，詰責違拒令速隱沒，雖有此願終不能成。",
    "T07n0220_539:0773b07_24": "彼因暫聞般若聲故，眾惡漸滅功德漸生，後依三乘得盡苦際，或脫惡趣生天、人中。",
    "T07n0220_539:0773b09_0": "「憍尸迦！",
    "T07n0220_539:0773b09_1": "若善男子、善女人等於深般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，獲如是等功德勝利。",
    "T07n0220_539:0773b12_0": "「憍尸迦！",
    "T07n0220_539:0773b12_1": "如有妙藥名曰莫耆，是藥威勢能銷眾毒，如是妙藥隨所在處，諸毒蟲類不能逼近。",
    "T07n0220_539:0773b14_2": "有大毒蛇饑行求食，遇見生類欲螫噉之，其生怖死奔趣妙藥，蛇聞藥氣尋便退走。",
    "T07n0220_539:0773b15_3": "何以故？",
    "T07n0220_539:0773b16_4": "憍尸迦！",
    "T07n0220_539:0773b16_5": "如是妙藥具大威勢，能益身命銷伏諸毒。",
    "T07n0220_539:0773b17_6": "憍尸迦當知！",
    "T07n0220_539:0773b17_7": "般若波羅蜜多具大威勢亦復如是，若善男子、善女人等至心聽聞、受持、讀誦、精勤修學、如理思惟、書寫、解說、廣令流布，諸惡魔等於此菩薩摩訶薩所欲為惡事，由此般若波羅蜜多威神力故，令彼惡事於其方所自當殄滅無所能為。",
    "T07n0220_539:0773b22_8": "何以故？",
    "T07n0220_539:0773b23_9": "憍尸迦！",
    "T07n0220_539:0773b23_10": "由此般若波羅蜜多具大威力，能摧眾惡增善法故。",
    "T07n0220_539:0773b24_11": "「復次，憍尸迦！",
    "T07n0220_539:0773b24_12": "若善男子、善女人等於此般若波羅蜜多，至心聽聞、受持、讀誦、精勤修學、如理思惟、書寫、解說、廣令流布。",
    "T07n0220_539:0773b27_13": "四大天王及天帝釋、堪忍界主大梵天王、淨居天等并餘善神常來擁護，不令一切災橫侵惱，如法所求無不滿足。",
    "T07n0220_539:0773b29_14": "十方世界現在如來、應、正等覺，亦常護念，令惡漸滅善法漸增。",
    "T07n0220_539:0773c02_15": "「復次，憍尸迦！",
    "T07n0220_539:0773c02_16": "若善男子、善女人等能於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，是善男子、善女人等由此因緣，言詞威肅聞皆敬受，發言稱量語不喧雜，堅事善友深知恩報，不為慳嫉、忿恨、覆惱、諂、誑、矯等隱蔽其心。",
    "T07n0220_539:0773c07_17": "何以故？",
    "T07n0220_539:0773c08_18": "憍尸迦！",
    "T07n0220_539:0773c08_19": "是善男子、善女人等由深般若波羅蜜多增上威力調伏身心，令其遠離貪、恚，癡等隨眠、纏結。",
    "T07n0220_539:0773c10_20": "是善男子、善女人等具念正知慈、悲、喜、捨，常作是念：『我不應隨慳貪勢力，若隨彼力貧窮下賤，則我布施不得圓滿；我不應隨破戒勢力，若隨彼力墮諸惡趣，則我淨戒不得圓滿；我不應隨忿恚勢力，若隨彼力當缺諸根形貌醜陋，不具菩薩圓滿色身，亦復不能圓滿安忍；我不應隨懈怠勢力，若隨彼力則不能修菩薩勝道，亦不圓滿增上精進；我不應隨散亂勢力，若隨彼力便不能修菩薩勝定，則諸靜慮不得圓滿；我不應隨愚癡勢力，若隨彼力則我勝慧不得圓滿，不超聲聞、獨覺等地，況得無上正等菩提！",
    "T07n0220_539:0773c21_21": "是故我今不應隨彼慳貪等力。』",
    "T07n0220_539:0773c22_22": "憍尸迦！",
    "T07n0220_539:0773c22_23": "是善男子、善女人等由此思惟常得正念，諸惡煩惱不蔽其心。",
    "T07n0220_539:0773c24_24": "「憍尸迦！",
    "T07n0220_539:0773c24_25": "諸善男子、善女人等若於般若波羅蜜多，至心聽聞、受持、讀誦、精勤修學、如理思惟、書寫、解說、廣令流布，獲如是等功德勝利。」",
    "T07n0220_539:0773c28_0": "大般若波羅蜜多經卷第五百三十九"
}