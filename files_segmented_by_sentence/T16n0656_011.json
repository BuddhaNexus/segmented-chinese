{
    "T16n0656_011:0095a19_0": "菩薩瓔珞經卷第十一(一名現在報)姚秦涼州沙門竺佛念譯◎供養舍利品第三十一爾時，尊者長老須菩提，在大眾中竊生此心：「今聞如來、至真、等正覺說極妙之法，無限曠大不可思議，非是辟支所及。",
    "T16n0656_011:0095a25_1": "諸法自然無有生滅，云何於無生滅法中有三道三乘？」",
    "T16n0656_011:0095a27_0": "是時，長老須菩提即從坐起，齊整衣服偏露右臂，右膝著地長跪叉手，即以此偈而歎頌曰：「本無如來法，　　如空無有形，　云何於三道，　　各有三乘行？",
    "T16n0656_011:0095b03_0": "　一相本無相，　　亦不見生滅，　學道無窮盡，　　息心為第一。",
    "T16n0656_011:0095b05_0": "　如海無增減，　　吞流無有厭，　虛空正法性，　　曠大亦復然。",
    "T16n0656_011:0095b07_0": "　佛為眾聖王，　　三界無等侶，　演布無窮慧，　　度於未度者。",
    "T16n0656_011:0095b09_0": "　功成不念報，　　不求尊豪貴，　勉濟一切人，　　獲於無上道。",
    "T16n0656_011:0095b11_0": "　如日照天下，　　處闇悉蒙明，　聖人降神生，　　莫不得蒙濟。",
    "T16n0656_011:0095b13_0": "　四大本無主，　　忽然在五道，　受入三毒根，　　遂生有無想。",
    "T16n0656_011:0095b15_0": "　形累在縛著，　　識想乃滋甚，　如沒在深淵，　　欲濟甚為難。",
    "T16n0656_011:0095b17_0": "　菩薩大乘學，　　剎土各不同，　設欲取滅度，　　舍利為所在。",
    "T16n0656_011:0095b19_0": "　唯願人中尊，　　敷演令開悟，　普為大世界，　　分別善惡趣。」",
    "T16n0656_011:0095b21_0": "爾時，長老須菩提以此偈問佛已，即從坐起，遶佛三匝，還復本位。",
    "T16n0656_011:0095b22_1": "爾時，世尊復以此偈報須菩提：「佛子須菩提，　　空慧為第一，　暢達三世法，　　所說甚玄微。",
    "T16n0656_011:0095b26_0": "　所念不為己，　　愍念一切人，　常想滅生死，　　永在無為處。",
    "T16n0656_011:0095b28_0": "　佛道不思議，　　攝意乃應律，　入定神足力，　　應感不可量。",
    "T16n0656_011:0095c01_0": "　菩薩大乘迹，　　現變如恒沙，　教化已周訖，　　寂然滅心意。",
    "T16n0656_011:0095c03_0": "　見成未必成，　　猶有存亡心，　成亦本無成，　　乃應解脫慧。」",
    "T16n0656_011:0095c05_0": "爾時，世尊告須菩提：「過去無數恒沙諸佛所說道教，濟度眾生各各不同。",
    "T16n0656_011:0095c06_1": "或有如來、至真、等正覺，教化眾生淨佛國土，從一佛國至一佛國，供養承事諸佛世尊，接度眾生於無餘泥洹界而般泥洹，然後如來乃取滅度。",
    "T16n0656_011:0095c09_2": "或有如來、至真、等正覺，淨己國土，現不思議神足變化，入佛定意，敷演道教三十七品。",
    "T16n0656_011:0095c11_3": "或經一劫至百千劫，教化終訖，皆使眾生永離眾苦，於無餘泥洹界使般泥洹，然後如來現般泥洹，留身在後，普使一切興致供養，顯極伎樂而娛樂之，神變光明六度無極，復令無央數眾生悉得無為大道。",
    "T16n0656_011:0095c16_4": "或有如來，在世教化修勤苦行，荷負眾生為人重任，遊至諸佛一切剎土，承受正法修無上大道。",
    "T16n0656_011:0095c18_5": "復於彼剎現神足道，於無央數諸佛世界，教化周訖現取滅度，復現留全身舍利，遍滿三千大千世界，育養眾生淨佛國土。",
    "T16n0656_011:0095c21_6": "教化既周，復使無數眾生於無餘泥洹界而般泥洹，然後如來乃取滅度。」",
    "T16n0656_011:0095c23_7": "佛復告長老須菩提：「如來法身眾德具足，色身教化不可稱量，復留全身舍利接度眾生，所度眾生不可窮盡。",
    "T16n0656_011:0095c25_8": "若有善男子、善女人，信心牢固恭奉三寶，及供養三世諸佛世尊，其功德福不可稱量。」",
    "T16n0656_011:0095c27_9": "爾時，長老須菩提白佛言：「若有善男子、善女人，信佛信法信比丘僧，除去猶豫不懷邪見，供養法身及現在色身，及供養全身舍利，此三功德何者為多？」",
    "T16n0656_011:0096a02_10": "爾時，世尊告長老須菩提：「云何？",
    "T16n0656_011:0096a02_11": "族姓子！",
    "T16n0656_011:0096a03_0": "若有人得信解脫，起七寶塔遍一天下，隨時供養種種香花，其功德福寧為多不？」",
    "T16n0656_011:0096a04_1": "長老須菩提白佛言：「世尊！",
    "T16n0656_011:0096a05_2": "甚多甚多。」",
    "T16n0656_011:0096a05_3": "佛言：「故不如得信解脫善男子、善女人供養舍利，繒綵華蓋、種種香薰，其功德福不可稱量，不可以譬喻為比，勝彼供養一天下塔者上。",
    "T16n0656_011:0096a08_4": "何以故？",
    "T16n0656_011:0096a09_5": "起七寶塔隨時禮敬，皆因舍利乃得供養。」",
    "T16n0656_011:0096a10_6": "佛復告長老須菩提：「復置此塔。",
    "T16n0656_011:0096a10_7": "若有善男子、善女人供養全身舍利滿一天下，隨時供養繒綵華蓋、種種香薰，并供養一天下七寶塔，其功德福寧為多不？」",
    "T16n0656_011:0096a13_8": "長老須菩提白佛言：「世尊！",
    "T16n0656_011:0096a14_9": "甚多甚多。」",
    "T16n0656_011:0096a14_10": "佛言：「故不如得信解脫善男子、善女人供養一色身如來、至真、等正覺，其功德福不可稱量，不可以譬喻為比。",
    "T16n0656_011:0096a16_11": "何以故？",
    "T16n0656_011:0096a17_12": "此善男子、善女人，供養一天下七寶塔及一天下全身舍利，繒綵、華蓋、種種香薰，皆由如來色身而得供養。」",
    "T16n0656_011:0096a19_13": "佛復告須菩提：「云何？",
    "T16n0656_011:0096a19_14": "族姓子！",
    "T16n0656_011:0096a20_15": "若有善男子、善女人得信解脫，於二天下起七寶塔，其供養二天下全身舍利，并二色身如來、至真、等正覺，繒綵華蓋、種種香薰。",
    "T16n0656_011:0096a23_0": "云何？",
    "T16n0656_011:0096a23_1": "須菩提！",
    "T16n0656_011:0096a23_2": "其福寧為多不？」",
    "T16n0656_011:0096a23_3": "須菩提白佛言：「甚多甚多。",
    "T16n0656_011:0096a24_4": "世尊！」",
    "T16n0656_011:0096a24_5": "佛言：「故不如善男子、善女人供養法身，承事諷誦翫習不懈，其福甚多甚多，不可以譬喻為比。",
    "T16n0656_011:0096a26_6": "何以故？",
    "T16n0656_011:0096a26_7": "此善男子、善女人，供養二天下七寶塔，及二天下全身舍利，復供養二色身如來、至真、等正覺，繒綵華蓋、種種香薰，皆由法身而得供養。」",
    "T16n0656_011:0096a29_8": "佛復告長老須菩提：「云何？",
    "T16n0656_011:0096b01_9": "族姓子！",
    "T16n0656_011:0096b01_10": "若有善男子、善女人，於三天下起七寶塔，并三天下全身舍利，及三色身如來、至真、等正覺，繒綵花蓋、種種香薰。",
    "T16n0656_011:0096b04_0": "如是供養，其福寧為多不？」",
    "T16n0656_011:0096b04_1": "須菩提白佛言：「甚多甚多。",
    "T16n0656_011:0096b05_2": "世尊！」",
    "T16n0656_011:0096b05_3": "佛言：「故不如善男子、善女人受持諷誦法身，其福甚多甚多。",
    "T16n0656_011:0096b06_4": "何以故？",
    "T16n0656_011:0096b06_5": "三天下七寶塔，及三天下全身舍利，及三色身如來、至真、等正覺，皆由法身而得供養。」",
    "T16n0656_011:0096b08_6": "佛復告長老須菩提：「云何？",
    "T16n0656_011:0096b09_7": "族姓子！",
    "T16n0656_011:0096b09_8": "若有善男子、善女人，於四天下起七寶塔，及四天下全身舍利，及四色身如來，繒綵花蓋、種種香薰。",
    "T16n0656_011:0096b11_9": "如是供養，其福寧為多不？」",
    "T16n0656_011:0096b12_10": "須菩提白佛言：「甚多甚多。」",
    "T16n0656_011:0096b13_11": "佛言：「故不如善男子、善女人受持諷誦法身政教，其福甚多，不可以譬喻為比。",
    "T16n0656_011:0096b14_12": "何以故？",
    "T16n0656_011:0096b15_13": "供養四天下七寶塔，及四天下全身舍利，及供養四色身如來、至真、等正覺，皆由法身而得供養。」",
    "T16n0656_011:0096b17_14": "佛復告長老須菩提：「若有善男子、善女人，於小千天下起七寶塔，及小千天下滿中全身舍利，及供養百色身如來，繒綵花蓋、種種香薰。",
    "T16n0656_011:0096b20_15": "如是供養，云何？",
    "T16n0656_011:0096b20_16": "族姓子！",
    "T16n0656_011:0096b20_17": "其福寧為多不？」",
    "T16n0656_011:0096b21_18": "須菩提白佛言：「甚多甚多。",
    "T16n0656_011:0096b21_19": "世尊！」",
    "T16n0656_011:0096b22_0": "佛言：「故不如善男子、善女人受持諷誦法身政教，其福甚多甚多，不可以譬喻為比。",
    "T16n0656_011:0096b23_1": "何以故？",
    "T16n0656_011:0096b24_2": "供養小千天下七寶塔，及供養小千天下全身舍利，及供養百色身如來、至真、等正覺，皆由法身而得供養。」",
    "T16n0656_011:0096b26_3": "佛復告長老須菩提：「若有善男子、善女人，於中千天下起七寶塔，及中千天下滿中全身舍利，及供養千色身如來、至真、等正覺，繒綵華蓋、種種香薰。",
    "T16n0656_011:0096b29_4": "作如是供養，云何？",
    "T16n0656_011:0096c01_5": "族姓子！",
    "T16n0656_011:0096c01_6": "其福寧為多不？」",
    "T16n0656_011:0096c01_7": "須菩提白佛言：「甚多甚多。",
    "T16n0656_011:0096c02_8": "世尊！」",
    "T16n0656_011:0096c02_9": "佛言：「故不如善男子、善女人受持諷誦法身政教，其福甚多甚多，不可以譬喻為比。",
    "T16n0656_011:0096c04_10": "何以故？",
    "T16n0656_011:0096c04_11": "中千天下起七寶塔，及供養中千天下全身舍利，及供養千色身如來，皆由法身而得供養。」",
    "T16n0656_011:0096c06_12": "佛復告長老須菩提：「云何？",
    "T16n0656_011:0096c07_13": "族姓子！",
    "T16n0656_011:0096c07_14": "若有善男子、善女人，於大千天下起七寶塔，及大千天下全身舍利，及供養萬色身如來、至真、等正覺，繒綵花蓋、種種香薰。",
    "T16n0656_011:0096c10_15": "如是供養，其功德福寧為多不？」",
    "T16n0656_011:0096c11_16": "須菩提白佛言：「甚多甚多。",
    "T16n0656_011:0096c11_17": "世尊！」",
    "T16n0656_011:0096c11_18": "佛言：「故不如善男子、善女人受持諷誦如來法身政教，其福功德甚多甚多，不可以譬喻為比。",
    "T16n0656_011:0096c14_0": "何以故？",
    "T16n0656_011:0096c14_1": "大千天下起七寶塔，及大千天下全身舍利，及供養萬色身如來、至真、等正覺，皆由法身而得供養。」",
    "T16n0656_011:0096c16_2": "佛復告長老須菩提：「若有善男子、善女人，於三千大千天下起七寶塔，及大千天下滿中全身舍利，復供養一億色身如來、至真、等正覺，繒綵花蓋、種種香薰。",
    "T16n0656_011:0096c19_3": "如是供養，其福功德寧為多不？」",
    "T16n0656_011:0096c20_4": "須菩提白佛言：「甚多甚多。",
    "T16n0656_011:0096c21_5": "世尊！」",
    "T16n0656_011:0096c21_6": "佛言：「故不如善男子、善女人受持諷誦法身政教，其福功德甚多甚多，不可以譬喻為比。",
    "T16n0656_011:0096c23_7": "何以故？",
    "T16n0656_011:0096c23_8": "三千大千天下起七寶塔，及三千大千天下滿中全身舍利，復供養一億色身如來、至真、等正覺，皆由法身而得供養。」",
    "T16n0656_011:0096c26_9": "佛復告長老須菩提：「云何？",
    "T16n0656_011:0096c26_10": "族姓子！",
    "T16n0656_011:0096c27_0": "且置三千大千世界，若有善男子、善女人，從一佛世界至百千佛土，起七寶塔滿中全身舍利，復供養億百千色身如來，其福功德寧為多不？」",
    "T16n0656_011:0097a01_1": "須菩提白佛言：「甚多甚多。」",
    "T16n0656_011:0097a01_2": "佛言：「故不如善男子、善女人受持諷誦法身正教，其福功德甚多甚多，不可以譬喻為比。",
    "T16n0656_011:0097a03_3": "何以故？",
    "T16n0656_011:0097a04_4": "一佛境界至億百千世界，起七寶塔滿中全身舍利，復供養億百千色身如來、至真、等正覺，皆由法身而得供養。」",
    "T16n0656_011:0097a06_5": "爾時，世尊與須菩提而說頌曰：「菩薩行善權，　　隨形而適化，　不於空深識，　　功勳自嚴身。",
    "T16n0656_011:0097a10_0": "　夫欲盡空際，　　達了本無觀，　心住形不滯，　　正觀自覺悟。",
    "T16n0656_011:0097a12_0": "　眾生法界異，　　所趣解脫同，　超越生死岸，　　無復有無識。",
    "T16n0656_011:0097a14_0": "　人本染四流，　　四駃水所漂，　四大各還本，　　及成四果證。",
    "T16n0656_011:0097a16_0": "　若復入正定，　　分別有無慧，　顯曜無盡法，　　辯才智無礙。",
    "T16n0656_011:0097a18_0": "　安般自攝意，　　不起眾亂想，　眾結顛倒心，　　鏟以智慧劍。",
    "T16n0656_011:0097a20_0": "　識想本無形，　　細入無有間，　所行不思議，　　受決乃得悟。",
    "T16n0656_011:0097a22_0": "　諸佛國清淨，　　現變無有雙，　皆由正法身，　　獲此巍巍尊。",
    "T16n0656_011:0097a24_0": "　本無無三道，　　亦無成正覺，　皆由眾生念，　　使有優劣心。",
    "T16n0656_011:0097a26_0": "　忍為諸法藏，　　行淨無點污，　盡生更不造，　　斯由法身果。",
    "T16n0656_011:0097a28_0": "　觀諸法所行，　　聞法無厭足，　化導一切人，　　盡同正法味。",
    "T16n0656_011:0097b01_0": "　乃於無數劫，　　究盡生死海，　清淨觀三世，　　了達法身本。」",
    "T16n0656_011:0097b03_0": "爾時，世尊說此偈時，有無數百千眾生皆發無上正真道意。",
    "T16n0656_011:0097b04_1": "復有五百比丘、二百五十優婆塞，遠塵離垢得法眼淨。",
    "T16n0656_011:0097b05_2": "是時，長老須菩提白佛言：「世尊！",
    "T16n0656_011:0097b06_3": "如來、至真、等正覺，三達無礙神通清淨，演說法身甚深微妙。",
    "T16n0656_011:0097b07_4": "欲有所問，唯願大聖顧愍開悟。」",
    "T16n0656_011:0097b08_5": "爾時，世尊告須菩提：「有所疑難，今正是時，如來當為一一分別。」",
    "T16n0656_011:0097b09_6": "時，須菩提白佛言：「世尊！",
    "T16n0656_011:0097b10_7": "如來色身、全身舍利，此二法性有何差別？」",
    "T16n0656_011:0097b11_8": "佛告須菩提：「善哉斯問！",
    "T16n0656_011:0097b11_9": "如來色身眾德積聚，演布道教訓以三業。",
    "T16n0656_011:0097b12_10": "云何為三？",
    "T16n0656_011:0097b13_11": "一者、身行清淨防塞不善；二者、口言真誠不說非邪；三者、意專向道無他異念；是謂三業具足清淨得至道場。",
    "T16n0656_011:0097b15_12": "全身舍利雖復真體，離此三業永無言教，正可有威神光明，恭奉得福，故有優劣。」",
    "T16n0656_011:0097b17_13": "時，長老須菩提復白佛言：「如世尊所說，以有三業各有進退故有差別。",
    "T16n0656_011:0097b19_14": "所謂供養色身及供養全身舍利，法性同壹法無若干。",
    "T16n0656_011:0097b20_15": "今問如來色身及全身舍利，不問如來三業教誡，云何世尊以三業報答？",
    "T16n0656_011:0097b22_0": "夫三業者識界所攝，識非色身、色身非識。」",
    "T16n0656_011:0097b22_1": "爾時，世尊告須菩提：「云何？",
    "T16n0656_011:0097b23_2": "族姓子！",
    "T16n0656_011:0097b23_3": "全身舍利光明威德，與如來色身有異無乎？」",
    "T16n0656_011:0097b24_4": "須菩提白佛言：「世尊！",
    "T16n0656_011:0097b25_5": "全身舍利亦有威神功德，隨人所念各充其願。",
    "T16n0656_011:0097b26_6": "如來色身眾相具足，亦有威神功德，接化眾生無有窮極。",
    "T16n0656_011:0097b27_7": "所度各異，故有差別。」",
    "T16n0656_011:0097b28_8": "佛復告須菩提：「云何？",
    "T16n0656_011:0097b28_9": "族姓子！",
    "T16n0656_011:0097b28_10": "如來現變光相具足，遍滿十方無量世界，執權方便隨形適化，全身舍利復有此功勳不乎？」",
    "T16n0656_011:0097c01_11": "須菩提白佛言：「世尊！",
    "T16n0656_011:0097c02_12": "如本生契經所說，頂王如來、至真、等正覺，十二那術劫在世教化，說法周訖即捨其壽，於無餘泥洹界而般泥洹，留身舍利遍滿世界。",
    "T16n0656_011:0097c05_13": "復經十二那述劫，世人供養如佛存在，說法教化所度亦等。",
    "T16n0656_011:0097c06_14": "是故，世尊！",
    "T16n0656_011:0097c07_0": "如來色身、全身舍利各無差別。」",
    "T16n0656_011:0097c07_1": "爾時，世尊告須菩提：「頂王如來全身舍利在世教化，為是本識？",
    "T16n0656_011:0097c09_2": "非本識耶？」",
    "T16n0656_011:0097c09_3": "須菩提言：「非也。",
    "T16n0656_011:0097c09_4": "世尊！",
    "T16n0656_011:0097c09_5": "皆是頂王威神所接。」",
    "T16n0656_011:0097c10_6": "爾時，世尊告須菩提：「如是如是，如汝所言。",
    "T16n0656_011:0097c11_7": "此頂王威神，全身舍利有是言教。",
    "T16n0656_011:0097c12_8": "是故色身、全身舍利法性不同。」",
    "T16n0656_011:0097c12_9": "爾時，世尊與須菩提便說此偈：「過去頂王佛，　　在世教化久，　十二那術劫，　　說法無增減。",
    "T16n0656_011:0097c16_0": "　周訖取滅度，　　留身演布教，　所度無有量，　　修一進成佛。",
    "T16n0656_011:0097c18_0": "　舍利識非識，　　頂王威神故，　捨本不著本，　　澹然入無為。",
    "T16n0656_011:0097c20_0": "　卿今雖獲空，　　漏盡無有礙，　分別如來境，　　非汝狹劣局。」",
    "T16n0656_011:0097c22_0": "爾時，座上有八萬四千諸天人民，聞佛所說皆發無上正真道意：「我等後作佛時，皆如頂王如來教化不異。」",
    "T16n0656_011:0097c24_1": "時，須菩提遶佛三匝，頭面禮足還復本位。",
    "T16n0656_011:0097c26_0": "菩薩瓔珞經譬喻品第三十二",
    "T16n0656_011:0097c27_0": "爾時，世尊說法瓔珞，講法身福功德無量。",
    "T16n0656_011:0097c27_1": "座中有五千菩薩，即從座起頭面禮足，遶佛三匝便退而去。",
    "T16n0656_011:0097c29_2": "爾時，尊者大目乾連，內自思惟：「此五千正士，聞佛所說三身法寶，不肯受持各退而去，此必有緣事不空。」",
    "T16n0656_011:0098a02_3": "爾時，目連即從座起，偏露右臂，長跪叉手，白佛言：「唯然，世尊！",
    "T16n0656_011:0098a04_4": "此五千正士修菩薩道，已入如來深法之藏，行過聲聞辟支佛上，今聞世尊說法瓔珞三身深義，不肯受持各退而去。」",
    "T16n0656_011:0098a06_5": "佛告目連：「止！",
    "T16n0656_011:0098a07_6": "止！",
    "T16n0656_011:0098a07_7": "族姓子！",
    "T16n0656_011:0098a07_8": "若有善男子、善女人，聞此義者頭破為七分，沸血從面孔出。",
    "T16n0656_011:0098a08_9": "何以故？",
    "T16n0656_011:0098a08_10": "此惡人等，本從無數阿僧祇劫，恒喜誹謗毀辱正法。」",
    "T16n0656_011:0098a10_11": "爾時，目連復重白佛：「唯然，世尊！",
    "T16n0656_011:0098a10_12": "願說誹謗受罪云何？」",
    "T16n0656_011:0098a11_13": "佛告目連：「此五千正士，從過去恒沙佛已來，亦修布施、持戒、忍辱、精進、一心、智慧、善權方便，便起想著有悔過心，於如來所便有退轉，方當經歷勤苦之難，千佛過去猶不得度。",
    "T16n0656_011:0098a15_14": "此五千正士，最上首者名曰勇智，雖修菩薩摩訶薩行，欲求成佛終不可得。",
    "T16n0656_011:0098a17_0": "譬如士夫欲於空中造作七寶宮殿，五色玄黃彫文刻鏤，如此善男子、善女人，乃能作不？」",
    "T16n0656_011:0098a19_0": "目連白佛言：「不也。",
    "T16n0656_011:0098a19_1": "世尊！",
    "T16n0656_011:0098a19_2": "何以故？",
    "T16n0656_011:0098a19_3": "虛空無象，不可造作。」",
    "T16n0656_011:0098a20_4": "爾時，世尊告目連曰：「此勇智菩薩，光明佛時作師子王，吾為梵志修清淨行。",
    "T16n0656_011:0098a21_5": "時師子王，晨朝跱立六處不動，奮迅身體便大雷吼，走獸伏住飛者墮落，然後乃趣曠野山澤，案行局界求覓群獸，逢一象王殺而食之，髀骨鯁咽死而復穌。",
    "T16n0656_011:0098a25_6": "時有木雀在師子前，求覓軟蟲取而食之。",
    "T16n0656_011:0098a26_7": "師子張口告木雀曰：『與吾挽此骨，却後若得食當相報恩。』",
    "T16n0656_011:0098a27_8": "木雀聞之，入口盡力，拔骨乃得去之。",
    "T16n0656_011:0098a28_9": "時師子王後日求食大殺群獸，木雀在側少多求恩，師子不報。」",
    "T16n0656_011:0098b01_10": "佛告目連：「時師子王，以此偈報木雀曰：「『吾為師子王，　　以殺為家業，　　噉肉飲其血，　　以此為常膳。",
    "T16n0656_011:0098b04_0": "　　汝既不自量，　　脫吾牙齒難，　　還得出吾口，　　此恩何可忘？』",
    "T16n0656_011:0098b06_0": "「爾時，木雀復以此偈報師子曰：「『我雖是小鳥，　　誠應不惜死，　　但王不念恩，　　自負言誓重。",
    "T16n0656_011:0098b09_0": "　　若能小寬弘，　　少多見惠者，　　沒命終不恨，　　不敢有譏論。』",
    "T16n0656_011:0098b11_0": "「爾時，師子王竟不報恩，捨之而去。",
    "T16n0656_011:0098b11_1": "木雀自念：『吾恩極重反更輕賤，今當追後，要伺師子便，不報怨者終不行世，在在處處終不相離。』",
    "T16n0656_011:0098b13_2": "時師子王復殺群獸恣意食之，飽便睡眠無所畏懼。",
    "T16n0656_011:0098b15_3": "時彼木雀，飛趣師子當立額上，盡其力勢啄一眼壞。",
    "T16n0656_011:0098b16_4": "師子驚起左右顧視，不見餘獸，唯見木雀獨在樹上。",
    "T16n0656_011:0098b17_5": "時，師子王語木雀曰：『汝今何為乃壞吾目？』",
    "T16n0656_011:0098b18_6": "時，彼木雀以偈報師子王曰：「『重恩不知報，　　反更生害心，　　今留汝一目，　　此恩何可忘？",
    "T16n0656_011:0098b22_0": "　　汝雖獸中王，　　所行無反復，　　從是各自休，　　莫復作緣對。』」",
    "T16n0656_011:0098b24_0": "佛告目連：「時師子王豈異人乎？",
    "T16n0656_011:0098b24_1": "莫造斯觀，所以然者，今此勇智菩薩是；時木雀者，今汝摩訶目揵連是。",
    "T16n0656_011:0098b26_2": "此正士等，自從是來恒行誹謗，不信如來三身之要，方當經歷地獄之難。」",
    "T16n0656_011:0098b28_0": "佛復告目連：「若有菩薩摩訶薩修淨瓔珞得三身定者，神足遊戲無所罣礙，為人重任荷負眾苦。",
    "T16n0656_011:0098c01_1": "譬如空界無所不覆，淨妙瓔珞三身法者亦復如是，滿足一切眾生所願。",
    "T16n0656_011:0098c02_2": "譬如大海深廣清淨，不受穢惡諸不淨者；菩薩摩訶薩亦復如是，得淨妙瓔珞三身法者，不受塵垢縛著顛倒。",
    "T16n0656_011:0098c05_3": "譬如摩尼寶珠光明徹照，非日月星辰光明所能遏絕；菩薩摩訶薩亦復如是，獲淨妙瓔珞三身法者，不為五通神仙禁呪神藥所能制持。",
    "T16n0656_011:0098c08_4": "譬如四道受證自信通慧已度五道，不為眾邪所見留住；譬如滅盡定人燒盡本行，菩薩摩訶薩盡生死根，信心牢固不興誹謗。",
    "T16n0656_011:0098c11_5": "譬如士夫得如意珠，隨意所念皆現在前；菩薩摩訶薩亦復如是，得如意正定，觀眾生類純熟根者，漸漸訓導各至無為猶如不退轉法，不復墮落染著生死。",
    "T16n0656_011:0098c14_6": "菩薩摩訶薩亦復如是，雖處生死不懷畏懼，言我當復退轉在生死中。",
    "T16n0656_011:0098c16_7": "譬如非男非女之人，將示殊妙五樂之中，亦不生心染著情欲；菩薩摩訶薩亦復如是，周旋教化遍入五道，知而不著不起想念，拔濟眾生不可稱量。」",
    "T16n0656_011:0098c19_8": "爾時，世尊與目連而說頌曰：「菩薩本意淨，　　猶如金剛山，　執意不可毀，　　受證如彈指。",
    "T16n0656_011:0098c23_0": "　雖在世教化，　　不著緣本想，　遍學一切法，　　竪立大法幢。",
    "T16n0656_011:0098c25_0": "　猶如二士夫，　　執意各有術，　相將至戲堂，　　各欲現其伎。",
    "T16n0656_011:0098c27_0": "　須彌四寶山，　　縱廣甚峻高，　三百三十萬，　　六萬由旬數。",
    "T16n0656_011:0098c29_0": "　一人在山頂，　　手執甘露瓶，　一人在山下，　　執瓶受甘露。",
    "T16n0656_011:0099a02_0": "　寫者亦不泄，　　受者不捐棄，　彼人各凡夫，　　未獲通慧道。",
    "T16n0656_011:0099a04_0": "　云何目乾連，　　此為極難不？",
    "T16n0656_011:0099a05_0": "　雖難未足奇，　　三法身甚難。",
    "T16n0656_011:0099a06_0": "　從億千萬劫，　　欲聞淨瓔珞，　分別三身慧，　　斯法最為難。",
    "T16n0656_011:0099a08_0": "　卿今莫愁憂，　　已超眾苦患，　得聞三法要，　　自濟復濟彼。",
    "T16n0656_011:0099a10_0": "　若有族姓子，　　篤信修習法，　現世盡諸漏，　　神通遊自在。",
    "T16n0656_011:0099a12_0": "　所生國土淨，　　七寶宮殿成，　諸根悉完具，　　心淨如虛空。」",
    "T16n0656_011:0099a14_0": "爾時，世尊與目連說此品時，有億那術天人皆發無上正真道意：「願所生國土盡同一相，無有誹謗三法身者。」",
    "T16n0656_011:0099a16_1": "爾時，目連起禮佛足，遶三匝已，還復本座。",
    "T16n0656_011:0099a17_2": "◎◎菩薩瓔珞經三世法相品第三十三爾時，世尊告軟首菩薩：「吾昔成佛，積功累行自致如來、至真、等正覺，棄國捐妻不貪榮位，宣布一切諸佛法藏，隨前適化而度脫之。",
    "T16n0656_011:0099a21_3": "猶如醫王療救眾病，隨病輕重然後投藥。",
    "T16n0656_011:0099a22_4": "若有眾生今身現在種過去病，菩薩亦知而救護之；或復眾生身已過去種未來病，菩薩亦知而救護之。」",
    "T16n0656_011:0099a25_5": "是時，尊者劫賓[少/兔]白佛言：「世尊！",
    "T16n0656_011:0099a25_6": "云何善男子、善女人，身處現在種過去病？",
    "T16n0656_011:0099a26_7": "云何身過去種未來病？",
    "T16n0656_011:0099a27_8": "云何身在未來種現在病？」",
    "T16n0656_011:0099a28_0": "爾時，世尊告劫賓[少/兔]曰：「善哉，善哉！",
    "T16n0656_011:0099a28_1": "族姓子！",
    "T16n0656_011:0099a28_2": "於如來前而問斯義，多所利益。",
    "T16n0656_011:0099a29_3": "何以故？",
    "T16n0656_011:0099a29_4": "過去當來今現在佛所宣法藏，施為佛事不思議法，莊嚴佛樹進行成佛。」",
    "T16n0656_011:0099b02_5": "爾時，世尊與劫賓[少/兔]，而說頌曰：「清淨聲柔軟，　　遍聞十方界，　具足諸善根，　　拔苦離眾惡。",
    "T16n0656_011:0099b06_0": "　分別三世行，　　無入無所生，　如來悉觀察，　　獨善無等侶。",
    "T16n0656_011:0099b08_0": "　初發弘誓心，　　不為少許人，　意廣如虛空，　　濟度恒沙數。",
    "T16n0656_011:0099b10_0": "　今在樹王下，　　眾相自嚴飾，　降伏諸外道，　　奉修正法教。",
    "T16n0656_011:0099b12_0": "　首戴七覺花，　　身被慚愧服，　和顏忍辱心，　　獨步無有難。",
    "T16n0656_011:0099b14_0": "　無畏如師子，　　勇慧無有難，　色像如月初，　　諦視無厭足。",
    "T16n0656_011:0099b16_0": "　一切十方世，　　悉來供養尊，　隨本心所願，　　盡歸解脫門。",
    "T16n0656_011:0099b18_0": "　本我所發願，　　不限劫數期，　哀愍諸眾生，　　為演甘露法。",
    "T16n0656_011:0099b20_0": "　欲求人身難，　　聞受正法難，　生處中國難，　　遭遇真人難，　豪貴執信難，　　慳嫉惠施難，　縛著受證難，　　分別三世難。」",
    "T16n0656_011:0099b24_0": "爾時，世尊復告劫賓[少/兔]：「若有善男子、善女人，分別三世婬怒癡病，遠離縛著無復生滅，神足自由變化無方。",
    "T16n0656_011:0099b26_1": "如此善男子、善女人，入三世定意三昧，盡知過去未來現在諸佛所行，眾善根本悉現在前。",
    "T16n0656_011:0099b28_2": "諸佛世尊八等正道進趣泥洹，所以諸佛出現於世，觀察眾生究盡根原令知道門，如來三達觀三世法無量無限不可思議。",
    "T16n0656_011:0099c02_3": "或有眾生應聞過去法，如來便說過去滅盡眾行不起。",
    "T16n0656_011:0099c03_4": "或有眾生應聞現在法，如來便說現在正教遠離縛著。",
    "T16n0656_011:0099c04_5": "或有眾生應聞未來法，如來便說未來未生不起滅法。」",
    "T16n0656_011:0099c06_0": "是時，尊者劫賓[少/兔]白佛言：「世尊！",
    "T16n0656_011:0099c06_1": "云何眾生應聞過去法，如來與說過去滅盡眾行不起也？",
    "T16n0656_011:0099c08_0": "云何眾生應聞現在法，如來與說現在正教遠離縛著也？",
    "T16n0656_011:0099c09_1": "云何眾生應聞未來法，如來與說未來未生不起滅法？」",
    "T16n0656_011:0099c10_2": "爾時，世尊告長老劫賓[少/兔]：「諦聽諦聽，善思念之！」",
    "T16n0656_011:0099c11_3": "劫賓[少/兔]白佛言：「唯然，世尊！",
    "T16n0656_011:0099c12_4": "願樂欲聞。」",
    "T16n0656_011:0099c12_5": "佛告長老劫賓[少/兔]：「若有菩薩摩訶薩，觀了三世無量無限不可思議，非是辟支羅漢所及。",
    "T16n0656_011:0099c14_6": "何以故？",
    "T16n0656_011:0099c14_7": "如來所行非彼境界。",
    "T16n0656_011:0099c15_8": "若有菩薩摩訶薩，身處現在眾行具足，應從過去如來受決，便聞現在如來說過去法，過去滅盡眾行不起，心即開悟即得受別，如來、至真、等正覺，十號具足。",
    "T16n0656_011:0099c18_9": "是謂菩薩摩訶薩身處現在應聞過去法，過去滅盡眾行不起。」",
    "T16n0656_011:0099c20_10": "佛復告長老劫賓[少/兔]：「復有菩薩摩訶薩，身處現在應聞現在法，從現在佛而受記別，如來、至真、等正覺，十號具足。",
    "T16n0656_011:0099c22_11": "是謂菩薩摩訶薩身處現在受現在別，去離縛著無生滅想。",
    "T16n0656_011:0099c23_12": "復有菩薩摩訶薩，身處現在應聞未來法，如來與說未來未生不起滅法。",
    "T16n0656_011:0099c25_13": "是時，菩薩心即達悟即得受決，如來、至真、等正覺，十號具足。",
    "T16n0656_011:0099c26_14": "是謂菩薩摩訶薩身處現在說未來法，未來未生不起滅法。」",
    "T16n0656_011:0099c28_15": "是時，長老劫賓[少/兔]白佛言：「世尊！",
    "T16n0656_011:0099c28_16": "但菩薩摩訶薩分別三世眾行所趣耶？",
    "T16n0656_011:0099c29_17": "為聲聞辟支亦有此行乎？」",
    "T16n0656_011:0100a01_18": "佛告劫賓[少/兔]：「從信地、見地乃至三耶三佛地，皆有三世無量無限不可思議眾行所趣便受名號。」",
    "T16n0656_011:0100a03_19": "是時，長老劫賓[少/兔]白佛言：「世尊！",
    "T16n0656_011:0100a04_20": "云何從信地、見地乃至三耶三佛地，皆有三世無限無量不可思議眾行所趣得受名號耶？」",
    "T16n0656_011:0100a06_21": "佛告長老劫賓[少/兔]：「汝欲廣知如來、至真、等正覺分別三世眾行所趣，今當一一敷演其義，從信地、見地、薄地、無婬怒癡地，從須陀洹乃至三耶三佛，皆悉分別三世所趣。",
    "T16n0656_011:0100a10_22": "云何菩薩摩訶薩，從信地、見地、薄地、無婬怒癡地，分別三世眾行所趣？",
    "T16n0656_011:0100a11_23": "於是，族姓子！",
    "T16n0656_011:0100a12_24": "若善男子、善女人，以信解脫，得根、力、覺意、八真行善，有時成就有時不成就。",
    "T16n0656_011:0100a13_25": "如此等人，或在聖地或在凡夫地，從不退轉乃至一生補處，是謂菩薩摩訶薩永離凡夫受如來決，是謂，族姓子！",
    "T16n0656_011:0100a16_26": "菩薩摩訶薩從信地、薄地、無婬怒癡地各各有別。」",
    "T16n0656_011:0100a17_27": "是時，長老劫賓[少/兔]白佛言：「世尊！",
    "T16n0656_011:0100a18_28": "云何菩薩摩訶薩，從信地乃至無婬怒癡地，或在聖地或在凡夫地？」",
    "T16n0656_011:0100a19_29": "佛告長老劫賓[少/兔]：「若有善男子、善女人，從初發意求無上道，身處現在聞過去法，便不信樂而捨之去。",
    "T16n0656_011:0100a22_0": "何以故？",
    "T16n0656_011:0100a22_1": "本無信樂故有狐疑，中道退還不至究竟。",
    "T16n0656_011:0100a23_2": "爾時，弊魔波旬即得其便，化作佛形往至菩薩所，勸進菩薩言：『善男子知不乎？",
    "T16n0656_011:0100a24_3": "我前所說非、如今說是，汝應聞未來法、應得受決，今乃聞吾說過去法，唐勞其功不成果報。",
    "T16n0656_011:0100a27_0": "汝何不速捨本意更發弘誓，然後乃成無上等正覺？』",
    "T16n0656_011:0100a28_1": "菩薩聞之心懷猶豫，即便退轉在凡夫地。",
    "T16n0656_011:0100a29_2": "是謂菩薩摩訶薩於三世法不獲無上正真、等正覺。」",
    "T16n0656_011:0100b01_3": "佛復告長老：「劫賓[少/兔]！",
    "T16n0656_011:0100b01_4": "云何菩薩摩訶薩分別三世眾行所趣，牢住聖地而不退轉？",
    "T16n0656_011:0100b03_5": "於是，族姓子！",
    "T16n0656_011:0100b03_6": "若有菩薩摩訶薩，從信地乃至無婬怒癡地，身處現在聞過去法眾行所趣，不疑不難無所畏懼，心即開解霍然大悟，便聞如來授其名號，當為無上正真、等正覺。",
    "T16n0656_011:0100b07_7": "爾時，弊魔波旬化作佛形，來至菩薩所，語菩薩言：『善男子知不乎？",
    "T16n0656_011:0100b08_8": "我前所說是、今所說非，若能變悔從吾教者，便成無上正真等正覺。』",
    "T16n0656_011:0100b10_9": "菩薩聞之心遂歡喜：『將非波旬化作佛像來沮我意乎？』",
    "T16n0656_011:0100b11_10": "心如金剛不可壞敗。",
    "T16n0656_011:0100b11_11": "如此善男子、善女人，離凡夫地恒在聖地，是謂菩薩摩訶薩聞過去法心不退轉。」",
    "T16n0656_011:0100b13_12": "佛復告長老劫賓[少/兔]：「如汝所問，從須陀洹乃至三耶三佛，分別三世眾行所趣，或在凡夫地或在聖地。",
    "T16n0656_011:0100b16_13": "於是，族姓子！",
    "T16n0656_011:0100b16_14": "若有善男子、善女人，以現在身聞過去法，應從過去而得信解，返從波旬說邪徑道：『善男子為知不乎？",
    "T16n0656_011:0100b18_15": "過去已滅眾行無本，十方世界空寂無形，何不求方便發弘誓心？",
    "T16n0656_011:0100b20_16": "如是行者得佛不久。』",
    "T16n0656_011:0100b20_17": "菩薩聞之便懷猶豫：『我今所行將非如是乎？』",
    "T16n0656_011:0100b21_18": "即捨本願退菩薩行，方欲修習魔之言教，是謂菩薩摩訶薩於過去法便有退轉。」",
    "T16n0656_011:0100b23_19": "佛復告長老劫賓[少/兔]：「如汝所問，菩薩摩訶薩已得聖地離凡夫地者，善思念之。",
    "T16n0656_011:0100b25_20": "於是，族姓子！",
    "T16n0656_011:0100b25_21": "猶如有人身處現在聞過去法，心不恐懼無所疑難。",
    "T16n0656_011:0100b26_22": "波旬復來壞敗菩薩言：『我所說者權詐合數非真實法，汝今捨前本心，更發無上至真等正覺，成如來道正爾不久。』",
    "T16n0656_011:0100b29_23": "菩薩聞之心自念言：『吾已受決在無上道，今此非佛，是弊魔波旬耳。』",
    "T16n0656_011:0100c01_24": "便捨之去，不與從事。",
    "T16n0656_011:0100c02_25": "是謂菩薩摩訶薩離凡夫地牢住聖地。」",
    "T16n0656_011:0100c03_26": "爾時，世尊與劫賓[少/兔]而說頌曰：「如來等正覺，　　分別三世空，　永離諸縛著，　　乃應賢聖地。",
    "T16n0656_011:0100c06_0": "　如來授其決，　　稱國土名號，　不為魔所壞，　　無能移動心。",
    "T16n0656_011:0100c08_0": "　從億百千劫，　　定意不錯亂，　自然得覺悟，　　乃應如來慧。",
    "T16n0656_011:0100c10_0": "　八等正真道，　　運濟諸苦厄，　不戀諸財寶，　　恒與身命諍。」",
    "T16n0656_011:0100c12_0": "爾時，世尊與劫賓[少/兔]說此偈已，時座上有七億眾生，聞說三世平等正法言教，皆發無上正真道意。",
    "T16n0656_011:0100c14_1": "爾時，座上復有無量眾生，心猶未悟各有狐疑，內自思惟：「今日如來所說言教演三世法，受決成佛各有前後。",
    "T16n0656_011:0100c16_2": "十方諸佛亦當說此三世法不乎？」",
    "T16n0656_011:0100c17_3": "爾時，世尊知彼眾會心中所念，便放眉間相光明普照十方無量恒沙剎土，一一光明有百千億恒沙剎土，一一剎土有百千億蓮華，一一蓮華有百千億摩尼珠，一一摩尼珠現百千億七寶講堂，一一講堂現百千億七寶高座，一一高座現百千億如來、至真、等正覺，一一如來盡說菩薩三世眾行所趣六度無極。",
    "T16n0656_011:0100c24_4": "爾時，眾會盡見十方無量世界奇特異變歎未曾有，各各白佛言：「世尊！",
    "T16n0656_011:0100c26_5": "甚奇！",
    "T16n0656_011:0100c26_6": "甚特！",
    "T16n0656_011:0100c26_7": "未曾所見、未曾所聞。",
    "T16n0656_011:0100c26_8": "今日如來、至真、等正覺放此光明，普見諸佛所行法則。」",
    "T16n0656_011:0100c28_9": "或見眾生在如來前而受決者，或見眾生聽受法者，或見眾生得三十二相、八十種好莊嚴身者。",
    "T16n0656_011:0101a01_10": "如是眾會所見不同，一切十方諸佛世界興致供養，香華繒綵遍滿三千大千世界。",
    "T16n0656_011:0101a03_11": "爾時，世尊觀察眾生心中所念，復以神足感動十方無量世界，請諸如來、至真、等正覺，演說三世平等正法。",
    "T16n0656_011:0101a05_12": "東方去此八江河沙，有佛土名曰思惟，佛名無念如來、至真、等正覺，十號具足，一加趺坐遍滿三千大千世界，即於大眾而說頌曰：「過去眾行趣，　　不見生滅本，　解脫應受決，　　乃應賢聖地。",
    "T16n0656_011:0101a11_0": "　法性離諸有，　　不造三世塵，　勇猛超眾行，　　如花自然敷。",
    "T16n0656_011:0101a13_0": "　如來現教誡，　　普潤有形類，　清淨如明珠，　　心堅如安明。",
    "T16n0656_011:0101a15_0": "　諸佛功德具，　　永離諸更樂，　防制塵欲愛，　　自然無所染。",
    "T16n0656_011:0101a17_0": "　佛法實奇特，　　二乘所不及，　權智現眾變，　　具五分法身。",
    "T16n0656_011:0101a19_0": "　我亦無師受，　　不從有為學，　沐浴甘露淵，　　解脫莊嚴身。」",
    "T16n0656_011:0101a21_0": "南方去此八江河沙，有佛土名曰莊嚴，佛名嚴淨如來、至真、等正覺，十號具足，一加趺坐遍滿三千大千世界，在大眾中而說頌曰：「今日十方佛，　　普現神足變，　各說三世本，　　究盡如來業。",
    "T16n0656_011:0101a26_0": "　一相本無形，　　深入無邊崖，　以法講受人，　　如空無所念。",
    "T16n0656_011:0101a28_0": "　法鼓震大千，　　十善功德具，　拯濟下劣人，　　永離生死海。",
    "T16n0656_011:0101b01_0": "　諸佛所以現，　　變化不可量，　因緣成道果，　　乃應賢聖地。",
    "T16n0656_011:0101b03_0": "　十方剎土集，　　各說三世法，　自然逮正法，　　定意現在前。",
    "T16n0656_011:0101b05_0": "　一一諸毛孔，　　放百千光明，　演說諸道教，　　消滅三毒本。」",
    "T16n0656_011:0101b07_0": "西方去此八江河沙，有佛土名淨復淨，佛名越淨如來、至真、等正覺，十號具足，一加趺坐遍滿三千大千世界，在大眾中而說頌曰：「眾生性若干，　　不觀解脫慧，　三世法常住，　　起滅如法性。",
    "T16n0656_011:0101b12_0": "　賢聖入定觀，　　分別十二緣，　七處觀三法，　　悉歸真如性。",
    "T16n0656_011:0101b14_0": "　不願樂生天，　　亦不僥倖法，　是為明三世，　　常念擇善友。",
    "T16n0656_011:0101b16_0": "　種福明為慧，　　最為第一義，　分別有無想，　　故號人中尊。",
    "T16n0656_011:0101b18_0": "　諸法各有性，　　所行悉歸空，　如人測度空，　　先當分別身。",
    "T16n0656_011:0101b20_0": "　瞻覩如來顏，　　諸法自然足，　口演八種音，　　度人無有量。」",
    "T16n0656_011:0101b22_0": "北方去此八江河沙，有佛土名曰化成，佛名無染如來、至真、等正覺，十號具足，一加趺坐遍滿三千大千世界，在大眾中而說頌曰：「四大本無性，　　自生自然滅，　我不造彼緣，　　物物無所有。",
    "T16n0656_011:0101b27_0": "　無著宣解脫，　　牽引示甘露，　恣人本所願，　　各令獲果證。",
    "T16n0656_011:0101b29_0": "　吾昔行施度，　　統領十方界，　七覺自然寶，　　充滿一切人。",
    "T16n0656_011:0101c02_0": "　留教化眾生，　　不念四無想，　永離八不閑，　　恒與賢聖俱。",
    "T16n0656_011:0101c04_0": "　本從三達智，　　聞此三世慧，　今離三垢塵，　　受決三世尊。",
    "T16n0656_011:0101c06_0": "　行施未曾悔，　　專意離顛倒，　諸在邪徑者，　　示之以正道。」",
    "T16n0656_011:0101c08_0": "東北方去此八江河沙，有佛土名曰忍慧，佛名香盡如來、至真、等正覺，十號具足，一加趺坐遍滿三千大千世界，在大眾中而說頌曰：「法性自然生，　　無形不可覩，　習聖禁戒律，　　無數非有數。",
    "T16n0656_011:0101c13_0": "　住本亦無住，　　尋究本無形，　甚深難測度，　　乃應在聖地。",
    "T16n0656_011:0101c15_0": "　分別現在法，　　不染空無想，　過去生已盡，　　得離三世患。",
    "T16n0656_011:0101c17_0": "　身為眾患器，　　漏出諸不淨，　能捨入正慧，　　漸至無為道。",
    "T16n0656_011:0101c19_0": "　意正不染邪，　　不捨大道心，　心淨如鍊金，　　趣道亦不難。",
    "T16n0656_011:0101c21_0": "　人生在五道，　　分別內身觀，　三世為何從，　　令人懷愚惑。」",
    "T16n0656_011:0101c23_0": "東南去此八江河沙，有佛土名賢聖普集，佛名觀世苦如來、至真、等正覺，十號具足，一加趺坐遍滿三千大千世界，在大眾中而說頌曰：「諸佛觀一切，　　三世空無相，　慧斷愛欲本，　　乃應賢聖地。",
    "T16n0656_011:0101c29_0": "　造志勤苦行，　　供養恒沙佛，　眾智一切具，　　故號人中雄。",
    "T16n0656_011:0102a02_0": "　信為甘露法，　　不生二見心，　在眾如師子，　　所說震十方。",
    "T16n0656_011:0102a04_0": "　生死諸穢濁，　　根本不可尋，　了達三世患，　　親近如來律。",
    "T16n0656_011:0102a06_0": "　夫欲求佛道，　　慧實為第一，　焚燒狐疑叢，　　自然無所念。",
    "T16n0656_011:0102a08_0": "　佛遊無量境，　　慧光之所照，　淨除一切法，　　分別三世行。」",
    "T16n0656_011:0102a10_0": "西南去此八江河沙，有佛土名無量藏，佛名忍慧如來、至真、等正覺，十號具足，一加趺坐遍滿三千大千世界，在大眾中而說頌曰：「念持諸法本，　　緣想不可壞，　行至自然固，　　乃應在聖地。",
    "T16n0656_011:0102a15_0": "　諸佛行方便，　　德訓化眾生，　菩薩修弘誓，　　四等無增減。",
    "T16n0656_011:0102a17_0": "　增上無為道，　　清淨無所染，　遍布智慧雲，　　消滅三世患。",
    "T16n0656_011:0102a19_0": "　賢聖在世化，　　令修止觀法，　一一分別慧，　　乃應賢聖道。",
    "T16n0656_011:0102a21_0": "　三世本性空，　　念想不思議，　生滅更互興，　　入定乃得除。",
    "T16n0656_011:0102a23_0": "　不著三界有，　　爾乃獲無盡，　為人演威儀，　　永獲安隱處。」",
    "T16n0656_011:0102a25_0": "西北去此八江河沙，有佛土名曰賢善，佛名賢柔如來、至真、等正覺，十號具足，一加趺坐遍滿三千大千世界，在大眾中而說頌曰：「如來現權慧，　　統領十方界，　分別三世空，　　乃應賢聖行。",
    "T16n0656_011:0102b01_0": "　法界不可量，　　如空無窮盡，　得佛定法忍，　　不興二見心。",
    "T16n0656_011:0102b03_0": "　吾昔得授決，　　分別內外空，　今自致正覺，　　得離三世苦。",
    "T16n0656_011:0102b05_0": "　如來廣長舌，　　百福自嚴飾，　蠲除思想心，　　至誠無二業。",
    "T16n0656_011:0102b07_0": "　佛為眾行本，　　演暢十二門，　息意成道跡，　　不復由五道。",
    "T16n0656_011:0102b09_0": "　猶如仰射空，　　勢盡還復墮，　宣暢三世法，　　無量不可窮。」",
    "T16n0656_011:0102b11_0": "上方去此八江河沙，有佛土名曰吉祥，佛名行盡如來、至真、等正覺，一加趺坐遍滿三千大千世界，在大眾中而說頌曰：「過去諸賢聖，　　頒宣正真典，　不染名色法，　　乃應賢聖律。",
    "T16n0656_011:0102b16_0": "　菩薩本發意，　　上修如來教，　深法無增減，　　不見解脫人。",
    "T16n0656_011:0102b18_0": "　徹聽無量世，　　分別眾生根，　專一思惟一，　　成就有無法。",
    "T16n0656_011:0102b20_0": "　無相非有相，　　不念三世識，　觀了無所有，　　得號人中尊。",
    "T16n0656_011:0102b22_0": "　一切諸法本，　　因緣合會成，　思惟無形法，　　空寂本無形。",
    "T16n0656_011:0102b24_0": "　十住道地法，　　心念不退轉，　一行成正覺，　　無復生老死。」",
    "T16n0656_011:0102b26_0": "下方去此八江河沙，有佛土名曰極深，佛名寶聚如來、至真、等正覺、明行成為、善逝、世間解、無上士、道法御、天人師、佛、世尊，一加趺坐遍滿三千大千世界，在大眾中而說頌曰：「忍智修道果，　　永離三世本，　自淨復淨彼，　　乃應賢聖法。",
    "T16n0656_011:0102c03_0": "　為說無上道，　　周旋無有方，　執權盡諸行，　　度人無懈怠。",
    "T16n0656_011:0102c05_0": "　遭遇賢聖樂，　　聞法信受樂，　度人斷垢樂，　　泥洹永寂樂。",
    "T16n0656_011:0102c07_0": "　我行過三界，　　遠離惡報業，　得親善知識，　　聞法日增益。",
    "T16n0656_011:0102c09_0": "　超越三界表，　　神足遊虛空，　無象如有象，　　愚者所修習。",
    "T16n0656_011:0102c11_0": "　六度大乘法，　　忘已萬物盡，　得昇十住地，　　故愍復來化。」",
    "T16n0656_011:0102c13_0": "爾時，長老劫賓[少/兔]，聞十方佛三世之法眾行所趣，心開意解霍然大悟，即從坐起，頭面禮足，還復本位。",
    "T16n0656_011:0102c15_1": "有無央數諸天、人民、天龍、鬼神、乾沓和、阿須倫、迦留羅、旃陀羅、摩休勒、人及非人，皆發無上正真道意。",
    "T16n0656_011:0102c17_2": "復有無數諸天人民，聞佛演說三世法本，皆歎佛德深義無量，諸佛法身不可沮壞，亦非羅漢辟支所及。",
    "T16n0656_011:0102c20_0": "是時，眾會悉皆願樂分別身中內外三世，進趣道場逮不退轉。",
    "T16n0656_011:0102c21_1": "◎菩薩瓔珞經卷第十一"
}