{
    "T25n1513_002:0878b02_0": "能斷金剛般若波羅蜜多經論釋",
    "T25n1513_002:0878b03_0": "卷中",
    "T25n1513_002:0878b05_0": "無著菩薩造頌　世親菩薩釋",
    "T25n1513_002:0878b06_0": "三藏法師義淨奉　詔譯",
    "T25n1513_002:0878b07_0": "何謂能立因相？",
    "T25n1513_002:0878b08_0": "　兩成尊重故，　　由等流殊勝；　煩惱因性故，　　由劣亦勝故。",
    "T25n1513_002:0878b10_0": "言「兩成尊重」者，由所託處成制底塔故。",
    "T25n1513_002:0878b10_1": "謂是說法之地，其所依身成如大師尊重性故，即是持經之人施寶之地，及能施者無如是事故。",
    "T25n1513_002:0878b13_2": "次下經文，顯此法門乃是諸佛親所證會等流之性。",
    "T25n1513_002:0878b14_3": "「頗曾有法是如來說不」者，此明何意？",
    "T25n1513_002:0878b15_4": "言無有法是如來獨說，皆是諸佛共宣揚故。",
    "T25n1513_002:0878b17_0": "又此施珍寶福是苦惱事生起之因，法門功德乃是煩惑斷除之要，優劣懸隔，是故下文將地塵為喻，如來說作非塵，由此說為地塵；所言世界，如來說為非界，由此說為世界者，此有何意？",
    "T25n1513_002:0878b21_1": "言此地塵不是染等性塵，是故名作地塵。",
    "T25n1513_002:0878b22_2": "又彼世界非是煩惱之因名界，為此說為世界。",
    "T25n1513_002:0878b23_3": "界是因義，即是世之因也。",
    "T25n1513_002:0878b23_4": "斯言意顯彼福乃是煩惑塵坌之因，由其外塵雖是無記，彼福縱善方之極卑，況並成佛福因而不更為微劣？",
    "T25n1513_002:0878b26_5": "又彼能成大丈夫相所有福業，媲此成菩提因持說法門之福亦為是劣。",
    "T25n1513_002:0878b27_6": "由彼眾相非是正覺之體性故，為此名為大丈夫相，是彼標相故。",
    "T25n1513_002:0878b29_7": "由持說福能得大覺性，為此名劣，亦勝過施寶之福，況法身因而不超越，是故劣亦勝也，即是寶福極卑為能成立因。",
    "T25n1513_002:0878c03_8": "此既成立施寶之福與此福因有差別已，次下諸文更復成立。",
    "T25n1513_002:0878c04_9": "欲何所明？",
    "T25n1513_002:0878c04_10": "頌曰：　彼果勝苦故，　　難逢勝事故，　境岸非知故，　　於餘不共故，　是甚深性故，　　勝餘略詮故，　胄族高勝故，　　望福福殊勝。",
    "T25n1513_002:0878c09_0": "此述何義？",
    "T25n1513_002:0878c09_1": "答：施寶之福獲得自身所受用果，彼身是勝。",
    "T25n1513_002:0878c10_2": "以能捨彼無邊之身，此福勝前，由彼自身是苦性故，何況為彼而行其施。",
    "T25n1513_002:0878c12_0": "爾時具壽妙生，了彼自身是苦事故，由法勢力遂便墮淚。",
    "T25n1513_002:0878c13_1": "此之法門復是難逢。",
    "T25n1513_002:0878c13_2": "妙生自從生智已來，亦未曾聞，復是勝事，此言欲顯般若之名。",
    "T25n1513_002:0878c15_3": "此下意欲成立是勝妙事，即經云「如來說為般若波羅蜜多者，彼即非波羅蜜多」。",
    "T25n1513_002:0878c17_0": "為何意趣作如是說？",
    "T25n1513_002:0878c17_1": "答：境岸非知故。",
    "T25n1513_002:0878c17_2": "由其所知境岸，除佛於餘無能知者，復是於餘不共故。",
    "T25n1513_002:0878c19_3": "此之法門所有實想即實想者，除佛教已餘處無故。",
    "T25n1513_002:0878c20_4": "言實想者唯此處有，言非實者是於餘不生義，是故文云「若能生如是想者，彼當成就第一希有」。",
    "T25n1513_002:0878c22_5": "又此法門亦是甚深，由於此經或少受或遍持，於我等想不復生起。",
    "T25n1513_002:0878c23_6": "「於我等想不生故」者，明於所取義無有顛倒。",
    "T25n1513_002:0878c24_7": "「於我等想即是非想」者，明於能取無有顛倒。",
    "T25n1513_002:0878c25_8": "此二如其次第，明我、法二無性智，佛於此義隨印妙生所說之事。",
    "T25n1513_002:0878c27_9": "言「不驚、不怖、不畏」者，此三皆名為懼，即是驚懼、怖懼、畏懼，然隨事不同故有三別。",
    "T25n1513_002:0878c29_10": "言驚者謂，於非處生懼(若正譯梵音應云越怖，今言驚等者，此為不能移舊；若准論釋，驚義未甚相當，下二准此應可思之也)，違越正理如越正道，可厭惡故。",
    "T25n1513_002:0879a02_11": "言怖者(應云續怖)，相續生懼怖，既生已不能除斷故。",
    "T25n1513_002:0879a03_12": "言畏者(應云定怖)，生決定心一向畏懼。",
    "T25n1513_002:0879a04_13": "此等若無，便成心離惶惑(若不見本音本意，於文即未閑釋義，為此註出本音，斯乃可亡疑惑，餘家釋別，義非此論)又此法門勝餘略詮故者，由經說此是最勝波羅蜜多如來所說(經是略詮)，又此法門族胄高勝故。",
    "T25n1513_002:0879a07_14": "言勝族者，謂由諸佛所共說故。",
    "T25n1513_002:0879a08_15": "然彼寶施無有如斯眾德圓備，即是成立此福望前福聚昇，況理別也。",
    "T25n1513_002:0879a09_16": "所云「於身是其苦性，彼施即是苦果性故，其福卑劣」者，然此法門若有持說，彼之大士行諸苦行，此亦豈非是招苦報？",
    "T25n1513_002:0879a12_17": "如何不是得苦果耶？",
    "T25n1513_002:0879a13_0": "為除此難，故有下文。",
    "T25n1513_002:0879a13_1": "欲顯何義？",
    "T25n1513_002:0879a13_2": "頌曰：　彼行堪忍時，　　雖苦行善故，　彼德難量故，　　由斯名勝事。",
    "T25n1513_002:0879a16_0": "　由無恚怒情，　　不名為苦性，　有安樂大悲，　　行時非苦果。",
    "T25n1513_002:0879a18_0": "此述何義？",
    "T25n1513_002:0879a18_1": "答：縱令彼人行苦行時有苦惱果，然於彼時由有堪忍性故，此名勝事。",
    "T25n1513_002:0879a19_2": "有其二因：一是善性故，由諸波羅蜜多皆以善為體性故；二是彼德難量故，如經云「此即是其非波羅蜜多」。",
    "T25n1513_002:0879a22_3": "由彼德岸曾無知者，為此名為不知其岸。",
    "T25n1513_002:0879a23_4": "由與勝法相應故，即此難行之苦，望前苦惱自有殊別，何況我想瞋想悉皆無故必無其苦；非但無苦更生悲樂，如經云「我無是想亦非無想」。",
    "T25n1513_002:0879a26_5": "言非無想者，此顯有想與悲心相應。",
    "T25n1513_002:0879a27_6": "准斯語理，若諸有情於我想等不除遣者，苦行之時見有苦惱，即便欲捨菩提之心，是故應離諸想，乃至廣說。",
    "T25n1513_002:0879a29_7": "此何所顯？",
    "T25n1513_002:0879a29_8": "若人不發勝菩提心，便有如斯過失，生瞋恨心。",
    "T25n1513_002:0879b01_9": "頌曰：　生心因不捨，　　是故應堅求。",
    "T25n1513_002:0879b04_0": "問：於何處心是此心生因而遣堅固勤求？",
    "T25n1513_002:0879b04_1": "復於何處是不捨菩提心因令進求也？",
    "T25n1513_002:0879b05_2": "頌曰：　謂是得忍邊，　　及此心方便。",
    "T25n1513_002:0879b07_0": "此謂入初地勝義之心、得忍邊際行無住心即是。",
    "T25n1513_002:0879b08_1": "文云「應離諸想發起無上正等覺心。",
    "T25n1513_002:0879b08_2": "何以故」者，此謂顯其無住著心生起之因。",
    "T25n1513_002:0879b09_3": "若於色等處有住著心者，此必不能進求佛果故。",
    "T25n1513_002:0879b11_0": "「諸菩薩應無所住而行布施」者，文意欲明施攝六到彼岸，即是生起無住著心方便，謂得忍已雖復遭苦，而不棄捨大菩提心。",
    "T25n1513_002:0879b13_1": "問：如何起行為利有情，復遣不住利有情事。",
    "T25n1513_002:0879b14_2": "此則取捨同問，疑情遂發。",
    "T25n1513_002:0879b15_3": "答曰：菩薩如是應行布施，為利諸眾生等。",
    "T25n1513_002:0879b16_4": "此顯何意？",
    "T25n1513_002:0879b16_5": "頌曰：　應知正行者，　　是利生因故，　於有情事相，　　應知遍除遣。",
    "T25n1513_002:0879b19_0": "此述何義？",
    "T25n1513_002:0879b19_1": "言此正行者是利益眾生因，應知即是利益有情而不取有情所有相貌。",
    "T25n1513_002:0879b20_2": "何謂有情相貌事耶？",
    "T25n1513_002:0879b21_3": "頌曰：　彼事謂名聚。",
    "T25n1513_002:0879b23_0": "彼眾生者即是名字施設，喚為眾生及所依事。",
    "T25n1513_002:0879b24_1": "何者是其正行？",
    "T25n1513_002:0879b24_2": "謂於眾生事相皆除遣故。",
    "T25n1513_002:0879b25_0": "由彼名字想者即是非想，以彼自體本非有故。",
    "T25n1513_002:0879b26_1": "即彼眾生不是眾生，謂於五蘊名為眾生。",
    "T25n1513_002:0879b27_0": "由彼眾生自體無故，此我法無性。",
    "T25n1513_002:0879b27_1": "何以故？",
    "T25n1513_002:0879b27_2": "由佛世尊並除諸想，此明我法二想皆無。",
    "T25n1513_002:0879b28_3": "如何能成最勝妙事？",
    "T25n1513_002:0879b29_4": "頌曰：　最勝除其想，　　諸世尊無此，　由真見相應。",
    "T25n1513_002:0879c03_0": "此述何義？",
    "T25n1513_002:0879c03_1": "由非彼二是實有性，而諸大師強除彼想。",
    "T25n1513_002:0879c04_2": "然諸如來與真見相應故，果不住因位，如何得見彼果之因？",
    "T25n1513_002:0879c05_3": "既有此疑，答：如經云「妙生如來是實語者」，有其四句。",
    "T25n1513_002:0879c06_4": "頌曰：　果不住因位，　　是得彼果因；　世尊實語故，　　應知有四種。",
    "T25n1513_002:0879c09_0": "此實語性有其四種。",
    "T25n1513_002:0879c09_1": "何謂為四？",
    "T25n1513_002:0879c09_2": "頌曰：　立要說下乘，　　及說大乘義，　由諸授記事，　　皆無有差舛。",
    "T25n1513_002:0879c12_0": "由佛自立要期，元求佛果無有妄謬，於下劣乘及以大乘并諸授記並無謬故，於此隨其次第，實語、如語不、誑語、不異語而相配屬。",
    "T25n1513_002:0879c14_1": "言如來者，由於聲聞乘說苦等四諦是實不虛；於其大乘說法無性所顯真如稱實知故。",
    "T25n1513_002:0879c16_2": "如來是知義，於一切時過去未來現在所有授記如其事故皆無妄謬，故曰如來。",
    "T25n1513_002:0879c18_3": "經云「如來所證法及所說法，此即非實非妄」者，此有何意？",
    "T25n1513_002:0879c20_4": "答曰：　不得彼順故，　　是非實非妄；　如言而執者，　　對彼故宣說。",
    "T25n1513_002:0879c23_0": "言諸如來所有說法，此說不得彼故，而是隨順於彼，由彼說法不能親獲內證法故，於其言下無有體故，故非是實；由順彼故，故非是妄言。",
    "T25n1513_002:0879c26_1": "我現證無上覺者，此據文句道理而有此說。",
    "T25n1513_002:0879c27_2": "問：何故世尊自立要言我是真實語者，而所說法非實非虛，一說兩兼，理成難信。",
    "T25n1513_002:0879c28_3": "由此答云「如言而執者，對彼故宣說」，言諸聖人是無為所顯者，然真如性常時遍有，如何佛果以無住心方能證得非有住心？",
    "T25n1513_002:0880a02_4": "又復如何常時遍有實體真如，或有得者或不得者？",
    "T25n1513_002:0880a03_5": "為除此疑，說入闇喻。",
    "T25n1513_002:0880a04_6": "此明何義？",
    "T25n1513_002:0880a04_7": "頌曰：　常時諸處有，　　於真性不獲，　由無知有住，　　智無住得真。",
    "T25n1513_002:0880a07_0": "此中意道真如之性雖是常時遍有，由其無智有住心故即不能得，是不清淨義；由其有智無住心故即便得見，是清淨義。",
    "T25n1513_002:0880a09_1": "然佛世尊是真如所顯，由斯理故，以有住心不能證得。",
    "T25n1513_002:0880a11_0": "由此頌曰：　無智由如闇，　　當闇智若明，　能對及所治，　　得失現前故。",
    "T25n1513_002:0880a14_0": "「猶如闇」者，是與闇相似義，由斯以闇比其無識。",
    "T25n1513_002:0880a15_1": "以其日光譬同有智有眼，如文具述，故云「能對及所治，得失現前故」。",
    "T25n1513_002:0880a16_2": "隨其所應，由其有眼者，顯得能對。",
    "T25n1513_002:0880a17_3": "夜分曉已，顯破所治冥闇謝故。",
    "T25n1513_002:0880a18_4": "日明既出者，顯能對現前。",
    "T25n1513_002:0880a18_5": "日光既照，見眾色像。",
    "T25n1513_002:0880a19_6": "次後之文欲說何事？",
    "T25n1513_002:0880a19_7": "頌曰：　由如是正行，　　獲如是福量；　於法正行者，　　業用今當說。",
    "T25n1513_002:0880a22_0": "「由如是正行」者，此明文正行。",
    "T25n1513_002:0880a22_1": "頌曰：　於文有三種，　　受持讀演說。",
    "T25n1513_002:0880a24_0": "文有三者：一、受持；二、讀誦；三、演說。",
    "T25n1513_002:0880a24_1": "言「受持」者，謂持法人。",
    "T25n1513_002:0880a25_2": "「讀誦」者，依多聞說，雖不能持，由能讀故亦多聞攝。",
    "T25n1513_002:0880a26_3": "義正行者，謂是周遍得其義故。",
    "T25n1513_002:0880a27_4": "頌曰：　義得由從他，　　及己聞思故。",
    "T25n1513_002:0880a29_0": "義之得因，從他及己。",
    "T25n1513_002:0880a29_1": "何謂從他？",
    "T25n1513_002:0880a29_2": "云何由己？",
    "T25n1513_002:0880a29_3": "為聞思故。",
    "T25n1513_002:0880b01_4": "如其次第從他及己而得者，據遍得義。",
    "T25n1513_002:0880b02_5": "此謂文、義正行。",
    "T25n1513_002:0880b02_6": "頌曰：　此謂熟內己，　　餘成他有情；　由事時大性，　　望福福殊勝。",
    "T25n1513_002:0880b05_0": "此受持等，但為成熟內己。",
    "T25n1513_002:0880b05_1": "「餘成他有情」，即是於他廣為正說。",
    "T25n1513_002:0880b06_2": "獲如是福量者，顯其福量差別。",
    "T25n1513_002:0880b07_3": "「由事時大性，望福福殊勝」，此捨身福望前捨身福，由事大故有其差別。",
    "T25n1513_002:0880b08_4": "及由時大，由一日中尚以極多自身而行布施，復經多時於法正行者。",
    "T25n1513_002:0880b10_5": "業用今當說。",
    "T25n1513_002:0880b10_6": "何謂彼行業用耶？",
    "T25n1513_002:0880b10_7": "頌曰：　非境性獨性，　　能依是大人，　及難可得聞，　　無上因增長。",
    "T25n1513_002:0880b14_0": "　若但持正法，　　所依處成器，　蠲除諸業障，　　速獲智通性。",
    "T25n1513_002:0880b16_0": "　世妙事圓滿，　　異熟極尊貴，　於此法修行，　　應知獲斯業。",
    "T25n1513_002:0880b18_0": "經云「不可思」者，此顯不是凡情比度所行境界。",
    "T25n1513_002:0880b19_1": "言「不可稱」者，此顯獨性所獲之福，於聲聞等是不共性故。",
    "T25n1513_002:0880b20_2": "言「為益發趣極上最勝乘有情故說」者，顯此法門是大人所依大乘教，名極上乘大乘行，名最勝乘。",
    "T25n1513_002:0880b22_3": "樂下劣者不欲聞故，此顯難聞性，聽者難得故。",
    "T25n1513_002:0880b23_4": "由能成就不可思量等福聚故，此顯增長無上之因，福種增長故。",
    "T25n1513_002:0880b25_5": "此中文云「不可思不可稱」者，謂以非量非度，如次應知。",
    "T25n1513_002:0880b26_6": "「當知是人則為以肩荷負」等者，此即顯其能持法者，由彼持法即是持菩提也。",
    "T25n1513_002:0880b28_7": "「所在之處香花供養」者，此顯所依之處成勝妙器。",
    "T25n1513_002:0880b29_8": "由被輕辱故，所有應生惡趣之業皆當消盡故，此顯淨除業障。",
    "T25n1513_002:0880c01_9": "言此為善事者，謂遭輕辱時，顯被辱之人有福德性故，言此為善事(自古翻譯皆無此語，由梵本中字隱密故)。",
    "T25n1513_002:0880c03_10": "於然燈佛先供事諸佛所得之福，比於末代於此法門能受持等獲多福故，此顯得成智通性，多福資糧悉圓滿故。",
    "T25n1513_002:0880c06_11": "乃至當知是經不可思議，此顯果報不可思也。",
    "T25n1513_002:0880c07_12": "即是世妙事圓滿、果報極尊貴，謂於護世帝釋婆羅門等所有圓滿皆當攝取。",
    "T25n1513_002:0880c09_0": "言「狂亂」者，應知此是狂心因。",
    "T25n1513_002:0880c09_1": "言不可思果報者，此之多性勝性二種，皆非凡情所測。",
    "T25n1513_002:0880c10_2": "斯謂於法正行便能安住如是眾德，是故名此為正行業果報功用。",
    "T25n1513_002:0880c12_3": "又復如前三種問答，此中重問，義有何殊？",
    "T25n1513_002:0880c13_4": "答曰：　由自身行時，　　將己為菩薩，　說名為心障，　　違於無住心。",
    "T25n1513_002:0880c16_0": "「妙生！",
    "T25n1513_002:0880c16_1": "實無有法可名菩薩」者，若無菩薩，云何如來於然燈佛所行菩薩行耶？",
    "T25n1513_002:0880c17_2": "答此疑曰「實無有法如來於然燈佛所」如是等，此顯何義？",
    "T25n1513_002:0880c19_0": "頌曰：　授後時記故，　　然燈行非勝；　菩提彼行同，　　非實由因造。",
    "T25n1513_002:0880c22_0": "此中意言，我昔於然燈佛所，非是勝上行菩薩行。",
    "T25n1513_002:0880c23_1": "而我昔行時，實無有法可於彼邊證得正覺，若證覺者即不記我後時成佛。",
    "T25n1513_002:0880c24_2": "此中意者，言彼行時自云我當成佛。",
    "T25n1513_002:0880c25_3": "若言菩提非有者，佛亦是無，即總撥無。",
    "T25n1513_002:0880c26_4": "佛為除此難，文云「妙生！",
    "T25n1513_002:0880c27_5": "言如來者，即是實性真如異名」，謂無顛倒義名為實性，無改變義是曰真如。",
    "T25n1513_002:0880c28_6": "「妙生！",
    "T25n1513_002:0880c28_7": "若有說云如來證得無上正等覺者，是為妄語」者，此顯何義？",
    "T25n1513_002:0881a01_8": "答曰「菩提彼行同，非實由因造」，由昔菩薩修行之時實無可行，諸佛亦爾。",
    "T25n1513_002:0881a02_9": "無法可證正等菩提，此還總撥實無無上正等菩提？",
    "T25n1513_002:0881a04_10": "答斯難曰「妙生！",
    "T25n1513_002:0881a04_11": "如來所有正覺之法，此即非實非妄」者，此有何意？",
    "T25n1513_002:0881a05_12": "然真如理是佛所證，彼即非實由從因生，諸有為相是聚相義，彼即無其色等相故。",
    "T25n1513_002:0881a07_13": "頌曰：　無彼相為相，　　故顯非是妄；　由法是佛法，　　皆非有為相。",
    "T25n1513_002:0881a10_0": "謂此無彼色聲等相，色等相無是其自相，由此故云「無彼相為相，故顯非是妄」。",
    "T25n1513_002:0881a11_1": "「是故如來說，一切法即是佛法」，此顯何義？",
    "T25n1513_002:0881a12_2": "由如來證此法故。",
    "T25n1513_002:0881a13_3": "「由法是佛法，皆非有為相」者，此顯以無為體。",
    "T25n1513_002:0881a14_4": "此何所陳？",
    "T25n1513_002:0881a14_5": "由一切法以真如為自性，此乃但是佛所覺悟，是故一切法名為佛法。",
    "T25n1513_002:0881a15_6": "由此色等不能持其自體相故，所有彼諸色聲等法皆不是法。",
    "T25n1513_002:0881a17_7": "由不是法，是故此成其法即是畢竟能持非有之相。",
    "T25n1513_002:0881a18_8": "丈夫之喻何所顯耶？",
    "T25n1513_002:0881a19_0": "頌曰：　謂以法身佛，　　應知喻丈夫，　無障圓具身，　　是遍滿性故，　及得體大故，　　亦名為大身，　非有身是有，　　說彼作非身。",
    "T25n1513_002:0881a24_0": "煩惱、所知二障無故，名圓具身。",
    "T25n1513_002:0881a24_1": "言「遍滿」者，是遍行義，遍諸處故名為「具身」。",
    "T25n1513_002:0881a25_2": "「及得體大故，亦名為大身」，此遍行者應知即是真如之性。",
    "T25n1513_002:0881a26_3": "在諸法中無有異性故，云「非有身是有」。",
    "T25n1513_002:0881a27_4": "「說彼作非身」，如來說為非身。",
    "T25n1513_002:0881a28_5": "由此名為具身。",
    "T25n1513_002:0881a28_6": "大身者，斯何所陳？",
    "T25n1513_002:0881a29_7": "以非有為身故，名彼為非身。",
    "T25n1513_002:0881a29_8": "即真如性故，由其無身故，是故名此為具身大身。",
    "T25n1513_002:0881b02_0": "若言無有菩薩者，正覺亦無、所覺亦無，亦無眾生令入涅槃，亦不嚴淨諸佛國土。",
    "T25n1513_002:0881b03_1": "有何所為，諸菩薩等令諸眾生入於圓寂，又復作意淨佛土耶？",
    "T25n1513_002:0881b05_2": "為答斯難，故有下文。",
    "T25n1513_002:0881b05_3": "此顯何義？",
    "T25n1513_002:0881b05_4": "頌曰：　不了於法界，　　作度有情心，　及清淨土田，　　此名為誑妄。",
    "T25n1513_002:0881b09_0": "若言此心是其誑妄，為此不名菩薩者，若爾由何得名？",
    "T25n1513_002:0881b10_1": "答「妙生！",
    "T25n1513_002:0881b10_2": "若有信解一切法無性」。",
    "T25n1513_002:0881b10_3": "「一切法無性者」如是等，此文欲顯何義？",
    "T25n1513_002:0881b11_4": "答曰：　於菩薩眾生，　　諸法無自性，　若解雖非聖，　　名聖慧應知。",
    "T25n1513_002:0881b14_0": "此明何義？",
    "T25n1513_002:0881b14_1": "言法無性。",
    "T25n1513_002:0881b14_2": "法無性者，此據眾生及菩薩所有之法。",
    "T25n1513_002:0881b15_3": "於彼若能信解，或世出世，謂是異生及聖皆名菩薩。",
    "T25n1513_002:0881b16_4": "由此便成決定許有覆俗、勝義二種菩薩，此即顯其順彼。",
    "T25n1513_002:0881b17_5": "再說菩薩菩薩，經文前云「如來是無得所顯」者，義成明白。",
    "T25n1513_002:0881b19_6": "若如是者，豈彼聖人全無所見？",
    "T25n1513_002:0881b19_7": "為答斯難，許有五眼。",
    "T25n1513_002:0881b20_8": "為顯其義，頌曰：　雖不見諸法，　　此非無有眼；　佛能具五種，　　由境虛妄故。",
    "T25n1513_002:0881b23_0": "此乃如何不是妄耶？",
    "T25n1513_002:0881b23_1": "為答此難，先為喻已。",
    "T25n1513_002:0881b23_2": "「彼諸眾生種種性，其心流轉我悉知之」，如是廣說。",
    "T25n1513_002:0881b25_3": "此顯何義？",
    "T25n1513_002:0881b25_4": "言彼非是妄見，由境虛妄故。",
    "T25n1513_002:0881b25_5": "何者是虛妄境？",
    "T25n1513_002:0881b26_6": "謂種種妄識。",
    "T25n1513_002:0881b26_7": "頌曰：　種種心流轉，　　離於念處故，　彼無持常轉，　　故說為虛妄。",
    "T25n1513_002:0881b29_0": "即是種種識有六識殊故，復是其妄。",
    "T25n1513_002:0881b29_1": "何因名識為心流轉？",
    "T25n1513_002:0881c01_2": "經云「如來說為無陀羅」者，此顯離於念處性故。",
    "T25n1513_002:0881c02_3": "由彼念處是此持處，彼若無者即是無持。",
    "T25n1513_002:0881c03_4": "陀羅喃、阿羅痾、陀羅此之三名，共目二義，皆得名持，亦有流注義，由無持故心即流散。",
    "T25n1513_002:0881c05_5": "言「無持」者，為顯常轉之緣。",
    "T25n1513_002:0881c05_6": "既無持故，顯其常轉，是虛妄性(問：何故本經初留梵語陀羅，不譯為漢字者，有何意趣？",
    "T25n1513_002:0881c07_7": "答：梵本三處皆是陀羅，而義有差別。",
    "T25n1513_002:0881c07_8": "今時譯者若也全為梵字，即響滯於東土；如其總作唐音，頓理乖於西域。",
    "T25n1513_002:0881c08_9": "是故初題梵字，可謂義詮流轉所由，於內道持，便是正述執持之事。",
    "T25n1513_002:0881c08_10": "作斯譯者，方稱頌本無著菩薩之意、符釋者世親菩薩之情。",
    "T25n1513_002:0881c09_11": "如其不作斯傳，定貽傷手之患。",
    "T25n1513_002:0881c09_12": "若總譯為流，持理便成不現；咸為持字，流義固乃全無。",
    "T25n1513_002:0881c09_13": "作此雙兼，方為愜當。",
    "T25n1513_002:0881c10_14": "若譯為流，於理亦得；然含多義，不及陀羅。",
    "T25n1513_002:0881c10_15": "一處既爾，餘皆類知，諸存梵本者咸有異意。",
    "T25n1513_002:0881c10_16": "此《波若》已經四譯五譯，尋者當須善觀，不是好異，重譯意存鞠理。",
    "T25n1513_002:0881c11_17": "西國聲明，自有一名目多事、一事有多名。",
    "T25n1513_002:0881c11_18": "為此陀羅一言，遂含眾義，有流、有持，理應體方俗之殊致，不得恃昔而膠柱。",
    "T25n1513_002:0881c12_19": "若勘舊譯，全成疎漏，無暇言其藏否)。",
    "T25n1513_002:0881c12_20": "「何以故」者，由有過去等心不可得言故。",
    "T25n1513_002:0881c13_21": "所云過去未來心者，由是過去未來性故，是不可得。",
    "T25n1513_002:0881c14_22": "其現在者，即是遍計所執，自性非有故。",
    "T25n1513_002:0881c15_23": "此顯流轉之心是妄識性所緣，無有三世性故。",
    "T25n1513_002:0881c16_24": "復有何意說福聚喻耶？",
    "T25n1513_002:0881c17_25": "答曰：　應知是智持，　　福乃非虛妄；　顯此福因故，　　重陳其喻說。",
    "T25n1513_002:0881c20_0": "此述何義？",
    "T25n1513_002:0881c20_1": "心既流轉，是誑妄性故，所有福聚亦並成虛。",
    "T25n1513_002:0881c21_2": "此既是妄，何成於善？",
    "T25n1513_002:0881c21_3": "既有深疑，理須明決。",
    "T25n1513_002:0881c22_4": "答：流轉之心可是其妄，所言福聚體不是虛，由是正覺智之持故。",
    "T25n1513_002:0881c23_5": "如何顯此是其持性？",
    "T25n1513_002:0881c24_6": "如云「妙生！",
    "T25n1513_002:0881c24_7": "若此福聚者，如來即不說為福聚」。",
    "T25n1513_002:0881c25_8": "此何意趣？",
    "T25n1513_002:0881c25_9": "由五取蘊體是虛妄，若此福聚是取蘊者，如來即不說此福聚為福聚性，是不說為智之持處義。",
    "T25n1513_002:0881c27_10": "若言如來是非集造所顯，如何如來說有諸好及眾相耶？",
    "T25n1513_002:0881c28_11": "為除此難，故云「不應色身圓滿及相具足觀於如來」。",
    "T25n1513_002:0882a02_0": "言「色身」者，是墮好義故。",
    "T25n1513_002:0882a03_0": "能斷金剛般若波羅蜜多經論釋卷中"
}