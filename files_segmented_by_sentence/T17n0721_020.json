{
    "T17n0721_020:0114a12_0": "正法念處經卷第二十",
    "T17n0721_020:0114a14_0": "元魏婆羅門瞿曇般若流支譯",
    "T17n0721_020:0114a15_0": "畜生品第五之三",
    "T17n0721_020:0114a16_0": "「復次，比丘知業果報，觀於第四阿修羅地。",
    "T17n0721_020:0114a17_0": "彼以聞慧見：有畜生阿修羅地，在三地下二萬一千由旬，名曰不動，其地廣博六萬由旬，城名鋡毘羅，縱廣一萬三千由旬，莊嚴妙好。",
    "T17n0721_020:0114a20_1": "阿修羅王名鉢呵娑，阿修羅眾名一切忍。",
    "T17n0721_020:0114a21_2": "是阿修羅王於諸阿修羅中得勝自在，安樂勇健，光明威德自在無畏，尚不畏於帝釋天王，況於餘天，有大力勢，放逸憍慢，住一切地下，從此以下更無住處。",
    "T17n0721_020:0114a24_3": "是阿修羅王所住之處，摩尼寶珠以為其地，心常歡悅，如人節會喜樂自娛，多諸愛慢，以眾蓮花、流泉浴池周遍莊嚴。",
    "T17n0721_020:0114a27_4": "鋡毘羅城七寶宮殿以為莊嚴，離諸怨敵，互相親善，無他怖畏，受第一樂。",
    "T17n0721_020:0114a29_5": "此第四地鋡毘羅城，園林流池蓮花莊嚴，七寶宮殿端嚴殊妙，如星處空端嚴殊妙亦復如是。",
    "T17n0721_020:0114b02_6": "「伽他頌曰：「『心能造作一切業，　　由心故有一切果，　　如是種種諸心行，　　能得種種諸果報。",
    "T17n0721_020:0114b05_0": "　　心為一切巧畫師，　　能於三界起眾行，　　為心所使遍諸趣，　　處處受生無窮已。",
    "T17n0721_020:0114b07_0": "　　心為繫縛解脫本，　　是故說心為第一，　　為善則能得解脫，　　造惡不善則被縛，　　如是心意使眾生，　　流轉行於三界海。",
    "T17n0721_020:0114b10_0": "　　愚癡愛結自在故，　　心使眾生流轉行，　　不能到彼涅槃城，　　如生盲人失正路。』",
    "T17n0721_020:0114b12_0": "「如是眾生作種種業，是故彼城受種種報，是第四地。",
    "T17n0721_020:0114b13_1": "於其城外園林流池周匝圍遶，河泉蓮花、眾鳥異類莊嚴第四阿修羅地所住之處。",
    "T17n0721_020:0114b15_2": "一切忍阿修羅等，勇健無畏、第一端正莊嚴其身，共相娛樂不相惱亂，心常悅樂猶如節會。",
    "T17n0721_020:0114b17_3": "與眾婇女種種莊嚴，一一徒眾眷屬圍遶，或百或千，遊戲嬉樂。",
    "T17n0721_020:0114b18_4": "其地皆以摩尼真珠以為婇女，光明晃燿。",
    "T17n0721_020:0114b19_5": "諸阿修羅恭敬尊重鉢呵娑阿修羅王，瞻仰無厭。",
    "T17n0721_020:0114b20_6": "雖受樂報，無常敗散。",
    "T17n0721_020:0114b22_0": "「復次，比丘知業果報，觀一切忍阿修羅王所受果報。",
    "T17n0721_020:0114b23_1": "以何業故，生於彼處？",
    "T17n0721_020:0114b23_2": "即以聞慧見：此眾生於人中時，邪見覆心不識業果，離佛法僧，見第一精進持戒之人欲有所須，來從乞求，辛苦乞索，乃施一食。",
    "T17n0721_020:0114b26_3": "既施食已，而作是言：『我施汝食，有何福德？",
    "T17n0721_020:0114b27_4": "我以癡故，施汝此食。",
    "T17n0721_020:0114b28_5": "汝下賤人不應出家，以食施汝，如以種子投之沙鹵。』",
    "T17n0721_020:0114b29_6": "如是難施，身壞命終，以此難施，墮於惡道。",
    "T17n0721_020:0114c01_7": "不淨布施，以福田功德生於第一安樂之處，眾寶莊嚴，受畜生報，生不動界作阿修羅，名一切忍。",
    "T17n0721_020:0114c03_8": "謂與天等，勝餘一切阿修羅王，一切樂具皆悉具足。",
    "T17n0721_020:0114c04_9": "以施福田得如是報，非自心生。",
    "T17n0721_020:0114c06_0": "「復次，比丘知業果報，觀一切忍阿修羅眾業及果報。",
    "T17n0721_020:0114c07_1": "以何業報，生一切忍阿修羅地？",
    "T17n0721_020:0114c07_2": "即以聞慧知：此眾生愛著美味，住林樹間，護此林樹，非為眾生，自活命故；非有悲心，為自利益身命因緣，護一切林。",
    "T17n0721_020:0114c10_3": "以是因緣，身壞命終生一切忍阿修羅中。",
    "T17n0721_020:0114c12_0": "「復次，比丘知業果報，觀阿修羅與天共鬪。",
    "T17n0721_020:0114c12_1": "即以聞慧觀：法行龍王住戲樂城，龍王頂上有七頭，其名曰婆修吉龍王、德叉迦龍王、跋陀龍王、樓醯龍王、雲鬘龍王、婆都龍王、一切道龍王、鉢呵娑龍王、婆利沙龍王。",
    "T17n0721_020:0114c16_2": "此諸龍王正見順法，樂離放逸，如上所說。",
    "T17n0721_020:0114c17_3": "時不順法非法惡龍王——鉢摩梯龍王、毘諶林婆龍王、迦邏龍王、睺樓睺樓龍王等，既為如法龍王所壞，即走往趣第一住處雙遊戲阿修羅所，作如是言：『速來，速來！",
    "T17n0721_020:0114c21_4": "同伴當知！",
    "T17n0721_020:0114c21_5": "婆修吉龍王、德叉迦龍王及四天王破壞我等，汝今是我之所親友，何不相助？』",
    "T17n0721_020:0114c23_6": "時遊戲阿修羅聞是語已，即詣光明城至羅睺阿修羅所，到已具說上事。",
    "T17n0721_020:0114c25_7": "若羅睺阿修羅王知世間人修行正法、供養沙門、知恩報恩，語鉢摩梯等惡龍王言：『且住一月，遮彼婆修吉、德叉迦龍王，我當告彼第二住處阿修羅王無惱汝等，廣說如上。』",
    "T17n0721_020:0114c29_8": "時陀摩睺阿修羅聞是語已，入星鬘城至阿修羅王所，作如是言：『大王！",
    "T17n0721_020:0115a01_9": "羅睺阿修羅王遣使告我，作如是言：「婆修吉龍王、德叉迦諸龍王及四天王惱亂鉢摩梯。」』",
    "T17n0721_020:0115a03_10": "時第二地勇健阿修羅王聞是事已，即自觀察：有力、無力？",
    "T17n0721_020:0115a05_11": "若閻浮提人修行正法、供養沙門及婆羅門，自知無力，答彼使言：『天有大力。",
    "T17n0721_020:0115a06_12": "所以者何？",
    "T17n0721_020:0115a07_13": "閻浮提人修行正法。",
    "T17n0721_020:0115a07_14": "我今當往告第三處，為一切行阿修羅廣說上事。』",
    "T17n0721_020:0115a08_15": "時勇健阿修羅即往告彼第三住處阿修羅眾，時一切行阿修羅聞是語已，入鋡毘羅城至花鬘阿修羅王所，復說上事。",
    "T17n0721_020:0115a11_16": "花鬘阿修羅王即觀閻浮提人，若有供養沙門、婆羅門者，告一切行阿修羅言：『我當告彼第四住處阿修羅等。』",
    "T17n0721_020:0115a13_17": "時第三地阿修羅即向第四地阿修羅所，說如是言：『婆修吉、德叉迦與四天王，共破我伴諸龍王等，我今當為彼諸天眾作大衰惱。』",
    "T17n0721_020:0115a16_18": "時第四處阿修羅眾聞是語已，即向鋡毘羅城，至鉢呵娑阿修羅王所。",
    "T17n0721_020:0115a18_19": "時鉢呵娑告諸阿修羅：『何故速行？』",
    "T17n0721_020:0115a19_20": "即答如上，時鉢呵娑告諸阿修羅眾：『羅睺阿修羅等，無所能為，令四天王破壞鉢摩梯諸龍王等。",
    "T17n0721_020:0115a21_21": "世間順法，供養沙門及婆羅門，何所能為？",
    "T17n0721_020:0115a22_22": "我能壞之。』",
    "T17n0721_020:0115a22_23": "時鉢呵娑阿修羅王至大眾阿修羅所告言：『速疾莊嚴，我今欲往婆修吉、德叉迦等四天王所，破其軍眾。』",
    "T17n0721_020:0115a24_24": "時諸阿修羅王以無等力，率諸軍眾與天共鬪。",
    "T17n0721_020:0115a26_0": "「時鉢呵娑阿修羅王告諸阿修羅言：『汝等何故，無有勇力不能破彼諸龍王等，而自破壞？",
    "T17n0721_020:0115a28_0": "我今當往，自以身力破彼龍天。』",
    "T17n0721_020:0115a28_1": "時鉢呵娑阿修羅王勅其軍眾：『速疾莊嚴，執諸器仗。",
    "T17n0721_020:0115a29_2": "我今不久，與天共鬪，汝等先見與天怨敵，不久當發。",
    "T17n0721_020:0115b02_3": "我已告諸阿修羅眾，天不可忍，當與彼戰。』",
    "T17n0721_020:0115b03_4": "時諸阿修羅知是事已，即自莊嚴種種器仗。",
    "T17n0721_020:0115b04_5": "是時大力波羅呵娑阿修羅王自以勇力大心無畏，不量自力、他力優劣，自出其城，至第三地詣鋡毘羅城，到花鬘阿修羅王所。",
    "T17n0721_020:0115b07_0": "時鉢呵娑阿修羅王與無量億那由他諸阿修羅，到花鬘阿修羅所作如是言：『速起，速起！",
    "T17n0721_020:0115b09_0": "為鬪戰故。",
    "T17n0721_020:0115b09_1": "我等能破婆修吉、德叉迦等諸龍王及天王等。』",
    "T17n0721_020:0115b10_2": "時花鬘阿修羅王聞是語已，告諸軍眾：『今非鬪時。",
    "T17n0721_020:0115b11_3": "所以者何？",
    "T17n0721_020:0115b11_4": "閻浮提人孝養父母、恭敬沙門、修行正法，以是事故，天有大力。",
    "T17n0721_020:0115b13_5": "是故我今非是鬪時。』",
    "T17n0721_020:0115b13_6": "時鉢呵娑阿修羅王聞花鬘阿修羅王說是語已，告言：『速起，速起！",
    "T17n0721_020:0115b15_7": "我能獨破婆修吉等，及諸天眾。",
    "T17n0721_020:0115b15_8": "何況汝等為我同伴。』",
    "T17n0721_020:0115b16_9": "時花鬘阿修羅王聞其所說，威力增長心生歡喜，及其無量億那由他阿修羅眾，詣第二地。",
    "T17n0721_020:0115b18_10": "時鉢呵娑阿修羅王、勇健阿修羅王、花鬘阿修羅王相隨往詣羅睺阿修羅所告言：『速起，速起！",
    "T17n0721_020:0115b20_11": "阿修羅王為鬪戰故、破諸天故。』",
    "T17n0721_020:0115b21_12": "時羅睺阿修羅王告諸阿修羅王言：『我等今者，非是鬪時。",
    "T17n0721_020:0115b22_13": "所以者何？",
    "T17n0721_020:0115b22_14": "閻浮提人孝養父母，恭敬沙門、婆羅門，生於天上，令天大力，是故不得與天共鬪。』",
    "T17n0721_020:0115b24_15": "阿修羅王以非時故，時諸阿修羅王語羅睺阿修羅言：『速起，速起！",
    "T17n0721_020:0115b26_16": "我為鬪故而來至此，欲與天鬪。』",
    "T17n0721_020:0115b27_17": "時羅睺阿修羅王即隨其意，起欲往詣大海，告鉢摩梯惡龍王等，說如是言：『諸阿修羅王今欲破彼婆修吉、德叉迦諸龍王等。』",
    "T17n0721_020:0115c01_0": "「時鉢摩梯聞是語已，心大歡喜，即往婆修吉、德叉迦所告言：『汝來同伴，汝今可出，吾共汝戰，住何處鬪。』",
    "T17n0721_020:0115c03_1": "時婆修吉、德叉迦龍王即出其城，與鉢摩梯惡龍共戰，非法龍王破壞還退。",
    "T17n0721_020:0115c05_2": "時無量億阿修羅眾速疾馳奔，詣龍王所，欲共鬪戰。",
    "T17n0721_020:0115c06_3": "時婆修吉、德叉迦復出其城，與阿修羅在大海上交陣鬪戰，不可稱說。",
    "T17n0721_020:0115c08_0": "「於虛空中，或雨大火、或雨刀戟互相攻伐，愛毒自燒，以愚癡故如是鬪諍。",
    "T17n0721_020:0115c09_1": "若閻浮提人順法修行，孝養父母，恭敬沙門、婆羅門，一法行龍則能獨破一切阿修羅軍；若世間人行法者少，則阿修羅勝，法行龍退。",
    "T17n0721_020:0115c12_2": "「若龍破壞，即往詣於天使者所告言：『速來，速來！",
    "T17n0721_020:0115c13_3": "一切阿修羅眾悉來伐我，我與彼戰，敗失不如。』",
    "T17n0721_020:0115c14_4": "時天使者聞是語已，種種器仗而自莊嚴，向婆修吉、德叉迦龍王所，作如是說：『我聞汝為阿修羅王之所破壞，是故至此破阿修羅軍。』",
    "T17n0721_020:0115c18_5": "時天使者與龍王俱詣阿修羅所，欲共鬪戰。",
    "T17n0721_020:0115c19_6": "時羅睺阿修羅王聞是事已，亦向天所，在大海上列陣而戰。",
    "T17n0721_020:0115c20_7": "若世間人順法修行，時天使者即能速疾破阿修羅眾。",
    "T17n0721_020:0115c21_8": "時阿修羅既被破已，還其宮城。",
    "T17n0721_020:0115c22_9": "「時第二地阿修羅眾聞是事已，告諸軍眾：『汝等勿怖，我身尚存，能討彼天，汝何所畏？』",
    "T17n0721_020:0115c24_10": "時阿修羅即復疾走詣天使者，興大鬪戰，於大海中交陣共鬪。",
    "T17n0721_020:0115c25_11": "天復得勝，壞阿修羅軍。",
    "T17n0721_020:0115c26_12": "阿修羅軍既被破壞，時第三地阿修羅眾聞其被破，即向天所，與天共戰，迭互相害。",
    "T17n0721_020:0115c28_13": "「若天破壞，即向護世四天迦留天所，作如是言：『提婆天王！",
    "T17n0721_020:0115c29_14": "速疾馳赴，阿修羅眾嬈亂我等。』",
    "T17n0721_020:0116a01_15": "時迦留天持諸器仗，即往詣彼阿修羅所。",
    "T17n0721_020:0116a02_16": "時阿修羅見天眾來，生大瞋恚，疾詣天所，與迦留天眾合陣大鬪，見者毛竪。",
    "T17n0721_020:0116a04_17": "一切世間鬪戰大者，無過天與阿修羅戰，無可喻者。",
    "T17n0721_020:0116a05_18": "若諸世間順法修行，迦留天則得大勝，壞阿修羅。",
    "T17n0721_020:0116a06_19": "如是諸天與阿修羅無量大眾鬪於大海，無可喻者。",
    "T17n0721_020:0116a07_20": "以法、非法因緣力故，有勝有退，非其自力。",
    "T17n0721_020:0116a08_21": "「若迦留天為彼所壞，時護世天即往告彼鬘持天眾。",
    "T17n0721_020:0116a09_22": "時鬘持天與迦留天及天使者及德叉迦、婆修吉等無量大眾和合共集。",
    "T17n0721_020:0116a11_23": "時羅睺阿修羅王住光明城，第一地雙遊戲阿修羅、陀摩睺阿修羅與無量億那由他阿僧祇阿修羅眾同為一軍，與天共鬪，不可稱說。",
    "T17n0721_020:0116a14_24": "若世間人順法修行，天眾則勝，阿修羅軍退散破壞，一切皆由法之力勢，令天得勝，不由非法。",
    "T17n0721_020:0116a16_25": "若無順法行人，則阿修羅勝。",
    "T17n0721_020:0116a17_26": "「護世四天見是事已，往詣常恣意天所，作如是言：『速疾莊嚴，阿修羅軍勝於天眾。』",
    "T17n0721_020:0116a19_27": "常恣意天聞是語已，與無量百千天眾持種種器仗，欲詣大海與阿修羅鬪，住大海中厲聲大叫，欲望速破阿修羅軍，更互合戰，經於多時，大惡鬪戰，無量苦惱。",
    "T17n0721_020:0116a23_28": "「若阿修羅為天所破，即往向彼羅睺阿修羅所具說上事。",
    "T17n0721_020:0116a24_29": "時羅睺阿修羅王安慰諸阿修羅言：『汝今莫怖，汝今莫畏。",
    "T17n0721_020:0116a25_30": "我有大力能壞天眾，天力劣弱，我力勝彼。",
    "T17n0721_020:0116a26_31": "阿修羅！",
    "T17n0721_020:0116a26_32": "汝等可迴。』",
    "T17n0721_020:0116a27_33": "諸阿修羅聞羅睺阿修羅王說是語已，即復還迴，欲與天鬪。",
    "T17n0721_020:0116a28_34": "是時諸天與阿修羅列陣大戰，無量刀戟互相打斫，如是大戰，時第一地雙遊戲阿修羅、第二地陀摩睺阿修羅與諸天眾，對敵共戰。",
    "T17n0721_020:0116b02_35": "「若諸世間不順法行，阿修羅勝，天眾則退；若諸世間修行正法，天眾則勝，悉能破壞阿修羅軍。",
    "T17n0721_020:0116b04_36": "如是法者，是天勝幢，法為第一、法為能救。",
    "T17n0721_020:0116b05_37": "若行非法，行非法者，非法不救。",
    "T17n0721_020:0116b06_38": "一切阿修羅行非法故，天作是念：『阿修羅王惱亂我等，既不勝天，不與天等。",
    "T17n0721_020:0116b08_39": "何以故？",
    "T17n0721_020:0116b08_40": "閻浮提人孝養父母，隨順法行，恭敬種姓耆舊有德，淨修八齋，布施持戒修行福德，不行放逸、不近惡友，是人命終生於天上。",
    "T17n0721_020:0116b11_41": "阿修羅非法無法。",
    "T17n0721_020:0116b11_42": "救護一切天眾。』",
    "T17n0721_020:0116b11_43": "思惟是已，時天使者、鬘持天、常恣意天、一切天眾持天法幢，速疾馳往，向阿修羅軍而語之言：『住，住！",
    "T17n0721_020:0116b14_44": "阿修羅！",
    "T17n0721_020:0116b14_45": "我住天中，汝等何故數惱我等？",
    "T17n0721_020:0116b15_46": "汝既不能勝諸天力，又非第一，非汝兵戈能勝諸天。",
    "T17n0721_020:0116b16_47": "我今為欲破汝軍眾故來至此，以汝惡心於諸天故，不得至汝所住宮城。",
    "T17n0721_020:0116b18_48": "以汝一切不行正法，不得安樂、不得寂滅。』",
    "T17n0721_020:0116b19_49": "如是說已，直趣其所，一切決勇，雨大刀戟，婆修吉等雨大焰火，墮阿修羅軍。",
    "T17n0721_020:0116b20_50": "時阿修羅見是事已，即喚鉢摩梯諸惡龍等：『汝為我伴，當與德叉迦、婆修吉大龍王等雨火共戰。』",
    "T17n0721_020:0116b23_51": "時鉢摩梯聞是語已，即走往趣婆修吉所，時二部龍雨火相燒，天與阿修羅大興鬪戰。",
    "T17n0721_020:0116b25_52": "天復得勝，破阿修羅軍。",
    "T17n0721_020:0116b25_53": "「時阿修羅皆共相率，往至羅睺阿修羅所，憂慼憔悴以求救護。",
    "T17n0721_020:0116b27_54": "羅睺阿修羅王見是事已，安慰之言：『勿怖勿畏，以有我故，若獨一身，尚不畏彼帝釋天王，況有汝等以為翼從。",
    "T17n0721_020:0116b29_55": "諸天劣弱，何所能為？",
    "T17n0721_020:0116c01_56": "汝何所畏？",
    "T17n0721_020:0116c01_57": "我今當告大仙勇健阿修羅王、花鬘阿修羅王、鉢呵娑毘摩質多羅阿修羅王等，為彼說已，我當自往破彼天眾。』",
    "T17n0721_020:0116c03_58": "時羅睺阿修羅王即往告彼三地阿修羅王，到其所已，說如是言：『一切天眾、四天王天皆共和合，來至我所，與我共鬪，今當思惟設何方便，破彼諸天？』",
    "T17n0721_020:0116c07_59": "時諸阿修羅聞是語已，即答羅睺阿修羅言：『我當莊嚴，與彼三十三天王帝釋共戰。",
    "T17n0721_020:0116c09_60": "汝今可去，天當破壞，阿修羅勝。』",
    "T17n0721_020:0116c10_61": "時羅睺阿修羅王即往戰處，欲與天鬪。",
    "T17n0721_020:0116c11_0": "時諸阿修羅眾向羅睺阿修羅王說言：『大王！",
    "T17n0721_020:0116c12_0": "天有大力，天有大力！",
    "T17n0721_020:0116c12_1": "不可共戰。』",
    "T17n0721_020:0116c12_2": "時羅睺阿修羅王即趣天眾雨諸刀戟，與天共戰。",
    "T17n0721_020:0116c13_3": "是時諸天見阿修羅雨諸刀戟，使龍雨火，疾走往趣，欲破羅睺阿修羅軍，天雨劍戟猶如金剛，交陣鬪戰，不可稱說。",
    "T17n0721_020:0116c16_4": "「若閻浮提人順法修行、孝事父母，供養沙門及婆羅門，恭敬耆舊，天眾則勝，阿修羅軍退沒不如；若諸世人不順法教，天則退弱，阿修羅勝。",
    "T17n0721_020:0116c19_5": "如是法力、非法力故，天與阿修羅無等鬪戰。",
    "T17n0721_020:0116c20_6": "若阿修羅勝，天眾破壞，一切天眾互相告曰：『提婆，提婆！",
    "T17n0721_020:0116c22_7": "當念於法。",
    "T17n0721_020:0116c22_8": "以有法故，天眾得勝，以法因緣，天得增長，是故諸天當起信敬，思惟念法，復往趣彼阿修羅軍。』",
    "T17n0721_020:0116c24_9": "一切天眾以念法故，為法所護，光明威德皆悉增長，勝前百倍。",
    "T17n0721_020:0116c26_10": "時阿修羅見諸天眾光明威德，即生怯弱，告諸軍眾：『汝今何故生怯弱心？",
    "T17n0721_020:0116c27_11": "天之威德不與吾等，及其刀戟兵刃相撲，吾悉勝彼。",
    "T17n0721_020:0116c29_0": "汝今何故而生怯弱？』",
    "T17n0721_020:0116c29_1": "時諸軍眾聞阿修羅王安慰之音，氣力增長，是時羅睺阿修羅軍還向天眾。",
    "T17n0721_020:0117a02_2": "時諸天等，身得法力速疾馳奔，向阿修羅交陣大戰，時大力羅睺阿修羅王處其軍中，猶如第二須彌山王，天以法力即破羅睺阿修羅軍。",
    "T17n0721_020:0117a05_3": "諸救護中，法為第一，一切光明，法光第一。",
    "T17n0721_020:0117a06_4": "「時羅睺阿修羅見其軍眾破壞退散，皆悉怯弱，阿修羅王復安慰言：『汝等阿修羅勿怖，勿怖！",
    "T17n0721_020:0117a08_5": "何故丈夫怯如烏鳥，自於己舍？",
    "T17n0721_020:0117a09_6": "云有勇健、是大丈夫？",
    "T17n0721_020:0117a09_7": "汝等亦皆解知論法，無所畏懼，曾已具見無量軍眾破壞退散，汝今何故而生愁怖？』",
    "T17n0721_020:0117a11_8": "時諸阿修羅聞安慰已，心生歡喜，以憍慢故，即迴復返欲與天鬪。",
    "T17n0721_020:0117a13_9": "時羅睺阿修羅王以憍慢心，在其軍前，一切阿修羅依止羅睺，羅睺所護，以羅睺王為最第一。",
    "T17n0721_020:0117a15_10": "一切阿修羅皆往向彼四天王所，諸阿修羅以依羅睺阿修羅力得生氣力：『羅睺阿修羅王在我前行，此王之力尚能破彼釋迦天主，況四天王。』",
    "T17n0721_020:0117a18_11": "即復對敵，雨諸刀戟，又雨大石，猶如大山從空而下，欲壞天眾。",
    "T17n0721_020:0117a20_12": "時護世天見羅睺阿修羅王雨大石山，告諸天眾：『羅睺阿修羅王雨大石山，汝等當雨刀戟鉾矟，莫令天眾得大衰惱。』",
    "T17n0721_020:0117a22_13": "時護世天說是語已，及諸天眾直趣羅睺阿修羅王，共羅睺阿修羅合陣大戰，雨刀雨石從空而下，墮大海中令海涌沸，天雨刀劍，傷害海中無量百千眾生之類或死或怖，逃走畏避遍大海中，皆生泡沫。",
    "T17n0721_020:0117a27_14": "羅睺阿修羅與天共戰，餘天、阿修羅見是事已，皆作是念：『未曾有也。』",
    "T17n0721_020:0117a29_15": "天與阿修羅如是大戰，戰鬪不止。",
    "T17n0721_020:0117b01_16": "「若世間人修行順法，一切阿修羅多諸伎術刀矟矛劍，大力勇健心無所畏，雖有此術，即時破壞；若世間人不順正法，羅睺阿修羅王則勝天眾。",
    "T17n0721_020:0117b04_17": "是故法為第一、法為最勝，一切諸法非無因緣。",
    "T17n0721_020:0117b05_18": "若羅睺阿修羅王破壞失力，諸阿修羅皆悉愁悴，厭離鬪心，時羅睺阿修羅王見諸軍眾皆悉愁悴，生厭離心，而告之曰：『阿修羅！",
    "T17n0721_020:0117b08_19": "莫自愁悴令心劣弱。",
    "T17n0721_020:0117b09_20": "勿怖，勿怖！",
    "T17n0721_020:0117b09_21": "我若與汝至本宮城，不安樂住。",
    "T17n0721_020:0117b10_22": "莫作是意，欲還宮城。",
    "T17n0721_020:0117b10_23": "奮迅威武令增身力，迴詣戰場，莫歸本處。』",
    "T17n0721_020:0117b11_24": "時阿修羅聞是語已，復往趣彼四天王所，更共鬪戰，雨大石山，雷電注雨，黑雲&#;霮列陣大鬪，見者毛竪。",
    "T17n0721_020:0117b14_25": "「天復得勝，破阿修羅軍，一切諸阿修羅作是思惟：『天有大力，我當歸彼第二住處星鬘城中阿修羅王，以求救護利益安樂，破諸天眾。",
    "T17n0721_020:0117b17_26": "彼城之中有阿修羅王名曰勇健，自性勇健，已曾百千與天共戰，乃至天主釋迦提婆彼亦能勝，如是阿修羅勝過一切。』",
    "T17n0721_020:0117b19_27": "思惟是已，皆共往詣勇健阿修羅所，說如是言：『阿修羅王！",
    "T17n0721_020:0117b21_28": "天眾大力，羅睺阿修羅王與之共鬪，不能令伏。",
    "T17n0721_020:0117b22_29": "今可疾往，以力利益，為作救護，佐助勝力，王若執仗，帝釋天王亦不能壞阿修羅軍，況餘天眾。",
    "T17n0721_020:0117b24_30": "王曾伏彼，於諸鬪戰阿修羅中得大名稱，速疾詣彼，馳奔急趣，手執兵戈奮動武器，與天共戰，破彼天眾。",
    "T17n0721_020:0117b26_31": "汝先已曾百千破彼金剛之手，於彼天中，汝以勝力奮威振武。』",
    "T17n0721_020:0117b28_32": "時阿修羅王聞是語已，即向花鬘阿修羅、毘摩質多鉢呵娑阿修羅所，作如是言：『天軍力勝，破壞羅睺阿修羅王及其軍眾，王今聽我與天共鬪，令我得勝。』",
    "T17n0721_020:0117c02_33": "時花鬘阿修羅王、毘摩質多羅阿修羅王鉢呵娑即告勇健阿修羅曰：『速去，速去！",
    "T17n0721_020:0117c04_34": "我為汝伴，能壞天眾。",
    "T17n0721_020:0117c05_35": "汝助羅睺阿修羅王，則能破壞一切天眾，況四天王。』",
    "T17n0721_020:0117c06_36": "時勇健阿修羅王聞是語已，即向羅睺阿修羅所，為助戰故。",
    "T17n0721_020:0117c07_37": "時諸阿修羅眾見勇健來，皆大歡喜，悉生勇力，手執武器刀鉾箭矟，直詣天眾，設諸鬪具，箭如雨墮。",
    "T17n0721_020:0117c10_38": "時天見此二阿修羅將大軍眾，各作是言：『此阿修羅如是數數，無有羞恥來惱天眾，以畜生故，我數破之，猶來不止。』",
    "T17n0721_020:0117c12_39": "作是說已，牢自莊嚴，奮迅勇力向阿修羅軍，欲共交戰。",
    "T17n0721_020:0117c14_40": "時勇健、羅睺阿修羅王見天眾已，作如是言：『天今下此，必共戰諍，我當與天列陣大戰。』",
    "T17n0721_020:0117c16_41": "時二阿修羅王籌量此已，速疾往詣四大王所，決意欲鬪，各望得勝。",
    "T17n0721_020:0117c17_42": "「若日在天後，阿修羅軍日在其前，以日光明照其目故，不能加害，亦不能雨刀仗劍戟，不能以目正視諸天，各各相謂：『日光晃昱照我眼目。』",
    "T17n0721_020:0117c20_43": "是故不得與天鬪戰。",
    "T17n0721_020:0117c21_44": "是時羅睺阿修羅王即以一手障彼日光，是第三因緣。",
    "T17n0721_020:0117c22_45": "世人見已，以愚癡心咸作是言：今者日蝕，或言當豐、或說當儉，或言水災、或言旱災，或言王者吉凶災祥，或言眾人有疫無疫。",
    "T17n0721_020:0117c25_46": "如是無實，妄生分別，不如實知，隨愚癡說。",
    "T17n0721_020:0117c26_47": "「如是羅睺阿修羅王障蔽日光，而語勇健阿修羅言：『天今易見，天今易見！",
    "T17n0721_020:0117c28_48": "可以刀劍種種武器兵戈矛戟破彼諸天。』",
    "T17n0721_020:0117c29_49": "勇健阿修羅王在其前面速疾馳走，雨諸刀戟向諸天所。",
    "T17n0721_020:0118a01_50": "天眾見之，莊嚴種種鬪戰之具亦疾往趣。",
    "T17n0721_020:0118a02_51": "勇健阿修羅王雨眾武器刀劍矛矟向鬘持天眾，鬘持天眾見是事已，讚言：『善哉，善哉！",
    "T17n0721_020:0118a04_52": "阿修羅王！",
    "T17n0721_020:0118a04_53": "我諸天眾數數破汝，而汝無恥，不生厭心。",
    "T17n0721_020:0118a05_54": "我以法力，以行法故，以歸法故，以修法故、不離法故，是故我勝。",
    "T17n0721_020:0118a07_55": "汝多貪故，貪著他物望為己用，多行貪故，汝無法行。",
    "T17n0721_020:0118a08_56": "云何於此十善業道順法諸天，欲望破壞？",
    "T17n0721_020:0118a09_57": "黑闇不能覆障光明，明力勝故。』",
    "T17n0721_020:0118a10_58": "勇健阿修羅王聞是說已，告諸天曰：『何須多言！",
    "T17n0721_020:0118a11_59": "我見汝等神通威德，不能忍之，我等自依己力，破壞天眾，以見諸天威德勝故，不能忍之。』",
    "T17n0721_020:0118a13_60": "作是語已，直前往趣鬘持天所。",
    "T17n0721_020:0118a14_61": "時鬘持天見是事已，雨種種箭射阿修羅身，無空缺處，當於勇健阿修羅上雨眾刀劍。",
    "T17n0721_020:0118a16_62": "時鬘持天告阿修羅曰：『何故多貪？",
    "T17n0721_020:0118a16_63": "阿修羅！",
    "T17n0721_020:0118a17_64": "汝以惡業而自破壞，何用與天共相攻伐？",
    "T17n0721_020:0118a18_65": "非法不能破壞如法，我不為汝作諸衰惱，汝等何故數惱天眾？』",
    "T17n0721_020:0118a19_66": "雖作此說，然阿修羅猶復馳奔走趣天眾。",
    "T17n0721_020:0118a20_67": "「時鬘持天告婆修吉、德叉迦等諸龍王曰：『今此勇健阿修羅王以憍慢故，自恃己力，猶不調伏。",
    "T17n0721_020:0118a22_68": "汝今可於阿修羅上降澍大火，令彼失力破壞還退。』",
    "T17n0721_020:0118a23_69": "時婆修吉聞是語已，即於空中雨大猛火，燒鉢摩梯諸惡龍等，復疾走趣勇健阿修羅上，放大熾電、霹靂猛火雨阿修羅軍。",
    "T17n0721_020:0118a26_70": "時阿修羅王被龍火已，生大瞋恚，手擎大石廣八百里，擲鬘持天。",
    "T17n0721_020:0118a28_71": "時迦留天見是事已，即雨大火燒滅此山。",
    "T17n0721_020:0118a29_72": "是時勇健阿修羅王見山被燒，即失威力，告諸天曰：『此山已燃，我當更以大山擲汝身上。』",
    "T17n0721_020:0118b02_73": "「爾時，勇健阿修羅王手擎大山，復欲擲天。",
    "T17n0721_020:0118b03_74": "時諸天眾告阿修羅言：『汝既無法，而作非法，不能壞我。",
    "T17n0721_020:0118b04_75": "我住正法，汝住非法。』",
    "T17n0721_020:0118b04_76": "諸天如是毀呰阿修羅王。",
    "T17n0721_020:0118b05_77": "是時羅睺阿修羅王聞是語已，將諸軍眾疾走向天。",
    "T17n0721_020:0118b06_78": "天眾見已，皆亦馳赴，欲與阿修羅交陣大戰，以諸兵刃種種刀戟戈矛箭矟互相攻伐。",
    "T17n0721_020:0118b08_79": "天說法已，誠心憶念，歸命三寶，直趣阿修羅軍。",
    "T17n0721_020:0118b09_80": "天眾既至，阿修羅軍皆悉退散為百千分，欲向海下。",
    "T17n0721_020:0118b11_81": "非法惡龍鉢摩梯等，語阿修羅言：『勿怖，勿怖！",
    "T17n0721_020:0118b12_82": "汝今捨我，欲何所至？",
    "T17n0721_020:0118b12_83": "德叉迦、婆修吉諸龍王等，我能遮之，汝當獨與諸天共鬪，破諸天眾。",
    "T17n0721_020:0118b14_84": "汝若畏者，汝本何故自出宮城，來至於此？",
    "T17n0721_020:0118b15_85": "汝不自審力之強弱，何故乃與諸天作怨？",
    "T17n0721_020:0118b16_86": "若汝捨怨，還本宮城，我等龍眾為何所趣？",
    "T17n0721_020:0118b17_87": "德叉迦、婆修吉是吾怨家，我何所趣？』",
    "T17n0721_020:0118b18_0": "時阿修羅聞是語已，復還天所，與天共鬪。",
    "T17n0721_020:0118b19_0": "「時諸惡龍不能遮彼如法龍眾，阿修羅軍尋復退散，還歸海下，入本宮城。",
    "T17n0721_020:0118b20_1": "時阿修羅見其軍眾如是破已，遣阿修羅向第三地花鬘阿修羅所白言：『大王！",
    "T17n0721_020:0118b22_2": "速起，速起！",
    "T17n0721_020:0118b22_3": "天眾力勝，破壞一切阿修羅軍分散四趣，逃避迸走。",
    "T17n0721_020:0118b23_4": "大王久已與天共戰，得大名稱，今亦如是，當起厲意破諸天眾。",
    "T17n0721_020:0118b25_5": "王若去者，帝釋天王不得為敵，況餘天眾。』",
    "T17n0721_020:0118b26_6": "是時花鬘阿修羅王聞是語已，思惟籌量，即與無量億阿修羅眾而自圍遶，以種種器仗刀戟鉾矟牢自莊嚴，往詣戰場，大聲震吼聲滿十方。",
    "T17n0721_020:0118b29_7": "時羅睺阿修羅王見是事已，語勇健阿修羅言：『花鬘阿修羅王今來向此，益我威力，破諸天眾。",
    "T17n0721_020:0118c02_8": "汝今可迴，汝今可迴！",
    "T17n0721_020:0118c03_9": "花鬘阿修羅來，我今大力。』",
    "T17n0721_020:0118c03_10": "軍眾聞已，還詣戰場，欲與天鬪。",
    "T17n0721_020:0118c04_11": "時四大天王語阿修羅言：『汝畜生法，天數破汝，而復還迴。",
    "T17n0721_020:0118c05_12": "汝愚癡心，自失軍眾。』",
    "T17n0721_020:0118c06_13": "說是語已，向阿修羅眾速疾馳走，花鬘阿修羅見諸天來，告其軍眾：『汝等阿修羅勿怖勿畏，與天共戰。",
    "T17n0721_020:0118c08_14": "何故聚住？",
    "T17n0721_020:0118c08_15": "破彼天眾，莫生怯弱，以有我故，汝何所畏？",
    "T17n0721_020:0118c09_16": "獨我一身，能壞諸天，何況勇健阿修羅王為我朋侶，師子兒羅睺阿修羅王為我同伴。",
    "T17n0721_020:0118c11_17": "汝等鬪戰莫生怖畏，莫生怖畏！",
    "T17n0721_020:0118c12_18": "增長威力，破彼諸天，令阿修羅增長得勝，奮怒大力與之共戰。』",
    "T17n0721_020:0118c14_19": "時花鬘阿修羅如是勅已，即與諸阿修羅往詣。",
    "T17n0721_020:0118c15_20": "鬘持天、常恣意天、迦留足天、三箜篌天所住之處，毘琉璃地周遍嚴飾，心生喜悅而作是說：『我等不須三十三天帝釋天王，能數數壞阿修羅軍，以法力故，以法為伴。』",
    "T17n0721_020:0118c19_21": "時阿修羅處在大海，遍於海上，欲與天鬪，集在大海。",
    "T17n0721_020:0118c20_22": "是時諸天見阿修羅大眾集已，各共議曰：『一切第三地花鬘阿修羅，宿大力者，今皆來集。』",
    "T17n0721_020:0118c22_23": "說是語已，阿修羅眾皆至其所。",
    "T17n0721_020:0118c23_24": "時天見已，即告阿修羅曰：『虛來至此，望壞天眾。",
    "T17n0721_020:0118c24_25": "我有大力，何以故？",
    "T17n0721_020:0118c24_26": "閻浮提人隨順法行、孝養父母，供養沙門、婆羅門，喜樂善法、修行善法，命終生天。",
    "T17n0721_020:0118c26_27": "是故我今勝於汝等，有大力勢，第一無比。",
    "T17n0721_020:0118c27_28": "我等如法、順法修行，不惱汝等，汝行非法惱亂我等。』",
    "T17n0721_020:0118c28_29": "時阿修羅聞是語已，不受天語，即與天鬪。",
    "T17n0721_020:0118c29_30": "「時諸天等，從其所住滿虛空中，從空而下，欲破阿修羅軍。",
    "T17n0721_020:0119a02_31": "兩軍交戰聲震大海，魚鼈黿鼉、摩竭大魚、那迦錯魚心皆大怖，散為百分或百千分。",
    "T17n0721_020:0119a04_32": "天等大鬪，雨諸器仗矛矟刀戟，天與阿修羅如是大戰。",
    "T17n0721_020:0119a05_33": "時花鬘阿修羅王告諸天曰：『前軍鬪戰，我時未至，令汝破之。",
    "T17n0721_020:0119a06_34": "我今至此，當摧汝眾，獨我一身能伏帝釋，何況汝等四天王眾，是故我能破汝天眾。』",
    "T17n0721_020:0119a08_35": "說是語已，即向鬘持天。",
    "T17n0721_020:0119a09_36": "時迦留天見其來已，即向花鬘阿修羅所。",
    "T17n0721_020:0119a10_37": "時阿修羅欲破其軍，於大海邊拔取大石，方四百里或三百里，或二百里，或一百里，或一由旬大火熾燃，欲以此山擲迦留天。",
    "T17n0721_020:0119a13_38": "時天見之，即歸三寶，思惟念法，以箭射之碎如沙末墮大海中。",
    "T17n0721_020:0119a14_39": "時阿修羅見事無功，即取大戟與迦留天對敵共戰。",
    "T17n0721_020:0119a15_40": "天既見已，於虛空中雨金剛雹碎其刀戟，阿修羅軍皆悉散壞。",
    "T17n0721_020:0119a17_41": "時勇健阿修羅王復走往趣常恣意天，欲共鬪戰，取大圍山名波利佉，廣五百由旬，告諸天曰：『我今破汝一切諸天，令汝天眾至閻羅王所。』",
    "T17n0721_020:0119a20_42": "說是語已，直向常恣意天。",
    "T17n0721_020:0119a21_43": "時護世天見是事已，接取圍山，以打阿修羅胸，即時破壞，走入海下，還本住處。",
    "T17n0721_020:0119a23_44": "「時諸軍眾見阿修羅退，陀摩睺阿修羅軍皆亦散走，困乏垂死，還入本處。",
    "T17n0721_020:0119a24_45": "時羅睺阿修羅及其軍眾，復疾往趣三箜篌天，自以己力欲與鬪戰。",
    "T17n0721_020:0119a26_46": "諸天見已，於羅睺阿修羅上雨大猛火燒阿修羅軍，阿修羅王及其軍眾退走散壞，還歸海下。",
    "T17n0721_020:0119a28_47": "是時諸天見阿修羅軍皆悉退散，心大歡喜。",
    "T17n0721_020:0119a29_48": "阿修羅王憂慼愁惱，丈夫之力皆悉散壞，還走水下，從門而入，欲求救護、求歸依處。",
    "T17n0721_020:0119b02_49": "時諸天眾知阿修羅悉入水下，還本山頂，住毘琉璃山，恐阿修羅復來至此。",
    "T17n0721_020:0119b04_50": "何以故？",
    "T17n0721_020:0119b04_51": "『毘摩質多羅阿修羅王鉢呵娑，於阿修羅中最為大力，第一最勝，能救一切諸阿修羅，猶未來此。",
    "T17n0721_020:0119b06_52": "彼若破壞，一切阿修羅皆悉破壞。』",
    "T17n0721_020:0119b07_53": "說是語已，皆大歡喜，氣力增長，皆共遙視阿修羅軍，決意欲戰。",
    "T17n0721_020:0119b09_54": "時婆修吉、德叉迦法行龍王，破鉢摩梯等，被傷殘餘還入戲樂城，望鉢呵娑阿修羅王破壞諸天，救護我等，若不能壞，天還得勝，天眾增長。",
    "T17n0721_020:0119b12_55": "如是阿修羅伴惡龍王鉢摩梯等，愁毒苦惱，住本城中。",
    "T17n0721_020:0119b13_56": "阿修羅軍亦復如是，愁憂苦惱，住於本處。",
    "T17n0721_020:0119b15_0": "正法念處經卷第二十"
}