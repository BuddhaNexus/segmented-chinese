{
    "T24n1450_006:0126c02_0": "根本說一切有部毘奈耶破僧事",
    "T24n1450_006:0126c03_0": "卷第六",
    "T24n1450_006:0126c05_0": "大唐三藏法師義淨奉　制譯",
    "T24n1450_006:0126c06_0": "「爾時大梵天王白佛言：『世尊！",
    "T24n1450_006:0126c06_1": "於此世間有諸眾生，或生或老，然其根性有上中下、利鈍不同、形相端嚴、性行調順、少諸煩惑，亦少煩惑種類；由不聽正法故，所解狹劣。",
    "T24n1450_006:0126c09_2": "世尊！",
    "T24n1450_006:0126c09_3": "如嗢鉢羅花、鉢特摩花、俱沒陀花、奔茶利迦花，並於水中或生或老，其花根性有上中下：一浮出水、一與水齊、一居水下。",
    "T24n1450_006:0126c12_4": "眾生亦爾，於世間中或生或老，然諸根性有上中下、利鈍不同、形相端嚴、性行調順、少諸煩惑、亦少煩惑種類；由不聽正法故，所解狹劣。",
    "T24n1450_006:0126c15_5": "為是人故當說正法，時彼諸人聞說法寶並皆悟解。』",
    "T24n1450_006:0126c17_0": "「爾時世尊聞是請已，便作是念：『我以佛眼觀彼眾生性差別不？』",
    "T24n1450_006:0126c18_1": "作是念已，即以佛眼觀見有情，或生、或老，然其根性有上中下、利鈍不同、形相端嚴、性行調順、少諸煩惑，亦少煩惑種類；由不聽正法故，所解狹劣。",
    "T24n1450_006:0126c21_2": "爾時世尊即於有情起大悲心，而說頌曰：「『若有於法深樂聽，　　我即當開甘露門；　　如其譏慢自輕人，　　大梵我終不為說。』",
    "T24n1450_006:0126c25_0": "「爾時大梵天王聞此頌已，作如是念：『佛於今者欲說正法。』",
    "T24n1450_006:0126c26_1": "心生喜躍頂禮佛足，遶佛三匝勿然不現。",
    "T24n1450_006:0126c27_2": "時佛世尊復作是念：『我於今者為誰先說？』",
    "T24n1450_006:0126c28_3": "又作念言：『有哥羅哥，往在因中曾為我師，及以種種供給，我當為彼先說正法。』",
    "T24n1450_006:0127a01_0": "爾時空中諸天白言：『世尊！",
    "T24n1450_006:0127a01_1": "其哥羅哥命終已來經今七日。』",
    "T24n1450_006:0127a02_2": "世尊亦以佛眼，觀知命終經其七日。",
    "T24n1450_006:0127a03_3": "復作念言：『彼哥羅哥，不聞我法失大利益，若得聞法利益無邊。』",
    "T24n1450_006:0127a04_4": "又復念言：『我今當為嗢達羅摩子說法，由於因中為第二師，種種供給我故為說。』",
    "T24n1450_006:0127a06_5": "空中諸天亦白佛言：『此嗢達羅摩子昨夜命過。』",
    "T24n1450_006:0127a07_6": "佛亦觀知昨夜命終，復作是念：『彼不聞我法失大利益，若得聞法利益無邊。』",
    "T24n1450_006:0127a09_7": "爾時世尊便作是念：『我欲先為何人說法？』",
    "T24n1450_006:0127a10_8": "復作是念：『應為彼五人先為說法。",
    "T24n1450_006:0127a10_9": "何以故？",
    "T24n1450_006:0127a11_0": "我昔苦行之時，彼等五人信心尊重承事供養。』",
    "T24n1450_006:0127a12_1": "復作是念：『彼等五人今何所在？』",
    "T24n1450_006:0127a12_2": "爾時世尊超人天眼觀察，乃見五人在波羅痆斯仙人墮處施鹿林中。",
    "T24n1450_006:0127a14_3": "見已從菩提樹坐下而起，往詣迦施那國波羅痆斯城，乃路逢一外道，名為親近。",
    "T24n1450_006:0127a16_4": "彼見世尊形容端嚴清淨色相善好，問曰：『具壽喬答摩！",
    "T24n1450_006:0127a17_5": "諸根端正、清淨顏容、皮膚細滑，於何教師而得出家？",
    "T24n1450_006:0127a18_6": "受誰法教？』",
    "T24n1450_006:0127a18_7": "爾時世尊即說頌曰：「『我今不從師受業，　　亦無比類同於我；　　世間所應開覺者，　　唯我一人善能曉。",
    "T24n1450_006:0127a22_0": "　　一切通達超出世，　　而於諸法無所著；　　咸皆棄捨證解脫，　　自然覺悟不從師。",
    "T24n1450_006:0127a24_0": "　　既無有人類於我，　　所以自然覺一切；　　如來天人大導師，　　已證一切智力具。』",
    "T24n1450_006:0127a26_0": "「爾時世尊說此頌已，詣迦施那國波羅痆斯城，仙人墮處施鹿林中。",
    "T24n1450_006:0127a27_1": "是時五人在彼林中，遙見世尊，各相謂言：『共立一制，此沙門喬答摩，性多緩慢、常為邪命、斷惑數退。",
    "T24n1450_006:0127a29_2": "彼今廣飡美食，所謂酥、蜜、酪等，以酥油塗身香湯洗浴。",
    "T24n1450_006:0127b02_0": "彼喬答摩來至我所，我等不應起迎頂禮，亦莫喚坐，彼若坐時亦任遠坐。』",
    "T24n1450_006:0127b03_1": "立制纔竟，如來漸漸近五人所。",
    "T24n1450_006:0127b04_2": "時彼五人不勝如來威德尊重，從座而起，一人為如來安座、一人為如來取水、一人為如來安置洗足器、二人迎接為受三衣：『善來喬答摩！",
    "T24n1450_006:0127b07_3": "可坐此座。』",
    "T24n1450_006:0127b07_4": "世尊作是念：『此愚癡人！",
    "T24n1450_006:0127b08_5": "共立章制而便自犯。』",
    "T24n1450_006:0127b08_6": "作是念已就座而坐。",
    "T24n1450_006:0127b09_7": "五人供養，未知世尊得成正覺，心生輕慢，所有言說皆喚如來在俗名號，或喚喬答摩，或喚具壽，或喚種族。",
    "T24n1450_006:0127b11_8": "是時世尊見毀呰已，告五人曰：『於如來處，莫喚俗姓、喬答摩、具壽、種族名字。",
    "T24n1450_006:0127b13_9": "若如是毀呰如來者失大利益，生生之處於長夜中而受苦惱。",
    "T24n1450_006:0127b14_10": "何以故？",
    "T24n1450_006:0127b14_11": "若復有人頻喚如來俗姓名號等，彼無智人生生之處失大利益，常受苦惱。",
    "T24n1450_006:0127b16_12": "汝等應知！",
    "T24n1450_006:0127b16_13": "自今以去於如來所莫喚俗姓。』",
    "T24n1450_006:0127b17_14": "五人報曰：『具壽喬答摩！",
    "T24n1450_006:0127b18_15": "汝先苦行，不得正覺智慧之法，亦復不見善安樂住，汝不可得。",
    "T24n1450_006:0127b19_16": "何謂今日破戒棄捨苦行？",
    "T24n1450_006:0127b20_17": "心不能定，癡狂心亂廣受好食，所謂酥、乳酪等，酥油塗身香水洗浴。",
    "T24n1450_006:0127b21_18": "一無苦行，如何乃言得成正覺？』",
    "T24n1450_006:0127b22_19": "世尊報曰：『汝愚癡人！",
    "T24n1450_006:0127b22_20": "不見如來前後相貌諸根差別。』",
    "T24n1450_006:0127b23_21": "五人報曰：『具壽喬答摩！",
    "T24n1450_006:0127b24_22": "如是相貌，我見差別。』",
    "T24n1450_006:0127b24_23": "爾時世尊告五人曰：『出家之人不得親近二種邪師。",
    "T24n1450_006:0127b25_24": "云何為二？",
    "T24n1450_006:0127b26_25": "一者樂著凡夫下劣俗法及耽樂婬欲處、二者自苦己身造諸過失。",
    "T24n1450_006:0127b27_26": "並非聖者所行之法。",
    "T24n1450_006:0127b28_27": "此二邪法，出家之人當須遠離。",
    "T24n1450_006:0127b28_28": "我有處中之法，習行之者，當得清淨之眼及大智慧，成等正覺寂靜涅槃。",
    "T24n1450_006:0127c01_29": "何為處中法？",
    "T24n1450_006:0127c01_30": "所謂八聖道。",
    "T24n1450_006:0127c02_31": "云何為八？",
    "T24n1450_006:0127c02_32": "所謂正見、正思惟、正語、正業、正命、正精進、正念、正定。』",
    "T24n1450_006:0127c03_33": "爾時世尊而為五人以決定心說如是教。",
    "T24n1450_006:0127c04_34": "時五人中，二人侍佛學法，三人晨時乞飯，還至本處充六人食。",
    "T24n1450_006:0127c05_35": "又於中後，三人侍佛學法，二人入村乞食，還至本處五人共飡，唯佛世尊不非時食。",
    "T24n1450_006:0127c07_36": "「爾時世尊告五人曰：『此苦聖諦法，我未曾聞；由如理作意精勤力故，得淨慧眼智明覺生。",
    "T24n1450_006:0127c09_37": "此苦集聖諦法，我未曾聞；由如理作意精進力故，得淨慧眼智明覺生。",
    "T24n1450_006:0127c11_38": "此苦滅聖諦法，我未曾聞；由如理作意精進力故，得淨慧眼智明覺生。",
    "T24n1450_006:0127c12_39": "此苦滅道聖諦法，我未曾聞；由如理作意精進力故，得淨慧眼智明覺生。』",
    "T24n1450_006:0127c14_40": "復告五人：『此苦聖諦法，我未曾知，今當應知！",
    "T24n1450_006:0127c15_41": "由如理作意精進力故，得淨慧眼智明覺生。",
    "T24n1450_006:0127c16_42": "此苦集聖諦法，我未曾斷，今當應斷！",
    "T24n1450_006:0127c17_43": "如理作意精進力故，得淨慧眼智明覺生。",
    "T24n1450_006:0127c18_44": "此苦滅聖諦法，我未所證，今當應證！",
    "T24n1450_006:0127c19_45": "如理作意精進力故，得淨慧眼智明覺生。",
    "T24n1450_006:0127c20_46": "此苦滅道聖諦，我未修習，今當應修！",
    "T24n1450_006:0127c21_0": "如理作意精進力故，得淨慧眼智明覺生。",
    "T24n1450_006:0127c21_1": "此苦聖諦，我已遍知，不復更知，先未曾聞，由如理作意精進力故，得淨慧眼智明覺生。",
    "T24n1450_006:0127c23_2": "此苦集聖諦，我已永斷，更不復斷，先未曾聞，由如理作意精進力故，得淨慧眼智明覺生。",
    "T24n1450_006:0127c25_3": "此苦滅聖諦，我已作證，更不復證，先未所證，由如理作意精進力故，得淨慧眼智明覺生。",
    "T24n1450_006:0127c27_4": "此苦滅道聖諦，我已修習，先未所習，由如理作意精進力故，得淨慧眼智明覺生。",
    "T24n1450_006:0127c29_5": "汝等五人當知！",
    "T24n1450_006:0128a01_6": "我先未得此四諦三轉十二種，未生淨眼智明覺，不能超過人天，乃至梵界、諸沙門、婆羅門、一切世間天人、阿蘇羅，未證解脫出離，不離顛倒，我不證無上正智。",
    "T24n1450_006:0128a04_7": "汝等當知！",
    "T24n1450_006:0128a04_8": "我自修習此四聖諦三轉十二種，證已即生淨眼智明，了達正覺。",
    "T24n1450_006:0128a06_9": "爾時我便超過人、天、魔、梵界及世沙門婆羅門，於天人阿蘇羅解脫，出離心所顛倒。",
    "T24n1450_006:0128a08_10": "我得於正智無上正覺。』",
    "T24n1450_006:0128a08_11": "世尊說此法時，具壽憍陳如證於無垢無塵法中得法眼淨，及八萬天眾於法中亦證法眼。",
    "T24n1450_006:0128a11_0": "「爾時世尊告憍陳如曰：『汝證法已。』",
    "T24n1450_006:0128a11_1": "答曰：『世尊！",
    "T24n1450_006:0128a12_2": "我已證。』",
    "T24n1450_006:0128a12_3": "佛復告曰：『憍陳如！",
    "T24n1450_006:0128a12_4": "汝證法耶？』",
    "T24n1450_006:0128a12_5": "答曰：『善逝！",
    "T24n1450_006:0128a13_6": "已證。』",
    "T24n1450_006:0128a13_7": "佛言：『具壽憍陳如既遍證法，以是義故，號阿若憍陳如。』",
    "T24n1450_006:0128a14_8": "爾時地行藥叉眾聞世尊語，同發聲言：『仁者當知！",
    "T24n1450_006:0128a15_9": "此佛世尊，於波羅痆斯城仙人墮處施鹿林中三轉十二行法輪，非諸沙門、婆羅門、人天、魔梵之所能轉，令多人安樂故、令多人利益故、哀愍有情故。",
    "T24n1450_006:0128a19_10": "由是義故，天眾增益蘇羅損減。』",
    "T24n1450_006:0128a19_11": "爾時空行藥叉，聞地行聲已，亦同發聲，乃至四天王天、三十三天、炎魔天、覩史天、化樂天、他化自在天，及諸梵天，皆同時、同剎那、同臘婆、同牟呼栗多發聲。",
    "T24n1450_006:0128a23_12": "阿迦尼吒天聞是聲已亦同言曰：『仁者當知！",
    "T24n1450_006:0128a24_13": "此佛世尊，波羅痆斯城仙人墮處施鹿林中三轉十二行相法輪，非諸沙門、婆羅門、天、人、魔、梵之所能轉。",
    "T24n1450_006:0128a26_14": "為令多人得安樂故、為令多人得利益故、哀愍有情故，天眾增長、蘇羅損減。』",
    "T24n1450_006:0128a28_15": "世尊波羅痆斯城仙人墮處施鹿林中三轉十二行相法輪故，因號此法經及此地，名為『轉法輪處經』。",
    "T24n1450_006:0128b02_0": "「爾時世尊復告四人曰：『有四聖諦。",
    "T24n1450_006:0128b02_1": "云何為四？",
    "T24n1450_006:0128b03_0": "所謂苦聖諦、集聖諦、滅聖諦、道聖諦。",
    "T24n1450_006:0128b03_1": "云何苦聖諦？",
    "T24n1450_006:0128b04_2": "所謂生苦、老苦、病苦、死苦、愛別離苦、怨憎會苦、求不得苦乃至五取蘊苦。",
    "T24n1450_006:0128b05_3": "如此應知修習八聖道：所謂正見、正思惟、正語、正業、正命、正精進、正念、正定。",
    "T24n1450_006:0128b07_4": "云何名集聖諦？",
    "T24n1450_006:0128b07_5": "所謂愛欲更受後有，愛、喜、貪、俱行愛，彼彼欣樂染愛，為捨離故，應修習八正道。",
    "T24n1450_006:0128b09_6": "云何滅聖諦？",
    "T24n1450_006:0128b09_7": "所謂愛欲更受後有，喜愛相應攀緣染著，為滅壞、休息、永沒、離欲、見證故，修習八正道。",
    "T24n1450_006:0128b11_8": "云何道聖諦？",
    "T24n1450_006:0128b12_9": "所謂八聖道，應當修習。』",
    "T24n1450_006:0128b12_10": "世尊說此四諦法時，阿若憍陳如證諸漏盡心得解脫，四人於此法中，離諸塵垢證清淨眼。",
    "T24n1450_006:0128b14_11": "爾時世間中有二應供：一是世尊、二是憍陳如。",
    "T24n1450_006:0128b16_0": "「爾時世尊復告四人曰：『汝等當知！",
    "T24n1450_006:0128b16_1": "色無我，若色有我，不應生諸疾苦、能於色中作如是色不作如是色。",
    "T24n1450_006:0128b18_2": "是故汝等，知色無我故，生諸疾苦、不能作如是色不作如是色；受想行識亦復如是應知。』",
    "T24n1450_006:0128b20_3": "爾時世尊復告四人曰：『於意云何？",
    "T24n1450_006:0128b21_4": "色為是常？",
    "T24n1450_006:0128b21_5": "為無常耶？』",
    "T24n1450_006:0128b21_6": "答曰：『大德！",
    "T24n1450_006:0128b21_7": "色是無常。』",
    "T24n1450_006:0128b22_8": "告曰：『色若無常者，為苦？",
    "T24n1450_006:0128b22_9": "非苦？』",
    "T24n1450_006:0128b22_10": "答曰：『大德！",
    "T24n1450_006:0128b23_0": "是苦。』",
    "T24n1450_006:0128b23_1": "告曰：『色若無常苦者，即是變壞。",
    "T24n1450_006:0128b23_2": "若多聞弟子者，執色是我、我有諸色、色屬於我、我在色中不？』",
    "T24n1450_006:0128b25_3": "答曰：『不也。』",
    "T24n1450_006:0128b25_4": "世尊告曰：『如是受想行識，為是常耶？",
    "T24n1450_006:0128b26_5": "為無常耶？』",
    "T24n1450_006:0128b26_6": "答曰：『大德！",
    "T24n1450_006:0128b26_7": "無常也。』",
    "T24n1450_006:0128b26_8": "告曰：『乃至識等無常者，為苦？",
    "T24n1450_006:0128b27_9": "非苦？』",
    "T24n1450_006:0128b27_10": "答曰：『是苦，大德！』",
    "T24n1450_006:0128b28_11": "告曰：『識等無常苦者，即是變壞。",
    "T24n1450_006:0128b28_12": "若有多聞弟子，執色乃至識是我，我有識等、識等屬我、我在識等中不？』",
    "T24n1450_006:0128c01_13": "答曰：『不也。",
    "T24n1450_006:0128c01_14": "大德！』",
    "T24n1450_006:0128c01_15": "告曰：『是故當知！",
    "T24n1450_006:0128c02_16": "諸所有色，若過去、若未來、若現在，若內、若外，若麁、若細，若勝、若劣，若近、若遠，如是諸色非我、非我所有、非屬於我、我不在色，由如實遍知，應如是見；乃至受想行識亦如是見。",
    "T24n1450_006:0128c06_17": "汝等聲聞弟子，具足多聞觀五取蘊，離我我所。",
    "T24n1450_006:0128c07_18": "如是觀已，知諸世間實無可取。",
    "T24n1450_006:0128c07_19": "無可取故不生怖畏，無怖畏故內證圓寂：我生已盡、梵行已立、所作已辦、不受後有。』",
    "T24n1450_006:0128c10_0": "「爾時世尊說此法時，彼四人等聞此法已，心得解脫證阿羅漢果。",
    "T24n1450_006:0128c11_1": "是時世間有六阿羅漢，佛為第一。",
    "T24n1450_006:0128c13_0": "「爾時佛在波羅痆斯城婆羅[木*柰]河邊，時彼城中有長者子名曰耶舍，於日日中，令奏女樂受五欲樂，身心疲倦即便眠臥，諸伎女等圍遶而睡。",
    "T24n1450_006:0128c16_1": "爾時耶舍中夜忽覺，見諸伎女，九孔流溢種種不淨，頭髮蓬亂衣服垢穢，手足繁鬧囈言喧雜。",
    "T24n1450_006:0128c18_2": "見此事已作是思惟：『我於今夜在屍林耶？』",
    "T24n1450_006:0128c19_3": "心生驚怖起躡寶履，其履價直百千兩金，趨至門邊大聲叫喚：『諸人當知，苦來逼我！",
    "T24n1450_006:0128c21_4": "諸人當知，苦來逼我！』",
    "T24n1450_006:0128c21_5": "悲泣雨淚。",
    "T24n1450_006:0128c21_6": "時有非人，隱耶舍聲不令人覺，即為開門。",
    "T24n1450_006:0128c22_7": "爾時耶舍，出至大門亦發大聲，悲泣哽噎復作是言：『諸人當知，苦來逼我！』",
    "T24n1450_006:0128c24_8": "時彼非人隱耶舍聲不令人覺，便為開門。",
    "T24n1450_006:0128c25_9": "爾時耶舍出至城門如前叫喚，時彼非人亦為開門。",
    "T24n1450_006:0128c26_10": "爾時耶舍出城門已至婆羅[木*柰]河邊，爾時世尊河邊經行，耶舍見水如前叫喚，佛聞其聲，告言：『童子！",
    "T24n1450_006:0128c28_11": "此處無畏，汝可渡來。』",
    "T24n1450_006:0128c29_12": "於是耶舍脫留寶履，渡詣佛所，頂禮佛足在一面立。",
    "T24n1450_006:0129a02_0": "「爾時世尊即將耶舍至其住處，佛就本座。",
    "T24n1450_006:0129a02_1": "時彼耶舍禮佛足已對如來坐。",
    "T24n1450_006:0129a03_2": "爾時世尊即為敷演妙法示教利喜。",
    "T24n1450_006:0129a04_3": "諸佛常法：先說此法，所謂布施、持戒生天之因。",
    "T24n1450_006:0129a05_4": "復說五欲所有過患；讚歎出家獨處山林，思惟觀察斷諸煩惱。",
    "T24n1450_006:0129a06_5": "演說廣大微妙之法，開示令解；諸有聽者聞說此法，歡喜清淨無有疑惑。",
    "T24n1450_006:0129a08_6": "佛觀知已更復為說出世之法：所謂苦集滅道聖諦。",
    "T24n1450_006:0129a09_7": "猶如浣衣先除垢穢，既清淨已色即易染；耶舍亦爾，初聞佛說心器清淨，便能了知四聖諦法，證預流果，見法得法極通達法，究竟堅法越一切悕望，度一切疑惑不假他緣，於大師教餘不能引，於諸法中得無所畏。",
    "T24n1450_006:0129a14_8": "耶舍爾時得此法已心大歡喜，從座而起整衣服，頂禮佛足右膝著地，合掌白佛而作是言：『世尊！",
    "T24n1450_006:0129a16_9": "我今入此微妙之法獲大勝利，從今已後乃至盡形，歸佛法僧，為五戒鄔波索迦：不殺、不盜、不耶行、不妄語、不飲酒。』",
    "T24n1450_006:0129a19_10": "作是語已退坐一面。",
    "T24n1450_006:0129a20_0": "「時彼耶舍出城已後，妻從睡覺不見耶舍，處處尋覓莫知所在，告父長者曰：『長者當知！",
    "T24n1450_006:0129a21_1": "今子耶舍不知所在。』",
    "T24n1450_006:0129a22_2": "長者聞已作如是念：『豈非我子被諸惡賊及以怨家將出城外作無利耶？』",
    "T24n1450_006:0129a24_3": "作是念已，即於四方令諸馬使、自持火炬與諸人等處處尋覓，遂出城門漸至河側，見有寶履價直百千，便作是念：『我子定非惡賊得去，既脫寶履明知渡河。』",
    "T24n1450_006:0129a27_4": "長者即便渡河而去，漸至佛所。",
    "T24n1450_006:0129a28_5": "于時世尊遙見長者從外而來，即以神力令彼長者雖入眾中不見其子。",
    "T24n1450_006:0129b01_0": "時彼長者既至佛所頂禮佛足，白言：『世尊！",
    "T24n1450_006:0129b01_1": "見我耶舍以不？』",
    "T24n1450_006:0129b02_2": "佛言：『長者！",
    "T24n1450_006:0129b02_3": "汝宜且坐，容於此處與子相見。』",
    "T24n1450_006:0129b03_4": "時彼長者聞佛語已，起歡喜心得未曾有，禮佛雙足在一面坐。",
    "T24n1450_006:0129b05_0": "「爾時世尊為說妙法示教利喜。",
    "T24n1450_006:0129b05_1": "諸佛常法：凡所演說，先開布施、持戒生天之因，復說五欲所有過患，讚彼出家獨處山林，乃至令彼長者得預流果。",
    "T24n1450_006:0129b08_2": "其子耶舍猶著俗時種種珍寶莊嚴之具，得阿羅漢果。",
    "T24n1450_006:0129b09_3": "爾時世尊即攝神力而說頌曰：「『調伏寂靜持淨戒，　　常以妙法自莊嚴；　　於諸含識無害心，　　是謂沙門苾芻行。』",
    "T24n1450_006:0129b13_0": "「於是時中，世間有七阿羅漢，佛為第一。",
    "T24n1450_006:0129b13_1": "「爾時長者，忽見其子在佛前坐，見已告曰：『童子汝來，共汝歸家。",
    "T24n1450_006:0129b15_2": "汝母相憶，悲傷啼泣。』",
    "T24n1450_006:0129b16_0": "「爾時世尊告長者曰：『於意云何？",
    "T24n1450_006:0129b16_1": "頗有已得無學智、見證四諦法，彼人還家飡吐食不？』",
    "T24n1450_006:0129b17_2": "長者答曰：『不也，大德！』",
    "T24n1450_006:0129b18_3": "佛言：『長者！",
    "T24n1450_006:0129b18_4": "汝今已得有學智、見證四諦法不？』",
    "T24n1450_006:0129b19_5": "答曰：『已得。』",
    "T24n1450_006:0129b19_6": "佛告長者曰：『此耶舍童子，已得無學智見證四諦法。』",
    "T24n1450_006:0129b20_7": "長者白言：『我子耶舍獲大果利，得無學智見，證四聖諦理，所謂苦集滅道。』",
    "T24n1450_006:0129b23_0": "「爾時長者白佛言：『世尊！",
    "T24n1450_006:0129b23_1": "願佛世尊至明日時，與子耶舍來我宅中受我供養。』",
    "T24n1450_006:0129b24_2": "爾時世尊默受其請，長者知佛許已禮足而去。",
    "T24n1450_006:0129b26_0": "「爾時世尊至時著衣持鉢，與耶舍童子到長者宅。",
    "T24n1450_006:0129b27_1": "耶舍母妻在中門傍，待佛世尊及其耶舍。",
    "T24n1450_006:0129b28_2": "既見佛來，自以其手嚴飾床具、敷設座已請世尊坐。",
    "T24n1450_006:0129b29_3": "爾時世尊即就其座，時耶舍母及妻禮世尊足在一面坐。",
    "T24n1450_006:0129c01_4": "爾時世尊即為說法示教利喜，先演布施持戒人天之因，次演修習斷諸煩惱，乃至證預流果。",
    "T24n1450_006:0129c03_5": "爾時其母及妻，既見法證法已，即從坐起禮佛雙足白言：『世尊！",
    "T24n1450_006:0129c05_6": "我於今日得此妙法，盡此形壽歸佛法僧，永持五戒作鄔婆斯迦。",
    "T24n1450_006:0129c06_7": "願佛世尊，今日食時受我供養。』",
    "T24n1450_006:0129c07_8": "世尊默然而許。",
    "T24n1450_006:0129c07_9": "時耶舍母見佛許已，即於家中辦諸清淨上妙飲食，於世尊前飾一香壇，奉諸香味而以供養。",
    "T24n1450_006:0129c09_10": "世尊食已洒掃清淨，重以香花周匝供養，在一面坐。",
    "T24n1450_006:0129c11_11": "如來爾時重為說法即便而去。",
    "T24n1450_006:0129c11_12": "「時波羅痆斯城諸長者等，聞第一長者子耶舍，剃除鬚髮被於法服，隨佛世尊而作弟子。",
    "T24n1450_006:0129c13_13": "其第二長者子名曰富樓那，其第三長者子名曰無垢，第四長者子名曰驕梵拔提，第五長者子名曰妙肩，聞耶舍出家，咸作是念：『今耶舍童子生於貴家，富有珍寶、身體端嚴、恒受快樂，捨其所好為佛弟子。",
    "T24n1450_006:0129c18_14": "將知如來甚大威德、法亦微妙，我等應當剃除鬚髮侍養如來學受勝法。』",
    "T24n1450_006:0129c20_15": "作是議已即共同心，從波羅痆斯城至世尊所，禮世尊足在一面立，白佛言：『世尊！",
    "T24n1450_006:0129c21_16": "願與妙法，我等出家為佛弟子，依如來教奉持梵行。』",
    "T24n1450_006:0129c24_0": "「佛告諸長者子曰：『今正是時，善來苾芻！",
    "T24n1450_006:0129c24_1": "汝便出家修諸梵行。』",
    "T24n1450_006:0129c25_2": "作是語已，彼長者子等鬚髮自落、袈裟著身成苾芻相，如經七日曾出家者，其所悟解如百歲苾芻。",
    "T24n1450_006:0129c27_3": "爾時世尊重為說法：『汝等苾芻！",
    "T24n1450_006:0129c28_4": "獨一靜處遠離喧雜，常守自心勤修苦行，今既出家應求梵行，度於彼岸證自正智，得佛神通盡於生死，梵行建立辦於所作，勿受後有，如斯修者得無生果。』",
    "T24n1450_006:0130a02_5": "時四苾芻聞佛此言，即便悟解證阿羅漢果。",
    "T24n1450_006:0130a03_6": "時此世間有十一阿羅漢，佛為第一。",
    "T24n1450_006:0130a04_7": "「波羅痆斯城中有五十豪族家，聞此五長者子咸皆出家，剃除鬚髮而被法服證阿羅漢果，各作是言：『如來教法甚為深妙，令彼五長者子各捨豪富而為出家。",
    "T24n1450_006:0130a08_8": "我等諸人亦宜詣佛而為弟子。』",
    "T24n1450_006:0130a09_0": "作是議已咸至佛所，頂禮佛足在一面立白佛言：『世尊！",
    "T24n1450_006:0130a10_1": "願聽我等於善法律中出家，而為苾芻常修梵行。』",
    "T24n1450_006:0130a11_2": "佛言：『善來苾芻！』",
    "T24n1450_006:0130a11_3": "鬚髮自落袈裟著身，如經七日曾出家者。",
    "T24n1450_006:0130a12_4": "佛言：『具壽！",
    "T24n1450_006:0130a12_5": "夫出家者，獨處山林遠離喧雜，常守自心勤修苦行，度於彼岸證自正智，得佛靜力盡生死際，勿受後有，如斯修者得無生果。』",
    "T24n1450_006:0130a15_6": "時五十苾芻聞佛言已心獲無礙，證阿羅漢果。",
    "T24n1450_006:0130a16_7": "時此世間有六十一阿羅漢，佛為第一。",
    "T24n1450_006:0130a18_0": "「爾時佛住波羅痆斯城仙人墮處施鹿林中，六十苾芻前後圍遶。",
    "T24n1450_006:0130a19_1": "爾時世尊告諸苾芻：『我今與汝，於一切天人繫縛之中而得解脫。",
    "T24n1450_006:0130a20_2": "汝等各可隨詣諸方，為諸眾生作大利益，且令汝等各各而往，不用同行。",
    "T24n1450_006:0130a22_3": "我亦往優樓頻螺聚落，為利益故。』",
    "T24n1450_006:0130a23_4": "爾時惡魔作是念言：『此沙門喬答摩，住於波羅痆斯仙人墮處施鹿林中，為聲聞眾如是說法云：「我於一切天人繫縛中而得解脫。",
    "T24n1450_006:0130a26_5": "汝等苾芻，亦於一切天人繫縛中同得解脫，汝等應往人間廣為利益。",
    "T24n1450_006:0130a27_6": "汝等應各別行，不用同往。",
    "T24n1450_006:0130a28_7": "我亦將詣優樓頻螺聚落者。」",
    "T24n1450_006:0130a29_8": "我今應當為彼作諸障礙。』",
    "T24n1450_006:0130a29_9": "爾時惡魔作是念已，化為摩納婆往詣佛所，即於佛前而說頌曰：「『汝不得解脫，　　而作解脫想；　　汝在繫縛中，　　不能解脫我。』",
    "T24n1450_006:0130b05_0": "「爾時世尊作是念言：『今者惡魔願我散亂。』",
    "T24n1450_006:0130b05_1": "世尊知已說頌答曰：「『人天繫縛中，　　我已得解脫；　　罪者今當知，　　我已摧伏汝。』",
    "T24n1450_006:0130b09_0": "「爾時惡魔便作是念：『此沙門喬答摩能知我心。』",
    "T24n1450_006:0130b10_1": "作是念已便生懊惱，內懷懺悔便滅而去。",
    "T24n1450_006:0130b12_0": "「爾時世尊復告諸苾芻曰：『我於天人繫縛中而得解脫，汝等亦得解脫。",
    "T24n1450_006:0130b13_1": "汝等應往餘方作諸利益哀愍世間，為諸天人得安樂故。",
    "T24n1450_006:0130b14_2": "汝等不得雙行，我今亦往優樓頻螺聚落。』",
    "T24n1450_006:0130b15_3": "諸苾芻等咸奉佛教，唯然而去。",
    "T24n1450_006:0130b16_4": "「爾時世尊往波羅痆斯城優樓頻螺聚落，既到於彼詣白疊林，在一樹下宴坐而住。",
    "T24n1450_006:0130b18_5": "時有六十賢部在聚落外，於日日中與諸女樂共相嬉戲。",
    "T24n1450_006:0130b19_6": "有一女人失眾所期棄而出去，時六十賢部尋覓此女，漸次往詣至白疊林，便見世尊坐一樹下顏貌端嚴——若有見者發清淨心，調伏諸根意得寂靜成就最勝，猶如金幢光明殊妙——諸人見已，便詣佛所，白言：『大德！",
    "T24n1450_006:0130b24_7": "頗見一女人不？』",
    "T24n1450_006:0130b24_8": "世尊報曰：『彼女人者是汝何親？』",
    "T24n1450_006:0130b25_9": "諸人白言：『我六十賢部，在聚落外於日日中令諸女樂作於倡伎。",
    "T24n1450_006:0130b27_0": "此一女人失我所期棄我而去，我今覓來。』",
    "T24n1450_006:0130b27_1": "告言：『諸人！",
    "T24n1450_006:0130b28_2": "於意云何？",
    "T24n1450_006:0130b28_3": "汝今所要，為求女身是要？",
    "T24n1450_006:0130b29_4": "為求自身要耶？』",
    "T24n1450_006:0130b29_5": "諸人報曰：『大德！",
    "T24n1450_006:0130b29_6": "求女身無益，尋求自身最為第一。』",
    "T24n1450_006:0130c01_7": "世尊告曰：『童子！",
    "T24n1450_006:0130c01_8": "汝等來坐，我今為汝宣說妙法。』",
    "T24n1450_006:0130c02_9": "時六十賢部頂禮佛足却坐一面，佛說妙法示教利喜。",
    "T24n1450_006:0130c03_10": "諸佛常法，先說此法：所謂布施、持戒生天之因，復說五欲所有過患，讚歎出家獨處山林，思惟觀察斷諸煩惱。",
    "T24n1450_006:0130c06_11": "演說廣大微妙之法，開示令解；諸有聽者聞說此法，歡喜清淨無有疑惑。",
    "T24n1450_006:0130c07_12": "佛觀知已，更復為說出世之法：所謂苦集滅道四聖諦理。",
    "T24n1450_006:0130c09_13": "猶如浣衣先除麁垢，得清淨已色則易染；六十賢等初聞佛說心器清淨，便能了知四聖諦法，證預流果。",
    "T24n1450_006:0130c11_14": "見法得法極通達法，究竟堅法越一切希望，度一切疑惑，不假他緣，於大師教餘不能引，於諸法中得無所畏。",
    "T24n1450_006:0130c14_15": "六十賢部得此法已，心大歡喜從坐而起，整衣服頂禮佛足，雙膝著地合掌向佛，而作是言：『世尊！",
    "T24n1450_006:0130c16_16": "我等入此微妙之法，獲大勝利，從今已從乃至盡形歸佛法僧，受五學處為鄔波索迦：不殺、不盜、不邪行、不妄語、不飲酒。』",
    "T24n1450_006:0130c19_0": "作是語已禮佛而退。",
    "T24n1450_006:0130c20_0": "「爾時世尊，夜既曉已於晨朝時，著衣入多軍村，作是思惟：『於此村中我先為誰說法？』",
    "T24n1450_006:0130c21_1": "復作是念：『是時村主有其二女：一名歡喜、二名歡喜力。",
    "T24n1450_006:0130c23_2": "我先往昔欲捨苦行時，此二女人，先以乳糜及與酥蜜，供養於我，我食此故身力強健。』",
    "T24n1450_006:0130c26_0": "「爾時世尊作是念已，往二女家。",
    "T24n1450_006:0130c26_1": "彼二女人遙見世尊，為佛敷設座已奉迎世尊，頂禮佛足作如是言：『善來！",
    "T24n1450_006:0130c28_2": "善來世尊！",
    "T24n1450_006:0130c28_3": "唯願世尊入就此座。』",
    "T24n1450_006:0130c29_4": "爾時世尊而就其座，時彼女人頂禮佛足却住一面。",
    "T24n1450_006:0131a01_5": "佛為說法示教利喜，廣說乃至於諸法中得無所畏。",
    "T24n1450_006:0131a02_6": "爾時二女即從座起整衣服，頂禮佛足雙膝著地，合掌向佛，白言：『世尊！",
    "T24n1450_006:0131a04_0": "我遇妙法獲大勝利，從今以後乃至盡形歸佛法僧，為鄔波斯迦。』",
    "T24n1450_006:0131a05_1": "作是語已白佛言：『世尊！",
    "T24n1450_006:0131a06_0": "今日慈悲受我微供。』",
    "T24n1450_006:0131a06_1": "爾時世尊默然受請。",
    "T24n1450_006:0131a06_2": "時彼女人見佛受已，即於佛前作其泥壇，世尊洗手足已如法而坐。",
    "T24n1450_006:0131a08_3": "時彼二女，布設種種清淨甘美飲食，自手行食，頻頻將來而為供養。",
    "T24n1450_006:0131a10_0": "世尊食已洗手收食器已，掃灑其地燒香散花，頂禮佛足却坐一面。",
    "T24n1450_006:0131a11_1": "爾時世尊便為說法示教利憙呪願而去。",
    "T24n1450_006:0131a12_2": "將欲出村便作是念：『於此摩揭陀國，誰有最尊外道及婆羅門，聞我說法生信敬心，令眾多人得入我法？",
    "T24n1450_006:0131a14_3": "時有外道名優樓頻螺迦攝，老年一百二十，有五百弟子，在尼連禪河邊林中住，修習苦行。",
    "T24n1450_006:0131a16_4": "時摩揭陀國一切諸人，皆生恭敬尊重供養，為勝福田如阿羅漢。",
    "T24n1450_006:0131a18_5": "我今往彼為說妙法，令眾多人獲大勝利。』",
    "T24n1450_006:0131a19_6": "作是念已，往尼連禪河邊至迦攝所。",
    "T24n1450_006:0131a20_7": "其優樓頻螺迦攝，遙見世尊即嚴飾床座。",
    "T24n1450_006:0131a21_8": "佛就而坐，而作是語：『善來！",
    "T24n1450_006:0131a21_9": "善來大沙門！",
    "T24n1450_006:0131a22_0": "多時不見沙門來此。』",
    "T24n1450_006:0131a22_1": "共相問訊曰：『大德！",
    "T24n1450_006:0131a22_2": "起居輕利不？』",
    "T24n1450_006:0131a23_3": "作是語已相對而坐。",
    "T24n1450_006:0131a23_4": "佛告迦攝：『仁是尊重於此火舍，請覓一邊寄停一宿。』",
    "T24n1450_006:0131a24_5": "迦攝波曰：『我非尊重，然此石室有大毒龍，恐相損害。』",
    "T24n1450_006:0131a27_0": "「佛告迦攝：『我請此舍，龍不損我。』",
    "T24n1450_006:0131a27_1": "迦攝報曰：『大沙門！",
    "T24n1450_006:0131a28_2": "若龍不損汝，隨意而坐。』",
    "T24n1450_006:0131a28_3": "爾時世尊於初夜分洗手足已，便入火室，如常敷草結跏而坐，正念不動。",
    "T24n1450_006:0131b01_4": "時彼毒龍遙見世尊，心生嗔怒便吐毒煙；時佛世尊以神通力從口出烟遮彼毒烟。",
    "T24n1450_006:0131b03_5": "時彼毒龍見佛出烟，嗔心猛熾遍身出火；爾時世尊為欲調伏彼毒龍故，入火光三昧遍身出火，於其石室猛火熾然。",
    "T24n1450_006:0131b05_6": "時迦攝波於中夜分從本處出，觀其星宿，遙見石室火焰熾然，便作是念：『大沙門喬答摩顏貌端政。",
    "T24n1450_006:0131b08_7": "苦哉！",
    "T24n1450_006:0131b08_8": "苦哉！",
    "T24n1450_006:0131b08_9": "不用我語，今被毒龍火燒成灰。』",
    "T24n1450_006:0131b09_10": "告諸弟子：『汝等各各將水滅火救大沙門。』",
    "T24n1450_006:0131b10_0": "爾時世尊知迦攝意，便作是念：『為欲調伏彼毒龍故，更入三昧，出種種火光，滅毒龍火不損龍身。』",
    "T24n1450_006:0131b12_1": "時彼毒龍見種種火，心生怖畏來詣佛所，便入鉢中盤身而住。",
    "T24n1450_006:0131b13_2": "世尊知龍調伏，從定而起，擎鉢而去至迦攝所，迦攝見已即便問曰：『大沙門汝得存邪？』",
    "T24n1450_006:0131b15_3": "世尊告曰：『我得平安。』",
    "T24n1450_006:0131b16_4": "迦攝問曰：『於汝鉢中而有何物？』",
    "T24n1450_006:0131b16_5": "世尊告曰：『此是毒龍汝所畏者，我已調伏在此鉢中。』",
    "T24n1450_006:0131b18_0": "迦攝見已而作是念：『沙門喬答摩，雖有大威德善能如是，然我亦是阿羅漢。』",
    "T24n1450_006:0131b19_1": "「爾時世尊在優樓頻螺迦攝住處聚落林中。",
    "T24n1450_006:0131b20_2": "時迦攝波有五百摩納婆，各各供養祭祀火壇三所，其數總有一千五百火壇。",
    "T24n1450_006:0131b22_3": "彼五百摩納婆，於晨朝時欲祭祠火壇，于時燃火並皆不著。",
    "T24n1450_006:0131b23_4": "其摩納婆等俱怪斯事，遂往迦攝所白言：『我等今欲供養火壇，然火並皆不著。』",
    "T24n1450_006:0131b25_5": "迦攝聞此語已便作是念：『緣大沙門近我住處，有其威力燃火不著。』",
    "T24n1450_006:0131b27_6": "作此念已詣世尊所，作如是語：『沙門當知！",
    "T24n1450_006:0131b28_7": "我五百摩納婆欲祭祠火壇，燃火並皆不著，緣有斯事俱來白我。",
    "T24n1450_006:0131b29_8": "我如是思念：「為大沙門近我住處有其威力，燃火不著。」』",
    "T24n1450_006:0131c01_9": "佛告迦攝曰：『汝今欲得火著不？』",
    "T24n1450_006:0131c02_10": "迦攝報曰：『欲得火著。』",
    "T24n1450_006:0131c02_11": "作此語已，所事火壇並皆同起咸悉熾盛。",
    "T24n1450_006:0131c03_12": "迦攝見已而作是念：『沙門喬答摩雖有威德善能如是，然我亦是阿羅漢。』",
    "T24n1450_006:0131c05_13": "爾時世尊住於優樓頻螺迦攝修道所於樹林中，其摩納婆祭祠火已，欲滅其火不能得滅。",
    "T24n1450_006:0131c07_14": "于時摩納婆詣迦攝所而白言：『鄔波馱耶當知！",
    "T24n1450_006:0131c08_15": "我等祭祠火已，欲滅其火而不能得。』",
    "T24n1450_006:0131c09_16": "爾時迦攝復作是念：『大沙門喬答摩近我住處，將非彼力令火不滅？』",
    "T24n1450_006:0131c11_0": "作是念已詣世尊所，而白佛言：『大沙門願知，我此摩納婆等祭祠火已，欲滅其火而不能得。",
    "T24n1450_006:0131c13_1": "是故我作是念：「大沙門於我近住，將為彼力致令如此？」』",
    "T24n1450_006:0131c14_2": "作是言已，世尊告曰：『汝欲得滅其火不？』",
    "T24n1450_006:0131c15_3": "迦攝白曰：『大沙門！",
    "T24n1450_006:0131c15_4": "甚欲得滅。』",
    "T24n1450_006:0131c15_5": "即時以佛威力盡皆滅沒。",
    "T24n1450_006:0131c16_6": "是時迦攝便作是念：『希有威德！",
    "T24n1450_006:0131c17_7": "大德沙門雖能如是，然我亦是大阿羅漢。』",
    "T24n1450_006:0131c18_8": "「爾時世尊住優樓頻螺迦攝修道所住林中，迦攝異時自欲祠火而不能著，迦攝便作是念：『大沙門於我近住，將非彼力致如此耶？』",
    "T24n1450_006:0131c21_9": "作是念已詣世尊所，白佛言：『大沙門當知！",
    "T24n1450_006:0131c22_10": "我欲於此自祭祠火，然不能著。",
    "T24n1450_006:0131c22_11": "是故我作是念：「大沙門於我近住，將為彼力致使如此？」』",
    "T24n1450_006:0131c24_0": "作是言已，世尊告曰：『汝今欲得火著以不？』",
    "T24n1450_006:0131c24_1": "迦攝白言：『大沙門！",
    "T24n1450_006:0131c25_2": "我欲得著。』",
    "T24n1450_006:0131c25_3": "以佛神力令火怱燃熾盛炎著。",
    "T24n1450_006:0131c26_4": "時優樓頻螺迦攝復作是念：『甚奇世尊！",
    "T24n1450_006:0131c27_5": "希有如此。",
    "T24n1450_006:0131c27_6": "大威德力雖能如是，然我亦是阿羅漢。』",
    "T24n1450_006:0131c29_0": "根本說一切有部毘奈耶破僧事卷第六"
}