{
    "T24n1451_031:0357c14_0": "根本說一切有部毘奈耶雜事",
    "T24n1451_031:0357c15_0": "卷第三十一",
    "T24n1451_031:0357c17_0": "三藏法師義淨奉　制譯",
    "T24n1451_031:0357c18_0": "第六門第七子攝頌曰：　尼不在前行、　　見僧應起敬、　白僧半加坐、　　歸俗詰無緣。",
    "T24n1451_031:0357c21_0": "緣處同前。",
    "T24n1451_031:0357c21_1": "爾時具壽大迦攝波，在鹿子母東林住處，於小食時著衣持鉢入城乞食。",
    "T24n1451_031:0357c22_2": "吐羅難陀尼亦復乞食，遙見大迦攝波便作是念：「我今宜可治此愚人。」",
    "T24n1451_031:0357c24_3": "若迦攝波次第至家，吐羅難陀即先入其舍，在門扇後立。",
    "T24n1451_031:0357c25_4": "迦攝波來，告言：「聖者！",
    "T24n1451_031:0357c26_5": "宜過家，無熟食。」",
    "T24n1451_031:0357c26_6": "尊者即去。",
    "T24n1451_031:0357c26_7": "作是語已還至餘家，迦攝波來同前言告。",
    "T24n1451_031:0357c27_8": "如是展轉乃至多家，皆聞斯語情生怪異。",
    "T24n1451_031:0357c28_9": "若阿羅漢不豫觀者於事不知，便即入定觀誰惱我？",
    "T24n1451_031:0357c29_10": "見吐羅難陀苾芻尼，告言：「姊妹！",
    "T24n1451_031:0358a01_11": "汝今無愆，然是具壽阿難陀作斯過失，強請世尊令如是等惡行女類出家近圓。」",
    "T24n1451_031:0358a03_12": "諸苾芻聞以緣白佛，佛作是念：「由苾芻尼多有過患，苾芻乞食處苾芻尼不應前行。」",
    "T24n1451_031:0358a05_13": "作是念已告諸苾芻：「迦攝波善說其事，是故我今制諸苾芻尼，苾芻乞食尼不前行。」",
    "T24n1451_031:0358a07_14": "諸苾芻尼便不敢行，因此乞求難得。",
    "T24n1451_031:0358a08_0": "向苾芻說，苾芻以緣白佛，佛言：「苾芻乞處，苾芻尼避應行。」",
    "T24n1451_031:0358a10_0": "緣處同前。",
    "T24n1451_031:0358a10_1": "時吐羅難陀苾芻尼，在無量百千大眾之中而為說法。",
    "T24n1451_031:0358a11_2": "爾時具壽大迦攝波，因行至彼，眾見皆起，吐羅難陀端坐不動。",
    "T24n1451_031:0358a12_3": "眾人即白吐羅難陀曰：「聖者！",
    "T24n1451_031:0358a13_4": "大迦攝波人天恭敬，我等遙見咸悉驚起，聖者端然不移於座，極為不善。」",
    "T24n1451_031:0358a15_5": "答曰：「彼乃元是外道邪徒，極愚極鈍而來出家，我是釋女從佛出家，博通三藏善閑說法，契合真理問答無滯，何合見彼從坐起焉？」",
    "T24n1451_031:0358a18_6": "時眾聞已皆悉譏嫌。",
    "T24n1451_031:0358a18_7": "苾芻以緣白佛，佛言：「信心長者婆羅門等善作譏嫌，從今已後苾芻尼遙見苾芻應從坐起。",
    "T24n1451_031:0358a20_8": "若有犯者得越法罪。」",
    "T24n1451_031:0358a21_9": "如世尊說若見苾芻從坐起者，後於異時蓮華色苾芻尼，於寺門首為諸大眾演說法要。",
    "T24n1451_031:0358a23_10": "時具壽阿難陀因行乞食至尼住處，蓮華色尼遙見彼來急從座起。",
    "T24n1451_031:0358a24_11": "阿難陀來即坐其座，問言：「姊妹！",
    "T24n1451_031:0358a25_12": "汝為大眾說何教法？」",
    "T24n1451_031:0358a25_13": "報言：「演說某經。」",
    "T24n1451_031:0358a26_14": "于時具壽阿難陀即為大眾廣說其義，蓮華色尼一心佇立聽其說法。",
    "T24n1451_031:0358a27_15": "阿難陀為貪說法不令尼坐，久立疲倦被日照身熱悶倒地。",
    "T24n1451_031:0358a29_16": "是時眾中無信心者共相議曰：「我聞蓮華色尼無諸染欲，今見阿難陀美貌容儀遂生異念，欲火燒心便即倒地。」",
    "T24n1451_031:0358b02_17": "諸苾芻聞以緣白佛，佛言：「汝等苾芻！",
    "T24n1451_031:0358b03_18": "諸長者婆羅門善說其過，從今已後若苾芻尼於苾芻處來聽法時，應言：『姊妹！",
    "T24n1451_031:0358b05_19": "就座而坐。』",
    "T24n1451_031:0358b05_20": "苾芻若為說法忘命令坐，苾芻尼應可白知，隨處安坐。」",
    "T24n1451_031:0358b07_0": "緣處同前。",
    "T24n1451_031:0358b07_1": "如世尊說：「汝等苾芻！",
    "T24n1451_031:0358b07_2": "由此譬喻能解其義，汝等應聽我略教誨。",
    "T24n1451_031:0358b08_3": "言日出者，謂是如來出現於世，喻如日出放大光明。",
    "T24n1451_031:0358b09_4": "眾鳥皆鳴者，謂說法人挍量義理。",
    "T24n1451_031:0358b10_5": "農夫耕作者，謂是諸餘信施檀越，於我弟子營福智田。",
    "T24n1451_031:0358b11_6": "群賊皆散者，謂是魔軍及諸外道悉皆逃迸。",
    "T24n1451_031:0358b12_7": "如是苾芻，如來大師於諸聲聞弟子所應作者教令疾作，為欲哀愍以大悲心成就利益，所應作事我已作訖，汝等作者自可修行，當離諠鬧獨處閑居，往空林中在一樹下，或空室內或在山崖或依坎窟，或在草積，或於露地，或向塚間，或屍林處，隨宜臥具趣得支身。",
    "T24n1451_031:0358b18_8": "如是等處當可端心，勤修靜慮莫為放逸，勿於後時情生悔恨。",
    "T24n1451_031:0358b20_9": "此則是我之所教誡。」",
    "T24n1451_031:0358b20_10": "時諸苾芻聞佛說已，便往山林坎窟之中，茂林清沼華果勝處，一心靜慮遠離放逸。",
    "T24n1451_031:0358b22_11": "諸苾芻尼亦近王園，於闇林中或在餘處，受用隨時供身臥具加趺而坐宴默思惟。",
    "T24n1451_031:0358b24_12": "遂有蟲來入小便處，因生苦惱。",
    "T24n1451_031:0358b25_13": "世尊聞已告諸苾芻：「諸尼不應加趺而坐，以修寂定應半加坐。」",
    "T24n1451_031:0358b26_14": "是時諸尼奉教而作，尚有細蟲入身相惱，佛言：「應以故破衣及以軟葉而為掩蔽，方始半加當修寂定。」",
    "T24n1451_031:0358c01_0": "緣處同前。",
    "T24n1451_031:0358c01_1": "具壽鄔波離請世尊曰：「大德！",
    "T24n1451_031:0358c01_2": "若苾芻尼捨戒歸俗重求出家，得與出家近圓不？」",
    "T24n1451_031:0358c03_0": "佛言：「鄔波離！",
    "T24n1451_031:0358c03_1": "一經捨戒更不應出家。」",
    "T24n1451_031:0358c04_0": "緣處同前。",
    "T24n1451_031:0358c04_1": "具壽鄔波離請世尊曰：「大德！",
    "T24n1451_031:0358c04_2": "先制苾芻尼不得詰問苾芻所有過失，所謂破戒、破見、破威儀、破正命者，頗有餘緣，諸苾芻尼得請問苾芻諸過失不？」",
    "T24n1451_031:0358c07_3": "佛告鄔波離：「必無因緣，諸苾芻尼得有詰責苾芻如前罪類所有過失。」",
    "T24n1451_031:0358c10_0": "第六門第八子攝頌曰：　長者與殘食、　　殘觸不相避、　不問隱屑事、　　近圓座應知。",
    "T24n1451_031:0358c13_0": "緣處同前。",
    "T24n1451_031:0358c13_1": "有一長者大富多財，娶妻已久不生男女，後時財物悉皆散盡，告其婦曰：「我今年老不能求財，欲往逝多林為出家事。」",
    "T24n1451_031:0358c15_2": "妻言：「聖子！",
    "T24n1451_031:0358c16_3": "君若出家，我何依託，亦去出家。」",
    "T24n1451_031:0358c16_4": "夫言：「賢首！",
    "T24n1451_031:0358c17_5": "可共同去。」",
    "T24n1451_031:0358c17_6": "長者將妻往大世主喬答彌處，頂禮雙足白言：「聖者！",
    "T24n1451_031:0358c18_7": "此是我婦，樂於善說法律之中而為出家，願慈納受。",
    "T24n1451_031:0358c19_8": "我今亦往逝多林所而求出家。」",
    "T24n1451_031:0358c20_9": "答曰：「善哉男子！",
    "T24n1451_031:0358c20_10": "夫妻能發此勝妙心，俱共出家斯為好事。",
    "T24n1451_031:0358c21_11": "如世尊說：『出家之人有五勝利，功德無邊聖所稱歎。",
    "T24n1451_031:0358c22_12": "五勝利者如前廣說。』",
    "T24n1451_031:0358c23_13": "汝今可去，我與出家。」",
    "T24n1451_031:0358c23_14": "時大世主喬答彌即與落髮。",
    "T24n1451_031:0358c24_15": "長者即往逝多林處，求一苾芻為作出家。",
    "T24n1451_031:0358c25_16": "于時城中遠近咸聞皆言：「長者有福今得出家，多獲勝妙四事供食。」",
    "T24n1451_031:0358c26_17": "後於異時入城乞食，妻苾芻尼亦來乞食，時世飢饉乞求難得，遇見其妻，問言：「仁者！",
    "T24n1451_031:0358c28_18": "若為存濟？」",
    "T24n1451_031:0358c29_19": "妻曰：「時世飢饉乞求難得辛苦存生。」",
    "T24n1451_031:0358c29_20": "便即告言：「我今多得飲食供養，若佛聽者減半相與。」",
    "T24n1451_031:0359a02_21": "時苾芻尼還至本處，向諸尼眾具陳其事。",
    "T24n1451_031:0359a03_22": "尼既聞已向苾芻說，苾芻白佛，佛言：「若諸苾芻有如此苾芻尼，時世飢饉乞求難得者，苾芻有食應可相與，勿致疑惑。」",
    "T24n1451_031:0359a05_23": "如世尊說，若苾芻有如此苾芻尼，時世飢饉乞求難得，有食相與勿致疑惑者，苾芻乞食得已，便即減半與，苾芻尼恒來就食。",
    "T24n1451_031:0359a08_24": "乃於他日，其苾芻尼別處得食而不來就，苾芻作念：「尼應餘處得食，為此不來，何勞留分？」",
    "T24n1451_031:0359a10_25": "思惟是已便不出分。",
    "T24n1451_031:0359a11_26": "尼於明日遂來覓食，報言：「仁者！",
    "T24n1451_031:0359a11_27": "昨不見來遂不出食，今雖有者已成殘宿惡觸，不堪受用。」",
    "T24n1451_031:0359a13_28": "尼聞斯語禮足而還，至尼住處具說其事。",
    "T24n1451_031:0359a14_29": "尼白苾芻，苾芻白佛，佛言：「從今已後，苾芻殘觸苾芻尼得食，苾芻尼殘苾芻得食。」",
    "T24n1451_031:0359a16_0": "緣處同前。",
    "T24n1451_031:0359a16_1": "時有苾芻於僧眾中，問苾芻尼與僧不同隱屑之事，尼聞羞恥俯面而住。",
    "T24n1451_031:0359a17_2": "時諸苾芻以緣白佛，佛言：「苾芻不應問苾芻尼所有隱屑之事，然苾芻尼自可相問。",
    "T24n1451_031:0359a19_3": "苾芻若問得越法罪。」",
    "T24n1451_031:0359a20_4": "苾芻又問同戒隱事，彼復羞慚，佛言：「可令尼隔方問彼尼，彼以其事告彼隔者，隔尼聞已方報苾芻。",
    "T24n1451_031:0359a22_5": "由不對言少羞慚故。」",
    "T24n1451_031:0359a23_0": "緣處同前。",
    "T24n1451_031:0359a23_1": "具壽舍利子等，與一苾芻尼受近圓已，說頌告言：「汝於最勝教，　　具足受尸羅，　至心當奉持，　　無障身難得。",
    "T24n1451_031:0359a27_0": "　端正者出家，　　清淨者圓具，　實語者所說，　　正覺之所知。」",
    "T24n1451_031:0359a29_0": "說是語已，時苾芻尼月期忽下，舍利子告言：「姊妹！",
    "T24n1451_031:0359b01_1": "汝可起去。」",
    "T24n1451_031:0359b01_2": "尼為羞恥便不肯起，時舍利子觀知所以，即便起去。",
    "T24n1451_031:0359b02_3": "諸苾芻尼曰：「姊妹！",
    "T24n1451_031:0359b03_0": "纔受近圓未離壇場，豈合惱亂阿遮利耶，令起不起。」",
    "T24n1451_031:0359b04_1": "答言：「姊妹！",
    "T24n1451_031:0359b04_2": "彼是大人，不容見我猥屑之事，仁等可不自知更責於我，我為蹲踞於前而坐，月期忽下云何起去？」",
    "T24n1451_031:0359b06_3": "諸尼聞已向苾芻說，苾芻白佛，佛言：「自今已後與女近圓，勿令蹲踞可坐甎上，或坐草座或復小褥子上，由諸女人身柔軟故。」",
    "T24n1451_031:0359b10_0": "第六門第九子攝頌曰：　苾芻餘臥具，　　應與苾芻尼；　尼不蹋橋板，　　不著裝身物。",
    "T24n1451_031:0359b13_0": "緣處同前。",
    "T24n1451_031:0359b13_1": "爾時大世主喬答彌，與五百苾芻尼遊行人間，日將欲暮到逝多林，作如是念：「時今已過日既將暮不暇入城，我等宜共隨時居止，待至天曉方可入城。」",
    "T24n1451_031:0359b16_2": "即於寺中露地而眠，所有衣服為塵土所污。",
    "T24n1451_031:0359b17_3": "至天曉已復作是念：「若不頂禮大師，至城還須重來。」",
    "T24n1451_031:0359b18_4": "即詣佛所，頂禮佛足在一面坐。",
    "T24n1451_031:0359b19_5": "佛見衣服塵土所污，知而故問喬答彌曰：「衣服何因被塵土污？」",
    "T24n1451_031:0359b20_6": "即以事具白。",
    "T24n1451_031:0359b21_7": "于時佛告具壽阿難陀曰：「苾芻所有餘長臥具，不與苾芻尼耶？」",
    "T24n1451_031:0359b22_8": "白言：「不與。」",
    "T24n1451_031:0359b22_9": "佛告阿難陀：「從今已後苾芻受用餘殘臥具，應與苾芻尼，勿致疑惑。」",
    "T24n1451_031:0359b24_10": "如世尊說：應與苾芻尼臥具者，時諸苾芻分臥具時皆取下惡，留上好者與苾芻尼，佛言：「不應好者留與苾芻尼，應與麁者，隨時供給勿令闕事。",
    "T24n1451_031:0359b27_11": "須食應與。」",
    "T24n1451_031:0359b28_0": "緣處同前。",
    "T24n1451_031:0359b28_1": "爾時具壽大迦攝波，於小食時著衣持鉢入城乞食。",
    "T24n1451_031:0359b29_2": "時吐羅難陀苾芻尼，從外而來欲入住處，遇河水泛溢，見迦攝波在板橋上，吐羅難陀作如是念：「此愚鈍物今可治之。」",
    "T24n1451_031:0359c03_3": "速往橋邊用力踏板，時迦攝波遂即落河，衣服並濕鉢沈水底錫杖隨流。",
    "T24n1451_031:0359c04_4": "迦攝波曰：「姊妹！",
    "T24n1451_031:0359c05_5": "汝無過犯，乃是具壽阿難陀作斯過失，強請世尊度如斯類惡行之女，於佛法內出家為尼。」",
    "T24n1451_031:0359c07_6": "苾芻聞已以緣白佛，佛作是念：「由苾芻尼多生過失。」",
    "T24n1451_031:0359c08_7": "告言：「自今已後，苾芻尼不應共苾芻同橋上行，若行得越法罪。」",
    "T24n1451_031:0359c09_8": "如世尊說：苾芻尼不得共苾芻同橋行者，時有大橋安隱廣大，諸苾芻尼不敢共行，佛言：「如是寬廣大橋共行無過。」",
    "T24n1451_031:0359c13_0": "緣處同前。",
    "T24n1451_031:0359c13_1": "爾時吐羅難陀苾芻尼，於小食時著衣持鉢入城乞食，次第行至勝鬘夫人處。",
    "T24n1451_031:0359c15_0": "夫人見已唱言：「善來！」",
    "T24n1451_031:0359c15_1": "即敷座令坐共為言議。",
    "T24n1451_031:0359c16_0": "時吐羅難陀尼問勝鬘曰：「姊妹！",
    "T24n1451_031:0359c16_1": "何故骻麁腰細耶？」",
    "T24n1451_031:0359c17_2": "答言：「聖者！",
    "T24n1451_031:0359c17_3": "何須問此？",
    "T24n1451_031:0359c17_4": "我但以物結束，為悅王意。」",
    "T24n1451_031:0359c18_5": "尼曰：「我今等閑且問。」",
    "T24n1451_031:0359c18_6": "答言：「聖者！",
    "T24n1451_031:0359c18_7": "我用物纏是故麁也。」",
    "T24n1451_031:0359c19_8": "尼曰：「由此眾人見者相愛。」",
    "T24n1451_031:0359c19_9": "勝鬘默爾。",
    "T24n1451_031:0359c20_10": "尼至住處亦著此衣，諸尼問曰：「此非法衣豈合尼畜？」",
    "T24n1451_031:0359c21_11": "白諸苾芻，苾芻白佛，佛言：「此非法衣，著者得越法罪。」",
    "T24n1451_031:0359c23_0": "緣處同前。",
    "T24n1451_031:0359c23_1": "爾時吐羅難陀苾芻尼，又見夫人乳房圓正，問答同前，夫人曰：「我著覆乳房衣。」",
    "T24n1451_031:0359c25_2": "又見夫人著承乳房衣、又見著勒腰衣，吐羅難陀見皆借問，如上具答，尼即學作著用此衣。",
    "T24n1451_031:0359c27_3": "佛言：「皆不合，著用者得越法罪。」",
    "T24n1451_031:0359c28_0": "第六門第十子攝頌曰：　不灒水污衣、　　不持死胎子、　不吞於不淨、　　觸己子非他。",
    "T24n1451_031:0360a02_0": "緣處同前。",
    "T24n1451_031:0360a02_1": "爾時吐羅難陀苾芻尼入城乞食。",
    "T24n1451_031:0360a03_0": "時大迦攝波在城乞食臨渠塹行，吐羅尼見便作是念：「我今宜可治此愚人。」",
    "T24n1451_031:0360a04_1": "遂持大塼速至傍邊遙擲塹內，穢惡臭水污其衣服，迦攝波曰：「汝無愆犯，然是阿難陀作斯過失。」",
    "T24n1451_031:0360a06_2": "具說如上。",
    "T24n1451_031:0360a07_3": "諸苾芻聞，以緣白佛，佛言：「苾芻尼不應以穢惡水污苾芻衣服，若犯者得越法罪。」",
    "T24n1451_031:0360a09_0": "緣處同前。",
    "T24n1451_031:0360a09_1": "爾時有一長者，大富多財娶妻未久，將諸財貨出外興易。",
    "T24n1451_031:0360a10_2": "妻噉好食著妙衣裳，欲心熾盛，遂共一男而作私通，因即有娠。",
    "T24n1451_031:0360a11_3": "既經多月而作是念：「我宜墮胎，若不落者，夫到之日必當害我。」",
    "T24n1451_031:0360a13_4": "遂即墮胎。",
    "T24n1451_031:0360a13_5": "情懷憂念：「我今落訖，何處安置？」",
    "T24n1451_031:0360a14_6": "時吐羅難陀苾芻尼，因乞食入其舍，告言：「妙相！",
    "T24n1451_031:0360a15_7": "可與鉢食。」",
    "T24n1451_031:0360a15_8": "答言：「聖者！",
    "T24n1451_031:0360a15_9": "可去，無授食人，我懷憂惱。」",
    "T24n1451_031:0360a16_10": "報言：「妙相！",
    "T24n1451_031:0360a16_11": "可有人亡？」",
    "T24n1451_031:0360a17_0": "答言：「無有人亡，然我墮胎不知欲棄何處？」",
    "T24n1451_031:0360a17_1": "報言：「妙相！",
    "T24n1451_031:0360a18_2": "我若為棄，頗能常供乞鉢食不？」",
    "T24n1451_031:0360a18_3": "答言：「我與。」",
    "T24n1451_031:0360a19_4": "「我之侍者及知事人亦能與不？」",
    "T24n1451_031:0360a19_5": "答言：「並與。」",
    "T24n1451_031:0360a20_6": "即以大鉢盛彼死胎，向空舍中而為棄擲。",
    "T24n1451_031:0360a21_0": "時彼舍內先有眾多漫行男子，室中聚立見而問曰：「禿頭釋女欲何所作答？」",
    "T24n1451_031:0360a22_1": "曰：「只由汝等無賴狂夫通他婦女，造斯過失令我棄胎。」",
    "T24n1451_031:0360a23_2": "男子聞已惡罵而去。",
    "T24n1451_031:0360a24_3": "時彼男子路逢諸尼，報言：「罪過物！",
    "T24n1451_031:0360a25_4": "汝吐羅難陀尼，現作如是棄胎惡業。」",
    "T24n1451_031:0360a26_5": "諸尼默爾。",
    "T24n1451_031:0360a26_6": "尼白苾芻，苾芻白佛，佛作是念：「尼畜大鉢有如是過，是故諸尼不持大鉢。」",
    "T24n1451_031:0360a28_0": "告諸苾芻：「吐羅難陀作非沙門行，當知諸尼不應作此非法之事，不持大鉢。",
    "T24n1451_031:0360a29_1": "若尼持大鉢作如是事者，得越法罪。」",
    "T24n1451_031:0360b01_2": "如佛所制尼不持大鉢者，諸尼不知持何等鉢？",
    "T24n1451_031:0360b02_3": "佛言：「苾芻小鉢是尼大鉢。」",
    "T24n1451_031:0360b04_0": "緣處同前。",
    "T24n1451_031:0360b04_1": "時笈多尼既將一渧不淨置在口中，復將一渧置下根內，眾生業報難可思議，遂即懷娠生童子迦攝波。",
    "T24n1451_031:0360b06_2": "時笈多尼不敢手觸，兒便啼哭。",
    "T24n1451_031:0360b07_3": "諸親問言：「何故兒哭？」",
    "T24n1451_031:0360b07_4": "尼聞默爾。",
    "T24n1451_031:0360b08_5": "餘尼答曰：「世尊制戒不許觸男，故不敢近，為此啼哭。」",
    "T24n1451_031:0360b09_6": "彼即答言：「世尊大悲，云何己子不聽手觸？",
    "T24n1451_031:0360b10_7": "母不觸者豈可命存？」",
    "T24n1451_031:0360b10_8": "尼聞稱善，往告苾芻。",
    "T24n1451_031:0360b11_9": "苾芻白佛，佛言：「己子應觸，長養抱持無有過失。」",
    "T24n1451_031:0360b13_0": "緣處同前。",
    "T24n1451_031:0360b13_1": "佛言：己子應觸長養抱持者，女人多愛便捉此兒，從肩至肩競共抱持，其兒便瘦。",
    "T24n1451_031:0360b15_2": "諸親見問：「何意如是？」",
    "T24n1451_031:0360b15_3": "彼遂具說，咸共譏嫌。",
    "T24n1451_031:0360b16_4": "以緣白佛，佛言：「諸尼不應觸他孩子，若觸得越法罪。」",
    "T24n1451_031:0360b18_0": "第七門總攝頌曰：　笈多尼不住、　　僧脚崎二形、　道小羯磨時、　　沽酒尼根轉、　寺外不以骨，　　第七攝應知。",
    "T24n1451_031:0360b22_0": "第七門第一子攝頌曰：　笈多與兒宿，　　王舍藥叉神，　施兒衣繫項，　　稱名與祭食。",
    "T24n1451_031:0360b25_0": "緣處同前。",
    "T24n1451_031:0360b25_1": "如世尊說：「苾芻尼不得與男同一室宿。」",
    "T24n1451_031:0360b26_2": "時笈多苾芻尼，遣童子迦攝波出外令宿，子即啼哭。",
    "T24n1451_031:0360b27_3": "諸親聞已問笈多曰：「童子迦攝波小兒夜何啼哭？」",
    "T24n1451_031:0360b28_4": "尼默不對。",
    "T24n1451_031:0360b28_5": "諸尼報曰：「世尊不令苾芻尼與男子同一室宿，為此令出，由是夜啼。」",
    "T24n1451_031:0360c01_6": "諸親曰：「世尊大悲，若童子小兒不與母宿當招禍患。",
    "T24n1451_031:0360c02_7": "可白世尊。」",
    "T24n1451_031:0360c02_8": "諸尼向苾芻說。",
    "T24n1451_031:0360c03_9": "苾芻白佛，佛言：「笈多尼應從僧伽乞與子同室宿羯磨。",
    "T24n1451_031:0360c04_10": "應如是乞，敷坐、鳴揵稚、尼眾集已，笈多合掌隨應致禮，於上座前，或於草坐、塼上或褥上坐，合掌而住作如是白：『大德尼僧伽聽！",
    "T24n1451_031:0360c07_11": "我笈多苾芻尼生男，欲與子同一室宿。",
    "T24n1451_031:0360c08_12": "今從尼僧伽乞與子同一室宿羯磨。",
    "T24n1451_031:0360c09_0": "願尼僧伽與我與子同室宿羯磨，憐愍故。』",
    "T24n1451_031:0360c09_1": "如是三說已，次令笈多尼離聞處著見處，須一苾芻尼作白羯磨，應如是作：「『大德尼僧伽聽！",
    "T24n1451_031:0360c12_2": "此笈多苾芻尼，為自生男。",
    "T24n1451_031:0360c12_3": "此笈多今從僧伽乞與子同室宿羯磨。",
    "T24n1451_031:0360c13_4": "若僧伽時至聽者，苾芻尼僧伽應許苾芻尼僧伽今與笈多與子同室宿羯磨。",
    "T24n1451_031:0360c15_5": "白如是。』",
    "T24n1451_031:0360c15_6": "次作羯磨：『大德尼僧伽聽！",
    "T24n1451_031:0360c16_7": "此笈多苾芻尼，為自生男。",
    "T24n1451_031:0360c17_0": "此笈多今從苾芻尼僧伽乞與子同室宿羯磨。",
    "T24n1451_031:0360c18_1": "苾芻尼僧伽今與笈多與子同室宿羯磨。",
    "T24n1451_031:0360c19_0": "若諸苾芻尼僧伽聽與笈多與子同室宿者默然，若不許者說。』",
    "T24n1451_031:0360c20_1": "『苾芻尼僧伽已與笈多與子同室宿羯磨竟，苾芻尼僧伽已聽許，由其默然故，我今如是持。』",
    "T24n1451_031:0360c23_0": "「若苾芻尼已蒙僧伽作與子同室宿羯磨竟，宜應與子同室而宿，勿致疑惑。」",
    "T24n1451_031:0360c24_1": "其笈多伴尼亦共同宿，尼白苾芻，苾芻白佛，佛言：「其有子尼應與子宿，非是餘人。",
    "T24n1451_031:0360c26_2": "共餘人宿者得越法罪。」",
    "T24n1451_031:0360c27_3": "是時笈多子年長大猶共同宿，尼白苾芻，苾芻白佛，佛言：「尼若子大不應同宿。」",
    "T24n1451_031:0360c29_0": "佛在王舍城竹林園住。",
    "T24n1451_031:0360c29_1": "時此城內於一山邊，有藥叉神而為居止名曰娑多，此常擁護影勝大王、中宮妃后、王臣、宰輔及諸人眾。",
    "T24n1451_031:0361a02_2": "由彼力故，王及諸人悉皆安樂，時降甘雨苗稼善成，華果泉池在處充滿，常無飢儉乞求易得。",
    "T24n1451_031:0361a05_0": "諸有沙門婆羅門、貧窮孤獨、商估之類，悉皆來湊摩揭陀國，時此藥叉亦皆覆護。",
    "T24n1451_031:0361a06_1": "娑多遂於自類族中娶妻同住。",
    "T24n1451_031:0361a07_2": "是時北方健陀羅國，復有藥叉名半遮羅，恒住於彼亦常能擁護，令彼國中安隱豐樂，與摩揭陀境事無差異，時彼藥叉亦於同類娶妻共居。",
    "T24n1451_031:0361a10_3": "後於異時諸方藥叉共為聚會，此二藥叉得申歡愛共為親友，執別之後各還故居。",
    "T24n1451_031:0361a12_4": "娑多藥叉取摩揭陀上妙華果送與半遮羅，彼以北方所出華果送與娑多，如是多時共申情好。",
    "T24n1451_031:0361a14_5": "復因聚會重得交歡，是時娑多語半遮羅曰：「作何方便？",
    "T24n1451_031:0361a16_6": "我等歿後所有子孫，共為親愛不相疎隔。」",
    "T24n1451_031:0361a17_7": "半遮羅曰：「善哉斯語！",
    "T24n1451_031:0361a17_8": "我意同爾。」",
    "T24n1451_031:0361a17_9": "娑多曰：「今可共作指腹之親，我等二門若生男女，共為婚媾。」",
    "T24n1451_031:0361a19_10": "彼言：「可爾。」",
    "T24n1451_031:0361a19_11": "時娑多妻未經多時，遂有娠體，月滿生女，容貌端嚴見者愛樂，其女生時諸藥叉眾咸皆歡慶，諸親立字名曰歡喜。",
    "T24n1451_031:0361a22_12": "于時半遮羅聞彼生女，情甚歡悅便作是念：「娑多藥叉是我親友，今既生女我當生男，彼即是我所愛新婦，可作嚴身瓔珞衣服。」",
    "T24n1451_031:0361a25_0": "令使送去并持書曰：「聞君生女情甚歡悅，今送衣服願垂納受。」",
    "T24n1451_031:0361a26_1": "時娑多得書領信還以書答。",
    "T24n1451_031:0361a27_2": "然半遮羅意唯求男子，未久之頃婦遂有娠，月滿生兒與其立字，既是半遮羅子應號半支迦。",
    "T24n1451_031:0361a29_3": "時娑多藥叉聞半遮羅生一男子，便作是念：「我友生男豈得徒然，可寄衣瓔用申歡慶，彼即是我女夫何疑？」",
    "T24n1451_031:0361b02_4": "遂裁書曰：「聞君誕子，慶喜交懷，聊寄衣纓用申欣賀，幸當為受冀表不空。」",
    "T24n1451_031:0361b04_5": "彼覽書已，報書答曰：「許作交親今皆遂願，各待成立共作婚姻。」",
    "T24n1451_031:0361b05_6": "時娑多藥叉婦還有娠，其時諸山出聲如大象吼，月滿生時其山復吼，諸親議曰：「此之孩子，託胎之日及以生時山皆鳴吼，既是娑多之子，應名娑多山。」",
    "T24n1451_031:0361b09_7": "既長大已父遂身亡，自為家主，是時歡喜年既長成，報其弟曰：「我今欲得遊王舍城，現有諸人所生男女悉皆取食。」",
    "T24n1451_031:0361b11_8": "弟言：「大姊！",
    "T24n1451_031:0361b12_9": "曾聞我父於此城主及諸人眾常皆擁護，令得安樂離諸憂惱，我今宜可更加守衛，此則是我所防境界，若有餘人為損害者我應遮護。",
    "T24n1451_031:0361b15_10": "爾今何得生此惡心？",
    "T24n1451_031:0361b15_11": "宜除此念。」",
    "T24n1451_031:0361b15_12": "然藥叉女由於前身發惡邪願習氣力故，復告其弟說如前事。",
    "T24n1451_031:0361b17_13": "弟知姊意事難迴改，作如是念：「我力不能遮其惡念，然父在日許嫁與他，我今宜可作婚姻事。」",
    "T24n1451_031:0361b19_14": "即便裁書與半遮羅藥叉曰：「我姊歡喜年既長成，宜可為親當速來此。」",
    "T24n1451_031:0361b20_15": "彼得書已便為盛禮，至王舍城娶婦歸故。",
    "T24n1451_031:0361b21_16": "既至本城經多時已，與其夫主情義相得，作如是語：「仁者當知！",
    "T24n1451_031:0361b23_17": "我意欲得王舍城中現在人眾所生男女皆取食之。」",
    "T24n1451_031:0361b24_18": "答言：「賢首！",
    "T24n1451_031:0361b24_19": "彼皆是汝家族住處，餘來侵害尚欲相遮，寧容汝今輒為酷虐興斯惡念？",
    "T24n1451_031:0361b26_20": "勿更再言。」",
    "T24n1451_031:0361b26_21": "由彼前身所發邪願熏習力故，作不忍聲懷瞋且默。",
    "T24n1451_031:0361b27_22": "後於異時便生一子，如是次第更生五百，其最小者名曰愛兒。",
    "T24n1451_031:0361b29_23": "時五百兒威勢成立，母恃豪強欲行非法，夫頻勸誨竟不受言，夫知彼心默爾而住。",
    "T24n1451_031:0361c02_24": "是時歡喜便於王舍城中隨來去處，現在人眾所生男女為次食之。",
    "T24n1451_031:0361c03_25": "爾時城中既失男女，所有人眾皆共白王：「臣等男女皆被盜將，不知是誰作斯巨害？",
    "T24n1451_031:0361c05_26": "痛惱中極欲遣如何？",
    "T24n1451_031:0361c06_0": "願王慈悲善為尋察。」",
    "T24n1451_031:0361c06_1": "王即勅令諸處街衢，四面城門令兵守捉。",
    "T24n1451_031:0361c07_2": "時諸兵士亦被偷將，日覺少人不知去處？",
    "T24n1451_031:0361c08_3": "婦人懷娠者咸亦被偷，將向餘處。",
    "T24n1451_031:0361c09_4": "于時王舍城中大災盛起，諸王臣佐重啟大王：「今此國中生大災難，具說上事。」",
    "T24n1451_031:0361c10_5": "王聞驚怪即喚卜師問其所以，答曰：「斯之災橫皆是藥叉所作，宜可速辦諸妙飲食而為祭祀。」",
    "T24n1451_031:0361c13_6": "王下明勅擊鼓宣令，告諸人曰：「無問主客在我境者，皆須備辦飲食香華，掃灑街衢城隍聚落，種種嚴飾鼓樂音聲鈴鐸幡幢。」",
    "T24n1451_031:0361c15_7": "于時王舍城人既奉王勅，各以精心備辦飲食香華等物，嚴飾街衢如歡喜園處處祭祀。",
    "T24n1451_031:0361c17_8": "雖勞備設災橫不除，苦惱憂惶莫知所計。",
    "T24n1451_031:0361c18_9": "于時守護王舍城天神，於睡夢中告諸人曰：「汝等男女咸被歡喜藥叉之所食噉，汝等宜可往世尊處，所有災苦佛當調伏。」",
    "T24n1451_031:0361c21_10": "諸人報神曰：「此既取我男女充食，則是惡賊藥叉，何名歡喜？」",
    "T24n1451_031:0361c22_11": "因此諸人皆喚為訶利底藥叉女。",
    "T24n1451_031:0361c23_12": "王舍城人聞是事已，皆往佛所頂禮佛足，白言：「世尊！",
    "T24n1451_031:0361c24_13": "此訶利底藥叉女，於王舍城所居人眾，便於長夜作不饒益。",
    "T24n1451_031:0361c26_14": "我等於彼先無惡念，然彼於我懷毒害心，所生男女咸悉盜去以充飲食。",
    "T24n1451_031:0361c27_15": "唯願世尊憐愍我等為作調伏。」",
    "T24n1451_031:0361c28_16": "爾時世尊默然受請。",
    "T24n1451_031:0361c29_17": "彼等咸知佛受請已，頂禮雙足奉辭而去。",
    "T24n1451_031:0362a01_18": "至明清旦，佛即著衣持鉢入城乞食，次第乞已還至本處，飯食訖即往訶利底藥叉住處。",
    "T24n1451_031:0362a03_19": "時藥叉女出行不在，小子愛兒留在家內，世尊即以鉢覆其上。",
    "T24n1451_031:0362a04_20": "如來威力令兄不見弟、弟見諸兄。",
    "T24n1451_031:0362a05_21": "時藥叉女迴至住處不見小兒，即大驚忙觸處尋覓，及問諸子愛兒何在？",
    "T24n1451_031:0362a06_22": "答言：「我等並皆不見。」",
    "T24n1451_031:0362a07_23": "便自搥胸悲泣交流，脣口乾燋精神迷亂，情懷痛切速趣王城，遍行諸坊康莊道路，園林池沼天廟神堂，客舍空房皆求不得。",
    "T24n1451_031:0362a10_24": "更加痛切便即癲狂，脫去衣裳大聲號叫，唱言：「愛兒！",
    "T24n1451_031:0362a11_25": "汝今何在？」",
    "T24n1451_031:0362a11_26": "遂出城外巡歷村莊，大聚落中皆覓不得，即往四方乃至四海亦皆不見，被髮露形宛轉於地，肘行膝步蹲踞而坐，如是漸次到贍部洲、七大黑山、七大金山、七大雪山、無熱池、香醉山覓皆不得，情懷苦惱氣咽不通。",
    "T24n1451_031:0362a16_27": "又往東方毘提訶、西瞿陀尼、北俱盧洲亦皆不見。",
    "T24n1451_031:0362a17_28": "便往等活、黑繩、眾合、叫喚、大叫喚、熱、極熱、阿鼻止、頞部陀、尼剌部陀、阿吒吒、呵呵、婆呼呼婆、青蓮花、紅蓮花、大紅蓮花，如是等十六大地獄皆亦不見。",
    "T24n1451_031:0362a20_29": "又往妙高山處先登下層、次登第二、第三層，直過多聞天宮，至妙高山頂，先入眾車園、次入雜麁歡喜皆覓不見，即往圓生樹下乃至善法堂中。",
    "T24n1451_031:0362a24_30": "入善見城欲入帝釋最勝殿中，時有金剛大神，與無量藥叉守門而住。",
    "T24n1451_031:0362a25_31": "見彼來入便即驅出善見城外，情加痛切。",
    "T24n1451_031:0362a26_32": "至多聞天處，於大石上投身躄地，悲啼號哭。",
    "T24n1451_031:0362a27_33": "白言：「大將軍！",
    "T24n1451_031:0362a28_0": "我小子愛兒被他盜去，莫知何在？",
    "T24n1451_031:0362a28_1": "願見施我。」",
    "T24n1451_031:0362a29_0": "多聞天曰：「姊妹！",
    "T24n1451_031:0362a29_1": "不須憂惱自作癲狂，汝今且觀近汝家室，晝日遊處誰來居止？」",
    "T24n1451_031:0362b01_2": "答言：「大將軍！",
    "T24n1451_031:0362b02_3": "沙門喬答摩在彼而住。」",
    "T24n1451_031:0362b02_4": "報曰：「若如是者，宜可速往彼世尊所而作歸向，彼當令汝得見愛兒。」",
    "T24n1451_031:0362b04_5": "彼聞斯語情生歡喜，如死再生還來本處。",
    "T24n1451_031:0362b05_6": "遙見世尊三十二相，八十種好莊嚴其身，圓明赫奕超日千光如妙寶山，深生渴仰憂惱悉除情同得子。",
    "T24n1451_031:0362b07_7": "既至佛所頂禮佛足，退坐一面白言：「世尊！",
    "T24n1451_031:0362b08_8": "我久離別小子愛兒，唯願慈悲令我得見。」",
    "T24n1451_031:0362b09_9": "佛告訶利底藥叉女：「汝有幾子？」",
    "T24n1451_031:0362b10_10": "答言：「我有五百兒。」",
    "T24n1451_031:0362b10_11": "佛言：「訶利底！",
    "T24n1451_031:0362b10_12": "五百子中一子若無，有何所苦？」",
    "T24n1451_031:0362b11_13": "答言：「世尊！",
    "T24n1451_031:0362b11_14": "我若今日不見愛兒，必吐熱血而取命終。」",
    "T24n1451_031:0362b12_15": "佛言：「訶利底！",
    "T24n1451_031:0362b13_16": "五百子中不見一兒受如是苦，況他一子汝偷取食，此苦如何？」",
    "T24n1451_031:0362b14_17": "答言：「此苦倍多於我。」",
    "T24n1451_031:0362b14_18": "佛言：「訶利底！",
    "T24n1451_031:0362b15_19": "汝既審知愛別離苦，云何食他男女耶？」",
    "T24n1451_031:0362b16_20": "答言：「唯願世尊示誨於我。」",
    "T24n1451_031:0362b16_21": "佛言：「訶利底！",
    "T24n1451_031:0362b17_22": "可受我戒，王舍城中現在人眾皆施無畏。",
    "T24n1451_031:0362b18_23": "若能如是，不起此坐得見愛兒。」",
    "T24n1451_031:0362b18_24": "答言：「世尊！",
    "T24n1451_031:0362b19_0": "我從今已去依佛教勅，王舍城中現在諸人皆施無畏。」",
    "T24n1451_031:0362b20_1": "作是語已，時佛令彼得見愛兒，于時訶利底歸依如來請受禁戒，城中人眾皆得安樂離諸憂惱。",
    "T24n1451_031:0362b22_2": "時訶利底母親於佛所受三歸依并五學處，不殺生乃至不飲酒，前白佛言：「世尊！",
    "T24n1451_031:0362b24_3": "我及諸兒從今已去何所食噉？」",
    "T24n1451_031:0362b24_4": "佛言：「善女！",
    "T24n1451_031:0362b25_5": "汝不須憂，於贍部洲所有我諸聲聞弟子，每於食次出眾生食，并於行末設食一盤，呼汝名字并諸兒子，皆令飽食永無飢苦。",
    "T24n1451_031:0362b28_6": "若復有餘現在眾生，及江山海處諸鬼神等而應食者，皆悉運心令其飽足。」",
    "T24n1451_031:0362b29_7": "佛告訶利底：「又復我今付囑於汝，於我法中若諸伽藍僧尼住處，汝及諸兒常於晝夜勤心擁護，勿令衰損令得安樂。",
    "T24n1451_031:0362c03_8": "乃至我法未滅已來，於贍部洲應如是作。」",
    "T24n1451_031:0362c04_9": "爾時世尊說是語已，時訶利底母五百諸兒，及以諸來藥叉等眾，皆大歡喜頂禮奉行。",
    "T24n1451_031:0362c06_10": "時諸苾芻聞佛說已，咸皆有疑，請世尊曰：「訶利底母先作何業？",
    "T24n1451_031:0362c07_11": "生五百兒吸人精氣，食王舍城人所生男女。」",
    "T24n1451_031:0362c08_12": "佛告諸苾芻：「汝等諦聽！",
    "T24n1451_031:0362c09_13": "此藥叉女及此城人，先所作業還須自受。",
    "T24n1451_031:0362c11_0": "「汝等苾芻！",
    "T24n1451_031:0362c11_1": "乃往過去王舍城中有牧牛人，娶妻未久遂即有娠，是時無佛但有獨覺出現人間，樂居寂靜，受用隨宜邊際臥具，世間唯有此一福田。",
    "T24n1451_031:0362c14_2": "時此獨覺遊行人間至王舍城，為大設會，有五百人各各嚴身，咸持飲食并將音樂共詣芳園。",
    "T24n1451_031:0362c16_3": "於其路中，逢見懷娠牧牛之女持酪漿瓶，諸人告言：『姊妹！",
    "T24n1451_031:0362c17_4": "可來舞蹈共為歡樂。』",
    "T24n1451_031:0362c18_5": "女見相喚便起欲心，舉目揚眉共為舞蹈。",
    "T24n1451_031:0362c19_6": "由其疲頓遂即墮胎。",
    "T24n1451_031:0362c19_7": "城中諸人皆向園內，女懷憂惱掌頰而住，便以酪漿買得五百菴沒羅果。",
    "T24n1451_031:0362c21_8": "時彼獨覺來至女傍，其女遙見身心寂定，威儀庠序在路而行，情生敬仰遂即近前，頂禮雙足持香美果奉施聖人。",
    "T24n1451_031:0362c23_9": "諸獨覺者但以身化口不說法，欲饒益彼女人故，如大鵝王開舒兩翼，上昇虛空現諸神變。",
    "T24n1451_031:0362c26_0": "凡夫之人見神通時，心便歸向如大樹崩，投身于地合掌發願：『我今於此真實福田所施功德，願我當來生王舍城，於此城中現在人眾所生男女我皆取食。』",
    "T24n1451_031:0362c29_1": "汝等苾芻於意云何？",
    "T24n1451_031:0363a01_0": "彼牧牛女豈異人乎？",
    "T24n1451_031:0363a01_1": "即訶利底藥叉女是，由彼往昔奉施獨覺五百菴沒羅果發惡願故，今生王舍城作藥叉女生五百子，吸人精氣食噉城中所有男女。",
    "T24n1451_031:0363a04_2": "汝等苾芻！",
    "T24n1451_031:0363a04_3": "我常宣說：黑業黑報、雜業雜報、白業白報。",
    "T24n1451_031:0363a05_4": "汝等應當勤修白業離黑雜業，乃至果報還其自受。」",
    "T24n1451_031:0363a06_5": "時諸苾芻聞佛說已，心大歡喜，頂禮佛足，奉辭而去。",
    "T24n1451_031:0363a08_0": "緣處同前。",
    "T24n1451_031:0363a08_1": "時訶利底既受如來三歸五戒已，遂被諸餘藥叉神等而作災難，即將諸子施與眾僧。",
    "T24n1451_031:0363a10_2": "若見苾芻行乞食時，皆化作小兒隨後而去。",
    "T24n1451_031:0363a11_3": "王舍城中女人見時，多生憐愛即來抱持，彼便隱沒。",
    "T24n1451_031:0363a12_4": "時諸女人白苾芻曰：「此是誰子？」",
    "T24n1451_031:0363a13_0": "答言：「訶利底兒。」",
    "T24n1451_031:0363a13_1": "女人報曰：「此是怨家毒害藥叉所生子耶？」",
    "T24n1451_031:0363a14_2": "苾芻報曰：「彼已皆捨毒害之心，為諸藥叉與作災難，為此將來施與我等。」",
    "T24n1451_031:0363a15_3": "女人作念：「藥叉之女，能捨惡心將子奉施，我等諸子何不施與？」",
    "T24n1451_031:0363a17_4": "遂將男女施與僧伽，僧伽不受。",
    "T24n1451_031:0363a18_5": "女人白言：「聖者！",
    "T24n1451_031:0363a18_6": "尚能納受毒害藥叉女兒，何故不受我等男女？」",
    "T24n1451_031:0363a19_7": "時諸苾芻以緣白佛，佛言：「應受。」",
    "T24n1451_031:0363a20_8": "諸苾芻奉教雖受，不為守護，縱其自意隨處遊行。",
    "T24n1451_031:0363a21_9": "諸苾芻白佛，佛言：「若將一男施與僧伽，一苾芻為受，以故袈裟片繫其頂上而為守護。",
    "T24n1451_031:0363a23_10": "若多施與，於上中下座隨意受之，同前守護勿致疑惑。」",
    "T24n1451_031:0363a24_11": "時諸父母遂將財物，還來贖取，諸苾芻不受，佛言：「應受。」",
    "T24n1451_031:0363a25_12": "彼於後時情生愛戀，復將衣物施與苾芻希報恩故，苾芻知心而不為受，佛言：「應受。」",
    "T24n1451_031:0363a27_13": "如世尊說應受贖兒財物者，時六眾苾芻遂從父母要索全價，佛言：「不應索價，應隨彼意知足受取。」",
    "T24n1451_031:0363b01_0": "緣處同前。",
    "T24n1451_031:0363b01_1": "時訶利底藥叉女，既將諸子施與僧伽，夜臥患飢啼泣至曉。",
    "T24n1451_031:0363b02_2": "時諸苾芻以緣白佛，佛言：「晨朝應持飲食，稱其名字而祭祀之。」",
    "T24n1451_031:0363b04_0": "或有欲得齋時而食，佛言：「應與。」",
    "T24n1451_031:0363b04_1": "或有非時欲得飲食，佛言：「應與。」",
    "T24n1451_031:0363b05_2": "或有欲得食苾芻鉢中殘食，佛言：「應與。」",
    "T24n1451_031:0363b06_3": "或有欲得食諸不淨，佛言：「應與。」",
    "T24n1451_031:0363b08_0": "根本說一切有部毘奈耶雜事卷第三十一"
}