{
    "T09n0278_006:0430a19_0": "大方廣佛華嚴經卷第六",
    "T09n0278_006:0430a21_0": "東晉天竺三藏佛馱跋陀羅譯",
    "T09n0278_006:0430a22_0": "◎淨行品第七",
    "T09n0278_006:0430a23_0": "爾時，智首菩薩問文殊師利言：「佛子！",
    "T09n0278_006:0430a23_1": "云何菩薩不染身、口、意業，不害身、口、意業，不癡身、口、意業，不退轉身、口、意業，不動身、口、意業，應讚歎身、口、意業，清淨身、口、意業，離煩惱身、口、意業，隨智慧身、口、意業？",
    "T09n0278_006:0430a27_2": "云何菩薩生處成就，姓成就，家成就，色相成就，念成就，智慧成就，趣成就，無畏成就，覺悟成就？",
    "T09n0278_006:0430a29_3": "云何菩薩第一智慧，最上智慧，勝智慧，最勝智慧，不可量智慧，不可數智慧，不可思議智慧，不可稱智慧，不可說智慧？",
    "T09n0278_006:0430b03_4": "云何菩薩因力具足，意力具足，方便力具足，緣力具足，境界力具足，根力具足，止觀力具足，定力具足？",
    "T09n0278_006:0430b05_5": "云何菩薩善知陰界入，善知緣起法，善知欲、色、無色界，善知過去、未來、現在？",
    "T09n0278_006:0430b07_6": "云何菩薩修七覺意，修空、無相、無作？",
    "T09n0278_006:0430b08_7": "云何菩薩滿足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜、慈、悲、喜、捨？",
    "T09n0278_006:0430b10_8": "云何菩薩得是處、非處智力，過去、未來、現在業報智力，種種諸根智力，種種性智力，種種欲智力，一切至處道智力，禪定解脫三昧垢淨智力，宿命無礙智力，天眼無礙智力，斷一切煩惱習氣智力？",
    "T09n0278_006:0430b15_9": "云何菩薩常為諸天王守護，恭敬供養；龍王、鬼神王、乾闥婆王、阿脩羅王、迦樓羅王、緊那羅王、摩睺羅伽王、人王、梵天王等守護，恭敬供養？",
    "T09n0278_006:0430b18_10": "云何菩薩為眾生舍，為救，為歸，為趣，為炬，為明，為燈，為導，為無上導？",
    "T09n0278_006:0430b19_11": "云何菩薩於一切眾生為第一，為大；為勝；為上；為無上；為無等；為無等等？」",
    "T09n0278_006:0430b21_12": "爾時，文殊師利答智首菩薩曰：「善哉！",
    "T09n0278_006:0430b22_13": "善哉！",
    "T09n0278_006:0430b22_14": "佛子！",
    "T09n0278_006:0430b22_15": "多所饒益，多所安隱，哀愍世間，惠利一切，安樂天人，問如是義。",
    "T09n0278_006:0430b24_16": "佛子！",
    "T09n0278_006:0430b24_17": "菩薩成就身、口、意業，能得一切勝妙功德；於佛正法，心無罣礙；去、來、今佛所轉法輪，能隨順轉；不捨眾生，明達實相；斷一切惡，具足眾善；色像第一，悉如普賢大菩薩等；成就如來一切種智；於一切法悉得自在，而為眾生第二尊導。",
    "T09n0278_006:0430c01_18": "佛子！",
    "T09n0278_006:0430c01_19": "何等身、口、意業能得一切勝妙功德？",
    "T09n0278_006:0430c02_0": "「菩薩在家，　　當願眾生，　　捨離家難，　入空法中。",
    "T09n0278_006:0430c03_1": "　　孝事父母，　　當願眾生，　一切護養，　　永得大安。",
    "T09n0278_006:0430c04_2": "　　妻子集會，　當願眾生，　　令出愛獄，　　無戀慕心。",
    "T09n0278_006:0430c06_0": "　若得五欲，　　當願眾生，　　捨離貪惑，　功德具足。",
    "T09n0278_006:0430c07_1": "　　若在妓樂，　　當願眾生，　悉得法樂，　　見法如幻。",
    "T09n0278_006:0430c08_2": "　　若在房室，　當願眾生，　　入賢聖地，　　永離欲穢。",
    "T09n0278_006:0430c10_0": "　著寶瓔珞，　　當願眾生，　　捨離重擔，　度有無岸。",
    "T09n0278_006:0430c11_1": "　　若上樓閣，　　當願眾生，　昇佛法堂，　　得微妙法。",
    "T09n0278_006:0430c12_2": "　　布施所珍，　當願眾生，　　悉捨一切，　　心無貪著。",
    "T09n0278_006:0430c14_0": "　若在聚會，　　當願眾生，　　究竟解脫，　到如來處。",
    "T09n0278_006:0430c15_1": "　　若在危難，　　當願眾生，　隨意自在，　　無所罣礙。",
    "T09n0278_006:0430c16_2": "　　以信捨家，　當願眾生，　　棄捨世業，　　心無所著。",
    "T09n0278_006:0430c18_0": "　若入僧坊，　　當願眾生，　　一切和合，　心無限礙。",
    "T09n0278_006:0430c19_1": "　　詣大小師，　　當願眾生，　開方便門，　　深入法要。",
    "T09n0278_006:0430c20_2": "　　求出家法，　當願眾生，　　得不退轉，　　心無障礙。",
    "T09n0278_006:0430c22_0": "　脫去俗服，　　當願眾生，　　解道修德，　無復懈怠。",
    "T09n0278_006:0430c23_1": "　　除鬀鬚髮，　　當願眾生，　斷除煩惱，　　究竟寂滅。",
    "T09n0278_006:0430c24_2": "　　受著袈裟，　當願眾生，　　捨離三毒，　　心得歡喜。",
    "T09n0278_006:0430c26_0": "　受出家法，　　當願眾生，　　如佛出家，　開導一切。",
    "T09n0278_006:0430c27_1": "　　自歸於佛，　　當願眾生，　體解大道，　　發無上意。",
    "T09n0278_006:0430c28_2": "　　自歸於法，　當願眾生，　　深入經藏，　　智慧如海。",
    "T09n0278_006:0431a01_0": "　自歸於僧，　　當願眾生，　　統理大眾，　一切無礙。",
    "T09n0278_006:0431a02_1": "　　受持淨戒，　　當願眾生，　具足修習，　　學一切戒。",
    "T09n0278_006:0431a03_2": "　　受行道禁，　當願眾生，　　具足道戒，　　修如實業。",
    "T09n0278_006:0431a05_0": "　始請和尚，　　當願眾生，　　得無生智，　到於彼岸。",
    "T09n0278_006:0431a06_1": "　　受具足戒，　　當願眾生，　得勝妙法，　　成就方便。",
    "T09n0278_006:0431a07_2": "　　若入房舍，　當願眾生，　　昇無上堂，　　得不退法。",
    "T09n0278_006:0431a09_0": "　若敷床座，　　當願眾生，　　敷善法座，　見真實相。",
    "T09n0278_006:0431a10_1": "　　正身端坐，　　當願眾生，　坐佛道樹，　　心無所倚。",
    "T09n0278_006:0431a11_2": "　　結跏趺坐，　當願眾生，　　善根堅固，　　得不動地。",
    "T09n0278_006:0431a13_0": "　三昧正受，　　當願眾生，　　向三昧門，　得究竟定。",
    "T09n0278_006:0431a14_1": "　　觀察諸法，　　當願眾生，　見法真實，　　無所罣礙。",
    "T09n0278_006:0431a15_2": "　　捨跏趺坐，　當願眾生，　　知諸行性，　　悉歸散滅。",
    "T09n0278_006:0431a17_0": "　下床安足，　　當願眾生，　　履踐聖迹，　不動解脫。",
    "T09n0278_006:0431a18_1": "　　始舉足時，　　當願眾生，　越度生死，　　善法滿足。",
    "T09n0278_006:0431a19_2": "　　被著衣裳，　當願眾生，　　服諸善根，　　每知慚愧。",
    "T09n0278_006:0431a21_0": "　整服結帶，　　當願眾生，　　自檢修道，　不壞善法。",
    "T09n0278_006:0431a22_1": "　　次著上衣，　　當願眾生，　得上善根，　　究竟勝法。",
    "T09n0278_006:0431a23_2": "　　著僧伽梨，　當願眾生，　　大慈覆護，　　得不動法。",
    "T09n0278_006:0431a25_0": "　手執楊枝，　　當願眾生，　　心得正法，　自然清淨。",
    "T09n0278_006:0431a26_1": "　　晨嚼楊枝，　　當願眾生，　得調伏牙，　　噬諸煩惱。",
    "T09n0278_006:0431a27_2": "　　左右便利，　當願眾生，　　蠲除污穢，　　無婬怒癡。",
    "T09n0278_006:0431a29_0": "　已而就水，　　當願眾生，　　向無上道，　得出世法。",
    "T09n0278_006:0431b01_1": "　　以水滌穢，　　當願眾生，　具足淨忍，　　畢竟無垢。",
    "T09n0278_006:0431b02_2": "　　以水盥掌，　當願眾生，　　得上妙手，　　受持佛法。",
    "T09n0278_006:0431b04_0": "　澡漱口齒，　　當願眾生，　　向淨法門，　究竟解脫。",
    "T09n0278_006:0431b05_1": "　　手執錫杖，　　當願眾生，　設淨施會，　　見道如實。",
    "T09n0278_006:0431b06_2": "　　擎持應器，　當願眾生，　　成就法器，　　受天人供。",
    "T09n0278_006:0431b08_0": "　發趾向道，　　當願眾生，　　趣佛菩提，　究竟解脫。",
    "T09n0278_006:0431b09_1": "　　若已在道，　　當願眾生，　成就佛道，　　無餘所行。",
    "T09n0278_006:0431b10_2": "　　涉路而行，　當願眾生，　　履淨法界，　　心無障礙。",
    "T09n0278_006:0431b12_0": "　見趣高路，　　當願眾生，　　昇無上道，　超出三界。",
    "T09n0278_006:0431b13_1": "　　見趣下路，　　當願眾生，　謙下柔軟，　　入佛深法。",
    "T09n0278_006:0431b14_2": "　　若見險路，　當願眾生，　　棄捐惡道，　　滅除邪見。",
    "T09n0278_006:0431b16_0": "　若見直路，　　當願眾生，　　得中正意，　身口無曲。",
    "T09n0278_006:0431b17_1": "　　見道揚塵，　　當願眾生，　永離塵穢，　　畢竟清淨。",
    "T09n0278_006:0431b18_2": "　　見道無塵，　當願眾生，　　大悲所熏，　　心意柔潤。",
    "T09n0278_006:0431b20_0": "　見深阬澗，　　當願眾生，　　向正法界，　滅除諸難。",
    "T09n0278_006:0431b21_1": "　　見聽訟堂，　　當願眾生，　說甚深法，　　一切和合。",
    "T09n0278_006:0431b22_2": "　　若見大樹，　當願眾生，　　離我諍心，　　無有忿恨。",
    "T09n0278_006:0431b24_0": "　若見叢林，　　當願眾生，　　一切敬禮，　天人師仰。",
    "T09n0278_006:0431b25_1": "　　若見高山，　　當願眾生，　得無上善，　　莫能見頂。",
    "T09n0278_006:0431b26_2": "　　若見刺棘，　當願眾生，　　拔三毒刺，　　無賊害心。",
    "T09n0278_006:0431b28_0": "　見樹茂葉，　　當願眾生，　　以道自蔭，　入禪三昧。",
    "T09n0278_006:0431b29_1": "　　見樹好華，　　當願眾生，　開淨如華，　　相好滿具。",
    "T09n0278_006:0431c01_2": "　　見樹豐果，　當願眾生，　　起道樹行，　　成無上果。",
    "T09n0278_006:0431c03_0": "　見諸流水，　　當願眾生，　　得正法流，　入佛智海。",
    "T09n0278_006:0431c04_1": "　　若見陂水，　　當願眾生，　悉得諸佛，　　不壞正法。",
    "T09n0278_006:0431c05_2": "　　若見浴池，　當願眾生，　　入佛海智，　　問答無窮。",
    "T09n0278_006:0431c07_0": "　見人汲井，　　當願眾生，　　得如來辯，　不可窮盡。",
    "T09n0278_006:0431c08_1": "　　若見泉水，　　當願眾生，　善根無盡，　　境界無上。",
    "T09n0278_006:0431c09_2": "　　見山澗水，　當願眾生，　　洗濯塵垢，　　意解清淨。",
    "T09n0278_006:0431c11_0": "　若見橋梁，　　當願眾生，　　興造法橋，　度人不休。",
    "T09n0278_006:0431c12_1": "　　見修園圃，　　當願眾生，　耘除穢惡，　　不生欲根。",
    "T09n0278_006:0431c13_2": "　　見無憂林，　當願眾生，　　心得歡喜，　　永除憂惱。",
    "T09n0278_006:0431c15_0": "　見好園池，　　當願眾生，　　勤修眾善，　具足菩提。",
    "T09n0278_006:0431c16_1": "　　見嚴飾人，　　當願眾生，　三十二相，　　而自莊嚴。",
    "T09n0278_006:0431c17_2": "　　見素服人，　當願眾生，　　究竟得到，　　頭陀彼岸。",
    "T09n0278_006:0431c19_0": "　見志樂人，　　當願眾生，　　清淨法樂，　以道自娛。",
    "T09n0278_006:0431c20_1": "　　見愁憂人，　　當願眾生，　於有為法，　　心生厭離。",
    "T09n0278_006:0431c21_2": "　　見歡樂人，　當願眾生，　　得無上樂，　　憺怕無患。",
    "T09n0278_006:0431c23_0": "　見苦惱人，　　當願眾生，　　滅除眾苦，　得佛智慧。",
    "T09n0278_006:0431c24_1": "　　見強健人，　　當願眾生，　得金剛身，　　無有衰耄。",
    "T09n0278_006:0431c25_2": "　　見疾病人，　當願眾生，　　知身空寂，　　解脫眾苦。",
    "T09n0278_006:0431c27_0": "　見端正人，　　當願眾生，　　歡喜恭敬，　諸佛菩薩。",
    "T09n0278_006:0431c28_1": "　　見醜陋人，　　當願眾生，　遠離鄙惡，　　以善自嚴。",
    "T09n0278_006:0431c29_2": "　　見報恩人，　當願眾生，　　常念諸佛，　　菩薩恩德。",
    "T09n0278_006:0432a02_0": "　見背恩人，　　當願眾生，　　常見賢聖，　不作眾惡。",
    "T09n0278_006:0432a03_1": "　　若見沙門，　　當願眾生，　寂靜調伏，　　究竟無餘。",
    "T09n0278_006:0432a04_2": "　　見婆羅門，　當願眾生，　　得真清淨，　　離一切惡。",
    "T09n0278_006:0432a06_0": "　若見仙人，　　當願眾生，　　向正真道，　究竟解脫。",
    "T09n0278_006:0432a07_1": "　　見苦行人，　　當願眾生，　堅固精勤，　　不退佛道。",
    "T09n0278_006:0432a08_2": "　　見著甲冑，　當願眾生，　　誓服法鎧，　　得無師法。",
    "T09n0278_006:0432a10_0": "　見無鎧仗，　　當願眾生，　　遠離眾惡，　親近善法。",
    "T09n0278_006:0432a11_1": "　　見論議人，　　當願眾生，　得無上辯，　　摧伏外道。",
    "T09n0278_006:0432a12_2": "　　見正命人，　當願眾生，　　得清淨命，　　威儀不異。",
    "T09n0278_006:0432a14_0": "　若見帝王，　　當願眾生，　　逮得法王，　轉無礙輪。",
    "T09n0278_006:0432a15_1": "　　見帝王子，　　當願眾生，　履佛子行，　　化生法中。",
    "T09n0278_006:0432a16_2": "　　若見長者，　當願眾生，　　永離愛欲，　　深解佛法。",
    "T09n0278_006:0432a18_0": "　若見大臣，　　當願眾生，　　常得正念，　修行眾善。",
    "T09n0278_006:0432a19_1": "　　若見城郭，　　當願眾生，　得金剛身，　　心不可沮。",
    "T09n0278_006:0432a20_2": "　　若見王都，　當願眾生，　　明達遠照，　　功德自在。",
    "T09n0278_006:0432a22_0": "　若見妙色，　　當願眾生，　　得上妙色，　天人讚歎。",
    "T09n0278_006:0432a23_1": "　　入里乞食，　　當願眾生，　入深法界，　　心無障礙。",
    "T09n0278_006:0432a24_2": "　　到人門戶，　當願眾生，　　入總持門，　　見諸佛法。",
    "T09n0278_006:0432a26_0": "　入人堂室，　　當願眾生，　　入一佛乘，　明達三世。",
    "T09n0278_006:0432a27_1": "　　遇難持戒，　　當願眾生，　不捨眾善，　　永度彼岸。",
    "T09n0278_006:0432a28_2": "　　見捨戒人，　當願眾生，　　超出眾難，　　度三惡道。",
    "T09n0278_006:0432b01_0": "　若見空鉢，　　當願眾生，　　其心清淨，　空無煩惱。",
    "T09n0278_006:0432b02_1": "　　若見滿鉢，　　當願眾生，　具足成滿，　　一切善法。",
    "T09n0278_006:0432b03_2": "　　若得食時，　當願眾生，　　為法供養，　　志在佛道。",
    "T09n0278_006:0432b05_0": "　若不得食，　　當願眾生，　　遠離一切，　諸不善行。",
    "T09n0278_006:0432b06_1": "　　見慚愧人，　　當願眾生，　慚愧正行，　　調伏諸根。",
    "T09n0278_006:0432b07_2": "　　見無慚愧，　當願眾生，　　離無慚愧，　　普行大慈。",
    "T09n0278_006:0432b09_0": "　得香美食，　　當願眾生，　　知節少欲，　情無所著。",
    "T09n0278_006:0432b10_1": "　　得不美食，　　當願眾生，　具足成滿，　　無願三昧。",
    "T09n0278_006:0432b11_2": "　　得柔軟食，　當願眾生，　　大悲所熏，　　心意柔軟。",
    "T09n0278_006:0432b13_0": "　得麁歰食，　　當願眾生，　　永得遠離，　世間愛味。",
    "T09n0278_006:0432b14_1": "　　若嚥食時，　　當願眾生，　禪悅為食，　　法喜充滿。",
    "T09n0278_006:0432b15_2": "　　所食雜味，　當願眾生，　　得佛上味，　　化成甘露。",
    "T09n0278_006:0432b17_0": "　飯食已訖，　　當願眾生，　　德行充盈，　成十種力。",
    "T09n0278_006:0432b18_1": "　　若說法時，　　當願眾生，　得無盡辯，　　深達佛法。",
    "T09n0278_006:0432b19_2": "　　退坐出堂，　當願眾生，　　深入佛智，　　永出三界。",
    "T09n0278_006:0432b21_0": "　若入水時，　　當願眾生，　　深入佛道，　等達三世。",
    "T09n0278_006:0432b22_1": "　　澡浴身體，　　當願眾生，　身心無垢，　　光明無量。",
    "T09n0278_006:0432b23_2": "　　盛暑炎熾，　當願眾生，　　離煩惱熱，　　得清涼定。",
    "T09n0278_006:0432b25_0": "　隆寒氷結，　　當願眾生，　　究竟解脫，　無上清涼。",
    "T09n0278_006:0432b26_1": "　　諷誦經典，　　當願眾生，　得總持門，　　攝一切法。",
    "T09n0278_006:0432b27_2": "　　若見如來，　當願眾生，　　悉得佛眼，　　見諸最勝。",
    "T09n0278_006:0432b29_0": "　諦觀如來，　　當願眾生，　　悉覩十方，　端正如佛。",
    "T09n0278_006:0432c01_1": "　　見佛塔廟，　　當願眾生，　尊重如塔，　　受天人敬。",
    "T09n0278_006:0432c02_2": "　　敬心觀塔，　當願眾生，　　尊重如佛，　　天人宗仰。",
    "T09n0278_006:0432c04_0": "　頂禮佛塔，　　當願眾生，　　得道如佛，　無能見頂。",
    "T09n0278_006:0432c05_1": "　　右遶塔廟，　　當願眾生，　履行正路，　　究暢道意。",
    "T09n0278_006:0432c06_2": "　　遶塔三匝，　當願眾生，　　得一向意，　　勤求佛道。",
    "T09n0278_006:0432c08_0": "　讚詠如來，　　當願眾生，　　度功德岸，　歎無窮盡。",
    "T09n0278_006:0432c09_1": "　　讚佛相好，　　當願眾生，　光明神德，　　如佛法身。",
    "T09n0278_006:0432c10_2": "　　若洗足時，　當願眾生，　　得四神足，　　究竟解脫。",
    "T09n0278_006:0432c12_0": "　昏夜寢息，　　當願眾生，　　休息諸行，　心淨無穢。",
    "T09n0278_006:0432c13_1": "　　晨朝覺悟，　　當願眾生，　一切智覺，　　不捨十方。",
    "T09n0278_006:0432c15_0": "「佛子！",
    "T09n0278_006:0432c15_1": "是為菩薩身、口、意業能得一切勝妙功德，諸天、魔、梵、沙門、婆羅門、人及非人、聲聞、緣覺所不能動。」",
    "T09n0278_006:0432c17_2": "◎◎大方廣佛華嚴經賢首菩薩品第八之一爾時，文殊師利以偈問了達深義淨德賢首菩薩曰：「佛子我已說，　　菩薩清淨行，　一切諸世尊，　　咸共所讚歎。",
    "T09n0278_006:0432c23_0": "　又諸大士眾，　　甚深微妙行，　功德廣大義，　　仁者應演說。」",
    "T09n0278_006:0432c25_0": "　賢首菩薩答：　　「佛子善諦聽，　菩薩諸功德，　　無量無有邊，　我當隨力說，　　菩薩少功德，　我之所演暢，　　如海一微渧。",
    "T09n0278_006:0432c29_0": "　菩薩於生死，　　最初發心時，　一向求菩提，　　堅固不可動。",
    "T09n0278_006:0433a02_0": "　彼一念功德，　　深廣無邊際，　如來分別說，　　窮劫猶不盡。",
    "T09n0278_006:0433a04_0": "　何況於無量，　　無數無邊劫，　具足修諸度，　　諸地功德行。",
    "T09n0278_006:0433a06_0": "　十方世界中，　　一切諸如來，　說彼功德雲，　　亦不能究竟。",
    "T09n0278_006:0433a08_0": "　今我說菩薩，　　功德中少分，　如鳥履虛空，　　如地一微塵，　非是無所因，　　又亦非無緣，　菩薩初發意，　　直心大功德。",
    "T09n0278_006:0433a12_0": "　於佛及法僧，　　深起清淨信，　信敬三寶故，　　能發菩提心。",
    "T09n0278_006:0433a14_0": "　不求五欲樂，　　寶貨諸財利，　亦不求自安，　　希望世名聞，　滅除眾生苦，　　令盡無有餘，　誓度斯等類，　　菩薩初發心。",
    "T09n0278_006:0433a18_0": "　常欲令眾生，　　離苦永安樂，　嚴淨一切剎，　　供養無量佛，　樂立佛正法，　　欲得無上道，　淨修一切智，　　菩薩初發心。",
    "T09n0278_006:0433a22_0": "「深心淨信不可壞，　　恭敬供養一切佛，　尊重正法及聖僧，　　信敬三寶故發心。",
    "T09n0278_006:0433a24_0": "　深信諸佛及正法，　　亦信菩薩所行道，　正心信向佛菩提，　　菩薩因是初發心。",
    "T09n0278_006:0433a26_0": "　信為道元功德母，　　增長一切諸善法，　除滅一切諸疑惑，　　示現開發無上道。",
    "T09n0278_006:0433a28_0": "　淨信離垢心堅固，　　滅除憍慢恭敬本，　信是寶藏第一法，　　為清淨手受眾行。",
    "T09n0278_006:0433b01_0": "　信能捨離諸染著，　　信解微妙甚深法，　信能轉勝成眾善，　　究竟必至如來處。",
    "T09n0278_006:0433b03_0": "　清淨明利諸善根，　　信力堅固不可壞，　信永除滅一切惡，　　信能逮得無師寶，　信於法門無障礙，　　捨離八難得無難，　信能超出眾魔境，　　示現無上解脫道。",
    "T09n0278_006:0433b07_0": "　一切功德不壞種，　　出生無上菩提樹，　長養最勝智慧門，　　信能示現一切佛，　是故演說次第行，　　信樂最勝甚難得。",
    "T09n0278_006:0433b10_0": "　譬如靈瑞優曇華，　　亦如隨意妙寶珠，　若信恭敬一切佛，　　則持淨戒順正教。",
    "T09n0278_006:0433b12_0": "　若持淨戒順正教，　　諸佛賢聖所讚歎，　戒是無上菩提本，　　應當具足持淨戒。",
    "T09n0278_006:0433b14_0": "　若能具足持淨戒，　　一切如來所讚歎，　若信恭敬一切佛，　　則能奇特供最勝。",
    "T09n0278_006:0433b16_0": "　若能奇特供最勝，　　彼信佛心難思議，　若信如來正真法，　　則常樂聞無厭足。",
    "T09n0278_006:0433b18_0": "　若樂聞法無厭足，　　欣悟不可思議法，　若信恭敬清淨僧，　　則信堅固不可壞。",
    "T09n0278_006:0433b20_0": "　若信堅固不可壞，　　彼人信力不可動，　若信堅固不可動，　　諸根明利悉清淨。",
    "T09n0278_006:0433b22_0": "　若根明利悉清淨，　　則離一切惡知識，　若能遠離惡知識，　　則能親近善知識。",
    "T09n0278_006:0433b24_0": "　若能親近善知識，　　則修無量諸功德，　若能廣修諸功德，　　則能善解諸因果。",
    "T09n0278_006:0433b26_0": "　若能善解諸因果，　　則成殊勝妙解脫，　若成殊勝妙解脫，　　則為一切佛所護。",
    "T09n0278_006:0433b28_0": "　若為一切佛所護，　　則生無上菩提心，　若生無上菩提心，　　則能勤修佛功德。",
    "T09n0278_006:0433c01_0": "　若能勤修佛功德，　　則能得生諸佛家，　若能得生諸佛家，　　則於諸法無所著。",
    "T09n0278_006:0433c03_0": "　若於諸法無所著，　　則得深心妙清淨，　若得深心妙清淨，　　則得殊勝無上心。",
    "T09n0278_006:0433c05_0": "　若得無上殊勝心，　　則修一切波羅蜜，　若修一切波羅蜜，　　則能具足摩訶衍。",
    "T09n0278_006:0433c07_0": "　若能具足摩訶衍，　　則法供養一切佛，　若法供養一切佛，　　則念佛定不可壞。",
    "T09n0278_006:0433c09_0": "　若念佛定不可壞，　　則常覩見十方佛，　若常覩見十方佛，　　則知如來常安住。",
    "T09n0278_006:0433c11_0": "　若知如來常安住，　　則於其人法永存，　若於其人法永存，　　則得辯才無窮盡。",
    "T09n0278_006:0433c13_0": "　若得辯才無窮盡，　　則能演說無量法，　若能演說無量法，　　則能度脫一切眾。",
    "T09n0278_006:0433c15_0": "　若能度脫一切眾，　　則得大悲心堅固，　若得大悲心堅固，　　則常喜樂甚深法。",
    "T09n0278_006:0433c17_0": "　若能喜樂甚深法，　　則能捨離有為過，　若能捨離有為過，　　則離我慢諸放逸。",
    "T09n0278_006:0433c19_0": "　若離我慢諸放逸，　　則能兼利一切眾，　若能兼利一切眾，　　則處生死無憂慼。",
    "T09n0278_006:0433c21_0": "　若處生死無憂慼，　　則能精進無有上，　若能精進無有上，　　則得一切諸神通。",
    "T09n0278_006:0433c23_0": "　若得一切諸神通，　　則解一切眾生行，　若解一切眾生行，　　則能成就諸眾生。",
    "T09n0278_006:0433c25_0": "　若能成就諸眾生，　　則得成就眾生智，　若得成就眾生智，　　則能具足四攝法。",
    "T09n0278_006:0433c27_0": "　若能具足四攝法，　　則與眾生無量利，　若與眾生無量利，　　則能具足方便慧。",
    "T09n0278_006:0433c29_0": "　若能具足方便慧，　　則能安住無上道，　若能安住無上道，　　則一切魔不能壞。",
    "T09n0278_006:0434a02_0": "　若一切魔不能壞，　　則能超出四魔道，　若能超出四魔道，　　則至堅固不動地。",
    "T09n0278_006:0434a04_0": "　若至堅固不動地，　　則得無生深法忍，　若得無生深法忍，　　則為諸佛所授記。",
    "T09n0278_006:0434a06_0": "　若為諸佛所授記，　　則常普現諸佛前，　若常普現諸佛前，　　則解諸佛微密教。",
    "T09n0278_006:0434a08_0": "　若解諸佛微密教，　　則為諸佛常護念，　若為諸佛常護念，　　以佛功德自莊嚴。",
    "T09n0278_006:0434a10_0": "　若佛功德自莊嚴，　　則得無量功德身，　若得無量功德身，　　其身顯耀如金山。",
    "T09n0278_006:0434a12_0": "　若身顯耀如金山，　　具足眾相三十二，　若具眾相三十二，　　八十種好自莊嚴。",
    "T09n0278_006:0434a14_0": "　八十種好自莊嚴，　　其身光明無有量，　若身光明無有量，　　光明莊嚴難思議。",
    "T09n0278_006:0434a16_0": "　若光莊嚴難思議，　　則出無量寶蓮華，　若出無量寶蓮華，　　一一華坐無量佛。",
    "T09n0278_006:0434a18_0": "　普現十方無量剎，　　教化度脫一切眾，　若能度脫一切眾，　　則得無量自在力。",
    "T09n0278_006:0434a20_0": "　若得無量自在力，　　則能嚴淨諸佛剎，　解說甚深微妙法，　　不可思議眾歡喜。",
    "T09n0278_006:0434a22_0": "　若說微妙甚深法，　　不可思議眾歡喜，　則能具足四辯力，　　自在能度一切眾。",
    "T09n0278_006:0434a24_0": "　若能具足四辯力，　　自在能度一切眾，　彼人智慧常在前，　　身口意業無錯謬。",
    "T09n0278_006:0434a26_0": "　若彼智慧常在前，　　身口意業無錯謬，　彼人願力得自在，　　隨眾所宜現其身。",
    "T09n0278_006:0434a28_0": "　若彼願力得自在，　　隨眾所宜現其身，　為諸眾生說法時，　　音聲微妙難思議。",
    "T09n0278_006:0434b01_0": "　若為眾生說法時，　　音聲微妙難思議，　於彼一切眾生類，　　一念之中悉知心。",
    "T09n0278_006:0434b03_0": "　若彼一切眾生類，　　一念之中悉知心，　其人生死永無餘，　　寂滅一切煩惱患。",
    "T09n0278_006:0434b05_0": "　若人生死永無餘，　　寂滅一切煩惱患，　法身功德智慧具，　　深解一切諸法實。",
    "T09n0278_006:0434b07_0": "　若身功德智慧具，　　深解一切諸法實，　十地十種自在力，　　皆悉究竟勝解脫。",
    "T09n0278_006:0434b09_0": "　若十地種自在力，　　皆悉究竟得解脫，　授記莊嚴悉具足，　　無量法門得自在。",
    "T09n0278_006:0434b11_0": "　若記莊嚴悉具足，　　無量法門得自在，　盡為一切十方佛，　　皆與授記無有餘。",
    "T09n0278_006:0434b13_0": "　若為一切十方佛，　　皆與授記無有餘，　甘露法水灌其頂，　　十方諸佛授記竟。",
    "T09n0278_006:0434b15_0": "　若甘露水灌其頂，　　十方諸佛授記竟，　法身充滿遍虛空，　　安住不動十方界。",
    "T09n0278_006:0434b17_0": "　若身充滿遍虛空，　　安住不動十方界，　一切諸天及世人，　　無等等界莫能知。",
    "T09n0278_006:0434b19_0": "　於本所行無不果，　　其見聞者悉不空，　此是無上大福田，　　供養施者大果報。",
    "T09n0278_006:0434b21_0": "　彼善男子威神力，　　正法常住永不滅，　十善功德諸妙行，　　無量法寶最無上。",
    "T09n0278_006:0434b23_0": "　彼威神力佛法海，　　法寶堅固如金剛，　智慧滿足不可盡，　　如是無量功德海。",
    "T09n0278_006:0434b25_0": "　或有剎土無有佛，　　於彼示現成正覺，　或有國土無有法，　　於彼示現說法藏。",
    "T09n0278_006:0434b27_0": "　菩薩希望一切斷，　　於一念頃遊十方，　示現十方如滿月，　　無量方便化眾生。",
    "T09n0278_006:0434b29_0": "　於彼十方世界中，　　念念示現成佛道，　轉正法輪入涅槃，　　現分舍利為眾生。",
    "T09n0278_006:0434c02_0": "　或現聲聞緣覺道，　　示現成佛普莊嚴，　現無量劫度眾生，　　以三乘門廣開化。",
    "T09n0278_006:0434c04_0": "　或現男女種種形，　　天人龍神阿脩羅，　隨諸眾生若干身，　　無量行業諸音聲。",
    "T09n0278_006:0434c06_0": "　一切示現無有餘，　　海印三昧勢力故，　不可思議莊嚴剎，　　恭敬供養一切佛。",
    "T09n0278_006:0434c08_0": "　光明莊嚴難思議，　　教化眾生無有量，　智慧自在不可議，　　說法教化得自在。",
    "T09n0278_006:0434c10_0": "　施戒忍辱精進禪，　　方便智慧諸功德，　一切自在難思議，　　華嚴三昧勢力故。",
    "T09n0278_006:0434c11_1": "◎　◎入微塵數諸三昧，　　一三昧生塵等定，　一塵中現無量剎，　　而彼微塵亦不增。",
    "T09n0278_006:0434c14_0": "　一塵內剎現有佛，　　或現有剎而無佛，　或現有剎淨不淨，　　或現大剎及中下，　或剎伏住或隨順，　　或如野馬或四方，　或有國土如天網，　　世界成敗無不現。",
    "T09n0278_006:0434c18_0": "　如一微塵所示現，　　一切微塵亦如是，　是名三昧自在力，　　亦無量稱解脫力。",
    "T09n0278_006:0434c20_0": "　若欲供養一切佛，　　出生無量三昧門，　能以一手覆三千，　　供養一切諸如來。",
    "T09n0278_006:0434c22_0": "　十方國土勝妙華，　　無價寶珠殊異香，　皆悉自然從手出，　　供養道樹諸最勝。",
    "T09n0278_006:0434c24_0": "　無價寶衣雜妙香，　　寶幢幡蓋而莊嚴，　金華寶帳妙校飾，　　十方一切上供具，　悉從手中自然出，　　供養道樹諸最勝。",
    "T09n0278_006:0434c27_0": "　一切十方諸妓樂，　　無量和雅妙音聲，　及以種種眾妙偈，　　讚歎諸佛實功德，　音聲遍滿十方界，　　悉從掌中自然出。",
    "T09n0278_006:0435a01_0": "　無量清淨諸行業，　　所得右手放光明，　香水普灑十方國，　　供養一切照世燈。",
    "T09n0278_006:0435a03_0": "　放妙莊嚴大光明，　　出生無量寶蓮華，　於蓮華中無量佛，　　相好具足自莊嚴。",
    "T09n0278_006:0435a05_0": "　放華莊嚴淨光明，　　莊嚴妙華以為帳，　散諸雜華遍十方，　　供養一切諸如來。",
    "T09n0278_006:0435a07_0": "　放香莊嚴淨光明，　　莊嚴妙香以為帳，　散諸雜香遍十方，　　供養一切諸如來。",
    "T09n0278_006:0435a09_0": "　放細末香淨光明，　　莊嚴末香以為帳，　散諸末香遍十方，　　供養一切諸如來。",
    "T09n0278_006:0435a11_0": "　放衣莊嚴淨光明，　　莊嚴寶衣以為帳，　散諸寶衣遍十方，　　供養一切諸如來。",
    "T09n0278_006:0435a13_0": "　放寶莊嚴淨光明，　　莊嚴妙寶以為帳，　散諸妙寶遍十方，　　供養一切諸如來。",
    "T09n0278_006:0435a15_0": "　放妙蓮華淨光明，　　眾妙蓮華以為帳，　散諸蓮華遍十方，　　供養一切諸如來。",
    "T09n0278_006:0435a17_0": "　放諸瓔珞淨光明，　　諸妙瓔珞以為帳，　散諸瓔珞遍十方，　　供養一切諸如來。",
    "T09n0278_006:0435a19_0": "　放莊嚴幢淨光明，　　其幢青黃赤白色，　無量種種而莊嚴，　　以幢嚴飾諸佛剎。",
    "T09n0278_006:0435a21_0": "　執持雜寶莊嚴蓋，　　眾寶繒綵為垂帶，　寶鈴演出最勝音，　　以此供養諸如來。",
    "T09n0278_006:0435a23_0": "　手出供具難思議，　　如是供養一導師，　供一切佛亦如是，　　大仙三昧自在力。",
    "T09n0278_006:0435a25_0": "　欲安一切眾生類，　　出生自在勝三昧，　一切所行諸功德，　　無量方便度眾生。",
    "T09n0278_006:0435a27_0": "　或現供養如來門，　　或現一切布施門，　或現具足持戒門，　　或現無盡忍辱門，　無量苦行精進門，　　禪定寂靜三昧門，　無量大辯智慧門，　　一切所行方便門，　現四無量神通門，　　大慈大悲四攝門，　無量功德智慧門，　　一切緣起解脫門，　清淨根力道法門，　　或現聲聞小乘門，　或現緣覺中乘門，　　或現無上大乘門，　或現無常眾苦門，　　或現無我眾生門，　或現不淨離欲門，　　寂靜滅定三昧門，　隨諸眾生起病門，　　一切對治諸法門，　隨彼眾生煩惱性，　　如應說法廣開化。",
    "T09n0278_006:0435b10_0": "　如是一切諸法門，　　隨其本性而濟度，　一切天人莫能知，　　是自在勝三昧力。",
    "T09n0278_006:0435b12_0": "　出生隨樂勝三昧，　　分別了知眾生心，　隨順教化諸群生，　　令離憂惱得歡喜。",
    "T09n0278_006:0435b14_0": "　劫中災難饑饉時，　　一切資生諸樂具，　隨其所須普周給，　　是為能作大施主。",
    "T09n0278_006:0435b16_0": "　肴膳香美上味食，　　寶衣莊嚴隨所樂，　己身國土珍愛施，　　好施眾生悉從化。",
    "T09n0278_006:0435b18_0": "　以諸相好莊嚴身，　　上妙衣服及眾華，　雜種末香以塗身，　　現此嚴飾度眾生。",
    "T09n0278_006:0435b20_0": "　一切世間所喜樂，　　種種殊勝淨妙色，　隨其所應普示現，　　令樂色者得解脫。",
    "T09n0278_006:0435b22_0": "　柔軟美聲如哀鸞，　　拘真羅等微妙音，　具足八種梵音聲，　　隨其所樂為說法。",
    "T09n0278_006:0435b24_0": "　八萬四千諸法門，　　諸佛以此度眾生，　分別諸法無量門，　　隨眾生性化導之。",
    "T09n0278_006:0435b26_0": "　眾生苦樂利無利，　　一切世間所行法，　悉能普應同其事，　　以此攝法度眾生。",
    "T09n0278_006:0435b28_0": "　無量無邊大苦海，　　為眾生故悉能忍，　與彼同事不念苦，　　饒益眾生令安樂。",
    "T09n0278_006:0435c01_0": "　若有不識出家法，　　樂著生死不求解，　是故菩薩捨國財，　　常樂出家求寂靜。",
    "T09n0278_006:0435c03_0": "　五欲所縛不離家，　　欲令眾生解脫故，　示現不樂處愛欲，　　是故出家求解脫。",
    "T09n0278_006:0435c05_0": "　欲令具足十種行，　　是佛如來本所修，　菩薩所行無有餘，　　修習是法度眾生。",
    "T09n0278_006:0435c07_0": "　或有眾生壽無量，　　煩惱微細樂世間，　為斯一切眾生類，　　示現生老病死患。",
    "T09n0278_006:0435c09_0": "　或有貪欲瞋恚癡，　　煩惱猛火常熾然，　為現生老病死苦，　　化度一切眾生故。",
    "T09n0278_006:0435c11_0": "　如來十力無所畏，　　及佛十八不共法，　最勝無量諸功德，　　以此妙法度眾生。",
    "T09n0278_006:0435c13_0": "　說法教誡及神足，　　住持自在神通力，　菩薩示現斯功德，　　以此濟度諸群生。",
    "T09n0278_006:0435c15_0": "　如是方便無有量，　　隨順世間度眾生，　不著世間如蓮華，　　能令眾生大歡喜。",
    "T09n0278_006:0435c17_0": "　博綜多識辯才王，　　文頌談論過世間，　示現世間眾技術，　　譬如幻師現眾像。",
    "T09n0278_006:0435c19_0": "　或為長者邑中主，　　或為賈客商人導，　或為國王及大臣，　　或為良醫療眾病，　或於曠野作大樹，　　或為良藥無盡藏，　或作寶珠隨所求，　　迷道眾生示正路。",
    "T09n0278_006:0435c23_0": "　若見世界始成立，　　眾生未知資生法，　是時菩薩為工匠，　　為之示現種種業。",
    "T09n0278_006:0435c25_0": "　不作惡業害生具，　　欲令群生壽安樂，　呪術藥草學眾論，　　悉為諸佛所稱歎。",
    "T09n0278_006:0435c27_0": "　或現仙人殊勝行，　　一切群生所愛樂，　示行苦行及深法，　　隨其所應悉能現。",
    "T09n0278_006:0435c29_0": "　或作外道出家人，　　或復示現事火法，　或現裸形無衣服，　　能為彼人作師長。",
    "T09n0278_006:0436a02_0": "　見有邪命種種行，　　習行非法以為勝，　一切梵志諸苦行，　　能於其中而化度。",
    "T09n0278_006:0436a04_0": "　五熱炙身隨日轉，　　或受牛鹿畜生戒，　被服草衣奉事火，　　為化是等作導師。",
    "T09n0278_006:0436a06_0": "　現樂遊行諸天廟，　　自投恒河求解脫，　食果服氣而飲水，　　思惟正法不放逸。",
    "T09n0278_006:0436a08_0": "　或現胡跪翹一足，　　或臥刺棘灰土上，　或臥杵石求解脫，　　為彼師導教化故。",
    "T09n0278_006:0436a10_0": "　如是等類諸外道，　　具觀彼意如應化，　菩薩苦行無與等，　　外道由是得解脫。",
    "T09n0278_006:0436a12_0": "　若見世間無正見，　　常依一切邪見住，　方便為說甚深法，　　悉令得解真實諦。",
    "T09n0278_006:0436a14_0": "　或以鬼神邊地語，　　為斯等類說四諦，　或以正語說四諦，　　或人天語說四諦，　或以法辯說四諦，　　或以義辯說四諦，　或以辭辯說四諦，　　或無盡辯說四諦，　或八部音說四諦，　　或一切音說四諦。",
    "T09n0278_006:0436a19_0": "　隨彼所解語言音，　　為說四諦令解脫，　知一切語不思議，　　是名說法三昧力。",
    "T09n0278_006:0436a21_0": "　安隱眾生勝三昧，　　為度一切眾生故，　放大光明難思議，　　以此光明救群生。",
    "T09n0278_006:0436a23_0": "　所放光明名善現，　　若有眾生遇斯光，　彼獲果報無有量，　　因是究竟無上道。",
    "T09n0278_006:0436a25_0": "　由彼顯現諸如來，　　亦現一切法僧道，　又現最勝塔形像，　　故獲光明名善現。",
    "T09n0278_006:0436a26_1": "◎　◎又放光明名清淨，　　映蔽一切天人光，　除滅一切諸闇冥，　　普照十方無量國。",
    "T09n0278_006:0436a29_0": "　彼光覺悟一切眾，　　執持燈明供養佛，　以燈供養諸佛故，　　得成最勝世間燈。",
    "T09n0278_006:0436b02_0": "　然諸香油及酥燈，　　或以竹木為炬明，　以能然此諸燈明，　　得是清淨妙光明。",
    "T09n0278_006:0436b04_0": "　又放光明名濟度，　　彼光覺悟一切眾，　當發無上菩提心，　　度脫欲海諸群生。",
    "T09n0278_006:0436b06_0": "　若發無上菩提心，　　度脫欲海諸群生，　彼悉能度四駛流，　　示導無畏解脫處。",
    "T09n0278_006:0436b08_0": "　造立無量諸橋梁，　　或作舟船度眾生，　毀呰有為讚寂靜，　　因此得成度光明。",
    "T09n0278_006:0436b10_0": "　又放光明名除愛，　　彼光覺悟一切眾，　捨離五欲諸渴愛，　　思樂解脫甘露水。",
    "T09n0278_006:0436b12_0": "　若能遠離五欲渴，　　思樂解脫甘露水，　以佛解脫甘露雨，　　滅除眾生諸渴愛。",
    "T09n0278_006:0436b14_0": "　惠施池井諸泉流，　　以求無上佛菩提，　毀呰五欲讚諸禪，　　因此得成滅愛光。",
    "T09n0278_006:0436b16_0": "　又放光明名歡喜，　　彼光覺悟一切眾，　歡喜愛樂佛菩提，　　發心願求無師寶。",
    "T09n0278_006:0436b18_0": "　建立如來大慈像，　　相好具足坐蓮華，　讚歎最勝諸功德，　　因是得成喜光明。",
    "T09n0278_006:0436b19_1": "◎大方廣佛華嚴經卷第六"
}