{
    "T26n1531_001:0328a10_0": "文殊師利菩薩問菩提經論",
    "T26n1531_001:0328a11_0": "卷上(一名伽耶山頂經論)",
    "T26n1531_001:0328a13_0": "天親菩薩造",
    "T26n1531_001:0328a14_0": "元魏天竺三藏菩提流支譯",
    "T26n1531_001:0328a15_0": "　見諸眾生煩惱縛，　　起菩提願為救拔，　如是正覺慈悲尊，　　頂禮造論釋經故。",
    "T26n1531_001:0328a17_0": "　我論能盡煩惱怨，　　救護諸有斷惡道，　如是二種最勝利，　　一切外道論中無。",
    "T26n1531_001:0328a19_0": "此修多羅所攝有九分：一、序分；二、所應聞弟子成就分；三、三昧分；四、能觀清淨分；五、所觀法分；六、起分；七、說分；八、菩薩功德勢力分；九、菩薩行差別分。",
    "T26n1531_001:0328a23_0": "如是我聞：一時婆伽婆住伽耶城伽耶山頂塔初得菩提，與大比丘眾滿足千人俱，其先悉是辮髮梵志，應作已作所作已辦，棄捨重擔、逮得己利、盡諸有結，正智心得解脫，一切心得自在、已到彼岸，皆是阿羅漢。",
    "T26n1531_001:0328a27_1": "諸菩薩摩訶薩無量無邊，皆從十方世界來集，有大威德，皆得諸忍、諸陀羅尼、諸深三昧，具諸神通。",
    "T26n1531_001:0328b01_2": "其名曰：文殊師利菩薩、觀世音菩薩、得大勢菩薩、香象菩薩、勇施菩薩、勇修行智菩薩等而為上首。",
    "T26n1531_001:0328b03_3": "如是諸菩薩摩訶薩，其數無量。",
    "T26n1531_001:0328b04_0": "并諸天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等大眾圍遶。",
    "T26n1531_001:0328b06_0": "論曰：如是我聞一時等，集法者語。",
    "T26n1531_001:0328b06_1": "住伽耶城者，示現所住處成就故。",
    "T26n1531_001:0328b07_2": "伽耶山頂者，示現彼形相大眾行住處故。",
    "T26n1531_001:0328b08_3": "塔者，示現為彼能供養者興供養故。",
    "T26n1531_001:0328b09_4": "初得菩提者，即彼成佛時故。",
    "T26n1531_001:0328b10_0": "與大比丘眾者，以其大故；以不增不損故，滿足千比丘。",
    "T26n1531_001:0328b11_1": "辮髮梵志者，此明學無學比丘。",
    "T26n1531_001:0328b11_2": "是名聽者成就。",
    "T26n1531_001:0328b12_3": "餘者次說諸菩薩行差別。",
    "T26n1531_001:0328b12_4": "彼菩薩行有二種攝法所攝。",
    "T26n1531_001:0328b13_5": "何等為二？",
    "T26n1531_001:0328b13_6": "一者因攝；二者果攝。",
    "T26n1531_001:0328b14_7": "又伽耶山頂塔者，根本序分，以無量諸佛所住處故，示現彼處諸佛如來集故。",
    "T26n1531_001:0328b16_0": "此法門者，諸佛如來所攝護故。",
    "T26n1531_001:0328b16_1": "應聞此修多羅者，攝取成就，學無學其先悉是辮髮梵志。",
    "T26n1531_001:0328b19_0": "又無學者有八種德。",
    "T26n1531_001:0328b19_1": "何等為八？",
    "T26n1531_001:0328b19_2": "一者所作畢竟，如經「應作已作」故。",
    "T26n1531_001:0328b20_3": "二者畢竟過於應作已作，如經「所作已辦」故。",
    "T26n1531_001:0328b21_4": "三者遠離三昧障，如經「棄捨重擔」故。",
    "T26n1531_001:0328b22_5": "四者捨離所受重擔，如經「逮得己利」故。",
    "T26n1531_001:0328b23_6": "彼重擔者，所謂五陰。",
    "T26n1531_001:0328b23_7": "五者證涅槃，如經「盡諸有結」故。",
    "T26n1531_001:0328b24_8": "六者過三界，如經「正智心得解脫」故。",
    "T26n1531_001:0328b25_9": "七者依不顛倒受教修行，如經「一切心得自在已到彼岸」故，以善遠離諸煩惱故。",
    "T26n1531_001:0328b27_0": "八者如實修行四如意足，如經「皆是阿羅漢」故。",
    "T26n1531_001:0328b28_1": "又阿羅漢者，能受信者所施物故，故名應供。",
    "T26n1531_001:0328b29_2": "又學有二種。",
    "T26n1531_001:0328b29_3": "何等為二？",
    "T26n1531_001:0328b29_4": "一者善畢竟持戒學道故；二者如心所求畢竟滿足故。",
    "T26n1531_001:0328c01_5": "次說三昧分。",
    "T26n1531_001:0328c03_0": "經曰：爾時世尊獨靜無人，入於諸佛甚深三昧，觀察法界。",
    "T26n1531_001:0328c05_0": "論曰：入三昧觀察者，示現非是思量境界故。",
    "T26n1531_001:0328c06_0": "又入三昧者，示現不同聲聞辟支佛故。",
    "T26n1531_001:0328c06_1": "此明非聲聞辟支佛境界故。",
    "T26n1531_001:0328c07_2": "已說三昧分。",
    "T26n1531_001:0328c07_3": "次說能觀清淨分。",
    "T26n1531_001:0328c09_0": "經曰：而作是念：我得阿耨多羅三藐三菩提，得一切智慧，所作已辦，除諸重擔，度諸有險道，滅無明、得真明，拔諸箭、斷渴愛，成法船、擊法鼓、吹法螺、建法幢，轉生死種、示涅槃性，閉塞邪道、開於正路，離諸罪田、示于福田。",
    "T26n1531_001:0328c14_0": "論曰：能觀清淨者，示現已得菩提故，如經「而作是念：我得阿耨多羅三藐三菩提」故。",
    "T26n1531_001:0328c15_1": "得菩提者，示現勝彼聲聞辟支佛證智故，如經「得一切智慧」故。",
    "T26n1531_001:0328c17_2": "彼得一切智慧者，有十七種。",
    "T26n1531_001:0328c17_3": "何等十七？",
    "T26n1531_001:0328c18_4": "一者本願滿足，如經「所作已辦」故。",
    "T26n1531_001:0328c18_5": "二者捨離所取重擔，如經「除諸重擔」故。",
    "T26n1531_001:0328c19_6": "又重擔者，所謂五陰。",
    "T26n1531_001:0328c20_7": "三者善斷一切諸煩惱障，如經「度諸有嶮道」故。",
    "T26n1531_001:0328c21_8": "四者善斷一切智障，如經「滅無明」故。",
    "T26n1531_001:0328c22_9": "五者證如實妙法，如經「得真明」故。",
    "T26n1531_001:0328c22_10": "六者離一切邪箭，如經「拔諸箭」故。",
    "T26n1531_001:0328c23_11": "七者離諸顛，如經「斷渴愛」故。",
    "T26n1531_001:0328c24_12": "八者成就出世間慧，如經「成法船」故。",
    "T26n1531_001:0328c25_13": "九者轉妙法輪，如經「擊法鼓」故。",
    "T26n1531_001:0328c26_0": "十者出無我妙聲，善能降伏一切諸魔，如經「吹法螺」故。",
    "T26n1531_001:0328c27_1": "十一者善能降伏一切外道，如經「建法幢」故。",
    "T26n1531_001:0328c28_2": "十二者善斷一切諸結因緣，如經「轉生死種」故。",
    "T26n1531_001:0328c29_3": "十三者說世間出世間妙法，如經「示現涅槃性」故。",
    "T26n1531_001:0329a01_4": "十四者善能遠離顛倒取相，如經「閉塞邪道」故。",
    "T26n1531_001:0329a02_5": "十五者轉八聖道，如經「開於正路」故。",
    "T26n1531_001:0329a03_6": "十六者善能遠離外道福田，如經「離諸罪田」故。",
    "T26n1531_001:0329a04_7": "十七者示現三寶福田，如經「示于福田」故。",
    "T26n1531_001:0329a05_8": "已說能觀清淨分。",
    "T26n1531_001:0329a05_9": "次說所觀法分。",
    "T26n1531_001:0329a07_0": "經曰：我今當觀彼法。",
    "T26n1531_001:0329a07_1": "誰得阿耨多羅三藐三菩提？",
    "T26n1531_001:0329a08_2": "以何等智得阿耨多羅三藐三菩提？",
    "T26n1531_001:0329a08_3": "何者是所證阿耨多羅三藐三菩提法？",
    "T26n1531_001:0329a10_0": "論曰：以何等人能證菩提？",
    "T26n1531_001:0329a10_1": "以何等智能證菩提？",
    "T26n1531_001:0329a11_2": "何者是所證菩提？",
    "T26n1531_001:0329a11_3": "觀彼三法，於三世中虛妄分別無有實體。",
    "T26n1531_001:0329a13_0": "經曰：為以身得、為以心得？",
    "T26n1531_001:0329a13_1": "若以身得，身則無知無覺，如草如木如塊如影，無所識知，四大所造、從父母生，其性無常，假以衣服飲食臥具澡浴而得存立。",
    "T26n1531_001:0329a16_2": "此法必歸敗壞磨滅。",
    "T26n1531_001:0329a17_0": "論曰：經言「為以身得、為以心得」者，示現身心不證菩提故。",
    "T26n1531_001:0329a18_1": "此明何義？",
    "T26n1531_001:0329a18_2": "以離身心更無實者。",
    "T26n1531_001:0329a19_0": "如愚癡人虛妄分別，無有如是證菩提者故。",
    "T26n1531_001:0329a20_0": "以何等人能證菩提？",
    "T26n1531_001:0329a20_1": "彼法於三世中虛妄分別無實體者，以非身得菩提示現。",
    "T26n1531_001:0329a21_2": "有八種法示現彼身不證菩提。",
    "T26n1531_001:0329a22_3": "何等為八？",
    "T26n1531_001:0329a22_4": "一者無作者，如經「若以身得，身則無知無覺」故。",
    "T26n1531_001:0329a23_5": "二者虛妄取相成就，如經「如草如木如塊如影」故。",
    "T26n1531_001:0329a24_6": "三者遠離諸想，如經「無所識知」故。",
    "T26n1531_001:0329a25_7": "四者以諸因緣和合故生，如經「四大所造」故。",
    "T26n1531_001:0329a26_8": "五者體本不淨，如經「從父母生」故。",
    "T26n1531_001:0329a27_9": "六者念不住，如經「其性無常」故。",
    "T26n1531_001:0329a28_10": "七者如危朽物不可常保，如經「假以衣服飲食臥具澡浴而得存立」故。",
    "T26n1531_001:0329a29_11": "八者體是不實，如經「此法必歸敗壞磨滅」故。",
    "T26n1531_001:0329b01_12": "已說非身得菩提示現。",
    "T26n1531_001:0329b02_13": "以何等人得菩提者，彼法於三世中虛妄分別無有實體。",
    "T26n1531_001:0329b03_14": "次說以何等智能證菩提。",
    "T26n1531_001:0329b04_15": "彼法於三世中虛妄分別無實體者，以非心得菩提示現。",
    "T26n1531_001:0329b06_0": "經曰：若以心得，心則如幻，從眾緣生，無處無相、無物無所有。",
    "T26n1531_001:0329b08_0": "論曰：有六種法示現彼心不得菩提。",
    "T26n1531_001:0329b08_1": "何等為六？",
    "T26n1531_001:0329b09_2": "一者見顛倒法虛妄誑惑愚癡凡夫，如經「心則如幻」故。",
    "T26n1531_001:0329b10_3": "二者依善不善諸因緣生，如經「從眾緣生」故。",
    "T26n1531_001:0329b11_4": "三者無定住處，如經「無處」故。",
    "T26n1531_001:0329b11_5": "四者虛妄分別取相實不可得，如經「無相」故。",
    "T26n1531_001:0329b12_6": "五者自性空，如經「無物」故。",
    "T26n1531_001:0329b13_7": "六者遠行，如經「無所有」故。",
    "T26n1531_001:0329b14_8": "已說非心得菩提示現。",
    "T26n1531_001:0329b14_9": "以何等智得菩提者，彼法於三世中虛妄分別無有實體。",
    "T26n1531_001:0329b16_0": "次說何者是所證菩提？",
    "T26n1531_001:0329b16_1": "彼法於三世中虛妄分別無有實體。",
    "T26n1531_001:0329b18_0": "經曰：菩提者但有名字，世俗故說。",
    "T26n1531_001:0329b18_1": "無聲無色無成無行無入，不可見不可依，去來道斷過諸言說，出於三界，無見無聞無覺無著無觀，離戲論，無諍無示，不可觀不可見，無嚮無字離言語道。",
    "T26n1531_001:0329b23_0": "論曰：經言「菩提者但有名字世俗故說」者，示現可證法但有名，用虛妄分別，其體無實故。",
    "T26n1531_001:0329b25_0": "彼但有名字，世俗故說。",
    "T26n1531_001:0329b25_1": "有二十三種。",
    "T26n1531_001:0329b25_2": "何等二十三？",
    "T26n1531_001:0329b26_3": "一者無事，如經「無聲」故。",
    "T26n1531_001:0329b26_4": "二者過覺境界，如經「無色」故。",
    "T26n1531_001:0329b27_5": "三者諸法體空，如經「無成」故。",
    "T26n1531_001:0329b28_6": "四者離諸相，如經「無行」故。",
    "T26n1531_001:0329b28_7": "五者過一切世間凡夫境界，如經「無入」故。",
    "T26n1531_001:0329b29_8": "六者過識境界，如經「不可見」故。",
    "T26n1531_001:0329c01_9": "七者無可依處，如經「不可依」故。",
    "T26n1531_001:0329c02_0": "八者不生滅，如經「去來道斷」故。",
    "T26n1531_001:0329c02_1": "九者過一切世間名字，如經「過諸言說」故。",
    "T26n1531_001:0329c03_2": "十者善不善行諸法不可得，如經「出於三界」故。",
    "T26n1531_001:0329c04_3": "十一者離見者，如經「無見」故。",
    "T26n1531_001:0329c05_4": "十二者過耳識境界，如經「無聞」故。",
    "T26n1531_001:0329c06_5": "十三者過意識境界，如經「無覺」故。",
    "T26n1531_001:0329c06_6": "十四者不住，如經「無著」故。",
    "T26n1531_001:0329c07_7": "十五者如虛空，如經「無觀」故。",
    "T26n1531_001:0329c08_8": "十六者無為，如經「離戲論」故。",
    "T26n1531_001:0329c08_9": "十七者無諸患、離諸漏，如經「無諍」故。",
    "T26n1531_001:0329c09_10": "十八者過小智境界，如經「無示」故。",
    "T26n1531_001:0329c10_11": "十九者無量，如經「不可觀」故。",
    "T26n1531_001:0329c11_12": "二十者他不能見，如經「不可見」故。",
    "T26n1531_001:0329c11_13": "二十一者內心無知，如經「無嚮」故。",
    "T26n1531_001:0329c12_14": "二十二者無物可見，如經「無字」故。",
    "T26n1531_001:0329c13_15": "二十三者不可說，如經「離言語」故。",
    "T26n1531_001:0329c15_0": "經曰：如是能證菩提者，以何等智證菩提者，所證菩提法者，如是諸法但有名字，但假名說、但和合名說、依世俗名說、無分別分別說，假成無成、無物離物，無取、不可說、無著。",
    "T26n1531_001:0329c18_1": "彼處無人證、無所用證亦無法可證。",
    "T26n1531_001:0329c19_2": "如是通達，是則名為得阿耨多羅三藐三菩提，無異離異、無菩提相。",
    "T26n1531_001:0329c22_0": "論曰：次說云何證菩提者，彼亦但有假名名字，依世俗說，虛妄分別無實體故。",
    "T26n1531_001:0329c23_1": "彼依世俗名說有六種。",
    "T26n1531_001:0329c24_2": "何等為六？",
    "T26n1531_001:0329c24_3": "一者不實分別，如經「無分別分別說」故。",
    "T26n1531_001:0329c25_4": "二者體空，如經「假成無成」故。",
    "T26n1531_001:0329c26_5": "三者我不可得，如經「無物離物」故。",
    "T26n1531_001:0329c26_6": "四者過世間慧，如經「無取」故。",
    "T26n1531_001:0329c27_7": "五者過言語道，如經「不可說」故。",
    "T26n1531_001:0329c28_8": "六者遠離我我所，如經「無著」故。",
    "T26n1531_001:0329c28_9": "又經言「彼處無人證、無所用證亦無法可證。",
    "T26n1531_001:0329c29_10": "如是通達，是則名為得阿耨多羅三藐三菩提」者。",
    "T26n1531_001:0330a02_11": "此明何義？",
    "T26n1531_001:0330a02_12": "明能證人、明所用證智、明所證境界。",
    "T26n1531_001:0330a03_13": "彼如是法，以何等法用妙正智慧，如實知所見所知所證，是名得阿耨多羅三藐三菩提故。",
    "T26n1531_001:0330a05_14": "又經言「無異離異、無菩提相」者，此明何義？",
    "T26n1531_001:0330a06_15": "無異離異二句，明彼證法清淨寂靜故。",
    "T26n1531_001:0330a07_16": "無菩提相義，如向所說。",
    "T26n1531_001:0330a07_17": "已說所觀事分。",
    "T26n1531_001:0330a08_0": "次起分者，此中復有何義？",
    "T26n1531_001:0330a08_1": "以三昧事訖故，以說時至故，是故應起。",
    "T26n1531_001:0330a09_2": "又於此中有二種義：一者以三昧中所觀察義，欲為文殊師利說故；二者文殊師利問、如來答故。",
    "T26n1531_001:0330a11_3": "何故如來唯告文殊師利而不告餘者？",
    "T26n1531_001:0330a12_4": "以依對文殊師利說此法故。",
    "T26n1531_001:0330a13_5": "又復何故唯對文殊師利說此法門？",
    "T26n1531_001:0330a14_6": "以此所說法門深故，是故告彼深智慧菩薩。",
    "T26n1531_001:0330a15_7": "又何以故唯文殊師利問？",
    "T26n1531_001:0330a15_8": "以如來但告文殊師利故。",
    "T26n1531_001:0330a16_9": "是故文殊師利問，隨順義故。",
    "T26n1531_001:0330a16_10": "彼所發問，以心清淨問，答清淨故。",
    "T26n1531_001:0330a17_11": "次顯說分。",
    "T26n1531_001:0330a18_0": "經曰：爾時文殊師利法王子在大會中，立佛右面，執大寶蓋以覆佛上。",
    "T26n1531_001:0330a19_1": "時文殊師利默知世尊所念如是，即白佛言：世尊！",
    "T26n1531_001:0330a20_2": "若菩提如是相者，善男子善女人云何於菩提發心住？",
    "T26n1531_001:0330a22_0": "佛告文殊師利：善男子善女人應如是知菩提相而發心住。",
    "T26n1531_001:0330a23_1": "文殊師利言：世尊！",
    "T26n1531_001:0330a23_2": "菩提相者當云何知！",
    "T26n1531_001:0330a24_3": "佛告文殊師利：菩提相者出於三界，過一切世俗名字語言，過一切嚮無發心發，滅諸發是發菩提心住。",
    "T26n1531_001:0330a26_4": "是故文殊師利！",
    "T26n1531_001:0330a27_5": "諸菩薩摩訶薩過一切發是發心住。",
    "T26n1531_001:0330a27_6": "文殊師利！",
    "T26n1531_001:0330a28_7": "無發是發菩提心住。",
    "T26n1531_001:0330a28_8": "文殊師利！",
    "T26n1531_001:0330a28_9": "發菩提心者，無物發住是發菩提心住。",
    "T26n1531_001:0330a29_10": "文殊師利！",
    "T26n1531_001:0330a29_11": "發菩提心者，無障礙住是發菩提心住。",
    "T26n1531_001:0330b01_12": "文殊師利！",
    "T26n1531_001:0330b02_13": "發菩提心者，如法性住是發菩提心住。",
    "T26n1531_001:0330b02_14": "文殊師利！",
    "T26n1531_001:0330b03_15": "發菩提心者，不執著一切法是發菩提心住。",
    "T26n1531_001:0330b04_16": "文殊師利！",
    "T26n1531_001:0330b04_17": "發菩提心者，不破壞如實際是發菩提心住。",
    "T26n1531_001:0330b05_18": "文殊師利！",
    "T26n1531_001:0330b05_19": "發菩提心者，不移不益不異不一是發菩提心住。",
    "T26n1531_001:0330b06_20": "文殊師利！",
    "T26n1531_001:0330b07_0": "發菩提心者，如鏡中像、如熱時焰、如影、如嚮、如虛空、如水中月，應當如是發菩提心住。",
    "T26n1531_001:0330b09_0": "論曰：彼發清淨有九種。",
    "T26n1531_001:0330b09_1": "何等為九？",
    "T26n1531_001:0330b09_2": "一者捨一切戲論，如經「文殊師利！",
    "T26n1531_001:0330b10_3": "無發是發菩提心住」故。",
    "T26n1531_001:0330b11_4": "二者捨取諸法，如經「文殊師利！",
    "T26n1531_001:0330b11_5": "發菩提心者，無物發住是發菩提心住」故。",
    "T26n1531_001:0330b12_6": "三者如虛空，如經「文殊師利！",
    "T26n1531_001:0330b13_7": "發菩提心者，無障礙住是發菩提心住」故。",
    "T26n1531_001:0330b14_8": "四者寂靜，如經「文殊師利！",
    "T26n1531_001:0330b14_9": "發菩提心者，如法性住是發菩提心住」故。",
    "T26n1531_001:0330b15_10": "五者捨取常無常相，如經「文殊師利！",
    "T26n1531_001:0330b16_11": "發菩提心者，不執著一切法是發菩提心住」故。",
    "T26n1531_001:0330b17_12": "六者不毀道不捨道，如經「文殊師利！",
    "T26n1531_001:0330b18_13": "發菩提心者，不破壞如實際是發菩提心住」故。",
    "T26n1531_001:0330b19_14": "七者離謗離著，如經「文殊師利！",
    "T26n1531_001:0330b20_15": "發菩提心者，不移不益不異不一是發菩提心住」故。",
    "T26n1531_001:0330b21_16": "八者入一切法一相，如經「文殊師利！",
    "T26n1531_001:0330b22_17": "發菩提心者，如鏡中像、如熱時焰、如影、如響、如虛空、如水中月，應當如是發菩提心住」故，又如實修行般若波羅蜜。",
    "T26n1531_001:0330b24_18": "餘四句過三界等者，如前所說應知。",
    "T26n1531_001:0330b25_19": "已顯說分。",
    "T26n1531_001:0330b26_0": "次說菩薩功德勢力分。",
    "T26n1531_001:0330b27_0": "經曰：爾時會中有天子名月淨光德，得不退阿耨多羅三藐三菩提心，問文殊師利言：諸菩薩摩訶薩，初觀何法故行菩薩行？",
    "T26n1531_001:0330b29_1": "依何法故行菩薩行？",
    "T26n1531_001:0330c01_2": "文殊師利答言：天子！",
    "T26n1531_001:0330c01_3": "諸菩薩摩訶薩行，以大悲為本，為諸眾生。",
    "T26n1531_001:0330c02_4": "天子又問：文殊師利！",
    "T26n1531_001:0330c03_5": "諸菩薩摩訶薩大悲，以何為本？",
    "T26n1531_001:0330c03_6": "文殊師利答言：天子！",
    "T26n1531_001:0330c04_7": "諸菩薩摩訶薩大悲，以直心為本。",
    "T26n1531_001:0330c05_8": "天子又問：文殊師利！",
    "T26n1531_001:0330c05_9": "諸菩薩摩訶薩直心，以何為本？",
    "T26n1531_001:0330c06_10": "文殊師利答言：天子！",
    "T26n1531_001:0330c06_11": "諸菩薩摩訶薩直心，以於一切眾生平等心為本。",
    "T26n1531_001:0330c08_12": "天子又問：文殊師利！",
    "T26n1531_001:0330c08_13": "諸菩薩摩訶薩於一切眾生平等心，以何為本？",
    "T26n1531_001:0330c09_14": "文殊師利答言：天子！",
    "T26n1531_001:0330c10_15": "諸菩薩摩訶薩於一切眾生平等心，以無異離異行為本。",
    "T26n1531_001:0330c11_16": "天子又問：文殊師利！",
    "T26n1531_001:0330c11_17": "諸菩薩摩訶薩無異離異行，以何為本？",
    "T26n1531_001:0330c12_18": "文殊師利答言：天子！",
    "T26n1531_001:0330c13_19": "諸菩薩摩訶薩無異離異行，以深淨心為本。",
    "T26n1531_001:0330c14_20": "天子又問：文殊師利！",
    "T26n1531_001:0330c14_21": "諸菩薩摩訶薩深淨心，以何為本？",
    "T26n1531_001:0330c15_22": "文殊師利答言：天子！",
    "T26n1531_001:0330c16_23": "諸菩薩摩訶薩深淨心，以阿耨多羅三藐三菩提心為本。",
    "T26n1531_001:0330c17_24": "天子又問：文殊師利！",
    "T26n1531_001:0330c17_25": "諸菩薩摩訶薩阿耨多羅三藐三菩提心，以何為本？",
    "T26n1531_001:0330c19_0": "文殊師利答言：天子！",
    "T26n1531_001:0330c19_1": "諸菩薩摩訶薩阿耨多羅三藐三菩提心，以六波羅蜜為本。",
    "T26n1531_001:0330c20_2": "天子又問：文殊師利！",
    "T26n1531_001:0330c21_3": "諸菩薩摩訶薩六波羅蜜，以何為本？",
    "T26n1531_001:0330c22_4": "文殊師利答言：天子！",
    "T26n1531_001:0330c22_5": "諸菩薩摩訶薩六波羅蜜，以方便慧為本。",
    "T26n1531_001:0330c23_6": "天子又問：文殊師利！",
    "T26n1531_001:0330c24_7": "諸菩薩摩訶薩方便慧，以何為本？",
    "T26n1531_001:0330c24_8": "文殊師利答言：天子！",
    "T26n1531_001:0330c25_9": "諸菩薩摩訶薩方便慧，以不放逸為本。",
    "T26n1531_001:0330c26_10": "天子又問：文殊師利！",
    "T26n1531_001:0330c26_11": "諸菩薩摩訶薩不放逸，以何為本？",
    "T26n1531_001:0330c27_12": "文殊師利答言：天子！",
    "T26n1531_001:0330c28_0": "諸菩薩摩訶薩不放逸，以三善行為本。",
    "T26n1531_001:0330c28_1": "天子又問：文殊師利！",
    "T26n1531_001:0330c29_2": "諸菩薩摩訶薩三善行，以何為本？",
    "T26n1531_001:0331a01_3": "文殊師利答言：天子！",
    "T26n1531_001:0331a01_4": "諸菩薩摩訶薩三善行，以十善業道為本。",
    "T26n1531_001:0331a02_5": "天子又問：文殊師利：諸菩薩摩訶薩十善業道，以何為本？",
    "T26n1531_001:0331a03_6": "文殊師利答言：天子！",
    "T26n1531_001:0331a04_7": "諸菩薩摩訶薩十善業道，以持戒為本。",
    "T26n1531_001:0331a05_8": "天子又問：文殊師利！",
    "T26n1531_001:0331a05_9": "諸菩薩摩訶薩持戒，以何為本？",
    "T26n1531_001:0331a06_10": "文殊師利答言：天子！",
    "T26n1531_001:0331a07_0": "諸菩薩摩訶薩持戒，以正憶念為本。",
    "T26n1531_001:0331a07_1": "天子又問：文殊師利！",
    "T26n1531_001:0331a08_2": "諸菩薩摩訶薩正憶念，以何為本？",
    "T26n1531_001:0331a09_3": "文殊師利答言：天子！",
    "T26n1531_001:0331a09_4": "諸菩薩摩訶薩正憶念，以正觀為本。",
    "T26n1531_001:0331a10_5": "天子又問：文殊師利！",
    "T26n1531_001:0331a10_6": "諸菩薩摩訶薩正觀，以何為本？",
    "T26n1531_001:0331a11_7": "文殊師利答言：天子！",
    "T26n1531_001:0331a12_8": "諸菩薩摩訶薩正觀，以堅念不忘為本。",
    "T26n1531_001:0331a13_0": "論曰：諸菩薩摩訶薩功德勢力有二種。",
    "T26n1531_001:0331a13_1": "何等為二？",
    "T26n1531_001:0331a14_2": "一者如心所求一切滿足；二者無障礙樂說辯才說法。",
    "T26n1531_001:0331a15_3": "如心所求一切滿足者，以起上上勝勝法故。",
    "T26n1531_001:0331a16_4": "彼起上上勝勝法者，有十四種。",
    "T26n1531_001:0331a17_5": "何等十四？",
    "T26n1531_001:0331a17_6": "一者受教不忘，如經「天子又問：文殊師利！",
    "T26n1531_001:0331a18_7": "諸菩薩摩訶薩正觀，以何為本？",
    "T26n1531_001:0331a19_0": "文殊師利答言：天子！",
    "T26n1531_001:0331a19_1": "諸菩薩摩訶薩正觀，以堅念不忘為本」故。",
    "T26n1531_001:0331a20_2": "二者善取正教觀有為法，如經「天子又問：文殊師利！",
    "T26n1531_001:0331a21_3": "諸菩薩摩訶薩正憶念，以何為本？",
    "T26n1531_001:0331a22_4": "文殊師利答言：天子！",
    "T26n1531_001:0331a22_5": "諸菩薩摩訶薩正憶念，以正觀為本」故。",
    "T26n1531_001:0331a23_6": "三者無彼處過，如經「天子又問：文殊師利！",
    "T26n1531_001:0331a24_7": "諸菩薩摩訶薩持戒，以何為本？",
    "T26n1531_001:0331a25_8": "文殊師利答言：天子！",
    "T26n1531_001:0331a25_9": "諸菩薩摩訶薩持戒，以正憶念為本」故。",
    "T26n1531_001:0331a26_10": "四者不隨順諸過，如經「天子又問：文殊師利！",
    "T26n1531_001:0331a27_11": "諸菩薩摩訶薩十善業道，以何為本？",
    "T26n1531_001:0331a28_12": "文殊師利答言：天子！",
    "T26n1531_001:0331a29_0": "諸菩薩摩訶薩十善業道，以持戒為本」故。",
    "T26n1531_001:0331a29_1": "五者善修十善業道，如經「天子又問：文殊師利！",
    "T26n1531_001:0331b02_0": "諸菩薩摩訶薩三善行，以何為本？",
    "T26n1531_001:0331b02_1": "文殊師利答言：天子！",
    "T26n1531_001:0331b03_2": "諸菩薩摩訶薩三善行，以十善業道為本」故。",
    "T26n1531_001:0331b04_3": "六者身口意業三法清淨，如經「天子又問：文殊師利！",
    "T26n1531_001:0331b05_4": "諸菩薩摩訶薩不放逸，以何為本？",
    "T26n1531_001:0331b06_5": "文殊師利答言：天子！",
    "T26n1531_001:0331b06_6": "諸菩薩摩訶薩不放逸，以三善行為本」故。",
    "T26n1531_001:0331b07_7": "七者戒清淨，如經「天子又問：文殊師利！",
    "T26n1531_001:0331b08_8": "諸菩薩摩訶薩方便慧，以何為本？",
    "T26n1531_001:0331b09_9": "文殊師利答言：天子！",
    "T26n1531_001:0331b09_10": "諸菩薩摩訶薩方便慧，以不放逸為本」故。",
    "T26n1531_001:0331b10_11": "八者隨順利益一切眾生，如經「天子又問：文殊師利！",
    "T26n1531_001:0331b11_12": "諸菩薩摩訶薩六波羅蜜，以何為本？",
    "T26n1531_001:0331b12_13": "文殊師利答言：天子！",
    "T26n1531_001:0331b13_14": "諸菩薩摩訶薩六波羅蜜，以方便慧為本」故。",
    "T26n1531_001:0331b14_15": "九者滿足一切助菩提法，如經「天子又問：文殊師利！",
    "T26n1531_001:0331b15_16": "諸菩薩摩訶薩阿耨多羅三藐三菩提心，以何為本？",
    "T26n1531_001:0331b16_17": "文殊師利答言：天子！",
    "T26n1531_001:0331b17_0": "諸菩薩摩訶薩阿耨多羅三藐三菩提心，以六波羅蜜為本」故。",
    "T26n1531_001:0331b18_1": "十者不疲倦，如經「天子又問：文殊師利！",
    "T26n1531_001:0331b19_2": "諸菩薩摩訶薩深淨心，以何為本？",
    "T26n1531_001:0331b20_3": "文殊師利答言：天子！",
    "T26n1531_001:0331b20_4": "諸菩薩摩訶薩深淨心，以阿耨多羅三藐三菩提心為本」故。",
    "T26n1531_001:0331b21_5": "十一者業果清淨，如經「天子又問：文殊師利！",
    "T26n1531_001:0331b22_6": "諸菩薩摩訶薩無異離異行，以何為本？",
    "T26n1531_001:0331b23_7": "文殊師利答言：天子！",
    "T26n1531_001:0331b24_8": "諸菩薩摩訶薩無異離異行，以深淨心為本」故。",
    "T26n1531_001:0331b25_9": "十二者修行清淨，如經「天子又問：文殊師利！",
    "T26n1531_001:0331b26_10": "諸菩薩摩訶薩於諸眾生平等心，以何為本？",
    "T26n1531_001:0331b27_11": "文殊師利答言：天子！",
    "T26n1531_001:0331b27_12": "諸菩薩摩訶薩於諸眾生平等心，以無異離異行為本」故。",
    "T26n1531_001:0331b29_13": "十三者作利益一切眾生清淨，如經「天子又問：文殊師利！",
    "T26n1531_001:0331c01_14": "諸菩薩摩訶薩直心，以何為本？",
    "T26n1531_001:0331c02_15": "文殊師利答言：天子！",
    "T26n1531_001:0331c02_16": "諸菩薩摩訶薩直心，以於一切眾生平等心為本」故。",
    "T26n1531_001:0331c03_17": "十四者心清淨，如經「天子又問：文殊師利！",
    "T26n1531_001:0331c04_18": "諸菩薩摩訶薩大悲，以何為本？",
    "T26n1531_001:0331c05_19": "文殊師利答言：天子！",
    "T26n1531_001:0331c05_20": "諸菩薩摩訶薩大悲，以直心為本」故。",
    "T26n1531_001:0331c06_21": "又經言「爾時會中有天子名月淨光德，得不退阿耨多羅三藐三菩提心，問文殊師利言：諸菩薩摩訶薩，初緣何法故行菩薩行？",
    "T26n1531_001:0331c09_22": "依何法故行菩薩行？",
    "T26n1531_001:0331c10_23": "文殊師利答言：諸菩薩摩訶薩行，大悲為本，為諸眾生」，如是等修多羅，從後向前解釋應知。",
    "T26n1531_001:0331c12_24": "已說如心所求一切滿足。",
    "T26n1531_001:0331c12_25": "次說無障礙樂說辯才說法。",
    "T26n1531_001:0331c14_0": "經曰：天子又問：文殊師利！",
    "T26n1531_001:0331c14_1": "諸菩薩摩訶薩有幾種心，能成就因、能成就果？",
    "T26n1531_001:0331c15_2": "文殊師利答曰：天子！",
    "T26n1531_001:0331c16_3": "諸菩薩摩訶薩有四種心，能成就因能成就果。",
    "T26n1531_001:0331c17_4": "何等為四？",
    "T26n1531_001:0331c17_5": "一者初發心；二者行發心；三者不退發心；四者一生補處發心。",
    "T26n1531_001:0331c19_0": "復次天子！",
    "T26n1531_001:0331c19_1": "初發心如種種子，第二行發心如芽生增長，第三不退發心如莖葉華果初始成就，第四一生補處發心如果等有用。",
    "T26n1531_001:0331c21_2": "復次天子！",
    "T26n1531_001:0331c22_3": "初發心如車匠集材智，第二行發心如斫治材木淨智，第三不退發心如安施材木智，第四一生補處發心如車成運載智。",
    "T26n1531_001:0331c24_4": "復次天子！",
    "T26n1531_001:0331c25_5": "初發心如月始生，第二行發心如月五日，第三不退發心如月十日，第四一生補處發心如月十四日，如來智慧如月十五日。",
    "T26n1531_001:0331c27_6": "復次天子！",
    "T26n1531_001:0331c28_7": "初發心能過聲聞地，第二行發心能過辟支佛地，第三不退發心能過不定地，第四一生補處發心安住定地。",
    "T26n1531_001:0332a01_8": "復次天子！",
    "T26n1531_001:0332a01_9": "初發心如學初章智，第二行發心如差別諸章智，第三不退發心如算數智，第四一生補處發心如通達諸論智。",
    "T26n1531_001:0332a05_0": "復次天子！",
    "T26n1531_001:0332a05_1": "初發心從因生，第二行發心從智生，第三不退發心從斷生，第四一生補處發心從果生。",
    "T26n1531_001:0332a07_2": "復次天子！",
    "T26n1531_001:0332a07_3": "初發心因攝，第二行發心智攝，第三不退發心斷攝，第四一生補處發心果攝。",
    "T26n1531_001:0332a09_4": "復次天子！",
    "T26n1531_001:0332a09_5": "初發心因生，第二行發心智生，第三不退發心斷生，第四一生補處發心果生。",
    "T26n1531_001:0332a11_6": "復次天子！",
    "T26n1531_001:0332a11_7": "初發心因差別分，第二行發心智差別分，第三不退發心斷差別分，第四一生補處發心果差別分。",
    "T26n1531_001:0332a13_8": "復次天子！",
    "T26n1531_001:0332a14_0": "初發心如取藥草方便，第二行發心如分別藥草方便，第三不退發心如病服藥方便，第四一生補處發心如病得差方便。",
    "T26n1531_001:0332a16_1": "復次天子！",
    "T26n1531_001:0332a17_0": "初發心學法王家生，第二行發心學法王法，第三不退發心能具足學法王法，第四一生補處發心學法王法能得自在。",
    "T26n1531_001:0332a20_0": "論曰：無礙樂說辯才說法，有四種發菩提心攝取十地，以種種差別說故。",
    "T26n1531_001:0332a21_1": "彼種種差別有十二句。",
    "T26n1531_001:0332a22_2": "經言「天子又問：文殊師利！",
    "T26n1531_001:0332a22_3": "諸菩薩摩訶薩有幾種心，能成就因、能成就果？",
    "T26n1531_001:0332a23_4": "文殊師利答言：天子！",
    "T26n1531_001:0332a24_5": "諸菩薩摩訶薩有四種心，能成就因能成就果。",
    "T26n1531_001:0332a25_6": "何等為四？",
    "T26n1531_001:0332a25_7": "一者初發心；二者行發心；三者不退發心；四者一生補處發心」者，初發心能與第二行發心作因，第二行發心能與第三不退發心作因，第三不退發心能與第四一生補處發心作因。",
    "T26n1531_001:0332a29_8": "此句明上上因勝勝不失故。",
    "T26n1531_001:0332b01_9": "又經言「復次天子！",
    "T26n1531_001:0332b01_10": "初發心如種種子，第二行發心如芽生增長，第三不退發心如莖葉華果初始成就，第四一生補處發心如果等有用」等者，示現從清淨因成就清淨果故。",
    "T26n1531_001:0332b05_11": "又經言「復次天子！",
    "T26n1531_001:0332b05_12": "初發心如車匠集材智」者，以依諸願則能攝取一切佛法故。",
    "T26n1531_001:0332b07_13": "「第二行發心如斫治材木淨智」者，以成就清淨戒故。",
    "T26n1531_001:0332b08_14": "「第三不退發心如安施材木智」者，以依慧方便修一切行皆相應故。",
    "T26n1531_001:0332b09_15": "「第四一生補處發心如車成運載智」者，以不捨先許重擔故。",
    "T26n1531_001:0332b11_16": "又經言「復次天子！",
    "T26n1531_001:0332b11_17": "初發心如月始生，第二行發心如月五日，第三不退發心如月十日，第四一生補處發心如月十四日，如來智慧如月十五日」等者，以示現上上大力清淨故。",
    "T26n1531_001:0332b15_18": "又經言「復次天子！",
    "T26n1531_001:0332b15_19": "初發心能過聲聞地」者，以初地前菩薩利根，觀察一切菩提分法故。",
    "T26n1531_001:0332b17_20": "「第二行發心能過辟支佛地」者，以初地前菩薩依般若勝智，能集諸菩薩無量行故。",
    "T26n1531_001:0332b19_21": "「第三不退發心能過不定地」者，此已入初地得證智故。",
    "T26n1531_001:0332b20_22": "又過聲聞辟支佛地者，以過一切功用行故。",
    "T26n1531_001:0332b21_23": "「第四一生補處發心安住定地」者，以善住王子地故。",
    "T26n1531_001:0332b22_24": "又經言「復次天子！",
    "T26n1531_001:0332b23_25": "初發心如學初禪智」者，以觀下地法故。",
    "T26n1531_001:0332b23_26": "「第二行發心如差別諸章智」者，以智慧增長差別故。",
    "T26n1531_001:0332b25_27": "「第三不退發心如算數智」者，以方便智能數一切法故。",
    "T26n1531_001:0332b26_28": "「第四一生補處發心如通達諸論智」者，以得證智故。",
    "T26n1531_001:0332b27_29": "又經言「復次天子！",
    "T26n1531_001:0332b28_0": "初發心從因生」者，以自性清淨本來成就故。",
    "T26n1531_001:0332b29_0": "「第二行發心從智生」者，以攝取世間出世間聞慧方便故。",
    "T26n1531_001:0332c01_1": "「第三不退發心從斷生」者，以過一切世間戲論故。",
    "T26n1531_001:0332c02_2": "「第四一生補處發心從果生」者，以自然成就一切行故。",
    "T26n1531_001:0332c03_3": "又經言「復次天子！",
    "T26n1531_001:0332c04_4": "初發心因攝」者，以信行助道淳熟故，又以觀初地境界故。",
    "T26n1531_001:0332c05_5": "「第二行發心智攝」者，以依境界淳熟觀功用行故。",
    "T26n1531_001:0332c06_6": "「第三不退發心斷攝」者，以依修行境界未得佛法觀故。",
    "T26n1531_001:0332c07_7": "「第四一生補處發心果攝」者，以依果淳熟，隨所有佛國土應成佛處即成佛故。",
    "T26n1531_001:0332c09_8": "又經言「復次天子！",
    "T26n1531_001:0332c09_9": "初發心因生」者，以不顛倒修行善根性故。",
    "T26n1531_001:0332c10_10": "「第二行發心智生」者，以不顛倒法究竟性故。",
    "T26n1531_001:0332c11_11": "「第三不退發心斷生」者，以不顛倒修行性故。",
    "T26n1531_001:0332c12_12": "「第四一生補處發心果生」者，以得心自在故。",
    "T26n1531_001:0332c13_13": "又經言「復次天子！",
    "T26n1531_001:0332c14_14": "初發心因差別分」者，以攝取無量善根故。",
    "T26n1531_001:0332c15_15": "「第二行發心智差別分」者，以無量無邊法門畢竟究竟故。",
    "T26n1531_001:0332c16_16": "「第三不退發心斷差別分」者，以入無量三昧門故。",
    "T26n1531_001:0332c17_17": "「第四一生補處發心果差別分」者，以無量神通奮迅隨意自在用故。",
    "T26n1531_001:0332c19_18": "又經言「復次天子！",
    "T26n1531_001:0332c19_19": "初發心如取藥草方便」者，以攝取對治煩惱病法故。",
    "T26n1531_001:0332c20_20": "「第二行發心如分別藥草方便」者，以知對治煩惱病隨相應藥故。",
    "T26n1531_001:0332c22_21": "「第三不退發心如病服藥方便」者，以依知諸方便隨相應受用故。",
    "T26n1531_001:0332c23_22": "「第四一生補處發心如病得差方便」者，以煩惱病滅故。",
    "T26n1531_001:0332c25_23": "又經言「復次天子！",
    "T26n1531_001:0332c25_24": "初發心學法王家生」者，以降伏一切聲聞辟支佛故。",
    "T26n1531_001:0332c26_25": "「第二行發心學法王法」者，以學一切得勝處故。",
    "T26n1531_001:0332c27_26": "「第三不退發心能具足學法王法」者，以得修道勝果故。",
    "T26n1531_001:0332c29_0": "「第四一生補處發心學法王法能得自在」者，以於一切法中能得自在無障礙故。",
    "T26n1531_001:0333a02_0": "文殊師利菩薩問菩提經論卷上"
}