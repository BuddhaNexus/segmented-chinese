{
    "T17n0825_001:0867a19_0": "佛說甚深大迴向經",
    "T17n0825_001:0867a21_0": "僧祐錄中失譯人名今附宋錄",
    "T17n0825_001:0867a22_0": "如是我聞：一時，佛在舍衛國祇樹給孤獨園，與大比丘眾八千人俱。",
    "T17n0825_001:0867a23_1": "爾時，世尊與諸大眾前後圍遶而為說法。",
    "T17n0825_001:0867a24_2": "於是會中有一菩薩，號曰明天，即從坐起，偏袒右肩右膝著地，恭敬合掌前白佛言：「世尊！",
    "T17n0825_001:0867a26_3": "欲有所問，唯願世尊分別解說。」",
    "T17n0825_001:0867a27_4": "爾時，佛告明天菩薩摩訶薩：「善男子！",
    "T17n0825_001:0867a28_5": "欲有所問莫得疑難，如來當為隨問解說。」",
    "T17n0825_001:0867a29_0": "明天菩薩即白佛言：「云何菩薩少修善本而獲大果，或多作功德福報無量？」",
    "T17n0825_001:0867b02_0": "佛告明天菩薩摩訶薩：「善哉，善哉！",
    "T17n0825_001:0867b02_1": "明天！",
    "T17n0825_001:0867b02_2": "能於佛前問如是義。",
    "T17n0825_001:0867b03_3": "汝已曾於過去無量諸佛所殖眾德本供養諸佛、親近善知識，能為樂福眾生發甚深問。",
    "T17n0825_001:0867b05_4": "諦聽，諦聽！",
    "T17n0825_001:0867b05_5": "善思念之。」",
    "T17n0825_001:0867b06_6": "明天菩薩白佛言：「世尊！",
    "T17n0825_001:0867b06_7": "唯然受教。」",
    "T17n0825_001:0867b06_8": "佛告明天：「諸菩薩摩訶薩當於過去、當來、今現在諸佛所，修慈身行、修慈口行、修慈心行，專心念佛所行功德。",
    "T17n0825_001:0867b09_9": "復次，明天！",
    "T17n0825_001:0867b09_10": "菩薩摩訶薩當應往詣如來尊廟禮拜供養，右膝著地合掌右遶，散華燒香、懸繒幡蓋、作眾伎樂尊重恭敬，以微妙音歌、甚深句義，讚佛功德隨喜歎善。」",
    "T17n0825_001:0867b14_0": "佛告明天：「云何菩薩摩訶薩於過去、當來、今現在諸佛所，修慈身行、修慈口行、修慈心行、念佛功德？",
    "T17n0825_001:0867b16_1": "善男子！",
    "T17n0825_001:0867b16_2": "菩薩摩訶薩當念如來：堅固士、無上士、最勝士，為師子王勇猛無畏，自度度彼、自安安彼、自滅滅彼，說真諦法安立眾生，心無諂飾淨戒具足，力無畏辯永除障習，於法自在無與等者。",
    "T17n0825_001:0867b20_3": "如是專心念佛功德已，右膝著地，散華、燒香、幡繒、幢蓋、伎樂供養，是為菩薩修慈身行；以微妙音歌、甚深句義，讚歎如來無量功德，是為菩薩修慈口行；因彼身口善根念佛功德，至誠恭敬，是為菩薩修慈心行。",
    "T17n0825_001:0867b25_4": "明天！",
    "T17n0825_001:0867b25_5": "是則菩薩摩訶薩於過去、當來、今現在諸佛所，修慈身、口、意習行正念。」",
    "T17n0825_001:0867b28_0": "佛復告明天：「又菩薩摩訶薩於過去、當來、今現在諸眾生所，亦應修慈身行、修慈口行、修慈意行，等念眾生。",
    "T17n0825_001:0867c01_1": "明天！",
    "T17n0825_001:0867c01_2": "云何菩薩摩訶薩於三世眾生所，應修慈身、口、意行，等念眾生？",
    "T17n0825_001:0867c03_3": "如是，明天！",
    "T17n0825_001:0867c03_4": "菩薩摩訶薩不殺眾生、不盜他財、不邪婬、不妄語、不綺語、不兩舌、不惡口、不貪欲、不瞋恚、不邪見。",
    "T17n0825_001:0867c05_5": "云何菩薩不殺眾生？",
    "T17n0825_001:0867c06_6": "於一切眾生慈悲愛念，慚愧愍傷，永捨刀杖。",
    "T17n0825_001:0867c07_7": "不偷盜者：若於聚落空處，所有遺物不與不取。",
    "T17n0825_001:0867c08_8": "不邪婬者：若女有主，父母、兄弟、宗親所護，乃至見彼授華一莖，不起欲想。",
    "T17n0825_001:0867c10_0": "不妄語者：若於鄉邑、若在王者堪為證佐，真誠實語守死不虛。",
    "T17n0825_001:0867c11_1": "不兩舌者：常於彼此起和合想，從彼所聞不向此說，從此所聞不向彼說。",
    "T17n0825_001:0867c13_2": "不惡口者：軟語開喻先意問訊，終不以苦切惡言加於眾生。",
    "T17n0825_001:0867c14_3": "不綺語者：時說、實說、知義而說，為利益彼說，心口無差。",
    "T17n0825_001:0867c15_4": "不貪者：於他財利不起欲想，見來取者心無悋惜。",
    "T17n0825_001:0867c16_5": "不瞋恚者：於一切眾生除諸恚恨，起慈愍心、饒益心安彼心，隨順善攝一切眾生。",
    "T17n0825_001:0867c18_6": "不邪見者：有施、有濟、有說，有父母，有今世、後世，有苦樂行果報，世間有阿羅漢自知身作證：我生已盡，梵行已成，所作已辦，自知不受後有。",
    "T17n0825_001:0867c22_0": "「明天當知：彼不殺、不盜、不邪婬，則是菩薩修慈身行；不妄語、兩舌、惡口、不綺語，則是菩薩修慈口行；不貪、不恚、不邪見，則是菩薩修慈意行；修慈身、口、意，則是菩薩等念眾生。」",
    "T17n0825_001:0867c26_0": "佛告明天：「菩薩摩訶薩於過去、當來、今現在諸佛所，修慈身行、修慈口行、修慈意行，及於過去、當來、今現在一切眾生所，修慈身行、修慈口行、修慈意行，所有功德果報悉與一切眾生共，迴向阿耨多羅三藐三菩提。",
    "T17n0825_001:0868a01_1": "明天！",
    "T17n0825_001:0868a02_2": "菩薩作如是迴向者，是為菩薩少修善本獲大果報，多作功德福報無量。」",
    "T17n0825_001:0868a03_3": "佛告明天：「是菩薩成就無量功德時，持是功德迴向無量智慧，又共一切眾生，盡迴向阿耨多羅三藐三菩提。",
    "T17n0825_001:0868a06_4": "是功德三種，有三種迴向。",
    "T17n0825_001:0868a06_5": "何等為三？",
    "T17n0825_001:0868a07_6": "謂過去空、當來空、現在空，無有迴向者，亦無迴向法，亦無迴向處，菩薩摩訶薩當作是迴向。",
    "T17n0825_001:0868a09_7": "作是迴向時，三處皆清淨，以此清淨功德與一切眾生共，迴向阿耨多羅三藐三菩提。",
    "T17n0825_001:0868a11_8": "作是迴向者，無有凡夫及凡夫法，亦無信行亦無法行，亦無八人，亦無須陀洹、向須陀洹，亦無斯陀含、向斯陀含，亦無阿那含、向阿那含，亦無阿羅漢、向阿羅漢，亦無辟支佛、向辟支佛，亦無有佛及向佛者。",
    "T17n0825_001:0868a15_9": "何以故？",
    "T17n0825_001:0868a16_0": "法性無緣、不生不滅、無所住故。",
    "T17n0825_001:0868a16_1": "是故菩薩摩訶薩應以是三種迴向三種清淨功德、與一切眾生共，迴向阿耨多羅三藐三菩提。",
    "T17n0825_001:0868a18_2": "是菩薩作是迴向已，又復願言：『若我生處常遇諸佛，逮甚深三昧，見無量佛成就多聞、清淨智慧，弘誓不捨一切眾生。』」",
    "T17n0825_001:0868a21_3": "說是法時，百千天人皆願欲往生阿閦佛國。",
    "T17n0825_001:0868a23_0": "爾時，佛告尊者阿難：「我向說此甚深法時，百千天人皆願往生阿閦佛國。",
    "T17n0825_001:0868a24_1": "阿難當知，彼於此終，皆當往生阿閦佛所妙樂國土，從一佛國至一佛國，供養諸佛聽受正法，得陀羅尼如說修行，皆當成就不思議慧，於五濁國當得作佛，皆同一號，號甘露音王如來、應供、等正覺。",
    "T17n0825_001:0868a29_2": "當知彼天受記別時，百千眾生皆發阿耨多羅三藐三菩提心。」",
    "T17n0825_001:0868b02_0": "爾時，釋提桓因白佛言：「世尊！",
    "T17n0825_001:0868b02_1": "如我解佛所說義，當知此為大功德趣、為無量功德、為無邊功德。」",
    "T17n0825_001:0868b04_2": "佛言：「憍尸迦！",
    "T17n0825_001:0868b04_3": "是法畢竟淨故。」",
    "T17n0825_001:0868b04_4": "「世尊！",
    "T17n0825_001:0868b05_0": "當何以名此經？",
    "T17n0825_001:0868b05_1": "云何奉持之？」",
    "T17n0825_001:0868b05_2": "佛告釋提桓因：「憍尸迦！",
    "T17n0825_001:0868b06_3": "是經名『大迴向』，亦名『甚深法性迴向』，當奉持之。」",
    "T17n0825_001:0868b07_4": "佛告憍尸迦：「若有善男子、善女人學是迴向者，當知是人必逮得無所從生法忍，能度未度者，安樂百千無量眾生。」",
    "T17n0825_001:0868b10_0": "說是法時，諸比丘眾，釋、梵、天、人、阿修羅等，聞佛所說歡喜奉行。",
    "T17n0825_001:0868b12_0": "佛說甚深大迴向經"
}