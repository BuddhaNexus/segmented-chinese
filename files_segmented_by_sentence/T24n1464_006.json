{
    "T24n1464_006:0874a24_0": "鼻奈耶卷第六",
    "T24n1464_006:0874a26_0": "姚秦涼州沙門竺佛念譯",
    "T24n1464_006:0874a27_0": "二不定及三十捨墮法",
    "T24n1464_006:0874a28_0": "佛世尊遊舍衛國祇樹給孤獨園。",
    "T24n1464_006:0874a28_1": "時尊者迦留陀夷數至浮帶優婆夷舍，無人屏猥處共坐。",
    "T24n1464_006:0874b01_2": "時浮多優婆夷欲為不淨行，共一處坐。",
    "T24n1464_006:0874b01_3": "時迦留陀夷可其意，復恐犯戒而不從之。",
    "T24n1464_006:0874b02_4": "時比舍長者見，還私相語：「此沙門釋子自稱歎我精進無疇匹。",
    "T24n1464_006:0874b04_5": "今與婦女在屏猥處坐，必當有以。」",
    "T24n1464_006:0874b05_6": "諸頭陀比丘往具白世尊。",
    "T24n1464_006:0874b05_7": "世尊知而問優陀夷：「審為此事不？」",
    "T24n1464_006:0874b06_8": "優陀夷白佛：「審爾。",
    "T24n1464_006:0874b06_9": "世尊！」",
    "T24n1464_006:0874b06_10": "世尊因此事，集和合僧，備十功德，佛與沙門結戒：「若比丘與婦女屏猥處坐，受婦女語，說棄捐、說僧決斷、說貝逸提。",
    "T24n1464_006:0874b09_11": "比丘坐聽此三法：棄捐、僧決斷、捨。",
    "T24n1464_006:0874b10_12": "墮此者，阿尼竭。」",
    "T24n1464_006:0874b10_13": "時迦留陀夷復更至浮帶優婆夷舍，共露地敷坐而坐。",
    "T24n1464_006:0874b11_14": "時是優婆夷露處欲牽捉迦留陀夷身，共一處坐。",
    "T24n1464_006:0874b13_15": "時迦留陀夷意念欲隨，復恐犯戒。",
    "T24n1464_006:0874b13_16": "諸長者見，私相告語：「此沙門釋子常自稱歎精進無疇匹。",
    "T24n1464_006:0874b15_17": "今共婦女露地共坐語，必當有以。」",
    "T24n1464_006:0874b15_18": "諸頭陀比丘聞，往具白世尊。",
    "T24n1464_006:0874b16_19": "世尊告曰：「若比丘共婦女露地敷坐聽婦女語，說二法：僧伽婆施沙、貝逸提。",
    "T24n1464_006:0874b18_20": "若比丘聽此二法者，阿尼竭。」",
    "T24n1464_006:0874b19_21": "世尊遊舍衛國祇樹給孤獨園。",
    "T24n1464_006:0874b19_22": "時跋難陀釋子貯畜衣裳，積久朽敗，虫蠧鼠嚙。",
    "T24n1464_006:0874b20_23": "諸長者見，各懷嫌恨，自相謂言：「此沙門釋子衣裳節儉，而今貯畜衣裳，積久朽敗，蠧虫鼠嚙。」",
    "T24n1464_006:0874b22_24": "時諸長者見，便告諸頭陀比丘。",
    "T24n1464_006:0874b23_25": "諸比丘不知當何報，便往具白世尊。",
    "T24n1464_006:0874b24_26": "世尊因此事，集和合僧，備十功德，為沙門結戒：「若比丘，有三衣及一日成衣，得終身持。",
    "T24n1464_006:0874b26_27": "若過者，尼薩耆貝逸提。」",
    "T24n1464_006:0874b27_28": "佛世尊遊王舍城竹園迦蘭陀所。",
    "T24n1464_006:0874b27_29": "時摩呵罽葉住耆闍崛山。",
    "T24n1464_006:0874b28_30": "時摩呵罽葉有僧小緣，不著僧迦梨至竹園，時天霖雨不得還上耆闍崛山。",
    "T24n1464_006:0874c01_31": "明日還石室，便自懷疑：「我不失僧迦梨婆？」",
    "T24n1464_006:0874c02_32": "往白世尊。",
    "T24n1464_006:0874c02_33": "世尊告曰：「若比丘不著三衣及一日成衣，至他家一宿者，不持僧迦梨、憂多羅僧、安陀羅衛去者，除其僧使，尼薩耆波逸提。」",
    "T24n1464_006:0874c06_0": "佛世尊遊舍衛國祇樹給孤獨園。",
    "T24n1464_006:0874c06_1": "時有達慕提那比丘尼，共諸比丘尼於舍衛夏坐。",
    "T24n1464_006:0874c07_2": "時王波斯匿力人近此比丘尼園止住。",
    "T24n1464_006:0874c08_3": "此力人於波斯匿王所得廩食，日日博戲輕用不足供身，諸婦女衣不蔽形。",
    "T24n1464_006:0874c10_4": "此比丘尼日日聞戲笑聲，明日比丘尼便往至力人婦女家，語諸婦女：「衣何麁惡不足蔽形？」",
    "T24n1464_006:0874c12_5": "婦女報：「官所賜粟纔足供口，不足衣帶。」",
    "T24n1464_006:0874c13_6": "比丘尼語：「汝所得賜半用作衣食、半用布施。」",
    "T24n1464_006:0874c14_7": "諸婦女答：「諾。",
    "T24n1464_006:0874c14_8": "如來教。」",
    "T24n1464_006:0874c15_0": "時官有賜輒留半衣食、半用布施。",
    "T24n1464_006:0874c15_1": "時力人家漸漸大富，衣食豐盈，所著衣裳與人有異。",
    "T24n1464_006:0874c16_2": "諸婦女各相謂言：「我等所有錢財是達慕提那比丘尼恩力，當共相率報恩。」",
    "T24n1464_006:0874c18_3": "時婦女便語其夫：「我等富足，由達慕提那比丘尼。",
    "T24n1464_006:0874c19_4": "欲請夏四月坐一處供養，設好淨飯。」",
    "T24n1464_006:0874c20_5": "夫報妻：「大佳。」",
    "T24n1464_006:0874c20_6": "時諸力人往詣達慕提那比丘尼所，頭面禮足在一面坐。",
    "T24n1464_006:0874c22_7": "時比丘尼與說法，說法已默然不語。",
    "T24n1464_006:0874c23_8": "時力人從坐起，長跪叉手白比丘尼言：「從今以去歸佛歸法歸比丘僧，願聽為優婆塞，盡命不殺生。",
    "T24n1464_006:0874c25_9": "願諸阿姨受夏四月請。」",
    "T24n1464_006:0874c25_10": "諸比丘尼答：「今佛近在祇桓，先請佛者當往受請。」",
    "T24n1464_006:0874c27_0": "力人報：「當往請。」",
    "T24n1464_006:0874c27_1": "力人便往詣祇樹給孤獨園，頭面禮足在一面坐。",
    "T24n1464_006:0874c28_2": "世尊為說種種法。",
    "T24n1464_006:0874c28_3": "說法已須臾退坐，白世尊言：「願世尊及比丘僧於此園受貧鄙夏四月坐。」",
    "T24n1464_006:0875a01_4": "時世尊默然受請。",
    "T24n1464_006:0875a02_0": "諸力人見世尊默然許可，從坐起頭面禮足，繞佛三匝，便退還家。",
    "T24n1464_006:0875a03_1": "為佛比丘僧辦具飲食，供四月調。",
    "T24n1464_006:0875a04_2": "世尊知夏坐日逼，將比丘僧至彼夏坐四月。",
    "T24n1464_006:0875a05_3": "時諸力人供佛比丘僧衣裳飲食病瘦醫藥四月竟。",
    "T24n1464_006:0875a06_4": "諸力人得信佛，非漉水不飲，常持漉水器繫弓鞬側。",
    "T24n1464_006:0875a07_5": "時王波斯匿邊界叛逆，召諸力人：「某處叛逆，汝等當往攻伐。」",
    "T24n1464_006:0875a09_0": "諸力人拜：「唯如王命。」",
    "T24n1464_006:0875a09_1": "時諸大臣白王言：「王遣力人至彼攻伐，不能剋辦。」",
    "T24n1464_006:0875a10_2": "王問：「何故不辦？」",
    "T24n1464_006:0875a11_3": "臣答：「諸力人非漉水不飲。",
    "T24n1464_006:0875a11_4": "小虫尚不殺，何況能攻伐？」",
    "T24n1464_006:0875a12_5": "彼王問諸力人：「汝等將不誤我事耶？」",
    "T24n1464_006:0875a13_6": "力人答：「不審何事？」",
    "T24n1464_006:0875a13_7": "王曰：「聞汝等非漉水不飲。",
    "T24n1464_006:0875a14_8": "於小虫尚爾，況能攻伐大者？」",
    "T24n1464_006:0875a14_9": "力人答：「此小虫無過於王，若當犯王法者亦殺不置。」",
    "T24n1464_006:0875a16_0": "時王便作是念：「或有人淨潔非漉水不飲。」",
    "T24n1464_006:0875a16_1": "時諸力人便相謂言：「前供養世尊比丘僧竟，未施衣。",
    "T24n1464_006:0875a18_2": "若當征行，或沒不還。",
    "T24n1464_006:0875a18_3": "今曼時可共施比丘僧衣。」",
    "T24n1464_006:0875a19_4": "便撾揵[木*遲]，比丘雲集，唯佛不來。",
    "T24n1464_006:0875a19_5": "時諸力人以衣施比丘僧，比丘僧不受，恐犯長衣。",
    "T24n1464_006:0875a21_0": "諸力人強施，諸比丘不知何答，往白世尊。",
    "T24n1464_006:0875a21_1": "世尊告曰：「得受衣，以慈悲受。」",
    "T24n1464_006:0875a22_2": "時世尊因此事，與沙門結戒：「若比丘有三衣及一日成衣，若得長衣，此比丘自手受，得一月著，過一月與人。",
    "T24n1464_006:0875a25_3": "若過一月自畜者，尼薩耆波逸提。」",
    "T24n1464_006:0875a25_4": "時諸力人以得慈意便往征伐，兩敵相對即坐慈三昧，外敵便退。",
    "T24n1464_006:0875a27_5": "其入慈三昧者，火不能燒、刀斫不入、飲毒不死、不為他所殺。",
    "T24n1464_006:0875a28_6": "王波斯匿聞此力人征伐有功，重增田業，加廩賞二倍。",
    "T24n1464_006:0875b01_0": "佛遊舍衛國祇樹給孤獨園。",
    "T24n1464_006:0875b01_1": "爾時阿羅鞞比丘尼平旦著衣持鉢入舍衛分衛。",
    "T24n1464_006:0875b02_2": "分衛已還出城舉衣鉢洗足，尼師壇著肩上往詣安陀婆山，以尼師壇布一樹下結跏趺坐。",
    "T24n1464_006:0875b04_3": "爾時有賊劫人已得財物，逃此山中。",
    "T24n1464_006:0875b05_4": "時有賊主信佛法眾，遙見比丘尼坐樹下禪，顏貌端正諸根恬息。",
    "T24n1464_006:0875b07_5": "時此賊主見比丘尼已，倍歡喜踊躍，持一段肉來布施比丘尼。",
    "T24n1464_006:0875b08_6": "比丘尼答：「我今一食，過時不飡。」",
    "T24n1464_006:0875b09_7": "賊主益復歡喜，以極細白[疊*毛]一端裹此肉懸著樹：「若有沙門婆羅門取者，永以施之。」",
    "T24n1464_006:0875b11_8": "作是語已，便還出山。",
    "T24n1464_006:0875b11_9": "時比丘尼便思惟：「賊主作此語留[疊*毛]肉者，為我故。」",
    "T24n1464_006:0875b12_10": "明日平旦比丘尼持此肉入祇樹給孤獨園，持肉付厨供眾比丘食，還持白[疊*毛]著肩上來出。",
    "T24n1464_006:0875b14_11": "跋難陀釋子見問：「阿姨何所得此白[疊*毛]鮮明淨好？",
    "T24n1464_006:0875b16_12": "從何許得，可以見惠。」",
    "T24n1464_006:0875b16_13": "比丘尼不逆，即以此[疊*毛]與。",
    "T24n1464_006:0875b17_14": "跋難陀釋子語諸比丘：「比丘尼以此[疊*毛]施我。」",
    "T24n1464_006:0875b18_15": "時比丘尼便作是念：「故來入城不見世尊便還者，非我禮。」",
    "T24n1464_006:0875b19_16": "即往世尊所，衣裳弊壞。",
    "T24n1464_006:0875b20_17": "世尊遙見比丘尼來，顧語阿難：「汝取一捨衣與此比丘尼。」",
    "T24n1464_006:0875b21_18": "時阿難即以捨衣與比丘尼。",
    "T24n1464_006:0875b22_0": "比丘尼取著，前至佛所，頭面禮足在一面住。",
    "T24n1464_006:0875b23_0": "世尊為說法。",
    "T24n1464_006:0875b23_1": "說法已，世尊告曰：「汝還所在，今正是時。」",
    "T24n1464_006:0875b24_2": "即頭面禮佛足而去。",
    "T24n1464_006:0875b24_3": "比丘尼去不久，佛問阿難：「此比丘尼衣何以弊壞？」",
    "T24n1464_006:0875b25_4": "阿難白佛：「此比丘尼向有一端白[疊*毛]，跋難陀奪去。」",
    "T24n1464_006:0875b27_0": "爾時世尊因此事，集和合僧，告諸比丘：「云何比丘！",
    "T24n1464_006:0875b28_1": "此比丘尼衣裳弊壞而奪其[疊*毛]？」",
    "T24n1464_006:0875b28_2": "世尊無數方便誨責已，與沙門結戒：「若比丘，非親里比丘尼奪衣取衣，及從匃者，除其貿易，尼薩耆波逸提。」",
    "T24n1464_006:0875c03_0": "佛世尊遊舍衛國祇樹給孤獨園。",
    "T24n1464_006:0875c03_1": "爾時迦留陀夷往與崛多比丘尼知識，別行二月分衛。",
    "T24n1464_006:0875c05_0": "二月分衛已，漸還至舍衛。",
    "T24n1464_006:0875c05_1": "時崛多比丘尼聞迦留陀夷分衛已訖還至舍衛，比丘尼便澡浴身體，以香油塗首粉黛粧面，治齒鵠白著新衣裳，往詣迦留陀夷所，頭面禮足在其前坐，熟視迦留陀夷。",
    "T24n1464_006:0875c09_2": "迦留陀夷亦復熟視比丘尼。",
    "T24n1464_006:0875c10_3": "迦留陀夷從坐起，單著泥洹僧在前行。",
    "T24n1464_006:0875c11_0": "時比丘尼亦單著一衣，逐迦留陀夷後行，不欲身相觸。",
    "T24n1464_006:0875c12_1": "何以故？",
    "T24n1464_006:0875c12_2": "畏犯戒。",
    "T24n1464_006:0875c12_3": "迦留陀夷婬意熾盛，便踞地失精，污泥洹僧。",
    "T24n1464_006:0875c13_4": "比丘尼以知失精，時比丘尼更取一泥洹僧貿，持去浣。",
    "T24n1464_006:0875c14_5": "迦留陀夷更著衣已，便與使浣。",
    "T24n1464_006:0875c15_6": "比丘尼取此衣屏處浣，取浣汁飲半、半從下灌，即覺有娠。",
    "T24n1464_006:0875c16_7": "還所在，身漸漸大。",
    "T24n1464_006:0875c17_8": "諸比丘尼罵：「咄惡比丘尼！",
    "T24n1464_006:0875c17_9": "汝非晚作比丘尼。",
    "T24n1464_006:0875c18_10": "小小入道，此何由而得？」",
    "T24n1464_006:0875c18_11": "諸比丘尼善責數之，時崛多比丘尼具說本末。",
    "T24n1464_006:0875c19_12": "諸比丘尼不知當何為，往具白世尊。",
    "T24n1464_006:0875c20_13": "世尊告曰：「汝等莫呼此崛多比丘尼犯戒。",
    "T24n1464_006:0875c21_14": "何以故？",
    "T24n1464_006:0875c21_15": "此清淨梵行。",
    "T24n1464_006:0875c22_16": "莫惡意向崛多比丘尼。」",
    "T24n1464_006:0875c22_17": "逕八月九月中生一男兒，顏貌端正。",
    "T24n1464_006:0875c23_18": "諸比丘尼聞生男兒，往具白世尊。",
    "T24n1464_006:0875c24_19": "世尊因此與比丘尼結戒：「一比丘尼不得獨宿，有二比丘尼得宿。",
    "T24n1464_006:0875c25_20": "不得與男子宿，得與崛多比丘尼共宿。」",
    "T24n1464_006:0875c26_21": "諸比丘尼白佛：「世尊！",
    "T24n1464_006:0875c27_22": "向者教不得與男子同室宿。",
    "T24n1464_006:0875c27_23": "此今有兒，當云何宿？",
    "T24n1464_006:0875c28_24": "世尊！」",
    "T24n1464_006:0875c28_25": "世尊告曰：「兒未斷乳得與宿，斷乳後不得與宿。」",
    "T24n1464_006:0875c29_26": "諸比丘尼受教已退還。",
    "T24n1464_006:0876a01_0": "時世尊因此事，集和合僧，佛為沙門結戒：「若比丘，非親里比丘尼與故衣浣者、染碾令光出者，尼薩耆波逸提。」",
    "T24n1464_006:0876a03_1": "佛世尊遊舍衛國祇樹給孤獨園。",
    "T24n1464_006:0876a04_2": "時六群比丘數數至長者家匃衣裳。",
    "T24n1464_006:0876a05_3": "諸長者嫌其數煩，還相謂言：「此沙門釋子自言精進。",
    "T24n1464_006:0876a06_4": "我等先既未許當與衣裳，數數至此匃衣裳。」",
    "T24n1464_006:0876a07_5": "十二法比丘聞，便往白世尊。",
    "T24n1464_006:0876a07_6": "世尊告曰：「若比丘，非親里長者長者婦，強逼匃衣，捨墮。",
    "T24n1464_006:0876a09_7": "或得匃衣被賊、或失衣、或被火、或衣朽敗、或王奪得，至長者長者婦家匃衣，如所失取。",
    "T24n1464_006:0876a11_8": "比丘若長取者，捨墮。」",
    "T24n1464_006:0876a11_9": "佛世尊遊舍衛國祇樹給孤獨園。",
    "T24n1464_006:0876a12_10": "有一長者婦與跋難陀釋子作衣。",
    "T24n1464_006:0876a13_11": "時跋難陀聞某甲長者婦與我作衣，即往至其家，作是語：「卿若與我作衣，極令好，持用施我。」",
    "T24n1464_006:0876a15_12": "時長者即好作而與。",
    "T24n1464_006:0876a15_13": "來至房中自譽，語諸比丘：「某甲長者與我作此好衣。」",
    "T24n1464_006:0876a17_0": "諸比丘默然不知當云何答，便往具白世尊。",
    "T24n1464_006:0876a18_0": "世尊告曰：「若比丘聞他與作衣，先未許，便往經營，教令極好作與我而取者，捨墮。」",
    "T24n1464_006:0876a20_0": "佛在舍衛國祇樹給孤獨園。",
    "T24n1464_006:0876a20_1": "有二家長者與跋難陀作衣。",
    "T24n1464_006:0876a21_2": "時跋難陀聞二家長者與作衣，往至彼家，便作是語：「善哉長者！",
    "T24n1464_006:0876a22_3": "若與我作衣者不足各作，可合作一領佳者。」",
    "T24n1464_006:0876a23_4": "時長者壞二為一，成而與之。",
    "T24n1464_006:0876a24_5": "還至僧中自貢高，語諸比丘：「某二長者破二衣作一衣，持用施我。」",
    "T24n1464_006:0876a25_6": "諸比丘不知當何答，往白世尊。",
    "T24n1464_006:0876a26_7": "世尊告曰：「若比丘，非親里長者婦女，先來許與作二領衣，使破為一而取者，捨墮。」",
    "T24n1464_006:0876a29_0": "佛遊舍衛國祇樹給孤獨園。",
    "T24n1464_006:0876a29_1": "憂填王聞舍衛比丘衣被儉惡，即遣婆羅門使持衣直至舍衛與諸比丘。",
    "T24n1464_006:0876b02_2": "諸比丘不取：「世尊不許取衣直，已成衣者便取。」",
    "T24n1464_006:0876b03_3": "使人問比丘：「諸賢無有人能買衣者那？」",
    "T24n1464_006:0876b04_4": "諸比丘答：「無人。」",
    "T24n1464_006:0876b04_5": "比丘不知當云何，即具白世尊。",
    "T24n1464_006:0876b05_6": "世尊因此事，集和合僧，備十功德，世尊為沙門結戒。",
    "T24n1464_006:0876b06_7": "世尊告比丘：「比丘欲買衣，當借近知識守園人、若五戒賢者。",
    "T24n1464_006:0876b07_8": "此比丘言：『此買衣人、此非買衣人。』",
    "T24n1464_006:0876b08_9": "因直詣市市衣。",
    "T24n1464_006:0876b09_0": "此人若至市、若錢肆、金銀肆、銅鐵肆、綿絹絲肆。",
    "T24n1464_006:0876b10_1": "使人於中坐，比丘當四往五往六往，默然在前立，得者善；若過六更往求者，捨墮。",
    "T24n1464_006:0876b11_2": "若不得衣，當自往、若遣信至得物家：『前所施衣直因信來者，某甲比丘竟不得。",
    "T24n1464_006:0876b13_3": "還自往索，莫謂比丘得，莫費散物。』」",
    "T24n1464_006:0876b14_4": "佛遊舍衛國祇樹給孤獨園。",
    "T24n1464_006:0876b15_5": "時六群比丘取拘施用作新臥具。",
    "T24n1464_006:0876b15_6": "諸長者見：「此沙門釋子不貪好，取拘施作此臥具，與王長者有何異？」",
    "T24n1464_006:0876b17_7": "諸十二法比丘聞，往白世尊。",
    "T24n1464_006:0876b18_8": "世尊告曰：「若比丘以拘施新作臥具者，捨墮。」",
    "T24n1464_006:0876b19_9": "(拘施，絲布)此六群比丘純用黑羊毛作新臥具。",
    "T24n1464_006:0876b20_0": "世尊告曰：「不得用純黑羊毛作臥具。",
    "T24n1464_006:0876b20_1": "作臥具者，捨墮。」",
    "T24n1464_006:0876b21_2": "時六群比丘復以純白羊毛作臥具。",
    "T24n1464_006:0876b22_0": "世尊告曰：「不得以純白羊毛作臥具。",
    "T24n1464_006:0876b22_1": "若作臥具者，兩分黑羊毛、三分白羊毛、四分牻。",
    "T24n1464_006:0876b23_2": "若違限作者，捨墮。」",
    "T24n1464_006:0876b24_3": "此六群比丘棄故臥具作新臥具。",
    "T24n1464_006:0876b25_4": "諸十二法比丘聞，便往白世尊。",
    "T24n1464_006:0876b25_5": "世尊告曰：「若比丘作臥具，當滿六歲。",
    "T24n1464_006:0876b26_6": "六歲已還，捨更作者，捨墮。",
    "T24n1464_006:0876b27_7": "若大壞敗，當白眾，眾許者得作。",
    "T24n1464_006:0876b28_0": "若不許而作者，捨墮。」",
    "T24n1464_006:0876b28_1": "佛遊舍衛國祇樹給孤獨園。",
    "T24n1464_006:0876b29_2": "時跋難陀釋子新作尼師檀，故者捐棄。",
    "T24n1464_006:0876c01_3": "諸比丘見，便往白世尊。",
    "T24n1464_006:0876c01_4": "世尊告曰：「若比丘新作坐具，取故者緣，緣四邊以亂其色。",
    "T24n1464_006:0876c02_5": "若不取故緣緣四邊者，捨墮。」",
    "T24n1464_006:0876c03_6": "佛世尊遊舍衛國祇樹給孤獨園。",
    "T24n1464_006:0876c04_7": "爾時有憂陀夷與眾多比丘從拘薩羅至舍衛國。",
    "T24n1464_006:0876c05_8": "道逢賈客，驅車策馬大載毳至舍衛國。",
    "T24n1464_006:0876c06_9": "時道中多賊寇，諸比丘語賈客：「我等欲與汝為伴至舍衛國。」",
    "T24n1464_006:0876c07_10": "諸賈客報：「亦相貪為侶。」",
    "T24n1464_006:0876c08_11": "諸比丘畏塵土坌體，常在後行。",
    "T24n1464_006:0876c08_12": "有一賈客車軸折，語諸同伴：「汝等眾眾與我致少毳。」",
    "T24n1464_006:0876c10_13": "諸同伴語：「吾己分尚不能致，況能致汝物。」",
    "T24n1464_006:0876c11_14": "便捨前進。",
    "T24n1464_006:0876c11_15": "時此賈客對毳愁悶坐。",
    "T24n1464_006:0876c11_16": "須臾間諸比丘至，時此賈客以毳布施比丘僧，諸比丘各各分持而去。",
    "T24n1464_006:0876c13_17": "時此路當由一城裏過，路側人民語比丘言：「此毳為索幾許？",
    "T24n1464_006:0876c14_18": "毳為貴賤？",
    "T24n1464_006:0876c15_19": "貿易何物？",
    "T24n1464_006:0876c15_20": "辛苦檐負獲何等利？」",
    "T24n1464_006:0876c15_21": "其中十二法比丘聞此語，不知當何答。",
    "T24n1464_006:0876c16_22": "前至舍衛，具白世尊。",
    "T24n1464_006:0876c17_23": "世尊告曰：「若比丘行路，人施羊毛，得持行三由延。",
    "T24n1464_006:0876c18_24": "若過者，捨墮。」",
    "T24n1464_006:0876c18_25": "佛遊舍衛國祇樹給孤獨園。",
    "T24n1464_006:0876c19_26": "時迦留陀夷所得毳分與諸比丘尼，與我浣擇染為色。",
    "T24n1464_006:0876c20_27": "迦留陀夷，波斯匿王善知識、末利夫人阿闍梨，諸比丘尼不違語，與取毳浣擇染，妨誦經稟受。",
    "T24n1464_006:0876c22_28": "大愛道瞿曇彌往具白世尊。",
    "T24n1464_006:0876c23_29": "世尊告曰：「若比丘，非親里比丘尼與羊毛浣擇染者，捨墮。」",
    "T24n1464_006:0876c24_30": "佛世尊遊鞞舍離獼猴江石臺所。",
    "T24n1464_006:0876c25_31": "時跋難陀釋子平旦著衣持鉢入鞞舍離分衛。",
    "T24n1464_006:0876c26_32": "時鞞舍離城內有諸童子，住街巷頭，遙見跋難陀釋子來，還相謂言：「此跋難陀是兇橫惡比丘，我等取金銀試著道頭。",
    "T24n1464_006:0876c29_0": "若取者，我等當捉，牽向耆老。」",
    "T24n1464_006:0876c29_1": "時跋難陀釋子尋到其所，便取此金銀。",
    "T24n1464_006:0877a01_2": "諸童子來前牽捉：「汝為比丘，何以不與取金銀？」",
    "T24n1464_006:0877a02_3": "跋難陀答：「我亦不盜，此落墮地，我取之。」",
    "T24n1464_006:0877a03_4": "便將詣耆老所。",
    "T24n1464_006:0877a03_5": "童子語耆老：「此比丘盜我金銀。」",
    "T24n1464_006:0877a04_6": "諸耆老盡信佛法眾，語此童子言：「此沙門釋子信不盜汝金銀。」",
    "T24n1464_006:0877a05_7": "復語跋難陀：「賢嚴還舍，莫復更為。」",
    "T24n1464_006:0877a06_8": "跋難陀即還，語諸比丘。",
    "T24n1464_006:0877a07_9": "諸比丘不知當何答，往具白世尊。",
    "T24n1464_006:0877a08_0": "世尊告曰：「若比丘若手捉金銀、教他捉者，捨墮。」",
    "T24n1464_006:0877a10_0": "佛遊舍衛國祇樹給孤獨園。",
    "T24n1464_006:0877a10_1": "時跋難陀釋子坐肆販賣金銀求利。",
    "T24n1464_006:0877a11_2": "諸長者嫌，自相謂言：「此沙門釋子自坐肆販賣金銀求利，與彼賈客有何異？」",
    "T24n1464_006:0877a13_3": "十二法比丘聞，往白世尊。",
    "T24n1464_006:0877a13_4": "世尊告曰：「若比丘坐肆販賣金銀求利，與世人不別者，捨墮。」",
    "T24n1464_006:0877a16_0": "佛世尊遊舍衛國祇樹給孤獨園。",
    "T24n1464_006:0877a16_1": "時跋難陀釋子復俠雜物分一為二而行貨賣。",
    "T24n1464_006:0877a17_2": "諸長者見，自相謂言：「此沙門釋子自稱精進，懷雜物而行貨賣，欲活誰命？」",
    "T24n1464_006:0877a19_3": "十二法比丘往具白世尊。",
    "T24n1464_006:0877a20_4": "世尊因此事，集和合僧，備十功德，世尊為沙門結戒：「若比丘俠種種物行市貨賣者，捨墮。」",
    "T24n1464_006:0877a23_0": "佛世尊遊舍衛國祇樹給孤獨園。",
    "T24n1464_006:0877a23_1": "爾時跋難陀釋子與一坐肆賣香小兒相識。",
    "T24n1464_006:0877a24_2": "肆上有一摩尼鉢，跋難陀釋子見，語小兒言：「此鉢甚好。",
    "T24n1464_006:0877a26_0": "可以施我。」",
    "T24n1464_006:0877a26_1": "即以盛滿飯而施。",
    "T24n1464_006:0877a26_2": "持此鉢詣祇桓，語諸比丘：「我每出行吉無不利。",
    "T24n1464_006:0877a27_3": "過香肆前有一小兒，以此鉢布施我。」",
    "T24n1464_006:0877a28_4": "諸比丘聞，語：「云何比丘當畜長鉢？」",
    "T24n1464_006:0877a29_5": "即往具白世尊。",
    "T24n1464_006:0877a29_6": "世尊告曰：「若比丘得長鉢，不得過十宿。",
    "T24n1464_006:0877b01_7": "若過十宿不捨者，捨墮。」",
    "T24n1464_006:0877b03_0": "佛世尊遊王舍城竹園迦蘭陀所。",
    "T24n1464_006:0877b03_1": "爾時長者樹提遣子弟入海採寶，得牛頭栴檀一枚還來詣家。",
    "T24n1464_006:0877b05_2": "子弟便作是念：「我當持往獻長者樹提。」",
    "T24n1464_006:0877b06_3": "即以上之。",
    "T24n1464_006:0877b06_4": "長者藏中栴檀甚多，雖得此栴檀不以著意，即勅巧師刻以作鉢，豎大長木去地十仞，舉鉢置上。",
    "T24n1464_006:0877b08_5": "發心念言：「其有沙門婆羅門，不施梯閣能得取者，便以與之。」",
    "T24n1464_006:0877b09_6": "時富蘭迦葉聞長者樹提與我作好栴檀鉢，即往詣其舍，便語樹提長者：「審作栴檀鉢，用施我耶？」",
    "T24n1464_006:0877b12_7": "長者報：「我不為一人作。",
    "T24n1464_006:0877b12_8": "今豎大長木，去地十仞，鉢在其上。",
    "T24n1464_006:0877b13_9": "其有沙門婆羅門，不施梯閣能得取者，便以施之。」",
    "T24n1464_006:0877b14_10": "富蘭迦葉便作是念：「無此神足，能得彼鉢？」",
    "T24n1464_006:0877b15_11": "即從坐起，振迅頭而去。",
    "T24n1464_006:0877b16_0": "尋後摩呵離、瞿耶樓、阿夷湍波休、迦栴先、毘盧持、尼犍弗，來詣樹提長者舍，語長者言：「審與我作栴檀鉢耶？」",
    "T24n1464_006:0877b18_1": "長者答：「我不為一人作。",
    "T24n1464_006:0877b19_0": "今豎長木，去地十仞，鉢在其上。",
    "T24n1464_006:0877b19_1": "其有沙門婆羅門，不施梯閣能得取者，便以施之。」",
    "T24n1464_006:0877b20_2": "六師復作是念：「無此神足得取彼鉢。」",
    "T24n1464_006:0877b21_3": "即從坐起，振迅頭去。",
    "T24n1464_006:0877b22_4": "時尊者賓頭盧聞樹提長者作栴檀鉢，豎大長木，去地十仞。",
    "T24n1464_006:0877b23_5": "若有沙門婆羅門，不施梯閣能得取者，便以施之。",
    "T24n1464_006:0877b24_6": "時尊者賓頭盧往詣尊者目犍連所，頭面禮足在一面坐。",
    "T24n1464_006:0877b25_7": "賓頭盧曰：「目犍連當知，樹提長者造栴檀鉢，豎大長木，去地十仞，以鉢置上。",
    "T24n1464_006:0877b27_8": "若有沙門婆羅門，不施梯閣能得取者，便以與之。",
    "T24n1464_006:0877b28_9": "世尊常嘆聲聞之中目犍連神足第一，可往取之。」",
    "T24n1464_006:0877c01_0": "時目連答：「以木鉢故現神足乎？",
    "T24n1464_006:0877c01_1": "以是故，我不往取。」",
    "T24n1464_006:0877c02_2": "時尊者賓頭盧即還房中，明日平旦著衣持鉢，上下齊整不左右顧視，如擎油鉢，念不分散端攝五根，如牛被駕，往詣樹提長者舍。",
    "T24n1464_006:0877c05_3": "長者遙見尊者賓頭盧來行步安詳，被僧伽梨捉鉢持杖，即起出迎，叉手白言：「善來賓頭盧！",
    "T24n1464_006:0877c07_4": "久不來此。",
    "T24n1464_006:0877c07_5": "聖體輕強不？",
    "T24n1464_006:0877c07_6": "可於此坐。」",
    "T24n1464_006:0877c07_7": "時尊者賓頭盧即坐，樹提長者頭面禮足，在一面坐。",
    "T24n1464_006:0877c09_8": "賓頭盧問長者：「聞汝作栴檀鉢，豎大長木，舉鉢著上。",
    "T24n1464_006:0877c10_9": "其有沙門婆羅門，不施梯閣能得取者，便以施之。",
    "T24n1464_006:0877c11_10": "為實爾不？」",
    "T24n1464_006:0877c11_11": "長者答曰：「審有此語。」",
    "T24n1464_006:0877c12_12": "時賓頭盧不起于座，遙申手取鉢。",
    "T24n1464_006:0877c12_13": "長者見此神變，歡喜踊躍。",
    "T24n1464_006:0877c13_14": "長者白言：「願借此鉢入舍盛飯。」",
    "T24n1464_006:0877c14_15": "即入盛滿羹飯授與賓頭盧。",
    "T24n1464_006:0877c14_16": "賓頭盧即起，詣竹園迦蘭陀所，語諸比丘：「我向者至樹提長者家，大長木頭取此鉢。」",
    "T24n1464_006:0877c16_17": "諸比丘聞不知何答，往具白世尊。",
    "T24n1464_006:0877c17_18": "世尊知而問賓頭盧：「汝審為此事耶？」",
    "T24n1464_006:0877c18_19": "「審爾。",
    "T24n1464_006:0877c18_20": "世尊！」",
    "T24n1464_006:0877c18_21": "世尊告曰：「云何比丘坐小木鉢自現神足？",
    "T24n1464_006:0877c19_22": "賓頭盧！",
    "T24n1464_006:0877c19_23": "我今擯汝，終身不得般泥洹、不得住閻浮提。」",
    "T24n1464_006:0877c20_24": "時尊者賓頭盧受世尊擯，從坐起，頭面禮足遶三匝而去。",
    "T24n1464_006:0877c22_0": "時世尊見賓頭盧去不久，集和合僧，為沙門結戒：「若比丘恒自食鉢破為五分，綴用。",
    "T24n1464_006:0877c23_1": "若更求好者，捨墮。",
    "T24n1464_006:0877c24_2": "比丘得新鉢，當持故者還比丘僧。",
    "T24n1464_006:0877c25_3": "比丘僧持新者，授此比丘，終身持，壞乃止。」",
    "T24n1464_006:0877c26_0": "時賓頭盧還房收攝什物，即坐三昧沒閻浮提、出拘耶尼，於彼夏坐中授五百優婆塞、五百優婆夷戒、五百弟子授具足戒。",
    "T24n1464_006:0877c28_1": "起五百塔婆，五百房薦席床，拘遙枕各五百。",
    "T24n1464_006:0877c29_2": "賓頭盧於拘耶尼而作佛事。",
    "T24n1464_006:0878a01_3": "佛在釋祇瘦迦維羅衛尼拘陀園。",
    "T24n1464_006:0878a02_4": "時諸釋種別有織衣坊。",
    "T24n1464_006:0878a02_5": "時六群比丘從諸長者乞求綖，來至親里釋家，語：「可勅織坊與我織成作衣。」",
    "T24n1464_006:0878a04_6": "時諸織人既不得價又不得食，各怨恨言：「此沙門釋子強以力逼迫，使我織衣。」",
    "T24n1464_006:0878a06_7": "十二法比丘便往具白世尊。",
    "T24n1464_006:0878a06_8": "世尊告曰：「若比丘詣長者家乞綖縷，強使非親里織作衣者，捨墮。」",
    "T24n1464_006:0878a08_9": "佛在釋祇瘦迦維羅衛尼拘陀園。",
    "T24n1464_006:0878a09_10": "爾時迦維羅衛釋種與跋難陀釋子織衣。",
    "T24n1464_006:0878a10_11": "跋難陀聞釋種與我作衣，即往詣織坊，語織人言：「汝知不？",
    "T24n1464_006:0878a11_12": "與我織此衣極令好妙，我分衛飯食以相供給。」",
    "T24n1464_006:0878a12_13": "時跋難陀語諸比丘。",
    "T24n1464_006:0878a13_14": "比丘不知當何答，便往具白世尊。",
    "T24n1464_006:0878a13_15": "世尊告曰：「若比丘先未然許，竊至作房語織人言：『好織此衣極令使妙，我當分衛以相供給。』",
    "T24n1464_006:0878a15_16": "若得衣者，捨墮。」",
    "T24n1464_006:0878a16_17": "佛在舍衛國祇樹給孤獨園。",
    "T24n1464_006:0878a16_18": "爾時跋難陀有一弟子戒行純備。",
    "T24n1464_006:0878a17_19": "跋難陀素性喜治生賈販，作是念：「我此弟子足供手力。」",
    "T24n1464_006:0878a18_20": "即以衣一領布施弟子。",
    "T24n1464_006:0878a19_21": "爾時世尊於夏坐竟，將諸比丘著衣持鉢普行分衛。",
    "T24n1464_006:0878a20_22": "跋難陀弟子辭索從佛，而不肯放。",
    "T24n1464_006:0878a21_23": "弟子報：「是非當去。」",
    "T24n1464_006:0878a21_24": "跋難陀語弟子：「我所以與汝衣者，事須手力故。",
    "T24n1464_006:0878a22_25": "若欲去者，留此衣。」",
    "T24n1464_006:0878a23_26": "即前強奪。",
    "T24n1464_006:0878a23_27": "弟子涕泣，詣如來所頭面禮足，具白世尊。",
    "T24n1464_006:0878a24_28": "世尊告曰：「若比丘與比丘衣，後便瞋恚強力還奪、若教人奪：『比丘取此衣來，我不與汝。』",
    "T24n1464_006:0878a26_29": "此比丘當還衣，彼比丘取衣者，捨墮。」",
    "T24n1464_006:0878a27_30": "佛世尊遊舍衛國祇樹給孤獨園。",
    "T24n1464_006:0878a27_31": "爾時世尊及比丘僧在舍衛夏坐。",
    "T24n1464_006:0878a28_32": "爾時比丘於歲裏，人施衣，諸比丘不取，往白世尊。",
    "T24n1464_006:0878a29_33": "世尊告曰：「若比丘於歲裏，人施衣，當善意受，莫逆檀越意。」",
    "T24n1464_006:0878b02_34": "佛因此事，世尊為沙門結戒：「十日未至歲，比丘得衣，即當受。",
    "T24n1464_006:0878b03_35": "若得新衣，應停至歲。",
    "T24n1464_006:0878b04_0": "過十日，當用施人。",
    "T24n1464_006:0878b04_1": "若留者，捨墮。」",
    "T24n1464_006:0878b04_2": "佛世尊在舍衛國祇樹給孤獨園。",
    "T24n1464_006:0878b05_3": "時尊者婆覆常阿練兒(空處也)留僧伽梨入舍衛國。",
    "T24n1464_006:0878b06_4": "還所在失僧伽梨，便語諸比丘：「我入舍衛城後失僧伽梨。」",
    "T24n1464_006:0878b07_5": "諸比丘不知當云何答，往具白世尊。",
    "T24n1464_006:0878b08_6": "世尊告曰：「三月後一月，阿練兒比丘住空閑處，欲有所至，前有虎狼盜賊。",
    "T24n1464_006:0878b10_7": "此比丘從空閑處，以三衣送寄城內，此比丘行得六宿離三衣。",
    "T24n1464_006:0878b11_8": "若過六宿，捨墮。」",
    "T24n1464_006:0878b12_9": "佛世尊遊舍衛國祇樹給孤獨園。",
    "T24n1464_006:0878b12_10": "時毘舍佉無夷羅母請佛及比丘僧，即夜施設飯具。",
    "T24n1464_006:0878b14_11": "明日敷坐，遣一使人至祇樹給孤獨園，白佛及僧：「飯食已辦，今時已到。」",
    "T24n1464_006:0878b15_12": "時此使人即到祇桓，值諸比丘露地洗浴像尼揵子，使人便作是念：「此間無有沙門釋子，純尼揵子滿祇桓中。」",
    "T24n1464_006:0878b18_13": "即還白：「無有沙門釋子，一切盡尼揵子滿祇桓中。」",
    "T24n1464_006:0878b19_14": "毘舍佉得道迹聰明人，便作是念：「比丘僧必當露地浴。」",
    "T24n1464_006:0878b20_15": "復重遣往白佛及僧：「食具已辦，今正是時。」",
    "T24n1464_006:0878b21_16": "使便往白。",
    "T24n1464_006:0878b21_17": "佛將比丘僧至毘舍佉舍，各次第坐。",
    "T24n1464_006:0878b22_18": "坐定，自手行澡水布種種食。",
    "T24n1464_006:0878b23_19": "比丘僧食竟，行澡水已，在一面坐，以向者事具白世尊：「願世尊聽施比丘舍賴。」",
    "T24n1464_006:0878b25_0": "世尊即許。",
    "T24n1464_006:0878b25_1": "佛達嚫而去。",
    "T24n1464_006:0878b25_2": "到祇桓，因此事為比丘結戒：「春一月過，比丘當作遮雨舍賴。",
    "T24n1464_006:0878b26_3": "半月一月得持，若過者捨墮。」",
    "T24n1464_006:0878b27_4": "(少未至歲一月)佛世尊遊舍衛國祇樹給孤獨園。",
    "T24n1464_006:0878b28_5": "爾時尊者夜舍與大比丘僧遊拘薩羅界。",
    "T24n1464_006:0878b29_6": "長者婆羅門普識夜舍，供養比丘僧飯餅甘饌，及白[疊*毛]施比丘。",
    "T24n1464_006:0878c01_7": "僧達嚫所得物。",
    "T24n1464_006:0878c02_8": "夜舍持入已，諸比丘見，自相謂言：「此比丘云何取比丘僧物？」",
    "T24n1464_006:0878c03_9": "即往白世尊。",
    "T24n1464_006:0878c03_10": "世尊告曰：「若比丘知是比丘僧物，自入己；檀越欲施比丘僧物，求以入己，捨墮。」",
    "T24n1464_006:0878c05_11": "佛遊舍衛國祇樹給孤獨園。",
    "T24n1464_006:0878c06_12": "時尊者必陵伽婆蔡患兩眼痛，諸長者婆羅門送飯食供具、四種藥酥麻油蜜黑石蜜，貯積日日服。",
    "T24n1464_006:0878c08_13": "諸比丘見，往具白世尊。",
    "T24n1464_006:0878c09_14": "世尊因此事，集和合僧，備十功德，佛為沙門結戒：「若比丘積貯四種藥，不得過七日。",
    "T24n1464_006:0878c11_0": "過者，捨墮。」",
    "T24n1464_006:0878c11_1": "優波離白佛：「云何名尼薩祇？",
    "T24n1464_006:0878c11_2": "世尊！」",
    "T24n1464_006:0878c12_3": "世尊告曰：「若三失三衣，更不得受亦不得著。",
    "T24n1464_006:0878c13_4": "若貿易、若匃人，此名尼薩祇貝逸提。",
    "T24n1464_006:0878c14_0": "名燒聖道根渚人，不得生三昧，此名捨墮。」",
    "T24n1464_006:0878c15_0": "鼻奈耶卷第六"
}