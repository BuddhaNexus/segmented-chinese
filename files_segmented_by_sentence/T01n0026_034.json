{
    "T01n0026_034:0642a25_0": "中阿含經卷第三十四",
    "T01n0026_034:0642a27_0": "東晉罽賓三藏瞿曇僧伽提婆譯",
    "T01n0026_034:0642a28_0": "（一三六）大品商人求財經第二十(第三念誦)",
    "T01n0026_034:0642a29_0": "我聞如是：一時，佛遊舍衛國，在勝林給孤獨園。",
    "T01n0026_034:0642b01_1": "爾時，世尊告諸比丘：「乃往昔時，閻浮洲中諸商人等皆共集會在賈客堂，而作是念：『我等寧可乘海裝船，入大海中取財寶來，以供家用。』",
    "T01n0026_034:0642b04_2": "復作是念：『諸賢入海，不可豫知安隱、不安隱，我等寧可各各備辦浮海之具，謂羖羊皮囊、大瓠、押栰。』",
    "T01n0026_034:0642b06_3": "彼於後時各各備辦浮海之具，羖羊皮囊、大瓠、押栰，便入大海。",
    "T01n0026_034:0642b08_4": "彼在海中為摩竭魚王破壞其船，彼商人等各各自乘浮海之具，羖羊皮囊、大瓠、押栰，浮向諸方。",
    "T01n0026_034:0642b10_5": "「爾時，海東大風卒起，吹諸商人至海西岸，彼中逢見諸女人輩，極妙端正，一切嚴具以飾其身。",
    "T01n0026_034:0642b12_6": "彼女見已，便作是語：『善來，諸賢！",
    "T01n0026_034:0642b13_7": "快來，諸賢！",
    "T01n0026_034:0642b13_8": "此間極樂最妙好處，園觀浴池、坐臥處所、林木蓊欝，多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、瑇瑁、赤石、旋珠，盡與諸賢，當與我等共相娛樂，莫令閻浮洲商人南行，乃至於夢。』",
    "T01n0026_034:0642b18_9": "彼商人等皆與婦人共相娛樂。",
    "T01n0026_034:0642b19_10": "彼商人等因共婦人合會，生男或復生女。",
    "T01n0026_034:0642b20_11": "彼於後時，閻浮洲有一智慧商人獨住靜處，而作是念：『以何等故？",
    "T01n0026_034:0642b21_12": "此婦人輩制於我等不令南行耶？",
    "T01n0026_034:0642b22_13": "我寧可伺共居婦人，知彼眠已，安徐而起，當竊南行。』",
    "T01n0026_034:0642b23_14": "「彼閻浮洲一智慧商人則於後，伺共居婦人，知彼眠已，安徐而起，即竊南行。",
    "T01n0026_034:0642b25_15": "彼閻浮洲一智慧商人既南行已，遙聞大音高聲喚叫，眾多人聲啼哭懊惱，喚父呼母，呼喚妻子及諸愛念親親朋友，好閻浮洲安隱快樂，不復得見。",
    "T01n0026_034:0642b29_16": "彼商人聞已，極大恐怖，身毛皆竪，莫令人及非人觸嬈我者。",
    "T01n0026_034:0642c01_17": "於是，閻浮洲一智慧商人自制恐怖，復進南行。",
    "T01n0026_034:0642c02_18": "彼閻浮洲一智慧商人進行南已，忽見東邊有大鐵城，見已，遍觀不見其門，乃至可容猫子出處。",
    "T01n0026_034:0642c04_19": "「彼閻浮洲一智慧商人見鐵城北有大叢樹，即往至彼大叢樹所，安徐緣上，上已，問彼大眾人曰：『諸賢！",
    "T01n0026_034:0642c07_20": "汝等何故，啼哭懊惱，喚父呼母，呼喚妻子及諸愛念親親朋友？",
    "T01n0026_034:0642c08_21": "好閻浮洲安隱快樂，不復得見耶？』",
    "T01n0026_034:0642c09_22": "時，大眾人便答彼曰：『賢者！",
    "T01n0026_034:0642c10_23": "我等是閻浮洲諸商人也，皆共集會在賈客堂，而作是念：「我等寧可乘海裝船，入大海中取財寶來以供家用。」",
    "T01n0026_034:0642c12_24": "賢者！",
    "T01n0026_034:0642c12_25": "我等復作是念：「諸賢！",
    "T01n0026_034:0642c13_26": "我等入海，不可豫知安隱、不安隱，我等寧可各各備辦浮海之具，謂羖羊皮囊、大瓠、押栰。」",
    "T01n0026_034:0642c15_27": "賢者！",
    "T01n0026_034:0642c15_28": "我於後時各各備辦浮海之具，謂羖羊皮囊、大瓠、押栰，便入大海。",
    "T01n0026_034:0642c17_0": "賢者！",
    "T01n0026_034:0642c17_1": "我等在海中，為摩竭魚王破壞其船。",
    "T01n0026_034:0642c18_0": "賢者！",
    "T01n0026_034:0642c18_1": "我等商人各各自乘浮海之具，羖羊皮囊、大瓠、押栰，浮向諸方。",
    "T01n0026_034:0642c19_2": "爾時，海東大風卒起，吹我等商人至海西岸，彼中逢見諸女人輩，極妙端正，一切嚴具以飾其身。",
    "T01n0026_034:0642c21_3": "彼女見已，便作是語：「善來，諸賢！",
    "T01n0026_034:0642c22_4": "快來，諸賢！",
    "T01n0026_034:0642c22_5": "此間極樂最妙好處，園觀浴池、坐臥處所、林木蓊欝，多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、瑇瑁、赤石、旋珠，盡與諸賢，當與我等共相娛樂，莫令閻浮洲商人南行，乃至於夢。」",
    "T01n0026_034:0642c27_6": "「『賢者！",
    "T01n0026_034:0642c27_7": "我等與彼婦人共相娛樂。",
    "T01n0026_034:0642c28_8": "我等因共婦人合會，生男或復生女。",
    "T01n0026_034:0642c29_9": "賢者！",
    "T01n0026_034:0642c29_10": "若彼婦人不聞閻浮洲餘諸商人在於海中，為摩竭魚王破壞船者，則與我等共相娛樂。",
    "T01n0026_034:0643a02_11": "賢者！",
    "T01n0026_034:0643a02_12": "若彼婦人聞閻浮洲有諸商人在於海中，為摩竭魚王破壞船者，便食我等，極遭逼迫。",
    "T01n0026_034:0643a04_13": "若食人時，有餘髮毛及爪齒者，彼婦人等盡取食之。",
    "T01n0026_034:0643a05_14": "若食人時，有血渧地，彼婦人等便以手爪掘地深四寸，取而食之。",
    "T01n0026_034:0643a07_15": "賢者！",
    "T01n0026_034:0643a07_16": "當知我等閻浮洲商人本有五百人，於中已噉二百五十，餘有二百五十，今皆在此大鐵城中。",
    "T01n0026_034:0643a09_17": "賢者！",
    "T01n0026_034:0643a09_18": "汝莫信彼婦人語，彼非真人，是羅剎鬼耳。』",
    "T01n0026_034:0643a10_19": "「於是，閻浮洲一智慧商人於大叢樹安徐下已，復道而還彼婦人所本共居處，知彼婦人故眠未寤，即於其夜，彼閻浮洲一智慧商人速往至彼閻浮洲諸商人所，便作是語：『汝等共來！",
    "T01n0026_034:0643a15_20": "當至靜處，汝各獨往，勿將兒去，當共在彼，密有所論。』",
    "T01n0026_034:0643a16_21": "彼閻浮洲諸商人等共至靜處，各自獨去，不將兒息。",
    "T01n0026_034:0643a17_22": "「於是，閻浮洲一智慧商人語曰：『諸商人！",
    "T01n0026_034:0643a18_23": "我則獨住於安靜處，而作是念：「以何等故？",
    "T01n0026_034:0643a19_24": "此婦人輩制於我等不令南行耶？",
    "T01n0026_034:0643a20_25": "我寧可伺共居婦人，知彼眠已，安徐而起，當竊南行。」",
    "T01n0026_034:0643a21_26": "於是，我便伺共居婦人，知彼眠已，我安徐起，即竊南行。",
    "T01n0026_034:0643a23_0": "我南行已，遙聞大音高聲喚叫，眾多人聲啼哭懊惱，喚父呼母，呼喚妻子及諸愛念親親朋友，好閻浮洲安隱快樂，不復得見。",
    "T01n0026_034:0643a25_1": "我聞是已，極大恐怖，身毛皆竪，莫令人及非人觸嬈我者。",
    "T01n0026_034:0643a27_2": "於是，我便自制恐怖，復進南行，進南行已，忽見東邊有大鐵城，見已，遍觀不見其門，乃至可容猫子出處。",
    "T01n0026_034:0643a29_3": "「『我復見於大鐵城北有大叢樹，即往至彼大叢樹所，安徐緣上，上已，問彼大眾人曰：「諸賢！",
    "T01n0026_034:0643b02_4": "汝等何故，啼哭懊惱，喚父呼母，呼喚妻子及諸愛念親親朋友？",
    "T01n0026_034:0643b04_5": "好閻浮洲安隱快樂，不復得見耶？」",
    "T01n0026_034:0643b05_6": "彼大眾人而答我曰：「賢者！",
    "T01n0026_034:0643b05_7": "我等是閻浮洲諸商人，皆共集會在賈客堂，而作是念：『我等寧可乘海裝船，入大海中取財寶來以供家用。』",
    "T01n0026_034:0643b08_8": "賢者！",
    "T01n0026_034:0643b08_9": "我等復作是念：『諸賢！",
    "T01n0026_034:0643b08_10": "我等入海，不可豫知安隱、不安隱，我等寧可各各備辦浮海之具，謂羖羊皮囊、大瓠、押栰。』",
    "T01n0026_034:0643b11_0": "賢者！",
    "T01n0026_034:0643b11_1": "我等後時各各備辦浮海之具，謂羖羊皮囊、大瓠、押栰，便入大海。",
    "T01n0026_034:0643b12_2": "賢者！",
    "T01n0026_034:0643b12_3": "我等在海中，為摩竭魚王破壞其船。",
    "T01n0026_034:0643b13_4": "賢者！",
    "T01n0026_034:0643b13_5": "我等商人各各自乘浮海之具，羖羊皮囊、大瓠、押栰，浮向諸方。",
    "T01n0026_034:0643b15_6": "爾時，海東大風卒起，吹我等商人至海西岸，彼中逢見諸女人輩，極妙端正，一切嚴具以飾其身，彼女見已，便作是語：『善來，諸賢！",
    "T01n0026_034:0643b18_7": "快來，諸賢！",
    "T01n0026_034:0643b18_8": "此間極樂最妙好處，園觀浴池、坐臥處所、林木蓊欝，多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、瑇瑁、赤石、旋珠，盡與諸賢，當與我等共相娛樂，莫令閻浮洲商人南行，乃至於夢。』",
    "T01n0026_034:0643b23_9": "賢者！",
    "T01n0026_034:0643b23_10": "我等與彼婦人共相娛樂。",
    "T01n0026_034:0643b24_0": "我等因共婦人合會，生男或復生女。",
    "T01n0026_034:0643b24_1": "賢者！",
    "T01n0026_034:0643b25_2": "若彼婦人不聞閻浮洲更有商人在於海中，為摩竭魚王破壞船者，則與我等共相娛樂。",
    "T01n0026_034:0643b27_3": "賢者！",
    "T01n0026_034:0643b27_4": "若彼婦人聞閻浮洲更有商人在於海中，為摩竭魚王破壞船者，便食我等，極遭逼迫。",
    "T01n0026_034:0643b29_5": "若食人時，有餘髮毛及爪齒者，彼婦人等盡取食之。",
    "T01n0026_034:0643c01_6": "若食人時，有血渧地，彼婦人等便以手爪掘地深四寸，取而食之。",
    "T01n0026_034:0643c03_7": "賢者！",
    "T01n0026_034:0643c03_8": "當知我等閻浮洲商人本有五百人，於中已噉二百五十，餘有二百五十，今皆在此大鐵城中。",
    "T01n0026_034:0643c05_9": "賢者！",
    "T01n0026_034:0643c05_10": "汝莫信彼婦人語，彼非真人，是羅剎鬼耳。」』",
    "T01n0026_034:0643c06_11": "「於是，閻浮洲諸商人問彼閻浮洲一智慧商人曰：『賢者！",
    "T01n0026_034:0643c08_12": "不問彼大眾人，諸賢！",
    "T01n0026_034:0643c08_13": "頗有方便令我等及汝等從此安隱度至閻浮洲耶？』",
    "T01n0026_034:0643c09_14": "閻浮洲一智慧商人答曰：『諸賢！",
    "T01n0026_034:0643c10_15": "我時脫不如是問也。』",
    "T01n0026_034:0643c11_0": "於是，閻浮洲諸商人語曰：『賢者！",
    "T01n0026_034:0643c11_1": "還去至本共居婦人處已，伺彼眠時，安徐而起，更竊南行。』",
    "T01n0026_034:0643c13_2": "復往至彼大眾人所問曰：『諸賢！",
    "T01n0026_034:0643c13_3": "頗有方便令我等及汝等從此安隱度至閻浮洲耶？』",
    "T01n0026_034:0643c15_4": "於是，閻浮洲一智慧商人為諸商人默然而受。",
    "T01n0026_034:0643c16_5": "「是時，閻浮洲一智慧商人還至共居婦人處已，伺彼眠時，安徐而起，即竊南行，復往至彼大眾人所，問曰：『諸賢！",
    "T01n0026_034:0643c18_6": "頗有方便令我等及汝等從此安隱度至閻浮洲耶？』",
    "T01n0026_034:0643c20_0": "彼大眾人答曰：『賢者！",
    "T01n0026_034:0643c20_1": "更無方便令我等從此安隱度至閻浮洲。",
    "T01n0026_034:0643c21_2": "賢者！",
    "T01n0026_034:0643c21_3": "我作是念：「我等當共破掘此牆，還歸本所。」",
    "T01n0026_034:0643c22_4": "適發心已，此牆轉更倍高於常。",
    "T01n0026_034:0643c23_5": "賢者！",
    "T01n0026_034:0643c23_6": "是謂方便令我等不得從此安隱度至閻浮洲。",
    "T01n0026_034:0643c24_7": "賢者！",
    "T01n0026_034:0643c24_8": "別有方便可令汝等從此安隱度至閻浮洲，我等永無方便。",
    "T01n0026_034:0643c26_9": "諸賢！",
    "T01n0026_034:0643c26_10": "我等聞天於空中唱曰：「閻浮洲諸商人愚癡不定，亦不善解。",
    "T01n0026_034:0643c27_11": "所以者何？",
    "T01n0026_034:0643c27_12": "不能令十五日說從解脫時而南行，彼有[馬*毛]馬王，食自然粳米，安隱快樂，充滿諸根，再三唱曰：『誰欲度彼岸，誰欲使我脫，誰欲使我將從此安隱度至閻浮洲耶？』",
    "T01n0026_034:0644a02_13": "汝等可共詣[馬*毛]馬王而作是語：『我等欲得渡至彼岸，願脫我等，願將我等從此安隱度至閻浮洲。』」",
    "T01n0026_034:0644a05_14": "賢者！",
    "T01n0026_034:0644a05_15": "是謂方便令汝等從此安隱度至閻浮洲。",
    "T01n0026_034:0644a06_16": "商人汝來！",
    "T01n0026_034:0644a06_17": "可往至彼[馬*毛]馬王所，而作是語：「我等欲得渡至彼岸，願脫我等，願將我等從此安隱度至閻浮洲。」』",
    "T01n0026_034:0644a08_18": "「於是，閻浮洲有一智慧商人語曰：『諸商人！",
    "T01n0026_034:0644a09_19": "今時往詣[馬*毛]馬王所，而作是語：「我等欲得渡至彼岸，願脫我等，願將我等從此安隱度至閻浮洲。」",
    "T01n0026_034:0644a12_20": "諸商人隨諸天意，諸商人若使十五日說從解脫時，[馬*毛]馬王食自然粳米，安隱快樂，充滿諸根，再三唱曰：「誰欲渡彼岸，誰欲從我脫，誰欲使我將從此安隱度至閻浮洲耶？」",
    "T01n0026_034:0644a16_21": "我等爾時即往彼所，而作是語：「我等欲得渡至彼岸，願脫我等，願將我等從此安隱度至閻浮洲。」』",
    "T01n0026_034:0644a18_22": "「於是，[馬*毛]馬王後十五日說從解脫時，食自然粳米，安隱快樂，充滿諸根，再三唱曰：『誰欲得度彼岸？",
    "T01n0026_034:0644a21_23": "我當脫彼，我當將彼從此安隱度至閻浮洲。』",
    "T01n0026_034:0644a22_24": "時，閻浮洲諸商人聞已，即便往詣[馬*毛]馬王所而作是語：『我等欲得度至彼岸，願脫我等，願將我等從此安隱度至閻浮洲。』",
    "T01n0026_034:0644a24_25": "時[馬*毛]馬王語曰：『商人！",
    "T01n0026_034:0644a25_26": "彼婦人等必當抱兒共相將來而作是語：「諸賢！",
    "T01n0026_034:0644a26_27": "善來還此，此間極樂最妙好處，園觀浴池、坐臥處所、林木蓊欝，多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠，盡與諸賢，當與我等共相娛樂，設不用我者，當憐念兒子。」",
    "T01n0026_034:0644b02_28": "若彼商人而作是念：「我有男女，我有極樂最妙好處，園觀浴池、坐臥處所、林木蓊欝，我多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠。」",
    "T01n0026_034:0644b06_29": "者，彼雖騎我正當背中，彼必顛倒，落墮於水，便當為彼婦人所食，當遭逼迫。",
    "T01n0026_034:0644b08_30": "若食人時，有餘髮毛及爪齒者，彼婦人便當盡取食之。",
    "T01n0026_034:0644b09_31": "復次，若食人時，有血渧地，彼婦人等便以手爪掘地深四寸，取而食之。",
    "T01n0026_034:0644b11_32": "若彼商人不作是念：「我有男女，我有極樂最妙好處，園觀浴池、坐臥處所、林木蓊欝，我多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠。」",
    "T01n0026_034:0644b15_33": "者，彼雖持我身上一毛，彼必安隱度至閻浮洲。』」",
    "T01n0026_034:0644b16_34": "於是，世尊告諸比丘：「彼婦人等抱兒子來，而作是語：『諸賢！",
    "T01n0026_034:0644b17_35": "善來還此，此間極樂最妙好處，園觀浴池、坐臥處所、林木蓊欝，多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠，盡與諸賢，當與我等共相娛樂。』",
    "T01n0026_034:0644b21_36": "若彼商人而作是念：『我有男女，我有極樂最妙好處，園觀浴池、坐臥處所、林木蓊欝，我多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠。』",
    "T01n0026_034:0644b26_0": "者，彼雖得騎[馬*毛]馬王脊正當背中，彼必顛倒，落墮於水，便當為彼婦人所食，當遭逼迫。",
    "T01n0026_034:0644b28_1": "若食人時，有餘髮毛及爪齒者，彼婦人等盡取食之。",
    "T01n0026_034:0644b29_2": "復次，食彼人時，有血渧地，彼婦人等便以手爪掘地深四寸，取而食之。",
    "T01n0026_034:0644c02_0": "若彼商人不作是念：『我有男女，我有極樂最妙好處，園觀浴池、坐臥處所、林木蓊欝，我多有錢財、金銀、水精、琉璃、摩尼、真珠、碧玉、白珂、車璩、珊瑚、虎珀、馬瑙、玳瑁、赤石、旋珠。』",
    "T01n0026_034:0644c06_1": "者，彼雖持[馬*毛]馬王一毛者，彼必安隱度至閻浮洲。",
    "T01n0026_034:0644c07_2": "「諸比丘！",
    "T01n0026_034:0644c07_3": "我說此喻，欲令知義，此說是義，我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c09_4": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c11_5": "「若有比丘作如是念：『眼是我，我有眼，耳、鼻、舌、身、意是我，我有意。』",
    "T01n0026_034:0644c13_6": "者，彼比丘必被害，猶如商人為羅剎所食。",
    "T01n0026_034:0644c14_7": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c15_8": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c17_9": "若有比丘作如是念：『眼非是我，我無有眼，耳、鼻、舌、身、意非是我，我無有意。』",
    "T01n0026_034:0644c19_10": "者，彼比丘得安隱去，猶如商人乘[馬*毛]馬王安隱得度。",
    "T01n0026_034:0644c20_11": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c22_12": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c24_13": "「若有比丘作如是念：『色是我，我有色，聲、香、味、觸、法是我，我有法。』",
    "T01n0026_034:0644c25_14": "者，彼比丘必被害，猶如商人為羅剎所食。",
    "T01n0026_034:0644c26_15": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0644c28_16": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a01_0": "若有比丘作如是念：『色非是我，我無有色，聲、香、味、觸、法非是我，我無有法。』",
    "T01n0026_034:0645a02_1": "者，彼比丘得安隱去，猶如商人乘[馬*毛]馬王安隱得度。",
    "T01n0026_034:0645a04_2": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a05_3": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a07_4": "「若有比丘作如是念：『色陰是我，我有色陰，覺、想、行、識陰是我，我有識陰。』",
    "T01n0026_034:0645a09_5": "者，彼比丘必被害，猶如商人為羅剎所食。",
    "T01n0026_034:0645a10_6": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a12_0": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a13_1": "若有比丘作如是念：『色陰非是我，我無有色陰，覺、想、行、識陰非是我，我無有識陰。』",
    "T01n0026_034:0645a15_2": "者，彼比丘得安隱去，猶如商人乘[馬*毛]馬王安隱得度。",
    "T01n0026_034:0645a17_3": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a18_4": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a20_5": "「若有比丘作如是念：『地是我，我有地，水、火、風、空、識是我，我有識。』",
    "T01n0026_034:0645a22_6": "者，彼比丘必被害，猶如商人為羅剎所食。",
    "T01n0026_034:0645a23_7": "我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a25_0": "如是我法善說，發露極廣，善護無有空缺，如橋栰浮具，遍滿流布，乃至天、人。",
    "T01n0026_034:0645a26_1": "若有比丘作如是念：『地非是我，我無有地，水、火、風、空、識非是我，我無有識。』",
    "T01n0026_034:0645a28_2": "者，彼比丘得安隱去，猶如商人乘[馬*毛]馬王安隱得度。」",
    "T01n0026_034:0645b01_3": "於是，世尊說此頌曰：「若有不信於，　　佛說正法律，　彼人必被害，　　如為羅剎食。",
    "T01n0026_034:0645b04_0": "　若人有信於，　　佛說正法律，　彼得安隱度，　　如乘[馬*毛]馬王。」",
    "T01n0026_034:0645b06_0": "佛說如是。",
    "T01n0026_034:0645b06_1": "彼諸比丘聞佛所說，歡喜奉行。",
    "T01n0026_034:0645b08_0": "商人求財經第二十竟(四千二百七十三字)（一三七）中阿含大品世間經第二十一(第三念誦)我聞如是：一時，佛遊舍衛國，在勝林給孤獨園。",
    "T01n0026_034:0645b12_1": "爾時，世尊告諸比丘：「如來自覺世間，亦為他說，如來知世間。",
    "T01n0026_034:0645b13_2": "如來自覺世間習，亦為他說，如來斷世間習。",
    "T01n0026_034:0645b14_3": "如來自覺世間滅，亦為他說，如來世間滅作證。",
    "T01n0026_034:0645b15_4": "如來自覺世間道跡，亦為他說，如來修世間道跡。",
    "T01n0026_034:0645b16_5": "若有一切盡普正，有彼一切如來知見覺得。",
    "T01n0026_034:0645b17_6": "所以者何？",
    "T01n0026_034:0645b18_7": "如來從昔夜覺無上正盡之覺，至于今日夜，於無餘涅槃界，當取滅訖。",
    "T01n0026_034:0645b19_8": "於其中間，若如來口有所言說，有所應對者，彼一切是真諦，不虛不離於如，亦非顛倒，真諦審實，若說師子者，當如說如來。",
    "T01n0026_034:0645b22_9": "所以者何？",
    "T01n0026_034:0645b23_10": "如來在眾有所講說，謂師子吼，一切世間，天及魔、梵、沙門、梵志，從人至天，如來是梵有，如來至冷有，無煩亦無熱，真諦不虛有。」",
    "T01n0026_034:0645b26_0": "於是，世尊說此頌曰：「知一切世間，　　出一切世間，　說一切世間，　　一切世如真。",
    "T01n0026_034:0645b29_0": "　彼最上尊雄，　　能解一切縛，　得盡一切業，　　生死悉解脫。",
    "T01n0026_034:0645c02_0": "　是天亦是人，　　若有歸命佛，　稽首禮如來，　　甚深極大海。",
    "T01n0026_034:0645c04_0": "　知已亦修敬，　　諸天香音神，　彼亦稽首禮，　　謂隨於死者。",
    "T01n0026_034:0645c06_0": "　稽首禮智士，　　歸命人之上，　無憂離塵安，　　無礙諸解脫。",
    "T01n0026_034:0645c08_0": "　是故當樂禪，　　住遠離極定，　當自作燈明，　　無我必失時。",
    "T01n0026_034:0645c10_0": "　失時有憂慼，　　謂墮地獄中。」",
    "T01n0026_034:0645c11_0": "佛說如是。",
    "T01n0026_034:0645c11_1": "彼諸比丘聞佛所說，歡喜奉行。",
    "T01n0026_034:0645c13_0": "世間經第二十一竟(三百九十六字)（一三八）中阿含大品福經第二十二(第三念誦)我聞如是：一時，佛遊舍衛國，在勝林給孤獨園。",
    "T01n0026_034:0645c17_1": "爾時，世尊告諸比丘：「莫畏於福，愛樂意所念。",
    "T01n0026_034:0645c18_2": "所以者何？",
    "T01n0026_034:0645c18_3": "福者是說樂。",
    "T01n0026_034:0645c18_4": "畏於福，不愛樂意所念。",
    "T01n0026_034:0645c19_5": "所以者何？",
    "T01n0026_034:0645c19_6": "非福者，是說苦。",
    "T01n0026_034:0645c19_7": "何以故？",
    "T01n0026_034:0645c20_0": "我憶往昔長夜作福，長夜受報，愛樂意所念。",
    "T01n0026_034:0645c21_0": "我往昔時七年行慈，七返成敗，不來此世，世敗壞時，生晃昱天，世成立時，來下生空梵宮殿中，於彼梵中，作大梵天，餘處千返作自在天王，三十六返作天帝釋，復無量返作剎利頂生王。",
    "T01n0026_034:0645c25_1": "「比丘！",
    "T01n0026_034:0645c25_2": "我作剎利頂生王時，有八萬四千大象，被好乘具，眾寶珓飾，白珠珞覆，于娑賀象王為首。",
    "T01n0026_034:0645c27_3": "比丘！",
    "T01n0026_034:0645c27_4": "我作剎利頂生王時，有八萬四千馬，被好乘具，眾寶嚴飾，金銀交絡，[馬*毛]馬王為首。",
    "T01n0026_034:0645c29_5": "比丘！",
    "T01n0026_034:0645c29_6": "我作剎利頂生王時，有八萬四千車，四種珓飾，莊以眾好，師子、虎豹斑文之皮織成雜色，種種珓飾，極利疾名樂聲車為首。",
    "T01n0026_034:0646a03_7": "比丘！",
    "T01n0026_034:0646a03_8": "我作剎利頂生王時，有八萬四千大城，極大富樂，多有人民，拘舍惒提王城為首。",
    "T01n0026_034:0646a05_9": "比丘！",
    "T01n0026_034:0646a06_0": "我作剎利頂生王時，有八萬四千樓，四種寶樓，金、銀、琉璃及水精，正法殿為首。",
    "T01n0026_034:0646a07_1": "「比丘！",
    "T01n0026_034:0646a08_0": "我作剎利頂生王時，有八萬四千御座，四種寶座，金、銀、琉璃及水精，敷以氍氀、毾[毯-炎+登]，覆以錦綺羅縠，有儭體被，兩頭安枕，加陵伽波惒羅、波遮悉哆羅那。",
    "T01n0026_034:0646a11_1": "比丘！",
    "T01n0026_034:0646a11_2": "我作剎利頂生王時，有八萬四千雙衣，有初摩衣，有錦繒衣，有劫貝衣，有加陵伽波惒羅衣。",
    "T01n0026_034:0646a14_0": "比丘！",
    "T01n0026_034:0646a14_1": "我作剎利頂生王時，有八萬四千女，身體光澤，皦潔明淨，美色過人，小不及天，恣容端正，覩者歡悅，眾寶瓔珞嚴飾具足，盡剎利種女，餘族無量。",
    "T01n0026_034:0646a17_2": "「比丘！",
    "T01n0026_034:0646a17_3": "我作剎利頂生王時，有八萬四千種食，晝夜常供，為我故設，欲令我食。",
    "T01n0026_034:0646a19_4": "比丘！",
    "T01n0026_034:0646a19_5": "彼八萬四千種食中，有一種食，極美淨潔，無量種味，是我常所食。",
    "T01n0026_034:0646a20_6": "比丘！",
    "T01n0026_034:0646a21_7": "彼八萬四千女中，有一剎利女，最端正姝妙，常奉侍我。",
    "T01n0026_034:0646a22_8": "比丘！",
    "T01n0026_034:0646a22_9": "彼八萬四千雙衣中，有一雙衣，或初摩衣，或錦繒衣，或劫貝衣，或加陵伽波惒邏衣，是我常所著。",
    "T01n0026_034:0646a24_10": "比丘！",
    "T01n0026_034:0646a24_11": "彼八萬四千御座中，有一御座，或金或銀，或琉璃，或水精，敷以氍氀、毾[毯-炎+登]，覆以錦綺羅縠，有儭體被，兩頭安枕，加陵伽波惒邏、波遮悉哆邏那，是我常所臥。",
    "T01n0026_034:0646a28_12": "「比丘！",
    "T01n0026_034:0646a28_13": "彼八萬四千樓觀中，有一樓觀，或金或銀，或琉璃，或水精，名正法殿，是我常所住。",
    "T01n0026_034:0646b01_14": "比丘！",
    "T01n0026_034:0646b01_15": "彼八萬四千大城中，有一城極大富樂，多有人民，名拘舍惒提，是我常所居。",
    "T01n0026_034:0646b03_16": "比丘！",
    "T01n0026_034:0646b03_17": "彼八萬四千車中而有一車，莊以眾好，師子、虎豹斑文之皮織成雜色，種種莊飾，極利疾名樂聲車，是我常所載，至觀望園觀。",
    "T01n0026_034:0646b06_18": "比丘！",
    "T01n0026_034:0646b06_19": "彼八萬四千馬中而有一馬，體紺青色，頭像如烏，名[馬*毛]馬王，是我常所騎，至觀望園觀。",
    "T01n0026_034:0646b08_20": "比丘！",
    "T01n0026_034:0646b08_21": "彼八萬四千大象中而有一象，舉體極白，七支盡正，名于娑賀象王，是我常所乘，至觀望園觀。",
    "T01n0026_034:0646b11_22": "「比丘！",
    "T01n0026_034:0646b11_23": "我作此念：『是何業果，為何業報，令我今日有大如意足，有大威德，有大福祐，有大威神？』",
    "T01n0026_034:0646b13_24": "比丘！",
    "T01n0026_034:0646b13_25": "我復作此念：『是三業果，為三業報，令我今日有大如意足，有大威德，有大福祐，有大威神。",
    "T01n0026_034:0646b15_26": "一者布施，二者調御，三者守護。』」",
    "T01n0026_034:0646b16_27": "於是，世尊說此頌曰：「觀此福之報，　　妙善多饒益，　比丘我在昔，　　七年修慈心。",
    "T01n0026_034:0646b19_0": "　七反成敗劫，　　不來還此世，　世間敗壞時，　　生於晃昱天。",
    "T01n0026_034:0646b21_0": "　世間轉成時，　　生於梵天中，　在梵為大梵，　　千生自在天。",
    "T01n0026_034:0646b23_0": "　三十六為釋，　　無量百頂王，　剎利頂生王，　　為人之最尊。",
    "T01n0026_034:0646b25_0": "　如法非刀杖，　　政御於天下，　如法不加抂，　　正安樂教授。",
    "T01n0026_034:0646b27_0": "　如法轉相傳，　　遍一切大地，　大富多錢財，　　生於如是族。",
    "T01n0026_034:0646b29_0": "　財穀具足滿，　　成就七寶珍，　因此大福祐，　　所生得自在。",
    "T01n0026_034:0646c02_0": "　諸佛御於世，　　彼佛之所說，　知此甚奇特，　　見神通不少。",
    "T01n0026_034:0646c04_0": "　誰知而不信，　　如是生於冥，　是故當自為，　　欲求大福祐，　當恭敬於法，　　常念佛法律。」",
    "T01n0026_034:0646c07_0": "佛說如是。",
    "T01n0026_034:0646c07_1": "彼諸比丘聞佛所說，歡喜奉行。",
    "T01n0026_034:0646c08_0": "福經第二十二竟(一千一百五十四字)（一三九）中阿含大品息止道經第二十三(第三念誦)我聞如是：一時，佛遊舍衛國，在勝林給孤獨園。",
    "T01n0026_034:0646c12_1": "爾時，世尊告諸比丘：「年少比丘始成就戒，當以數數詣息止道觀相，骨相、青相、腐相、食相、骨鏁相。",
    "T01n0026_034:0646c14_2": "彼善受善持此相已，還至住處，澡洗手足，敷尼師檀，在於床上結加趺坐，即念此相，骨相、青相、腐相、食相、骨鏁相。",
    "T01n0026_034:0646c17_3": "所以者何？",
    "T01n0026_034:0646c17_4": "若彼比丘修習此相，速除心中欲恚之病。」",
    "T01n0026_034:0646c18_5": "於是，世尊說此頌曰：「若年少比丘，　　覺未得上意，　當詣息止道，　　欲除其婬欲。",
    "T01n0026_034:0646c21_0": "　心中無恚諍，　　慈愍於眾生，　遍滿一切方，　　往至觀諸身。",
    "T01n0026_034:0646c23_0": "　當觀於青相，　　及以爛腐壞，　觀鳥蟲所食，　　骨骨節相連。",
    "T01n0026_034:0646c25_0": "　修習如是相，　　還歸至本處，　澡洗於手足，　　敷床正基坐。",
    "T01n0026_034:0646c27_0": "　當以觀真實，　　內身及外身，　盛滿大小便，　　心腎肝肺等。",
    "T01n0026_034:0646c29_0": "　若欲分衛食，　　到人村邑間，　如將鎧纏絡，　　常正念在前。",
    "T01n0026_034:0647a02_0": "　若見色可愛，　　清淨欲相應，　見已觀如真，　　正念佛法律。",
    "T01n0026_034:0647a04_0": "　此中無骨筋，　　無肉亦無血，　無腎心肝肺，　　無有涕唾腦。",
    "T01n0026_034:0647a06_0": "　一切地皆空，　　水種亦復然，　空一切火種，　　風種亦復空。",
    "T01n0026_034:0647a08_0": "　若所有諸覺，　　清淨欲相應，　彼一切息止，　　如慧之所觀。",
    "T01n0026_034:0647a10_0": "　如是行精懃，　　常念不淨想，　永斷婬怒癡，　　除一切無明，　興起清淨明，　　比丘得苦邊。」",
    "T01n0026_034:0647a13_0": "佛說如是。",
    "T01n0026_034:0647a13_1": "彼諸比丘聞佛所說，歡喜奉行。",
    "T01n0026_034:0647a14_0": "息止道經第二十三竟(三百七十二字)（一四〇）中阿含大品至邊經第二十四(第三念誦)我聞如是：一時，佛遊舍衛國，在勝林給孤獨園。",
    "T01n0026_034:0647a18_1": "爾時，世尊告諸比丘：「於生活中下極至邊，謂行乞食。",
    "T01n0026_034:0647a19_2": "世間大諱，謂為禿頭手擎鉢行，彼族姓子為義故受。",
    "T01n0026_034:0647a20_3": "所以者何？",
    "T01n0026_034:0647a20_4": "以厭患生老病死、愁慼啼哭、憂苦懊惱，或得此淳具足大苦陰邊，汝等非如是心出家學道耶？」",
    "T01n0026_034:0647a23_0": "時，諸比丘白曰：「如是。」",
    "T01n0026_034:0647a23_1": "世尊復告諸比丘曰：「彼愚癡人以如是心出家學道，而行伺欲染著至重，濁纏心中，憎嫉無信，懈怠失正念，無正定，惡慧心狂，調亂諸根，持戒極寬，不修沙門，不增廣行。",
    "T01n0026_034:0647a27_2": "猶人以墨浣墨所污，以血除血，以垢除垢，以濁除濁，以廁除廁，但增其穢。",
    "T01n0026_034:0647a29_3": "從冥入冥，從闇入闇，我說彼愚癡人持沙門戒亦復如是。",
    "T01n0026_034:0647b01_4": "謂彼人伺欲染著至重，濁纏心中，憎嫉無信，懈怠失正念，無正定，惡慧心狂，調亂諸根，持戒極寬，不修沙門，不增廣行。",
    "T01n0026_034:0647b04_5": "猶無事處燒人殘木，彼火燼者，非無事所用，亦非村邑所用，我說彼愚癡人持沙門戒亦復如是。",
    "T01n0026_034:0647b06_6": "謂彼人行伺欲染著至重，濁纏心中，憎嫉無信，懈怠失正念，無正定，惡慧心狂，調亂諸根，持戒極寬，不修沙門，不增廣行。」",
    "T01n0026_034:0647b09_7": "於是，世尊說此頌曰：「愚癡失欲樂，　　復失沙門義，　俱忘失二邊，　　猶燒殘火燼。",
    "T01n0026_034:0647b13_0": "　猶如無事處，　　燒人殘火燼，　無事村不用。",
    "T01n0026_034:0647b14_1": "　　人著欲亦然，　猶燒殘火燼，　　俱忘失二邊。」",
    "T01n0026_034:0647b16_0": "佛說如是。",
    "T01n0026_034:0647b16_1": "彼諸比丘聞佛所說，歡喜奉行。",
    "T01n0026_034:0647b17_0": "至邊經第二十四竟(四百二十二字)（一四一）中阿含大品喻經第二十五(第三念誦)我聞如是：一時，佛遊舍衛國，在勝林給孤獨園。",
    "T01n0026_034:0647b21_1": "爾時，世尊告諸比丘：「若有無量善法可得，彼一切以不放逸為本，不放逸為習，因不放逸生，不放逸為首；不放逸者，於諸善法為最第一。",
    "T01n0026_034:0647b24_2": "猶作田業，彼一切因地、依地、立地，得作田業。",
    "T01n0026_034:0647b25_3": "如是若有無量善法可得，彼一切以不放逸為本，不放逸為習，因不放逸生，不放逸為首；不放逸者，於諸善法為最第一。",
    "T01n0026_034:0647b28_4": "猶種子，村及與鬼村，百穀藥木得生長養，彼一切因地、依地、立地，得生長養。",
    "T01n0026_034:0647c01_5": "「如是，若有無量善法可得，彼一切以不放逸為本，不放逸為習，因不放逸生，不放逸為首；不放逸者，於諸善法為最第一。",
    "T01n0026_034:0647c04_6": "猶諸根香，沈香為第一。",
    "T01n0026_034:0647c04_7": "猶諸樹香，赤栴檀為第一。",
    "T01n0026_034:0647c05_8": "猶諸水華，青蓮華為第一。",
    "T01n0026_034:0647c06_9": "猶諸陸華，須摩那華為第一。",
    "T01n0026_034:0647c06_10": "猶諸獸跡，彼一切悉入象跡中，象跡盡攝，彼象跡者為最第一，謂廣大故。",
    "T01n0026_034:0647c08_11": "如是，若有無量善法可得，彼一切以不放逸為本，不放逸為習，因不放逸生，不放逸為首；不放逸者，於諸善法為最第一。",
    "T01n0026_034:0647c11_12": "猶諸獸中，彼師子王為最第一。",
    "T01n0026_034:0647c12_13": "猶如列陣共鬪戰時，唯要誓為第一。",
    "T01n0026_034:0647c13_0": "猶樓觀椽，彼一切皆依承椽梁立，承椽梁、承椽梁皆攝持之，承椽梁者為最第一，謂盡攝故。",
    "T01n0026_034:0647c15_1": "「如是，若有無量善法可得，彼一切以不放逸為本，不放逸為習，因不放逸生，不放逸為首；不放逸者，於諸善法為最第一。",
    "T01n0026_034:0647c18_0": "猶如諸山，須彌山王為第一。",
    "T01n0026_034:0647c18_1": "猶如諸泉，大泉攝水，大海為第一。",
    "T01n0026_034:0647c19_2": "猶諸大身，阿須羅王為第一。",
    "T01n0026_034:0647c20_3": "猶諸瞻侍，魔王為第一。",
    "T01n0026_034:0647c20_4": "猶諸行欲，頂生王為第一。",
    "T01n0026_034:0647c21_5": "猶如諸小王，轉輪王為第一。",
    "T01n0026_034:0647c22_6": "猶如虛空諸星，宿月殿為第一。",
    "T01n0026_034:0647c22_7": "猶諸綵衣，白練為第一。",
    "T01n0026_034:0647c23_8": "猶諸光明，慧光明為第一。",
    "T01n0026_034:0647c24_0": "猶如諸眾，如來弟子眾第一。",
    "T01n0026_034:0647c24_1": "猶如諸法，有為及無為，愛盡、無欲、滅盡、涅槃為第一。",
    "T01n0026_034:0647c25_2": "猶諸眾生，無足、二足、四足、多足，色、無色、有想、無想，乃至非有想非無想，如來於彼為極第一，為大為上，為最為勝，為尊為妙。",
    "T01n0026_034:0647c28_3": "猶如因牛有乳，因乳有酪，因酪有生酥，因生酥有熟酥，因熟酥有酥精，酥精為第一，為大為上，為最為勝，為尊為妙。",
    "T01n0026_034:0648a02_4": "如是若有諸眾生，無足、二足、四足、多足，色、無色、有想、無想，乃至非有想非無想，如來於彼為極第一，為大為上，為最為勝，為尊為妙。」",
    "T01n0026_034:0648a05_5": "於是，世尊說此頌曰：「若有求財物，　　極好轉增多，　稱譽不放逸，　　事無事慧說。",
    "T01n0026_034:0648a09_0": "　有不放逸者，　　必取二俱義，　即此世能獲，　　後世亦復得，　雄猛觀諸義，　　慧者必解脫。」",
    "T01n0026_034:0648a12_0": "佛說如是。",
    "T01n0026_034:0648a12_1": "彼諸比丘聞佛所說，歡喜奉行。",
    "T01n0026_034:0648a13_0": "喻經第二十五竟(七百七十一字)",
    "T01n0026_034:0648a14_0": "中阿含經卷第三十四(七千三百八十八字)中阿含經大品第一竟(五萬三百六十九字)"
}