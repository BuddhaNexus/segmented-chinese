{
    "T01n0001_003:0016b14_0": "佛說長阿含經卷第三",
    "T01n0001_003:0016b16_0": "後秦弘始年佛陀耶舍共竺佛念譯",
    "T01n0001_003:0016b17_0": "遊行經第二中",
    "T01n0001_003:0016b18_0": "佛告阿難：「世有八眾。",
    "T01n0001_003:0016b18_1": "何謂八？",
    "T01n0001_003:0016b18_2": "一曰剎利眾，二曰婆羅門眾，三曰居士眾，四曰沙門眾，五曰四天王眾，六曰忉利天眾，七曰魔眾，八曰梵天眾。",
    "T01n0001_003:0016b21_3": "我自憶念：『昔者，往來與剎利眾坐起言語，不可稱數，以精進定力，在所能現。",
    "T01n0001_003:0016b23_0": "彼有好色，我色勝彼；彼有妙聲，我聲勝彼；彼辭我退，我不辭彼；彼所能說，我亦能說；彼所不能，我亦能說。』",
    "T01n0001_003:0016b25_1": "阿難！",
    "T01n0001_003:0016b25_2": "我廣為說法，示教利喜已，即於彼沒，彼不知我是天、是人？",
    "T01n0001_003:0016b26_3": "如是至梵天眾，往返無數，廣為說法，而莫知我誰？」",
    "T01n0001_003:0016b28_4": "阿難白佛言：「甚奇！",
    "T01n0001_003:0016b28_5": "世尊！",
    "T01n0001_003:0016b28_6": "未曾有也，乃能成就如是。」",
    "T01n0001_003:0016b29_7": "佛言：「如是微妙希有之法，阿難！",
    "T01n0001_003:0016c01_8": "甚奇！",
    "T01n0001_003:0016c01_9": "甚特！",
    "T01n0001_003:0016c01_10": "未曾有也，唯有如來能成此法。」",
    "T01n0001_003:0016c02_11": "又告阿難：「如來能知受起、住、滅，想起、住、滅，觀起、住、滅，此乃如來甚奇甚特未曾有法，汝當受持。」",
    "T01n0001_003:0016c05_0": "爾時，世尊告阿難：「俱詣香塔，在一樹下，敷座而坐。」",
    "T01n0001_003:0016c06_1": "佛告阿難：「香塔左右現諸比丘，普勅令集講堂。」",
    "T01n0001_003:0016c07_2": "阿難受教，宣令普集。",
    "T01n0001_003:0016c07_3": "阿難白佛：「大眾已集，唯聖知時。」",
    "T01n0001_003:0016c08_4": "爾時，世尊即詣講堂，就座而坐，告諸比丘：「汝等當知我以此法自身作證，成最正覺，謂：『四念處、四意斷、四神足、四禪、五根、五力、七覺意、賢聖八道。』",
    "T01n0001_003:0016c11_5": "汝等宜當於此法中和同敬順，勿生諍訟，同一師受，同一水乳，於我法中宜勤受學，共相熾然，共相娛樂。",
    "T01n0001_003:0016c14_6": "比丘當知我於此法自身作證，布現於彼，謂：『《貫經》、《祇夜經》、《受記經》、《偈經》、《法句經》、《相應經》、《本緣經》、《天本經》、《廣經》、《未曾有經》、《證喻經》、《大教經》。』",
    "T01n0001_003:0016c17_7": "汝等當善受持，稱量分別，隨事修行。",
    "T01n0001_003:0016c18_8": "所以者何？",
    "T01n0001_003:0016c18_9": "如來不久，是後三月當般泥洹。」",
    "T01n0001_003:0016c19_10": "諸比丘聞此語已，皆悉愕然，殞絕迷荒，自投於地，舉聲大呼曰：「一何駛哉！",
    "T01n0001_003:0016c21_0": "佛取滅度。",
    "T01n0001_003:0016c21_1": "一何痛哉！",
    "T01n0001_003:0016c21_2": "世間眼滅。",
    "T01n0001_003:0016c21_3": "我等於此，已為長衰。」",
    "T01n0001_003:0016c22_4": "或有比丘悲泣躃踊，宛轉[口*睪]咷，不能自勝，猶如斬蛇，宛轉迴遑，莫知所奉。",
    "T01n0001_003:0016c24_0": "佛告諸比丘曰：「汝等且止，勿懷憂悲。",
    "T01n0001_003:0016c24_1": "天地人物，無生不終，欲使有為不變易者，無有是處。",
    "T01n0001_003:0016c26_2": "我亦先說恩愛無常，合會有離，身非己有，命不久存。」",
    "T01n0001_003:0016c27_3": "爾時，世尊以偈頌曰：「我今自在，　　到安隱處；　和合大眾，　　為說此義。",
    "T01n0001_003:0017a02_0": "　吾年老矣，　　餘命無幾；　所作已辦，　　今當捨壽。",
    "T01n0001_003:0017a04_0": "　念無放逸，　　比丘戒具；　自攝定意，　　守護其心。",
    "T01n0001_003:0017a06_0": "　若於我法，　　無放逸者；　能滅苦本，　　盡生老死。」",
    "T01n0001_003:0017a08_0": "又告比丘：「吾今所以誡汝者何？",
    "T01n0001_003:0017a08_1": "天魔波旬向來請我：『佛意無欲，可般泥洹，今正是時，宜速滅度。』",
    "T01n0001_003:0017a10_2": "我言：『止！",
    "T01n0001_003:0017a10_3": "止！",
    "T01n0001_003:0017a10_4": "波旬！",
    "T01n0001_003:0017a10_5": "佛自知時，須我諸比丘集，乃至諸天普見神變。』",
    "T01n0001_003:0017a11_6": "波旬復言：『佛昔於鬱鞞羅尼連禪河水邊，阿遊波尼俱律樹下初成佛道，我時白佛：佛意無欲，可般泥洹，今正是時，宜速滅度。",
    "T01n0001_003:0017a14_7": "爾時，如來即報我言：止！",
    "T01n0001_003:0017a15_8": "止！",
    "T01n0001_003:0017a15_9": "波旬！",
    "T01n0001_003:0017a15_10": "我自知時。",
    "T01n0001_003:0017a15_11": "如來今者未取滅度，須我諸弟子集，乃至天人見神變化，乃取滅度。",
    "T01n0001_003:0017a17_12": "今者如來弟子已集，乃至天人見神變化，今正是時，宜可滅度。』",
    "T01n0001_003:0017a18_13": "我言：『止！",
    "T01n0001_003:0017a18_14": "止！",
    "T01n0001_003:0017a18_15": "波旬！",
    "T01n0001_003:0017a19_0": "佛自知時，不久住也，是後三月當般涅槃。』",
    "T01n0001_003:0017a20_0": "時，魔即念：『佛不虛言，今必滅度。』",
    "T01n0001_003:0017a20_1": "歡喜踊躍，忽然不現。",
    "T01n0001_003:0017a21_2": "魔去未久，即於遮波羅塔，定意三昧，捨命住壽。",
    "T01n0001_003:0017a22_3": "當此之時，地大震動，天人驚怖，衣毛為竪，佛放大光，徹照無窮，幽冥之處，莫不蒙明，各得相見。",
    "T01n0001_003:0017a24_4": "我時頌曰：「『有無二行中，　　吾今捨有為；　　內專三昧定，　　如鳥出於卵。』」",
    "T01n0001_003:0017a27_0": "爾時，賢者阿難即從座起，偏袒右肩，右膝著地，長跪叉手白佛言：「唯願世尊留住一劫，勿取滅度，慈愍眾生，饒益天人。」",
    "T01n0001_003:0017a29_1": "爾時，世尊默然不對，如是三請，佛告阿難：「汝信如來正覺道不？」",
    "T01n0001_003:0017b02_2": "對曰：「唯然！",
    "T01n0001_003:0017b02_3": "實信。」",
    "T01n0001_003:0017b02_4": "佛言：「汝若信者，何故三來觸嬈我為？",
    "T01n0001_003:0017b03_5": "汝親從佛聞，親從佛受：諸有能修四神足，多修習行，常念不忘，在意所欲，可得不死一劫有餘。",
    "T01n0001_003:0017b05_6": "佛四神足已多習行，專念不忘，在意所欲，可止不死一劫有餘，為世除冥，多所饒益，天人獲安。",
    "T01n0001_003:0017b08_7": "爾時，何不重請，使不滅度？",
    "T01n0001_003:0017b08_8": "再聞尚可，乃至三聞，猶不勸請留住一劫，一劫有餘，為世除冥，多所饒益，天人獲安。",
    "T01n0001_003:0017b10_9": "今汝方言，豈不愚耶？",
    "T01n0001_003:0017b11_10": "吾三現相，汝三默然，汝於爾時，何不報我：『如來可止一劫，一劫有餘，為世除冥，多所饒益。』",
    "T01n0001_003:0017b13_11": "且止！",
    "T01n0001_003:0017b13_12": "阿難！",
    "T01n0001_003:0017b13_13": "吾已捨性命，已棄已吐，欲使如來自違言者，無有是處。",
    "T01n0001_003:0017b15_14": "譬如豪貴長者，吐食於地，寧當復有肯還取食不？」",
    "T01n0001_003:0017b16_15": "對曰：「不也。」",
    "T01n0001_003:0017b16_16": "「如來亦然，已捨已吐，豈當復自還食言乎？」",
    "T01n0001_003:0017b18_0": "佛告阿難俱詣菴婆羅村，即嚴衣鉢，與諸大眾侍從世尊，路由跋祇到菴婆羅村，在一山林。",
    "T01n0001_003:0017b20_1": "爾時，世尊為諸大眾說戒、定、慧。",
    "T01n0001_003:0017b20_2": "修戒獲定，得大果報；修定獲智，得大果報；修智心淨，得等解脫，盡於三漏——欲漏、有漏、無明漏。",
    "T01n0001_003:0017b23_3": "已得解脫，生解脫智：生死已盡，梵行已立，所作已辦，不受後有。",
    "T01n0001_003:0017b24_4": "爾時，世尊於菴婆羅村，隨宜住已。",
    "T01n0001_003:0017b26_0": "佛告阿難：「汝等皆嚴！",
    "T01n0001_003:0017b26_1": "當詣瞻婆村、揵茶村、婆梨婆村及詣負彌城。」",
    "T01n0001_003:0017b27_2": "對曰：「唯然！」",
    "T01n0001_003:0017b27_3": "即嚴衣鉢，與諸大眾侍從世尊，路由跋祇漸至他城，於負彌城北，止尸舍婆林。",
    "T01n0001_003:0017b29_4": "佛告諸比丘：「當與汝等說四大教法，諦聽！",
    "T01n0001_003:0017c01_5": "諦聽！",
    "T01n0001_003:0017c01_6": "善思念之。」",
    "T01n0001_003:0017c02_7": "諸比丘言：「唯然！",
    "T01n0001_003:0017c02_8": "世尊！",
    "T01n0001_003:0017c02_9": "願樂欲聞。」",
    "T01n0001_003:0017c02_10": "「何謂為四？",
    "T01n0001_003:0017c03_11": "若有比丘作如是言：『諸賢！",
    "T01n0001_003:0017c03_12": "我於彼村、彼城、彼國，躬從佛聞，躬受是教。』",
    "T01n0001_003:0017c04_13": "從其聞者，不應不信，亦不應毀，當於諸經推其虛實，依律、依法究其本末。",
    "T01n0001_003:0017c06_14": "若其所言非經、非律、非法，當語彼言：『佛不說此，汝謬受耶！",
    "T01n0001_003:0017c08_0": "所以然者？",
    "T01n0001_003:0017c08_1": "我依諸經、依律、依法，汝先所言，與法相違。",
    "T01n0001_003:0017c09_2": "賢士！",
    "T01n0001_003:0017c09_3": "汝莫受持，莫為人說，當捐捨之。』",
    "T01n0001_003:0017c10_4": "若其所言依經、依律、依法者，當語彼言：『汝所言是真佛所說，所以然者？",
    "T01n0001_003:0017c12_0": "我依諸經、依律、依法，汝先所言，與法相應。",
    "T01n0001_003:0017c13_0": "賢士！",
    "T01n0001_003:0017c13_1": "汝當受持，廣為人說，慎勿捐捨。』",
    "T01n0001_003:0017c13_2": "此為第一大教法也。",
    "T01n0001_003:0017c14_3": "「復次，比丘作如是言：『我於彼村、彼城、彼國，和合眾僧、多聞耆舊，親從其聞，親受是法、是律、是教。』",
    "T01n0001_003:0017c16_4": "從其聞者，不應不信，亦不應毀，當於諸經推其虛實，依法、依律究其本末，若其所言非經、非律、非法者，當語彼言：『佛不說此，汝於彼眾謬聽受耶！",
    "T01n0001_003:0017c20_5": "所以然者？",
    "T01n0001_003:0017c20_6": "我依諸經、依律、依法，汝先所言，與法相違。",
    "T01n0001_003:0017c21_7": "賢士！",
    "T01n0001_003:0017c21_8": "汝莫持此，莫為人說，當捐捨之。』",
    "T01n0001_003:0017c22_9": "若其所言依經、依律、依法者，當語彼言：『汝所言是真佛所說，所以者何？",
    "T01n0001_003:0017c24_10": "我依諸經、依律、依法，汝先所言，與法相應。",
    "T01n0001_003:0017c25_11": "賢士！",
    "T01n0001_003:0017c25_12": "汝當受持，廣為人說，慎勿捐捨。』",
    "T01n0001_003:0017c25_13": "此為第二大教法也。",
    "T01n0001_003:0017c26_14": "「復次，比丘作如是言：『我於彼村、彼城、彼國，眾多比丘持法、持律、持律儀者，親從其聞，親受是法、是律、是教。』",
    "T01n0001_003:0017c28_15": "從其聞者，不應不信，亦不應毀，當於諸經推其虛實，依法、依律究其本末。",
    "T01n0001_003:0018a01_16": "若其所言非經、非律、非法者，當語彼言：『佛不說此，汝於眾多比丘謬聽受耶！",
    "T01n0001_003:0018a03_17": "所以然者？",
    "T01n0001_003:0018a03_18": "我依諸經、依律、依法，汝先所言，與法相違。",
    "T01n0001_003:0018a04_19": "賢士！",
    "T01n0001_003:0018a05_0": "汝莫受持，莫為人說，當捐捨之。』",
    "T01n0001_003:0018a05_1": "若其所言依經、依律、依法者，當語彼言：『汝所言是真佛所說，所以然者？",
    "T01n0001_003:0018a07_2": "我依諸經、依律、依法，汝先所言，與法相應。",
    "T01n0001_003:0018a08_3": "賢士！",
    "T01n0001_003:0018a08_4": "汝當受持，廣為人說，慎勿捐捨。』",
    "T01n0001_003:0018a09_5": "是為第三大教法也。",
    "T01n0001_003:0018a09_6": "「復次，比丘作如是言：『我於彼村、彼城、彼國，一比丘持法、持律、持律儀者，親從其聞，親受是法、是律、是教。』",
    "T01n0001_003:0018a12_7": "從其聞者，不應不信，亦不應毀，當於諸經推其虛實，依法、依律究其本末。",
    "T01n0001_003:0018a14_8": "若所言非經、非律、非法者，當語彼言：『佛不說此，汝於一比丘所謬聽受耶！",
    "T01n0001_003:0018a16_0": "所以然者？",
    "T01n0001_003:0018a16_1": "我依諸經、依法、依律，汝先所言，與法相違。",
    "T01n0001_003:0018a17_2": "賢士！",
    "T01n0001_003:0018a17_3": "汝莫受持，莫為人說，當捐捨之。』",
    "T01n0001_003:0018a18_4": "若其所言依經、依律、依法者，當語彼言：『汝所言是真佛所說，所以然者？",
    "T01n0001_003:0018a20_0": "我依諸經、依律、依法，汝先所言，與法相應。",
    "T01n0001_003:0018a21_0": "賢士！",
    "T01n0001_003:0018a21_1": "當勤受持，廣為人說，慎勿捐捨。』",
    "T01n0001_003:0018a21_2": "是為第四大教法也。」",
    "T01n0001_003:0018a23_0": "爾時，世尊於負彌城隨宜住已，告賢者阿難俱詣波婆城，對曰：「唯然！」",
    "T01n0001_003:0018a24_1": "即嚴衣鉢，與諸大眾侍從世尊，路由末羅至波婆城闍頭園中。",
    "T01n0001_003:0018a26_2": "時，有工師子，名曰周那，聞佛從彼末羅來至此城，即自嚴服，至世尊所，頭面禮足，在一面坐。",
    "T01n0001_003:0018a28_3": "時，佛漸為周那說法正化，示教利喜，周那聞佛說法，信心歡喜，即請世尊明日舍食。",
    "T01n0001_003:0018b01_4": "時，佛默然受請。",
    "T01n0001_003:0018b01_5": "周那知佛許可，即從座起，禮佛而歸。",
    "T01n0001_003:0018b02_6": "尋於其夜供設飯食，明日時到，唯聖知時。",
    "T01n0001_003:0018b03_7": "爾時，世尊法服持鉢，大眾圍遶，往詣其舍，就座而坐。",
    "T01n0001_003:0018b04_8": "是時，周那尋設飲食，供佛及僧，別煮栴檀樹耳，世所奇珍，獨奉世尊。",
    "T01n0001_003:0018b06_9": "佛告周那：「勿以此耳與諸比丘。」",
    "T01n0001_003:0018b07_10": "周那受教，不敢輙與。",
    "T01n0001_003:0018b07_11": "時，彼眾中有一長老比丘，晚暮出家，於其座上以餘器取。",
    "T01n0001_003:0018b09_12": "爾時，周那見眾食訖，并除鉢器，行澡水畢，即於佛前以偈問曰：「敢問大聖智，　　正覺二足尊，　善御上調伏，　　世有幾沙門？」",
    "T01n0001_003:0018b13_0": "爾時，世尊以偈答曰：「如汝所問者，　　沙門凡有四；　志趣各不同，　　汝當識別之。",
    "T01n0001_003:0018b16_0": "　一行道殊勝，　　二善說道義，　三依道生活，　　四為道作穢。",
    "T01n0001_003:0018b18_0": "　何謂道殊勝？",
    "T01n0001_003:0018b18_1": "　　善說於道義，　依道而生活，　　有為道作穢？",
    "T01n0001_003:0018b20_0": "　能度恩愛刺，　　入涅槃無疑；　超越天人路，　　說此道殊勝。",
    "T01n0001_003:0018b22_0": "　善解第一義，　　說道無垢穢；　慈仁決眾疑，　　是為善說道。",
    "T01n0001_003:0018b24_0": "　善敷演法句，　　依道以自生；　遙望無垢場，　　名依道生活。",
    "T01n0001_003:0018b26_0": "　內懷於姧邪，　　外像如清白；　虛誑無誠實，　　此為道作穢。",
    "T01n0001_003:0018b28_0": "　云何善惡俱？",
    "T01n0001_003:0018b28_1": "　　淨與不淨雜，　相似現外好，　　如銅為金塗。",
    "T01n0001_003:0018c01_0": "　俗人遂見此，　　謂聖智弟子，　餘者不盡爾，　　勿捨清淨信。",
    "T01n0001_003:0018c03_0": "　一人持大眾，　　內濁而外清；　現閉姧邪迹，　　而實懷放蕩。",
    "T01n0001_003:0018c05_0": "　勿視外容貌，　　卒見便親敬；　現閉姧邪迹，　　而實懷放蕩。」",
    "T01n0001_003:0018c07_0": "爾時，周那取一小座於佛前坐，佛漸為說法。",
    "T01n0001_003:0018c08_0": "示教利喜已，大眾圍遶，侍從而還。",
    "T01n0001_003:0018c08_1": "中路止一樹下，告阿難言：「吾患背痛，汝可敷座。」",
    "T01n0001_003:0018c09_2": "對曰：「唯然！」",
    "T01n0001_003:0018c10_3": "尋即敷座，世尊止息。",
    "T01n0001_003:0018c10_4": "時，阿難又敷一小座於佛前坐。",
    "T01n0001_003:0018c11_5": "佛告阿難：「向者周那無悔恨意耶？",
    "T01n0001_003:0018c12_6": "設有此意，為由何生？」",
    "T01n0001_003:0018c12_7": "阿難白佛言：「周那設供，無有福利。",
    "T01n0001_003:0018c13_8": "所以者何？",
    "T01n0001_003:0018c13_9": "如來最後於其舍食便取涅槃。」",
    "T01n0001_003:0018c14_10": "佛告阿難：「勿作是言！",
    "T01n0001_003:0018c15_11": "勿作是言！",
    "T01n0001_003:0018c15_12": "今者周那為獲大利，為得壽命，得色，得力，得善名譽，生多財寶，死得生天，所欲自然。",
    "T01n0001_003:0018c17_13": "所以者何？",
    "T01n0001_003:0018c17_14": "佛初成道能施食者，佛臨滅度能施食者，此二功德正等無異。",
    "T01n0001_003:0018c19_15": "汝今可往語彼周那：『我親從佛聞，親受佛教，周那設食，今獲大利，得大果報。』」",
    "T01n0001_003:0018c20_16": "時，阿難承佛教旨，即詣彼所，告周那曰：「我親從佛聞，親從佛受教，周那設食，今獲大利，得大果報。",
    "T01n0001_003:0018c23_17": "所以然者？",
    "T01n0001_003:0018c23_18": "佛初得道能飯食者，及臨滅度能飯食者，此二功德正等無異。」",
    "T01n0001_003:0018c26_0": "　周那舍食已，　　始聞如此言；　如來患甚篤，　　壽行今將訖。",
    "T01n0001_003:0018c28_0": "　雖食栴檀耳，　　而患猶更增；　抱病而涉路，　　漸向拘夷城。",
    "T01n0001_003:0019a01_0": "爾時，世尊即從座起，小復前行，詣一樹下，又告阿難：「吾背痛甚，汝可敷座。」",
    "T01n0001_003:0019a02_1": "對曰：「唯然！」",
    "T01n0001_003:0019a02_2": "尋即敷座，如來止息。",
    "T01n0001_003:0019a03_3": "阿難禮佛足已，在一面坐。",
    "T01n0001_003:0019a04_4": "時，有阿羅漢弟子，名曰福貴，於拘夷那竭城向波婆城，中路見佛在一樹下，容貌端正，諸根寂定，得上調意第一寂滅。",
    "T01n0001_003:0019a06_5": "譬如大龍，亦如澄水，清淨無穢，見已歡喜，善心生焉。",
    "T01n0001_003:0019a08_6": "即到佛所，頭面禮足，在一面坐，而白佛言：「世尊！",
    "T01n0001_003:0019a09_7": "出家之人在清淨處，慕樂閑居，甚奇特也。",
    "T01n0001_003:0019a10_8": "有五百乘車經過其邊，而不聞見，我師一時在拘夷那竭城、波婆城，二城中間道側樹下，靜默而坐，時有五百乘車經過其邊，車聲轟轟覺而不聞。",
    "T01n0001_003:0019a13_9": "是時，有人來問我師：『向群車過，寧見不耶？』",
    "T01n0001_003:0019a14_10": "對曰：『不見！』",
    "T01n0001_003:0019a14_11": "又問：『聞耶？』",
    "T01n0001_003:0019a15_12": "對曰：『不聞！』",
    "T01n0001_003:0019a15_13": "又問：『汝在此耶？",
    "T01n0001_003:0019a15_14": "在餘處耶？』",
    "T01n0001_003:0019a16_15": "答曰：『在此！』",
    "T01n0001_003:0019a16_16": "又問：『汝醒悟耶？』",
    "T01n0001_003:0019a16_17": "答曰：『醒悟！』",
    "T01n0001_003:0019a16_18": "又問：『汝為覺寐？』",
    "T01n0001_003:0019a17_19": "答曰：『不寐！』",
    "T01n0001_003:0019a17_20": "彼人默念：『是希有也！",
    "T01n0001_003:0019a18_21": "出家之人專精乃爾，車聲轟轟覺而不聞。』",
    "T01n0001_003:0019a19_0": "即語我師曰：『向有五百乘車從此道過，車聲振動，尚自不聞，豈他聞哉！』",
    "T01n0001_003:0019a20_1": "即為作禮，歡喜而去。」",
    "T01n0001_003:0019a21_2": "佛告福貴：「我今問汝，隨意所答，群車振動覺而不聞，雷動天地覺而不聞，何者為難？」",
    "T01n0001_003:0019a23_3": "福貴白佛言：「千萬車聲，豈等雷電？",
    "T01n0001_003:0019a24_4": "不聞車聲未足為難，雷動天地覺而不聞，斯乃為難。」",
    "T01n0001_003:0019a25_5": "佛告福貴：「我於一時遊阿越村，在一草廬。",
    "T01n0001_003:0019a26_6": "時有異雲暴起，雷電霹靂，殺四特牛、耕者兄弟二人，人眾大聚。",
    "T01n0001_003:0019a27_7": "時，我出草廬，彷徉經行，彼大眾中有一人來至我所，頭面禮足，隨我經行，我知而故問：『彼大眾聚何所為耶？』",
    "T01n0001_003:0019b01_8": "其人即問：『佛向在何所？",
    "T01n0001_003:0019b02_0": "為覺寐耶？』",
    "T01n0001_003:0019b02_1": "答曰：『在此！",
    "T01n0001_003:0019b02_2": "時，不寐也。』",
    "T01n0001_003:0019b02_3": "其人亦歎希聞得定如佛者也，雷電霹靂，聲聒天地，而獨寂定覺而不聞。",
    "T01n0001_003:0019b04_4": "乃白佛言：『向有異雲暴起，雷電霹靂，殺四特牛、耕者兄弟二人，彼大眾聚，其正為此。』",
    "T01n0001_003:0019b06_5": "其人心悅即得法喜，禮佛而去。」",
    "T01n0001_003:0019b07_6": "爾時，福貴被二黃疊，價直百千，即從座起，長跪叉手而白佛言：「今以此疊奉上世尊，願垂納受。」",
    "T01n0001_003:0019b09_7": "佛告福貴：「汝以一疊施我，一施阿難。」",
    "T01n0001_003:0019b10_8": "爾時，福貴承佛教旨，一奉如來，一施阿難。",
    "T01n0001_003:0019b11_9": "佛愍彼故，即為納受。",
    "T01n0001_003:0019b11_10": "時，福貴禮佛足已，於一面坐，佛漸為說法，示教利喜：施論、戒論、生天之論，欲為大患、不淨、穢污，上漏為礙，出要為上。",
    "T01n0001_003:0019b14_11": "時，佛知福貴意，歡喜柔軟，無諸蓋、纏，易可開化，如諸佛常法，即為福貴說苦聖諦，苦集、苦滅、苦出要諦。",
    "T01n0001_003:0019b16_12": "時，福貴信心清淨，譬如淨潔白疊，易為受色，即於座上遠塵離垢，諸法法眼生，見法得法，決定正住，不墮惡道，成就無畏，而白佛言：「我今歸依佛！",
    "T01n0001_003:0019b20_13": "歸依法！",
    "T01n0001_003:0019b20_14": "歸依僧！",
    "T01n0001_003:0019b20_15": "唯願如來聽我於正法中為優婆塞，自今已後，盡壽不殺、不盜、不婬、不欺、不飲酒，唯願世尊聽我於正法中為優婆塞。」",
    "T01n0001_003:0019b23_16": "又白佛言：「世尊！",
    "T01n0001_003:0019b23_17": "遊化若詣波婆城，唯願屈意過貧聚中。",
    "T01n0001_003:0019b24_18": "所以然者？",
    "T01n0001_003:0019b25_19": "欲盡家所有飲食、牀臥、衣服、湯藥，奉獻世尊，世尊受已，家內獲安。」",
    "T01n0001_003:0019b26_20": "佛言：「汝所言善！」",
    "T01n0001_003:0019b27_21": "爾時，世尊為福貴說法，示教利喜已。",
    "T01n0001_003:0019b27_22": "即從座起，頭面禮足，歡喜而去。",
    "T01n0001_003:0019b28_23": "其去未久，阿難尋以黃疊奉上如來，如來哀愍，即為受之，被於身上。",
    "T01n0001_003:0019c01_24": "爾時，世尊顏貌從容，威光熾盛，諸根清淨，面色和悅。",
    "T01n0001_003:0019c02_25": "阿難見已，默自思念：「自我得侍二十五年，未曾見佛面色光澤，發明如今。」",
    "T01n0001_003:0019c04_26": "即從座起，右膝著地，叉手合掌，前白佛言：「自我得侍二十五年，未曾見佛光色如今，不審何緣？",
    "T01n0001_003:0019c06_27": "願聞其意！」",
    "T01n0001_003:0019c06_28": "佛告阿難：「有二因緣，如來光色有殊於常：一者佛初得道，成無上正真覺時；二者臨欲滅度，捨於性命般涅槃時。",
    "T01n0001_003:0019c09_29": "阿難！",
    "T01n0001_003:0019c09_30": "以此二緣，光色殊常。」",
    "T01n0001_003:0019c10_0": "爾時，世尊即說頌曰：「金色衣光悅，　　細軟極鮮淨；　福貴奉世尊，　　如雪白毫光。」",
    "T01n0001_003:0019c13_0": "佛命阿難：「吾渴欲飲，汝取水來。」",
    "T01n0001_003:0019c13_1": "阿難白言：「向有五百乘車於上流渡，水濁未清，可以洗足，不中飲也。」",
    "T01n0001_003:0019c15_2": "如是三勅：「阿難！",
    "T01n0001_003:0019c15_3": "汝取水來。」",
    "T01n0001_003:0019c16_4": "阿難白言：「今拘孫河去此不遠，清冷可飲，亦可澡浴。」",
    "T01n0001_003:0019c17_5": "時，有鬼神居在雪山，篤信佛道，即以鉢盛八種淨水，奉上世尊。",
    "T01n0001_003:0019c18_6": "佛愍彼故，尋為受之，而說頌曰：「佛以八種音，　　勅阿難取水，　吾渴今欲飲，　　飲已詣拘尸；　柔軟和雅音，　　所言悅眾心。",
    "T01n0001_003:0019c23_0": "　給侍佛左右，　　尋白於世尊：　向有五百車，　　截流渡彼岸，　渾濁於此水，　　飲恐不便身；　拘留河不遠，　　水美甚清冷；　往彼可取飲，　　亦可澡浴身。",
    "T01n0001_003:0019c28_0": "　雪山有鬼神，　　奉上如來水；　飲已威勢強，　　眾中師子步。",
    "T01n0001_003:0020a01_0": "　其水神龍居，　　清澄無濁穢；　聖顏如雪山，　　安詳度拘孫。」",
    "T01n0001_003:0020a03_0": "爾時，世尊即詣拘孫河，飲已澡浴，與眾而去。",
    "T01n0001_003:0020a04_0": "中路止息在一樹下，告周那曰：「汝取僧伽梨四牒而敷，吾患背痛，欲暫止息。」",
    "T01n0001_003:0020a05_1": "周那受教，敷置已訖，佛坐其上。",
    "T01n0001_003:0020a06_2": "周那禮已，於一面坐，而白佛言：「我欲般涅槃！",
    "T01n0001_003:0020a07_3": "我欲般涅槃！」",
    "T01n0001_003:0020a08_0": "佛告之曰：「宜知是時。」",
    "T01n0001_003:0020a08_1": "於是，周那即於佛前便般涅槃，佛時頌曰：「佛趣拘孫河，　　清涼無濁穢，　人中尊入水，　　澡浴度彼岸。",
    "T01n0001_003:0020a12_0": "　大眾之原首，　　教勅於周那：　吾今身疲極，　　汝速敷臥具；　周那尋受教，　　四牒衣而敷；　如來既止息，　　周那於前坐。",
    "T01n0001_003:0020a16_0": "　即白於世尊：　　我欲取滅度，　無愛無憎處，　　今當到彼方。",
    "T01n0001_003:0020a18_0": "　無量功德海，　　最勝告彼曰：　汝所作已辦，　　今宜知是時。",
    "T01n0001_003:0020a20_0": "　見佛已聽許，　　周那倍精勤；　滅行無有餘，　　如燈盡火滅。」",
    "T01n0001_003:0020a22_0": "時，阿難即從座起，前白佛言：「佛滅度後，葬法云何？」",
    "T01n0001_003:0020a23_1": "佛告阿難：「汝且默然，思汝所業，諸清信士自樂為之。」",
    "T01n0001_003:0020a24_2": "時，阿難復重三啟：「佛滅度後，葬法云何？」",
    "T01n0001_003:0020a25_3": "佛言：「欲知葬法者，當如轉輪聖王。」",
    "T01n0001_003:0020a26_4": "阿難又白：「轉輪聖王葬法云何？」",
    "T01n0001_003:0020a26_5": "佛告阿難：「聖王葬法，先以香湯洗浴其體，以新劫貝周遍纏身，以五百張疊次如纏之。",
    "T01n0001_003:0020a28_6": "內身金棺灌以麻油畢，舉金棺置於第二大鐵槨中，栴檀香槨次重於外，積眾名香，厚衣其上而闍維之。",
    "T01n0001_003:0020b02_7": "訖收舍利，於四衢道起立塔廟，表剎懸繒，使國行人皆見法王塔，思慕正化，多所饒益。",
    "T01n0001_003:0020b04_8": "阿難！",
    "T01n0001_003:0020b04_9": "汝欲葬我，先以香湯洗浴，用新劫貝周遍纏身，以五百張疊次如纏之。",
    "T01n0001_003:0020b06_10": "內身金棺灌以麻油畢，舉金棺置於第二大鐵槨中，旃檀香槨次重於外，積眾名香，厚衣其上而闍維之。",
    "T01n0001_003:0020b08_11": "訖收舍利，於四衢道起立塔廟，表剎懸繒，使諸行人皆見佛塔，思慕如來法王道化，生獲福利，死得上天。」",
    "T01n0001_003:0020b11_12": "於時，世尊重觀此義，而說頌曰：「阿難從坐起，　　長跪白世尊，　如來滅度後，　　當以何法葬？",
    "T01n0001_003:0020b15_0": "　阿難汝且默，　　思惟汝所行；　國內諸清信，　　自當樂為之。",
    "T01n0001_003:0020b17_0": "　阿難三請已，　　佛說轉輪葬，　欲葬如來身，　　疊裹內棺槨；　四衢起塔廟，　　為利益眾生，　諸有禮敬者，　　皆獲無量福。」",
    "T01n0001_003:0020b21_0": "佛告阿難：「天下有四種人，應得起塔，香花繒蓋，伎樂供養。",
    "T01n0001_003:0020b22_1": "何等為四？",
    "T01n0001_003:0020b22_2": "一者如來應得起塔，二者辟支佛，三者聲聞人，四者轉輪王。",
    "T01n0001_003:0020b24_3": "阿難！",
    "T01n0001_003:0020b24_4": "此四種人應得起塔，香華繒蓋，伎樂供養。」",
    "T01n0001_003:0020b25_5": "爾時，世尊以偈頌曰：「佛應第一塔，　　辟支佛聲聞，　及轉輪聖王，　　典領四域主。",
    "T01n0001_003:0020b28_0": "　斯四應供養，　　如來之所記，　佛、辟支、聲聞，　　及轉輪王塔。」",
    "T01n0001_003:0020c01_0": "爾時，世尊告阿難：「俱詣拘尸城，末羅雙樹間。」",
    "T01n0001_003:0020c02_1": "對曰：「唯然！」",
    "T01n0001_003:0020c02_2": "即與大眾圍遶世尊，在道而行。",
    "T01n0001_003:0020c03_3": "有一梵志從拘尸城趣波婆城，中路遙見世尊顏貌端正，諸根寂定，見已歡喜，善心自生，前至佛所，問訊訖，一面住，而白佛言：「我所居村去此不遠，唯願瞿曇於彼止宿，清旦食已，然後趣城。」",
    "T01n0001_003:0020c07_4": "佛告梵志：「且止！",
    "T01n0001_003:0020c07_5": "且止！",
    "T01n0001_003:0020c08_0": "汝今便為供養我已。」",
    "T01n0001_003:0020c08_1": "時，梵志慇懃三請，佛答如初，又告梵志：「阿難在後，汝可語意。」",
    "T01n0001_003:0020c09_2": "時，梵志聞佛教已，即詣阿難，問訊已，於一面立，白阿難言：「我所居村去此不遠，欲屈瞿曇於彼止宿，清旦食已，然後趣城。」",
    "T01n0001_003:0020c12_3": "阿難報曰：「止！",
    "T01n0001_003:0020c13_4": "止！",
    "T01n0001_003:0020c13_5": "梵志！",
    "T01n0001_003:0020c13_6": "汝今已為得供養已。」",
    "T01n0001_003:0020c13_7": "梵志復請，慇懃至三，阿難答曰：「時既暑熱，彼村遠逈，世尊疲極，不足勞嬈。」",
    "T01n0001_003:0020c15_8": "爾時，世尊觀此義已，即說頌曰：「淨眼前進路，　　疲極向雙樹；　梵志遙見佛，　　速詣而[旃-方+示]首，　我村今在近，　　哀愍留一宿；　清旦設微供，　　然後向彼城。",
    "T01n0001_003:0020c21_0": "　梵志我身倦，　　道遠不能過；　監藏者在後，　　汝可住語意。",
    "T01n0001_003:0020c23_0": "　承佛教旨已，　　即詣阿難所：　唯願至我村，　　清旦食已去。",
    "T01n0001_003:0020c25_0": "　阿難曰止止，　　時熱不相赴。",
    "T01n0001_003:0020c26_0": "　三請不遂願，　　憂惱不悅樂。",
    "T01n0001_003:0020c27_0": "　咄此有為法，　　流遷不常住；　今於雙樹間，　　滅我無漏身。",
    "T01n0001_003:0020c29_0": "　佛、辟支、聲聞，　　一切皆歸滅；　無常無撰擇，　　如火焚山林。」",
    "T01n0001_003:0021a02_0": "爾時，世尊入拘尸城，向本生處末羅雙樹間，告阿難曰：「汝為如來於雙樹間敷置牀座，使頭北首，面向西方。",
    "T01n0001_003:0021a04_1": "所以然者？",
    "T01n0001_003:0021a04_2": "吾法流布，當久住北方。」",
    "T01n0001_003:0021a05_3": "對曰：「唯然！」",
    "T01n0001_003:0021a05_4": "即敷座，令北首。",
    "T01n0001_003:0021a06_5": "爾時，世尊自四牒僧伽梨，偃右脇如師子王，累足而臥。",
    "T01n0001_003:0021a07_6": "時，雙樹間所有鬼神篤信佛者，以非時花布散于地。",
    "T01n0001_003:0021a08_7": "爾時，世尊告阿難曰：「此雙樹神以非時華供養於我，此非供養如來。」",
    "T01n0001_003:0021a10_8": "阿難白言：「云何名為供養如來？」",
    "T01n0001_003:0021a11_9": "佛語阿難：「人能受法，能行法者，斯乃名曰供養如來。」",
    "T01n0001_003:0021a12_10": "佛觀此義，而說頌曰：「佛在雙樹間，　　偃臥心不亂；　樹神心清淨，　　以花散佛上。",
    "T01n0001_003:0021a15_0": "　阿難白佛言：　　云何名供養？",
    "T01n0001_003:0021a16_0": "　受法而能行，　　覺華而為供。",
    "T01n0001_003:0021a17_0": "　紫金華如輪，　　散佛未為供；　陰、界、入無我，　　乃名第一供。」",
    "T01n0001_003:0021a19_0": "爾時，梵摩那在於佛前執扇扇佛，佛言：「汝却，勿在吾前。」",
    "T01n0001_003:0021a20_1": "時，阿難默自思念：「此梵摩那常在佛左右，供給所須，當尊敬如來，視無厭足。",
    "T01n0001_003:0021a22_2": "今者末後須其瞻視，乃命使却，意將何因？」",
    "T01n0001_003:0021a23_3": "於是，阿難即整衣服，前白佛言：「此梵摩那常在佛左右，供給所須，當尊敬如來，視無厭足。",
    "T01n0001_003:0021a25_4": "今者末後須其瞻視，而命使却，將有何因？」",
    "T01n0001_003:0021a26_5": "佛告阿難：「此拘尸城外有十二由旬，皆是諸大神天之所居宅，無空缺處。",
    "T01n0001_003:0021a28_0": "此諸大神皆嫌此比丘當佛前立：『今佛末後垂當滅度，吾等諸神，冀一奉覲，而此比丘有大威德，光明暎蔽，使我曹等不得親近禮拜供養。』",
    "T01n0001_003:0021b02_1": "阿難！",
    "T01n0001_003:0021b02_2": "我以是緣，故命使却。」",
    "T01n0001_003:0021b02_3": "阿難白佛：「此尊比丘本積何德，修何行業，今者威德乃如是乎？」",
    "T01n0001_003:0021b04_4": "佛告阿難：「乃往過去久遠九十一劫，時世有佛，名毗婆尸，時此比丘以歡喜心，手執草炬，以照彼塔，由此因緣，使今威光上徹二十八天，諸天神光所不能及。」",
    "T01n0001_003:0021b08_5": "爾時，阿難即從座起，偏袒右肩，長跪叉手而白佛言：「莫於此鄙陋小城荒毀之土取滅度也。",
    "T01n0001_003:0021b10_6": "所以者何？",
    "T01n0001_003:0021b10_7": "更有大國——瞻婆大國、毗舍離國、王舍城、婆祇國、舍衛國、迦維羅衛國、波羅[木*奈]國，其土人民眾多，信樂佛法，佛滅度已，必能恭敬供養舍利。」",
    "T01n0001_003:0021b13_8": "佛言：「止！",
    "T01n0001_003:0021b13_9": "止！",
    "T01n0001_003:0021b13_10": "勿造斯觀，無謂此土以為鄙陋。",
    "T01n0001_003:0021b14_11": "所以者何？",
    "T01n0001_003:0021b15_0": "昔者，此國有王名大善見，此城時名拘舍婆提，大王之都城，長四百八十里，廣二百八十里。",
    "T01n0001_003:0021b17_1": "是時，穀米豐賤，人民熾盛，其城七重，遶城欄楯亦復七重，彫文刻鏤，間懸寶鈴。",
    "T01n0001_003:0021b18_2": "其城下基深三仞，高十二仞，城上樓觀高十二仞，柱圍三仞，金城銀門，銀城金門；琉璃城水精門，水精城琉璃門。",
    "T01n0001_003:0021b21_3": "「其城周圓四寶莊嚴，間錯欄楯亦以四寶。",
    "T01n0001_003:0021b22_4": "金樓銀鈴，銀樓金鈴，寶壍七重，中生蓮花：優鉢羅花、鉢頭摩花、俱物頭花、分陀利花。",
    "T01n0001_003:0021b24_5": "下有金沙布現其底，俠道兩邊生多隣娑樹，其金樹者，銀葉花實；其銀樹者，金葉花實；水精樹者，琉璃花實；琉璃樹者，水精花實。",
    "T01n0001_003:0021b27_6": "多隣樹間有眾浴池，清流深潭，潔淨無穢，以四寶塼間砌其邊。",
    "T01n0001_003:0021b29_0": "金梯銀蹬，銀梯金蹬，琉璃梯金蹬，琉璃梯陛水精為蹬，水精梯陛琉璃為蹬。",
    "T01n0001_003:0021c01_1": "周匝欄楯，遼遶相承，其城處處生多隣樹，其金樹者，銀葉花實，其銀樹者，金葉花實，水精樹者，琉璃花實，琉璃樹者，水精花實。",
    "T01n0001_003:0021c04_2": "樹間亦有四種寶池，生四種花。",
    "T01n0001_003:0021c05_3": "街巷齊整，行伍相當，風吹眾花，紛紛路側。",
    "T01n0001_003:0021c06_4": "微風四起，吹諸寶樹，出柔軟音，猶如天樂。",
    "T01n0001_003:0021c07_5": "其國人民，男女大小，共遊樹間，以自娛樂。",
    "T01n0001_003:0021c08_6": "其國常有十種聲：貝聲、鼓聲、波羅聲、歌聲、舞聲、吹聲、象聲、馬聲、車聲、飲食戲笑聲。",
    "T01n0001_003:0021c10_7": "「爾時，大善見王七寶具足，王有四德，主四天下。",
    "T01n0001_003:0021c11_8": "何謂七寶？",
    "T01n0001_003:0021c11_9": "一、金輪寶，二、白象寶，三、紺馬寶，四、神珠寶，五、玉女寶，六、居士寶，七、主兵寶。",
    "T01n0001_003:0021c13_10": "云何善見大王成就金輪寶？",
    "T01n0001_003:0021c13_11": "王常以十五日月滿時，沐浴香湯，昇高殿上，婇女圍遶，自然輪寶忽現在前，輪有千輻，光色具足，天匠所造，非世所有，真金所成，輪徑丈四。",
    "T01n0001_003:0021c17_12": "大善見王默自念言：『我曾從先宿諸舊聞如是語：剎利王水澆頭種，以十五日月滿時，沐浴香湯，昇寶殿上，婇女圍遶，自然金輪忽現在前，輪有千輻，光色具足，天匠所造，非世所有，真金所成，輪徑丈四，是則名為轉輪聖王。",
    "T01n0001_003:0021c22_13": "今此輪現，將無是耶？",
    "T01n0001_003:0021c22_14": "今我寧可試此輪寶。』",
    "T01n0001_003:0021c23_15": "「時，大善見王即召四兵，向金輪寶偏露右臂，右膝著地，以右手摩抆金輪，語言：『汝向東方，如法而轉，勿違常則。』",
    "T01n0001_003:0021c26_16": "輪即東轉。",
    "T01n0001_003:0021c26_17": "時，善見王即將四兵隨其後行，金輪寶前有四神引導，輪所住處，王即止駕。",
    "T01n0001_003:0021c28_18": "爾時，東方諸小國王見大王至，以金鉢盛銀粟，銀鉢盛金粟，來趣王所，拜首白言：『善來，大王！",
    "T01n0001_003:0022a01_19": "今此東方土地豐樂，人民熾盛，志性仁和，慈孝中順。",
    "T01n0001_003:0022a02_20": "唯願聖王於此治政，我等當給使左右，承受所宜。』",
    "T01n0001_003:0022a03_21": "當時，善見大王語小王言：『止！",
    "T01n0001_003:0022a04_22": "止！",
    "T01n0001_003:0022a04_23": "諸賢！",
    "T01n0001_003:0022a04_24": "汝等則為供養我已，但當以正法治，勿使偏枉，無令國內有非法行，此即名曰我之所治。』",
    "T01n0001_003:0022a06_25": "「時，諸小王聞此教已，即從大王巡行諸國，至東海表；次行南方、西方、北方，隨輪所至，其諸國王各獻國土，如東方諸小王。",
    "T01n0001_003:0022a09_26": "此時，善見王既隨金輪，周行四海，以道開化，安慰民庶已，還本國拘舍婆城。",
    "T01n0001_003:0022a11_27": "時，金輪寶在宮門上虛空中住，大善見王踊躍而言：『此金輪寶真為我瑞，我今真為轉輪聖王。』",
    "T01n0001_003:0022a13_28": "是為金輪寶成就。",
    "T01n0001_003:0022a14_29": "「云何善見大王成就白象寶？",
    "T01n0001_003:0022a14_30": "時，善見大王清旦在正殿上坐，自然象寶忽現在前，其毛純白，七處平住，力能飛行，其首雜色，六牙纖傭，真金間填。",
    "T01n0001_003:0022a17_31": "時，王見已，念言：『此象賢良，若善調者，可中御乘。』",
    "T01n0001_003:0022a18_32": "即試調習，諸能悉備。",
    "T01n0001_003:0022a19_0": "時，善見大王欲自試象，即乘其上，清旦出城，周行四海，食時已還。",
    "T01n0001_003:0022a20_1": "時，善見王踊躍而言：『此白象寶真為我瑞，我今真為轉輪聖王。』",
    "T01n0001_003:0022a21_2": "是為象寶成就。",
    "T01n0001_003:0022a22_3": "「云何善見大王成就馬寶？",
    "T01n0001_003:0022a22_4": "時，善見大王清旦在正殿上坐，自然馬寶忽現在前，紺青色，朱髦尾，頭頸如象，力能飛行。",
    "T01n0001_003:0022a25_0": "時，王見已，念言：『此馬賢良，若善調者，可中御乘。』",
    "T01n0001_003:0022a26_1": "即試調習，諸能悉備。",
    "T01n0001_003:0022a26_2": "時，善見王欲自試馬寶，即乘其上，清旦出城，周行四海，食時已還。",
    "T01n0001_003:0022a28_3": "時，善見王踊躍而言：『此紺馬寶真為我瑞，我今真為轉輪聖王。』",
    "T01n0001_003:0022a29_4": "是為紺馬寶成就。",
    "T01n0001_003:0022b01_0": "「云何善見大王神珠寶成就？",
    "T01n0001_003:0022b01_1": "時，善見大王於清旦在正殿上坐，自然神珠忽現在前，質色清徹，無有瑕穢。",
    "T01n0001_003:0022b03_2": "時，王見已，言：『此珠妙好，若有光明，可照宮內。』",
    "T01n0001_003:0022b04_3": "時，善見王欲試此珠，即召四兵，以此寶珠置高幢上，於夜冥中齎幢出城，其珠光明，照諸軍眾，猶如晝日。",
    "T01n0001_003:0022b07_4": "於軍眾外周匝，復能照一由旬。",
    "T01n0001_003:0022b07_5": "現城中人皆起作務，謂為是晝。",
    "T01n0001_003:0022b08_6": "時，王善見踊躍而言：『今此神珠真為我瑞，我今真為轉輪聖王。』",
    "T01n0001_003:0022b10_0": "是為神珠寶成就。",
    "T01n0001_003:0022b10_1": "「云何善見大王成就玉女寶？",
    "T01n0001_003:0022b11_2": "時，玉女寶忽然出現，顏色從容，面貌端正，不長不短，不麤不細，不白不黑，不剛不柔，冬則身溫，夏則身涼，舉身毛孔出栴檀香，口出優鉢羅華香，言語柔軟，舉動安詳，先起後坐，不失宜則。",
    "T01n0001_003:0022b15_3": "時，王善見清淨無著，心不暫念，況復親近。",
    "T01n0001_003:0022b16_4": "時，王善見踊躍而言：『此玉女寶真為我瑞，我今真為轉輪聖王。』",
    "T01n0001_003:0022b17_5": "是為玉女寶成就。",
    "T01n0001_003:0022b18_6": "「云何善見大王居士寶成就？",
    "T01n0001_003:0022b18_7": "時，居士丈夫忽然自出，寶藏自然，財富無量。",
    "T01n0001_003:0022b19_8": "居士宿福眼，能徹視地中伏藏，有主無主，皆悉見知。",
    "T01n0001_003:0022b21_9": "其有主者，能為擁護，其無主者，取給王用。",
    "T01n0001_003:0022b22_10": "時，居士寶往白王言：『大王！",
    "T01n0001_003:0022b22_11": "有所給與，不足為憂，我自能辦。』",
    "T01n0001_003:0022b23_12": "時，善見王欲試居士寶，即勑嚴船於水遊戲，告居士曰：『我須金寶，汝速與我。』",
    "T01n0001_003:0022b25_13": "居士報曰：『大王小待，須至岸上。』",
    "T01n0001_003:0022b26_0": "王尋逼言：『我停須用，正今得來。』",
    "T01n0001_003:0022b26_1": "時，居士寶被王嚴勑，即於船上長跪，以右手內著水中，水中寶瓶隨手而出，如蟲緣樹。",
    "T01n0001_003:0022b28_2": "彼居士寶，亦復如是，內手水中，寶緣手出，充滿船上，而白王言：『向須寶用，為須幾許？』",
    "T01n0001_003:0022c01_3": "時，王善見語居士言：『止！",
    "T01n0001_003:0022c02_4": "止！",
    "T01n0001_003:0022c02_5": "吾無所須，向相試耳！",
    "T01n0001_003:0022c03_0": "汝今便為供養我已。』",
    "T01n0001_003:0022c03_1": "時，彼居士聞王語已，尋以寶物還投水中。",
    "T01n0001_003:0022c04_2": "時，善見王踊躍而言：『此居士寶真為我瑞，我今真為轉輪聖王。』",
    "T01n0001_003:0022c05_3": "是為居士寶成就。",
    "T01n0001_003:0022c06_4": "「云何善見大王主兵寶成就？",
    "T01n0001_003:0022c07_0": "時，主兵寶忽然出現，智謀雄猛，英略獨決，即詣王所白言：『大王！",
    "T01n0001_003:0022c08_1": "有所討罰，王不足憂，我自能辦。』",
    "T01n0001_003:0022c09_2": "時，善見大王欲試主兵寶，即集四兵而告之曰：『汝今用兵，未集者集，已集者放；未嚴者嚴，已嚴者解；未去者去，已去者住。』",
    "T01n0001_003:0022c12_3": "時，主兵寶聞王語已，即令四兵，未集者集，已集者放；未嚴者嚴，已嚴者解；未去者去，已去者住。",
    "T01n0001_003:0022c14_4": "時，善見王踊躍而言：『此主兵寶真為我瑞，我今真為轉輪聖王。』",
    "T01n0001_003:0022c15_5": "阿難！",
    "T01n0001_003:0022c15_6": "是為善見轉輪聖王成就七寶。",
    "T01n0001_003:0022c16_7": "「何謂四神德？",
    "T01n0001_003:0022c16_8": "一者長壽不夭，無能及者。",
    "T01n0001_003:0022c17_9": "二者身強無患，無能及者。",
    "T01n0001_003:0022c18_10": "三者顏貌端正，無能及者。",
    "T01n0001_003:0022c18_11": "四者寶藏盈溢，無能及者。",
    "T01n0001_003:0022c19_12": "是為轉輪聖王成就七寶及四功德。",
    "T01n0001_003:0022c20_13": "「阿難！",
    "T01n0001_003:0022c20_14": "時，善見王久乃命駕，出遊後園，尋告御者：『汝當善御，安詳而行。",
    "T01n0001_003:0022c21_15": "所以然者？",
    "T01n0001_003:0022c22_0": "吾欲諦觀國土人民安樂無患。』",
    "T01n0001_003:0022c22_1": "時，國人民路次觀者，復語侍人：『汝且徐行，吾欲諦觀聖王威顏。』",
    "T01n0001_003:0022c24_2": "阿難！",
    "T01n0001_003:0022c24_3": "時，善見王慈育民物，如父愛子，國民慕王，如子仰父，所有珍奇盡以貢王，願垂納受，在意所與。",
    "T01n0001_003:0022c26_4": "時王報曰：『且止！",
    "T01n0001_003:0022c26_5": "諸人！",
    "T01n0001_003:0022c27_6": "吾自有寶，汝可自用。』",
    "T01n0001_003:0022c27_7": "復於異時，王作是念：『我今寧可造作宮觀。』",
    "T01n0001_003:0022c28_8": "適生是意，時，國人民詣王善見，各白王言：『我今為王造作宮殿。』",
    "T01n0001_003:0023a01_9": "王報之曰：『我今以為得汝供養，我有寶物，自足成辦。』",
    "T01n0001_003:0023a02_10": "時，國人民復重啟王：『我欲與王造立宮殿。』",
    "T01n0001_003:0023a03_11": "王告人民：『隨汝等意。』",
    "T01n0001_003:0023a03_12": "時，諸人民承王教已，即以八萬四千兩車，載金而來，詣拘舍婆城，造立法殿。",
    "T01n0001_003:0023a05_13": "時，第二忉利妙匠天子默自思念：『唯我能堪與善見王起正法殿。』",
    "T01n0001_003:0023a07_14": "「阿難！",
    "T01n0001_003:0023a07_15": "時，妙匠天造法殿，長六十里，廣三十里，四寶莊嚴，下基平整，七重寶塼以砌其階；其法殿柱有八萬四千，金柱銀櫨，銀柱金櫨，琉璃、水精櫨柱亦然。",
    "T01n0001_003:0023a10_16": "繞殿周匝，有四欄楯，皆四寶成，又四階陛亦四寶成。",
    "T01n0001_003:0023a11_17": "其法殿上有八萬四千寶樓，其金樓者銀為戶牖，其銀樓者金為戶牖，水精、琉璃樓戶亦然。",
    "T01n0001_003:0023a13_18": "金樓銀牀，銀樓金牀，綩綖細輭，金縷織成，布其座上，水精、琉璃樓牀亦然。",
    "T01n0001_003:0023a15_19": "其殿光明，眩曜人目，猶日盛明，無能視者。",
    "T01n0001_003:0023a16_20": "時，善見王自生念言：『我今可於是殿左右起多隣園池。』",
    "T01n0001_003:0023a17_21": "即造園池，縱廣一由旬。",
    "T01n0001_003:0023a18_22": "「又復自念：『於法殿前造一法池。』",
    "T01n0001_003:0023a19_23": "尋即施造，縱廣一由旬，其水清澄，潔淨無穢，以四寶塼廁砌其下，繞池四邊，欄楯周匝，皆以黃金、白銀、水精、琉璃四寶合成。",
    "T01n0001_003:0023a21_24": "其池中水生眾雜華：優鉢羅華、波頭摩華、俱物頭華、分陀利華，出微妙香，馚馥四散。",
    "T01n0001_003:0023a23_25": "其池四面陸地生華：阿醯物多華、瞻蔔華、波羅羅華、須曼陀華、婆師迦華、檀俱摩梨華。",
    "T01n0001_003:0023a25_26": "使人典池，諸行過者將入洗浴，遊戲清涼，隨意所欲。",
    "T01n0001_003:0023a27_27": "須漿與漿，須食與食，衣服、車馬、香華、財寶，不逆人意。",
    "T01n0001_003:0023a28_28": "「阿難！",
    "T01n0001_003:0023a28_29": "時，善見王有八萬四千象，金銀校飾，絡用寶珠，齊象王為第一。",
    "T01n0001_003:0023a29_30": "八萬四千馬，金銀校飾，絡用寶珠，力馬王為第一。",
    "T01n0001_003:0023b02_31": "八萬四千車，師子革絡，四寶莊嚴，金輪寶為第一。",
    "T01n0001_003:0023b03_32": "八萬四千珠，神珠寶為第一。",
    "T01n0001_003:0023b03_33": "八萬四千玉女，玉女寶為第一。",
    "T01n0001_003:0023b04_34": "八萬四千居士，居士寶為第一。",
    "T01n0001_003:0023b05_35": "八萬四千剎利，主兵寶為第一。",
    "T01n0001_003:0023b06_36": "八萬四千城，拘尸婆提城為第一。",
    "T01n0001_003:0023b06_37": "八萬四千殿，正法殿為第一。",
    "T01n0001_003:0023b07_38": "八萬四千樓，大正樓為第一。",
    "T01n0001_003:0023b08_39": "八萬四千牀，皆以黃金、白銀、眾寶所成，氍[毯-炎+數]毾[毯-炎+登]，綩綖細軟，以布其上。",
    "T01n0001_003:0023b09_40": "八萬四千億衣，初摩衣、迦尸衣、劫波衣為第一。",
    "T01n0001_003:0023b11_0": "八萬四千種食，日日供設，味味各異。",
    "T01n0001_003:0023b11_1": "「阿難！",
    "T01n0001_003:0023b11_2": "時，善見王八萬四千象，乘齊象上，清旦出拘尸城，案行天下，周遍四海，須臾之間，還入城食。",
    "T01n0001_003:0023b14_3": "八萬四千馬，乘力馬寶，清旦出遊，案行天下，周遍四海，須臾之間，還入城食。",
    "T01n0001_003:0023b15_4": "八萬四千車，乘金輪車，駕力馬寶，清旦出遊，案行天下，周遍四海，須臾之間，還入城食。",
    "T01n0001_003:0023b18_5": "八萬四千神珠，以神珠寶，照於宮內，晝夜常明。",
    "T01n0001_003:0023b19_6": "八萬四千玉女，玉女寶善賢給侍左右。",
    "T01n0001_003:0023b20_7": "八萬四千居士，有所給與，任居士寶。",
    "T01n0001_003:0023b21_0": "八萬四千剎利，有所討罰，任主兵寶。",
    "T01n0001_003:0023b21_1": "八萬四千城，常所治都，在拘尸城。",
    "T01n0001_003:0023b22_2": "八萬四千殿，王所常止，在正法殿。",
    "T01n0001_003:0023b23_3": "八萬四千樓，王所常止，在大正樓。",
    "T01n0001_003:0023b24_4": "八萬四千座，王所常止，在頗梨座，以安禪故。",
    "T01n0001_003:0023b25_5": "八萬四千億衣，上妙寶飾，隨意所服，以慚愧故。",
    "T01n0001_003:0023b26_6": "八萬四千種食，王所常食，食自然飯，以知足故。",
    "T01n0001_003:0023b27_7": "「時，八萬四千象來現，王時蹋蹈衝突，傷害眾生，不可稱數。",
    "T01n0001_003:0023b28_8": "時王念言：『此象數來，多所損傷，自今而後，百年聽現一象。』",
    "T01n0001_003:0023c01_9": "如是轉次百年現一，周而復始。」",
    "T01n0001_003:0023c02_0": "佛說長阿含經卷第三"
}