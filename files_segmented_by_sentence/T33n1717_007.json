{
    "T33n1717_007:0861b10_0": "法華玄義釋籤卷第七",
    "T33n1717_007:0861b12_0": "天台沙門湛然述",
    "T33n1717_007:0861b13_0": "◎次明智妙為二：先明來意，次正釋。",
    "T33n1717_007:0861b13_1": "初文可見。",
    "T33n1717_007:0861b14_2": "次正釋中自二：初意者文自為六，先列六章，次依章解釋。",
    "T33n1717_007:0861b15_3": "初數中，初六藏，次四通，次三別，次三三佛，次四圓，三佛在果，彼三果無人，故別於此列。",
    "T33n1717_007:0861b17_4": "圓果有人，故自居因後，次「類者」例也。",
    "T33n1717_007:0861b18_5": "又二：先列、次結。",
    "T33n1717_007:0861b18_6": "初文者說其數意，何故以五停乃至十地等而各為一數，故立此門。",
    "T33n1717_007:0861b20_7": "類例同故且各為一數，若一一位別為一數，太成繁雜，故且總云。",
    "T33n1717_007:0861b21_8": "三藏菩薩亦應云四門遍學，但為出其當體義異，故且從緣事理強弱為類。",
    "T33n1717_007:0861b23_9": "三佛應云並是師位，亦為從教辨三相異，故從義各明。",
    "T33n1717_007:0861b25_10": "三辨相中，若從數類誠為不多，類中多相，從相復更少多分別，故使爾耳。",
    "T33n1717_007:0861b26_11": "初辨世智相中云「天竺」至「非想」者，語智所依乃至初禪，今且從極。",
    "T33n1717_007:0861b28_12": "「忠孝」等，略如《止觀》記。",
    "T33n1717_007:0861b28_13": "多識於鳥獸草木之名者，莫過於《爾雅》。",
    "T33n1717_007:0861b29_14": "雖安塗割，所依但是世禪。",
    "T33n1717_007:0861c01_15": "「獲根本定」等者，用通必依色定故也，故停河等須依根本。",
    "T33n1717_007:0861c02_16": "「停河在耳」等者，如《大經》三十五「諸外道等來白波斯匿王言：大王！",
    "T33n1717_007:0861c04_17": "不應輕懱如是大士。",
    "T33n1717_007:0861c04_18": "大王！",
    "T33n1717_007:0861c04_19": "是月增減誰之所作？",
    "T33n1717_007:0861c05_20": "大海鹹味、摩羅延山誰之所作？",
    "T33n1717_007:0861c06_21": "豈非我等婆羅門耶？",
    "T33n1717_007:0861c06_22": "大王！",
    "T33n1717_007:0861c06_23": "不聞阿竭多仙十二年中恒河之水停在耳中耶？",
    "T33n1717_007:0861c07_24": "瞿曇仙人作大神變，十二年中變作釋身，并令釋身作羝羊身，作千女根在釋身上。",
    "T33n1717_007:0861c09_25": "耆兔仙人一日之中，飲大海水令大地乾耶？",
    "T33n1717_007:0861c10_26": "婆藪仙人為自在天作三目耶？",
    "T33n1717_007:0861c11_27": "羅羅仙人變迦毘羅城為鹵土耶？",
    "T33n1717_007:0861c12_28": "婆羅門中有如是等大力諸仙，現可撿挍，云何輕懱如是大仙？」",
    "T33n1717_007:0861c14_0": "亦如此土古人張揩能作霧，欒巴善吐雲，葛洪、陶淵明等皆薄有術數，蓋小小耳。",
    "T33n1717_007:0861c15_1": "若比西方，天懸地殊。",
    "T33n1717_007:0861c16_2": "「法是世間法」等者，定非無漏，不能斷惑，故云「不動」。",
    "T33n1717_007:0861c17_3": "常在三有，故曰「不出」。",
    "T33n1717_007:0861c18_4": "邪慧不能動惑出界故也。",
    "T33n1717_007:0861c18_5": "次五停四念中，先五停，次四念。",
    "T33n1717_007:0861c19_6": "初五停中三：先釋名，次「觀能」下明停心功能，三「數息」下正明用治。",
    "T33n1717_007:0861c21_7": "但列名對病而已，廣如《止觀》第十記。",
    "T33n1717_007:0861c21_8": "次四念中亦略不列名，但舉數對位，至下照中文相稍廣。",
    "T33n1717_007:0861c23_9": "於中又二：初明功能，次「初翻」下判位。",
    "T33n1717_007:0861c24_10": "即以功能為其相狀，「煖法已上四善根」者，盡依《婆沙》，文相稍略。",
    "T33n1717_007:0861c25_11": "今略出論文，於初煖中為五：初正釋煖義，次「尊者」下釋煖在初，三「於正法」下明所緣諦，四從「所有」下料簡釋疑，五「煖有」下明功能。",
    "T33n1717_007:0861c28_12": "初文者，由智觀故有煖生。",
    "T33n1717_007:0861c29_13": "次文可見。",
    "T33n1717_007:0861c29_14": "第三文中三：先釋，次料簡，三「如佛」下引證，須緣四諦。",
    "T33n1717_007:0862a01_15": "四料簡中二：初簡法，次簡品類。",
    "T33n1717_007:0862a02_16": "初云「所有布施盡迴解脫」等者，《婆沙》云：「西方人作此論」，今文略依彼問云：煖善根有何意趣？",
    "T33n1717_007:0862a04_17": "為何所依？",
    "T33n1717_007:0862a05_0": "何因緣？",
    "T33n1717_007:0862a05_1": "何法？",
    "T33n1717_007:0862a05_2": "何果？",
    "T33n1717_007:0862a05_3": "何報？",
    "T33n1717_007:0862a05_4": "何善利？",
    "T33n1717_007:0862a05_5": "行幾行？",
    "T33n1717_007:0862a05_6": "為緣生？",
    "T33n1717_007:0862a06_7": "為緣起？",
    "T33n1717_007:0862a06_8": "為聞慧？",
    "T33n1717_007:0862a06_9": "為思慧？",
    "T33n1717_007:0862a06_10": "為脩慧？",
    "T33n1717_007:0862a06_11": "為欲色無色界？",
    "T33n1717_007:0862a07_12": "為有覺有觀乃至無覺無觀？",
    "T33n1717_007:0862a07_13": "為何根相應？",
    "T33n1717_007:0862a08_14": "為一心為多心？",
    "T33n1717_007:0862a08_15": "為退為不退？",
    "T33n1717_007:0862a08_16": "乃至世第一法亦如是問。",
    "T33n1717_007:0862a09_17": "今文闕問答字，便出答文。",
    "T33n1717_007:0862a10_18": "論答并如今文，乃至忍善根盡迴向解脫是其意趣等，唯闕答何法文。",
    "T33n1717_007:0862a11_19": "應云是有漏法，頂是煖家功用果，涅槃決定因是其利，復有說者不斷善根是其利。",
    "T33n1717_007:0862a13_20": "又問煖法有幾種？",
    "T33n1717_007:0862a14_21": "答如文。",
    "T33n1717_007:0862a14_22": "又問有幾人從欲界至無所有處？",
    "T33n1717_007:0862a15_23": "答各有九品，并一具縛人，合有七十三人。",
    "T33n1717_007:0862a16_24": "次料簡善根品類者，對下三善根以為料簡。",
    "T33n1717_007:0862a17_25": "第二師文似四品，意但在三。",
    "T33n1717_007:0862a17_26": "然越次取者，例前九品亦越次故。",
    "T33n1717_007:0862a18_27": "言「但在三」者，下下下中秖是下，中上秖是中，上上秖是上耳。",
    "T33n1717_007:0862a20_28": "煖頂於下三品中是下下、下中，雖有二品，但在於下，忍取中三品之上，世第一取上三品之上。",
    "T33n1717_007:0862a22_29": "瞿沙說九品上能兼下，故頂有六，忍有八。",
    "T33n1717_007:0862a23_30": "世第一近真故不可兼多，故唯上上。",
    "T33n1717_007:0862a24_31": "九品既以上兼下，三品亦然。",
    "T33n1717_007:0862a24_32": "故煖有一，乃至忍三，世第一亦唯一種，意亦如前。",
    "T33n1717_007:0862a26_0": "五功能中言「二捨」者，言「離界地」謂自下升上，退時謂「失上退下」，失得禪時故云「失時」。",
    "T33n1717_007:0862a28_1": "次釋頂法為四，初對上下三善根以辨行相不同，次從「復有」下釋名，三「云何」下釋頂法觀相，四從「問何故」下釋法名退。",
    "T33n1717_007:0862b01_2": "此等諸文全同論文。",
    "T33n1717_007:0862b02_3": "論云：「有云：欲善根有二，下是煖、上是頂；色善根有二，下是忍、上是世第一。",
    "T33n1717_007:0862b04_4": "評家云：不應作是說，應云盡是色界法住定地，法聖行法好。」",
    "T33n1717_007:0862b05_5": "今依評家，故云「色界」。",
    "T33n1717_007:0862b06_6": "此等秖是判四善根，以有動等之異對四不同故也。",
    "T33n1717_007:0862b07_7": "動乃至退分二，不動乃至不退分二，雖同在色界，由善根深淺異故，致使差降不同。",
    "T33n1717_007:0862b09_8": "「動」謂猶為外緣所動，「住」謂久住煖頂，「難」謂煖頂有難，「斷」謂斷於善根，「退」謂退為五逆等，「不動」等是後二善根，準此可知。",
    "T33n1717_007:0862b12_9": "次釋名中頂法望煖於動等並得頂名，復有餘師應云下也。",
    "T33n1717_007:0862b13_10": "又前於動等名之為住，復有餘師名不久住及或無難等，若至忍不復名退。",
    "T33n1717_007:0862b15_11": "三明頂法觀中，又二：先釋，次料簡。",
    "T33n1717_007:0862b16_12": "初文先明能信之觀，次「此信」下明所緣之境。",
    "T33n1717_007:0862b17_13": "次「問」下料簡：先問，次答。",
    "T33n1717_007:0862b17_14": "答中先標二諦為勝，次「清淨」下所緣行相。",
    "T33n1717_007:0862b18_15": "初句總舉二諦無過，次句略舉滅下二行，具足總合舉其八行。",
    "T33n1717_007:0862b20_16": "「能生」下明生信意。",
    "T33n1717_007:0862b20_17": "「若世尊」下重釋信意，以苦集不可信故，故信道滅。",
    "T33n1717_007:0862b21_18": "「此煩惱」下總舉苦集行相不可生信。",
    "T33n1717_007:0862b22_19": "「受化者」下重舉道滅是可信故。",
    "T33n1717_007:0862b23_20": "復有說者，應盡信四者由知苦集故能信道滅。",
    "T33n1717_007:0862b24_21": "論問亦信諦何故但說信寶耶者？",
    "T33n1717_007:0862b25_22": "由向對三寶以立四諦，是故作此問也。",
    "T33n1717_007:0862b26_23": "論云：「有說：彼摩納婆非不信苦集諦，但不信三寶，以不信故，佛為彼說。」",
    "T33n1717_007:0862b28_0": "即初文是。",
    "T33n1717_007:0862b28_1": "復有說者，隨行者悅適，即「但隨」已下文是。",
    "T33n1717_007:0862b29_2": "四釋法名退中，先問如文。",
    "T33n1717_007:0862b29_3": "答文者，以行在頂則身中煩惱數起是念，恐至忍已無復生處，以激行者頂法觀門，是故文中具有二意：一者為煩惱退故憂惱，二者恐退失故，故復憂惱。",
    "T33n1717_007:0862c04_4": "「若能」下明不退兩緣：一者外善友等，二者內正觀也。",
    "T33n1717_007:0862c05_5": "餘文可見。",
    "T33n1717_007:0862c05_6": "次釋忍法者，今文總云「三十二心」者是。",
    "T33n1717_007:0862c06_7": "有本云「四十二心」者誤，上下四諦各十六行，故三十二。",
    "T33n1717_007:0862c08_8": "今文從略。",
    "T33n1717_007:0862c08_9": "但總相從緣一時論減，次減一緣至二行一緣在，皆名中忍；至一行一緣在，方名上忍。",
    "T33n1717_007:0862c10_10": "言「但作二心觀於一行」者，《婆沙》云：「減至苦法忍後心得正決定，彼四心同一行一緣，所謂增上忍，如似世第一法中苦法忍、苦法智二心同緣。」",
    "T33n1717_007:0862c13_11": "今更依《俱舍》略出之。",
    "T33n1717_007:0862c14_12": "論云：「從此生煖法者，謂從總相念住後成就已生煖法名，聖道如火能燒惑薪，聖火前相故名為煖，已觀四諦脩十六行名煖位也。",
    "T33n1717_007:0862c17_13": "此善根分位長故，能具觀四諦及能具脩十六行，觀無常苦空無我，乃至道如行出。",
    "T33n1717_007:0862c19_14": "次辨頂位者，從此頂善根有下中上，至成滿時有善根名為頂，亦觀四諦脩十六行同前煖位。",
    "T33n1717_007:0862c21_15": "煖頂二善俱名動善，可退動故。",
    "T33n1717_007:0862c22_16": "動善根中頂為最勝，如人頂故名為頂法。",
    "T33n1717_007:0862c23_17": "忍位是進，煖位是退，此頂是進退兩際，猶如山頂，故名為頂。」",
    "T33n1717_007:0862c24_18": "頌云：「如是二善根皆初法後四」者，煖頂二善初安足時皆唯法念，後增進時則通四念。",
    "T33n1717_007:0862c26_19": "初安足者謂煖，八諦十六行相最初遊踐四聖諦跡名初安足，謂見道中唯法念住，以煖頂位順見道故，故初安足唯法念住；後增進位稍容預故，故得通脩四念住位。",
    "T33n1717_007:0863a01_20": "忍唯法念住者，從頂有善根生，名為法忍。",
    "T33n1717_007:0863a02_21": "忍可四諦，最殊勝故。",
    "T33n1717_007:0863a03_0": "又無退故名為忍法。",
    "T33n1717_007:0863a03_1": "忍初安足及後增進皆法念住，近見道故，是故初後皆法念住。",
    "T33n1717_007:0863a04_2": "頌云：「下中忍同頂」者，此善根有下中上，下中二位同煖頂位，具觀四諦十六行，上忍唯觀欲苦。",
    "T33n1717_007:0863a07_3": "頌云：「一行一剎那」者，上忍唯苦下一行一剎那名為上忍。",
    "T33n1717_007:0863a08_4": "下品具足觀十六諦，中品減緣。",
    "T33n1717_007:0863a09_5": "所言緣者，上下八諦名之為緣，是所緣故，各十六行故三十二名之為行，能緣行故。",
    "T33n1717_007:0863a11_6": "應知七周減緣，二十四周減行，謂四行觀欲苦，乃至四行觀欲道，乃至三行觀上界道，名一周減一行。",
    "T33n1717_007:0863a13_7": "如是一一諦下各有三行，與緣名異，從行為名，故三八二十四周減行。",
    "T33n1717_007:0863a15_8": "一一諦下各有一行與緣名同，亦與緣同減，從緣為名但名減緣，是則上界四諦，下界留苦，唯減三緣，上四下三名為七周。",
    "T33n1717_007:0863a18_9": "緣之與行皆從後減，故使欲界最後留苦，都有三十一周減緣減行，後但有一行二剎那心觀於欲苦名中忍滿，唯有一行一剎那心觀於欲苦名上忍成就。",
    "T33n1717_007:0863a21_10": "此中忍位未減道時，雖減行相，未減道故，故得具觀四種諦也。",
    "T33n1717_007:0863a23_11": "頌云：「下中忍同頂」者，約此說也。",
    "T33n1717_007:0863a24_12": "若此中忍減道諦時但脩十二行，既減彼道心無欣慕，故彼道下四行亦不起得。",
    "T33n1717_007:0863a26_0": "由此道理，減滅諦時但脩八行，除滅道下各四行故；減集諦時但脩四行，故於中忍具脩十六、十二、八、四行相，於上忍中亦脩四行，雖起一行一剎那心以觀苦故起能得，得脩彼苦下四行相故。",
    "T33n1717_007:0863b01_1": "問：於上忍位減彼三行，何故脩彼所減行耶？",
    "T33n1717_007:0863b02_2": "答：雖減彼行，不減諦故、欣慕心故，故得脩彼所減行相。",
    "T33n1717_007:0863b04_0": "於中忍位脩所減行，準望可知。",
    "T33n1717_007:0863b04_1": "於三十二中留苦下一行者，擬入見道，故須留也。",
    "T33n1717_007:0863b06_0": "餘三十一如文次第，漸漸除之。",
    "T33n1717_007:0863b06_1": "問：苦下一行為留何行？",
    "T33n1717_007:0863b07_2": "答：入見道有二種行者，一者利，是見行。",
    "T33n1717_007:0863b08_3": "見行有二種：若著我者，留無我行；若著我所，即留空行。",
    "T33n1717_007:0863b09_4": "二者鈍，是愛行，愛行亦二：一者慢多，留無常行；二者懈怠多，留於苦行。",
    "T33n1717_007:0863b11_5": "頌云：「世第一亦然」者，從上忍無間生第一，唯緣苦下一行一剎那心同前上忍，故云「亦然」。",
    "T33n1717_007:0863b13_6": "此是有漏故名「世間」，於中最勝故云「第一」，有同類因引見道生，故云「最勝」。",
    "T33n1717_007:0863b15_7": "皆慧為體，皆五陰性定共戒名為色陰，餘四陰可知。",
    "T33n1717_007:0863b16_8": "言「苦法忍」者，十六剎那從苦諦起一忍一智，如其次第至道諦時初生一忍名十五心，次生一智名十六心滿，即初果也。",
    "T33n1717_007:0863b19_9": "於中三：先法，次譬，三料簡。",
    "T33n1717_007:0863b19_10": "初文如向。",
    "T33n1717_007:0863b20_0": "次譬，譬中先譬、次合。",
    "T33n1717_007:0863b20_1": "譬中云「如人欲從己國」等者，三界為己國，涅槃為他國。",
    "T33n1717_007:0863b21_2": "何以故？",
    "T33n1717_007:0863b21_3": "三界久住為己，涅槃方適為他。",
    "T33n1717_007:0863b22_4": "十六觀法為「多財產」，一行獨往故云「不能持去」。",
    "T33n1717_007:0863b23_5": "中忍如錢，上忍如金，世第一法如多價寶，以一行一剎那入真無漏，猶如持去。",
    "T33n1717_007:0863b25_6": "三「問」下料簡，先問、次答。",
    "T33n1717_007:0863b26_7": "次「世第一法者」下歎第一義，先立全勝，次「亦分」下分別不同得名處別，先立二門、次釋。",
    "T33n1717_007:0863b28_8": "釋中先釋分，次釋都。",
    "T33n1717_007:0863b28_9": "初文云「見諦不相離」者，第十六心為見諦，餘十五心為眷屬，無間續起故云「不離」，是斷惑位故慧力偏多。",
    "T33n1717_007:0863c02_10": "從見諦後至第三果，熏禪成就生五淨居，此之五天純聖所居，故云「不與凡夫同生一處」。",
    "T33n1717_007:0863c04_11": "至第四果得盡智時，永斷界內思惑垢障，如是後果並由見諦之功，故見諦最勝。",
    "T33n1717_007:0863c06_12": "次「三三昧」去，舉況釋也。",
    "T33n1717_007:0863c06_13": "如世第一心得三三昧厭離一切，於無漏法心尚不取，故云「惡賤」。",
    "T33n1717_007:0863c08_14": "「何況有漏不應都勝」者，結上世第一也。",
    "T33n1717_007:0863c09_15": "言「分勝」者，不能都勝見諦之法，但分勝彼煖頂等法，故世第一亦名分勝。",
    "T33n1717_007:0863c10_16": "「除入」者，勝處也。",
    "T33n1717_007:0863c11_17": "又云都勝者，從功能為名，此世第一非但勝於煖頂等法，亦勝見諦等法。",
    "T33n1717_007:0863c12_18": "等者，等取脩道智行等法，乃至羅漢能開之功在世第一，故曰「都勝」。",
    "T33n1717_007:0863c14_19": "故從「或言」下釋都勝，據功用力強，非所證亦勝。",
    "T33n1717_007:0863c15_20": "「問前諸位義有差別耶」者？",
    "T33n1717_007:0863c16_21": "前已最勝得妙果等名通釋世第一法，今欲分別，故先問起。",
    "T33n1717_007:0863c17_22": "答如文。",
    "T33n1717_007:0863c17_23": "此不淨安般等並在世第一前，故世第一於彼為勝為最等，依地亦然。",
    "T33n1717_007:0863c19_24": "次從「又依未至為最」去料簡依地，從未至至四禪為六地，妙音師說或七，加欲界。",
    "T33n1717_007:0863c21_25": "依欲界身，天六人三，除北洲，前三善根，三洲死生六天亦續生故。",
    "T33n1717_007:0863c22_26": "第四善根天亦初起，唯女男身非餘扇搋。",
    "T33n1717_007:0863c23_27": "頌云：「聖由失地捨，異生由命終，煖必至涅槃，頂終不斷善，忍不墮惡道，第一入離生。」",
    "T33n1717_007:0863c25_28": "委釋如論。",
    "T33n1717_007:0863c26_0": "次明初果，「八忍八智」者，每一諦下各一法忍一法智、一比忍一比智，故四諦下八忍八智，此是無漏一十六心斷四諦下見盡也。",
    "T33n1717_007:0863c28_1": "次明三果者，「慮」謂思慮，重思惟前所得真諦無漏之理，或四諦中隨思一諦，或唯思滅諦，斷三界諸品不同、得後三果，六品九品三界都盡等。",
    "T33n1717_007:0864a03_2": "九地中一一皆有九品思惑，一一品皆用一無礙一解脫，從一地說，餘地例然，故但云九。",
    "T33n1717_007:0864a05_3": "次支佛以苦集為總，十二因緣為別，若逆若順具如《止觀》第二記。",
    "T33n1717_007:0864a06_4": "及前四果，廣如《俱舍．賢聖品》。",
    "T33n1717_007:0864a07_5": "次三祇菩薩，具如《止觀》第三記。",
    "T33n1717_007:0864a08_6": "次「通教聲聞緣覺於一門總相」等者，總謂但作苦集觀耳。",
    "T33n1717_007:0864a09_7": "別謂觀苦七支、觀集五支，以自行故但依一門，菩薩為他故於四門。",
    "T33n1717_007:0864a11_8": "然七地前約自行邊亦但一門，入假方便亦須遍習。",
    "T33n1717_007:0864a12_9": "三藏佛言「一時用八忍八智」等者，具如《止觀》第三記料簡同異。",
    "T33n1717_007:0864a13_10": "通佛但言「斷習」者，以菩薩時留習潤生故，至菩提樹下但斷殘習。",
    "T33n1717_007:0864a15_11": "別佛又二：先正釋，次「或言」下釋疑。",
    "T33n1717_007:0864a16_12": "或有疑云等覺已斷一品。",
    "T33n1717_007:0864a16_13": "此義不然，依文釋定始從初地、終至妙覺，皆惑斷入位，故斷一品入初地，斷最後品入妙覺。",
    "T33n1717_007:0864a19_0": "圓位具如《止觀》第七文中及位妙中，並加修五悔等，為入品之前智。",
    "T33n1717_007:0864a20_1": "次明智照境者為三：先敘意，次料簡，三正釋。",
    "T33n1717_007:0864a21_2": "初文破性計成不思議，又二：先明破計，次明立法。",
    "T33n1717_007:0864a22_3": "初文先立性計，次略不出破，但注「云云」。",
    "T33n1717_007:0864a23_4": "初文「四句墮性」者，如《止觀》第三及《淨名玄》等說。",
    "T33n1717_007:0864a24_5": "若離性過皆不可說，故云「如別記」。",
    "T33n1717_007:0864a25_6": "次明為他隨機遍立四悉因緣可作四說，如《止觀》第五記。",
    "T33n1717_007:0864a27_7": "次料簡中先問中「智能照境如常所論，境亦能照智不」者，為顯不可思議，故有此問。",
    "T33n1717_007:0864a29_8": "次答中三：先正答，次引證，三舉譬。",
    "T33n1717_007:0864a29_9": "初文者，還依不思議答，故能相照。",
    "T33n1717_007:0864b01_10": "何者？",
    "T33n1717_007:0864b01_11": "智既是心，境亦是心，既俱是心、俱是法界，心心相照有何不可？",
    "T33n1717_007:0864b03_12": "故引《仁王》證成相照，智處是境，當知境智俱名般若，故得說境及境照俱名實相。",
    "T33n1717_007:0864b05_13": "次譬中，鏡面如文，地生芽如境生智，芽生地如智照境，此譬猶分，未是境智體一而展轉相照相發，故說不可盡，恐妨後義是故且置。",
    "T33n1717_007:0864b08_14": "次正明智照境中，取向類智照前諸境。",
    "T33n1717_007:0864b09_15": "前智類中三藏有七、通教有五、別圓各四。",
    "T33n1717_007:0864b10_16": "文云「七智照二乘十如」者，三藏四：謂一五停四念，二四善根，三四果，四支佛。",
    "T33n1717_007:0864b12_17": "通教三：謂聲聞、支佛、入空菩薩。",
    "T33n1717_007:0864b12_18": "藏通菩薩及別教四十心智皆云「兩屬」者，上求未極仍屬菩薩。",
    "T33n1717_007:0864b14_19": "十地亦言「兩屬」者，約教證道以分二義，又此二義謂次不次。",
    "T33n1717_007:0864b15_20": "又此二義復有上求下化二義。",
    "T33n1717_007:0864b16_21": "「總略如此細捒(云云)」者，「捒」字音數，謂莊捒也。",
    "T33n1717_007:0864b17_22": "今謂安置，對當如莊捒也。",
    "T33n1717_007:0864b17_23": "如五停去大分有七，委細而言如五停自緣五境不同，如治貪欲但緣六道中可愛十如，治瞋恚但緣六道中可憎十如，餘三例說。",
    "T33n1717_007:0864b21_24": "四念但緣自身心陰六道無常，從煖頂去至世第一或遍上下、或捨上緣下。",
    "T33n1717_007:0864b22_25": "四果但緣聲聞法界，緣覺但緣支佛法界，亦應分四果所照不同，支佛又分別聞法不聞法等，餘例可知。",
    "T33n1717_007:0864b25_26": "如是七智皆求拙度，故云「總略」。",
    "T33n1717_007:0864b26_27": "六度細作，例此可知。",
    "T33n1717_007:0864b26_28": "次照因緣四諦中，但以當教智照當教諦文相最顯。",
    "T33n1717_007:0864b27_29": "次照七二諦中云「八智照顯中」者，且以別四照別，圓四照圓。",
    "T33n1717_007:0864b29_30": "若論相入，應以通真照通真及圓別兩真，別俗照圓真，若接通教必須聖位，若接別者但接賢位，賢位屬教故云也。",
    "T33n1717_007:0864c03_31": "故云「可以意得」。",
    "T33n1717_007:0864c03_32": "次照五三諦中，言「前七智照無中之二諦」者，前三藏二諦既無中道不成三諦。",
    "T33n1717_007:0864c05_33": "今以二十智照於三諦，不可棄七而全不論，故便列之。",
    "T33n1717_007:0864c06_34": "通雖無中，以含中故則或二或三，亦且從二為第二句，故云「屬真」。",
    "T33n1717_007:0864c08_35": "次「以八智照顯中」者，通約當教始終言之，故云「假中」。",
    "T33n1717_007:0864c09_36": "若論二接，應言通真照別中、通真照圓中、別俗照圓中，各對本智及以本境合成三諦，此中便對中論四句結成，故云「即空」等。",
    "T33n1717_007:0864c12_37": "次明「照一實」者，此亦置別從通，非但通於四悉，亦乃通四四諦，故云「生滅」等。",
    "T33n1717_007:0864c14_38": "先列四實，次對四教。",
    "T33n1717_007:0864c14_39": "言「前後諸實(云云)」者，文但分別四實不同，應更分判諸實麁妙及開權等。",
    "T33n1717_007:0864c16_40": "次明「照無諦」者，先通序意，次正明照境。",
    "T33n1717_007:0864c17_41": "初文者，亦且置別存通如前說(云云)。",
    "T33n1717_007:0864c18_42": "次「前無諦」下判，次「若就」下開上諸智，通論開者非不須悟，此明無諦故斥通無。",
    "T33n1717_007:0864c20_43": "以從別無，別又約證者，防語見故，故須言悟。",
    "T33n1717_007:0864c21_44": "無名近證，故須言之。",
    "T33n1717_007:0864c21_45": "乃至以此一無遍開前來一切諸智，同入此無，共成實智，即是今經之正意也。",
    "T33n1717_007:0864c23_46": "當知二十並是空拳，雖復空拳，漸誘方便皆不唐捐，況復開時即權而實。",
    "T33n1717_007:0864c25_47": "今從勝說故曰雙非，故權即是非權非實。",
    "T33n1717_007:0864c26_48": "五明判者，為二：先判，次結。",
    "T33n1717_007:0864c26_49": "初又三：初約智以判，次約知見四句以判，三約五眼。",
    "T33n1717_007:0864c27_50": "初文又二：初一往略判，次解釋。",
    "T33n1717_007:0864c28_51": "釋又二：先明十二為麁，次「別教」下明後八為妙，於中為二：初通明八妙，次「又別」下料簡，初又三：初正明別妙，次「常途」下破古，三「今明」下顯正。",
    "T33n1717_007:0865a02_52": "言「今明十信」至「八番為妙」者，且約知中勝三藏佛，一往望前八番俱妙，猶帶教道故須更簡。",
    "T33n1717_007:0865a05_53": "簡中又二：先對簡，次雙釋。",
    "T33n1717_007:0865a05_54": "初云別教四番三麁一妙，今依地人以存教道，十地猶麁，何況十信？",
    "T33n1717_007:0865a07_55": "若且從登地而為證道，故二麁一妙。",
    "T33n1717_007:0865a08_56": "妙覺果頭本是實人，是故為妙。",
    "T33n1717_007:0865a08_57": "又亦可妙覺是權故為麁，十地是實故為妙，故云中道乃是果頭能顯。",
    "T33n1717_007:0865a10_58": "次釋又二：先釋別，次釋圓。",
    "T33n1717_007:0865a11_59": "先釋別中又三：初正判別三麁一妙，次「類」下舉藏通以例別圓，三「今別」下顯別例成。",
    "T33n1717_007:0865a13_60": "初文言「初心學者」等者，謂仰信中理，登地見中而證是妙。",
    "T33n1717_007:0865a14_61": "「如藕絲懸山」者，《大經》十六云：「若有人能以藕中絲懸須彌山，可思議不？",
    "T33n1717_007:0865a16_62": "不也世尊！",
    "T33n1717_007:0865a16_63": "佛言：菩薩能以一念稱量生死，則不可思議。」",
    "T33n1717_007:0865a17_64": "今明圓理難曉，但仰信而已，借彼況喻如人聞說藕絲懸山但信而已。",
    "T33n1717_007:0865a19_65": "如聞生死有不思議理，而但仰信不能一心，即如求藏，故非圓意。",
    "T33n1717_007:0865a20_66": "餘如文。",
    "T33n1717_007:0865a20_67": "次約知見判者又二：初列四句，次釋。",
    "T33n1717_007:0865a21_68": "釋中先約四教明知見，次以佛智攝之。",
    "T33n1717_007:0865a22_69": "初文又二：先略列三藏及圓，次正釋。",
    "T33n1717_007:0865a23_70": "釋中藏圓如文。",
    "T33n1717_007:0865a23_71": "通教亦以博地凡夫為不知不見，乾慧性地為知而不見，發習者為見而非知，見地已去亦知亦見。",
    "T33n1717_007:0865a26_72": "別教不知不見同前凡夫，地前知而非見，發習者見而非知，登地已去亦知亦見。",
    "T33n1717_007:0865a28_73": "次以佛智攝之者又四：初略舉，次「如經」下引經解釋，三「方便」下歎，四「如此」下結歸。",
    "T33n1717_007:0865b01_74": "初文者，諸境本是如來一體權實，為眾生故隨機且分。",
    "T33n1717_007:0865b02_75": "今更從本說，故云「究而言之」。",
    "T33n1717_007:0865b03_76": "次引經釋中，既言「方便」，是故屬權；既云「具足」，故非異體；既云「深遠」，故屬實也；復云「廣大」，是即權故。",
    "T33n1717_007:0865b05_77": "「方便」下歎意者，又三：初正歎，言「具足」等者，具足之權即實而論權，廣大之實即權而論實。",
    "T33n1717_007:0865b07_78": "次「境淵」下結歎，實境淵深故竪極，權境無邊故橫遍，橫竪之水難量，故智不可測也。",
    "T33n1717_007:0865b09_79": "三「唯佛」下舉果智以歎。",
    "T33n1717_007:0865b09_80": "四結歸中二：初結歸眼智，次判。",
    "T33n1717_007:0865b10_81": "初文三：初明眼智，次「一切種智」下明眼智所知所見，三「此知」下明相即。",
    "T33n1717_007:0865b12_82": "三約五眼者，「前明來意」者，前已明智知，次以知見四句分別以顯於眼。",
    "T33n1717_007:0865b14_0": "眼秖是見，智秖是知，故云為「未了」者。",
    "T33n1717_007:0865b14_1": "釋中為三：初正明五眼，次約教，三總結。",
    "T33n1717_007:0865b15_2": "先五眼，具如《止觀》第三記。",
    "T33n1717_007:0865b16_3": "今肉眼中言「開閉」者，不了因緣麁色等為閉，若了為開。",
    "T33n1717_007:0865b17_4": "天眼中云「願智力」者，願智謂超越三昧，超越三昧如《止觀》第九記。",
    "T33n1717_007:0865b19_5": "「身子僻教」如《止觀》第五記。",
    "T33n1717_007:0865b19_6": "「滿願穢器」者，滿願此音，富樓那彼稱，如《淨名》中云：「無以穢食置於寶器，無以日光等彼螢火」等。",
    "T33n1717_007:0865b22_7": "「破障通無知」者，通謂神通，塵沙無知障於化道，今破此惑，故云「破障通無知」。",
    "T33n1717_007:0865b24_0": "二乘等不知，具如〈方便品〉。",
    "T33n1717_007:0865b24_1": "疏云：「信力謂五品，堅固謂六根」，此即除知以顯不知。",
    "T33n1717_007:0865b25_2": "約教及結，可知。",
    "T33n1717_007:0865b26_3": "六明開，中二：先約智開，次約眼開。",
    "T33n1717_007:0865b27_4": "若知見不異眼智，故不須約之論開，亦為未了者重為開之。",
    "T33n1717_007:0865b28_5": "先約智中又二：先總明所開一十六番須開。",
    "T33n1717_007:0865b29_6": "次「何者」下釋，又二：先釋，次結。",
    "T33n1717_007:0865c01_7": "初又二：初開藏通十二番，次開別教四番。",
    "T33n1717_007:0865c02_8": "初又二：初明開世智，次開十一智。",
    "T33n1717_007:0865c03_9": "初又二：初明世智，次略結位。",
    "T33n1717_007:0865c03_10": "次又二：初「若五停」下略開十一，次「須一一將十二番智來」等者，略明格位，故此藏七通五隨智高下按位進入，當體即按位，進入即不定。",
    "T33n1717_007:0865c06_11": "次別教，如文。",
    "T33n1717_007:0865c07_12": "次總判結名，可知。",
    "T33n1717_007:0865c07_13": "次約五眼者，初明開，次料簡。",
    "T33n1717_007:0865c08_14": "初文二：先總開，次別開。",
    "T33n1717_007:0865c08_15": "別開又二：先開，次結。",
    "T33n1717_007:0865c09_16": "初文中初肉眼又三：初正開，次「學大乘」下引證，三「即是」下結。",
    "T33n1717_007:0865c10_17": "次天眼中二：先引經明開，次結。",
    "T33n1717_007:0865c11_18": "初文奪那律所見非真，即指世尊不二相見為真天眼，那律但得彈斥之益，不名為開。",
    "T33n1717_007:0865c13_19": "正令梵王所得天眼，即彼有相為不二相，故名為開。",
    "T33n1717_007:0865c14_20": "次決慧眼中，開麁慧眼成妙慧眼，故云「願得如世尊」等也。",
    "T33n1717_007:0865c16_21": "決法眼中云「邊際智滿」者，決別地前法眼，來至等覺，入重玄門不思議眼，故下第五卷釋圓位中云「觀達無始無明源底，邊際智滿名為等覺」。",
    "T33n1717_007:0865c19_22": "即成圓門，遍應法界，名入重玄。",
    "T33n1717_007:0865c20_23": "不同別教教道重玄，居妙覺邊名邊際智滿，亦可以佛不可思議用為邊際智以為法眼。",
    "T33n1717_007:0865c22_24": "次佛眼中不復別論，但云四眼融入，以釋佛眼相也。",
    "T33n1717_007:0865c23_25": "「五眼」下結，可知。",
    "T33n1717_007:0865c23_26": "次料簡中「問佛眼」至「為妙」者，問前開肉眼中引《法華經》六根清淨文也。",
    "T33n1717_007:0865c25_27": "「迦陵頻伽」如《止觀》第一記。",
    "T33n1717_007:0865c26_28": "言「若開」者，謂若進入論開或入分證等也。",
    "T33n1717_007:0865c27_29": "次對境明智中自二：先標列，次釋。",
    "T33n1717_007:0865c28_0": "釋初文，先略明十如意，次對六境。",
    "T33n1717_007:0865c28_1": "前單明智，若不對境，後人將何為妙觀所託？",
    "T33n1717_007:0865c29_2": "問：前明智中已云照境，即是對境明智已竟，何煩復立此中一門？",
    "T33n1717_007:0866a02_3": "答：前言照者或對或互通總而說，但云生滅智照生滅境，故脩觀者未可措心，故今一一明其行相。",
    "T33n1717_007:0866a04_4": "初明十如，如文。",
    "T33n1717_007:0866a05_5": "次因緣智中，先引經，次釋相。",
    "T33n1717_007:0866a05_6": "初引經云「下中上上上」者，《大經》二十五云：「觀十二因緣凡有四種，謂下、中、上、上上。",
    "T33n1717_007:0866a07_7": "下智觀故不見佛性，以不見故得聲聞菩提。",
    "T33n1717_007:0866a08_8": "中智觀者不見佛性，以不見故得緣覺菩提。",
    "T33n1717_007:0866a09_9": "上智觀者見不了了，不了了故住十住地。",
    "T33n1717_007:0866a10_10": "上上智觀故見則了了得阿耨菩提。",
    "T33n1717_007:0866a11_11": "以是義故，十二因緣名為佛性。",
    "T33n1717_007:0866a12_12": "佛性者第一義空，第一義空名為中道，中道名佛，佛名涅槃。」",
    "T33n1717_007:0866a13_13": "今文銷釋從彼得名，人不見之秖謂因緣為緣覺觀法。",
    "T33n1717_007:0866a15_14": "又《婆沙》亦云：「無明緣行三種不同。",
    "T33n1717_007:0866a15_15": "若上智觀於緣相得佛菩提，若中智觀於緣相得緣覺菩提，若下智觀於緣相得聲聞菩提。」",
    "T33n1717_007:0866a18_16": "以緣有體故轉下作中、轉中作上，故知論文雖有三品但成下智。",
    "T33n1717_007:0866a19_17": "又準《阿含》觀十二因緣有逆有順，從無明至老死名順，從老死至無明為逆，生滅皆然，自為藏教中乘觀因緣法。",
    "T33n1717_007:0866a22_18": "《大經》文通。",
    "T33n1717_007:0866a22_19": "又欲順四諦觀故，並初觀受由觸等，以現五果受居初故也。",
    "T33n1717_007:0866a24_20": "次「何者」下釋，又二：先總明今意，次歷教解釋。",
    "T33n1717_007:0866a25_21": "初文又二：先敘大意，次得名所以。",
    "T33n1717_007:0866a26_22": "若通而言之，教教各有上中下人，具如《婆沙》文意；今從別對，故從下以標下等。",
    "T33n1717_007:0866a27_23": "於中二，先各明，次「以四教」下結歎。",
    "T33n1717_007:0866a28_24": "初文自為四別。",
    "T33n1717_007:0866a29_25": "次歷教中二：先釋，次明判開。",
    "T33n1717_007:0866a29_26": "初文自為四別，如諸觀法皆從受起者，若支佛人自起觀者，應如《阿含》生滅各有逆順觀境，但作此觀，自滅諸惑。",
    "T33n1717_007:0866b03_27": "今大小偏圓共為觀法，況因緣四諦名異義同？",
    "T33n1717_007:0866b04_28": "四諦觀苦為初門，故今觀因緣亦初起苦道，如四四諦苦並居初，故四觀緣咸從受起，知苦斷集次第不殊，用智見異理須分此四也。",
    "T33n1717_007:0866b07_29": "初觀生滅中又四：初推受以至無明，次推無明以感現報，三「觀此」下用觀，四「則是」下結名。",
    "T33n1717_007:0866b09_30": "初二文者，推現苦本為知其苦本，復推苦本至現苦者，為知苦本所造不同，輪迴升沈不出三有，故須起觀。",
    "T33n1717_007:0866b12_31": "起觀中二：先觀生，次觀滅。",
    "T33n1717_007:0866b13_32": "初觀生中二：先通觀輪迴，次束成因果。",
    "T33n1717_007:0866b14_33": "以知過現因果，故了未現不停。",
    "T33n1717_007:0866b14_34": "次觀滅中二：先明子滅，次「無子」下果滅。",
    "T33n1717_007:0866b15_35": "初文三：法、譬、結。",
    "T33n1717_007:0866b16_36": "言「癡惑本」者，癡惑是生死之本，故名癡本。",
    "T33n1717_007:0866b17_37": "問：凡觀因緣，推因者為識現因能招來果，但斷現因以息來果，何須復言無明滅則名色滅等耶？",
    "T33n1717_007:0866b19_38": "答：不然。",
    "T33n1717_007:0866b19_39": "正由能知往因無常，故往因滅方能了現果無常，故破壞現果，以破壞現果故不造現因，方乃不招未來世果，乃至逆滅尋之可知。",
    "T33n1717_007:0866b22_40": "譬中「然」如因、「煙」如果。",
    "T33n1717_007:0866b23_41": "結可知。",
    "T33n1717_007:0866b23_42": "次果滅者又二：釋、結。",
    "T33n1717_007:0866b24_43": "釋者，「智」是習果，「身」是報果，為欲灰身，應須滅智，由果縛在，智亦不滅，是故相從二果俱滅。",
    "T33n1717_007:0866b26_44": "起觀如道，二滅如滅，此約小教方便言滅，大乘不然。",
    "T33n1717_007:0866b27_45": "次中智者為三：初推因果，次起觀，三結。",
    "T33n1717_007:0866b28_46": "初文甚略，云觀受由觸乃至無明，餘如三藏中說。",
    "T33n1717_007:0866b29_47": "次起觀中二：先生，次滅。",
    "T33n1717_007:0866c01_48": "初生中三：先觀往因能招現果如幻，次「今達」下觀現因能招來果如幻，總束前文故云「三世」。",
    "T33n1717_007:0866c03_49": "三「有智」下引人例法，次「無明」下觀滅即子果滅也。",
    "T33n1717_007:0866c04_50": "三結，如文。",
    "T33n1717_007:0866c04_51": "上根觀中既云「派出」不云「理」，是故知是別。",
    "T33n1717_007:0866c05_52": "於中又二：謂釋、結。",
    "T33n1717_007:0866c06_53": "釋中又三：初明觀境，次「觀此」下正明用觀，三「知因此」下觀成。",
    "T33n1717_007:0866c07_54": "初文又二：初總舉，次「無明」下明派出三道。",
    "T33n1717_007:0866c08_55": "次文又二：先釋，次「諸行」下總結。",
    "T33n1717_007:0866c09_56": "第三又二：初明十行觀成，次「如是」下明十地觀成。",
    "T33n1717_007:0866c10_57": "初如文。",
    "T33n1717_007:0866c10_58": "次文又三：先明能障，次「無明」下明障破德成，三「自既」下觀成利他，初如文。",
    "T33n1717_007:0866c12_59": "次文又二：即約因緣開為兩番三道也。",
    "T33n1717_007:0866c13_60": "次上上智觀中束為三德，故知異別。",
    "T33n1717_007:0866c14_61": "亦初推因果，次起觀，三結。",
    "T33n1717_007:0866c15_0": "初如文，次起觀中體性既即無復生滅，於中又三：標、釋、結成。",
    "T33n1717_007:0866c16_1": "初如文。",
    "T33n1717_007:0866c16_2": "次釋中三德各一法一譬，三譬相狀各約其位。",
    "T33n1717_007:0866c17_3": "結成中二：先略結成，次「何者」下結。",
    "T33n1717_007:0866c18_4": "涅槃從果故名果成，真因道場故名為因。",
    "T33n1717_007:0866c19_5": "當知四觀皆觀三世十二因緣，能觀智別故使四殊。",
    "T33n1717_007:0866c20_6": "次判開亦應約四教五味，但文略無。",
    "T33n1717_007:0866c21_7": "於中又二：先略述判開，次「又四」下明判所以。",
    "T33n1717_007:0866c22_8": "由境轉故方得名妙，此約悟論妙，所以四人用觀皆從受起，故知四人初觀皆以生滅因緣為境，用觀方法則有四別。",
    "T33n1717_007:0866c25_9": "此生滅境隨妙智轉方成妙境，境若不轉智亦不轉，故知雖用妙智境仍生滅，故云「不轉則麁」。",
    "T33n1717_007:0866c27_10": "又何但妙悟須轉，前之三教亦須待轉方受教名，如不見三世生滅，亦不成三藏之境，餘例可知。",
    "T33n1717_007:0866c29_11": "是故深須了此境智。",
    "T33n1717_007:0867a01_12": "若得此意，下去諸智準此可知。",
    "T33n1717_007:0867a02_13": "「仍是待絕之意」者，若不轉麁成妙故成相待意也，若即麁成妙方成絕待意也。",
    "T33n1717_007:0867a04_0": "次明四諦者，若了所照名異義同，則能照智準例可見無俟更說，亦為未了故重說耳。",
    "T33n1717_007:0867a06_1": "於中亦先釋，次判開。",
    "T33n1717_007:0867a06_2": "初又二：先引文立意，次「又云」下正釋。",
    "T33n1717_007:0867a07_3": "初文三：先正引經文，次「若依」下束判經文，三「今若」下明判所以。",
    "T33n1717_007:0867a08_4": "初如文。",
    "T33n1717_007:0867a09_5": "次文者，《涅槃》十二明上智中智，經意但以三藏二乘對別菩薩，今文義立束前兩教為中智，束後兩教為上智，已下所引並是〈聖行品〉文。",
    "T33n1717_007:0867a12_6": "第三文者為三：先立根對理，次列，三指廣。",
    "T33n1717_007:0867a13_7": "次正釋，文自為四：初三藏又三：先重引經文，次釋，三結。",
    "T33n1717_007:0867a14_8": "次通亦三：引、釋、結。",
    "T33n1717_007:0867a15_9": "別教亦三：引、釋、結。",
    "T33n1717_007:0867a15_10": "釋中又三：先重對前辨，次「分別」下正明今意，三「既稱」下辨異示相。",
    "T33n1717_007:0867a17_11": "圓教為二：先釋，次例。",
    "T33n1717_007:0867a17_12": "初又四：先引，次「非苦」下釋，三「又云」下引證，四「如此」下結。",
    "T33n1717_007:0867a18_13": "初如文，次釋中但釋一非苦，餘三例知。",
    "T33n1717_007:0867a19_14": "三引證中，既云「如來非苦」等，故義同也。",
    "T33n1717_007:0867a20_15": "初並從苦立者，由苦故集，由集故道滅，故以苦為本，故云「有苦有苦因」等，以四諦互指立四諦名。",
    "T33n1717_007:0867a22_16": "初以三望苦得四諦名，故有苦等四諦之別。",
    "T33n1717_007:0867a23_17": "次例者，既可以苦為本，亦可以三準集望道滅等以為四也。",
    "T33n1717_007:0867a25_18": "如云由集故苦，由集故道滅等，餘二準知，餘二亦然，如此互指乃成藏通別等三教之義。",
    "T33n1717_007:0867a27_19": "今以圓望之，故云「如來非此四四十六」，一一教中皆具十六，但隨教相義理不同。",
    "T33n1717_007:0867a29_20": "次判開中，亦名待絕。",
    "T33n1717_007:0867a29_21": "初文言「皆麁」者，指前三教未會為語耳，即相待妙。",
    "T33n1717_007:0867b02_22": "次言「若諦圓智亦隨圓」者，絕待意也。",
    "T33n1717_007:0867b02_23": "此與前十二緣文末境智相望轉文同也。",
    "T33n1717_007:0867b03_24": "次對七二諦明智者，為二：先例境略列，次正釋。",
    "T33n1717_007:0867b05_25": "初文又三：初總標意，次「上真俗」下例上開為七，三「內外」下列。",
    "T33n1717_007:0867b06_26": "列中三：初略列，次廣列，三列三意。",
    "T33n1717_007:0867b07_27": "次廣釋中為四：初正釋，次例諸境，三問答料簡，四「夫二諦」下斥舊明今經破立之意。",
    "T33n1717_007:0867b09_28": "初釋中文三：釋判開，初文自為七，初對實有明二智者為二：初正釋，次依教重分別。",
    "T33n1717_007:0867b11_29": "初文又二：初立二智，次「說此下」明三意。",
    "T33n1717_007:0867b12_30": "次更分別者，前約智體說，今約智用說，得此一番則識智體得名所從，從於化主及以所化得名不同，而智秖是一。",
    "T33n1717_007:0867b14_31": "言「佛印迦葉」者，佛有化他之實，與二乘自行實同，故佛印云「我之與汝俱坐解脫床」，雖云俱得，然自行與化他不同，化他之權意亦如是。",
    "T33n1717_007:0867b18_32": "故《大論》云：「我有慈悲四禪三昧，汝亦如是。」",
    "T33n1717_007:0867b19_33": "如此慈悲本是化他之法，故菩薩得之即成自行，故復印言「我亦如是」。",
    "T33n1717_007:0867b20_34": "次明體法二智中，先斥三藏，次正釋。",
    "T33n1717_007:0867b21_35": "初文中三藏菩薩毒器緣，如《止觀》第二記。",
    "T33n1717_007:0867b22_36": "次正明中二：先立二智，次明三意。",
    "T33n1717_007:0867b23_37": "初中云「森羅」者，世人共聞其言而不甄簡深淺，皆指欲界人中五塵。",
    "T33n1717_007:0867b25_38": "今則不爾，既七種中皆指權智所照俗境名為森羅，是則七種森羅不同，細簡(云云)。",
    "T33n1717_007:0867b26_39": "下去五重皆先斥、次正立等。",
    "T33n1717_007:0867b27_40": "次判中二：先正判，次歎用判意。",
    "T33n1717_007:0867b28_41": "初又二：初先舉今經明妙，次更比決。",
    "T33n1717_007:0867b29_42": "比決又二：先約教，次約味。",
    "T33n1717_007:0867b29_43": "初文中四節，初前四番中云「從析法二智至顯中凡十二種智，待前為麁、顯中為妙」者，顯中雖在十二之數，亦得待前為麁。",
    "T33n1717_007:0867c03_44": "顯中為妙，指圓真也。",
    "T33n1717_007:0867c04_45": "次後三中，前二麁、後一妙。",
    "T33n1717_007:0867c04_46": "第三復合前四，通判云前十八麁、後三妙，後三即第七也。",
    "T33n1717_007:0867c06_47": "故後三中約三意說則自行為妙，亦約悟說。",
    "T33n1717_007:0867c07_48": "次約五味如文。",
    "T33n1717_007:0867c07_49": "次歎用判功能者，若不約四教五味兩重判妙，焉知《法華》居一代之最？",
    "T33n1717_007:0867c09_50": "比見讀此教者，尚反指《華嚴》，豈不與夫震地逸敷而不聞不見同耶？",
    "T33n1717_007:0867c10_51": "哀哉！",
    "T33n1717_007:0867c11_52": "傷哉！",
    "T33n1717_007:0867c11_53": "於中為三：先總述，次解釋，三「此中」下結意。",
    "T33n1717_007:0867c12_54": "初如文。",
    "T33n1717_007:0867c12_55": "次「何者」去釋中引《華嚴》者，一顯華嚴未會，二所顯三教猶麁。",
    "T33n1717_007:0867c13_56": "於中又四：先引《華嚴》，次明謬釋，三「此釋」下難，四「若得」下顯正。",
    "T33n1717_007:0867c15_57": "初如文。",
    "T33n1717_007:0867c15_58": "次文中「世人釋云」等者，世人意言初住如實智與佛如實智不殊，故俱不知。",
    "T33n1717_007:0867c17_59": "作此說者非但初濫於後，亦乃顯佛愚癡，故次文斥云「其實不允」。",
    "T33n1717_007:0867c18_60": "次難又二：先通難，次歷教中約三教破云藏通二佛自無如實智，故不得云於自如實智，不知別佛雖得如實智，別初住不得如實智，云何言亦不知初住如實智？",
    "T33n1717_007:0867c22_61": "若其別佛不知別教斷見思位真諦如實智，大成可笑。",
    "T33n1717_007:0867c23_62": "今言別教初住不得如實智者，即顯圓教初住得如實智，佛是究竟如實智，此義可爾。",
    "T33n1717_007:0867c25_63": "若言不知，全是落漠。",
    "T33n1717_007:0867c26_64": "故《大論》八十六云：「如實智者有二種：一者具足謂諸佛，二者不具足謂大菩薩。」",
    "T33n1717_007:0867c28_65": "上能知下，豈有具足而不知不具足耶？",
    "T33n1717_007:0867c29_66": "四顯正中云「事理二釋俱無滯」者，藏不知圓，於事無滯；下不知上，於理無滯。",
    "T33n1717_007:0868a02_0": "次開中三：謂法、譬、合。",
    "T33n1717_007:0868a02_1": "「如賤人舍王若過者」等者，麁智如舍，妙諦如王，以境妙故，智亦隨妙，此約境發智說故也。",
    "T33n1717_007:0868a04_2": "次例餘境以立二智中，先總敘意，次正例。",
    "T33n1717_007:0868a05_3": "初文云「二智多有所關」等者，非但唯對二諦而已；以二諦境通一切境，故因緣等亦應如是。",
    "T33n1717_007:0868a07_4": "三料簡如文。",
    "T33n1717_007:0868a08_5": "四斥謬立今經意中為八，先舉宗以質非，次「若破」下明宗所憑意，三「方便」下約今法斥彼人法，四「若作」下正顯其破相，五「若但」下明教法功能，六「世人」下結斥，七「今若」下重歎，八「如此」下形論意未周。",
    "T33n1717_007:0868a12_6": "初文中三：先示法相，次質偏，三「既不」下示宗承所用。",
    "T33n1717_007:0868a14_0": "初如文。",
    "T33n1717_007:0868a14_1": "次文中云「頗用世人」等者，今家章疏附理憑教，凡所立義不同他人隨其所弘偏讚己典。",
    "T33n1717_007:0868a16_2": "若弘《法華》，偏讚尚失，況復餘耶？",
    "T33n1717_007:0868a17_0": "何者？",
    "T33n1717_007:0868a17_1": "既言開權顯實，豈可一向毀權？",
    "T33n1717_007:0868a17_2": "施本為開，開無異趣。",
    "T33n1717_007:0868a18_3": "世人解經，或添以莊儒，或雜以綺飾，亦不同諸論偏申一門，或復通論直申大小。",
    "T33n1717_007:0868a20_4": "今採以佛經申《法華》意，遍破遍立，明教指歸，餘意可知。",
    "T33n1717_007:0868a21_5": "次明宗所憑教又二：初正指經部，次「若巧」下明宗中所破，並如文。",
    "T33n1717_007:0868a23_6": "四破相中先舉七二之相，次舉三意之相。",
    "T33n1717_007:0868a24_7": "初如文，次文云「又縱廣引諸經論」等者，世人釋二諦義，但廣引教釋二諦之名，不能分別名下之旨，況七種二諦一一復有隨情等三？",
    "T33n1717_007:0868a27_8": "是故世人但各執教，不知教是赴機異說。",
    "T33n1717_007:0868a28_9": "既迷教旨，當知所引但成三藏隨情二諦，能觀之智秖成化他權實二智。",
    "T33n1717_007:0868b01_10": "既不出於初番隨情，當知尚闕初教隨智及隨情智，況餘六三意耶？",
    "T33n1717_007:0868b02_11": "五功能中二：初舉初番以況後諸番，次「若尋」下廣舉下六番所破，言「凡破幾外見」等者，破一切外人諸宗僻計也。",
    "T33n1717_007:0868b05_12": "「凡破幾權經論，立幾權經論」者，今以《法華經》意以為破立故，得遍破遍立，施權故立，廢權故破，或權實俱立，或權實俱破，若開若會，準例可知。",
    "T33n1717_007:0868b08_13": "六七可知。",
    "T33n1717_007:0868b08_14": "第八形論意中云「如此破會莫以中論相比」者，依向所說，豈比《中論》末代通經，雖兼別含通，豈能委明二十一種單複開合適時破會逗物之妙結撮始終耶？",
    "T33n1717_007:0868b12_15": "問：一家所承本宗龍樹，今此何以反斥本宗？",
    "T33n1717_007:0868b13_16": "答：本承觀法，不承論所破勢，論意唯以四句觀法破大小執，令末代行者歸心有由，若部意所立功歸於此。",
    "T33n1717_007:0868b16_17": "若論破會者，未若《法華》，故權實本迹遣偏廢近，久遠聖旨於茲始存，故獲陀羅尼由三昧之力，師資之宗宛如符契。",
    "T33n1717_007:0868b18_18": "對三諦中二：先重敘五境，次對境明智。",
    "T33n1717_007:0868b19_19": "初文又三：初總標來意，次略列三境，三相對立五解釋。",
    "T33n1717_007:0868b21_20": "初如文。",
    "T33n1717_007:0868b21_21": "次二文者，前單作諦名，以真俗等名為便，今欲對境明智，境作漏無漏名便也。",
    "T33n1717_007:0868b23_22": "前亦照境智，從權實作名與今異者，若照境時從權實為名，若論境體應名漏等，漏是俗，無漏是真，雙非是中，以中對二得三境名，是故皆云對漏無漏為三法。",
    "T33n1717_007:0868b27_23": "次對境明智者為三：先標五種相，次境智相入明五，三解釋。",
    "T33n1717_007:0868b28_24": "釋中三：先正釋，次判，三開。",
    "T33n1717_007:0868b29_25": "初文又二：先教，次觀。",
    "T33n1717_007:0868b29_26": "教中文自五重不同，初番為三：初明三境發三智，次解釋，三「世人」下引同。",
    "T33n1717_007:0868c02_27": "初如文。",
    "T33n1717_007:0868c02_28": "次文者為二：先釋行相，次「今若」下結示。",
    "T33n1717_007:0868c03_29": "初文者下去相入例此可知。",
    "T33n1717_007:0868c04_30": "三引同中「破無明成佛」者，此是通教被接菩薩至八地後破無明惑，成別圓初地初住八相佛也。",
    "T33n1717_007:0868c06_31": "而世人唯知採經文，而不知教門深淺。",
    "T33n1717_007:0868c07_32": "圓入通中又三：先正釋。",
    "T33n1717_007:0868c07_33": "「藏智」者，不同諸論含藏種子，今以圓教諸法具足含一切法義同於藏。",
    "T33n1717_007:0868c09_34": "今秖觀所入之空，即見藏理，故云「不因別境」。",
    "T33n1717_007:0868c10_35": "以祕密智力，能令眾生發如此智。",
    "T33n1717_007:0868c11_36": "次比決。",
    "T33n1717_007:0868c11_37": "三「大經」下引證。",
    "T33n1717_007:0868c11_38": "次別三智為二：先釋，次引《地持》。",
    "T33n1717_007:0868c12_39": "「二障」者，煩惱障及智障，具如《止觀》第六卷達摩欝多羅釋。",
    "T33n1717_007:0868c13_40": "今家依《大品》、《大論》開為三惑，是故智障兼於事理，障事智者，是塵沙惑，障理智者，是無明惑。",
    "T33n1717_007:0868c16_41": "次圓入別二智中四：初略立，次「兩智」下對前辨體，三引論師意證，四示今意。",
    "T33n1717_007:0868c17_42": "前三如文。",
    "T33n1717_007:0868c18_43": "四今意中云「前兩智是緣脩」者，今家判在緣脩之位屬空假觀，地人但云地前為緣脩不云空假。",
    "T33n1717_007:0868c20_44": "次圓三智中二：先釋，次引論證，並如文。",
    "T33n1717_007:0868c21_45": "次明觀成，於中二：先辨因果，次「上明」下例智相入。",
    "T33n1717_007:0868c22_46": "初文為二：初總辨因果，次對三觀。",
    "T33n1717_007:0868c23_47": "初文具如《止觀》顯體中初說。",
    "T33n1717_007:0868c24_48": "次三觀中二：先引《纓珞》，次正對三觀。",
    "T33n1717_007:0868c25_0": "初文言「纓珞三觀」，具如《止觀》第三記及前後所引。",
    "T33n1717_007:0868c26_1": "修觀義具如《止觀》破法遍次第不次第破也。",
    "T33n1717_007:0868c27_2": "次「今用」下正約三觀明於觀智。",
    "T33n1717_007:0868c27_3": "次判麁妙亦二：先教，次味。",
    "T33n1717_007:0868c28_4": "初中二：先判前兩都不成三諦，故不用。",
    "T33n1717_007:0868c29_5": "◎法華玄義釋籤卷第七"
}