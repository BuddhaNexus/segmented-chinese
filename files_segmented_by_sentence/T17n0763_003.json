{
    "T17n0763_003:0658c23_0": "佛說法乘義決定經卷下",
    "T17n0763_003:0658c25_0": "西天三藏明因妙善普濟法師",
    "T17n0763_003:0658c26_0": "金總持等奉　詔譯",
    "T17n0763_003:0658c27_0": "爾時世尊復告勇猛甚深比丘言：「如來所現三十二相金色之身，皆由過去修種種行之所感得，亦為汝等，分別解說。」",
    "T17n0763_003:0658c29_1": "時比丘眾：「唯然諦聽！」",
    "T17n0763_003:0659a01_2": "佛言：「所謂諸佛世尊經無量劫修菩薩行，於戒禁忍及惠捨中善能安住，堅固平等故，感得足下平滿之相。",
    "T17n0763_003:0659a03_3": "有情苦惱，方便救護，孝順父母，嚴飾布施，未甞退轉故，感得足下千輻輪文相。",
    "T17n0763_003:0659a05_4": "給侍尊長，塗身按摩，沐浴衣服，莊嚴之具，未甞退轉故，由是感得手足柔軟相。",
    "T17n0763_003:0659a07_5": "以四攝法，饒益有情，平等護念，無有差別，由是感得手足指間金色網輓相。",
    "T17n0763_003:0659a08_6": "於諸尊長，恭敬和順，於他有情，遠離損害及不與取，能以妙法，密護眾生，由是感得手足諸指纖長圓滿相。",
    "T17n0763_003:0659a11_7": "以方便智，勸導覆護一切有情，令修善行，未甞退轉故，由是感得足跟廣門與趺相稱相、足趺修高充滿柔軟與跟相稱相。",
    "T17n0763_003:0659a14_0": "自於正法，如實攝受，皆能了解，廣為人說及正為他善作給使，是故感得雙腨纖圓如翳泥耶鹿王腨相。",
    "T17n0763_003:0659a16_1": "修習善行，無有懈惓，令諸善法展轉增長，是故感得雙臂修圓平立過膝相。",
    "T17n0763_003:0659a18_2": "於被他擯無依有情，能以正法，慈悲攝受，令知慚愧，是故感得密處深隱如龍象王相。",
    "T17n0763_003:0659a20_0": "自善觀察明智賢善樂欲親近唯一住故，依一支故，入微義故，又能蠲除客塵垢故，是故感得身諸毛孔一一毛生柔軟紺青右旋宛轉相、髮毛上靡柔軟紺青螺文右旋相。",
    "T17n0763_003:0659a23_1": "能施悅意法喜飲食、騎乘、衣服、嚴飾之具，資身什物，永離瞋恚，由此感得身真金色、皮膚薄潤塵垢不住相。",
    "T17n0763_003:0659a26_2": "廣以上妙餚饌飲食，普施眾生，皆令充足，由此感得其身七處皆悉平滿相。",
    "T17n0763_003:0659a28_0": "於諸有情，隨所生起，如法所作，能為上首而作助伴，離於我慢心無獷悷，能為有情興利益事，由是感得其身上半如師子王。",
    "T17n0763_003:0659b01_1": "於一切事稟性勇決，又復感得肩項圓滿、膊腋充實、容儀端嚴、身相修廣。",
    "T17n0763_003:0659b03_2": "能自防護身語意業，見疾病人給施良藥，於不平等事業，皆不攝受，於界互違能令隨順，由此感得身相圓滿如諾瞿陀、常光一尋。",
    "T17n0763_003:0659b06_3": "遠離一切破壞親友離間語言，設已乖離能以善言方便和合，由是感得具四十齒齊平淨密。",
    "T17n0763_003:0659b08_4": "修廣大慈思惟法義，由是感得四牙鋒利白逾珂雪。",
    "T17n0763_003:0659b09_5": "愍念眾生猶如一子，方便救護，給施醫藥，由是感得於諸味中得最上味。",
    "T17n0763_003:0659b11_6": "遠離殺害，修慈心故，於廣大法，能正行故，由是感得其頂上現烏瑟膩沙、舌相廣薄遍覆面輪。",
    "T17n0763_003:0659b13_7": "常修諦語、愛語、法語，及悅意語，由是因緣得大梵音，言詞辯雅能悅眾意。",
    "T17n0763_003:0659b15_8": "於諸世間，行大慈悲，憐愍饒益一切有情，由是感得目紺青色、睫如牛王。",
    "T17n0763_003:0659b16_9": "見有德者，如實讚歎，稱揚其美，由是感得面如滿月、眉若帝弓、眉間白毫有旋宛轉，鮮白光潔，如覩羅綿。」",
    "T17n0763_003:0659b19_10": "佛告比丘：「如是諸佛三十二相，往昔因緣，應如是知。」",
    "T17n0763_003:0659b20_11": "比丘復白佛言：「云何世尊八十種好？」",
    "T17n0763_003:0659b21_12": "佛言：「所謂世尊指爪狹長，薄潤光潔。",
    "T17n0763_003:0659b22_13": "世尊諸指纖圓傭直。",
    "T17n0763_003:0659b22_14": "世尊手足各等指間充密。",
    "T17n0763_003:0659b23_15": "世尊骨節深隱不現。",
    "T17n0763_003:0659b23_16": "世尊手足如意柔軟。",
    "T17n0763_003:0659b24_17": "世尊筋脈盤結深隱。",
    "T17n0763_003:0659b24_18": "世尊兩踝俱隱不現。",
    "T17n0763_003:0659b25_19": "世尊行步庠序，如龍象王。",
    "T17n0763_003:0659b25_20": "世尊進止儀雅猶如鵝王。",
    "T17n0763_003:0659b26_21": "世尊右旋迴顧，舉身隨轉如龍象王。",
    "T17n0763_003:0659b27_22": "世尊肢節傭圓，妙善安布。",
    "T17n0763_003:0659b27_23": "世尊容貌敦蕭無有所畏。",
    "T17n0763_003:0659b28_24": "世尊身支安定，無有掉動。",
    "T17n0763_003:0659b28_25": "世尊骨節交絡無隙，猶如龍蟠。",
    "T17n0763_003:0659b29_26": "世尊膝輪圓滿殊妙。",
    "T17n0763_003:0659c01_27": "世尊密處，清淨無垢。",
    "T17n0763_003:0659c01_28": "世尊肢節，稠密堅固。",
    "T17n0763_003:0659c02_29": "世尊身相，周匝端嚴。",
    "T17n0763_003:0659c02_30": "世尊身光，常自照曜。",
    "T17n0763_003:0659c03_31": "世尊臍深，圓妙殊異。",
    "T17n0763_003:0659c03_32": "世尊臍厚，不窊不凸。",
    "T17n0763_003:0659c04_0": "世尊身體光潔離垢。",
    "T17n0763_003:0659c04_1": "世尊皮膚無疣贅等。",
    "T17n0763_003:0659c04_2": "世尊手掌，平滿潤澤。",
    "T17n0763_003:0659c05_3": "世尊腹間方正柔軟。",
    "T17n0763_003:0659c05_4": "世尊手紋深長，明直不斷。",
    "T17n0763_003:0659c06_5": "世尊脣色丹輝，如頻婆果。",
    "T17n0763_003:0659c07_6": "世尊面如滿月，端嚴稱量。",
    "T17n0763_003:0659c07_7": "世尊舌相廣長，遍覆面輪。",
    "T17n0763_003:0659c08_8": "世尊梵音圓滿，猶如天鼓。",
    "T17n0763_003:0659c08_9": "世尊鼻高脩直，其竅不現。",
    "T17n0763_003:0659c09_10": "世尊諸齒方整齊密。",
    "T17n0763_003:0659c09_11": "世尊四牙鋒利鮮白。",
    "T17n0763_003:0659c10_12": "世尊目淨紺青，青白分明。",
    "T17n0763_003:0659c11_0": "世尊眼相修廣，如青蓮華葉。",
    "T17n0763_003:0659c11_1": "世尊上下眼睫齊整稠密。",
    "T17n0763_003:0659c12_2": "世尊雙眉不白長緻細軟。",
    "T17n0763_003:0659c12_3": "世尊身分上半威嚴，最上如師子王。",
    "T17n0763_003:0659c13_4": "世尊額廣圓滿，平正殊妙。",
    "T17n0763_003:0659c14_5": "世尊耳厚修長，輪埵圓滿。",
    "T17n0763_003:0659c14_6": "世尊兩耳綺麗齊平離諸過失。",
    "T17n0763_003:0659c15_7": "世尊儀容能令見者無捨無染皆生恭敬。",
    "T17n0763_003:0659c16_8": "世尊雙眉綺靡順次，其色紺青。",
    "T17n0763_003:0659c17_9": "世尊雙眉高顯光潤，猶如初月。",
    "T17n0763_003:0659c17_10": "世尊首髮紺青，修長稠密不白。",
    "T17n0763_003:0659c18_11": "世尊首髮香潔細軟，潤澤旋轉。",
    "T17n0763_003:0659c19_12": "世尊首髮齊整光淨。",
    "T17n0763_003:0659c19_13": "世尊首髮堅固不落。",
    "T17n0763_003:0659c20_14": "世尊首髮塵垢不著。",
    "T17n0763_003:0659c20_15": "世尊身分充實堅固。",
    "T17n0763_003:0659c21_16": "世尊身相修長端直。",
    "T17n0763_003:0659c21_17": "世尊諸竅清淨妙好。",
    "T17n0763_003:0659c22_18": "世尊身相勢力殊勝，無與等者。",
    "T17n0763_003:0659c22_19": "世尊身相眾樂瞻仰，無有厭足。",
    "T17n0763_003:0659c23_20": "世尊面輪修廣相稱，皎潔光淨如秋滿月。",
    "T17n0763_003:0659c24_21": "世尊顏貌舒泰光顯，含笑先言唯向不背。",
    "T17n0763_003:0659c25_22": "世尊面貌光澤熙怡，遠離顰蹙無青赤色。",
    "T17n0763_003:0659c26_23": "世尊肢體清淨無垢亦無臭穢。",
    "T17n0763_003:0659c27_24": "世尊所有身毛孔中，常出如意微妙之香。",
    "T17n0763_003:0659c28_25": "世尊面門常出最上殊勝之香。",
    "T17n0763_003:0659c28_26": "世尊首相周圓妙好猶如天蓋。",
    "T17n0763_003:0659c29_27": "世尊身毛光淨紺青如孔雀項，紅輝綺錯。",
    "T17n0763_003:0660a01_28": "世尊法音隨眾等聞應理無差。",
    "T17n0763_003:0660a02_29": "世尊頂相無能見者。",
    "T17n0763_003:0660a02_30": "世尊手足指節分明莊嚴妙好。",
    "T17n0763_003:0660a03_31": "世尊行時其足去地，如四指量而現印紋。",
    "T17n0763_003:0660a04_32": "世尊自持不待他衛身無傾動亦不逶迤。",
    "T17n0763_003:0660a05_33": "世尊威德遠震一切瞋心見喜，恐怖見安。",
    "T17n0763_003:0660a06_34": "世尊音聲不高不下，隨眾生意和悅與言。",
    "T17n0763_003:0660a07_35": "世尊能觀諸有情類，言音意樂而為說法。",
    "T17n0763_003:0660a08_0": "世尊一音演說諸法，隨有情類各令得解。",
    "T17n0763_003:0660a08_1": "世尊說法咸依次第，必有因緣言無不善。",
    "T17n0763_003:0660a09_2": "世尊等觀諸有情類，讚善毀惡而無愛憎。",
    "T17n0763_003:0660a10_3": "世尊所為先觀後作，軌範具足令識善淨。",
    "T17n0763_003:0660a11_4": "世尊相好一切有情不能觀盡。",
    "T17n0763_003:0660a12_5": "世尊頂骨堅實圓滿。",
    "T17n0763_003:0660a12_6": "世尊顏容無衰老相。",
    "T17n0763_003:0660a13_7": "世尊手足及胸臆前，皆有吉祥喜旋德相。」",
    "T17n0763_003:0660a14_8": "佛告比丘：「如是名為八十種好。」",
    "T17n0763_003:0660a15_9": "爾時世尊說是經已，復告勇猛甚深比丘言：「吾今所說法乘妙理決定之義，所詮法要初中後善，利益安樂。",
    "T17n0763_003:0660a17_10": "汝善誦持敷演分別，引導眾生，令修梵行，一食如法，三衣具足，住顯露處，或住塚間、或林樹下、或空寂處，修頭陀行，常勤精進，無有懈怠，永離惑染，究竟解脫。」",
    "T17n0763_003:0660a21_11": "時勇猛甚深比丘與俱來會中諸大比丘等，及天、人、阿修羅等，一切大眾聞佛所說，歡喜作禮，信受奉行。",
    "T17n0763_003:0660a24_0": "佛說法乘義決定經卷下"
}