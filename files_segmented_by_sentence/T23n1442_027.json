{
    "T23n1442_027:0772a20_0": "根本說一切有部毘奈耶卷第二",
    "T23n1442_027:0772a21_0": "十七",
    "T23n1442_027:0772a23_0": "三藏法師義淨奉　制譯",
    "T23n1442_027:0772a24_0": "向未圓具人說麁罪學處第七",
    "T23n1442_027:0772a25_0": "爾時薄伽梵在室羅伐城逝多林給孤獨園。",
    "T23n1442_027:0772a26_0": "時有眾多苾芻或老或少，由未離欲煩惱現前行於非法，遂犯僧伽伐尸沙。",
    "T23n1442_027:0772a27_1": "後於明解律藏者就之聽習，識知罪已各生追悔求欲除罪，即便如法行其遍住及摩那[卑*也]，便為眾僧供給飲水或為扇涼，或於世尊髮爪窣堵波所，以新瞿昧耶而塗拭之，并餘作務。",
    "T23n1442_027:0772b02_2": "時有信敬婆羅門居士等，見而議曰：「世間有人善別寶玉，觀諸寶物非偽濫者方收舉之。",
    "T23n1442_027:0772b04_3": "此諸苾芻亦復如是，善知因果收諸福業，雖年老耄親為眾僧供給飲水，并諸作務而不辭勞。",
    "T23n1442_027:0772b06_4": "然此六眾唯自養身不修勝福。」",
    "T23n1442_027:0772b07_5": "彼諸人眾作輕賤時，六眾聞已告諸人曰：「汝等謂彼情樂福故而供給耶？",
    "T23n1442_027:0772b09_6": "然彼非是好心自修福業，但是僧眾與治罰事令其營作。」",
    "T23n1442_027:0772b10_7": "諸人問曰：「彼有何過眾與治罰？」",
    "T23n1442_027:0772b11_8": "六眾報曰：「此老苾芻自作如是如是非法之事。」",
    "T23n1442_027:0772b12_9": "時彼婆羅門居士聞行非法，各生嫌恥作如是語：「斯等老宿尚作非理，諸餘年少有罪何疑？」",
    "T23n1442_027:0772b14_10": "諸老苾芻於食後時，復於窣覩波所同前塗拭。",
    "T23n1442_027:0772b15_11": "是時六眾詣彼老宿苾芻弟子求寂處，問言：「具壽！",
    "T23n1442_027:0772b16_12": "汝等二師今何處去？」",
    "T23n1442_027:0772b17_0": "弟子答曰：「大德！",
    "T23n1442_027:0772b17_1": "我之師主修諸福業。」",
    "T23n1442_027:0772b17_2": "彼便問曰：「修何福耶？」",
    "T23n1442_027:0772b18_3": "答曰：「於世尊髮爪窣覩波處，以細軟牛糞而為塗拭。」",
    "T23n1442_027:0772b19_4": "彼弟子等問六眾曰：「大德！",
    "T23n1442_027:0772b20_5": "仁等何不修福？」",
    "T23n1442_027:0772b20_6": "六眾報曰：「汝等知不？",
    "T23n1442_027:0772b20_7": "非汝二師自心求福，於窣覩波所而為供養；但是僧眾與苦治罰令其受行。」",
    "T23n1442_027:0772b22_8": "弟子問曰：「我之師主作何罪過而受治罰？」",
    "T23n1442_027:0772b23_9": "彼便答曰：「汝之師主自作如是如是非法之事。」",
    "T23n1442_027:0772b24_10": "時彼老宿苾芻既出罪已，令諸求寂作眾事業。",
    "T23n1442_027:0772b25_11": "彼便報曰：「師等何不自為？」",
    "T23n1442_027:0772b26_12": "師曰：「我不應作。」",
    "T23n1442_027:0772b26_13": "求寂報曰：「師等尚作如是如是非法之事，斯等作業何不合耶？」",
    "T23n1442_027:0772b28_0": "師便報曰：「雖有斯過，我等如法皆已說除。",
    "T23n1442_027:0772b28_1": "然此罪事誰向汝說？」",
    "T23n1442_027:0772b29_2": "求寂報曰：「是六眾苾芻。」",
    "T23n1442_027:0772b29_3": "時諸少欲苾芻聞生嫌賤：「云何苾芻於未圓具人說他麁罪？」",
    "T23n1442_027:0772c02_4": "時諸苾芻以此因緣具白世尊。",
    "T23n1442_027:0772c03_0": "世尊告諸苾芻，廣說乃至問六眾曰：「汝等苾芻實向未圓具人說他麁罪不？」",
    "T23n1442_027:0772c04_1": "白佛言：「大德！",
    "T23n1442_027:0772c05_0": "實爾。」",
    "T23n1442_027:0772c05_1": "于時世尊以種種呵責，乃至「非出家者之所應作。」",
    "T23n1442_027:0772c06_2": "既呵責已告諸苾芻曰：「我觀十利，為諸苾芻制其學處，應如是說：「若復苾芻知他苾芻有麁惡罪，向未受近圓人說者，波逸底迦。」",
    "T23n1442_027:0772c09_3": "如是世尊為諸苾芻制學處已，室羅伐城有苾芻名曰廣額，有苾芻尼名曰松幹。",
    "T23n1442_027:0772c11_4": "時此二人於諸俗舍作污家事現不善相，遂使諸人不生敬信。",
    "T23n1442_027:0772c12_5": "時諸苾芻以此因緣具白世尊，世尊告曰：「汝諸苾芻應差苾芻於諸俗家告語諸人云：『廣額苾芻、松幹苾芻尼所作非法。』",
    "T23n1442_027:0772c15_6": "若苾芻不具五法即不應差，設差亦不應遣去。",
    "T23n1442_027:0772c16_7": "云何為五？",
    "T23n1442_027:0772c16_8": "有愛、恚、癡、怖、不知說與未說。",
    "T23n1442_027:0772c17_9": "若具五法應差，設差應去。",
    "T23n1442_027:0772c17_10": "如是應敷座鳴揵稚，眾既集已以言告知，先當問能：『汝某甲能往諸俗家，說廣額苾芻、松幹苾芻尼所行非法不？』",
    "T23n1442_027:0772c20_11": "彼答言：『能。』",
    "T23n1442_027:0772c20_12": "次一苾芻為白羯磨，應如是作：「『大德僧伽聽！",
    "T23n1442_027:0772c22_13": "此廣額苾芻、松幹苾芻尼，於諸俗家作諸非法，遂令諸人不生敬信。",
    "T23n1442_027:0772c23_14": "此苾芻某甲能往諸俗家，說廣額苾芻、松幹苾芻尼所行非法。",
    "T23n1442_027:0772c25_15": "若僧伽時至聽者，僧伽應許僧伽今差此苾芻某甲，於諸俗家說廣額苾芻、松幹苾芻尼所行非法。",
    "T23n1442_027:0772c27_16": "白如是。』",
    "T23n1442_027:0772c27_17": "次作羯磨。",
    "T23n1442_027:0772c28_0": "「『大德僧伽聽！",
    "T23n1442_027:0772c28_1": "此廣額苾芻、松幹苾芻尼，於諸俗家作諸非法，遂令諸人不生敬信。",
    "T23n1442_027:0772c29_2": "此苾芻某甲能往俗家，說廣額苾芻、松幹苾芻尼所行非法。",
    "T23n1442_027:0773a02_3": "僧伽今差苾芻某甲於諸俗家為說過人，於諸俗家說廣額苾芻、松幹苾芻尼所行非法。",
    "T23n1442_027:0773a04_4": "若諸具壽許此苾芻某甲於諸俗家為說過人，於諸俗家說廣額苾芻、松幹苾芻尼所行非法者默然；若不許者說。』",
    "T23n1442_027:0773a06_5": "『僧伽今已許差此苾芻某甲，於諸俗家為說過者，向諸俗家說廣額苾芻、松幹苾芻尼所行非法。",
    "T23n1442_027:0773a09_0": "由其默然故，我今如是持。』",
    "T23n1442_027:0773a10_0": "「汝等苾芻！",
    "T23n1442_027:0773a10_1": "我今為彼於諸俗家說過苾芻制其行法。",
    "T23n1442_027:0773a11_2": "彼苾芻應至俗家作如是語：『諸仁當聽！",
    "T23n1442_027:0773a12_0": "有污俗家者有污出家者，譬如田畦稻穀滋茂，便遭霜雹遂令苗稼盡見摧殘。",
    "T23n1442_027:0773a13_1": "又如甘蔗莖幹敷榮，遭赤節病遂令損壞無有遺餘。",
    "T23n1442_027:0773a14_2": "仁等當知！",
    "T23n1442_027:0773a15_3": "彼二罪惡之人亦復如是。",
    "T23n1442_027:0773a15_4": "仁等莫與共為雜住虧損聖教，當知此人自身損壞，猶如焦種不復生芽，今於聖教法律之中不能增長。",
    "T23n1442_027:0773a18_5": "汝等當觀如來、應供、正遍知，及觀上座尊者解了憍陳如、尊者婆澁波、尊者無勝、尊者賢善、尊者大名、尊者名稱、尊者圓滿、尊者無垢、尊者牛王、尊者善臂、尊者身子、尊者大目乾連、尊者俱恥羅、尊者大准陀、尊者大迦多演那、尊者嗢頻蠡迦攝、尊者那地迦攝、尊者伽耶迦攝、尊者大迦攝、尊者難提，如是等諸大苾芻，汝當觀察！』",
    "T23n1442_027:0773a25_6": "時彼告令苾芻應於俗家如是告已，即出其舍。」",
    "T23n1442_027:0773a26_7": "時廣額苾芻聞斯事已，便作是念：「眾僧為我差彼苾芻，向俗家中說我過失。」",
    "T23n1442_027:0773a28_8": "即便詣彼苾芻處作如是語：「汝於俗家說我過失耶？」",
    "T23n1442_027:0773a29_9": "彼便報曰：「我得眾僧如法教令。」",
    "T23n1442_027:0773b01_10": "廣額答曰：「我於是事隨合不合當破汝腹決取中腸，繞逝多林令使周匝，斬截汝首懸在寺門，若破油瓶眾人共見。」",
    "T23n1442_027:0773b03_11": "彼聞是語即大驚怖，告諸苾芻曰：「廣額於我欲相屠害。」",
    "T23n1442_027:0773b05_12": "遂以上事具告眾知：「我今不能更於俗舍陳說其事。」",
    "T23n1442_027:0773b06_13": "時諸苾芻即以此緣具白世尊，世尊告曰：「彼之癡人，能欺別人不能欺眾，由是僧伽應作單白詳說其過。",
    "T23n1442_027:0773b08_14": "敷座鳴揵稚眾既集已，應言告知令一苾芻應如是作：「『大德僧伽聽！",
    "T23n1442_027:0773b10_15": "此廣額苾芻、松幹苾芻尼，於諸俗家作非法事，遂令多人不生敬信。",
    "T23n1442_027:0773b11_16": "今無別人能於俗舍說其過咎。",
    "T23n1442_027:0773b12_17": "若僧伽時至，僧伽聽許僧伽今若見廣額苾芻、松幹苾芻尼，於諸俗家作非法處，即應於彼說其過失，當作是語：「仁等當知！",
    "T23n1442_027:0773b15_18": "此罪惡苾芻及苾芻尼，虧損聖教。",
    "T23n1442_027:0773b16_19": "當知此人自身損壞，猶如焦種不復生芽，今於聖教法律之中不能增長。",
    "T23n1442_027:0773b17_20": "汝等當觀如來、應、正遍知，及觀上座解了憍陳如等諸大苾芻所有行跡。」",
    "T23n1442_027:0773b19_21": "白如是。』」",
    "T23n1442_027:0773b20_0": "如佛所教，令諸大眾於彼行處普告俗家。",
    "T23n1442_027:0773b20_1": "時諸苾芻於諸俗家，隨知不知悉皆告語，遂令眾人不生敬信，使乞食者飲食難求，即以此緣具白世尊，世尊告曰：「於諸俗家知彼苾芻苾芻尼行惡行處，當說其過，勿於不知處。",
    "T23n1442_027:0773b24_2": "由此當知，除僧羯磨。」",
    "T23n1442_027:0773b25_3": "爾時世尊讚歎持戒，隨時宣說少欲法已，告諸苾芻曰：「前是創制，此是隨開。",
    "T23n1442_027:0773b27_4": "乃至應如是說：「若復苾芻，知他苾芻有麁惡罪，向未近圓人說，除僧羯磨，波逸底迦。」",
    "T23n1442_027:0773c01_0": "若復苾芻者，謂是六眾，餘義如上。",
    "T23n1442_027:0773c01_1": "言圓具者，有其二種：謂苾芻、苾芻尼，餘名未具。",
    "T23n1442_027:0773c02_2": "言麁惡者，有二種：謂波羅市迦因起，及僧伽伐尸沙因起。",
    "T23n1442_027:0773c04_3": "此麁惡者，有二種相：一、自性麁惡。",
    "T23n1442_027:0773c04_4": "二、因起麁惡。",
    "T23n1442_027:0773c05_5": "言告語者，謂彰露其事。",
    "T23n1442_027:0773c05_6": "除僧羯磨者，謂除大眾為其作法。",
    "T23n1442_027:0773c06_7": "波逸底迦義如上。",
    "T23n1442_027:0773c06_8": "此中犯相其事云何？",
    "T23n1442_027:0773c07_9": "若苾芻於不知俗家作不知想、疑，向彼說他麁惡罪者，得墮罪。",
    "T23n1442_027:0773c08_10": "若苾芻於知俗家作不知想、疑，向彼說者，得惡作罪。",
    "T23n1442_027:0773c09_11": "無犯者，於不知俗家作先知想、若大眾詳說其事，或時人眾普悉知聞，猶如壁畫人所共觀，非我獨知，說皆無過。",
    "T23n1442_027:0773c12_12": "又無犯者，最初犯人，或癡狂、心亂、痛惱所纏。",
    "T23n1442_027:0773c14_0": "實得上人法向未圓具人說學處第八",
    "T23n1442_027:0773c15_0": "爾時佛在廣嚴城獼猴池側高閣堂中。",
    "T23n1442_027:0773c15_1": "時有五百漁人，於勝慧河邊結侶而住。",
    "T23n1442_027:0773c16_2": "彼諸漁人有二大網：一名小足，二名大足，廣說如前，第四波羅市迦，乃至此五百人悉皆出家，精勤修習得阿羅漢。",
    "T23n1442_027:0773c19_3": "爾時世尊在竹林聚落，時逢飢饉乞食難得，奉世尊教隨處安居。",
    "T23n1442_027:0773c20_4": "彼諸苾芻俱往本村而作安居，各生是念：「我等前時以不實事共相讚歎遂被呵責；我等今逢時世飢饉乞食難求，各以實德共相讚歎足得充濟。",
    "T23n1442_027:0773c24_5": "遂至親族所作如是言，乃至告云：『汝諸眷屬大獲善利，汝聚落中得有如是勝妙僧眾於此安居。",
    "T23n1442_027:0773c26_6": "此苾芻得無常想，於無常苦想，廣說乃至得八解脫。』」",
    "T23n1442_027:0773c27_7": "後於異時彼諸眷屬來相看問，時諸苾芻見眷屬來，便即更互共相讚歎：「汝諸眷屬大獲善利，近汝聚落得有如是勝上僧眾於此安居。",
    "T23n1442_027:0774a01_8": "此苾芻得無常想，廣說乃至得阿羅漢果、得八解脫。」",
    "T23n1442_027:0774a02_9": "時諸眷屬既聞說已，白言：「聖者！",
    "T23n1442_027:0774a03_10": "仁等證得如是勝果。」",
    "T23n1442_027:0774a03_11": "答言：「皆得。」",
    "T23n1442_027:0774a04_12": "時俗諸人聞得果者咸生愛樂，於自父母妻子親屬而不拯濟，於諸苾芻各以飲食共相供給。",
    "T23n1442_027:0774a06_13": "然佛住世與諸弟子二時大集：一謂五月十五日欲安居時，二謂八月十五日隨意了時。",
    "T23n1442_027:0774a08_14": "廣說如前，乃至諸苾芻三月既滿作衣已竟，顏色憔悴形容羸瘦，執持衣鉢往竹林村欲禮佛足。",
    "T23n1442_027:0774a10_15": "既至村已，時具壽阿難陀遙見諸苾芻來，於同梵行者起憐念意，遂唱：「善來！」",
    "T23n1442_027:0774a12_16": "即前迎接為持衣鉢、錫杖、君持，并餘雜物、沙門資具，又問：「具壽！",
    "T23n1442_027:0774a13_17": "仁等何處安居而得來至？」",
    "T23n1442_027:0774a14_18": "「我於佛栗氏聚落三月安居，今來至此。」",
    "T23n1442_027:0774a15_0": "阿難陀曰：「仁等於彼安居三月之內，乞求飲食不勞苦耶？」",
    "T23n1442_027:0774a16_1": "答曰：「雖於彼處得安樂住，然乞飲食甚大艱辛。」",
    "T23n1442_027:0774a17_2": "時阿難陀即便報曰：「實爾。",
    "T23n1442_027:0774a17_3": "具壽！",
    "T23n1442_027:0774a18_4": "目驗衰羸容色憔悴，准知飲食定是難求。」",
    "T23n1442_027:0774a19_0": "時捕魚村五百苾芻既安居了，執持衣鉢亦至此村，顏色鮮好容貌肥盛。",
    "T23n1442_027:0774a20_1": "時阿難陀即便迎接如前具問：「於安居處飲食易求、安樂行不？」",
    "T23n1442_027:0774a22_2": "報言：「我於彼住實得安樂，所求飲食易得不難。」",
    "T23n1442_027:0774a23_3": "阿難陀曰：「具壽！",
    "T23n1442_027:0774a23_4": "目驗肥充容色光澤，准知飲食定是易求。」",
    "T23n1442_027:0774a24_5": "時阿難陀具問其事，彼便答曰：「我於眷屬所自相讚歎云：『此苾芻得無常想，乃至得八解脫。』」",
    "T23n1442_027:0774a26_6": "阿難陀問曰：「所陳之事為實？",
    "T23n1442_027:0774a27_7": "為虛？」",
    "T23n1442_027:0774a27_8": "答言：「是實。」",
    "T23n1442_027:0774a27_9": "問言：「具壽！",
    "T23n1442_027:0774a27_10": "仁等豈合為少飲食，以己所得上人之法向人說耶？」",
    "T23n1442_027:0774a28_11": "即以此緣具白世尊。",
    "T23n1442_027:0774a29_12": "世尊因此集苾芻眾，知而故問廣說如前：「汝諸苾芻為飲食故，以己所得向未圓具人說耶？」",
    "T23n1442_027:0774b02_13": "彼白佛言：「實爾。",
    "T23n1442_027:0774b02_14": "大德！」",
    "T23n1442_027:0774b02_15": "爾時世尊即便種種呵責諸苾芻已，乃至「制其學處，應如是說：「若復苾芻實得上人法，向未近圓人說者，波逸底迦。」",
    "T23n1442_027:0774b06_16": "若復苾芻者，謂五百漁人苾芻，餘義如上。",
    "T23n1442_027:0774b07_17": "實得者，謂其事是實。",
    "T23n1442_027:0774b07_18": "上人法等者，並如前第四他勝及次前廣說。",
    "T23n1442_027:0774b08_19": "此中犯相其事云何？",
    "T23n1442_027:0774b10_0": "攝頌曰：　見想阿蘭若，　　舍中受妙座；　能知於自相，　　方便顯其身。",
    "T23n1442_027:0774b13_0": "若苾芻無虛妄心作實有想，對未圓具人作如是語：「我見諸天、龍、藥叉、健達婆、緊捺羅、莫呼洛伽、阿蘇羅、畢麗多、畢舍遮、鳩槃荼、羯吒布單那。」",
    "T23n1442_027:0774b16_1": "者，得波逸底迦。",
    "T23n1442_027:0774b16_2": "若云：「我見糞掃鬼。」",
    "T23n1442_027:0774b16_3": "者，突色訖里多。",
    "T23n1442_027:0774b17_4": "若苾芻無虛妄心作實解想，對未圓具人作如是語：「我聞天聲乃至羯吒布單那聲。」",
    "T23n1442_027:0774b19_5": "者，得波逸底迦。",
    "T23n1442_027:0774b19_6": "若云：「我聞糞掃鬼聲。」",
    "T23n1442_027:0774b20_0": "者，得惡作罪。",
    "T23n1442_027:0774b20_1": "若苾芻無虛妄心作實解想，作如是語：「我詣天處乃至羯吒布單那處。」",
    "T23n1442_027:0774b21_2": "者，得墮落罪。",
    "T23n1442_027:0774b22_3": "若云：「詣糞掃鬼處。」",
    "T23n1442_027:0774b22_4": "者，得惡作罪。",
    "T23n1442_027:0774b22_5": "此等如前第四波羅市迦，咸應廣說，於中別者，前他勝罪，此云墮落。",
    "T23n1442_027:0774b24_6": "前云麁罪，此云惡作。",
    "T23n1442_027:0774b24_7": "又無犯者，謂最初犯人，或癡狂、心亂、痛惱所纏。",
    "T23n1442_027:0774b26_0": "謗迴眾利物學處第九",
    "T23n1442_027:0774b27_0": "爾時佛在王舍城羯蘭鐸迦池竹林園中。",
    "T23n1442_027:0774b27_1": "爾時實力子苾芻，被眾差令分張臥具及知食次。",
    "T23n1442_027:0774b29_2": "彼有信心意樂賢善，為眾撿校勞苦無辭，自己所有資生之物，於三寶田中及上行苾芻處悉皆施與，如是施已自己三衣並皆朽故。",
    "T23n1442_027:0774c03_3": "時諸苾芻見此事已共相議曰：「此具壽實力子被眾差令分張臥具及知食次，彼有信心意樂賢善，為眾撿校勞苦無辭，自己所有資生之物，於三寶田中及上行苾芻處悉皆施與，如是施已自己三衣並皆朽故。",
    "T23n1442_027:0774c07_4": "若其有人施僧伽衣者，當以此衣與實力子。」",
    "T23n1442_027:0774c08_5": "于時僧伽得好白[疊*毛]，時諸苾芻即以此緣具白世尊，世尊告曰：「汝諸苾芻！",
    "T23n1442_027:0774c10_6": "應作單白，和眾與實力子此衣誠無過咎。",
    "T23n1442_027:0774c11_7": "應如是作，敷座席鳴揵稚如常集僧，應如是作：「『大德僧伽聽！",
    "T23n1442_027:0774c13_8": "此實力子有信敬心意樂賢善，為眾撿挍無辭勞苦，自己所有資生之物，於三寶田中及上行苾芻悉皆施盡。",
    "T23n1442_027:0774c15_9": "如是施已，自己三衣並皆朽故。",
    "T23n1442_027:0774c16_10": "今時僧伽得好白[疊*毛]，若僧伽時至，僧伽聽許僧伽今詳許將此白[疊*毛]與實力子。",
    "T23n1442_027:0774c18_11": "白如是。』」",
    "T23n1442_027:0774c19_0": "時諸苾芻如佛所教便為單白，以僧白[疊*毛]與實力子。",
    "T23n1442_027:0774c20_1": "然具壽實力子與友、地二苾芻積代怨讎業緣未絕，於苾芻前作嫌毀言：「諸具壽！",
    "T23n1442_027:0774c22_2": "何因眾僧能得利養，隨親識處而迴與之？」",
    "T23n1442_027:0774c23_0": "時諸苾芻聞是語已告言：「具壽！",
    "T23n1442_027:0774c23_1": "作白之時，汝豈不集同心許耶？」",
    "T23n1442_027:0774c24_2": "答言：「同集。」",
    "T23n1442_027:0774c24_3": "諸苾芻曰：「若爾，何意作嫌毀言？」",
    "T23n1442_027:0774c25_4": "答曰：「豈可啼哭亦不得耶？」",
    "T23n1442_027:0774c25_5": "時諸少欲苾芻，聞生嫌恥眾共非斥：「云何苾芻先共同心，後便異說言：『諸具壽！",
    "T23n1442_027:0774c27_6": "眾僧得利隨親厚處迴與別人。』」",
    "T23n1442_027:0774c28_7": "時諸苾芻即以此緣具白世尊。",
    "T23n1442_027:0774c29_8": "世尊告曰：「汝友、地二人實作此語：『諸具壽！",
    "T23n1442_027:0775a01_9": "眾僧得利隨親厚處迴與別人。』」",
    "T23n1442_027:0775a01_10": "彼二白言：「實爾。",
    "T23n1442_027:0775a02_11": "大德！」",
    "T23n1442_027:0775a02_12": "爾時世尊種種呵責已，廣說如上，乃至「我今為諸苾芻制其學處，應如是說：「若復苾芻先同心許後作是說：『諸具壽！",
    "T23n1442_027:0775a04_13": "以僧利物隨親厚處迴與別人。』",
    "T23n1442_027:0775a05_14": "者，波逸底迦。」",
    "T23n1442_027:0775a06_0": "若復苾芻者，謂友地二人，餘義如上。",
    "T23n1442_027:0775a06_1": "先同心許者，謂先許其事。",
    "T23n1442_027:0775a07_2": "後作是說者，謂於後時作如是語。",
    "T23n1442_027:0775a08_3": "隨親厚者，何謂苾芻親厚。",
    "T23n1442_027:0775a08_4": "謂親教師與弟子、弟子與親教師、又軌範師與依止弟子、依止弟子與軌範師、同親教師同軌範師及餘親友。",
    "T23n1442_027:0775a11_5": "是眾僧者，謂佛弟子。",
    "T23n1442_027:0775a11_6": "物利者，有二種：一、衣物利，二、飲食利。",
    "T23n1442_027:0775a12_7": "此中利者，謂是衣利。",
    "T23n1442_027:0775a13_8": "已至眾中迴與者，謂以僧物轉與別人。",
    "T23n1442_027:0775a13_9": "波逸底迦者，義並如上。",
    "T23n1442_027:0775a14_10": "此中犯相其事云何？",
    "T23n1442_027:0775a14_11": "若苾芻隨有多少眾僧利物，先同心許後作是說：「諸具壽！",
    "T23n1442_027:0775a16_12": "隨親厚以眾僧利物迴與別人。」",
    "T23n1442_027:0775a16_13": "者，皆得波逸底迦。",
    "T23n1442_027:0775a17_14": "若僧實不與輒自迴與者，說時無犯。",
    "T23n1442_027:0775a18_15": "又無犯者，最初犯人，或癡狂、心亂、痛惱所纏。",
    "T23n1442_027:0775a20_0": "輕呵戒學處第十",
    "T23n1442_027:0775a21_0": "爾時佛在室羅伐城逝多林給孤獨園。",
    "T23n1442_027:0775a21_1": "佛告諸苾芻：「汝等半月半月應說波羅底木叉經。」",
    "T23n1442_027:0775a23_0": "時諸苾芻隨佛所教，半月說波羅底木叉經。",
    "T23n1442_027:0775a24_0": "時六眾苾芻聞說四波羅市迦時，默然無語。",
    "T23n1442_027:0775a25_0": "說僧迦伐尸沙時、二不定時、三十泥薩祇波逸底迦、九十波逸底迦、四波羅底提舍尼、眾多學法、七滅諍法，時六眾苾芻作如是語：「諸具壽！",
    "T23n1442_027:0775a28_1": "若知其事及識其人，何故於我所有瘡疣數更傷損？",
    "T23n1442_027:0775a29_2": "仁等於此小隨小戒，半月半月數宣說時，令諸苾芻心生憂惱發起追悔。」",
    "T23n1442_027:0775b01_3": "時諸苾芻聞是語已，報言：「具壽！",
    "T23n1442_027:0775b02_4": "我今不為汝等每於半月說別解脫經，然而我等奉大師教是故說耳。」",
    "T23n1442_027:0775b04_5": "于時六眾雖聞此語仍嫌毀未休：「云何用說此小隨小戒，令諸苾芻心生憂惱發起追悔？」",
    "T23n1442_027:0775b06_6": "諸苾芻報曰：「若不用聞者，汝等先來作何過失心生追悔？」",
    "T23n1442_027:0775b07_7": "時諸少欲苾芻皆生嫌恥作如是語：「云何汝等於半月中，聞說四波羅市迦時默然無說，及說僧伽伐尸沙乃至七滅諍法，便作是語：『諸具壽！",
    "T23n1442_027:0775b10_8": "若知其事及識其人，廣說如前，乃至發起追悔。』」",
    "T23n1442_027:0775b11_9": "時諸苾芻即以此緣具白世尊。",
    "T23n1442_027:0775b12_10": "世尊告曰：「汝等六眾說戒之時實作此語？」",
    "T23n1442_027:0775b13_11": "廣問其事。",
    "T23n1442_027:0775b13_12": "答言：「實爾。",
    "T23n1442_027:0775b13_13": "大德！」",
    "T23n1442_027:0775b14_0": "世尊種種呵責已，乃至「制其學處，應如是說：「若復苾芻半月半月說戒經時，作如是語：『具壽！",
    "T23n1442_027:0775b16_1": "何用說此小隨小學處？",
    "T23n1442_027:0775b16_2": "為說是戒時令諸苾芻心生惡作惱悔懷憂。』",
    "T23n1442_027:0775b17_3": "若作如是輕呵戒者，波逸底伽。」",
    "T23n1442_027:0775b18_4": "若復苾芻者，謂是六眾，餘義如上。",
    "T23n1442_027:0775b19_5": "言半月者，謂一月分兩。",
    "T23n1442_027:0775b19_6": "戒者，謂從四他勝終至七滅諍。",
    "T23n1442_027:0775b20_7": "經者，是次第相應義。",
    "T23n1442_027:0775b20_8": "說者，謂宣說。",
    "T23n1442_027:0775b21_9": "時具壽等！",
    "T23n1442_027:0775b21_10": "者，謂敘述其情彰憂惱狀。",
    "T23n1442_027:0775b21_11": "輕呵戒者，謂出毀語以告前人。",
    "T23n1442_027:0775b22_12": "墮義如上。",
    "T23n1442_027:0775b22_13": "此中犯相其事云何？",
    "T23n1442_027:0775b23_14": "若苾芻每於半月說四波羅市迦時，說僧伽伐尸沙，乃至說七滅諍時作如是語：「具壽！",
    "T23n1442_027:0775b25_15": "何須說此小隨小戒？",
    "T23n1442_027:0775b25_16": "令諸苾芻心生惡作。」",
    "T23n1442_027:0775b26_17": "者，得波逸底迦。",
    "T23n1442_027:0775b26_18": "或「生惱悔憂熱。」",
    "T23n1442_027:0775b26_19": "或云：「思憶俗事。」",
    "T23n1442_027:0775b27_20": "或云：「不樂出家。」",
    "T23n1442_027:0775b27_21": "或云：「歸俗。」",
    "T23n1442_027:0775b27_22": "作斯等語皆得墮罪。",
    "T23n1442_027:0775b28_23": "如是應知，於餘十六事處及雜事處、尼陀那處、目得迦等處，及於律教相應經處及餘經處，說此等時，若苾芻作如是語：「具壽！",
    "T23n1442_027:0775c02_24": "何用說此小隨小戒？",
    "T23n1442_027:0775c02_25": "說此之時令諸苾芻生惡作。」",
    "T23n1442_027:0775c03_26": "者，得波逸底迦。",
    "T23n1442_027:0775c03_27": "若餘經處宣說之時作如是語：「具壽！",
    "T23n1442_027:0775c04_28": "何用依此經中說如是事，令人惱悔。」",
    "T23n1442_027:0775c05_29": "等者，得惡作罪。",
    "T23n1442_027:0775c05_30": "又無犯者，謂最初犯人，或癡狂、心亂、痛惱所纏。",
    "T23n1442_027:0775c07_0": "第二攝頌曰：　種子輕惱教、　　安床草蓐牽、　強住脫脚床、　　澆草應三二。",
    "T23n1442_027:0775c10_0": "壞生種學處第十一",
    "T23n1442_027:0775c11_0": "爾時佛在室羅伐城逝多林給孤獨園。",
    "T23n1442_027:0775c11_1": "爾時有一莫訶羅苾芻愚昧無識，欲為僧伽造立大寺，遂便斬伐勝妙大樹。",
    "T23n1442_027:0775c13_2": "時有天神依樹而住，是時此天過初夜分身光超絕，來詣佛所頂禮佛足在一面坐。",
    "T23n1442_027:0775c15_3": "此天身光周遍輝耀逝多園林，白佛言：「世尊！",
    "T23n1442_027:0775c16_4": "有一年老苾芻，愚昧無識不解時宜，欲為僧伽造立大寺，遂便斬伐形勝大樹。",
    "T23n1442_027:0775c18_5": "此樹是我久所依止舍宅之處。",
    "T23n1442_027:0775c19_0": "大德！",
    "T23n1442_027:0775c19_1": "今既時屬嚴冬，寒風裂竹，幼稚男女夜無所依，惟願世尊慈悲鑒察，我欲何計？」",
    "T23n1442_027:0775c20_2": "爾時世尊即便命彼餘大樹神而告之曰：「汝所住處可見容此無依天神。」",
    "T23n1442_027:0775c22_3": "時彼樹神奉教安置。",
    "T23n1442_027:0775c23_0": "爾時世尊至天曉已，集諸苾芻於如常座，安詳坐已告諸苾芻：「於昨夜中有一樹神光明超絕，來至我所禮我足已在一面坐，由天身光周遍輝耀逝多園林，作如是白：『世尊！",
    "T23n1442_027:0775c26_1": "有一年老莫訶羅苾芻，愚昧無識不解時宜，欲為僧伽造立大寺，遂便斬伐形勝大樹。",
    "T23n1442_027:0775c28_2": "此樹是我久所依止舍宅之處。",
    "T23n1442_027:0775c29_3": "大德！",
    "T23n1442_027:0775c29_4": "今既時屬嚴冬，寒風裂竹，幼稚男女夜無所依。",
    "T23n1442_027:0776a01_5": "唯願世尊慈悲鑒察，我於今時欲作何計？』",
    "T23n1442_027:0776a02_6": "汝等苾芻！",
    "T23n1442_027:0776a02_7": "此莫訶羅所為非法，伐彼天神形勝大樹，令彼天神共相嫌賤，乖釋子法。」",
    "T23n1442_027:0776a04_8": "佛作是念：「由此苾芻斬伐大樹有罪過生，以此為緣從今已後苾芻不應斬伐其樹。",
    "T23n1442_027:0776a06_9": "若斬伐者得越法罪。」",
    "T23n1442_027:0776a06_10": "此是緣起，猶未制戒。",
    "T23n1442_027:0776a07_11": "佛在曠野林，如世尊教苾芻不應斬伐諸樹。",
    "T23n1442_027:0776a08_12": "時諸授事苾芻緣斯事故，於諸營造咸皆廢闕。",
    "T23n1442_027:0776a09_13": "于時世尊知而故問具壽阿難陀曰：「何故授事苾芻所有營作悉皆停息？」",
    "T23n1442_027:0776a11_14": "時阿難陀白佛言：「世尊！",
    "T23n1442_027:0776a11_15": "佛在室羅伐城告諸苾芻不應斬伐諸樹。",
    "T23n1442_027:0776a12_16": "由此緣故無木可求，遂廢營作。」",
    "T23n1442_027:0776a13_17": "佛告阿難陀：「營作苾芻所有行法，我今說之。",
    "T23n1442_027:0776a14_18": "凡授事人為營作故將伐樹時，於七八日前在彼樹下作曼茶羅，布列香花設諸祭食誦三啟經，耆宿苾芻應作特欹拏呪願，說十善道讚歎善業。",
    "T23n1442_027:0776a17_19": "復應告語：『若於此樹舊住天神，應向餘處別求居止。",
    "T23n1442_027:0776a18_20": "此樹今為佛法僧寶有所營作，過七八日已應斬伐之。』",
    "T23n1442_027:0776a20_0": "若伐樹時有異相現者，應為讚歎施捨功德說慳貪過。",
    "T23n1442_027:0776a21_1": "若仍現異相者即不應伐，若無別相者應可伐之。",
    "T23n1442_027:0776a22_2": "若營作苾芻如我所制不依行者，得越法罪。」",
    "T23n1442_027:0776a23_3": "此亦緣起，仍未制戒。",
    "T23n1442_027:0776a24_0": "佛在室羅伐城逝多林給孤獨園。",
    "T23n1442_027:0776a24_1": "爾時六眾苾芻自作、使人斬伐樹木及諸生草乃至華果，隨取而用。",
    "T23n1442_027:0776a26_2": "于時諸外道等見是事已，各生嫌恥作如是議：「此諸沙門釋子自作、使人斬伐草木。",
    "T23n1442_027:0776a28_3": "然我俗流婆羅門等乃至傭人，亦自作、使人斬伐諸樹及殺草等，釋子沙門亦作其事，雖復出家與俗何別？",
    "T23n1442_027:0776b01_4": "誰當供養如是禿沙門耶？」",
    "T23n1442_027:0776b02_5": "時諸苾芻即以此緣具白世尊。",
    "T23n1442_027:0776b02_6": "世尊以此因緣集苾芻眾，問答呵責廣說如前，「為諸苾芻制其學處，應如是說：「若復苾芻自壞種子有情村，及令他壞者，波逸底迦。」",
    "T23n1442_027:0776b07_0": "若復苾芻者，謂六眾也，餘義如上。",
    "T23n1442_027:0776b07_1": "種子村者，有五種子：一、根種；二、莖種；三、節種；四、開種；五、子種。",
    "T23n1442_027:0776b09_2": "云何根種？",
    "T23n1442_027:0776b09_3": "謂香附子、菖蒲、黃薑、白薑、烏頭附子等，此物皆由種根乃生，故名根種。",
    "T23n1442_027:0776b11_0": "云何莖種？",
    "T23n1442_027:0776b11_1": "謂石榴樹、柳樹、蒲萄樹、菩提樹、烏曇跋羅樹、溺屈路陀樹等，此等皆由莖生，故名莖種。",
    "T23n1442_027:0776b13_2": "云何節種？",
    "T23n1442_027:0776b13_3": "謂甘蔗、竹[竺-二+韋]等，此等皆由節上而生，故名節種。",
    "T23n1442_027:0776b14_4": "云何開種？",
    "T23n1442_027:0776b14_5": "謂蘭香、芸荽、橘柚等子，此等諸子皆由開裂乃生，故名開種。",
    "T23n1442_027:0776b16_6": "云何子種？",
    "T23n1442_027:0776b16_7": "謂稻麥、大麥、諸豆芥等，此等諸子由子故生，故名子種。",
    "T23n1442_027:0776b17_8": "斯等總名種子村。",
    "T23n1442_027:0776b18_9": "云何有情村？",
    "T23n1442_027:0776b18_10": "有情者，謂蛗螽、蛺蝶、蚊虻、蜣蜋、蟻子、蛇蠍及諸蜂等，此等有情皆依草樹木而為窟宅。",
    "T23n1442_027:0776b20_11": "若苾芻於草樹木若拔、若破、若斫截，皆波逸底迦，義如前說。",
    "T23n1442_027:0776b21_12": "此中犯相其事云何？",
    "T23n1442_027:0776b22_13": "攝頌曰：　根等生種想、　　斫樹草及花、　樹等經行處、　　青苔瓶架等。",
    "T23n1442_027:0776b25_0": "若苾芻於根種作根種想、生作生想，自斫、教人斫，得波逸底迦；若疑，波逸底迦。",
    "T23n1442_027:0776b26_1": "若乾物作生想、疑，俱得惡作罪。",
    "T23n1442_027:0776b27_2": "若苾芻於根種作莖種想、生想及疑，自斫、教人斫，皆得波逸底迦。",
    "T23n1442_027:0776b29_0": "若乾物作生想、疑，斷壞之時，皆得惡作罪。",
    "T23n1442_027:0776b29_1": "如是根種望節種、開種及子種皆有四番，准前應作。",
    "T23n1442_027:0776c02_2": "又以莖種自望，及望餘四各有四番。",
    "T23n1442_027:0776c02_3": "若想若疑，俱得墮及惡作，准事廣說。",
    "T23n1442_027:0776c03_4": "若苾芻於五種子自作、使人投著火中，作如是念：「令此種子悉皆損壞。」",
    "T23n1442_027:0776c05_5": "得五墮罪；若不損壞者，得五惡作罪。",
    "T23n1442_027:0776c06_6": "若苾芻於五種子自作、使人投著水中，亦如前說。",
    "T23n1442_027:0776c07_7": "若苾芻以五種子安著臼中，以杵擣築令子損壞，得五墮罪；若不壞者，得五惡作。",
    "T23n1442_027:0776c09_8": "若苾芻以五種子置乾燥地或安熱處，灰汁瞿昧耶及乾土等，和糅一處令其損壞，隨事得罪輕重如前。",
    "T23n1442_027:0776c11_9": "若苾芻以五種子置在羹臛餅汁之中令其損壞，得罪同前。",
    "T23n1442_027:0776c12_10": "若苾芻以一方便斫樹斷時，得一惡作、得一墮罪。",
    "T23n1442_027:0776c14_0": "若以一下斫兩樹，斷時得一惡作、得二墮罪。",
    "T23n1442_027:0776c15_0": "苾芻若以一斫斷多樹時，得一惡作、眾多墮罪。",
    "T23n1442_027:0776c16_1": "苾芻若以二斫斷一樹時，得二惡作、一墮罪。",
    "T23n1442_027:0776c17_2": "若以二斫斷二樹時，得二惡作、二墮罪。",
    "T23n1442_027:0776c17_3": "若以二斫斷多樹時，得二惡作、眾多墮罪。",
    "T23n1442_027:0776c18_4": "若以多斫斷一樹時，得多惡作、一墮罪。",
    "T23n1442_027:0776c19_5": "若以多斫斷二樹時，得多惡作、二墮罪。",
    "T23n1442_027:0776c20_6": "若以多斫斷多樹時，得多惡作及多墮罪。",
    "T23n1442_027:0776c21_7": "如樹既爾，若於生草及蓮花等，准事得罪多少同前。",
    "T23n1442_027:0776c22_8": "若苾芻拔樹根者，得墮罪。",
    "T23n1442_027:0776c23_9": "若樹皴皮及不堅濕處壞，得惡作；若壞堅濕處及傷破處，皆得墮罪。",
    "T23n1442_027:0776c24_10": "若苾芻損樹草生葉，得墮罪；若損黃葉，得惡作罪。",
    "T23n1442_027:0776c25_11": "若損未開花，得墮罪；若花已開壞，得惡作。",
    "T23n1442_027:0776c26_12": "若果未熟壞，得墮罪；若已熟者，壞得惡作。",
    "T23n1442_027:0776c27_13": "若於生草地處以熱湯澆，及牛糞泥等傾瀉其上令損壞者，皆得墮罪；若不壞者，皆得惡作。",
    "T23n1442_027:0776c29_14": "若作傾瀉物心無損壞意者，悉皆無犯。",
    "T23n1442_027:0777a01_15": "若苾芻於生草地經行之時，起如是念令草損壞者，隨所壞草皆得墮罪。",
    "T23n1442_027:0777a03_16": "若但作經行心者無犯。",
    "T23n1442_027:0777a03_17": "若於生草地牽柴曳席，欲令壞者得墮罪；若無壞心者無犯。",
    "T23n1442_027:0777a05_18": "若於青苔地經行之時，同前有犯無犯。",
    "T23n1442_027:0777a06_19": "若於此地牽柴曳席，及餘諸物得罪同前。",
    "T23n1442_027:0777a07_20": "若於水中舉浮萍葉及青苔時，乃至未離水來，得惡作罪；離水得墮。",
    "T23n1442_027:0777a08_21": "若拔地菌，得惡作罪。",
    "T23n1442_027:0777a09_22": "若苾芻於瓶瓨等處及衣服上、若褥席等及衣架等處，有青衣白醭生者，若作損壞心皆得惡作。",
    "T23n1442_027:0777a11_23": "若令人知淨方受用者無犯。",
    "T23n1442_027:0777a12_0": "若五生種令人知淨者，亦皆無犯。",
    "T23n1442_027:0777a12_1": "又無犯者，最初犯人，或癡狂、心亂、痛惱所纏。",
    "T23n1442_027:0777a14_0": "根本說一切有部毘奈耶卷第二十七"
}