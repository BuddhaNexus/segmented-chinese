{
    "T13n0397_043:0282c02_0": "大方等大集經卷第四十三",
    "T13n0397_043:0282c04_0": "隋天竺三藏那連提耶舍譯",
    "T13n0397_043:0282c05_0": "日藏分送使品第九",
    "T13n0397_043:0282c06_0": "爾時，娑伽羅龍王白光味菩薩言：「大德！",
    "T13n0397_043:0282c06_1": "乃能憶念如是過去宿命劫中種種善業、無量往事，而不忘失，及說虛空星宿照明安施法用，悉皆了達一一無遺，於三界中最尊最勝，智慧第一更無能過。",
    "T13n0397_043:0282c10_2": "是故彼龍并及我等，如是方便得脫此獄離於苦惱，憐愍眾生慈悲一切，功德戒行及婆羅多，莊嚴於心一切滿足。」",
    "T13n0397_043:0282c12_3": "是時，光味語諸龍言：「我今非是佉羅虱吒苦行仙人，亦復不能於虛空中置於星宿，今我說者神通力知。",
    "T13n0397_043:0282c15_4": "汝娑伽羅諸龍王等莫作是說，我實不能。",
    "T13n0397_043:0282c16_5": "然此佉羅虱吒仙人宿往因緣，說猶未盡。",
    "T13n0397_043:0282c17_6": "「爾時，帝釋及諸梵天各向佉羅虱吒仙人，齊共合掌作如是言：『我等樂聞，唯願更說。",
    "T13n0397_043:0282c19_7": "我等梵天諸天中尊，猶如大仙聖人中尊。",
    "T13n0397_043:0282c20_8": "我諸天中有梵行者，若放種種神祇呪術，我皆了知，亦能為他分別廣說。』",
    "T13n0397_043:0282c21_9": "時虱吒仙言：『若能如是，亦可教化一切眾生悉令知之。』",
    "T13n0397_043:0282c22_10": "「是時，青眼帝釋天主在於眾中，虱吒仙人語帝釋言：『天主！",
    "T13n0397_043:0282c24_11": "一切善法必令具足住持於世常使照明，修善法人擁護勿捨。",
    "T13n0397_043:0282c25_12": "若有精進樂善眾生，持戒多聞修禪學慧，如是等眾，天主應當供給所須衣服、飲食、臥具、湯藥，種種施與令無有窮。",
    "T13n0397_043:0282c28_13": "我說虛空星宿法已，今此世界諸地分中，各有龍王停止守衛，如娑伽羅龍、婆婁那、德叉迦、寶護大行、瞿娑羅、婆蘇婆、呼嚧俱叉、婆私無俱叉等，此八龍王護於海中，能令大海無有增減。",
    "T13n0397_043:0283a03_14": "阿奴駄致、毘昌伽蘇致、婆婁那得、于問婁叉婆，此四龍王守護池中出一切河，是故諸河流注無竭。",
    "T13n0397_043:0283a05_15": "難陀、優波難陀，此二龍王守護山中，是故諸山叢林欝茂。",
    "T13n0397_043:0283a06_16": "婆須吉、娑羅囉、蓋輸盧、瞿摩祇利，亦為守護。",
    "T13n0397_043:0283a07_17": "毘梨沙、閻浮伽、赤眼娑羅婆帝，於小河水而為守護。",
    "T13n0397_043:0283a09_18": "悉陀摩奴、阿羅蘇摩、賀盧唱利，於聖人所及諸藥草而為作護，堅固緊輸迦歡喜，此於地中而為守護。",
    "T13n0397_043:0283a11_19": "最勝光、毘喻婆三婆、毘離耶尸棄，此於火中作護。",
    "T13n0397_043:0283a12_20": "動摩都劣三摸地、羈蘭那、羈賴車，此於風中作護。",
    "T13n0397_043:0283a13_21": "優羅婆、羅阿闍耶、帝羅娑羅，此於樹中作護。",
    "T13n0397_043:0283a14_22": "吁嚧呵張火、薄脚羅沙斯，此於花中作護。",
    "T13n0397_043:0283a15_23": "香常跋陀耶、邏婆遮、富婁那迦羅，此於果中作護。",
    "T13n0397_043:0283a16_24": "阿匙林婆、毘遮婆、多吁嚧脂、多末羅伽，彼中毘首羯磨蘇摩、敧師奇和沙月眼，此四種一切工巧為最守護。",
    "T13n0397_043:0283a19_25": "羈羅睺陀羅、僧伽那斯、阿蘭那、懼無迦，如此四種夜叉，於一切福德布施等中能為作護。",
    "T13n0397_043:0283a21_26": "金剛眼、師子眼、善見眼、三槊，如此四種一切龍護，如是等各各為護。』」",
    "T13n0397_043:0283a22_27": "爾時，光味菩薩，於諸仙聖天人龍中最上最勝，憐愍一切苦惱眾生，是故於此救諸龍厄令得解脫。",
    "T13n0397_043:0283a25_0": "時光味菩薩作是思惟：「云何當令彼諸龍等，於三寶中迴心歸向？」",
    "T13n0397_043:0283a26_1": "即以方便善巧音辭，次第教言一切龍王：「信於我者，我實不能拔濟於汝。",
    "T13n0397_043:0283a28_2": "今有大聖一切智人，乃能施汝安隱無畏，我所讚歎佉羅虱吒仙人功德，如是說法非我小德辦於斯事。",
    "T13n0397_043:0283b01_3": "彼聖人者，過去無量阿僧祇劫，已曾修習種種福德，一切難事皆悉能捨。",
    "T13n0397_043:0283b03_4": "所謂象馬、種種寶車、妻子、國城、金銀、輦輿、奴婢、衣裳、床榻敷具，眾生須者稱意與之。",
    "T13n0397_043:0283b05_0": "或復手足耳鼻舌身，頭目筋骨皮肉肌膚求無悋惜，速能滿足六波羅蜜，具大慈悲於苦惱眾生能令解脫，為諸眾生得安隱故，乃至處於地獄之中，救濟眾生心無暫捨，亦不自為得成佛道，欲令一切惡趣眾生得脫種種老病死苦。",
    "T13n0397_043:0283b10_1": "「是大仙人，乃往過去無邊劫中，經歷是等種種願行。",
    "T13n0397_043:0283b11_2": "而是仙人，生生世世堅固精進勇猛慈悲，引接眾生安涅槃道。",
    "T13n0397_043:0283b12_3": "「又彼佉羅虱吒仙人，無量劫來種種福德具足圓滿，乃至生於淨飯王家，託在摩耶夫人腹內，既出生已舉手唱言：『我三界中最尊最勝。』",
    "T13n0397_043:0283b15_4": "放種種光能與一切眾生安樂，光因緣故感動無量天、龍、夜叉及阿修羅、人、非人等，一切悉來而共供養。",
    "T13n0397_043:0283b18_5": "「又於生時一一方面各行七步，脚所蹈處皆有蓮華承捧其足，以此脚踏行步因緣，一切山河地及大海悉皆濤動，如是變現出生功德。",
    "T13n0397_043:0283b21_6": "又，釋迦子能令我等一切眾生解脫生老病死，寂滅安隱，離諸怖畏到涅槃城。」",
    "T13n0397_043:0283b23_7": "說是語時，一切諸天、阿修羅眾、龍及夜叉、乾闥婆、緊陀羅、摩睺羅伽、人、非人等，各散種種眾寶雜華塗香末香，於虛空中猶如雨下，以用供養，種種讚歎。",
    "T13n0397_043:0283b26_8": "爾時，光味菩薩為諸大眾而說偈言：「過去無量僧祇劫，　　種種布施習檀那，　清淨尸羅及羼提，　　精進坐禪學般若，　安樂一切眾生故，　　備忍種種諸苦辛。",
    "T13n0397_043:0283c02_0": "　宮中六萬后妃嬪，　　棄捨出家如脫屣，　獨處六年修苦行，　　日食一麻一米麥，　精進晝夜不睡眠，　　身形唯有皮骨在。",
    "T13n0397_043:0283c05_0": "　菩提樹下思惟坐，　　八十萬眾天魔來，　四方上下地及空，　　八十由旬悉充滿，　如是魔軍及眷屬，　　皆能破壞使歸降，　成就無上勝菩提，　　得證第一義諦果。",
    "T13n0397_043:0283c09_0": "　見聞種種無怖畏，　　其心寂靜如涅槃，　常於一切眾生中，　　等心愍念無偏黨。",
    "T13n0397_043:0283c11_0": "　真實智慧具足滿，　　教導一切諸天人，　無一眾生起邪惡，　　如是慈悲徹骨髓。",
    "T13n0397_043:0283c13_0": "　又於一切眾生類，　　乃至蟻子及蜎飛，　不生惱亂毒害心，　　一切眾生流轉中，　悉能令其得解脫。",
    "T13n0397_043:0283c15_1": "　　又於繫縛諸有獄，　拔出眾生使獲安，　　絓是小小如斫身，　大聖悉皆往救濟。",
    "T13n0397_043:0283c17_2": "　　彼諸龍等一切眾，　能却其惡及憂愁，　　是故大聖哀愍來，　慈心出汝此獄中。",
    "T13n0397_043:0283c19_3": "　　廣說無邊深秘要，　不自在者悉稱心，　　一切歸寂安隱住。",
    "T13n0397_043:0283c21_0": "　得彼聖人救濟者，　　不畏金翅諸鳥王，　各還所止恣意遊，　　如本受樂心無異。",
    "T13n0397_043:0283c23_0": "　大聖過去修萬行，　　不許惱亂一眾生。",
    "T13n0397_043:0283c24_0": "　汝等所有諸災惡，　　魔王所為非佛作，　莫起餘心謗毀佛，　　受我教誨發菩提，　勿生疑惡自迷沒，　　一一皆如我前說。」",
    "T13n0397_043:0283c27_0": "爾時，一切諸大龍王、所有眷屬、男女、大小，在於牟尼聖人處者，聞此說已各各一心齊共合掌，作如是言：「南無南無大聖！",
    "T13n0397_043:0283c29_1": "一切世間眾生中勝！",
    "T13n0397_043:0284a01_2": "具一切法到自在岸，能與一切眾生解脫，能與一切眾生安樂，能與一切眾生歡喜，能令一切到智慧彼岸。",
    "T13n0397_043:0284a03_3": "於諸眾生慈悲平等，令修善法悉具足滿，成就一切善業眾生，安立善道與實法眼，於天、龍中作上福田。",
    "T13n0397_043:0284a05_4": "於三界中最勝最尊，能受世間一切供養。",
    "T13n0397_043:0284a06_5": "我等諸龍同共辛苦，滿此獄中未能得出，如是至心禮拜歸命。」",
    "T13n0397_043:0284a08_6": "說此語已，一切龍等悉得本形，雖復舊身而猶不能於彼山中免離得出。",
    "T13n0397_043:0284a10_7": "爾時，一切諸龍王等復白光味菩薩言：「惟願救濟。",
    "T13n0397_043:0284a11_8": "如大德說，彼聖人者於諸眾生不起惱亂常施安樂。",
    "T13n0397_043:0284a12_9": "此言誠實，我今信受無有疑心。",
    "T13n0397_043:0284a13_10": "若愍眾生慈悲救濟，惟願速來令我等輩出彼魔獄。」",
    "T13n0397_043:0284a14_11": "是時，光味告諸龍言：「彼大聖人具足智慧，牟尼如來心常憐愍一切眾生，修習諸善捨於諸惡大悲普覆，於流轉中精勤勇猛接引眾生，於菩提道令得安隱。",
    "T13n0397_043:0284a17_12": "現見因果成就佛眼，一切菩薩摩訶薩過去久遠不瞋因緣，悉皆具足慈悲喜捨四梵行法。",
    "T13n0397_043:0284a20_0": "「復次，菩薩摩訶薩道行因緣中生，因緣生已，種種惡趣及慈等行，皆已說竟。",
    "T13n0397_043:0284a21_1": "「復次，彼佛如來世尊住無量阿僧祇恒河沙等諸佛剎，微塵等無量無邊清淨阿耨多羅三藐三菩提行故，六波羅蜜悉具足滿，菩薩摩訶薩出於流轉生死海故，到大涅槃智慧彼岸，壞四魔故、紹三寶種不斷絕故，能以法水洗諸眾生，一切煩惱垢令清淨故，如來如是永離攀緣說四梵行。",
    "T13n0397_043:0284a28_2": "「復說如性出相離相，及離我見，一切法等無盡方便。",
    "T13n0397_043:0284a29_3": "謂於五陰、十八界、十二入實諦觀故，四大差別生死等法皆得滅盡，方便離於貪瞋癡等，一切煩惱體性悉空。",
    "T13n0397_043:0284b02_4": "無眾生界離諸攀緣，無喜離喜無行離行，無物離物無想離想，無諸障礙無有處所，無塵無染無暗無明，不可捉持。",
    "T13n0397_043:0284b05_5": "無自無他不來不去，無異離行，乃至一切陰入界等。",
    "T13n0397_043:0284b06_6": "智眼體性非暗非明，不行不生，法界真實；不滅不壞，如如不生，法界真實皆空，過去一切諸法等中悉皆了達，是真攀緣如來從生。",
    "T13n0397_043:0284b09_7": "若有菩薩於是法中達到彼岸，具足充滿六波羅蜜，猶如虛空離色離觸，如是心得無障礙智，普斷一切，諸見及習悉皆除盡，如是得離一切煩惱，是名菩薩摩訶薩離觀四種梵行之法。」",
    "T13n0397_043:0284b13_8": "是時光味說此法已，時彼眾中娑伽羅龍王、毘昌伽蘇脂龍王、須摩呼嚧迦沙護寶龍王，如是等龍王，已於過去菩薩行中修習福德發弘誓願，念宿命已即得光明照耀陀羅尼。",
    "T13n0397_043:0284b17_9": "餘諸龍眾八十那由他，亦曾過去種種願行悉修習來，一切皆發三菩提心得於三昧。",
    "T13n0397_043:0284b19_10": "爾時，光味即自化作聖人之身如菩薩形，與諸仙等乘神通力，從虛空中往如來所。",
    "T13n0397_043:0284b22_0": "大方等大集經日藏分念佛三昧品第十爾時，一切諸龍眾等信受光味菩薩之言，皆悉至心歸依於佛、歸依於法、歸依於僧。",
    "T13n0397_043:0284b24_1": "作是歸時，魔王波旬親見親聞，既見聞已大生驚怪怖畏不安，瞋恚憂愁遍身流汗，舉手摸頭而說偈言：「呵呵看彼甚大笑，　　姦偽幻惑釋沙門，　誘誑諸龍皆歸已，　　迷忤一切諸眾生。",
    "T13n0397_043:0284c01_0": "　惑亂道中妄安立，　　實非言是我法真，　如是實法若得時，　　彼中始終應不失。」",
    "T13n0397_043:0284c03_0": "爾時，波旬說是偈已。",
    "T13n0397_043:0284c03_1": "彼眾之中有一魔女名為離暗，此魔女者曾於過去殖眾德本，作是說言：「沙門瞿曇名稱福德，若有眾生得聞佛名一心歸依，一切諸魔於彼眾生不能加惡，何況見佛親聞法人，種種方便慧解深廣！",
    "T13n0397_043:0284c08_0": "父王今者欲於如來及學佛道者邊興造惡心，終不能成。」",
    "T13n0397_043:0284c09_1": "時魔王言：「沙門瞿曇解達真如智慧廣大，於空法中深入堅固，自既度脫生死大海，又教眾生亦皆出離。」",
    "T13n0397_043:0284c11_2": "魔女答言：「如王所說，若於空法覺實際者，設千萬億一切魔軍，終不能得須臾為害。",
    "T13n0397_043:0284c13_3": "如來今者開涅槃道，女欲往彼歸依於佛。」",
    "T13n0397_043:0284c14_4": "即為其父而說偈言：「離相不著人中勝，　　如如常住天中尊，　到於彼岸智慧城，　　我今欲往歸依彼。",
    "T13n0397_043:0284c17_0": "　修學三世諸佛法，　　度脫一切苦眾生，　善於諸法得自在，　　當來願我還如佛。」",
    "T13n0397_043:0284c19_0": "爾時，離暗說是偈已，父王宮中五百魔女姊妹眷屬，一切皆發菩提之心。",
    "T13n0397_043:0284c20_1": "是時，魔王見其宮中五百諸女，皆歸於佛發菩提心，益大瞋忿怖畏憂愁，即作是念：「我今當行大魔王力大魔王威，於自宮中魔王坐處極盡神化，當彼聖人牟尼住所，一切諸龍和合集處，作大火石從虛空中一時雹下碎彼諸龍及光味仙人使其遠散。",
    "T13n0397_043:0284c26_2": "若彼去者，我魔王宮乃可安樂。」",
    "T13n0397_043:0284c26_3": "作是念已，即於空中放大火雹如雨而下。",
    "T13n0397_043:0284c27_4": "是時，如來以神通力變彼火石悉為天華，繽紛亂墜墮佉羅坻滿山頂上，聖人住處悉皆充遍，一切龍王莫不歡喜。",
    "T13n0397_043:0285a01_5": "是時，魔王見雹下於聖人住所，即自指示五百女言：「諸女好看，今彼處所一切諸龍眷屬大眾，歸依沙門瞿曇邊者，我已破碎一切如塵，何況我宮而不能壞！",
    "T13n0397_043:0285a05_6": "若我宮中有欲歸向於瞿曇者，要當使其如彼不異。」",
    "T13n0397_043:0285a06_7": "是時，五百諸魔女等更為波旬而說偈言：「若有眾生歸佛者，　　彼人不畏千億魔，　何況欲度生死流，　　到於無為涅槃岸！",
    "T13n0397_043:0285a10_0": "　若有能以一香華，　　持散三寶佛法僧，　發於堅固勇猛心，　　一切眾魔不能壞，　何況畢定求作佛！",
    "T13n0397_043:0285a12_1": "　　若有精誠持一戒，　或復至心來佛邊，　　聽受一句微妙法，　即發不退菩提道，　　決定一切眾中尊，　得佛金剛不壞身，　　能摧一切四魔眾。",
    "T13n0397_043:0285a16_0": "　父王但看諸龍等，　　各散種種香華雲，　惟佛世尊能了知，　　非是魔王之境界。",
    "T13n0397_043:0285a18_0": "　獨一導師處於世，　　說於殊勝難思議，　所作一切皆吉祥，　　能令眾生罪業除。",
    "T13n0397_043:0285a20_0": "　我等過去無量惡，　　一切亦滅無有餘，　至誠專心歸佛已，　　決得阿耨菩提果。」",
    "T13n0397_043:0285a22_0": "爾時，魔王聞是偈已，倍大瞋恚怖畏煎心，憔悴憂愁獨坐宮內。",
    "T13n0397_043:0285a23_1": "是時，光味菩薩摩訶薩聞佛說法，一切眾生盡離攀緣得四梵行，當於佛前從空而下。",
    "T13n0397_043:0285a25_2": "到佛所已，光味菩薩與其大眾，為佛作禮右繞三匝，却住合掌而白佛言：「世尊！",
    "T13n0397_043:0285a27_3": "如來說彼四禪地依止心念陀羅尼，以是陀羅尼呪術力故，我憶過去有二婆羅門子，以欲事故罪應合死。",
    "T13n0397_043:0285a29_4": "為官所收殺時未到，王勅有司付於牢獄，半月半月時給一飡，五縛繫身，兩手兩足悉皆桁械，咽喉被鎖飢渴難堪，兼復畏於死時將逼，獄中一心歸依於佛。",
    "T13n0397_043:0285b04_5": "彼時有佛名曼陀羅華香，專意佛邊遙求救濟。",
    "T13n0397_043:0285b05_6": "「是時，彼佛憐愍眾生及我等故，於自座中現佛境界大神通力，說四禪地依止心念陀羅尼，作如是言：『我以佛力令彼獄中二婆羅門聞此四禪地依止心念陀羅尼。",
    "T13n0397_043:0285b08_7": "聞已歡喜至心憶念，以是因緣令其所有一切惡業一切障礙，若今生中惡業障礙，若多生中諸惡業障，若煩惱障、法障、眾生障、捨施障、智慧障、生活障、壽命未盡橫死障，意欲不生繫地所牽業力障礙，若有清淨佛剎之中，情願欲生而不得往違心障礙。",
    "T13n0397_043:0285b14_8": "如此一切惡業障礙，聞此四禪地依止心念陀羅尼因緣故，喉及手足五種枷鎖，自然一時脫落在地，即於獄中得陀羅尼力。』",
    "T13n0397_043:0285b17_9": "以神力故得出於獄，從虛空中到曼陀羅華香佛所，禮拜供養盡其壽命，即得往生山光佛剎。",
    "T13n0397_043:0285b19_10": "「彼佛世尊名曰雲色，從雲色佛求請出家。",
    "T13n0397_043:0285b20_11": "既出家已，生生世世無量劫中，常得不生於空佛剎，恒值佛世如今此剎，娑婆世界三千大千佛土，地及虛空乃至阿迦膩吒天，人、非人等皆悉充滿。",
    "T13n0397_043:0285b23_12": "「時彼佛剎一切眾生，地及空中乃至阿迦膩吒天，亦復如是，一切眾生具足惡業及諸障礙，以彼如來為眾生故，說此四禪地依止心念陀羅尼，身口意惡悉皆消除，若聽聞此陀羅尼力，一切三世諸罪惡業悉滅無餘。",
    "T13n0397_043:0285b28_13": "「又彼眾生種種更得人忍三昧陀羅尼。",
    "T13n0397_043:0285b29_14": "乃至壽命欲盡之時，此間死已如願欲生他方清淨佛剎，應念即生，得於宿命，常勤精進行十善法，常不復墮三惡道中，常能修行六波羅蜜，常行四攝，常得見佛，常聞於法，常供養僧，常得四禪及五神通，常具足得四梵行。",
    "T13n0397_043:0285c05_15": "念生生世世，常與彼法和合共生，乃至涅槃未曾捨離。」",
    "T13n0397_043:0285c06_16": "佛言：「善哉，善哉！",
    "T13n0397_043:0285c07_17": "善男子！",
    "T13n0397_043:0285c07_18": "汝為大利益眾生故，作如是說過去宿命發心因緣。」",
    "T13n0397_043:0285c09_0": "爾時，世尊復告光味菩薩言：「善男子！",
    "T13n0397_043:0285c09_1": "諦聽，諦聽！",
    "T13n0397_043:0285c10_2": "若有比丘、比丘尼、優婆塞、優婆夷，或男、或女有信心者，欲於三乘及餘道中願得速證涅槃道、盡一切苦者，欲得一切聞持在心、一切身口意業清淨，欲護佛法，欲求種種利益，種種衣食一切豐饒，自在殊勝端正大力，眷屬強盛國土富安，職位高遷多人敬奉，聰明智慧最尊最勝，行住四儀常無所乏，及樂種種施戒坐禪，得諸三昧乃至無色一切有頂所有三昧，亦復樂於四梵天行。",
    "T13n0397_043:0285c18_3": "「若有樂於陀羅尼人，望得如是種種眾事，而彼惡業堅固厚重，諸業障礙，煩惱障礙，乃至欲生清淨佛剎不生障礙。",
    "T13n0397_043:0285c21_4": "以如是故，種種善願不得稱心。",
    "T13n0397_043:0285c22_0": "欲令如是種種惡業速滅盡者，而此眾生應淨洗浴著鮮潔衣，菜食長齋勿噉辛臭，於寂靜處莊嚴道場，正念結加或行或坐，念佛身相無使亂心，更莫他緣念其餘事。",
    "T13n0397_043:0285c25_1": "或一日夜、或七日夜，不作餘業至心念佛，乃至見佛小念見小大念見大，乃至無量念者見佛色身無量無邊，彼佛身形三十二相，於一一相亦念亦觀皆令明了，隨所見相見青光明，於彼光相專精繫意無令心亂。",
    "T13n0397_043:0286a01_2": "「作是念時，而誦是呪：「『哆絰咃　毘視林婆　毘視林婆　欝頭波駄避耶毘視林婆　斯那婆頗　羅斯那婆頭　羅阿[少/兔]那多他　恀阿[少/兔]那多他　恀復噓多俱致毘視林婆　毘視林婆　莎呵』「如是一相在於前心，[骨*力][骨*力]專念不起亂想，然後誦此陀羅尼呪，乃至念於佛身相中青色出光，彼光出已從行者頂入。",
    "T13n0397_043:0286a09_3": "爾時安心慎莫驚怖，於自身中見於此光，如彼青色念此青光，於自身中各各肢體處處遍行，乃至一切身中火然，見火然已乃至成灰，及四方風來吹散滅。",
    "T13n0397_043:0286a13_4": "如是念時，見於自身無有一相惟有空在，乃至十方皆悉是空不見一色。",
    "T13n0397_043:0286a14_5": "如是念佛青色力緣，誦持於呪成就此行。",
    "T13n0397_043:0286a15_6": "「善男子！",
    "T13n0397_043:0286a16_0": "若復有人如是繫念不散亂心，學四禪地依止心念陀羅尼，而彼眾生一切業障，煩惱障、法障，罪業皆盡，惟除五逆、破毀正法、誹謗聖人。",
    "T13n0397_043:0286a19_1": "「若復有人如是樂者，能如上習念佛三昧，一日一夜口能誦持一切佛法，一切外道十八種論智慧勝處，如是種種句義文章悉皆憶持無有遺忘。",
    "T13n0397_043:0286a22_2": "又一日夜得於四禪，四種神通、四無量行、四種辯才，及四無色三摩跋提，如是等法一切成就具足得之。",
    "T13n0397_043:0286a24_3": "如是修者乃至能於一彈指頃到一佛剎及無量剎。",
    "T13n0397_043:0286a25_4": "又以一足能動如是無量剎土，過是等剎亦能動搖，能以一身結加趺坐遍滿諸剎。",
    "T13n0397_043:0286a27_5": "如是世界能令水滿，十方塵數皆能數知，能以七寶滿諸國界。",
    "T13n0397_043:0286a29_6": "「又復彼人於一念頃，悉能得知生死業報，過去現在及以當來，一切眾生所有心數。",
    "T13n0397_043:0286b02_7": "又彼行人能以一身，種種化作一切佛身、帝釋天身、梵天王身、那羅延身、摩醯首羅身、四天王身、轉輪聖王身，乃至水火遍虛空。",
    "T13n0397_043:0286b05_8": "又復彼人如是念者，能一念中一切十方地及虛空種種華滿七寶充遍，一切眾香傘蓋幢幡、種種衣裳、種種纓絡，一切虛空皆悉能滿。",
    "T13n0397_043:0286b08_9": "「若復有人至心修習此四禪地依止念佛三昧，一一差別諦識了達。",
    "T13n0397_043:0286b09_10": "時彼眾生如是無量惡業悉盡，如是無量福德精進種種三昧、種種陀羅尼、種種忍及五神通，於餘乘中速得滿足，流轉海中畢定疾出，除五無間、謗法誹聖，不得是法。",
    "T13n0397_043:0286b13_11": "彼人應須經七七日，此四禪地依止念佛三昧心內熏修，於此法中常說修習不捨離者一切罪盡。",
    "T13n0397_043:0286b15_12": "若不專心罪兩分盡，平常用心罪一分盡，如是修習須精進心純信敬心，能如是者彼惡乃盡。",
    "T13n0397_043:0286b17_13": "「若復有人此四禪地依止念佛三昧，或天中說，或人中說，若彼天人信心聽受如此三昧，內自思惟生於歡喜。",
    "T13n0397_043:0286b20_14": "如是之人若在牢獄五鎖繫身，或復餘處受辛苦者悉得免脫。",
    "T13n0397_043:0286b21_15": "若失生活或復求財，或打或燒或臨河水，或被毒藥或為種種怨家來侵，或一切鬼或一切幻，或復國王種種怖畏，或自家中鬪諍口舌，或復他人橫來瞋怒，或死怖畏或惡道中欲墮怖畏，如是怖畏此業皆盡生人天中。",
    "T13n0397_043:0286b26_16": "「若復有人一聞如是四禪地依止念佛三昧，至心信受如是念佛三昧，有大勢力，有大利益，小小用心尚得如是，何況至心無有疑惑！」",
    "T13n0397_043:0286b29_17": "說此三昧法時，眾中八十六頻婆羅那由他百千從十方來諸天人等，過去已曾為此三昧所熏修者，皆悉獲得如上所說。",
    "T13n0397_043:0286c03_18": "復有八十四那由他眾生得苦智忍，無量眾生得此三昧，或須陀洹至羅漢果。",
    "T13n0397_043:0286c05_19": "無量眾生發菩提心時，彼離暗五百魔女，承佛神力在魔王宮，悉皆得此念佛三昧，悉捨本形得男子身；曾於過去修學如是念佛三昧故。",
    "T13n0397_043:0286c08_20": "時此五百諸魔王女得三昧已及男子身，心生歡喜欲往佛所，一切化作大梵天身，一一梵王無量千億眷屬圍繞；或作無量帝釋天身，亦有千億眷屬圍繞。",
    "T13n0397_043:0286c11_21": "各以無量種種音樂種種莊嚴，如是化已從魔宮下，向如來所設於供養，種種華鬘、末香、塗香散於佛上，頂禮佛足右繞三匝。",
    "T13n0397_043:0286c14_22": "却住一面。",
    "T13n0397_043:0286c15_0": "大方等大集經日藏分昇須彌山頂品",
    "T13n0397_043:0286c16_0": "第十一",
    "T13n0397_043:0286c17_0": "爾時，佛告光味菩薩摩訶薩言：「善男子！",
    "T13n0397_043:0286c17_1": "汝今當知，彼一切龍惡道中生罪業悉盡。」",
    "T13n0397_043:0286c18_2": "復告光味：「空觀心念故。」",
    "T13n0397_043:0286c19_3": "時光味言：「如是，世尊！",
    "T13n0397_043:0286c19_4": "如來清淨戒行具足，如來當為一切諸龍作莊嚴故。」",
    "T13n0397_043:0286c21_0": "「復次，光味！",
    "T13n0397_043:0286c21_1": "我於是時實為諸龍，不可思議業報差別欲廣說故。」",
    "T13n0397_043:0286c22_2": "爾時，一切諸色欲天，乃至夜叉、鳩槃茶等，從虛空中雨種種華、散種種香、衣服、幢幡、七寶瓔珞、種種伎樂。",
    "T13n0397_043:0286c24_3": "無量百千億那由他，一時俱作歌詠讚歎出妙音聲，人與非人僉然恭敬。",
    "T13n0397_043:0286c26_4": "爾時，世尊從座而起，四面顧視向北方看：「此何處山與須彌接，近彼欲界及於色天？」",
    "T13n0397_043:0286c28_5": "爾時，如來與諸大眾，菩薩、聲聞、天、人、龍神、一切八部四面圍繞，前後導從趣須彌山。",
    "T13n0397_043:0287a01_6": "是時，如來欲以足步躡於山根，次第登上。",
    "T13n0397_043:0287a02_7": "大梵天等知佛欲昇須彌山頂，即為如來化作七寶階橋，持諸天衣及華香末種種校飾。",
    "T13n0397_043:0287a04_8": "如是作已，前白佛言：「惟願如來行我橋上。」",
    "T13n0397_043:0287a05_9": "他化樂天亦為佛故，用閻浮金化作寶橋，以龍栴檀末而散橋上，作如是言：「惟願如來行我橋上。」",
    "T13n0397_043:0287a07_10": "化自樂天亦為佛故，用諸天金化作寶橋，種種牛頭細栴檀末散於橋上，作如是言：「惟願如來行我橋上。」",
    "T13n0397_043:0287a09_11": "兜率陀天亦為佛故，以諸天銀化作寶橋，以諸種種應時所出微妙之香名黑栴檀末而散橋上，作如是言：「惟願如來行我橋上。」",
    "T13n0397_043:0287a12_12": "須夜摩天亦為如來，以天琉璃化作寶橋，散諸種種多摩羅葉細末香，作如是言：「惟願如來行我橋上。」",
    "T13n0397_043:0287a14_13": "天帝釋亦為佛故，以赤真珠化作寶橋，以天種種栴檀一切寶末用散橋上，又以天繒七寶妙網而羅覆之。",
    "T13n0397_043:0287a17_14": "覆已，作如是言：「惟願如來行我橋上。」",
    "T13n0397_043:0287a18_15": "如是四鎮四大天王，亦以珍琦天石藏寶，為如來故化作寶橋，亦持細妙種種天衣覆於橋上。",
    "T13n0397_043:0287a20_16": "覆已，作如是言：「惟願如來，從我橋上上須彌山。」",
    "T13n0397_043:0287a21_17": "是時，四大阿修羅王并其眷屬，為如來故，以其所出摩娑羅寶化作寶橋，持天金銀細末之屑散於橋上。",
    "T13n0397_043:0287a23_18": "散已，作如是言：「惟願如來行我橋上。」",
    "T13n0397_043:0287a24_19": "爾時，世尊為彼一切梵釋四鎮及阿修羅諸天王等，以憐愍故一時化作八佛如來，三十二相、八十種好無有殊異，八部、四眾菩薩聲聞圍繞導從。",
    "T13n0397_043:0287a28_0": "彼一切天阿修羅等，如是大設諸莊嚴已，時佛世尊即上寶橋昇須彌頂，或餘處起，或餘處去。",
    "T13n0397_043:0287b01_1": "彼八如來身大明耀，一一佛身皆放光明，如百千億日月之光一時照明。",
    "T13n0397_043:0287b02_2": "如是八佛放身光已，時諸龍眾一切皆在此佉羅山聖人處所集聚而住，諸龍見已一切怪言：「此是何處八大護世，今來依止於須彌山？」",
    "T13n0397_043:0287b05_3": "爾時，難陀、優波難陀龍王作如是言：「此是梵天一切欲色圍繞而住，一切天中最為殊勝到智慧岸，憐愍我等故來至此。",
    "T13n0397_043:0287b08_4": "今一切龍若欲得出此苦獄者皆可禮敬。」",
    "T13n0397_043:0287b09_5": "是時，阿那婆蹋多龍王作如是言：「此非梵天乃是魔王，於欲界中威力自在，愍我等故，妻子、眷屬皆悉圍繞，為欲界中一切眾生脫於怖畏，故來是中救我龍厄。」",
    "T13n0397_043:0287b13_6": "時地利致色龍王作如是言：「此非魔王。",
    "T13n0397_043:0287b14_0": "乃是欲界他化等天故來此中，欲令一切諸龍解脫。」",
    "T13n0397_043:0287b15_1": "爾時，眾中一切龍王，皆發大聲作如是言：「願諸天等，與我解脫；與我解脫，施我安樂，令我早得出於此獄。」",
    "T13n0397_043:0287b17_2": "時娑伽羅龍王復作是言：「彼非兜率化自樂等，此是天主釋提桓因所放光明，照於欲界及四天下。",
    "T13n0397_043:0287b19_3": "觀彼一切四域眾生樂於善法。",
    "T13n0397_043:0287b20_4": "汝等一切起慈悲心，更勿生瞋，於彼天所求乞解脫速離此苦。」",
    "T13n0397_043:0287b21_5": "時善住龍王作如是言：「此非帝釋，乃是一切諸色界天，捨於禪樂從彼下來，欲雨法雨與眾生樂。",
    "T13n0397_043:0287b24_6": "汝諸龍等一切至心禮拜乞救。」",
    "T13n0397_043:0287b24_7": "時毘昌伽蘇脂龍王復作是言：「此非色天神通力來，是四天王毘沙門等，為護四方各各自將眷屬而來，欲除罪惡諸眾生故。」",
    "T13n0397_043:0287b27_8": "爾時，寶護龍王復作是言：「此非四天王，我見染衣剃除鬚髮身服袈裟，相好端然盛德自在，為諸天人之所瞻仰，恭敬供養合掌圍繞，如日月天星宿遍繞。",
    "T13n0397_043:0287c02_9": "此八大聖皆悉顯赫，堅固照明身紫金光，三十二相慈悲一切，於三界中得受供養。」",
    "T13n0397_043:0287c04_10": "爾時，毘昌伽蘇脂龍王更如是言：「真實導師我親見來，能救能護一切眾生能竭苦海，能於此獄與解脫樂，今近住此須彌山頂。",
    "T13n0397_043:0287c06_11": "如是世尊神通力故，此須彌頂忽更廣闊，八十四百千踰闍那。」",
    "T13n0397_043:0287c08_12": "爾時，欲色一切諸天，各欲供養於如來故，為佛造作七寶階橋，樓閣梯橙次第節級，乃至上到阿迦膩吒天。",
    "T13n0397_043:0287c10_13": "各以種種不可思議天雜琉璃羅網校飾，猶如寶蓋巧妙少雙，一切眾生見無厭足，無量百千種種珍寶以用莊嚴，種種天衣、種種瓔珞、種種傘蓋、繒綵幢幡、蠡鼓鍾鈴、花香伎樂，如是供養遍滿虛空。",
    "T13n0397_043:0287c15_14": "爾時，世尊告帝釋言：「天主！",
    "T13n0397_043:0287c15_15": "如是三千大千世界娑婆剎土，一切諸佛，并大菩薩摩訶薩、大阿羅漢、大仙聖人，及樂福德大力魔王，種種色欲天、龍、夜叉、人、非人等，於此三千大千剎住受用皆訖。",
    "T13n0397_043:0287c19_16": "如是帝釋！",
    "T13n0397_043:0287c19_17": "此須彌山，如來世尊、十方佛剎諸來菩薩、大阿羅漢一切聖人，樂福魔王、大德諸天，乃至於龍、夜叉、羅剎、人、及非人，此須彌山皆悉停住，汝諸天等當來世中多得勢力。」",
    "T13n0397_043:0287c23_18": "時天帝釋白佛言：「若佛如來憐愍我者，如是受用神通力作，及此三千大千世界娑婆剎中所有菩薩、大阿羅漢、大梵魔王、他化樂天、諸帝釋天，乃至於此娑婆世界所有天王、龍王、夜叉王、乾闥婆王、阿修羅王、迦婁羅王、緊那羅王、摩睺羅伽王；復有大力福德眾生、天中聖人、人中聖人，一切皆來供養佛故，見於佛故，禮拜佛故，聽於法故。",
    "T13n0397_043:0288a02_19": "如是等眾，此須彌山若受用者，我於當來增大勝樂得大安隱。」",
    "T13n0397_043:0288a03_20": "爾時，世尊受帝釋天於彼中住，端坐正念熙怡微笑。",
    "T13n0397_043:0288a05_21": "笑已，口中出種種光：青色、黃色、赤色、白色、紫頗梨色，照此三千大千佛剎之中。",
    "T13n0397_043:0288a06_22": "百億魔王宮、百億帝釋宮、百億梵天宮、百億一切諸天王宮、百億阿修羅王宮、百億聖人牟尼住處，是一切光如是照已，如上所說一切福德大力魔王，乃至聖人一切驚覺，各各尋光乘神通力，如一念頃來到於此須彌山頂。",
    "T13n0397_043:0288a12_0": "爾時，世尊現神光已告帝釋言：「天主！",
    "T13n0397_043:0288a12_1": "如是三千大千世界一佛剎中，則有百億須彌山王。",
    "T13n0397_043:0288a14_0": "是時一切諸須彌中，此須彌山最尊最勝。",
    "T13n0397_043:0288a14_1": "何以故？",
    "T13n0397_043:0288a15_2": "我及天人一切大集在此受用度諸龍故。」",
    "T13n0397_043:0288a16_3": "說此語時無量百億帝釋天等，一切梵王皆大歡喜。",
    "T13n0397_043:0288a17_4": "如是如來神通力故，時四龍王皆得從彼聖人住處而出。",
    "T13n0397_043:0288a18_5": "既得出已各還自方，如是娑伽羅龍王還於南方大海岸中，復其本身大如須彌，乃至舉頭到帝釋宮自見於佛。",
    "T13n0397_043:0288a21_6": "如是西方護寶龍王，北方毘昌伽蘇脂龍王，東方蘇摩呼嚧叉龍王，各還大海於舊宮中悉復本形，乃至如前須彌山頭自來見佛所。",
    "T13n0397_043:0288a24_7": "餘無量那由他百千萬億，猶在彼處不能得出。",
    "T13n0397_043:0288a25_8": "時一切龍向大聖人如是稱說：「願救濟我，願救濟我，於此獄中令速解脫。」",
    "T13n0397_043:0288a26_9": "爾時，難陀、優波難陀二龍王等，從佉羅山聖人住處，各以自身依須彌山，化作大橋拄帝釋宮，作如是言：「惟願如來踏此橋上，從須彌頂下佉羅坻聖人處坐，為一切龍歸依說法。」",
    "T13n0397_043:0288b01_10": "時帝釋天如是念言：「此龍身澁毒氣皮麁，或傷如來足不安隱。」",
    "T13n0397_043:0288b03_11": "作是念已，即以天服覆於龍身，又持天中牛頭栴檀、優羅伽娑羅栴檀、多摩跋香，此三種香及以天華種種屑末，散於橋上并蔽龍身。",
    "T13n0397_043:0288b06_12": "時佉羅坻牟尼住處，以佛力故更增廣博，八十四億那由他百千踰闍。",
    "T13n0397_043:0288b08_13": "彼處廣已大梵天王以天金銀化作師子須彌寶座，種種莊嚴幡華帳蓋而安置之。",
    "T13n0397_043:0288b10_14": "爾時，一切諸龍王等聞是語已，各白佛言：「世尊！",
    "T13n0397_043:0288b11_15": "惟願憐愍救我等苦。」",
    "T13n0397_043:0288b11_16": "佛言龍王：「汝等先應至心念佛，我當救之。」",
    "T13n0397_043:0288b12_17": "爾時，世尊在須彌頂，告於長老憍陳如言：「憍陳如！",
    "T13n0397_043:0288b13_18": "諸佛境界奮迅神通加被之力如是說法，及此一切三千大千娑婆世界佛剎之中，所有一切無量眾生，彼諸眾生聞我說法能聽受者。",
    "T13n0397_043:0288b16_19": "「憍陳如！",
    "T13n0397_043:0288b17_20": "一切諸法悉皆無常，一切諸法生住無常。",
    "T13n0397_043:0288b18_0": "何以故？",
    "T13n0397_043:0288b18_1": "生因緣故。",
    "T13n0397_043:0288b18_2": "如眼識生，生已住，住已念，念更生，此即是苦。",
    "T13n0397_043:0288b19_3": "是生因緣，即是苦生，即是癰瘡，即是一切十二有支，即是生老病死因緣。",
    "T13n0397_043:0288b21_4": "如是念念生滅，如眼因緣，耳鼻舌身亦復如是。",
    "T13n0397_043:0288b22_5": "「憍陳如！",
    "T13n0397_043:0288b22_6": "住雖暫有滅更漸生，此譬如窓。",
    "T13n0397_043:0288b23_7": "此生住緣，此苦因緣，有此百種老病及死，如是展轉漸生因緣。",
    "T13n0397_043:0288b24_8": "眼見造業，隨見隨念隨念隨造，所造生死因緣無窮。",
    "T13n0397_043:0288b26_0": "「憍陳如！",
    "T13n0397_043:0288b26_1": "如眼寂滅，光滅沒故不見眾色，如彼日沒窓中不見。",
    "T13n0397_043:0288b27_2": "若因緣滅一切患滅，十二有支一切寂滅，生死寂滅如日沒緣，耳鼻舌身亦復如是。",
    "T13n0397_043:0288b29_3": "「憍陳如！",
    "T13n0397_043:0288b29_4": "如心寂滅所緣亦滅，此窓因緣如本不生，一切萬法亦復如是。",
    "T13n0397_043:0288c01_5": "此名苦滅一切患滅，十二有支一切寂滅，究竟生死盡諸有邊亦復如是。",
    "T13n0397_043:0288c03_6": "「憍陳如！",
    "T13n0397_043:0288c03_7": "眾生不知眼之生滅，隨逐耳鼻舌身所染，是故流轉於五道中。",
    "T13n0397_043:0288c05_8": "我之聖法能離生死過於彼岸，是故如來為斷一切眼生滅故而演說法，亦為說苦斷苦行法，一切苦中得盡其底。",
    "T13n0397_043:0288c07_9": "是故如來得此法已，是一切天梵中大梵、天中大天、人中大人、沙門中大沙門、婆羅門中大婆羅門，大慈悲中大悲最勝，無上之尊為大丈夫，已度生死流轉彼岸，一切世中最勝檀那、曇摩、僧琰摩。",
    "T13n0397_043:0288c12_10": "何者檀那？",
    "T13n0397_043:0288c12_11": "所謂捨施，乃至頭目手足所須肢節皆悉能捨，況復餘物！",
    "T13n0397_043:0288c13_12": "此名檀那。",
    "T13n0397_043:0288c14_13": "何者曇摩？",
    "T13n0397_043:0288c14_14": "清淨持戒，乃至人來索頭與頭，心不瞋忿慈悲不失，是名曇摩。",
    "T13n0397_043:0288c15_15": "何者僧琰摩？",
    "T13n0397_043:0288c16_16": "不捨六根一心禪定，一切福德言語誦持憶念不忘，此二思量思念已修，此二種名僧琰摩一切眾生平等心法。",
    "T13n0397_043:0288c18_17": "若我捨法曇摩檀那，及僧琰摩，四梵行法聖八正道，如是之法慈心熏故，此一切法於無量劫慈心修故。",
    "T13n0397_043:0288c21_18": "如我所得一切諸法，於眾生中廣演宣說，亦作導師悲憐眾生開解其意，演說此事無所缺減。",
    "T13n0397_043:0288c23_19": "汝等今者應當一心信受奉持學習諸禪，種種蘭若，或林樹下，或復塚間，種種山巖崖岸中住，於彼坐禪，為盡生死故，勤大精進身心不倦，莫作下心，無所成故，死時悔惱。",
    "T13n0397_043:0288c27_20": "此我一切所教之法。」",
    "T13n0397_043:0288c27_21": "如是說已，此娑婆界三千大千佛剎之中百億四天下，一四天下則有無量億那由他百千眾生，彼諸眾生種種善根福德具足，或得陀羅尼，或得於忍，或得法眼，或得須陀洹乃至阿羅漢。",
    "T13n0397_043:0289a02_22": "或有眾生，地獄、畜生、餓鬼等中，餘報惡業悉得盡滅。",
    "T13n0397_043:0289a04_0": "如是夜叉，貧窮因緣一切皆盡而得大富；或有眾生人中貧窮惡業報盡，及諸惡病皆得除愈，獄禁眾生皆蒙解脫。",
    "T13n0397_043:0289a06_1": "爾時，娑伽羅龍王即於佛前說偈讚歎：「真金離垢滿月面，　　清淨行具最勝田，　三界天人龍中尊，　　能去眾生濁垢惱。",
    "T13n0397_043:0289a10_0": "　施戒忍辱及精進，　　成就真實平等心，　解脫諸龍施安樂，　　憶念往昔誓願力，　慈悲久修眾業行，　　堅固勝彼諸眾生。",
    "T13n0397_043:0289a13_0": "　如是備受眾苦辛，　　不忘彼龍諸所惱，　種種流轉得越度，　　出過生死海彼岸，　自身解脫濟群生，　　智水洗龍使清淨。」",
    "T13n0397_043:0289a15_1": "◎大集經卷第四十三"
}