{
    "T08n0221_014:0094b02_0": "放光般若經卷第十四",
    "T08n0221_014:0094b04_0": "西晉于闐國三藏無羅叉",
    "T08n0221_014:0094b05_0": "奉　詔譯",
    "T08n0221_014:0094b06_0": "◎摩訶般若波羅蜜問相行願品第六十一須菩提白佛言：「世尊！",
    "T08n0221_014:0094b07_1": "菩薩摩訶薩行般若波羅蜜，云何行空三昧、無相三昧、無願三昧？",
    "T08n0221_014:0094b08_2": "當云何入？",
    "T08n0221_014:0094b09_3": "當云何行？",
    "T08n0221_014:0094b09_4": "當云何行三十七品？",
    "T08n0221_014:0094b09_5": "當云何念？」",
    "T08n0221_014:0094b10_6": "佛告須菩提：「菩薩摩訶薩行般若波羅蜜，觀五陰空，乃至欲界，色、無色界觀空。",
    "T08n0221_014:0094b11_7": "當作是觀意而不亂，於諸法無所見。",
    "T08n0221_014:0094b12_8": "適無所見，於諸法不作證。",
    "T08n0221_014:0094b13_9": "何以故？",
    "T08n0221_014:0094b13_10": "善學於空法故。",
    "T08n0221_014:0094b13_11": "至於得證，亦不斷諸法，不決定於諸法；所可得證，亦不見證，亦不見是法。」",
    "T08n0221_014:0094b15_12": "須菩提白佛言：「世尊！",
    "T08n0221_014:0094b16_0": "云何如佛所說菩薩不於空法取證？",
    "T08n0221_014:0094b16_1": "云何住空而復取證？」",
    "T08n0221_014:0094b17_2": "佛告須菩提：「觀空具足無所乏短，亦不念言：『我當受證。』",
    "T08n0221_014:0094b18_3": "是亦非證。",
    "T08n0221_014:0094b18_4": "菩薩之法所應所行，不以證為期，但以行為期。",
    "T08n0221_014:0094b19_5": "菩薩亦不定意，亦不有所而係意，於三十七品而不耗減，亦不受漏盡之證。",
    "T08n0221_014:0094b21_6": "何以故？",
    "T08n0221_014:0094b21_7": "菩薩摩訶薩以具足於深妙之法故。",
    "T08n0221_014:0094b22_8": "何以故？",
    "T08n0221_014:0094b22_9": "菩薩已住於三十七品，作是知言：『是為行時，非為證時。』",
    "T08n0221_014:0094b24_10": "菩薩行般若波羅蜜，當作是觀，言：『今正是行五波羅蜜時，非是證時。",
    "T08n0221_014:0094b25_11": "今正是行三十七品時，非是證時。",
    "T08n0221_014:0094b26_12": "今正是行三三昧時，行十種力、四等、大慈大悲，是行薩云若時，非是須陀洹、羅漢、辟支佛道證時。』",
    "T08n0221_014:0094b28_13": "須菩提！",
    "T08n0221_014:0094b28_14": "菩薩行般若波羅蜜，因三三昧，行空、無相、無願三昧；因三十七品，行根、力、覺意法亦不取證；因三十七品而作作行，不受聲聞證。",
    "T08n0221_014:0094c02_15": "須菩提！",
    "T08n0221_014:0094c02_16": "譬如士夫，端正勇健猛於兵法，堅持鎧杖具足悉曉，六十四能皆明諸術。",
    "T08n0221_014:0094c04_17": "眾人無不愛敬者，所作事物無不成辦，見眾敬侍倍復歡喜。",
    "T08n0221_014:0094c05_18": "若以他事當有所至，道過厄難危險之處，多有怨憎，彼怨家者亦復勇猛，所將群從父母大小莫不驚怖。",
    "T08n0221_014:0094c08_19": "時勇猛者安隱父母慰諸群從，言：『莫有恐畏，我有術能無所乏短，自當得脫此諸厄難。』",
    "T08n0221_014:0094c10_20": "既得脫難降伏怨敵而無所害，以至所在安隱，父母群從莫不歡喜。",
    "T08n0221_014:0094c11_21": "所以者何？",
    "T08n0221_014:0094c11_22": "用是男子勇健雄猛具足諸術無乏短故。」",
    "T08n0221_014:0094c12_23": "佛告須菩提：「菩薩以四等意慈悲喜護，為眾生故具足六度，未得漏盡，開薩云若之大徑路，以住於空、無相、無願，亦不以空、無相、無願隨至為證，具足不墮羅漢、辟支佛地。",
    "T08n0221_014:0094c16_24": "譬如眾鳥飛行空中，而不墮地亦不住空。",
    "T08n0221_014:0094c17_25": "菩薩如是，行空、無相、無願三昧而不取證，度於羅漢、辟支佛地，悉當具足佛十種力、四無所畏及十八法、薩云然慧，終不取證。",
    "T08n0221_014:0094c20_26": "須菩提！",
    "T08n0221_014:0094c20_27": "譬如士夫壯勇多力善於射術，仰射虛空，尋以後箭射於前箭，箭箭相柱，不得令箭有墮地者。",
    "T08n0221_014:0094c22_28": "意欲令墮，便止後箭不復射者，爾乃墮耳。",
    "T08n0221_014:0094c23_29": "須菩提！",
    "T08n0221_014:0094c24_0": "菩薩摩訶薩行般若波羅蜜，為漚惒拘舍羅所持，殖諸功德，具足一切眾善之本。",
    "T08n0221_014:0094c25_1": "一事不具，終不中道取證。",
    "T08n0221_014:0094c26_2": "至成阿耨多羅三耶三菩阿惟三佛，功德具足，爾乃於真際作證。",
    "T08n0221_014:0094c27_3": "是故，須菩提！",
    "T08n0221_014:0094c28_4": "菩薩行般若波羅蜜，當具足是上諸法。」",
    "T08n0221_014:0094c29_5": "須菩提白佛言：「世尊！",
    "T08n0221_014:0094c29_6": "菩薩學是，謙苦甚難。",
    "T08n0221_014:0095a01_7": "作是學者，為學真際，是為學如，為學法性，為學本空，為學自空，為學三脫；如是所學而不中道有厭。",
    "T08n0221_014:0095a03_8": "世尊！",
    "T08n0221_014:0095a03_9": "大哉，甚奇甚特！」",
    "T08n0221_014:0095a03_10": "佛告須菩提：「所以者何？",
    "T08n0221_014:0095a04_11": "菩薩有願志，不捨一切眾生故。",
    "T08n0221_014:0095a05_12": "須菩提！",
    "T08n0221_014:0095a05_13": "菩薩若有意不捨眾生，盡當度脫一切眾生。",
    "T08n0221_014:0095a06_14": "於無端緒之法出生三脫門，當知是為漚惒拘舍羅。",
    "T08n0221_014:0095a07_15": "菩薩要當成薩云若慧，終不中道真際取證。",
    "T08n0221_014:0095a08_16": "「復次，須菩提！",
    "T08n0221_014:0095a08_17": "菩薩欲得觀知諸深法處者——內空外空及有無空，三十七品及三脫門——當作是念：『一切眾生，長夜常有我想、人想，有壽命想，有見知想；所念所作皆依是想。』",
    "T08n0221_014:0095a12_18": "是故菩薩摩訶薩普見眾生有是輩想，欲為眾生除是念想，成阿耨多羅三耶三菩而為說法，行空三昧，無相、無願。",
    "T08n0221_014:0095a14_19": "雖作是行，終不中道取羅漢、辟支佛證。",
    "T08n0221_014:0095a15_20": "須菩提！",
    "T08n0221_014:0095a15_21": "用是菩薩有是願故，功德具足故，亦不中道取證。",
    "T08n0221_014:0095a17_0": "不失四禪，不失四等及四空定，不失三十七品法及三脫門、四無所畏、四無礙慧，不失十力及十八法，便得具足諸所有之法，終不失阿耨多羅三耶三菩。",
    "T08n0221_014:0095a20_1": "諸有菩薩為漚惒拘舍羅所護持者，具足功德，善法轉增，諸根通利，過於羅漢、辟支佛根。",
    "T08n0221_014:0095a22_2": "「復次，須菩提！",
    "T08n0221_014:0095a22_3": "菩薩常念眾生行四顛倒，有常想、有淨想、有樂想、有我想。",
    "T08n0221_014:0095a24_4": "『當為是輩，我當行道，成阿惟三佛時當為說法，為說無常，為說不淨、無樂、無我。』",
    "T08n0221_014:0095a25_5": "菩薩如是意行具足者，是為漚惒拘舍羅行般若波羅蜜，悉當具足十力、四無所畏、大悲四等、三十七品、無願三昧，然後乃當坐佛三昧真際取證。",
    "T08n0221_014:0095a29_6": "菩薩作是念言：『一切眾生常有倚著，常著吾我、著於壽命、著於五陰、著於六衰、著於十八法、著於四禪、著於四空定、著於四等。",
    "T08n0221_014:0095b02_7": "我成阿耨多羅三耶三菩阿惟三佛時，當使眾生皆無有是倚著之病。』",
    "T08n0221_014:0095b04_8": "持是意行，以漚惒拘舍羅行般若波羅蜜，未具足十力、四無所畏、四無礙慧、無願三昧，終不中道取證；具足諸願，爾乃取證。",
    "T08n0221_014:0095b07_9": "「復次，須菩提！",
    "T08n0221_014:0095b07_10": "菩薩行般若波羅蜜，意復念言：『眾生長夜常著想行或想念，男女、有色、無色想。",
    "T08n0221_014:0095b09_11": "我當勤行，成阿耨多羅三耶三菩時，令我眾生無想著病。』",
    "T08n0221_014:0095b10_12": "以具足是念，以漚惒拘舍羅行般若波羅蜜，十力不具足，及四無所畏、佛十八法未具足者，終不取證；成諸功德，具足無相三昧，爾乃取證。",
    "T08n0221_014:0095b13_13": "須菩提！",
    "T08n0221_014:0095b13_14": "菩薩行六波羅蜜，內空、外空及有無空，三十七品、佛十八法具足是行，不與三界共同行也。",
    "T08n0221_014:0095b15_15": "須菩提！",
    "T08n0221_014:0095b16_16": "菩薩行是三十七品，行三十七品已當問言：『菩薩云何欲得阿耨多羅三耶三菩？",
    "T08n0221_014:0095b17_17": "不以空為證、以覺真際得須陀洹、斯陀含、阿那含、阿羅漢、辟支佛道，亦不證無相、無願，亦不證滅，亦不證所作，亦不證所生，亦不證無所有，而念般若波羅蜜。』",
    "T08n0221_014:0095b21_18": "須菩提！",
    "T08n0221_014:0095b21_19": "若有菩薩問諸菩薩：『若聞說空則當念空，若聞無相、無願當念無相、無願；若聞無所作當念無所作；聞無所生、無所有當念無所生、無所有。",
    "T08n0221_014:0095b24_20": "但當行空三十七品，不行無相、不行無願、不行無所作亦不行無所生。』",
    "T08n0221_014:0095b26_21": "須菩提！",
    "T08n0221_014:0095b26_22": "當知是菩薩未受記莂，未從諸佛受記莂。",
    "T08n0221_014:0095b27_23": "何以故？",
    "T08n0221_014:0095b27_24": "阿惟越致菩薩亦不作是念，亦不作是行，亦不作是說，亦不作是想，但行阿惟越致菩薩事，但念是事，但行、但說、但想是事。",
    "T08n0221_014:0095c01_25": "須菩提！",
    "T08n0221_014:0095c01_26": "當知是菩薩已過諸地，如阿惟越致地，以過阿惟越致地。」",
    "T08n0221_014:0095c02_27": "須菩提白佛言：「世尊！",
    "T08n0221_014:0095c03_28": "是菩薩為得阿惟越致不？」",
    "T08n0221_014:0095c03_29": "佛言：「若有菩薩聞六波羅蜜、若不聞，所作行事如阿惟越致菩薩。」",
    "T08n0221_014:0095c05_30": "須菩提白佛言：「多有人行佛道者，少有如阿惟越致菩薩所行者。",
    "T08n0221_014:0095c06_31": "何以故？",
    "T08n0221_014:0095c06_32": "少有菩薩受阿惟越致慧地記莂。",
    "T08n0221_014:0095c07_33": "受阿惟越菩薩莂者，為已遠離上諸想著不具足事。",
    "T08n0221_014:0095c08_34": "是菩薩摩訶薩，諸天、世間人無能及者。」",
    "T08n0221_014:0095c10_0": "摩訶般若波羅蜜阿惟越致相品第",
    "T08n0221_014:0095c11_0": "六十二",
    "T08n0221_014:0095c12_0": "佛告須菩提：「菩薩夢中不近羅漢、辟支佛地，亦不近三界亦不壞三界，亦不起意，視諸法如夢、如響、如幻、如熱時焰，視諸法如化而不作證。",
    "T08n0221_014:0095c15_1": "須菩提！",
    "T08n0221_014:0095c15_2": "是菩薩摩訶薩是為阿惟越致相。",
    "T08n0221_014:0095c16_3": "「復次，須菩提！",
    "T08n0221_014:0095c16_4": "菩薩夢中見佛與若干百千不可計數四輩之眾圍繞說法。",
    "T08n0221_014:0095c17_5": "從佛聞法即解中義，所作常不離法，所說不失法則。",
    "T08n0221_014:0095c18_6": "須菩提！",
    "T08n0221_014:0095c19_7": "當知是為阿惟越致相。",
    "T08n0221_014:0095c19_8": "「復次，須菩提！",
    "T08n0221_014:0095c19_9": "菩薩夢中見佛如來踊在虛空，身有三十二相，八十種好變化神通，為比丘僧說法變化，使人詣他佛土施作佛事。",
    "T08n0221_014:0095c22_10": "須菩提！",
    "T08n0221_014:0095c22_11": "是為阿惟越致相。",
    "T08n0221_014:0095c23_12": "「復次，須菩提！",
    "T08n0221_014:0095c23_13": "菩薩夢中若見郡縣兵起相殺，若有火災，若見虎狼師子毒蟲諸恐畏之事憂悲苦惱，若見飢餓，若見喪失父母兄弟親友知識。",
    "T08n0221_014:0095c26_14": "夢見是已，不恐不怖。",
    "T08n0221_014:0095c26_15": "於夢覺已，便作念言：『三界所有皆如夢耳。",
    "T08n0221_014:0095c27_16": "我當精進，成阿惟三佛已，當為三界眾生說法。』",
    "T08n0221_014:0095c28_17": "須菩提！",
    "T08n0221_014:0095c29_0": "是為阿惟越致相。」",
    "T08n0221_014:0095c29_1": "佛告須菩提：「一切人盡當云何知是菩薩成阿耨多羅三耶三菩。",
    "T08n0221_014:0096a01_2": "須菩提！",
    "T08n0221_014:0096a02_3": "菩薩若見泥犁、薜荔、禽獸三惡趣中諸勤苦者，當發願言：『我當成阿惟三佛時，使我國中無有三惡趣。",
    "T08n0221_014:0096a04_4": "何以故？",
    "T08n0221_014:0096a04_5": "夢中所有及一切諸法，一法無有二。』",
    "T08n0221_014:0096a05_6": "當知是為阿惟越致相。",
    "T08n0221_014:0096a05_7": "「復次，須菩提！",
    "T08n0221_014:0096a06_8": "菩薩夢中見泥犁中火燒湯煮，覺已念言：『我於夢中所見形像及其災變，若於夢中自見阿惟越致相，便作誓言：「如我所見，泥犁中火即當滅去。」』",
    "T08n0221_014:0096a09_9": "若火滅湯冷，當知是菩薩以受記莂，當成阿耨多羅三耶三菩。",
    "T08n0221_014:0096a10_10": "是為阿惟越致相。",
    "T08n0221_014:0096a11_11": "若是火焰燒一家至一家，燒一里至一里，或燒一家不燒一家，或燒一里不燒一里，中有為火所燒者，當知被燒家人斷法所致，皆是斷法餘殃。",
    "T08n0221_014:0096a14_12": "從是以來，斷法餘殃悉畢，是為罪滅福生。",
    "T08n0221_014:0096a15_13": "是為阿惟越致相。」",
    "T08n0221_014:0096a15_14": "佛告須菩提：「今我當說阿惟越致像貌相行。",
    "T08n0221_014:0096a16_15": "若有男子、女人為鬼神所持，是菩薩便作是念：『過去諸佛如來、無所著、等正覺審授我莂者，所作願行清淨無穢，不應墮羅漢、辟支佛地，亦無羅漢辟支佛念，當成阿惟三佛者，亦不成亦不不成。",
    "T08n0221_014:0096a21_16": "假令諸十方現在諸如來、無所著、等正覺，無所不知、無所不見、無所不覺，諸佛知我必當成阿耨多羅三耶三菩者，是鬼神當去。』",
    "T08n0221_014:0096a24_17": "若是鬼神不去者，當知是菩薩不從過去諸佛受其記莂。",
    "T08n0221_014:0096a25_18": "須菩提！",
    "T08n0221_014:0096a25_19": "若是菩薩為說經已，鬼神即為去，當知是菩薩以從諸如來、無所著、等正覺受記莂已。",
    "T08n0221_014:0096a27_20": "須菩提！",
    "T08n0221_014:0096a27_21": "以是像貌相行具足，是為阿惟越致相。",
    "T08n0221_014:0096a28_22": "「復次，須菩提！",
    "T08n0221_014:0096a28_23": "菩薩行六波羅蜜，離漚惒拘舍羅，未行三十七品及三脫門，未逮菩薩位，未得菩薩三昧處，亦不從過去諸佛受莂。",
    "T08n0221_014:0096b02_24": "是菩薩往至是男子、女人所復言：『我審受莂，當為阿耨多羅三耶三菩者，是鬼神當去。』",
    "T08n0221_014:0096b04_25": "鬼神不為去，是菩薩故為說經法不止者。",
    "T08n0221_014:0096b05_26": "時魔波旬往至彼所，波旬念言：『我當令鬼神去。",
    "T08n0221_014:0096b06_27": "所以者何？",
    "T08n0221_014:0096b06_28": "波旬有威神，勝是鬼神。』",
    "T08n0221_014:0096b07_29": "時彼波旬便勅鬼神令去。",
    "T08n0221_014:0096b07_30": "是菩薩不知波旬令鬼神去，喜言：『鬼神用我故去。』",
    "T08n0221_014:0096b09_0": "便自貢高輕蔑餘人，語他人言：『我已從過去諸佛受莂已，其餘人皆未受莂。』",
    "T08n0221_014:0096b10_1": "用是貢高輕易人故，離薩云然，不得如來、無所著、等正覺之智慧；用是貢高，失漚惒拘舍羅，便墮二地：羅漢、辟支佛地。",
    "T08n0221_014:0096b13_2": "用至誠誓故，便起魔事，遠離真知識，墮魔羅網。",
    "T08n0221_014:0096b14_3": "何以故？",
    "T08n0221_014:0096b14_4": "不行六波羅蜜，不持漚惒拘舍羅故。",
    "T08n0221_014:0096b15_5": "須菩提，當知是菩薩為自作魔事。」",
    "T08n0221_014:0096b16_6": "佛告須菩提：「菩薩未行六波羅蜜，未得漚惒拘舍羅，未逮菩薩位。",
    "T08n0221_014:0096b17_7": "以魔事故，波旬復來至菩薩所，作異被服語菩薩言：『善男子！",
    "T08n0221_014:0096b19_8": "如來已授卿莂，當為阿耨多羅三耶三菩。",
    "T08n0221_014:0096b20_0": "卿父母字某、卿兄弟妹姊字某、卿朋友知識親族字某、卿七世父母字某、卿從某國某縣某村落生。』",
    "T08n0221_014:0096b22_1": "若見菩薩體行和順，『卿前世時亦復柔軟。』",
    "T08n0221_014:0096b23_2": "若見才朗、若見行沙門十二法、若見節言，波旬隨形語菩薩言：『卿前世時皆有是行，卿前世時亦行此十二法。』",
    "T08n0221_014:0096b25_3": "彼菩薩聞魔語說先世事，復自觀所作行，倍復貢高輕於同學。",
    "T08n0221_014:0096b27_4": "魔重語言：『過去如來已授卿莂，如卿所作功德不復轉還。』",
    "T08n0221_014:0096b28_5": "波旬或作比丘形像、或作父母、或作迦羅越形像而來，言：『卿必當成阿耨多羅三耶三菩。",
    "T08n0221_014:0096c01_6": "所以者何？",
    "T08n0221_014:0096c01_7": "卿盡有阿惟越致相行具足故。』」",
    "T08n0221_014:0096c02_8": "佛告須菩提：「我所說阿惟越致像貌相行，彼菩薩獲無是相，當知是菩薩為魔所使，以聞是名譽貢高自可，輕易同學，形笑他人，無所復錄。",
    "T08n0221_014:0096c05_9": "用貢高故，是為魔事。",
    "T08n0221_014:0096c06_0": "◎「復次，須菩提！",
    "T08n0221_014:0096c06_1": "菩薩於魔因緣，當覺魔事。",
    "T08n0221_014:0096c07_0": "何以故？",
    "T08n0221_014:0096c07_1": "是菩薩不行六波羅蜜故，不知魔事如，不知五陰如。",
    "T08n0221_014:0096c08_2": "彼菩薩用不覺魔事，聞前比丘說其記莂，今復聞是記莂名字，意中歡喜，便自念言：『以是證像，我今定當得阿耨多羅三耶三菩。』",
    "T08n0221_014:0096c11_3": "益復貢高，輕易他人，呼無所知。",
    "T08n0221_014:0096c12_0": "是菩薩無有阿惟越致相，便遠離般若波羅蜜漚惒拘舍羅，失阿耨多羅三耶三菩智，遠離真知識更得惡知識，當知是菩薩終不成就、墮二道地。",
    "T08n0221_014:0096c15_1": "若後久遠更諸勤苦生死極遠，乃當復得真知識、得聞般若波羅蜜，爾乃悔本所著受字，用是悔故乃得羅漢辟支佛。",
    "T08n0221_014:0096c17_2": "譬如比丘犯四事禁，現世不能得成四道。",
    "T08n0221_014:0096c18_3": "須菩提！",
    "T08n0221_014:0096c19_4": "是彼菩薩其罪重於四事之禁，用受名字著貢高故。",
    "T08n0221_014:0096c20_5": "置是罪事。",
    "T08n0221_014:0096c20_6": "其有犯是貢高、受字、受偽號者，其罪過於五逆。",
    "T08n0221_014:0096c21_7": "須菩提！",
    "T08n0221_014:0096c21_8": "若有名字受想著者，急當護魔覺微因緣。",
    "T08n0221_014:0096c22_9": "「復次，須菩提！",
    "T08n0221_014:0096c23_0": "波旬復往至菩薩所，讚歎遠離說其功德：『如卿所行，佛所稱譽正當如是。』",
    "T08n0221_014:0096c24_1": "須菩提！",
    "T08n0221_014:0096c24_2": "如我所說菩薩遠離之法不爾，若在山間樹下獨處寂無人中，未必是為遠離之法。」",
    "T08n0221_014:0096c26_3": "須菩提白佛言：「何等為菩薩異遠離？」",
    "T08n0221_014:0096c27_4": "佛告須菩提：「菩薩遠離，寂於聲聞、辟支佛念，寂於山間樹下獨處念。",
    "T08n0221_014:0096c29_5": "須菩提！",
    "T08n0221_014:0096c29_6": "菩薩如是，是為大遠離之法。",
    "T08n0221_014:0096c29_7": "菩薩如是當晝夜行，是為菩薩寂然遠離。",
    "T08n0221_014:0097a01_8": "若在人間，隨我寂教者雖在城傍，為與山澤等無有異。",
    "T08n0221_014:0097a03_9": "若受魔教便止遠離，墮於羅漢、辟支佛地，不應般若波羅蜜，不具足薩云然事。",
    "T08n0221_014:0097a04_10": "作是行念者，非是清淨之法。",
    "T08n0221_014:0097a05_11": "雜糅羅漢、辟支佛意，更反形笑輕易人間清淨行者。",
    "T08n0221_014:0097a06_12": "人間行者亦不雜糅羅漢、辟支佛意，反更輕易之。",
    "T08n0221_014:0097a07_13": "亦復輕易得禪、惟無、三昧者，輕易得神通者。",
    "T08n0221_014:0097a08_14": "菩薩無漚惒拘舍羅者，雖在絕曠百俞旬外，億千萬歲禽獸飛鳥所不至處，鬼神盜賊所不至處；雖久在中，不知菩薩遠離之法，會無所益。",
    "T08n0221_014:0097a12_15": "受波旬教行遠離者，不樂我所教遠離也，亦復不能具足遠離之法，亦復不在遠離法中。",
    "T08n0221_014:0097a14_16": "何以故？",
    "T08n0221_014:0097a14_17": "以去是遠離法遠故。",
    "T08n0221_014:0097a14_18": "適去是遠離法遠已，時魔波旬在虛空中歎言：『善哉，善哉！",
    "T08n0221_014:0097a16_19": "善男子！",
    "T08n0221_014:0097a16_20": "是為佛之所說，是真遠離法。",
    "T08n0221_014:0097a16_21": "汝行是遠離法，可疾得阿耨多羅三耶三菩。』",
    "T08n0221_014:0097a17_22": "彼妄遠離菩薩得是讚歎已，便歡喜貢高，輕易是真遠離者，反誹謗言是為憒乎，謂為不淨憒閙志亂。",
    "T08n0221_014:0097a20_23": "有不淨者反呼為淨，不應敬者更敬之，應所敬者更輕慢之。",
    "T08n0221_014:0097a21_24": "何以故？",
    "T08n0221_014:0097a21_25": "『我為諸天及人非人所見勸助恭敬，我所行者真為是行。",
    "T08n0221_014:0097a23_26": "汝在城傍，誰當來恭敬讚歎汝者？』",
    "T08n0221_014:0097a23_27": "是人於城傍善男子、善女人求菩薩道者，於前貢高言：『諸天來語我當得道時日數。』",
    "T08n0221_014:0097a25_28": "須菩提！",
    "T08n0221_014:0097a25_29": "當知是貢高菩薩輩如旃陀羅([旃方+示]陀羅者晉言主殺人獄卒)。",
    "T08n0221_014:0097a26_30": "是輩之人在諸菩薩中為大瑕病，是為倚法像如菩薩，是為天上人中之大賊，亦復是沙門像法之中為大賊，復是善男子、善女人之中大賊。",
    "T08n0221_014:0097b01_31": "如是輩人，不當與共從事，亦不當與相見坐起語言飲食。",
    "T08n0221_014:0097b02_32": "何以故？",
    "T08n0221_014:0097b02_33": "是輩之人貢高頑佷故。",
    "T08n0221_014:0097b03_34": "若有菩薩不欲捨薩云然，不欲捨阿耨多羅三耶三菩者，莊事欲得求阿惟三佛者，欲救一切眾生者，當遠離是輩之人。",
    "T08n0221_014:0097b05_35": "不當與共從事自修其行，莫與往來。",
    "T08n0221_014:0097b06_36": "常當有厭意於世間，不當受三界之樂，常當慈哀加於眾生，當為是輩倒見之人起大悲意，當自念言：『令我世世莫有是曹非法之事，若有是意，疾令滅之。』",
    "T08n0221_014:0097b10_37": "須菩提！",
    "T08n0221_014:0097b10_38": "當知是輩菩薩自起神通。",
    "T08n0221_014:0097b10_39": "「復次，須菩提！",
    "T08n0221_014:0097b11_40": "若有菩薩至誠莊事求阿耨多羅三耶三菩者，當與真知識從事。」",
    "T08n0221_014:0097b12_41": "須菩提白佛言：「何等為菩薩真知識？」",
    "T08n0221_014:0097b13_42": "佛告須菩提：「諸佛世尊是菩薩真知識，諸菩薩摩訶薩亦是菩薩真知識，諸弟子眾亦是真知識；當知是為菩薩真知識。",
    "T08n0221_014:0097b16_43": "真知識者，常為菩薩解說般若波羅蜜分別其事。",
    "T08n0221_014:0097b17_44": "六波羅蜜、三十七品、佛十八法、如、真際、法性，是為菩薩真知識也。",
    "T08n0221_014:0097b18_45": "六波羅蜜者是世多羅，六波羅蜜者是道，六波羅蜜者是大明，六波羅蜜者是為大炬，六波羅蜜者是大智光明，六波羅蜜者是護，六波羅蜜者是歸，六波羅蜜者是父是母，六波羅蜜者是三十七品，六波羅蜜者是薩云然，六波羅蜜者除人諸習緒。",
    "T08n0221_014:0097b24_46": "何以故？",
    "T08n0221_014:0097b24_47": "須菩提！",
    "T08n0221_014:0097b24_48": "三十七品者，是過去當來今現在十方諸佛之母。",
    "T08n0221_014:0097b25_49": "何以故？",
    "T08n0221_014:0097b26_50": "去來今諸如來、無所著、等正覺，皆從三十七品中出生故。",
    "T08n0221_014:0097b27_51": "是故，須菩提！",
    "T08n0221_014:0097b27_52": "菩薩欲成阿耨多羅三耶三菩，淨佛國土、教化眾生者，當以四事饒益攝眾生：一者、施，二者、愛，三者、利，四者、同義；以是四恩事益於眾生。",
    "T08n0221_014:0097c01_53": "須菩提！",
    "T08n0221_014:0097c01_54": "我觀是義，故說是事。",
    "T08n0221_014:0097c02_55": "三十七品者，則是菩薩摩訶薩父母，則為是舍，是則為護，是則為燈明。",
    "T08n0221_014:0097c04_56": "須菩提！",
    "T08n0221_014:0097c04_57": "菩薩不欲隨他人教住者，欲斷一切眾生狐疑者，欲淨佛國、教化眾生者，當學般若波羅蜜。",
    "T08n0221_014:0097c06_58": "何以故？",
    "T08n0221_014:0097c06_59": "般若波羅蜜者廣說菩薩之行，是諸菩薩所應當學者。」",
    "T08n0221_014:0097c07_60": "須菩提白佛言：「何等為般若波羅蜜相？」",
    "T08n0221_014:0097c08_61": "佛言：「般若波羅蜜如虛空相，亦非相亦不作相。」",
    "T08n0221_014:0097c09_62": "須菩提言：「世尊！",
    "T08n0221_014:0097c10_63": "頗有因緣可知般若波羅蜜相不？",
    "T08n0221_014:0097c10_64": "以相知諸法不？」",
    "T08n0221_014:0097c11_65": "佛言：「如是，須菩提！",
    "T08n0221_014:0097c11_66": "欲知般若波羅蜜相，如諸法相。",
    "T08n0221_014:0097c12_67": "何以故？",
    "T08n0221_014:0097c12_68": "諸法寂故，諸法常淨故。",
    "T08n0221_014:0097c13_69": "以是故，須菩提！",
    "T08n0221_014:0097c13_70": "般若波羅蜜相則諸法之相，以空寂故。」",
    "T08n0221_014:0097c14_71": "須菩提白佛言：「世尊！",
    "T08n0221_014:0097c14_72": "若諸法寂、若諸法空，云何知諸法有著有斷？",
    "T08n0221_014:0097c15_73": "空之寂亦不斷亦不著，亦不成阿耨多羅三耶三菩。",
    "T08n0221_014:0097c17_74": "於空寂中亦不有法，於空寂中亦不見得阿惟三佛者。",
    "T08n0221_014:0097c18_75": "世尊！",
    "T08n0221_014:0097c18_76": "我等云何當知是義？」",
    "T08n0221_014:0097c19_0": "佛告須菩提：「眾生長夜著吾我行。」",
    "T08n0221_014:0097c19_1": "須菩提言：「爾。",
    "T08n0221_014:0097c20_2": "世尊！",
    "T08n0221_014:0097c20_3": "眾生長夜著吾我行。」",
    "T08n0221_014:0097c20_4": "佛言：「云何為知吾我空寂不？」",
    "T08n0221_014:0097c21_5": "須菩提言：「爾。",
    "T08n0221_014:0097c21_6": "世尊！」",
    "T08n0221_014:0097c21_7": "「須菩提！",
    "T08n0221_014:0097c22_0": "知眾生以吾我故久在生死不？」",
    "T08n0221_014:0097c22_1": "須菩提言：「爾。",
    "T08n0221_014:0097c23_0": "世尊！",
    "T08n0221_014:0097c23_1": "以眾生著吾我故，久在世間更受勤苦便知有著。」",
    "T08n0221_014:0097c24_2": "「須菩提！",
    "T08n0221_014:0097c24_3": "無吾無我、無有受者，亦不久在世間，亦不久受勤苦，亦不著便不斷。」",
    "T08n0221_014:0097c26_0": "須菩提白佛言：「世尊！",
    "T08n0221_014:0097c26_1": "菩薩作如是行者，不於五陰行，亦不於三十七品作行，亦不行四無礙慧。",
    "T08n0221_014:0097c28_2": "何以故？",
    "T08n0221_014:0097c28_3": "不見有法有可行者，亦不見法當可行者。",
    "T08n0221_014:0097c29_4": "菩薩如是行者，諸天、世人無能動者、無能伏者，羅漢、辟支佛無能及者。",
    "T08n0221_014:0098a01_5": "何以故？",
    "T08n0221_014:0098a02_6": "所住處無有能逮故。",
    "T08n0221_014:0098a02_7": "世尊！",
    "T08n0221_014:0098a02_8": "行薩云然菩薩所住，無有能及者。",
    "T08n0221_014:0098a03_9": "菩薩如是，疾近薩云然。」",
    "T08n0221_014:0098a04_0": "佛言：「於須菩提意云何，閻浮提眾生盡得人道已，皆為阿耨多羅三耶三菩。",
    "T08n0221_014:0098a05_1": "若有善男子、善女人供養承事盡其壽命，持是供養之福，施為阿耨多羅三耶三菩。",
    "T08n0221_014:0098a07_2": "是善男子、善女人其福寧多不？」",
    "T08n0221_014:0098a08_3": "須菩提言：「世尊！",
    "T08n0221_014:0098a08_4": "甚多，甚多。」",
    "T08n0221_014:0098a08_5": "佛言：「不如是善男子、善女人持般若波羅蜜教人，具足為說、解其中慧，意不遠離應薩云然念。",
    "T08n0221_014:0098a11_6": "乃至三千大千國土眾生皆得為人，若有善男子、善女人皆教使行十善地，立於四禪、四等及四空定，又立於須陀洹、斯陀含、阿那含、阿羅漢、辟支佛、阿耨多羅三耶三菩，持是功德施為阿耨多羅三耶三菩。",
    "T08n0221_014:0098a15_7": "是善男子、善女人功德寧多不？」",
    "T08n0221_014:0098a16_8": "須菩提言：「世尊！",
    "T08n0221_014:0098a16_9": "甚多，甚多。」",
    "T08n0221_014:0098a17_10": "佛言：「不如是善男子、善女人持般若波羅蜜宣示他人，具足為說、解其中慧，意不遠離薩云然念者，出於賢聖之表。",
    "T08n0221_014:0098a19_11": "何以故？",
    "T08n0221_014:0098a19_12": "除如來、無所著、等正覺，唯當有是菩薩摩訶薩。",
    "T08n0221_014:0098a20_13": "何以故？",
    "T08n0221_014:0098a21_14": "以是善男子、善女人行般若波羅蜜有大慈行故。",
    "T08n0221_014:0098a22_15": "行般若波羅蜜，見諸眾生趣死地故便起大悲，以是行故便得大護不與想俱，便得大喜具足四等。",
    "T08n0221_014:0098a24_16": "須菩提！",
    "T08n0221_014:0098a24_17": "為菩薩大智之明。",
    "T08n0221_014:0098a25_18": "大智明者，則六波羅蜜明是。",
    "T08n0221_014:0098a25_19": "是善男子、善女人雖未得道，為一切眾生作救，於阿耨多羅三耶三菩不動還，所受供養衣服飲食、床臥醫藥、一切珍寶，以行般若波羅蜜故，必報眾生信施之福，疾近薩云然。",
    "T08n0221_014:0098a29_20": "須菩提！",
    "T08n0221_014:0098b01_21": "若不欲癡妄受人施者，若欲示眾生之道徑者，若欲解無所有者，若欲度脫牢獄中人者，若欲與一切眾生眼者，身所行當應般若波羅蜜；有所語言亦當應般若波羅蜜意。",
    "T08n0221_014:0098b05_0": "應般若波羅蜜者，他餘之意亦不得其便，當作方便晝夜念般若波羅蜜莫有斷絕。",
    "T08n0221_014:0098b06_1": "須菩提！",
    "T08n0221_014:0098b07_2": "譬如士夫曾得摩尼寶，後復得之，大歡喜踊躍。",
    "T08n0221_014:0098b08_3": "後復失之。",
    "T08n0221_014:0098b08_4": "失是寶已甚大愁憂，憶想是摩尼寶，坐起無忘不離須臾，自念：『我云何欻亡此大寶？』」",
    "T08n0221_014:0098b10_5": "佛告須菩提：「菩薩離於薩云然念，亦如彼人失大珍寶，坐起不忘須臾之間。」",
    "T08n0221_014:0098b11_6": "須菩提白佛言：「云何，世尊！",
    "T08n0221_014:0098b12_7": "一切諸念無有止處，皆空皆寂？",
    "T08n0221_014:0098b13_8": "云何菩薩不離薩云然念，亦不從離中、亦不從念中可得菩薩，亦不從薩云然中可得菩薩？」",
    "T08n0221_014:0098b15_9": "佛告須菩提：「若有菩薩知諸法自遠離，法性常住，道法及如、真際常住；非佛所作，亦非羅漢、辟支佛所可作。",
    "T08n0221_014:0098b17_10": "菩薩知是已，終不復離般若波羅蜜。",
    "T08n0221_014:0098b18_11": "何以故？",
    "T08n0221_014:0098b18_12": "般若波羅蜜空寂故，亦不增亦不減。」",
    "T08n0221_014:0098b19_13": "須菩提白佛言：「世尊！",
    "T08n0221_014:0098b20_0": "若般若波羅蜜自空寂者，云何菩薩與般若波羅蜜等，成阿惟三佛？」",
    "T08n0221_014:0098b21_1": "佛言：「菩薩亦不與般若波羅蜜等，亦不增亦不減，真際亦不增亦不減，法性亦不增不減。",
    "T08n0221_014:0098b23_2": "何以故？",
    "T08n0221_014:0098b23_3": "般若波羅蜜亦非一亦非二。",
    "T08n0221_014:0098b24_4": "若菩薩聞是，不怖不難亦不恐畏，當知是菩薩已住於阿惟越致地行般若波羅蜜。」",
    "T08n0221_014:0098b26_5": "須菩提白佛言：「云何，世尊！",
    "T08n0221_014:0098b26_6": "念般若波羅蜜空，念般若波羅蜜無所有，為行般若波羅蜜耶？」",
    "T08n0221_014:0098b28_7": "佛言：「不也。」",
    "T08n0221_014:0098b28_8": "須菩提言：「世尊！",
    "T08n0221_014:0098b29_0": "頗有離般若波羅蜜行般若波羅蜜者不？」",
    "T08n0221_014:0098b29_1": "佛言：「不也。」",
    "T08n0221_014:0098c01_2": "須菩提言：「世尊！",
    "T08n0221_014:0098c01_3": "般若波羅蜜行般若波羅蜜不？」",
    "T08n0221_014:0098c02_4": "佛言：「不也。」",
    "T08n0221_014:0098c02_5": "須菩提言：「世尊！",
    "T08n0221_014:0098c02_6": "空可行空不？」",
    "T08n0221_014:0098c03_7": "佛言：「不也。」",
    "T08n0221_014:0098c03_8": "須菩提言：「世尊！",
    "T08n0221_014:0098c03_9": "五陰行般若波羅蜜不？」",
    "T08n0221_014:0098c04_10": "佛言：「不也。」",
    "T08n0221_014:0098c04_11": "須菩提言：「世尊！",
    "T08n0221_014:0098c05_12": "六波羅蜜行般若波羅蜜不？」",
    "T08n0221_014:0098c05_13": "佛言：「不也。」",
    "T08n0221_014:0098c05_14": "須菩提言：「世尊！",
    "T08n0221_014:0098c06_15": "乃至四無礙慧行般若波羅蜜不？」",
    "T08n0221_014:0098c07_16": "佛言：「不也。」",
    "T08n0221_014:0098c07_17": "須菩提言：「世尊！",
    "T08n0221_014:0098c07_18": "五陰之空、如及爾法、法性、四無礙慧空，行般若波羅蜜不？」",
    "T08n0221_014:0098c09_0": "佛言：「不也。」",
    "T08n0221_014:0098c09_1": "須菩提言：「世尊！",
    "T08n0221_014:0098c09_2": "是諸法不行般若波羅蜜耶？",
    "T08n0221_014:0098c10_3": "若不行是法，菩薩云何行般若波羅蜜？」",
    "T08n0221_014:0098c11_4": "佛言：「於須菩提意云何，頗見有法行般若波羅蜜者不？」",
    "T08n0221_014:0098c12_5": "須菩提言：「不見也。",
    "T08n0221_014:0098c12_6": "世尊！」",
    "T08n0221_014:0098c13_0": "「頗見般若波羅蜜菩薩有可行者不？」",
    "T08n0221_014:0098c13_1": "須菩提言：「不見也。",
    "T08n0221_014:0098c14_2": "世尊！」",
    "T08n0221_014:0098c14_3": "「於須菩提意云何，汝所不見法為可得不？」",
    "T08n0221_014:0098c15_4": "「不也。",
    "T08n0221_014:0098c15_5": "世尊！」",
    "T08n0221_014:0098c15_6": "佛言：「不可得法為有生滅不？」",
    "T08n0221_014:0098c16_7": "「不也。",
    "T08n0221_014:0098c16_8": "世尊！」",
    "T08n0221_014:0098c16_9": "佛告須菩提：「如菩薩無所從生法忍，阿耨多羅三耶三菩莂亦復如是。",
    "T08n0221_014:0098c18_10": "若菩薩學，承用如來四無所畏、四無礙慧習行是法，終不離阿耨多羅三耶三菩慧、薩云然慧、摩訶衍慧。",
    "T08n0221_014:0098c20_11": "何以故？",
    "T08n0221_014:0098c20_12": "菩薩摩訶薩得無所從生法忍，至成阿耨多羅三耶三菩，終不耗減。」",
    "T08n0221_014:0098c22_13": "須菩提白佛言：「世尊！",
    "T08n0221_014:0098c22_14": "從諸法無所生中，授諸菩薩阿耨多羅三耶三菩記莂耶？」",
    "T08n0221_014:0098c24_15": "佛言：「不也。」",
    "T08n0221_014:0098c24_16": "須菩提言：「世尊！",
    "T08n0221_014:0098c24_17": "從所生法中授諸菩薩莂耶？」",
    "T08n0221_014:0098c25_18": "佛言：「不也。」",
    "T08n0221_014:0098c25_19": "須菩提言：「亦不從無所從生法授菩薩莂，亦不從有所生中授菩薩莂。",
    "T08n0221_014:0098c27_20": "如是，云何授諸菩薩阿耨多羅三耶三菩記莂？」",
    "T08n0221_014:0098c28_21": "佛告須菩提：「頗見法受阿耨多羅三耶三菩記莂者不？」",
    "T08n0221_014:0098c29_22": "須菩提言：「世尊！",
    "T08n0221_014:0098c29_23": "我亦不見法有授記莂者，我亦不見得阿耨多羅三耶三菩，亦不見當得者，亦不見已得者。」",
    "T08n0221_014:0099a03_0": "佛言：「如是，如是！",
    "T08n0221_014:0099a03_1": "須菩提！",
    "T08n0221_014:0099a03_2": "菩薩摩訶薩於諸法無所得。",
    "T08n0221_014:0099a04_3": "菩薩亦不念言：『有阿惟三佛。』",
    "T08n0221_014:0099a04_4": "亦不念言：『我當得阿惟三佛。』",
    "T08n0221_014:0099a05_5": "何以故？",
    "T08n0221_014:0099a05_6": "菩薩行般若波羅蜜，於諸法無所分別，般若波羅蜜亦無所分別故。」",
    "T08n0221_014:0099a07_7": "◎◎摩訶般若波羅蜜釋提桓因品第六十三爾時釋提桓因白佛言：「世尊！",
    "T08n0221_014:0099a10_8": "般若波羅蜜者，甚深微妙，難曉難了、難解難知、不可思議，以本淨故。",
    "T08n0221_014:0099a12_9": "聞是深般若波羅蜜書持學者，為已具足從大功德來，想著之意為不復生，至阿耨多羅三耶三菩亦無想著。」",
    "T08n0221_014:0099a14_10": "佛告釋提桓因言：「如是，如是！",
    "T08n0221_014:0099a15_11": "拘翼！",
    "T08n0221_014:0099a15_12": "有行般若波羅蜜者，不從小功德來。",
    "T08n0221_014:0099a16_13": "拘翼，閻浮提滿中眾生，皆行十善、四等、四禪及四空定。",
    "T08n0221_014:0099a17_14": "不如是善男子、善女人書持般若波羅蜜，諷誦受學如其教住，至阿耨多羅三耶三菩不聽餘念。",
    "T08n0221_014:0099a19_15": "其福百倍千倍巨億萬倍，不可以譬喻為比。」",
    "T08n0221_014:0099a20_16": "爾時有異比丘語釋提桓因言：「拘翼！",
    "T08n0221_014:0099a21_17": "是善男子、善女人守行奉持般若波羅蜜，轉復教人者，其功德出彼閻浮提眾生所作者上。」",
    "T08n0221_014:0099a23_18": "釋提桓因語是比丘言：「善男子、善女人於般若波羅蜜中一發意，勝閻浮提所作十善、四禪、四等、五通者上；何況奉行書持諷誦如中教者，皆過諸天、阿須倫、世間人上。",
    "T08n0221_014:0099a27_19": "是菩薩不獨過諸天、世間人，乃過須陀洹、斯陀含、阿那含、阿羅漢、辟支佛上。",
    "T08n0221_014:0099a29_20": "不但過是上，乃至菩薩行五波羅蜜無般若波羅蜜漚惒拘舍羅者上。",
    "T08n0221_014:0099b01_21": "菩薩如般若波羅蜜教住者，出諸天、世人上，諸天世人皆不能及。",
    "T08n0221_014:0099b03_22": "如般若波羅蜜教住者，為不斷薩云然種地住，終不離如來名號菩薩行，如是終不失道場。",
    "T08n0221_014:0099b05_23": "菩薩摩訶薩所行如是，為欲拔出眾生沈沒長流者，如是學者為學菩薩所學，不學聲聞、辟支佛學。",
    "T08n0221_014:0099b07_24": "菩薩如是學者，諸四天王當來至是菩薩所言：『善男子、善女人勤學疾學，成阿耨多羅三耶三菩，坐於道場時，過去諸如來、無所著、等正覺所持四鉢，今在是間當奉不久。』",
    "T08n0221_014:0099b11_25": "如是行般若波羅蜜者，諸釋提桓因亦當復來勸助是善男子、善女人；須焰天子將諸焰天子來下，兜率天子將諸兜率天子來下，諸尼摩羅天皆悉來下，諸波羅尼蜜天亦悉來下，乃至首陀會諸天皆悉來下，至是行深般若波羅蜜菩薩所。",
    "T08n0221_014:0099b16_26": "十方現在諸如來、無所著、等正覺，皆常念是善男子、善女人行般若波羅蜜者。",
    "T08n0221_014:0099b18_27": "行是深般若波羅蜜者，諸可世間所有厄難勤苦之事，了無復有。",
    "T08n0221_014:0099b20_28": "須菩提！",
    "T08n0221_014:0099b20_29": "是為行般若波羅蜜者現世功德之報。",
    "T08n0221_014:0099b21_30": "一切世間皆有四病，一事動者，身中諸根無不受痛。",
    "T08n0221_014:0099b22_31": "以受痛故，意便受惱。",
    "T08n0221_014:0099b22_32": "是諸病惱不復著是菩薩身，用行深般若波羅蜜故；是為現世功德之報。」",
    "T08n0221_014:0099b24_33": "爾時阿難意念：「釋提桓因自持辯才說？",
    "T08n0221_014:0099b25_34": "以佛事說？」",
    "T08n0221_014:0099b25_35": "釋提桓因知阿難意之所念，語阿難言：「我之所說，皆是佛事。」",
    "T08n0221_014:0099b27_36": "佛告阿難：「釋提桓因所可說者，皆是佛事因緣。",
    "T08n0221_014:0099b28_37": "若菩薩學習念般若波羅蜜時，三千大千國土中魔皆生狐疑：『今是菩薩當為真際作證，取聲聞、辟支佛道耶？",
    "T08n0221_014:0099c01_38": "當成阿耨多羅三耶三菩阿惟三佛乎？』",
    "T08n0221_014:0099c02_39": "阿難！",
    "T08n0221_014:0099c02_40": "若有菩薩不離般若波羅蜜時，魔復大愁毒。",
    "T08n0221_014:0099c03_41": "爾時魔復起大風，欲使是菩薩恐怖有難起懈怠之意，欲使菩薩於薩云然念中起一亂意。」",
    "T08n0221_014:0099c05_42": "阿難白佛言：「世尊！",
    "T08n0221_014:0099c06_43": "魔為都盧嬈亂諸菩薩耶？",
    "T08n0221_014:0099c06_44": "有不嬈者？」",
    "T08n0221_014:0099c07_45": "佛告阿難：「有行亂者，有不亂者。」",
    "T08n0221_014:0099c07_46": "阿難白佛言：「有嬈者誰？",
    "T08n0221_014:0099c08_47": "不嬈者誰？」",
    "T08n0221_014:0099c08_48": "佛言：「菩薩從本聞般若波羅蜜時，意中不樂不解者，波旬便往嬈亂。",
    "T08n0221_014:0099c10_49": "若聞說深般若波羅蜜時，意中狐疑，言：『為審有是耶？",
    "T08n0221_014:0099c11_50": "為無有耶？』",
    "T08n0221_014:0099c11_51": "用是故，波旬往嬈。",
    "T08n0221_014:0099c12_0": "「復次，阿難！",
    "T08n0221_014:0099c12_1": "若有菩薩遠離真知識，便不聞不知般若波羅蜜，不解其事意便不樂，是故波旬復往嬈亂。",
    "T08n0221_014:0099c14_2": "「復次，阿難！",
    "T08n0221_014:0099c14_3": "若有菩薩遠離般若波羅蜜反持非法，用是故，魔得其便。",
    "T08n0221_014:0099c15_4": "「復次，阿難！",
    "T08n0221_014:0099c16_5": "菩薩失般若波羅蜜，更歎非法。",
    "T08n0221_014:0099c16_6": "魔即歡喜念言：『彼說非法之事，當有若干伴輩，當滿我願，復并使餘人墮於二地羅漢、辟支佛是也。』",
    "T08n0221_014:0099c19_7": "「復次，阿難！",
    "T08n0221_014:0099c19_8": "若有菩薩聞說深般若波羅蜜時，便意念言：『是深不能大深耶？』",
    "T08n0221_014:0099c20_9": "作是念者，魔便念言：『我今已得子便。』",
    "T08n0221_014:0099c21_10": "「復次，阿難！",
    "T08n0221_014:0099c21_11": "若有菩薩向餘人貢高言：『我能行六波羅蜜，汝不能行。』",
    "T08n0221_014:0099c23_12": "是菩薩為魔所得便。",
    "T08n0221_014:0099c23_13": "阿難！",
    "T08n0221_014:0099c23_14": "時魔波旬大歡喜踊躍。",
    "T08n0221_014:0099c24_15": "「復次，阿難！",
    "T08n0221_014:0099c24_16": "若有菩薩自怙智慧、自怙種姓、自怙其善、自怙知識，便起貢高下於他人，亦無阿惟越致相行像貌，專自貢高輕賤他人，便語人言：『汝亦不在菩薩種姓之中現，汝亦不在摩訶衍中。』",
    "T08n0221_014:0099c28_17": "爾時波旬歡喜念言：『今我境界宮殿不空，增益三惡趣，我種姓不損。』",
    "T08n0221_014:0100a01_18": "魔常伺是菩薩，欲使說非法之事，欲使眾人皆聞非法，亦當邪見增益勞垢，造顛倒行顛倒於法，身口意錯貪著邪福。",
    "T08n0221_014:0100a03_19": "從是因緣增益三惡趣，魔之眷屬宮殿益多。",
    "T08n0221_014:0100a04_20": "爾時波旬倍歡喜踊躍而自娛樂。",
    "T08n0221_014:0100a05_21": "「復次，阿難！",
    "T08n0221_014:0100a05_22": "若行菩薩道者，與聲聞道家共爭。",
    "T08n0221_014:0100a06_23": "魔時念言：『是善男子離薩云然遠，不近大智。』",
    "T08n0221_014:0100a07_24": "所以者何？",
    "T08n0221_014:0100a07_25": "鬪爭怨恚非薩云然道，是三惡之業。",
    "T08n0221_014:0100a08_26": "「復次，阿難！",
    "T08n0221_014:0100a08_27": "菩薩、菩薩自還共爭，波旬念言：『兩離佛遠，失薩云然，是二菩薩俱不得成阿耨多羅三耶三菩。』",
    "T08n0221_014:0100a11_28": "所以者何？",
    "T08n0221_014:0100a11_29": "是善男子所造，是三惡業，非薩云然。",
    "T08n0221_014:0100a12_30": "「復次，阿難！",
    "T08n0221_014:0100a12_31": "未受莂者與得記莂菩薩共爭，興起惡意，隨其意起多少之數，却若干劫。",
    "T08n0221_014:0100a14_32": "雖起爭意，如故不捨薩云然者，當却劫數若干徑路，然後乃成阿耨多羅三耶三菩。」",
    "T08n0221_014:0100a16_0": "阿難白佛言：「世尊！",
    "T08n0221_014:0100a16_1": "乃當更爾所劫數，於其中間寧有除不？」",
    "T08n0221_014:0100a17_2": "佛告阿難：「我為三乘說法，隨其意起多少之數，各盡其事，無有中間減少之除。」",
    "T08n0221_014:0100a19_3": "佛告阿難：「若菩薩、菩薩共爭，若恚若罵懷恨不悔者，我不說有除，當更劫數勤行僧那，然後乃成。",
    "T08n0221_014:0100a21_4": "若有菩薩鬪爭恚已，便自悔言：『是利難得，我今當為一切下屈，今世後世當使眾生皆共和解。",
    "T08n0221_014:0100a23_5": "我今云何惡聲加人而念人惡？",
    "T08n0221_014:0100a24_6": "我終不敢復作是事，當如聾羊當自除過，成阿耨多羅三耶三菩度脫眾生。",
    "T08n0221_014:0100a25_7": "云何起恚而自陷溺？",
    "T08n0221_014:0100a26_8": "不當起恨，不當陷溺。』",
    "T08n0221_014:0100a26_9": "爾時菩薩適起是意已，魔波旬不能得其便。",
    "T08n0221_014:0100a27_10": "「復次，阿難！",
    "T08n0221_014:0100a28_11": "行菩薩者不當與聲聞家共止，若共止者不當與爭。",
    "T08n0221_014:0100a29_12": "所以者何？",
    "T08n0221_014:0100a29_13": "當自念言：『我不應得與是輩人起恚共爭，我當成就阿耨多羅三耶三菩度諸苦厄。』」",
    "T08n0221_014:0100b02_14": "阿難白佛言：「世尊！",
    "T08n0221_014:0100b02_15": "菩薩、菩薩自共住止，其法云何？」",
    "T08n0221_014:0100b03_16": "佛告阿難：「菩薩、菩薩共止之法，相視當如世尊共止。",
    "T08n0221_014:0100b04_17": "所以者何？",
    "T08n0221_014:0100b04_18": "當作念言：『是我真伴，共乘一船。",
    "T08n0221_014:0100b05_19": "彼學我學，是為同學，共行檀波羅蜜至薩云然。",
    "T08n0221_014:0100b06_20": "若彼意憒不順薩云然者，我所不應。",
    "T08n0221_014:0100b07_21": "若彼意定不離薩云然者，我亦應爾。』",
    "T08n0221_014:0100b08_22": "菩薩摩訶薩作是學者，為共等學。」",
    "T08n0221_014:0100b10_0": "摩訶般若波羅蜜問等學品第六十四",
    "T08n0221_014:0100b11_0": "須菩提白佛言：「世尊！",
    "T08n0221_014:0100b11_1": "何等為菩薩摩訶薩之等所應學者？」",
    "T08n0221_014:0100b12_2": "佛告須菩提：「內空、外空是菩薩摩訶薩之等。",
    "T08n0221_014:0100b13_3": "五陰自空，乃至于道道亦自空。",
    "T08n0221_014:0100b14_0": "須菩提！",
    "T08n0221_014:0100b14_1": "是空為是菩薩摩訶薩之等。",
    "T08n0221_014:0100b14_2": "於是等空成阿耨多羅三耶三菩。」",
    "T08n0221_014:0100b15_3": "須菩提言：「世尊！",
    "T08n0221_014:0100b15_4": "菩薩學消五陰為學薩云然？",
    "T08n0221_014:0100b16_5": "五陰不染為學薩云然？",
    "T08n0221_014:0100b17_6": "學滅五陰為學薩云然？",
    "T08n0221_014:0100b17_7": "不生五陰為學薩云然？",
    "T08n0221_014:0100b18_8": "乃至四無礙學為學薩云然？」",
    "T08n0221_014:0100b18_9": "佛告須菩提：「如所言，學消五陰為學薩云然，乃至學無所生為學薩云然。」",
    "T08n0221_014:0100b20_10": "佛言：「於須菩提意云何，五陰所有如乃至道如及世尊如。",
    "T08n0221_014:0100b21_11": "是諸如，頗有減盡滅時不？」",
    "T08n0221_014:0100b22_12": "須菩提言：「不也。",
    "T08n0221_014:0100b22_13": "世尊！」",
    "T08n0221_014:0100b22_14": "佛言：「菩薩如是學，為學如、為學薩云然。",
    "T08n0221_014:0100b23_15": "如亦不盡，亦不減亦不滅。",
    "T08n0221_014:0100b24_16": "如是學，為學如、為學薩云然。",
    "T08n0221_014:0100b25_17": "菩薩如是學，為學六波羅蜜、為學三十七品、為學佛十八法、為學薩云然。」",
    "T08n0221_014:0100b26_18": "佛告須菩提：「菩薩作如是學，為度諸學表、為第一學。",
    "T08n0221_014:0100b28_0": "如是學者，諸天及魔不能壞敗。",
    "T08n0221_014:0100b28_1": "作如是學，疾近阿惟越致。",
    "T08n0221_014:0100b29_2": "如是學者，為習尊業、為習如來。",
    "T08n0221_014:0100c01_0": "如是學者，為導御眾生。",
    "T08n0221_014:0100c01_1": "如是學者，為淨佛土，為學大慈大悲，為學教化眾生。",
    "T08n0221_014:0100c02_2": "須菩提！",
    "T08n0221_014:0100c02_3": "菩薩如是學者，為學三合十二法輪轉，度脫眾生。",
    "T08n0221_014:0100c04_0": "如是學者，為學不斷佛種。",
    "T08n0221_014:0100c04_1": "如是學者，為學開甘露法門。",
    "T08n0221_014:0100c05_2": "作如是學，為學示無為法。",
    "T08n0221_014:0100c05_3": "須菩提！",
    "T08n0221_014:0100c06_0": "下劣之人不能學是。",
    "T08n0221_014:0100c06_1": "作是學者，為欲拔一切眾生生死之根。",
    "T08n0221_014:0100c07_2": "如是學者，為不入三惡趣，不生邊地，不生栴陀羅家。",
    "T08n0221_014:0100c08_3": "如是學者，不復聾盲瘖瘂跛蹇。",
    "T08n0221_014:0100c09_4": "如是學者，諸根具足終不缺減，無惡音聲，不犯十惡，終不學邪以自生活，不為無反，復不與惡者俱。",
    "T08n0221_014:0100c11_5": "須菩提！",
    "T08n0221_014:0100c11_6": "如是學者，不生長壽天，用漚惒拘舍羅故。",
    "T08n0221_014:0100c12_7": "何等為漚惒拘舍羅？",
    "T08n0221_014:0100c13_8": "般若波羅蜜所說漚惒拘舍羅，四禪、四等及四空定不隨禪計。",
    "T08n0221_014:0100c14_9": "如是學者，為淨一切諸法之力，淨羅漢、辟支佛力。」",
    "T08n0221_014:0100c15_10": "須菩提白佛言：「世尊！",
    "T08n0221_014:0100c16_11": "諸法之性皆自清淨，云何菩薩欲淨諸法？」",
    "T08n0221_014:0100c17_0": "佛告須菩提：「如是，如是！",
    "T08n0221_014:0100c17_1": "菩薩已淨性之本。",
    "T08n0221_014:0100c17_2": "學般若波羅蜜不厭不懈，是為學般若波羅蜜。",
    "T08n0221_014:0100c19_0": "是法非是凡夫愚人之所能學、所能知見，菩薩為眾生故，行檀波羅蜜至薩云然。",
    "T08n0221_014:0100c20_1": "菩薩學如，是為學十力，為學無所畏力。",
    "T08n0221_014:0100c21_2": "如是學者，出過眾生所為之表。",
    "T08n0221_014:0100c22_3": "須菩提！",
    "T08n0221_014:0100c22_4": "譬如地之所出，出金銀異寶，少少處出耳。",
    "T08n0221_014:0100c23_5": "如是，須菩提！",
    "T08n0221_014:0100c23_6": "少少人學般若波羅蜜，多有發聲聞、辟支佛意。",
    "T08n0221_014:0100c24_7": "少少人能行遮迦越羅福者，作粟散小王行者多。",
    "T08n0221_014:0100c26_0": "少少眾生能入薩云然者，多有人入羅漢、辟支佛道。",
    "T08n0221_014:0100c27_1": "須菩提！",
    "T08n0221_014:0100c27_2": "多所人求阿耨多羅三耶三菩意者，得成就者少少耳，多住羅漢、辟支佛地。",
    "T08n0221_014:0100c29_3": "須菩提！",
    "T08n0221_014:0100c29_4": "多有人行菩薩道、學般若波羅蜜者，至阿惟越致地者亦少少耳。",
    "T08n0221_014:0101a01_5": "用是故，須菩提！",
    "T08n0221_014:0101a02_6": "若欲堅住在阿惟越致地者，當學深般若波羅蜜。",
    "T08n0221_014:0101a03_7": "「復次，須菩提！",
    "T08n0221_014:0101a03_8": "菩薩學般若波羅蜜時，嫉意不生犯戒意不生。",
    "T08n0221_014:0101a04_9": "恚意不生亂意不生。",
    "T08n0221_014:0101a05_10": "懈怠意不生、愚癡意不生、三毒意不生、疑意不生、五陰意不生，乃至道意不生。",
    "T08n0221_014:0101a06_11": "何以故？",
    "T08n0221_014:0101a07_12": "須菩提！",
    "T08n0221_014:0101a07_13": "是菩薩行深般若波羅蜜時，不見法有所生者，於無生法亦無所得亦無所起。",
    "T08n0221_014:0101a09_14": "是故菩薩學持深般若波羅蜜，為悉總持諸波羅蜜。",
    "T08n0221_014:0101a10_15": "何以故？",
    "T08n0221_014:0101a10_16": "菩薩學深般若波羅蜜時，諸波羅蜜皆悉隨從。",
    "T08n0221_014:0101a11_17": "譬如著吾我之人，悉總持六十二見。",
    "T08n0221_014:0101a12_18": "是故菩薩學般若波羅蜜，諸波羅蜜皆悉隨從。",
    "T08n0221_014:0101a13_19": "譬如人欲死時，風先命去，諸根悉滅。",
    "T08n0221_014:0101a14_20": "須菩提！",
    "T08n0221_014:0101a14_21": "菩薩行深般若波羅蜜時，諸波羅蜜皆悉入中。",
    "T08n0221_014:0101a15_22": "菩薩欲出過諸波羅蜜表者，當學深般若波羅蜜。",
    "T08n0221_014:0101a16_23": "學深般若波羅蜜者，為學人中最尊上。",
    "T08n0221_014:0101a17_24": "須菩提！",
    "T08n0221_014:0101a17_25": "三千大千剎土其中眾生寧為多不？」",
    "T08n0221_014:0101a18_26": "須菩提言：「世尊！",
    "T08n0221_014:0101a18_27": "一閻浮提眾生尚多，況乃三千大千剎土所有眾生？」",
    "T08n0221_014:0101a20_0": "佛言：「令此眾生盡得入道，悉得阿耨多羅三耶三菩。",
    "T08n0221_014:0101a21_1": "若有菩薩一一供養衣被飲食、眾所當得，盡其壽命。",
    "T08n0221_014:0101a22_2": "其福寧多不？」",
    "T08n0221_014:0101a22_3": "須菩提言：「甚多，甚多。」",
    "T08n0221_014:0101a23_4": "佛言：「不如是善男子、善女人至意念般若波羅蜜也。",
    "T08n0221_014:0101a24_5": "何以故？",
    "T08n0221_014:0101a24_6": "是深般若波羅蜜者，是諸菩薩摩訶薩之大益，能使菩薩成阿耨多羅三耶三菩。",
    "T08n0221_014:0101a26_7": "須菩提！",
    "T08n0221_014:0101a26_8": "菩薩欲在眾生之上，一切眾生為無所歸、無所依怙，欲受其歸，欲為作依怙者，欲為盲人作明導者，欲求作佛者，欲得佛境界者，欲作佛遊步者，欲為佛師子音響者，欲撞擊佛鐘鼓者，欲放大蠡音者，欲為佛會講說佛法義、決斷眾人諸狐疑者，悉欲得是者，當學深般若波羅蜜。",
    "T08n0221_014:0101b03_9": "菩薩行般若波羅蜜者，所有三界諸善之福德無事不得。」",
    "T08n0221_014:0101b05_10": "須菩提言：「世尊！",
    "T08n0221_014:0101b05_11": "菩薩寧復得羅漢、辟支佛之福德耶？」",
    "T08n0221_014:0101b06_12": "佛言：「亦得羅漢、辟支佛之福德，但不於中作證耳。",
    "T08n0221_014:0101b07_13": "以智慧觀察羅漢、辟支佛慧即得過，不於中住，自上菩薩位。",
    "T08n0221_014:0101b08_14": "菩薩作如是學者，去薩云然不遠，疾成阿耨多羅三耶三菩。",
    "T08n0221_014:0101b10_15": "須菩提！",
    "T08n0221_014:0101b10_16": "菩薩如是學者，為諸天、阿須倫之福祐。",
    "T08n0221_014:0101b11_17": "如是行者，過諸羅漢、辟支佛上，疾近薩云然。",
    "T08n0221_014:0101b12_18": "須菩提！",
    "T08n0221_014:0101b12_19": "如是學者，不久行般若波羅蜜，不離般若波羅蜜。",
    "T08n0221_014:0101b13_20": "菩薩如是行深般若波羅蜜，當知是為不耗減法，不遠薩云然，疾近三乘慧。",
    "T08n0221_014:0101b15_21": "菩薩若復反作念言：『彼此般若波羅蜜便不逮薩云然。』",
    "T08n0221_014:0101b16_22": "作是念者，為不行般若波羅蜜。",
    "T08n0221_014:0101b17_23": "若復此彼深般若波羅蜜，不知般若波羅蜜，亦不見般若波羅蜜，亦不知般若波羅蜜為誰，亦不知誰當於般若波羅蜜中得阿耨多羅三耶三菩。",
    "T08n0221_014:0101b20_24": "若復作是念：『般若波羅蜜，亦非彼亦非此，亦無從中出者，法性常住，如、真際，有佛無佛法性常住。』",
    "T08n0221_014:0101b22_25": "菩薩摩訶薩作是學者，為學般若波羅蜜。」",
    "T08n0221_014:0101b24_0": "放光般若經卷第十四"
}