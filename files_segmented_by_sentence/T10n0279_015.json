{
    "T10n0279_015:0075b20_0": "大方廣佛華嚴經卷第十五",
    "T10n0279_015:0075b22_0": "于闐國三藏實叉難陀奉　制譯",
    "T10n0279_015:0075b23_0": "賢首品第十二之二",
    "T10n0279_015:0075b24_0": "「有勝三昧名安樂，　　能普救度諸群生，　放大光明不思議，　　令其見者悉調伏。",
    "T10n0279_015:0075b26_0": "　所放光明名善現，　　若有眾生遇此光，　必令獲益不唐捐，　　因是得成無上智。",
    "T10n0279_015:0075b28_0": "　彼光示現於諸佛，　　示法示僧示正道，　亦示佛塔及形像，　　是故得成此光明。",
    "T10n0279_015:0075c01_0": "　又放光明名照耀，　　映蔽一切諸天光，　所有闇障靡不除，　　普為眾生作饒益。",
    "T10n0279_015:0075c03_0": "　此光覺悟一切眾，　　令執燈明供養佛，　以燈供養諸佛故，　　得成世中無上燈。",
    "T10n0279_015:0075c05_0": "　然諸油燈及酥燈，　　亦然種種諸明炬，　眾香妙藥上寶燭，　　以是供佛獲此光。",
    "T10n0279_015:0075c07_0": "　又放光明名濟度，　　此光能覺一切眾，　令其普發大誓心，　　度脫欲海諸群生。",
    "T10n0279_015:0075c09_0": "　若能普發大誓心，　　度脫欲海諸群生，　則能越度四瀑流，　　示導無憂解脫城。",
    "T10n0279_015:0075c11_0": "　於諸行路大水處，　　造立橋梁及船筏，　毀呰有為讚寂靜，　　是故得成此光明。",
    "T10n0279_015:0075c13_0": "　又放光明名滅愛，　　此光能覺一切眾，　令其捨離於五欲，　　專思解脫妙法味。",
    "T10n0279_015:0075c15_0": "　若能捨離於五欲，　　專思解脫妙法味，　則能以佛甘露雨，　　普滅世間諸渴愛。",
    "T10n0279_015:0075c17_0": "　惠施池井及泉流，　　專求無上菩提道，　毀呰五欲讚禪定，　　是故得成此光明。",
    "T10n0279_015:0075c19_0": "　又放光明名歡喜，　　此光能覺一切眾，　令其愛慕佛菩提，　　發心願證無師道。",
    "T10n0279_015:0075c21_0": "　造立如來大悲像，　　眾相莊嚴坐華座，　恒歎最勝諸功德，　　是故得成此光明。",
    "T10n0279_015:0075c23_0": "　又放光明名愛樂，　　此光能覺一切眾，　令其心樂於諸佛，　　及以樂法樂眾僧。",
    "T10n0279_015:0075c25_0": "　若常心樂於諸佛，　　及以樂法樂眾僧，　則在如來眾會中，　　逮成無上深法忍。",
    "T10n0279_015:0075c27_0": "　開悟眾生無有量，　　普使念佛法僧寶，　及示發心功德行，　　是故得成此光明。",
    "T10n0279_015:0075c29_0": "　又放光明名福聚，　　此光能覺一切眾，　令行種種無量施，　　以此願求無上道。",
    "T10n0279_015:0076a02_0": "　設大施會無遮限，　　有來求者皆滿足，　不令其心有所乏，　　是故得成此光明。",
    "T10n0279_015:0076a04_0": "　又放光明名具智，　　此光能覺一切眾，　令於一法一念中，　　悉解無量諸法門。",
    "T10n0279_015:0076a06_0": "　為諸眾生分別法，　　及以決了真實義，　善說法義無虧減，　　是故得成此光明。",
    "T10n0279_015:0076a08_0": "　又放光明名慧燈，　　此光能覺一切眾，　令知眾生性空寂，　　一切諸法無所有。",
    "T10n0279_015:0076a10_0": "　演說諸法空無主，　　如幻如焰水中月，　乃至猶如夢影像，　　是故得成此光明。",
    "T10n0279_015:0076a12_0": "　又放光名法自在，　　此光能覺一切眾，　令得無盡陀羅尼，　　悉持一切諸佛法。",
    "T10n0279_015:0076a14_0": "　恭敬供養持法者，　　給侍守護諸賢聖，　以種種法施眾生，　　是故得成此光明。",
    "T10n0279_015:0076a16_0": "　又放光明名能捨，　　此光覺悟慳眾生，　令知財寶悉非常，　　恒樂惠施心無著。",
    "T10n0279_015:0076a18_0": "　慳心難調而能調，　　解財如夢如浮雲，　增長惠施清淨心，　　是故得成此光明。",
    "T10n0279_015:0076a20_0": "　又放光明名除熱，　　此光能覺毀禁者，　普使受持清淨戒，　　發心願證無師道。",
    "T10n0279_015:0076a22_0": "　勸引眾生受持戒，　　十善業道悉清淨，　又令發向菩提心，　　是故得成此光明。",
    "T10n0279_015:0076a24_0": "　又放光明名忍嚴，　　此光覺悟瞋恚者，　令彼除瞋離我慢，　　常樂忍辱柔和法。",
    "T10n0279_015:0076a26_0": "　眾生暴惡難可忍，　　為菩提故心不動，　常樂稱揚忍功德，　　是故得成此光明。",
    "T10n0279_015:0076a28_0": "　又放光明名勇猛，　　此光覺悟嬾墮者，　令彼常於三寶中，　　恭敬供養無疲厭。",
    "T10n0279_015:0076b01_0": "　若彼常於三寶中，　　恭敬供養無疲厭，　則能超出四魔境，　　速成無上佛菩提。",
    "T10n0279_015:0076b03_0": "　勸化眾生令進策，　　常勤供養於三寶，　法欲滅時專守護，　　是故得成此光明。",
    "T10n0279_015:0076b05_0": "　又放光明名寂靜，　　此光能覺亂意者，　令其遠離貪恚癡，　　心不動搖而正定。",
    "T10n0279_015:0076b07_0": "　捨離一切惡知識，　　無義談說雜染行，　讚歎禪定阿蘭若，　　是故得成此光明。",
    "T10n0279_015:0076b09_0": "　又放光明名慧嚴，　　此光覺悟愚迷者，　令其證諦解緣起，　　諸根智慧悉通達。",
    "T10n0279_015:0076b11_0": "　若能證諦解緣起，　　諸根智慧悉通達，　則得日燈三昧法，　　智慧光明成佛果。",
    "T10n0279_015:0076b13_0": "　國財及己皆能捨，　　為菩提故求正法，　聞已專勤為眾說，　　是故得成此光明。",
    "T10n0279_015:0076b15_0": "　又放光明名佛慧，　　此光覺悟諸含識，　令見無量無邊佛，　　各各坐寶蓮華上。",
    "T10n0279_015:0076b17_0": "　讚佛威德及解脫，　　說佛自在無有量，　顯示佛力及神通，　　是故得成此光明。",
    "T10n0279_015:0076b19_0": "　又放光明名無畏，　　此光照觸恐怖者，　非人所持諸毒害，　　一切皆令疾除滅。",
    "T10n0279_015:0076b21_0": "　能於眾生施無畏，　　遇有惱害皆勸止，　拯濟厄難孤窮者，　　以是得成此光明。",
    "T10n0279_015:0076b23_0": "　又放光明名安隱，　　此光能照疾病者，　令除一切諸苦痛，　　悉得正定三昧樂。",
    "T10n0279_015:0076b25_0": "　施以良藥救眾患，　　妙寶延命香塗體，　酥油乳蜜充飲食，　　以是得成此光明。",
    "T10n0279_015:0076b27_0": "　又放光明名見佛，　　此光覺悟將沒者，　令隨憶念見如來，　　命終得生其淨國。",
    "T10n0279_015:0076b29_0": "　見有臨終勸念佛，　　又示尊像令瞻敬，　俾於佛所深歸仰，　　是故得成此光明。",
    "T10n0279_015:0076c02_0": "　又放光明名樂法，　　此光能覺一切眾，　令於正法常欣樂，　　聽聞演說及書寫。",
    "T10n0279_015:0076c04_0": "　法欲盡時能演說，　　令求法者意充滿，　於法愛樂勤修行，　　是故得成此光明。",
    "T10n0279_015:0076c06_0": "　又放光明名妙音，　　此光開悟諸菩薩，　能令三界所有聲，　　聞者皆是如來音。",
    "T10n0279_015:0076c08_0": "　以大音聲稱讚佛，　　及施鈴鐸諸音樂，　普使世間聞佛音，　　是故得成此光明。",
    "T10n0279_015:0076c10_0": "　又放光名施甘露，　　此光開悟一切眾，　令捨一切放逸行，　　具足修習諸功德。",
    "T10n0279_015:0076c12_0": "　說有為法非安隱，　　無量苦惱悉充遍，　恒樂稱揚寂滅樂，　　是故得成此光明。",
    "T10n0279_015:0076c14_0": "　又放光明名最勝，　　此光開悟一切眾，　令於佛所普聽聞，　　戒定智慧增上法。",
    "T10n0279_015:0076c16_0": "　常樂稱揚一切佛，　　勝戒勝定殊勝慧，　如是為求無上道，　　是故得成此光明。",
    "T10n0279_015:0076c18_0": "　又放光明名寶嚴，　　此光能覺一切眾，　令得寶藏無窮盡，　　以此供養諸如來。",
    "T10n0279_015:0076c20_0": "　以諸種種上妙寶，　　奉施於佛及佛塔，　亦以惠施諸貧乏，　　是故得成此光明。",
    "T10n0279_015:0076c22_0": "　又放光明名香嚴，　　此光能覺一切眾，　令其聞者悅可意，　　決定當成佛功德。",
    "T10n0279_015:0076c24_0": "　人天妙香以塗地，　　供養一切最勝主，　亦以造塔及佛像，　　是故得成此光明。",
    "T10n0279_015:0076c26_0": "　又放光名雜莊嚴，　　寶幢幡蓋無央數，　焚香散華奏眾樂，　　城邑內外皆充滿。",
    "T10n0279_015:0076c28_0": "　本以微妙妓樂音，　　眾香妙華幢蓋等，　種種莊嚴供養佛，　　是故得成此光明。",
    "T10n0279_015:0077a01_0": "　又放光明名嚴潔，　　令地平坦猶如掌，　莊嚴佛塔及其處，　　是故得成此光明。",
    "T10n0279_015:0077a03_0": "　又放光明名大雲，　　能起香雲雨香水，　以水灑塔及庭院，　　是故得成此光明。",
    "T10n0279_015:0077a05_0": "　又放光明名嚴具，　　令裸形者得上服，　嚴身妙物而為施，　　是故得成此光明。",
    "T10n0279_015:0077a07_0": "　又放光明名上味，　　能令飢者獲美食，　種種珍饌而為施，　　是故得成此光明。",
    "T10n0279_015:0077a09_0": "　又放光明名大財，　　令貧乏者獲寶藏，　以無盡物施三寶，　　是故得成此光明。",
    "T10n0279_015:0077a11_0": "　又放光名眼清淨，　　能令盲者見眾色，　以燈施佛及佛塔，　　是故得成此光明。",
    "T10n0279_015:0077a13_0": "　又放光名耳清淨，　　能令聾者悉善聽，　鼓樂娛佛及佛塔，　　是故得成此光明。",
    "T10n0279_015:0077a15_0": "　又放光名鼻清淨，　　昔未聞香皆得聞，　以香施佛及佛塔，　　是故得成此光明。",
    "T10n0279_015:0077a17_0": "　又放光名舌清淨，　　能以美音稱讚佛，　永除麁惡不善語，　　是故得成此光明。",
    "T10n0279_015:0077a19_0": "　又放光名身清淨，　　諸根缺者令具足，　以身禮佛及佛塔，　　是故得成此光明。",
    "T10n0279_015:0077a21_0": "　又放光名意清淨，　　令失心者得正念，　修行三昧悉自在，　　是故得成此光明。",
    "T10n0279_015:0077a23_0": "　又放光名色清淨，　　令見難思諸佛色，　以眾妙色莊嚴塔，　　是故得成此光明。",
    "T10n0279_015:0077a25_0": "　又放光名聲清淨，　　令知聲性本空寂，　觀聲緣起如谷響，　　是故得成此光明。",
    "T10n0279_015:0077a27_0": "　又放光名香清淨，　　令諸臭穢悉香潔，　香水洗塔菩提樹，　　是故得成此光明。",
    "T10n0279_015:0077a29_0": "　又放光名味清淨，　　能除一切味中毒，　恒供佛僧及父母，　　是故得成此光明。",
    "T10n0279_015:0077b02_0": "　又放光名觸清淨，　　能令惡觸皆柔軟，　戈鋋劍戟從空雨，　　皆令變作妙華鬘。",
    "T10n0279_015:0077b04_0": "　以昔曾於道路中，　　塗香散華布衣服，　迎送如來令蹈上，　　是故今獲光如是。",
    "T10n0279_015:0077b06_0": "　又放光名法清淨，　　能令一切諸毛孔，　悉演妙法不思議，　　眾生聽者咸欣悟。",
    "T10n0279_015:0077b08_0": "　因緣所生無有生，　　諸佛法身非是身，　法性常住如虛空，　　以說其義光如是。",
    "T10n0279_015:0077b10_0": "　如是等比光明門，　　如恒河沙無限數，　悉從大仙毛孔出，　　一一作業各差別。",
    "T10n0279_015:0077b12_0": "　如一毛孔所放光，　　無量無數如恒沙，　一切毛孔悉亦然，　　此是大仙三昧力。",
    "T10n0279_015:0077b14_0": "　如其本行所得光，　　隨彼宿緣同行者，　今放光明故如是，　　此是大仙智自在。",
    "T10n0279_015:0077b16_0": "　往昔同修於福業，　　及有愛樂能隨喜，　見其所作亦復然，　　彼於此光咸得見。",
    "T10n0279_015:0077b18_0": "　若有自修眾福業，　　供養諸佛無央數，　於佛功德常願求，　　是此光明所開覺。",
    "T10n0279_015:0077b20_0": "　譬如生盲不見日，　　非為無日出世間，　諸有目者悉明見，　　各隨所務修其業。",
    "T10n0279_015:0077b22_0": "　大士光明亦如是，　　有智慧者皆悉見，　凡夫邪信劣解人，　　於此光明莫能覩。",
    "T10n0279_015:0077b24_0": "　摩尼宮殿及輦乘，　　妙寶靈香以塗瑩，　有福德者自然備，　　非無德者所能處。",
    "T10n0279_015:0077b26_0": "　大士光明亦如是，　　有深智者咸照觸，　邪信劣解凡愚人，　　無有能見此光明。",
    "T10n0279_015:0077b28_0": "　若有聞此光差別，　　能生清淨深信解，　永斷一切諸疑網，　　速成無上功德幢。",
    "T10n0279_015:0077c01_0": "　有勝三昧能出現，　　眷屬莊嚴皆自在，　一切十方諸國土，　　佛子眾會無倫匹。",
    "T10n0279_015:0077c03_0": "　有妙蓮華光莊嚴，　　量等三千大千界，　其身端坐悉充滿，　　是此三昧神通力。",
    "T10n0279_015:0077c05_0": "　復有十剎微塵數，　　妙好蓮華所圍遶，　諸佛子眾於中坐，　　住此三昧威神力。",
    "T10n0279_015:0077c07_0": "　宿世成就善因緣，　　具足修行佛功德，　此等眾生遶菩薩，　　悉共合掌觀無厭。",
    "T10n0279_015:0077c09_0": "　譬如明月在星中，　　菩薩處眾亦復然，　大士所行法如是，　　入此三昧威神力。",
    "T10n0279_015:0077c11_0": "　如於一方所示現，　　諸佛子眾共圍遶，　一切方中悉如是，　　住此三昧威神力。",
    "T10n0279_015:0077c13_0": "　有勝三昧名方網，　　菩薩住此廣開示，　一切方中普現身，　　或現入定或從出。",
    "T10n0279_015:0077c15_0": "　或於東方入正定，　　而於西方從定出；　或於西方入正定，　　而於東方從定出；　或於餘方入正定，　　而於餘方從定出。",
    "T10n0279_015:0077c18_0": "　如是入出遍十方，　　是名菩薩三昧力。",
    "T10n0279_015:0077c19_0": "　盡於東方諸國土，　　所有如來無數量，　悉現其前普親近，　　住於三昧寂不動。",
    "T10n0279_015:0077c21_0": "　而於西方諸世界，　　一切諸佛如來所，　皆現從於三昧起，　　廣修無量諸供養。",
    "T10n0279_015:0077c23_0": "　盡於西方諸國土，　　所有如來無數量，　悉現其前普親近，　　住於三昧寂不動。",
    "T10n0279_015:0077c25_0": "　而於東方諸世界，　　一切諸佛如來所，　皆現從於三昧起，　　廣修無量諸供養。",
    "T10n0279_015:0077c27_0": "　如是十方諸世界，　　菩薩悉入無有餘，　或現三昧寂不動，　　或現恭敬供養佛。",
    "T10n0279_015:0077c29_0": "　於眼根中入正定，　　於色塵中從定出，　示現色性不思議，　　一切天人莫能知。",
    "T10n0279_015:0078a02_0": "　於色塵中入正定，　　於眼起定心不亂，　說眼無生無有起，　　性空寂滅無所作。",
    "T10n0279_015:0078a04_0": "　於耳根中入正定，　　於聲塵中從定出，　分別一切語言音，　　諸天世人莫能知。",
    "T10n0279_015:0078a06_0": "　於聲塵中入正定，　　於耳起定心不亂，　說耳無生無有起，　　性空寂滅無所作。",
    "T10n0279_015:0078a08_0": "　於鼻根中入正定，　　於香塵中從定出，　普得一切上妙香，　　諸天世人莫能知。",
    "T10n0279_015:0078a10_0": "　於香塵中入正定，　　於鼻起定心不亂，　說鼻無生無有起，　　性空寂滅無所作。",
    "T10n0279_015:0078a12_0": "　於舌根中入正定，　　於味塵中從定出，　普得一切諸上味，　　諸天世人莫能知。",
    "T10n0279_015:0078a14_0": "　於味塵中入正定，　　於舌起定心不亂，　說舌無生無有起，　　性空寂滅無所作。",
    "T10n0279_015:0078a16_0": "　於身根中入正定，　　於觸塵中從定出，　善能分別一切觸，　　諸天世人莫能知。",
    "T10n0279_015:0078a18_0": "　於觸塵中入正定，　　於身起定心不亂，　說身無生無有起，　　性空寂滅無所作。",
    "T10n0279_015:0078a20_0": "　於意根中入正定，　　於法塵中從定出，　分別一切諸法相，　　諸天世人莫能知。",
    "T10n0279_015:0078a22_0": "　於法塵中入正定，　　從意起定心不亂，　說意無生無有起，　　性空寂滅無所作。",
    "T10n0279_015:0078a24_0": "　童子身中入正定，　　壯年身中從定出，　壯年身中入正定，　　老年身中從定出；　老年身中入正定，　　善女身中從定出；　善女身中入正定，　　善男身中從定出；　善男身中入正定，　　比丘尼身從定出；　比丘尼身入正定，　　比丘身中從定出；　比丘身中入正定，　　學無學身從定出；　學無學身入正定，　　辟支佛身從定出；　辟支佛身入正定，　　現如來身從定出；　於如來身入正定，　　諸天身中從定出；　諸天身中入正定，　　大龍身中從定出；　大龍身中入正定，　　夜叉身中從定出；　夜叉身中入正定，　　鬼神身中從定出；　鬼神身中入正定，　　一毛孔中從定出；　一毛孔中入正定，　　一切毛孔從定出；　一切毛孔入正定，　　一毛端頭從定出；　一毛端頭入正定，　　一微塵中從定出；　一微塵中入正定，　　一切塵中從定出；　一切塵中入正定，　　金剛地中從定出；　金剛地中入正定，　　摩尼樹上從定出；　摩尼樹上入正定，　　佛光明中從定出；　佛光明中入正定，　　於河海中從定出；　於河海中入正定，　　於火大中從定出；　於火大中入正定，　　於風起定心不亂；　於風大中入正定，　　於地大中從定出；　於地大中入正定，　　於天宮殿從定出；　於天宮殿入正定，　　於空起定心不亂。",
    "T10n0279_015:0078b22_0": "　是名無量功德者，　　三昧自在難思議，　十方一切諸如來，　　於無量劫說不盡。",
    "T10n0279_015:0078b24_0": "　一切如來咸共說，　　眾生業報難思議，　諸龍變化佛自在，　　菩薩神力亦難思。",
    "T10n0279_015:0078b26_0": "　欲以譬諭而顯示，　　終無有諭能諭此，　然諸智慧聰達人，　　因於譬故解其義。",
    "T10n0279_015:0078b28_0": "　聲聞心住八解脫，　　所有變現皆自在，　能以一身現多身，　　復以多身為一身。",
    "T10n0279_015:0078c01_0": "　於虛空中入火定，　　行住坐臥悉在空，　身上出水身下火，　　身上出火身下水。",
    "T10n0279_015:0078c03_0": "　如是皆於一念中，　　種種自在無邊量。",
    "T10n0279_015:0078c04_0": "　彼不具足大慈悲，　　不為眾生求佛道，　尚能現此難思事，　　況大饒益自在力。",
    "T10n0279_015:0078c06_0": "　譬如日月遊虛空，　　影像普遍於十方，　泉池陂澤器中水，　　眾寶河海靡不現。",
    "T10n0279_015:0078c08_0": "　菩薩色像亦復然，　　十方普現不思議，　此皆三昧自在法，　　唯有如來能證了。",
    "T10n0279_015:0078c10_0": "　如淨水中四兵像，　　各各別異無交雜，　劍戟弧矢類甚多，　　鎧冑車輿非一種。",
    "T10n0279_015:0078c12_0": "　隨其所有相差別，　　莫不皆於水中現，　而水本自無分別，　　菩薩三昧亦如是。",
    "T10n0279_015:0078c14_0": "　海中有神名善音，　　其音普順海眾生，　所有語言皆辨了，　　令彼一切悉歡悅。",
    "T10n0279_015:0078c16_0": "　彼神具有貪恚癡，　　猶能善解一切音，　況復總持自在力，　　而不能令眾歡喜！",
    "T10n0279_015:0078c18_0": "　有一婦人名辯才，　　父母求天而得生，　若有離惡樂真實，　　入彼身中生妙辯。",
    "T10n0279_015:0078c20_0": "　彼有貪欲瞋恚癡，　　猶能隨行與辯才，　何況菩薩具智慧，　　而不能與眾生益！",
    "T10n0279_015:0078c22_0": "　譬如幻師知幻法，　　能現種種無量事，　須臾示作日月歲，　　城邑豐饒大安樂。",
    "T10n0279_015:0078c24_0": "　幻師具有貪恚癡，　　猶能幻力悅世間，　況復禪定解脫力，　　而不能令眾歡喜！",
    "T10n0279_015:0078c26_0": "　天阿脩羅鬪戰時，　　脩羅敗衄而退走，　兵仗車輿及徒旅，　　一時竄匿莫得見。",
    "T10n0279_015:0078c28_0": "　彼有貪欲瞋恚癡，　　尚能變化不思議，　況住神通無畏法，　　云何不能現自在！",
    "T10n0279_015:0079a01_0": "　釋提桓因有象王，　　彼知天主欲行時，　自化作頭三十三，　　一一六牙皆具足；　一一牙上七池水，　　清淨香潔湛然滿；　一一清淨池水中，　　各七蓮華妙嚴飾；　彼諸嚴飾蓮華上，　　各各有七天玉女，　悉善技藝奏眾樂，　　而與帝釋相娛樂。",
    "T10n0279_015:0079a07_0": "　彼象或復捨本形，　　自化其身同諸天，　威儀進止悉齊等，　　有此變現神通力。",
    "T10n0279_015:0079a09_0": "　彼有貪欲瞋恚癡，　　尚能現此諸神通，　何況具足方便智，　　而於諸定不自在！",
    "T10n0279_015:0079a11_0": "　如阿脩羅變作身，　　蹈金剛際海中立，　海水至深僅其半，　　首共須彌正齊等。",
    "T10n0279_015:0079a13_0": "　彼有貪欲瞋恚癡，　　尚能現此大神通，　況伏魔怨照世燈，　　而無自在威神力！",
    "T10n0279_015:0079a15_0": "　天阿脩羅共戰時，　　帝釋神力難思議，　隨阿脩羅軍眾數，　　現身等彼而與敵。",
    "T10n0279_015:0079a17_0": "　諸阿脩羅發是念：　　『釋提桓因來向我，　必取我身五種縛。』",
    "T10n0279_015:0079a18_1": "　　由是彼眾悉憂悴。",
    "T10n0279_015:0079a19_0": "　帝釋現身有千眼，　　手持金剛出火焰，　被甲持杖極威嚴，　　脩羅望見咸退伏。",
    "T10n0279_015:0079a21_0": "　彼以微小福德力，　　猶能摧破大怨敵，　何況救度一切者，　　具足功德不自在！",
    "T10n0279_015:0079a23_0": "　忉利天中有天鼓，　　從天業報而生得，　知諸天眾放逸時，　　空中自然出此音。",
    "T10n0279_015:0079a25_0": "　一切五欲悉無常，　　如水聚沫性虛偽，　諸有如夢如陽焰，　　亦如浮雲水中月。",
    "T10n0279_015:0079a27_0": "　放逸為怨為苦惱，　　非甘露道生死徑，　若有作諸放逸行，　　入於死滅大魚口。",
    "T10n0279_015:0079a29_0": "　世間所有眾苦本，　　一切聖人皆厭患，　五欲功德滅壞性，　　汝應愛樂真實法。",
    "T10n0279_015:0079b02_0": "　三十三天聞此音，　　悉共來昇善法堂，　帝釋為說微妙法，　　咸令順寂除貪愛。",
    "T10n0279_015:0079b04_0": "　彼音無形不可見，　　猶能利益諸天眾，　況隨心樂現色身，　　而不濟度諸群生！",
    "T10n0279_015:0079b06_0": "　天阿脩羅共鬪時，　　諸天福德殊勝力，　天鼓出音告其眾：　　『汝等宜應勿憂怖！』",
    "T10n0279_015:0079b08_0": "　諸天聞此所告音，　　悉除憂畏增益力。",
    "T10n0279_015:0079b09_0": "　時阿脩羅心震懼，　　所將兵眾咸退走。",
    "T10n0279_015:0079b10_0": "　甘露妙定如天鼓，　　恒出降魔寂靜音，　大悲哀愍救一切，　　普使眾生滅煩惱。",
    "T10n0279_015:0079b12_0": "　帝釋普應諸天女，　　九十有二那由他，　令彼各各心自謂：　　『天王獨與我娛樂。』",
    "T10n0279_015:0079b14_0": "　如天女中身普應，　　善法堂內亦如是，　能於一念現神通，　　悉至其前為說法。",
    "T10n0279_015:0079b16_0": "　帝釋具有貪恚癡，　　能令眷屬悉歡喜，　況大方便神通力，　　而不能令一切悅！",
    "T10n0279_015:0079b18_0": "　他化自在六天王，　　於欲界中得自在，　以業惑苦為罥網，　　繫縛一切諸凡夫。",
    "T10n0279_015:0079b20_0": "　彼有貪欲瞋恚癡，　　猶於眾生得自在，　況具十種自在力，　　而不能令眾同行！",
    "T10n0279_015:0079b22_0": "　三千世界大梵王，　　一切梵天所住處，　悉能現身於彼坐，　　演暢微妙梵音聲。",
    "T10n0279_015:0079b24_0": "　彼住世間梵道中，　　禪定神通尚如意，　況出世間無有上，　　於禪解脫不自在！",
    "T10n0279_015:0079b26_0": "　摩醯首羅智自在，　　大海龍王降雨時，　悉能分別數其滴，　　於一念中皆辨了。",
    "T10n0279_015:0079b28_0": "　無量億劫勤修學，　　得是無上菩提智，　云何不於一念中，　　普知一切眾生心！",
    "T10n0279_015:0079c01_0": "　眾生業報不思議，　　以大風力起世間，　巨海諸山天宮殿，　　眾寶光明萬物種。",
    "T10n0279_015:0079c03_0": "　亦能興雲降大雨，　　亦能散滅諸雲氣，　亦能成熟一切穀，　　亦能安樂諸群生。",
    "T10n0279_015:0079c05_0": "　風不能學波羅蜜，　　亦不學佛諸功德，　猶成不可思議事，　　何況具足諸願者！",
    "T10n0279_015:0079c07_0": "　男子女人種種聲，　　一切鳥獸諸音聲，　大海川流雷震聲，　　皆能稱悅眾生意。",
    "T10n0279_015:0079c09_0": "　況復知聲性如響，　　逮得無礙妙辯才，　普應眾生而說法，　　而不能令世間喜！",
    "T10n0279_015:0079c11_0": "　海有希奇殊特法，　　能為一切平等印，　眾生寶物及川流，　　普悉包容無所拒。",
    "T10n0279_015:0079c13_0": "　無盡禪定解脫者，　　為平等印亦如是，　福德智慧諸妙行，　　一切普修無厭足。",
    "T10n0279_015:0079c15_0": "　大海龍王遊戲時，　　普於諸處得自在，　興雲充遍四天下，　　其雲種種莊嚴色：　第六他化自在天，　　於彼雲色如真金，　化樂天上赤珠色；　　兜率陀天霜雪色；　夜摩天上瑠璃色；　　三十三天碼碯色；　四王天上玻瓈色；　　大海水上金剛色；　緊那羅中妙香色；　　諸龍住處蓮華色；　夜叉住處白鵝色；　　阿脩羅中山石色；　欝單越處金焰色；　　閻浮提中青寶色；　餘二天下雜莊嚴，　　隨眾所樂而應之。",
    "T10n0279_015:0079c25_0": "　又復他化自在天，　　雲中電耀如日光；　化樂天上如月光；　　兜率天上閻浮金；　夜摩天上珂雪色；　　三十三天金焰色；　四王天上眾寶色；　　大海之中赤珠色；　緊那羅界瑠璃色；　　龍王住處寶藏色；　夜叉所住玻瓈色；　　阿脩羅中碼碯色；　欝單越境火珠色；　　閻浮提中帝青色；　餘二天下雜莊嚴，　　如雲色相電亦然。",
    "T10n0279_015:0080a04_0": "　他化雷震如梵音；　　化樂天中大鼓音；　兜率天上歌唱音；　　夜摩天上天女音；　於彼三十三天上，　　如緊那羅種種音；　護世四王諸天所，　　如乾闥婆所出音；　海中兩山相擊聲；　　緊那羅中簫笛聲；　諸龍城中頻伽聲；　　夜叉住處龍女聲；　阿脩羅中天鼓聲；　　於人道中海潮聲。",
    "T10n0279_015:0080a11_0": "　他化自在雨妙香，　　種種雜華為莊嚴；　化樂天雨多羅華，　　曼陀羅華及澤香；　兜率天上雨摩尼，　　具足種種寶莊嚴，　髻中寶珠如月光，　　上妙衣服真金色；　夜摩中雨幢幡蓋，　　華鬘塗香妙嚴具，　赤真珠色上好衣，　　及以種種眾妓樂；　三十三天如意珠，　　堅黑沈水栴檀香，　欝金雞羅多摩等，　　妙華香水相雜雨；　護世城中雨美膳，　　色香味具增長力，　亦雨難思眾妙寶，　　悉是龍王之所作。",
    "T10n0279_015:0080a21_0": "　又復於彼大海中，　　注雨不斷如車軸，　復雨無盡大寶藏，　　亦雨種種莊嚴寶。",
    "T10n0279_015:0080a23_0": "　緊那羅界雨瓔珞，　　眾色蓮華衣及寶，　婆利師迦末利香，　　種種樂音皆具足；　諸龍城中雨赤珠；　　夜叉城內光摩尼；　阿脩羅中雨兵仗，　　摧伏一切諸怨敵；　欝單越中雨瓔珞，　　亦雨無量上妙華；　弗婆瞿耶二天下，　　悉雨種種莊嚴具；　閻浮提雨清淨水，　　微細悅澤常應時，　長養眾華及果藥，　　成熟一切諸苗稼。",
    "T10n0279_015:0080b02_0": "　如是無量妙莊嚴，　　種種雲電及雷雨，　龍王自在悉能作，　　而身不動無分別。",
    "T10n0279_015:0080b04_0": "　彼於世界海中住，　　尚能現此難思力，　況入法海具功德，　　而不能為大神變！",
    "T10n0279_015:0080b06_0": "　彼諸菩薩解脫門，　　一切譬諭無能顯，　我今以此諸譬諭，　　略說於其自在力。",
    "T10n0279_015:0080b08_0": "　第一智慧廣大慧，　　真實智慧無邊慧，　勝慧及以殊勝慧，　　如是法門今已說。",
    "T10n0279_015:0080b10_0": "　此法希有甚奇特，　　若人聞已能忍可，　能信能受能讚說，　　如是所作甚為難。",
    "T10n0279_015:0080b12_0": "　世間一切諸凡夫，　　信是法者甚難得，　若有勤修清淨福，　　以昔因力乃能信。",
    "T10n0279_015:0080b14_0": "　一切世界諸群生，　　少有欲求聲聞乘，　求獨覺者轉復少，　　趣大乘者甚難遇。",
    "T10n0279_015:0080b16_0": "　趣大乘者猶為易，　　能信此法倍更難，　況復持誦為人說，　　如法修行真實解！",
    "T10n0279_015:0080b18_0": "　有以三千大千界，　　頂戴一劫身不動，　彼之所作未為難，　　信是法者乃為難。",
    "T10n0279_015:0080b20_0": "　有以手擎十佛剎，　　盡於一劫空中住，　彼之所作未為難，　　能信此法乃為難。",
    "T10n0279_015:0080b22_0": "　十剎塵數眾生所，　　悉施樂具經一劫，　彼之福德未為勝，　　信此法者為最勝。",
    "T10n0279_015:0080b24_0": "　十剎塵數如來所，　　悉皆承事盡一劫，　若於此品能誦持，　　其福最勝過於彼。」",
    "T10n0279_015:0080b26_0": "時，賢首菩薩說此偈已，十方世界六返震動，魔宮隱蔽，惡道休息。",
    "T10n0279_015:0080b27_1": "十方諸佛普現其前，各以右手而摩其頂，同聲讚言：「善哉！",
    "T10n0279_015:0080b28_2": "善哉！",
    "T10n0279_015:0080b29_3": "快說此法！",
    "T10n0279_015:0080b29_4": "我等一切悉皆隨喜。」",
    "T10n0279_015:0080c01_0": "大方廣佛華嚴經卷第十五"
}