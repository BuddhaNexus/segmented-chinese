{
    "T02n0099_009:0056a21_0": "雜阿含經卷第九",
    "T02n0099_009:0056a23_0": "宋天竺三藏求那跋陀羅譯",
    "T02n0099_009:0056a24_0": "（二三〇）如是我聞：一時，佛住舍衛國祇樹給孤獨園。",
    "T02n0099_009:0056a25_1": "時，有比丘名三彌離提，往詣佛所，稽首佛足，退坐一面，白佛言：「世尊！",
    "T02n0099_009:0056a26_2": "所謂世間者，云何名世間？」",
    "T02n0099_009:0056a27_3": "佛告三彌離提：「謂眼、色、眼識、眼觸、眼觸因緣生受，內覺若苦、若樂、不苦不樂。",
    "T02n0099_009:0056a29_4": "耳、鼻、舌、身、意、法、意識、意觸、意觸因緣生受，內覺若苦、若樂、不苦不樂，是名世間。",
    "T02n0099_009:0056b02_0": "所以者何？",
    "T02n0099_009:0056b02_1": "六入處集則觸集，如是乃至純大苦聚集。",
    "T02n0099_009:0056b03_2": "「三彌離提！",
    "T02n0099_009:0056b03_3": "若無彼眼、無色、無眼識、無眼觸、無眼觸因緣生受，內覺若苦、若樂、不苦不樂；無耳、鼻、舌、身、意、法、意識、意觸、意觸因緣生受，內覺若苦、若樂、若不苦不樂者，則無世間，亦不施設世間。",
    "T02n0099_009:0056b07_4": "所以者何？",
    "T02n0099_009:0056b07_5": "六入處滅則觸滅，如是乃至純大苦聚滅故。」",
    "T02n0099_009:0056b08_6": "佛說此經已，諸比丘聞佛所說，歡喜奉行。",
    "T02n0099_009:0056b10_0": "如世間。",
    "T02n0099_009:0056b10_1": "如是眾生、如是魔，亦如是說。",
    "T02n0099_009:0056b11_0": "（二三一）如是我聞：一時，佛住舍衛國祇樹給孤獨園。",
    "T02n0099_009:0056b12_1": "時，有比丘名三彌離提，往詣佛所，稽首佛足，退坐一面，白佛言：「世尊！",
    "T02n0099_009:0056b13_2": "所謂世間者，云何名世間？」",
    "T02n0099_009:0056b14_3": "佛告三彌離提：「危脆敗壞，是名世間。",
    "T02n0099_009:0056b15_4": "云何危脆敗壞？",
    "T02n0099_009:0056b15_5": "三彌離提！",
    "T02n0099_009:0056b15_6": "眼是危脆敗壞法，若色、眼識、眼觸、眼觸因緣生受，內覺若苦、若樂、不苦不樂，彼一切亦是危脆敗壞。",
    "T02n0099_009:0056b18_7": "耳、鼻、舌、身、意亦復如是。",
    "T02n0099_009:0056b18_8": "是說危脆敗壞法，名為世間。」",
    "T02n0099_009:0056b19_9": "佛說此經已，三彌離提比丘聞佛所說，歡喜奉行。",
    "T02n0099_009:0056b21_0": "（二三二）如是我聞：一時，佛住舍衛國祇樹給孤獨園。",
    "T02n0099_009:0056b22_1": "時，有比丘名三彌離提，往詣佛所，稽首佛足，退坐一面，白佛言：「世尊！",
    "T02n0099_009:0056b23_2": "所謂世間空，云何名為世間空？」",
    "T02n0099_009:0056b24_3": "佛告三彌離提：「眼空，常、恒、不變易法空，我所空。",
    "T02n0099_009:0056b25_4": "所以者何？",
    "T02n0099_009:0056b25_5": "此性自爾，若色、眼識、眼觸、眼觸因緣生受，若苦、若樂、不苦不樂，彼亦空，常、恒、不變易法空，我所空。",
    "T02n0099_009:0056b28_6": "所以者何？",
    "T02n0099_009:0056b28_7": "此性自爾。",
    "T02n0099_009:0056b28_8": "耳、鼻、舌、身、意亦復如是，是名空世間。」",
    "T02n0099_009:0056b29_9": "佛說此經已，三彌離提比丘聞佛所說，歡喜奉行。",
    "T02n0099_009:0056c02_0": "（二三三）如是我聞：一時，佛住舍衛國祇樹給孤獨園。",
    "T02n0099_009:0056c03_1": "爾時，世尊告諸比丘：「我今當說世間、世間集、世間滅、世間滅道跡。",
    "T02n0099_009:0056c04_2": "諦聽，善思。",
    "T02n0099_009:0056c05_0": "「云何為世間？",
    "T02n0099_009:0056c05_1": "謂六內入處。",
    "T02n0099_009:0056c05_2": "云何六？",
    "T02n0099_009:0056c05_3": "眼內入處，耳、鼻、舌、身、意內入處。",
    "T02n0099_009:0056c06_4": "「云何世間集？",
    "T02n0099_009:0056c06_5": "謂當來有愛，喜、貪俱，彼彼集著。",
    "T02n0099_009:0056c07_6": "「云何世間滅？",
    "T02n0099_009:0056c07_7": "謂當來有愛，喜、貪俱，彼彼集著無餘斷，已捨、已吐、已盡、離欲、滅、止、沒。",
    "T02n0099_009:0056c09_8": "「云何世間滅道跡？",
    "T02n0099_009:0056c09_9": "謂八聖道，正見、正志、正語、正業、正命、正方便、正念、正定。」",
    "T02n0099_009:0056c10_10": "佛說此經已，諸比丘聞佛所說，歡喜奉行。",
    "T02n0099_009:0056c12_0": "（二三四）如是我聞：一時，佛住舍衛國祇樹給孤獨園。",
    "T02n0099_009:0056c13_1": "爾時，世尊告諸比丘：「我不說有人行到世界邊者，我亦不說不行到世界邊而究竟苦邊者。」",
    "T02n0099_009:0056c15_2": "如是說已，入室坐禪。",
    "T02n0099_009:0056c15_3": "時，眾多比丘，世尊去後，即共議言：「世尊向者略說法言：『我不說有人行到世界邊者，我亦不說不行到世界邊而得究竟苦邊者。』",
    "T02n0099_009:0056c19_0": "如是說已，入室坐禪。",
    "T02n0099_009:0056c19_1": "我等今於世尊略說法中未解其義，是中諸尊，誰有堪能於世尊略說法中，廣為我等說其義者。」",
    "T02n0099_009:0056c21_2": "復作是言：「唯有尊者阿難，聰慧總持，而常給侍世尊左右，世尊讚歎多聞梵行，堪為我等於世尊略說法中廣說其義，今當往詣尊者阿難所，請求令說。」",
    "T02n0099_009:0056c25_3": "時，眾多比丘往詣尊者阿難所，共相問訊已，於一面坐。",
    "T02n0099_009:0056c26_4": "具以上事廣問阿難！",
    "T02n0099_009:0056c27_5": "爾時，阿難告諸比丘：「諦聽，善思，今當為說。",
    "T02n0099_009:0056c28_6": "若世間、世間名、世間覺、世間言辭、世間語說，此等皆入世間數。",
    "T02n0099_009:0056c29_7": "諸尊！",
    "T02n0099_009:0057a01_0": "謂眼是世間、世間名、世間覺、世間言辭、世間語說，是等悉入世間數。",
    "T02n0099_009:0057a02_1": "耳、鼻、舌、身、意亦復如是。",
    "T02n0099_009:0057a03_2": "多聞聖弟子於六入處集、滅、味、患、離如實知，是名聖弟子到世界邊、知世間、世間所重、度世間。」",
    "T02n0099_009:0057a05_3": "爾時，尊者阿難復說偈言：「非是遊步者，　　能到世界邊，　不到世界邊，　　不能免眾苦，　是故牟尼尊，　　名知世間者，　能到世界邊，　　諸梵行已立，　世界邊唯有，　　正智能諦了，　覺慧達世間，　　故說度彼岸。",
    "T02n0099_009:0057a13_0": "「如是，諸尊！",
    "T02n0099_009:0057a13_1": "向者世尊略說法已，入室坐禪，我今為汝分別廣說。」",
    "T02n0099_009:0057a14_2": "尊者阿難說是法已，眾多比丘聞其所說，歡喜奉行。",
    "T02n0099_009:0057a16_0": "（二三五）如是我聞：一時，佛住舍衛國祇樹給孤獨園。",
    "T02n0099_009:0057a17_1": "爾時，世尊告諸比丘：「有師、有近住弟子，則苦獨住，無師、無近住弟子，則樂獨住。",
    "T02n0099_009:0057a19_2": "「云何有師、有近住弟子，則苦獨住？",
    "T02n0099_009:0057a19_3": "緣眼、色，生惡不善覺，貪、恚、癡俱，若彼比丘行此法者，是名有師，若於此邊住者，是名近住弟子。",
    "T02n0099_009:0057a22_4": "耳、鼻、舌、身、意亦復如是。",
    "T02n0099_009:0057a22_5": "如是有師、有近住弟子，常苦獨住。",
    "T02n0099_009:0057a23_6": "「云何無師、無近住弟子，常樂獨住？",
    "T02n0099_009:0057a24_7": "緣眼、色，生惡不善覺，貪、恚、癡俱，彼比丘不行，是名無師。",
    "T02n0099_009:0057a25_8": "不依彼住，是名無近住弟子。",
    "T02n0099_009:0057a26_9": "是名無師、無近住弟子，常樂獨住。",
    "T02n0099_009:0057a27_10": "若彼比丘無師、無近住弟子者，我說彼得梵行福。",
    "T02n0099_009:0057a28_11": "所以者何？",
    "T02n0099_009:0057a28_12": "無師、無近住弟子，比丘於我建立梵行，能正盡苦，究竟苦集。」",
    "T02n0099_009:0057b01_13": "佛說此經已，諸比丘聞佛所說，歡喜奉行。",
    "T02n0099_009:0057b03_0": "（二三六）如是我聞：一時，佛住舍衛國祇樹給孤獨園。",
    "T02n0099_009:0057b04_1": "爾時，尊者舍利弗晨朝著衣持鉢，入舍衛城乞食。",
    "T02n0099_009:0057b05_2": "乞食已，還精舍，舉衣鉢，洗足已，持尼師檀，入林中，晝日坐禪。",
    "T02n0099_009:0057b06_3": "時，舍利弗從禪覺，詣世尊所，稽首禮足，退坐一面。",
    "T02n0099_009:0057b08_4": "爾時，佛告舍利弗：「汝從何來？」",
    "T02n0099_009:0057b08_5": "舍利弗答言：「世尊！",
    "T02n0099_009:0057b09_6": "從林中晝日坐禪來。」",
    "T02n0099_009:0057b09_7": "佛告舍利弗：「今入何等禪住？」",
    "T02n0099_009:0057b10_8": "舍利弗白佛言：「世尊！",
    "T02n0099_009:0057b10_9": "我今於林中入空三昧禪住。」",
    "T02n0099_009:0057b11_10": "佛告舍利弗：「善哉！",
    "T02n0099_009:0057b12_0": "善哉！",
    "T02n0099_009:0057b12_1": "舍利弗，汝今入上座禪住而坐禪。",
    "T02n0099_009:0057b12_2": "若諸比丘欲入上座禪者，當如是學：『若入城時、若行乞食時、若出城時，當作是思惟：「我今眼見色，頗起欲、恩愛、愛念著不？」』",
    "T02n0099_009:0057b15_3": "「舍利弗！",
    "T02n0099_009:0057b16_4": "比丘作如是觀時，若眼識於色有愛念染著者，彼比丘為斷惡不善故，當勤欲方便，堪能繫念修學。",
    "T02n0099_009:0057b18_5": "譬如有人，火燒頭衣，為盡滅故，當起增上方便，勤教令滅。",
    "T02n0099_009:0057b20_6": "彼比丘亦復如是，當起增上勤欲方便，繫念修學。",
    "T02n0099_009:0057b21_7": "「若比丘觀察時，若於道路、若聚落中行乞食、若出聚落，於其中間，眼識於色，無有愛念染著者，彼比丘願以此喜樂善根，日夜精勤，繫念修習，是名比丘於行、住、坐、臥淨除乞食，是故此經名清淨乞食住。」",
    "T02n0099_009:0057b26_8": "佛說此經已，尊者舍利弗聞佛所說，歡喜奉行。",
    "T02n0099_009:0057b28_0": "（二三七）如是我聞：一時，佛住毘舍離獼猴池側重閣講堂。",
    "T02n0099_009:0057b29_1": "時，有長者名郁瞿婁，往詣佛所，稽首佛足，退坐一面，白佛言：「世尊！",
    "T02n0099_009:0057c01_2": "何故有一比丘見法般涅槃？",
    "T02n0099_009:0057c02_3": "何故比丘不得見法般涅槃？」",
    "T02n0099_009:0057c03_4": "佛告長者：「若有比丘眼識於色，愛念染著，以愛念染著故，常依於識；為彼縛故，若彼取故，不得見法般涅槃。",
    "T02n0099_009:0057c05_5": "耳、鼻、舌、身、意識法亦復如是。",
    "T02n0099_009:0057c06_6": "「若比丘眼識於色，不愛樂染著，不愛樂染著者，不依於識，不觸、不著、不取故，此諸比丘得見法般涅槃。",
    "T02n0099_009:0057c08_7": "耳、鼻、舌、身、意識法亦復如是。",
    "T02n0099_009:0057c09_8": "「是故，長者！",
    "T02n0099_009:0057c09_9": "有比丘得見法般涅槃者，有不得見法般涅槃者。」",
    "T02n0099_009:0057c12_0": "如長者所問經，如是阿難所問經及佛自為諸比丘所說經，亦如上說。",
    "T02n0099_009:0057c14_0": "（二三八）如是我聞：一時，佛住毘舍離獼猴池側重閣講堂。",
    "T02n0099_009:0057c15_1": "時，有異比丘往詣佛所，稽首佛足，退坐一面，白佛言：「世尊！",
    "T02n0099_009:0057c16_2": "何因何緣眼識生？",
    "T02n0099_009:0057c17_3": "何因何緣耳、鼻、舌、身、意識生？」",
    "T02n0099_009:0057c17_4": "佛告比丘：「眼因緣色，眼識生。",
    "T02n0099_009:0057c18_5": "所以者何？",
    "T02n0099_009:0057c18_6": "若眼識生，一切眼色因緣故。",
    "T02n0099_009:0057c19_7": "耳聲因緣、鼻香因緣、舌味因緣、意法因緣意識生。",
    "T02n0099_009:0057c20_8": "所以者何？",
    "T02n0099_009:0057c20_9": "諸所有意識，彼一切皆意法因緣生故。",
    "T02n0099_009:0057c21_10": "是名比丘眼識因緣生，乃至意識因緣生。」",
    "T02n0099_009:0057c22_11": "時，彼比丘聞佛所說，歡喜隨喜，作禮而去。",
    "T02n0099_009:0057c24_0": "（二三九）如是我聞：一時，佛住毘舍離獼猴池側重閣講堂。",
    "T02n0099_009:0057c25_1": "爾時，世尊告諸比丘：「我今當說結所繫法及結法。",
    "T02n0099_009:0057c26_2": "云何結所繫法？",
    "T02n0099_009:0057c26_3": "眼色、耳聲、鼻香、舌味、身觸、意法，是名結所繫法。",
    "T02n0099_009:0057c27_4": "云何結法？",
    "T02n0099_009:0057c28_5": "謂欲貪，是名結法。」",
    "T02n0099_009:0057c28_6": "佛說此經已，諸比丘聞佛所說，歡喜奉行。",
    "T02n0099_009:0058a01_0": "（二四〇）如是我聞：一時，佛住毘舍離獼猴池側重閣講堂。",
    "T02n0099_009:0058a02_1": "爾時，世尊告諸比丘：「我今當說所取法及取法。",
    "T02n0099_009:0058a03_2": "云何所取法？",
    "T02n0099_009:0058a03_3": "眼色、耳聲、鼻香、舌味、身觸、意法，是名所取法。",
    "T02n0099_009:0058a04_4": "云何取法？",
    "T02n0099_009:0058a05_0": "謂欲貪，是名取法。」",
    "T02n0099_009:0058a05_1": "佛說此經已，諸比丘聞佛所說，歡喜奉行。",
    "T02n0099_009:0058a07_0": "（二四一）如是我聞：一時，佛住毘舍離獼猴池側重閣講堂。",
    "T02n0099_009:0058a08_1": "爾時，世尊告諸比丘：「愚癡無聞凡夫，比丘！",
    "T02n0099_009:0058a09_2": "寧以火燒熱銅籌以燒其目，令其熾然，不以眼識取於色相、取隨形好。",
    "T02n0099_009:0058a11_0": "所以者何？",
    "T02n0099_009:0058a11_1": "取於色相、取隨形好故，墮惡趣中如沈鐵丸。",
    "T02n0099_009:0058a12_2": "「愚癡無聞凡夫，寧燒鐵錐以鑽其耳，不以耳識取其聲相、取隨聲好。",
    "T02n0099_009:0058a14_0": "所以者何？",
    "T02n0099_009:0058a14_1": "耳識取聲相、取隨聲好者，身壞命終墮惡趣中如沈鐵丸。",
    "T02n0099_009:0058a15_2": "「愚癡無聞凡夫，寧以利刀斷截其鼻，不以鼻識取於香相、取隨香好。",
    "T02n0099_009:0058a17_3": "所以者何？",
    "T02n0099_009:0058a17_4": "以取香相、取隨香好故，身壞命終墮惡趣中如沈鐵丸。",
    "T02n0099_009:0058a19_5": "「愚癡無聞凡夫，寧以利刀斷截其舌，不以舌識取於味相、取隨味好。",
    "T02n0099_009:0058a20_6": "所以者何？",
    "T02n0099_009:0058a21_0": "以取味相、隨味好故，身壞命終墮惡趣中如沈鐵丸。",
    "T02n0099_009:0058a22_1": "「愚癡無聞凡夫，寧以剛鐵利槍以刺其身，不以身識取於觸相及隨觸好。",
    "T02n0099_009:0058a24_0": "所以者何？",
    "T02n0099_009:0058a24_1": "以取觸相及隨觸好故，身壞命終墮惡趣中如沈鐵丸。",
    "T02n0099_009:0058a25_2": "「諸比丘！",
    "T02n0099_009:0058a25_3": "睡眠者是愚癡活、是癡命，無利、無福，然諸比丘寧當睡眠，不於彼色而起覺想；若起覺想者，必生纏縛諍訟，能令多眾起於非義，不能饒益安樂天人。",
    "T02n0099_009:0058a29_4": "「彼多聞聖弟子作如是學：『我今寧以熾然鐵槍以貫其目，不以眼識取於色相，墮三惡趣，長夜受苦。",
    "T02n0099_009:0058b02_5": "我從今日當正思惟：「觀眼無常、有為、心緣生法，若色、眼識、眼觸、眼觸因緣生受，內覺若苦、若樂、不苦不樂，彼亦無常、有為、心緣生法。」』",
    "T02n0099_009:0058b05_6": "耳、鼻、舌、身入處當如是學：『寧以鐵槍貫其身體，不以身識取於觸相及隨觸好故，墮三惡道。",
    "T02n0099_009:0058b08_7": "我從今日當正思惟：「觀身無常、有為、心緣生法，若觸、身識、身觸、身觸因緣生受，內覺若苦、若樂、不苦不樂，彼亦無常、有為、心緣生法。」』",
    "T02n0099_009:0058b11_8": "「多聞聖弟子作如是學：『睡眠者是愚癡活、癡命，無果、無利、無福，我當不眠，亦不起覺想，起想者生於纏縛諍訟，令多人非義饒益，不得安樂。』",
    "T02n0099_009:0058b14_9": "「多聞聖弟子如是觀者，於眼生厭，若色、眼識、眼觸、眼觸因緣生受，內覺若苦、若樂、不苦不樂，彼亦生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』",
    "T02n0099_009:0058b18_10": "耳、鼻、舌、身、意亦復如是。」",
    "T02n0099_009:0058b19_11": "佛說此經已，諸比丘聞佛所說，歡喜奉行。",
    "T02n0099_009:0058b21_0": "（二四二）如是我聞：一時，佛住毘舍離獼猴池側重閣講堂。",
    "T02n0099_009:0058b22_1": "爾時，世尊告諸比丘：「若眼不知、不識、不斷、不離欲，不堪能正盡苦；於眼若知、若識、若斷、若離欲，堪能正盡苦。」",
    "T02n0099_009:0058b24_2": "佛說此經已，諸比丘聞佛所說，歡喜奉行。",
    "T02n0099_009:0058b26_0": "如眼四經，如是乃至意二十四經如上說。",
    "T02n0099_009:0058b27_0": "（二四三）如是我聞：一時，佛住毘舍離獼猴池側重閣講堂。",
    "T02n0099_009:0058b28_1": "爾時，世尊告諸比丘：「若諸比丘於眼味者，當知是沙門、婆羅門不得自在脫於魔手，魔縛所縛，入於魔繫。",
    "T02n0099_009:0058c01_2": "耳、鼻、舌、身、意亦復如是。",
    "T02n0099_009:0058c02_3": "若沙門、婆羅門於眼不味者，當知是沙門、婆羅門不隨於魔，脫於魔手，不入魔繫。」",
    "T02n0099_009:0058c04_4": "佛說此經已，諸比丘聞佛所說，歡喜奉行。",
    "T02n0099_009:0058c06_0": "如味，如是歡喜、讚歎、染著、堅住、愛樂、憎嫉，亦如是說。",
    "T02n0099_009:0058c07_1": "如內入處七經，外入處七經，亦如是說。",
    "T02n0099_009:0058c09_0": "（二四四）如是我聞：一時，佛住毘舍離獼猴池側重閣講堂。",
    "T02n0099_009:0058c10_1": "爾時，世尊告諸比丘：「有六魔鈎。",
    "T02n0099_009:0058c11_2": "云何為六？",
    "T02n0099_009:0058c11_3": "眼味著色，是則魔鈎，耳味著聲，是則魔鈎，鼻味著香，是則魔鈎，舌味著味，是則魔鈎，身味著觸，是則魔鈎，意味著法，是則魔鈎。",
    "T02n0099_009:0058c14_4": "若沙門、婆羅門眼味著色者，當知是沙門、婆羅門魔鈎鈎其咽，於魔不得自在。」",
    "T02n0099_009:0058c16_5": "穢說淨說，廣說如上。",
    "T02n0099_009:0058c17_0": "（二四五）如是我聞：一時，佛住拘留搜調伏駮牛聚落。",
    "T02n0099_009:0058c18_1": "爾時，世尊告諸比丘：「我今當為汝等說法，初語亦善，中語亦善，後語亦善，善義善味，純一滿淨，清白梵行，謂四品法經。",
    "T02n0099_009:0058c20_2": "諦聽，善思，當為汝說。",
    "T02n0099_009:0058c21_3": "「何等為四品法經？",
    "T02n0099_009:0058c21_4": "有眼識色可愛、可念、可樂、可著，比丘見已，歡喜、讚歎、樂著、堅住，有眼識色不可愛、不可念、不可樂著、苦厭。",
    "T02n0099_009:0058c24_5": "比丘見已，瞋恚、嫌薄。",
    "T02n0099_009:0058c24_6": "如是比丘於魔不得自在，乃至不得解脫魔繫。",
    "T02n0099_009:0058c26_0": "耳、鼻、舌、身、意亦復如是。",
    "T02n0099_009:0058c26_1": "「有眼識色可愛、可念、可樂、可著，比丘見已，知喜不讚歎、不樂著堅實，有眼識色不可愛、念、樂、著，比丘見已，不瞋恚、嫌薄。",
    "T02n0099_009:0058c29_2": "如是比丘不隨魔，自在，乃至解脫魔繫。",
    "T02n0099_009:0059a01_3": "耳、鼻、舌、身、意亦復如是。",
    "T02n0099_009:0059a01_4": "是名比丘四品法經。」",
    "T02n0099_009:0059a03_0": "（二四六）如是我聞：一時，佛住王舍城耆闍崛山。",
    "T02n0099_009:0059a04_1": "爾時，世尊晨朝著衣持鉢，入王舍城乞食。",
    "T02n0099_009:0059a05_2": "爾時，天魔波旬作是念：「沙門瞿曇晨朝著衣持鉢，入王舍城乞食，我今當往亂其道意。」",
    "T02n0099_009:0059a07_3": "時，魔波旬化作御車象類，執杖覓牛，著弊衣，蓬頭亂髮，手脚剝裂，手執牛杖，至世尊前問言：「瞿曇！",
    "T02n0099_009:0059a09_4": "見我牛不？」",
    "T02n0099_009:0059a09_5": "世尊作是念：「此是惡魔，欲來亂我。」",
    "T02n0099_009:0059a10_6": "即告魔言：「惡魔！",
    "T02n0099_009:0059a10_7": "何處有牛？",
    "T02n0099_009:0059a11_8": "何用牛為？」",
    "T02n0099_009:0059a11_9": "魔作是念：「沙門瞿曇知我是魔。」",
    "T02n0099_009:0059a12_10": "而白佛言：「瞿曇！",
    "T02n0099_009:0059a12_11": "眼觸入處，是我所乘。",
    "T02n0099_009:0059a13_0": "耳、鼻、舌、身、意觸入處，是我所乘。」",
    "T02n0099_009:0059a13_1": "復問：「瞿曇！",
    "T02n0099_009:0059a14_0": "欲何所之？」",
    "T02n0099_009:0059a14_1": "佛告惡魔：「汝有眼觸入處，耳、鼻、舌、身、意觸入處。",
    "T02n0099_009:0059a15_2": "若彼無眼觸入處，無耳、鼻、舌、身、意觸入處，汝所不到，我往到彼。」",
    "T02n0099_009:0059a16_3": "爾時，天魔波旬即說偈言：「若常有我者，　　彼悉是我所，　一切悉屬我，　　瞿曇何所之。」",
    "T02n0099_009:0059a20_0": "爾時，世尊說偈答言：「若言有我者，　　彼說我則非，　是故知波旬，　　即自墮負處。」",
    "T02n0099_009:0059a23_0": "魔復說偈言：「若說言知道，　　安隱向涅槃，　汝自獨遊往，　　何煩教他為？」",
    "T02n0099_009:0059a26_0": "世尊復說偈答言：「若有離魔者，　　問度彼岸道，　為彼平等說，　　真實永無餘，　時習不放逸，　　永離魔自在。」",
    "T02n0099_009:0059b01_0": "魔復說偈言：「有石似段肉，　　餓烏來欲食，　彼作軟美想，　　欲以補飢虛，　竟不得其味，　　折觜而騰虛，　我今猶如烏，　　瞿曇如石生，　不入愧而去，　　猶烏陵虛逝，　內心懷愁毒，　　即彼沒不現。」",
    "T02n0099_009:0059b08_0": "（二四七）如是我聞：一時，佛住王舍城耆闍崛山。",
    "T02n0099_009:0059b09_0": "爾時，世尊告諸比丘：「若沙門、婆羅門眼習近於色，則隨魔所自在，乃至不得解脫魔繫。",
    "T02n0099_009:0059b11_1": "耳、鼻、舌、身、意亦復如是。",
    "T02n0099_009:0059b11_2": "「若沙門、婆羅門眼不習近於色，不隨魔，自在，乃至得解脫魔繫。",
    "T02n0099_009:0059b13_3": "耳、鼻、舌、身、意亦復如是。」",
    "T02n0099_009:0059b13_4": "佛說此經已，諸比丘聞佛所說，歡喜奉行。",
    "T02n0099_009:0059b15_0": "如習近，如是繫著、如是味、如是鄰聚，若使受持繫著，我所求欲，淳濃不捨，亦如上說。",
    "T02n0099_009:0059b17_0": "（二四八）如是我聞：一時，佛住波吒利弗多羅國雞林園。",
    "T02n0099_009:0059b18_1": "爾時，尊者阿難往詣尊者大純陀所，共相問訊已，於一面坐。",
    "T02n0099_009:0059b19_2": "爾時，尊者阿難語尊者純陀言：「欲有所問，寧有閑暇見答與不？」",
    "T02n0099_009:0059b21_3": "尊者純陀語尊者阿難言：「隨仁所問，知者當答。」",
    "T02n0099_009:0059b22_4": "尊者阿難問尊者純陀：「如世尊、如來、應、等正覺所知所見，說四大造色，施設顯露，此四大色非我，如來、應、等正覺所知所見，亦復說識非我耶？」",
    "T02n0099_009:0059b25_5": "尊者純陀語尊者阿難言：「仁者最為多聞，我從遠來詣尊者所，為問此法故，今日，尊者！",
    "T02n0099_009:0059b27_6": "唯願為說此義。」",
    "T02n0099_009:0059b28_7": "尊者阿難語純陀言：「我今問尊者，隨意見答。",
    "T02n0099_009:0059b29_8": "尊者純陀！",
    "T02n0099_009:0059b29_9": "為有眼、有色、有眼識不？」",
    "T02n0099_009:0059c01_10": "答言：「有。」",
    "T02n0099_009:0059c01_11": "尊者阿難復問：「為緣眼及色，生眼識不？」",
    "T02n0099_009:0059c02_12": "答言：「如是。」",
    "T02n0099_009:0059c02_13": "尊者阿難復問：「若眼及色生眼識，彼因、彼緣，為常、為無常？」",
    "T02n0099_009:0059c03_14": "答言：「無常。」",
    "T02n0099_009:0059c04_15": "尊者阿難又問：「彼因、彼緣生眼識，彼因、彼緣無常變易時，彼識住耶？」",
    "T02n0099_009:0059c05_16": "答曰：「不也，尊者阿難！」",
    "T02n0099_009:0059c06_17": "尊者阿難復問：「於意云何？",
    "T02n0099_009:0059c06_18": "彼法若生、若滅可知，多聞聖弟子於中寧見是我、異我、相在不？」",
    "T02n0099_009:0059c08_19": "答曰：「不也，尊者阿難！」",
    "T02n0099_009:0059c08_20": "「耳、鼻、舌、身、意、法，於意云何？",
    "T02n0099_009:0059c09_21": "有意、有法、有意識不？」",
    "T02n0099_009:0059c10_0": "答曰：「有。",
    "T02n0099_009:0059c10_1": "尊者阿難！」",
    "T02n0099_009:0059c10_2": "復問：「為緣意及法，生意識不？」",
    "T02n0099_009:0059c11_3": "答曰：「如是，尊者阿難！」",
    "T02n0099_009:0059c11_4": "復問：「若意緣法生意識，彼因、彼緣，為常、為無常。」",
    "T02n0099_009:0059c12_5": "答曰：「無常。",
    "T02n0099_009:0059c13_6": "尊者阿難！」",
    "T02n0099_009:0059c13_7": "復問：「若因、若緣生意識，彼因、彼緣無常變易時，意識住耶？」",
    "T02n0099_009:0059c14_8": "答曰：「不也，尊者阿難！」",
    "T02n0099_009:0059c15_9": "復問：「於意云何？",
    "T02n0099_009:0059c15_10": "彼法若生、若滅可知，多聞聖弟子寧於中見我、異我、相在不？」",
    "T02n0099_009:0059c16_11": "答言：「不也，尊者阿難！」",
    "T02n0099_009:0059c17_12": "尊者阿難語純陀言：「是故，尊者！",
    "T02n0099_009:0059c18_13": "而如來、應、等正覺所知所見，說識亦無常。",
    "T02n0099_009:0059c19_14": "譬如士夫持斧入山，見芭蕉樹，謂堪材用，斷根、截斫葉葉、剝皮，求其堅實，剝至於盡，都無堅處。",
    "T02n0099_009:0059c21_15": "如是多聞聖弟子正觀眼識，耳、鼻、舌、身、意識。",
    "T02n0099_009:0059c22_16": "當正觀時，都無可取，無可取故，無所著，無所著故，自覺涅槃：『我生已盡，梵行已立，所作已作，自知不受後有。』」",
    "T02n0099_009:0059c25_17": "彼二正士說是法時，展轉隨喜，各還其所。",
    "T02n0099_009:0059c27_0": "（二四九）如是我聞：一時，佛住舍衛國祇樹給孤獨園。",
    "T02n0099_009:0059c28_1": "爾時，尊者阿難詣尊者舍利弗所，語尊者舍利弗：「欲有所問，寧有閑暇為解說不？」",
    "T02n0099_009:0060a01_2": "舍利弗言：「隨仁所問，知者當答。」",
    "T02n0099_009:0060a01_3": "尊者阿難問尊者舍利弗：「六觸入處盡，離欲、滅、息、沒已，更有餘不？」",
    "T02n0099_009:0060a03_4": "尊者舍利弗語阿難言：「莫作此問：『六觸入處盡，離欲、滅、息、沒已，更有餘不？』」",
    "T02n0099_009:0060a05_5": "阿難又問尊者舍利弗：「六觸入處盡，離欲、滅、息、沒已，無有餘耶？」",
    "T02n0099_009:0060a06_6": "尊者舍利弗答阿難言：「亦復不應作如是問：『六觸入處盡，離欲、滅、息、沒已，無有餘耶？』」",
    "T02n0099_009:0060a08_7": "阿難復問尊者舍利弗：「六觸入處盡，離欲、滅、息、沒已，有餘無餘、非有餘非無餘耶？」",
    "T02n0099_009:0060a10_8": "尊者舍利弗答阿難言：「此亦不應作如此問：『六觸入處盡，離欲、滅、息、沒已，有餘無餘、非有餘非無餘耶？』」",
    "T02n0099_009:0060a12_9": "尊者阿難又問舍利弗：「如尊者所說：『六觸入處盡，離欲、滅、息、沒已，有亦不應說，無亦不應說，有無亦不應說，非有非無亦不應說。』",
    "T02n0099_009:0060a15_10": "此語有何義？」",
    "T02n0099_009:0060a16_11": "尊者舍利弗語尊者阿難：「六觸入處盡，離欲、滅、息、沒已，有餘耶？",
    "T02n0099_009:0060a17_12": "此則虛言。",
    "T02n0099_009:0060a17_13": "無餘耶？",
    "T02n0099_009:0060a18_14": "此則虛言。",
    "T02n0099_009:0060a18_15": "有餘無餘耶？",
    "T02n0099_009:0060a18_16": "此則虛言。",
    "T02n0099_009:0060a18_17": "非有餘非無餘耶？",
    "T02n0099_009:0060a19_18": "此則虛言。",
    "T02n0099_009:0060a19_19": "若言六觸入處盡，離欲、滅、息、沒已，離諸虛偽，得般涅槃，此則佛說。」",
    "T02n0099_009:0060a21_20": "時，二正士展轉隨喜，各還本處。",
    "T02n0099_009:0060a22_0": "（二五〇）如是我聞：一時，佛住王舍城迦蘭陀竹園。",
    "T02n0099_009:0060a23_1": "時，尊者舍利弗、尊者摩訶拘絺羅俱在耆闍崛山。",
    "T02n0099_009:0060a24_2": "尊者摩訶拘絺羅晡時從禪覺，詣尊者舍利弗所，共相問訊已，退坐一面，語舍利弗言：「欲有所問，寧有閑暇見答已不？」",
    "T02n0099_009:0060a27_3": "尊者舍利弗語摩訶拘絺羅：「隨仁所問，知者當答。」",
    "T02n0099_009:0060a28_4": "尊者摩訶拘絺羅問尊者舍利弗言：「云何？",
    "T02n0099_009:0060a29_5": "尊者舍利弗，眼繫色耶？",
    "T02n0099_009:0060a29_6": "色繫眼耶？",
    "T02n0099_009:0060b01_7": "耳聲、鼻香、舌味、身觸、意法，意繫法耶？",
    "T02n0099_009:0060b02_8": "法繫意耶？」",
    "T02n0099_009:0060b02_9": "尊者舍利弗答尊者摩訶拘絺羅言：「非眼繫色，非色繫眼，乃至非意繫法，非法繫意，尊者摩訶拘絺羅，於其中間，若彼欲貪，是其繫也。",
    "T02n0099_009:0060b05_10": "尊者摩訶拘絺羅！",
    "T02n0099_009:0060b06_0": "譬如二牛，一黑一白，共一軛鞅縛繫，人問言：『為黑牛繫白牛，為白牛繫黑牛。』",
    "T02n0099_009:0060b07_1": "為等問不？」",
    "T02n0099_009:0060b08_2": "答言：「不也，尊者舍利弗！",
    "T02n0099_009:0060b08_3": "非黑牛繫白牛，亦非白牛繫黑牛，然於中間，若軛、若繫鞅者，是彼繫縛。」",
    "T02n0099_009:0060b10_4": "「如是，尊者摩訶拘絺羅！",
    "T02n0099_009:0060b10_5": "非眼繫色，非色繫眼，乃至非意繫法，非法繫意，中間欲貪，是其繫也。",
    "T02n0099_009:0060b12_6": "「尊者摩訶拘絺羅！",
    "T02n0099_009:0060b13_0": "若眼繫色，若色繫眼，乃至若意繫法，若法繫意，世尊不教人建立梵行，得盡苦邊，以非眼繫色，非色繫眼，乃至非意繫法，非法繫意，故世尊教人建立梵行，得盡苦邊。",
    "T02n0099_009:0060b17_1": "「尊者摩訶拘絺羅！",
    "T02n0099_009:0060b17_2": "世尊眼見色若好、若惡，不起欲貪，其餘眾生眼若見色若好、若惡，則起欲貪，是故世尊說當斷欲貪，則心解脫，乃至意、法亦復如是。」",
    "T02n0099_009:0060b20_3": "時，二正士展轉隨喜，各還本處。",
    "T02n0099_009:0060b22_0": "（二五一）如是我聞：一時，佛住王舍城迦蘭陀竹園。",
    "T02n0099_009:0060b23_1": "爾時，尊者舍利弗、尊者摩訶拘絺羅俱在耆闍崛山中。",
    "T02n0099_009:0060b24_2": "尊者摩訶拘絺羅晡時從禪覺，詣尊者舍利弗所，共相問訊已，退坐一面，語尊者舍利弗：「欲有所問，寧有閑暇見答已不？」",
    "T02n0099_009:0060b27_3": "舍利弗言：「隨仁所問，知者當答。」",
    "T02n0099_009:0060b28_4": "尊者摩訶拘絺羅問尊者舍利弗言：「謂無明者。",
    "T02n0099_009:0060b29_5": "云何為無明？」",
    "T02n0099_009:0060b29_6": "尊者舍利弗言：「所謂無知，無知者是為無明。",
    "T02n0099_009:0060c01_7": "云何無知？",
    "T02n0099_009:0060c01_8": "謂眼無常不如實知，是名無知，眼生滅法不如實知，是名無知。",
    "T02n0099_009:0060c03_9": "耳、鼻、舌、身、意亦復如是。",
    "T02n0099_009:0060c04_0": "如是，尊者摩訶拘絺羅！",
    "T02n0099_009:0060c04_1": "於此六觸入處如實不知、不見、不無間等、愚闇、無明、大冥，是名無明。」",
    "T02n0099_009:0060c06_2": "尊者摩訶拘絺羅又問尊者舍利弗：「所謂明者。",
    "T02n0099_009:0060c07_3": "云何為明？」",
    "T02n0099_009:0060c07_4": "舍利弗言：「所謂為知，知者是明，為何所知？",
    "T02n0099_009:0060c08_5": "謂眼無常、眼無常如實知，眼生滅法、眼生滅法如實知。",
    "T02n0099_009:0060c09_6": "耳、鼻、舌、身、意亦復如是。",
    "T02n0099_009:0060c10_7": "尊者摩訶拘絺羅！",
    "T02n0099_009:0060c10_8": "於此六觸入處如實知、見、明、覺、悟、慧、無間等，是名為明。」",
    "T02n0099_009:0060c12_9": "時，二正士各聞所說，展轉隨喜，各還其所。",
    "T02n0099_009:0060c14_0": "（二五二）如是我聞：一時，佛住王舍城迦蘭陀竹園。",
    "T02n0099_009:0060c15_1": "時，有比丘名優波先那，住王舍城寒林中塜間蛇頭巖下迦陵伽行處。",
    "T02n0099_009:0060c16_2": "時，尊者優波先那獨一於內坐禪。",
    "T02n0099_009:0060c17_3": "時，有惡毒蛇長尺許，於上石間墮優波先那身上，優波先那喚舍利弗：「語諸比丘，毒蛇墮我身上，我身中毒，汝等駛來，扶持我身，出置於外，莫令於內身壞碎，如糠糟聚。」",
    "T02n0099_009:0060c21_4": "時，尊者舍利弗於近處，住一樹下，聞優波先那語，即詣優波先那所，語優波先那言：「我今觀汝色貌，諸根不異於常，而言中毒，持我身出，莫令散壞，如糠糟聚，竟為云何？」",
    "T02n0099_009:0060c25_5": "優波先那語舍利弗言：「若當有言：『我眼是我、我所。",
    "T02n0099_009:0060c26_6": "耳、鼻、舌、身、意。",
    "T02n0099_009:0060c27_7": "耳、鼻、舌、身、意是我、我所。",
    "T02n0099_009:0060c27_8": "色、聲、香、味、觸、法，色、聲、香、味、觸、法是我、我所。",
    "T02n0099_009:0060c28_9": "地界，地界是我、我所。",
    "T02n0099_009:0060c29_10": "水、火、風、空、識界，水、火、風、空、識界是我、我所。",
    "T02n0099_009:0061a01_0": "色陰，色陰是我、我所。",
    "T02n0099_009:0061a01_1": "受、想、行、識陰，受、想、行、識陰是我、我所』者，面色諸根應有變異。",
    "T02n0099_009:0061a02_2": "我今不爾，眼非我、我所；乃至識陰非我、我所，是故面色諸根無有變異。」",
    "T02n0099_009:0061a04_3": "舍利弗言：「如是，優波先那！",
    "T02n0099_009:0061a05_4": "汝若長夜離我、我所、我慢繫著使，斷其根本，如截多羅樹頭，於未來世永不復起，云何面色諸根當有變異。」",
    "T02n0099_009:0061a07_5": "時，舍利弗即周匝扶持優波先那身出於窟外，優波先那身中毒碎壞，如聚糠糟。",
    "T02n0099_009:0061a09_6": "時，舍利弗即說偈言：「久殖諸梵行，　　善修八聖道，　歡喜而捨壽，　　猶如棄毒鉢。",
    "T02n0099_009:0061a13_0": "　久殖諸梵行，　　善修八聖道，　歡喜而捨壽，　　如人重病愈。",
    "T02n0099_009:0061a15_0": "　久殖諸梵行，　　善修八聖道，　如出火燒宅，　　臨死無憂悔，　久殖諸梵行，　　善修八聖道，　以慧觀世間，　　猶如穢草木，　不復更求餘，　　餘亦不相續。」",
    "T02n0099_009:0061a20_0": "時，尊者舍利弗供養優波先那尸已，往詣佛所，稽首禮足，退坐一面，白佛言：「世尊！",
    "T02n0099_009:0061a21_1": "尊者優波先那有小惡毒蛇，如治眼籌，墮其身上，其身即壞，如聚糠糟。」",
    "T02n0099_009:0061a23_2": "佛告舍利弗：「若優波先那誦此偈者，則不中毒，身亦不壞，如聚糠糟。」",
    "T02n0099_009:0061a25_3": "舍利弗白佛言：「世尊！",
    "T02n0099_009:0061a25_4": "誦何等偈？",
    "T02n0099_009:0061a26_0": "何等辭句？」",
    "T02n0099_009:0061a26_1": "佛即為舍利弗而說偈言：「常慈念於彼，　　堅固賴吒羅，　慈伊羅槃那，　　尸婆弗多羅，　欽婆羅上馬，　　亦慈迦拘吒，　及彼黑瞿曇，　　難徒跋難陀。",
    "T02n0099_009:0061b02_0": "　慈悲於無足，　　及以二足者，　四足與多足，　　亦悉起慈悲，　慈悲於諸龍，　　依於水陸者，　慈一切眾生，　　有量及無量，　安樂於一切，　　亦離煩惱生，　欲令一切賢，　　一切莫生惡。",
    "T02n0099_009:0061b08_0": "　常住蛇頭巖，　　眾惡不來集，　凶害惡毒蛇，　　能害眾生命，　如此真諦言，　　無上大師說，　我今誦習此，　　大師真實語，　一切諸惡毒，　　無能害我身。",
    "T02n0099_009:0061b13_0": "　貪欲瞋恚癡，　　世間之三毒，　如此三毒惡，　　永除名佛寶，　法寶滅眾毒，　　僧寶亦無餘，　破壞凶惡毒，　　攝受護善人，　佛破一切毒，　　汝蛇毒今破。」",
    "T02n0099_009:0061b18_0": "故說是呪術章句，所謂：「塢躭婆隷　躭婆隷　航陸波婆躭陸　[木*奈]渧　肅[木*奈]渧　抧跋渧　文那移　三摩移　檀諦　尼羅枳施　婆羅拘閇塢隷　塢娛隷」悉波呵「舍利弗！",
    "T02n0099_009:0061b23_1": "優波先那善男子爾時說此偈，說此章句者，蛇毒不能中其身，身亦不壞，如糠糟聚。」",
    "T02n0099_009:0061b25_2": "舍利弗白佛言：「世尊！",
    "T02n0099_009:0061b25_3": "優婆先那未曾聞此偈，未曾聞此呪術章句，世尊今日說此，正為當來世耳。」",
    "T02n0099_009:0061b27_4": "尊者舍利弗聞佛所說，歡喜作禮而去。",
    "T02n0099_009:0061b29_0": "（二五三）如是我聞：一時，尊者優陀夷往拘薩羅國人間遊行，至拘磐茶聚落，到毘紐迦旃延氏婆羅門尼菴羅園中住。",
    "T02n0099_009:0061c02_1": "時，毘紐迦旃延氏婆羅門尼有諸年少弟子，遊行採樵，至菴羅園中，見尊者優陀夷坐一樹下，容貌端正，諸根寂靜，心意安諦，成就第一調伏。",
    "T02n0099_009:0061c06_2": "見已，往詣其所，共相問訊已，退坐一面。",
    "T02n0099_009:0061c07_0": "時，優陀夷為諸年少種種說法，勸勵已，默然而住，彼諸年少聞尊者優陀夷所說，歡喜隨喜，從坐起去。",
    "T02n0099_009:0061c09_1": "時，諸年少擔持束薪，還至毘紐迦旃延氏婆羅門尼所，置薪束於地，詣毘紐迦旃延氏婆羅門尼所，白言：「我和上尼，當知菴羅園中有沙門優陀夷，姓瞿曇氏，依於彼住，極善說法。」",
    "T02n0099_009:0061c13_2": "毘紐迦旃延氏婆羅門尼語諸年少言：「汝可往請沙門優陀夷瞿曇氏，明日於此飯食。」",
    "T02n0099_009:0061c15_3": "時，諸年少弟子受毘紐迦旃延氏婆羅門尼教已，往詣尊者優陀夷所，白優陀夷言：「尊者當知，我和上毘紐迦旃延氏婆羅門尼請尊者優陀夷明旦飯食。」",
    "T02n0099_009:0061c19_4": "時，優陀夷默然受請。",
    "T02n0099_009:0061c19_5": "時，彼諸年少知優陀夷受請已，還歸和上毘紐迦旃延氏婆羅門尼所，白言：「和上尼，我以和上尼語，請尊者優陀夷，尊者優陀夷默然受請，和上尼自知時。」",
    "T02n0099_009:0061c23_6": "爾時，尊者優陀夷夜過晨朝，著衣持鉢，往詣毘紐迦旃延氏婆羅門尼舍。",
    "T02n0099_009:0061c25_7": "時，毘紐迦旃延氏婆羅門尼遙見尊者優陀夷來，疾敷床座，請令就坐，設種種飲食，自手供養，豐美滿足。",
    "T02n0099_009:0061c27_8": "食已，澡嗽、洗鉢訖，還就本座。",
    "T02n0099_009:0061c28_9": "時，毘紐迦旃延氏婆羅門尼知食已訖，著好革屣，以衣覆頭，別施高床，現起輕相，慠慢而坐，語優陀夷言：「欲有所問，寧有閑暇見答與不？」",
    "T02n0099_009:0062a02_10": "優陀夷答言：「姊妹！",
    "T02n0099_009:0062a03_11": "今是非時。」",
    "T02n0099_009:0062a03_12": "作此語已，從坐起去。",
    "T02n0099_009:0062a04_13": "如是。",
    "T02n0099_009:0062a04_14": "明日諸弟子復至菴羅園採樵聽法，還復白和上尼，和上尼復遣詣請食，如前三返，乃至請法，答言：「非時。」",
    "T02n0099_009:0062a06_15": "不為說法。",
    "T02n0099_009:0062a07_16": "諸年少弟子復白和上尼，菴羅園中沙門優陀夷極善說法。",
    "T02n0099_009:0062a08_17": "和上尼答言：「我亦知彼極善說法，再三請來，設食問法，常言非時，不說而去。」",
    "T02n0099_009:0062a10_18": "諸弟子言和上尼：「著好革屣，以衣覆頭，不恭敬坐，彼云何說？",
    "T02n0099_009:0062a12_19": "所以者何？",
    "T02n0099_009:0062a12_20": "彼尊者優陀夷以敬法故，不說而去。」",
    "T02n0099_009:0062a13_21": "和上尼答言：「若如是者，更為我請彼。」",
    "T02n0099_009:0062a14_22": "諸弟子受教，更請供養如前。",
    "T02n0099_009:0062a15_0": "時，和上尼知食訖已，脫革屣，整衣服，更坐卑床，恭敬白言：「欲有所問，寧有閑暇見答與不？」",
    "T02n0099_009:0062a17_1": "優陀夷答言：「汝今宜問，當為汝說。」",
    "T02n0099_009:0062a18_2": "彼即問言：「有沙門、婆羅門說苦樂自作，復有說言苦樂他作，復有說言苦樂自他作，復有說言苦樂非自非他作。",
    "T02n0099_009:0062a20_3": "尊者！",
    "T02n0099_009:0062a20_4": "復云何？」",
    "T02n0099_009:0062a21_5": "尊者優陀夷答言：「姊妹！",
    "T02n0099_009:0062a21_6": "阿羅訶說苦樂異生，非如是說。」",
    "T02n0099_009:0062a22_7": "婆羅門尼復問：「其義云何？」",
    "T02n0099_009:0062a23_8": "優陀夷答言：「阿羅訶說：『從其因緣，生諸苦樂。』」",
    "T02n0099_009:0062a24_9": "優陀夷復語婆羅門尼言：「我今問汝，隨意答我。",
    "T02n0099_009:0062a25_10": "於意云何？",
    "T02n0099_009:0062a25_11": "有眼不？」",
    "T02n0099_009:0062a25_12": "答言：「有。」",
    "T02n0099_009:0062a25_13": "「有色不？」",
    "T02n0099_009:0062a26_14": "答言：「有。」",
    "T02n0099_009:0062a26_15": "「有眼識、眼觸、眼觸因緣生受，內覺若苦、若樂、不苦不樂不？」",
    "T02n0099_009:0062a27_16": "答言：「如是，尊者優陀夷！」",
    "T02n0099_009:0062a28_17": "優陀夷復問：「有耳、鼻、舌、身、意、意觸因緣生受，內覺若苦、若樂、不苦不樂不？」",
    "T02n0099_009:0062a29_18": "答言：「如是，尊者優陀夷！」",
    "T02n0099_009:0062b01_19": "優陀夷言：「此是阿羅訶說：『從其因緣，生於苦樂。』」",
    "T02n0099_009:0062b02_20": "婆羅門尼言：「尊者優陀夷！",
    "T02n0099_009:0062b03_21": "如是阿羅訶說從其因緣生苦樂耶？」",
    "T02n0099_009:0062b04_22": "優陀夷答言：「如是，婆羅門尼！」",
    "T02n0099_009:0062b04_23": "婆羅門尼復問：「沙門！",
    "T02n0099_009:0062b05_24": "云何阿羅訶說因緣生苦、樂、不苦不樂滅？」",
    "T02n0099_009:0062b06_25": "優陀夷答言：「我今問汝，隨意答我。",
    "T02n0099_009:0062b07_26": "婆羅門尼！",
    "T02n0099_009:0062b07_27": "一切眼、一切時滅無餘，猶有眼觸因緣生受，內覺若苦、若樂、不苦不樂耶？」",
    "T02n0099_009:0062b09_28": "答言：「無也，沙門！」",
    "T02n0099_009:0062b09_29": "「如是，耳、鼻、舌、身、意，一切時滅永盡無餘，猶有意觸因緣生受，內覺若苦、若樂、不苦不樂耶？」",
    "T02n0099_009:0062b11_30": "答言：「無也，沙門。」",
    "T02n0099_009:0062b11_31": "「如是，婆羅門尼！",
    "T02n0099_009:0062b12_32": "是為阿羅訶說：『因緣生苦、樂、不苦不樂滅。』」",
    "T02n0099_009:0062b13_33": "尊者優陀夷說是法時，毘紐迦旃延氏婆羅門尼遠塵離垢，得法眼淨。",
    "T02n0099_009:0062b15_34": "爾時，毘紐迦旃延氏婆羅門尼見法、得法、知法、入法，度疑惑，不由於他入佛教法，於法得無所畏。",
    "T02n0099_009:0062b17_35": "從坐起，整衣服，恭敬合掌，白尊者優陀夷：「我今日超入決定，我從今日歸依佛、歸依法、歸依僧，我從今日盡壽歸依三寶。」",
    "T02n0099_009:0062b20_36": "爾時，優陀夷為婆羅門尼說法，示、教、照、喜已，從坐起去。",
    "T02n0099_009:0062b22_0": "（二五四）如是我聞：一時，佛住王舍城迦蘭陀竹園。",
    "T02n0099_009:0062b23_1": "爾時，尊者二十億耳住耆闍崛山，常精勤修習菩提分法。",
    "T02n0099_009:0062b24_2": "時，尊者二十億耳獨靜禪思，而作是念：「於世尊弟子精勤聲聞中，我在其數，然我今日未盡諸漏，我是名族姓子，多饒財寶，我今寧可還受五欲，廣行施作福。」",
    "T02n0099_009:0062b28_3": "爾時，世尊知二十億耳心之所念，告一比丘，汝等今往二十億耳所，告言：「世尊呼汝。」",
    "T02n0099_009:0062c01_4": "是一比丘受佛教已，往詣二十億耳所，語言：「世尊呼汝。」",
    "T02n0099_009:0062c02_5": "二十億耳聞彼比丘稱大師命，即詣世尊所，稽首禮足，退住一面。",
    "T02n0099_009:0062c04_6": "爾時，世尊告二十億耳，汝實獨靜禪思作是念：「世尊精勤修學聲聞中，我在其數，而今未得漏盡解脫。",
    "T02n0099_009:0062c06_7": "我是名族姓子，又多錢財，我寧可還俗，受五欲樂，廣施作福耶？」",
    "T02n0099_009:0062c08_8": "時，二十億耳作是念：「世尊已知我心。」",
    "T02n0099_009:0062c08_9": "驚怖毛竪，白佛言：「實爾。",
    "T02n0099_009:0062c09_10": "世尊！」",
    "T02n0099_009:0062c09_11": "佛告二十億耳：「我今問汝，隨意答我。",
    "T02n0099_009:0062c10_12": "二十億耳，汝在俗時，善彈琴不？」",
    "T02n0099_009:0062c11_13": "答言：「如是，世尊！」",
    "T02n0099_009:0062c11_14": "復問：「於意云何？",
    "T02n0099_009:0062c12_15": "汝彈琴時，若急其絃，得作微妙和雅音不？」",
    "T02n0099_009:0062c13_16": "答言：「不也，世尊！」",
    "T02n0099_009:0062c13_17": "復問：「云何？",
    "T02n0099_009:0062c13_18": "若緩其絃，寧發微妙和雅音不？」",
    "T02n0099_009:0062c14_19": "答言：「不也，世尊！」",
    "T02n0099_009:0062c14_20": "復問：「云何善調琴絃，不緩不急，然後發妙和雅音不？」",
    "T02n0099_009:0062c16_21": "答言：「如是，世尊！」",
    "T02n0099_009:0062c16_22": "佛告二十億耳：「精進太急，增其掉悔，精進太緩，令人懈怠，是故汝當平等修習攝受，莫著、莫放逸、莫取相。」",
    "T02n0099_009:0062c19_0": "時，尊者二十億耳聞佛所說，歡喜隨喜，作禮而去。",
    "T02n0099_009:0062c21_0": "時，尊者二十億耳常念世尊說彈琴譬，獨靜禪思。",
    "T02n0099_009:0062c22_1": "如上所說，乃至漏盡心得解脫，成阿羅漢。",
    "T02n0099_009:0062c23_2": "爾時，尊者二十億耳得阿羅漢，內覺解脫喜樂，作是念：「我今應往問訊世尊。」",
    "T02n0099_009:0062c24_3": "爾時，尊者二十億耳往詣佛所，稽首禮足，退坐一面，白佛言：「世尊！",
    "T02n0099_009:0062c26_4": "於世尊法中得阿羅漢，盡諸有漏，所作已作，捨離重擔，逮得己利，盡諸有結，正智心解脫，當於爾時解脫六處。",
    "T02n0099_009:0062c29_5": "云何為六？",
    "T02n0099_009:0062c29_6": "離欲解脫、離恚解脫、遠離解脫、愛盡解脫、諸取解脫、心不忘念解脫。",
    "T02n0099_009:0063a01_7": "「世尊！",
    "T02n0099_009:0063a02_8": "若有依少信心而言離欲解脫，此非所應；貪、恚、癡盡，是名真實離欲解脫。",
    "T02n0099_009:0063a03_9": "「若復有人依少持戒而言我得離恚解脫，此亦不應；貪、恚、癡盡，是名真實離恚解脫。",
    "T02n0099_009:0063a05_10": "「若復有人依於修習利養遠離而言遠離解脫，是亦不應；貪、恚、癡盡，是真實遠離解脫。",
    "T02n0099_009:0063a07_11": "「貪、恚、癡盡，亦名離愛，亦名離取，亦名離忘念解脫。",
    "T02n0099_009:0063a08_12": "如是，世尊！",
    "T02n0099_009:0063a09_13": "若諸比丘未得羅漢，未盡諸漏，於此六處不得解脫。",
    "T02n0099_009:0063a10_14": "「若復比丘在於學地，未得增上樂，涅槃習向心住，爾時成就學戒，成就學根，後時當得漏盡、無漏心解脫，乃至自知不受後有。",
    "T02n0099_009:0063a13_15": "當於爾時得無學戒，得無學諸根。",
    "T02n0099_009:0063a14_16": "譬如嬰童愚小仰臥，爾時成就童子諸根，彼於後時漸漸增長，諸根成就，當於爾時成就長者諸根。",
    "T02n0099_009:0063a16_17": "在學地者亦復如是，未得增上安樂，乃至成就無學戒、無學諸根。",
    "T02n0099_009:0063a18_18": "「若眼常識色，終不能妨心解脫、慧解脫，意堅住故，內修無量善解脫，觀察生滅，乃至無常。",
    "T02n0099_009:0063a20_19": "耳識聲、鼻識香、舌識味、身識觸、意識法，不能妨心解脫、慧解脫，意堅住故，內修無量善解脫，觀察生滅。",
    "T02n0099_009:0063a22_20": "譬如村邑近大石山，不斷、不壞、不穿，一向厚密，假使四方風吹，不能動搖、不能穿過。",
    "T02n0099_009:0063a24_21": "彼無學者亦復如是，眼常識色，乃至意常識法，不能妨心解脫、慧解脫，意堅住故，內修無量善解脫，觀察生滅。」",
    "T02n0099_009:0063a27_22": "爾時，二十億耳重說偈言：「離欲心解脫，　　無恚脫亦然，　遠離心解脫，　　貪愛永無餘。",
    "T02n0099_009:0063b02_0": "　諸取心解脫，　　及意不忘念，　曉了入處生，　　於彼心解脫。",
    "T02n0099_009:0063b04_0": "　彼心解脫者，　　比丘意止息，　諸所作已作，　　更不作所作。",
    "T02n0099_009:0063b06_0": "　猶如大石山，　　四風不能動。",
    "T02n0099_009:0063b07_0": "　色聲香味觸，　　及法之好惡，　六入處常對，　　不能動其心。",
    "T02n0099_009:0063b09_0": "　心常住堅固，　　諦觀法生滅。」",
    "T02n0099_009:0063b10_0": "尊者二十億耳說是法時，大師心悅，諸多聞梵行者聞尊者二十億耳所說，皆大歡喜。",
    "T02n0099_009:0063b11_1": "爾時，尊者二十億耳聞佛說法，歡喜隨喜，作禮而去。",
    "T02n0099_009:0063b14_0": "爾時，世尊知二十億耳去不久，告諸比丘：「善心解脫者，應如是記說，如二十億耳以智記說，亦不自舉，亦不下他，正說其義；非如增上慢者，不得其義，而自稱歎得過人法，自取損減。」",
    "T02n0099_009:0063b19_0": "（二五五）如是我聞：一時，尊者摩訶迦旃延住阿磐提國濕摩陀江側，獼猴室阿練若窟。",
    "T02n0099_009:0063b21_1": "有魯醯遮婆羅門，恭敬承事，如羅漢法。",
    "T02n0099_009:0063b22_0": "爾時，尊者摩訶迦旃延晨朝著衣持鉢，入獼猴室聚落，次行乞食，乞食還，舉衣鉢，洗足已，入室坐禪。",
    "T02n0099_009:0063b24_1": "時，魯醯遮婆羅門有諸年少弟子，遊行採薪，至尊者摩訶迦旃延窟邊，共戲笑言：「此中剃髮沙門住，是黑闇人，非世勝人，而魯醯遮婆羅門尊重供養，如羅漢法。」",
    "T02n0099_009:0063b27_2": "時，尊者摩訶迦旃延語諸年少言：「年少！",
    "T02n0099_009:0063b28_3": "年少！",
    "T02n0099_009:0063b28_4": "莫作聲。」",
    "T02n0099_009:0063b29_5": "諸年少言終，不敢復言。",
    "T02n0099_009:0063b29_6": "如是再三，語猶不止。",
    "T02n0099_009:0063c01_7": "於是尊者摩訶迦旃延出戶外，語諸年少言：「年少！",
    "T02n0099_009:0063c02_8": "年少！",
    "T02n0099_009:0063c02_9": "汝等莫語。",
    "T02n0099_009:0063c02_10": "我今當為汝等說法，汝等且聽。」",
    "T02n0099_009:0063c03_11": "諸年少言：「諾，唯願說法，我當聽受。」",
    "T02n0099_009:0063c04_12": "爾時，尊者摩訶迦旃延即說偈言：「古昔婆羅門，　　修習勝妙戒，　得生宿命智，　　娛樂真諦禪，　常住於慈悲，　　關閉諸根門，　調伏於口過，　　古昔行如是。",
    "T02n0099_009:0063c10_0": "　捨本真實行，　　而存虛偽事，　守族姓放逸，　　從諸根六境，　自餓居塚間，　　三浴誦三典，　不守護根門，　　猶如夢得寶。",
    "T02n0099_009:0063c14_0": "　編髮衣皮褐，　　戒盜灰坌身，　麁衣以蔽形，　　執杖持水瓶，　假形婆羅門，　　以求於利養。",
    "T02n0099_009:0063c17_0": "　善攝護其身，　　澄淨離塵垢，　不惱於眾生，　　是道婆羅門。」",
    "T02n0099_009:0063c19_0": "爾時，諸年少婆羅門瞋恚不喜，語尊者摩訶迦旃延：「謗我經典，毀壞所說，罵辱婆羅門。」",
    "T02n0099_009:0063c21_0": "執持薪束，還魯醯遮婆羅門所，語魯醯遮婆羅門言：「和上知不？",
    "T02n0099_009:0063c22_1": "彼摩訶迦旃延誹謗經典，毀呰言說，罵辱婆羅門。」",
    "T02n0099_009:0063c23_2": "魯醯遮婆羅門語諸年少：「諸年少！",
    "T02n0099_009:0063c24_3": "莫作是語。",
    "T02n0099_009:0063c24_4": "所以者何？",
    "T02n0099_009:0063c25_5": "摩訶迦旃延宿重戒德，不應謗毀經典，毀呰言說，罵婆羅門。」",
    "T02n0099_009:0063c26_6": "諸年少言：「和上不信我言，當自往看。」",
    "T02n0099_009:0063c27_7": "時，魯醯遮婆羅門不信諸年少語，往詣摩訶迦旃延，共相問訊慰勞已，退坐一面。",
    "T02n0099_009:0063c29_8": "語摩訶迦旃延言：「我諸年少弟子來到此不？」",
    "T02n0099_009:0064a01_9": "答言：「到此。」",
    "T02n0099_009:0064a01_10": "「少多與共言語不？」",
    "T02n0099_009:0064a02_11": "答云：「與共言語。」",
    "T02n0099_009:0064a02_12": "魯醯遮婆羅門言：「汝與諸年少共語，今可為我盡說是。」",
    "T02n0099_009:0064a03_13": "摩訶迦旃延即為廣說。",
    "T02n0099_009:0064a04_14": "時，魯醯遮婆羅門亦復瞋恚，心得不喜，語摩訶迦旃延：「我先不信諸年少語，今摩訶迦旃延真實誹謗經典，毀呰而說，罵辱婆羅門。」",
    "T02n0099_009:0064a07_15": "作此語已，小默然住。",
    "T02n0099_009:0064a07_16": "須臾，復語摩訶迦旃延：「仁者所說『門』。",
    "T02n0099_009:0064a08_17": "何等為『門』？」",
    "T02n0099_009:0064a09_0": "摩訶迦旃延言：「善哉！",
    "T02n0099_009:0064a09_1": "善哉！",
    "T02n0099_009:0064a09_2": "婆羅門！",
    "T02n0099_009:0064a09_3": "所問如法，我今當為汝說『門』。",
    "T02n0099_009:0064a10_4": "婆羅門！",
    "T02n0099_009:0064a10_5": "眼是門，以見色故。",
    "T02n0099_009:0064a11_6": "耳、鼻、舌、身、意是門，以識法故。」",
    "T02n0099_009:0064a11_7": "婆羅門言：「奇哉！",
    "T02n0099_009:0064a12_8": "摩訶迦旃延！",
    "T02n0099_009:0064a12_9": "我問其門，即說其門，如摩訶迦旃延所說不守護門。",
    "T02n0099_009:0064a13_10": "云何不守護門？」",
    "T02n0099_009:0064a14_11": "摩訶迦旃延言：「善哉！",
    "T02n0099_009:0064a14_12": "善哉！",
    "T02n0099_009:0064a14_13": "婆羅門！",
    "T02n0099_009:0064a15_0": "問不守護門，是如法問，今當為汝說不守護門。",
    "T02n0099_009:0064a16_1": "「婆羅門！",
    "T02n0099_009:0064a16_2": "愚癡無聞凡夫眼見色已，於可念色而起緣著，不可念色而起瞋恚。",
    "T02n0099_009:0064a18_0": "不住身念處，故於心解脫、慧解脫無如實知。",
    "T02n0099_009:0064a19_1": "於彼起種種惡不善法，不得無餘滅盡，於心解脫、慧解脫妨礙，不得滿足；心解脫、慧解脫不滿故，身滿惡行，不得休息，心不寂靜，以不寂靜故，於其根門則不調伏、不守護、不修習。",
    "T02n0099_009:0064a23_2": "如眼色，耳聲、鼻香、舌味、身觸、意法，亦復如是。」",
    "T02n0099_009:0064a24_3": "魯醯遮婆羅門言：「奇哉！",
    "T02n0099_009:0064a25_0": "奇哉！",
    "T02n0099_009:0064a25_1": "摩訶迦旃延，我問不守護門，即為我說不守護門。",
    "T02n0099_009:0064a26_2": "摩訶迦旃延！",
    "T02n0099_009:0064a26_3": "云何復名善守護門？」",
    "T02n0099_009:0064a27_4": "摩訶迦旃延語婆羅門言：「善哉！",
    "T02n0099_009:0064a27_5": "善哉！",
    "T02n0099_009:0064a28_6": "汝能問我善守護門義。",
    "T02n0099_009:0064a28_7": "諦聽，善思，當為汝說守護門義。",
    "T02n0099_009:0064a29_8": "「多聞聖弟子眼見色已，於可念色不起緣著，不可念色不起瞋恚；常攝其心住身念處，無量心解脫、慧解脫如實知，於彼所起惡不善法寂滅無餘，於心解脫、慧解脫而得滿足；解脫滿足已，身觸惡行悉得休息，心得正念，是名初門善調伏守護修習。",
    "T02n0099_009:0064b06_9": "如眼及色，耳聲、鼻香、舌味、身觸、意法，亦復如是。」",
    "T02n0099_009:0064b07_10": "魯醯遮婆羅門言：「奇哉！",
    "T02n0099_009:0064b08_11": "摩訶迦旃延！",
    "T02n0099_009:0064b08_12": "我問守護問義，即為我說守護門義。",
    "T02n0099_009:0064b09_13": "譬如士夫求毒藥草反得甘露，今我如是，瞋恚而來至此座坐，而摩訶迦旃延以大法雨，雨我身中，如雨甘露。",
    "T02n0099_009:0064b12_14": "摩訶迦旃延！",
    "T02n0099_009:0064b12_15": "家中多事，今請還家。」",
    "T02n0099_009:0064b13_0": "摩訶迦旃延言：「婆羅門！",
    "T02n0099_009:0064b13_1": "宜知是時。」",
    "T02n0099_009:0064b13_2": "時，魯醯遮婆羅門聞摩訶迦旃延所說，歡喜隨喜，從坐起去。",
    "T02n0099_009:0064b16_0": "雜阿含經卷第九"
}