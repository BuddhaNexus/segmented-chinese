{
    "T12n0347_002:0182a09_0": "大乘顯識經卷下",
    "T12n0347_002:0182a11_0": "中天竺國沙門地婆訶羅奉　詔譯",
    "T12n0347_002:0182a12_0": "爾時會中有月實勝上童真，從座而起合掌白佛言：「世尊！",
    "T12n0347_002:0182a13_1": "云何見色因？",
    "T12n0347_002:0182a13_2": "云何見欲因？",
    "T12n0347_002:0182a13_3": "云何見見因？",
    "T12n0347_002:0182a14_4": "云何見戒取因？」",
    "T12n0347_002:0182a14_5": "佛告月實：「智見智境，愚見愚境，智者見諸姝麗美色，了知穢惡，唯是肉段筋骨膿血，大脈小脈大腸小腸，[月*冊]液腦膜腎心脾膽，肝肺肚胃生藏熟藏，黃痰涕唾髮鬚毛爪，大小便利薄皮裹之，不淨污露可畏可惡，凡所有色皆四大生，是為色因。",
    "T12n0347_002:0182a20_0": "「月實！",
    "T12n0347_002:0182a20_1": "如父母生身，身之堅硬為地大，流潤為水大，暖熟為火大，飄動為風大，有所覺知念及聲香味觸等界，斯皆為識。」",
    "T12n0347_002:0182a22_2": "月實童真復白佛言：「世尊！",
    "T12n0347_002:0182a23_3": "將死之時，云何識捨於身？",
    "T12n0347_002:0182a23_4": "云何識遷於身？",
    "T12n0347_002:0182a24_5": "云何識知今捨此身？」",
    "T12n0347_002:0182a24_6": "佛告月實：「眾生隨業獲報，識流相續持身不絕，期畢報終識棄捨身，隨業遷受。",
    "T12n0347_002:0182a26_7": "譬如水乳和，煎以火熱力，乳水及膩各各分散。",
    "T12n0347_002:0182a27_8": "如是，月實！",
    "T12n0347_002:0182a27_9": "眾生命盡以業力散，形骸與識及諸入界，各各分散，識為所依，以取法界及法界念并善惡業，遷受他報。",
    "T12n0347_002:0182b01_10": "「月實！",
    "T12n0347_002:0182b01_11": "譬如大吉善蘇，以眾良藥味力熟功和合，為之大吉善蘇，棄凡蘇性持良藥力，辛苦酸醎澁甘六味，以資人身，便與人身作色香味；識棄此身，持善惡業及法界等遷受餘報，亦復如是。",
    "T12n0347_002:0182b05_12": "「月實！",
    "T12n0347_002:0182b05_13": "蘇質如身，諸藥和合為大吉善，如諸法諸根和合為業，眾藥味觸資成於蘇，如業資識，服大吉善悅澤充盛，光色美好安隱無患，如善資識獲諸樂報；服蘇違法顏容變惡，慘無血氣色死士白，如惡資識獲諸苦報。",
    "T12n0347_002:0182b10_14": "「月實！",
    "T12n0347_002:0182b10_15": "吉善寶蘇無手足眼，能取良藥色香味力；識亦如是，取法界受及諸善業，棄此身界受於中陰得天妙念，見六欲天、十六地獄，見己之身，手足端嚴諸根麗美，見所棄屍，云：『此是我前生之身。』",
    "T12n0347_002:0182b14_16": "復見高勝妙相天宮種種莊嚴，花果卉木藤蔓蒙覆，光明赫麗如新鍊金眾寶鈿飾。",
    "T12n0347_002:0182b16_17": "彼見此已心大歡喜，因大喜愛，識便託之，此善業人捨身受身安樂無苦，如乘馬者棄一乘一。",
    "T12n0347_002:0182b18_18": "譬如壯士武略備具，見敵兵至著堅甲冑，乘策驥駿所去無畏，識資善根棄出入息，捨界入身遷受勝樂，亦復如是，自梵身天爰至有頂，生於其中。」",
    "T12n0347_002:0182b21_19": "爾時會中大藥王子，從座而起，合掌白佛言：「世尊！",
    "T12n0347_002:0182b23_0": "識捨於身作何色像？」",
    "T12n0347_002:0182b23_1": "佛言：「善哉！",
    "T12n0347_002:0182b23_2": "善哉！",
    "T12n0347_002:0182b23_3": "大藥！",
    "T12n0347_002:0182b23_4": "汝今所問，是大甚深佛之境界，唯除如來更無能了。」",
    "T12n0347_002:0182b25_5": "於是賢護勝上童真白佛言：「大藥王子所問甚深，其智微妙敏利明決。」",
    "T12n0347_002:0182b26_6": "佛告賢護：「此大藥王子，已於毘婆尸佛所植諸善根，曾於五百生中生外道家，為外道時，常思識義：識者云何？",
    "T12n0347_002:0182b29_7": "云何為識？",
    "T12n0347_002:0182b29_8": "於五百生不能決了，識之去來莫知由緒。",
    "T12n0347_002:0182c01_9": "我於今日為破疑網，令得開解。」",
    "T12n0347_002:0182c02_0": "於是賢護勝上童真，謂大藥王子言：「善哉！",
    "T12n0347_002:0182c02_1": "善哉！",
    "T12n0347_002:0182c03_2": "仁今所問微妙甚深，月實之問其義淺狹，猶如孾兒，心遊外境而不知內，正法希聞諸佛難遇，佛圓廣智無測深慧至妙之理，應專啟請。」",
    "T12n0347_002:0182c06_3": "時大藥王子，見佛熙怡顏容舒悅如秋蓮開，踊躍歡喜一心合掌，而白佛言：「世尊！",
    "T12n0347_002:0182c07_4": "我愛深法渴仰深法，常恐如來入般涅槃，不聞正法，而於五濁眾生之中，愚無所知不識善惡，於善不善、熟與不熟，不能覺了，迷惑輪轉生死苦趣。」",
    "T12n0347_002:0182c12_0": "佛告大藥王子：「如來正法難遇難得，我於往昔為半伽他，登山自墜，棄捨身命，為求正法，經歷無量百千萬億種種苦難。",
    "T12n0347_002:0182c14_1": "大藥！",
    "T12n0347_002:0182c14_2": "汝所悕望皆恣汝問，我當為汝分別解說。」",
    "T12n0347_002:0182c15_3": "大藥王子白佛言：「唯然奉教！",
    "T12n0347_002:0182c16_4": "世尊！",
    "T12n0347_002:0182c16_5": "識相云何？",
    "T12n0347_002:0182c16_6": "願垂開示。」",
    "T12n0347_002:0182c17_7": "佛告大藥：「如人影像現之於水，此像不可執持，非有無辨，如芻洛迦形，如渴愛像。」",
    "T12n0347_002:0182c18_8": "大藥王子白佛言：「世尊！",
    "T12n0347_002:0182c19_9": "云何渴愛？」",
    "T12n0347_002:0182c19_10": "佛言：「如人對可意色，眼根趣之，名為渴愛。",
    "T12n0347_002:0182c20_11": "猶持明鏡視己面像，若去於鏡，面像不見；識之遷運亦復如是，善惡業形與識色像皆不可見。",
    "T12n0347_002:0182c22_12": "如生盲人日出日沒，晝夜明闇，皆悉不知；識莫能見亦復如是。",
    "T12n0347_002:0182c24_13": "身中渴愛受想不可見，身之諸大諸入諸陰，彼皆是識，諸有色體眼耳鼻舌，及身色聲香味觸等，并無色體受苦樂心，皆亦是識。",
    "T12n0347_002:0182c27_14": "「大藥！",
    "T12n0347_002:0182c27_15": "如人舌得食物知甜苦辛酸醎澁等，六味皆辨，舌與食物俱有形色而味無形，又因身骨髓肉血覺知諸受，骨等有形，受無形色，知識福非福果亦復如是。」",
    "T12n0347_002:0183a01_16": "時賢護勝上童真，禮佛雙足，白佛言：「世尊！",
    "T12n0347_002:0183a02_17": "此識可知福非福耶？」",
    "T12n0347_002:0183a03_18": "佛言：「善聽！",
    "T12n0347_002:0183a03_19": "非未見諦而能見識，識不可視，非如掌中阿摩勒果，識不在於眼等之中，若識在於眼等之中，剖破眼等應當見識。",
    "T12n0347_002:0183a06_0": "賢護！",
    "T12n0347_002:0183a06_1": "恒沙諸佛見識無色，我亦如是見識無色，識非凡愚之所能見，但以譬喻而開顯耳。",
    "T12n0347_002:0183a08_0": "賢護！",
    "T12n0347_002:0183a08_1": "欲知識之罪福，汝今當聽！",
    "T12n0347_002:0183a08_2": "譬如有人為諸天神或乾闥婆等，及塞建陀等鬼神所著。",
    "T12n0347_002:0183a10_0": "賢護！",
    "T12n0347_002:0183a10_1": "於意云何？",
    "T12n0347_002:0183a10_2": "其為天等鬼神所著，其著之體求於身中可得見不？」",
    "T12n0347_002:0183a11_3": "賢護白佛言：「不也！",
    "T12n0347_002:0183a11_4": "世尊！",
    "T12n0347_002:0183a12_5": "天等鬼神所著，其著之體無色無形，身內外求皆不可見。」",
    "T12n0347_002:0183a13_6": "「賢護！",
    "T12n0347_002:0183a13_7": "其為福勝諸大天神之所著者，即須好香花燒眾名香，香美飲食清淨安置，祭解供具咸須華潔，如是此識為福資者，便獲尊貴安樂之果：或為人王，或為輔相，或豪望貴重，或財富自在，或為諸長，或作大商主，或得天身，受天勝果。",
    "T12n0347_002:0183a18_8": "由識為福資身獲樂報，如彼福勝天神所著，得勝妙花香香美飲食，便即歡喜病者安隱，今得尊貴豪富自在，當知皆是由福資識身獲樂果。",
    "T12n0347_002:0183a21_9": "「賢護！",
    "T12n0347_002:0183a21_10": "其為富丹那等下惡鬼神之所著者，便愛糞垢腐敗涕唾諸不淨物，以此祭解歡喜病愈，其人以鬼神力隨鬼神欲，愛樂不淨臭朽糞穢；識以罪資亦復如是，或生貧窮，或生餓鬼及諸食穢畜生之中種種惡趣，由罪資識身獲苦果。",
    "T12n0347_002:0183a27_11": "「賢護！",
    "T12n0347_002:0183a27_12": "勝上天神其著之體無質無形，而受種種香潔供養，識福無形受勝樂報亦復如是；富丹那等下惡鬼神，為彼著者，便受不淨穢惡飲食，識資罪業獲諸苦報亦復如是。",
    "T12n0347_002:0183b02_13": "「賢護！",
    "T12n0347_002:0183b02_14": "當知識無形質，如天等鬼神所著之體，供具飲食所獲好惡，如資罪福得苦樂報。」",
    "T12n0347_002:0183b04_0": "大藥王子白佛言：「世尊！",
    "T12n0347_002:0183b04_1": "云何見欲因？」",
    "T12n0347_002:0183b04_2": "佛言：「大藥！",
    "T12n0347_002:0183b05_3": "互因生欲，猶如鑽燧兩木互因，加之人功而有火生，如是因識，及因男女色聲香味觸等，而有欲生。",
    "T12n0347_002:0183b07_4": "譬如因花生果，花中無果，果生花滅；如是因身顯識，循身求識，識不可見，識業果生身便謝滅，身骨髓等不淨諸物咸悉銷散。",
    "T12n0347_002:0183b10_5": "又如種子持將來果味色香觸，遷植而生；識棄此身，持善惡業受想作意，受來生報，亦復如是。",
    "T12n0347_002:0183b12_6": "又如男女愛欲歡會分離而去，識業和合戀結愛著味玩貪悋，報盡分離隨業受報，父母因緣中陰對之，以業力生識獲身果，愛情及業，俱無形質，欲色相因而生於欲，是為欲因。",
    "T12n0347_002:0183b17_0": "「大藥！",
    "T12n0347_002:0183b17_1": "云何見戒取因？",
    "T12n0347_002:0183b17_2": "戒謂師所制戒，不殺、不盜、不邪婬、不妄語、不飲酒等行。",
    "T12n0347_002:0183b18_3": "取謂執取，是戒作如是見，因是持戒，當得須陀洹果、斯陀含果、阿那含果，以是因故獲於勝有，謂受人天等身，斯皆是有漏善，非無漏善。",
    "T12n0347_002:0183b21_4": "無漏之善無陰熟果，今此戒取是有漏種植之，於識執善惡業識不淳淨，煩惱因故受熱惱苦，是為見戒取因。」",
    "T12n0347_002:0183b25_0": "大藥白佛言：「云何識取天身乃至取地獄身？」",
    "T12n0347_002:0183b26_0": "佛言：「大藥！",
    "T12n0347_002:0183b26_1": "識與法界持微妙視，非肉眼所依以為見因，此微妙視與福境合，見於天宮欲樂嬉戲，見已歡喜，識便繫著，作如是念：『我當往彼。』",
    "T12n0347_002:0183b29_2": "染愛戀念而為有因，見已故身臥棄屍所，作如是念：『此屍是我大善知識，由其積集諸善業故，令我今者獲於天報。』」",
    "T12n0347_002:0183c02_3": "大藥白佛言：「世尊！",
    "T12n0347_002:0183c03_4": "此識於屍既有愛重，何不託止？」",
    "T12n0347_002:0183c03_5": "佛言：「大藥！",
    "T12n0347_002:0183c04_6": "譬如剪棄鬚髮，雖見烏光香澤，寧可更植於身令重生不？」",
    "T12n0347_002:0183c05_7": "大藥白佛言：「不也！",
    "T12n0347_002:0183c05_8": "世尊！",
    "T12n0347_002:0183c05_9": "已棄鬚髮，不可重植於身令其更生。」",
    "T12n0347_002:0183c06_10": "佛言：「如是，大藥！",
    "T12n0347_002:0183c07_11": "已棄之屍，識亦不可重託受報。」",
    "T12n0347_002:0183c07_12": "大藥復白佛言：「世尊！",
    "T12n0347_002:0183c08_13": "此識冥寞玄微，無質可取、無狀可尋，云何能持象等大身眾生？",
    "T12n0347_002:0183c09_14": "縱身堅固猶若金剛，而能貫入壯夫之身，力敵九象而能持之？」",
    "T12n0347_002:0183c11_15": "佛言：「大藥！",
    "T12n0347_002:0183c11_16": "譬如風大無質無形，止於幽谷或竅隙中，其出暴猛，或摧倒須彌碎為塵粉。",
    "T12n0347_002:0183c13_0": "大藥！",
    "T12n0347_002:0183c13_1": "須彌風大色相云何？」",
    "T12n0347_002:0183c13_2": "大藥白佛言：「風大微妙，無質無形。」",
    "T12n0347_002:0183c14_3": "佛言：「大藥！",
    "T12n0347_002:0183c14_4": "風大微妙，無質無形；識亦如是，妙無形質，大身小身咸悉能持，或受蚊身或受象身。",
    "T12n0347_002:0183c16_5": "譬如明燈，其焰微妙置之於室，隨室大小眾闇咸除；識亦如是，隨諸業因任持大小。」",
    "T12n0347_002:0183c18_6": "大藥白佛言：「世尊！",
    "T12n0347_002:0183c18_7": "諸業相性彼復云何？",
    "T12n0347_002:0183c19_8": "以何因緣而得顯現？」",
    "T12n0347_002:0183c19_9": "佛言：「大藥！",
    "T12n0347_002:0183c19_10": "生諸天宮食天妙饍安寧快樂，斯皆業果之所致也。",
    "T12n0347_002:0183c21_11": "如人渴乏巡遊曠野，一得清涼美水，一無所得受渴乏苦，得冷水者無人持與，受渴乏者亦無遮障不許與水，各以業因受苦樂報。",
    "T12n0347_002:0183c24_0": "大藥！",
    "T12n0347_002:0183c24_1": "應當以是見善惡業，如空中月白黑二分，又如生果由火大增熟便色異，如是此身由福增故生勝族家，資產豐盈金寶溢滿勝相顯盛，或生諸天宮快樂自在，斯皆善業福相顯現。",
    "T12n0347_002:0183c28_2": "譬如種子植之於地，果現樹首，然其種子不從枝入枝而至樹首，割析樹身亦不見子，無人持子置於枝上，樹成根固求種不見，如是諸善惡業咸依於身，求之於身亦不見業。",
    "T12n0347_002:0184a03_3": "如因種有花，種中無花，因花有果，花中無果，花果增進增進不見；因身有業，因業有身，身中無業，業中無身，亦復如是。",
    "T12n0347_002:0184a06_4": "如花熟落其果乃現，身熟謝殞業果方出，如有種子花果之因具有，如是有身，善惡業因備在，彼業無形亦無熟相。",
    "T12n0347_002:0184a08_5": "如人身影無質無礙，不可執持不繫著人，進止往來隨人運動，亦不見影從身而出；業身亦爾，有身有業，而不見業，繫著於身亦不離身而能有業。",
    "T12n0347_002:0184a12_6": "如辛苦澁殊味諸藥，能滌淨除一切病，令身充悅顏色光澤，人見之者知服良藥，藥味可取熟功無形，視不可見、執不可得，而能資人膚容色澤；業無形質能資於身，亦復如是。",
    "T12n0347_002:0184a16_7": "善業資者，飲食衣服內外諸資，豐饒美麗手足端正，形容姝好屋室華侈，摩尼金銀眾寶盈積，安寧快樂歡娛適意，當知此為善業之相。",
    "T12n0347_002:0184a19_8": "生於下賤邊地貧窮，資用闕乏悕羨他樂，飲食麁惡或不得食，形容弊陋所止卑下，當知此為惡業之相。",
    "T12n0347_002:0184a21_9": "猶如明鏡鑒面好醜，鏡像無質取不可得，如是識資善不善業，生人天中或生地獄、畜生等中。",
    "T12n0347_002:0184a23_10": "大藥！",
    "T12n0347_002:0184a23_11": "應當如是見業與識和合遷化。」",
    "T12n0347_002:0184a24_12": "大藥言：「世尊！",
    "T12n0347_002:0184a24_13": "云何微識能持諸根，能取大身？」",
    "T12n0347_002:0184a25_14": "佛言：「大藥！",
    "T12n0347_002:0184a25_15": "譬如獵者，入於山林持弓毒箭而射香象，箭毒霑血毒運象身，支體既廢根境同喪，毒流要害身色青赤猶如淤血，毒殺象已便即遷化。",
    "T12n0347_002:0184a28_16": "於意云何？",
    "T12n0347_002:0184a29_17": "毒與象身多少大小，可得比不？」",
    "T12n0347_002:0184a29_18": "大藥白佛言：「世尊！",
    "T12n0347_002:0184a30_19": "毒與象身多少大小，其量懸殊不可為對，猶如須彌比之芥子。」",
    "T12n0347_002:0184b01_20": "「大藥！",
    "T12n0347_002:0184b01_21": "如是識棄此身以取諸根，棄此諸界隨業遷化，亦復如是。」",
    "T12n0347_002:0184b03_22": "大藥復白佛言：「世尊！",
    "T12n0347_002:0184b03_23": "云何微細之識任持大身而不疲倦？」",
    "T12n0347_002:0184b04_24": "佛言：「大藥！",
    "T12n0347_002:0184b04_25": "須彌山王高八萬四千由旬，難陀、烏波難陀，二大龍王各遶三匝，二龍大息搖振須彌，內海中水咸變成毒。",
    "T12n0347_002:0184b07_0": "此二龍王長大力壯，和修吉龍、德叉迦龍，二大龍王亦與之等。",
    "T12n0347_002:0184b08_1": "於意云何？",
    "T12n0347_002:0184b08_2": "四龍王識與蚊蚋識寧有異不？」",
    "T12n0347_002:0184b09_3": "大藥言：「世尊！",
    "T12n0347_002:0184b09_4": "四龍蚊蚋其識無異。」",
    "T12n0347_002:0184b10_5": "「大藥！",
    "T12n0347_002:0184b10_6": "如一小渧跋錯那婆，入四龍口四龍便死。",
    "T12n0347_002:0184b11_7": "於意云何？",
    "T12n0347_002:0184b11_8": "小渧藥毒、龍口中毒，何毒為大？」",
    "T12n0347_002:0184b12_9": "大藥白佛言：「龍口毒大，小渧藥毒甚為微少。」",
    "T12n0347_002:0184b13_10": "「大藥！",
    "T12n0347_002:0184b13_11": "大身眾生力敵九象，微妙之識無色無形，非分別量，隨業任持亦復如是。",
    "T12n0347_002:0184b14_12": "如尼瞿陀子極微細，種之生樹婆娑廣大枝條百千。",
    "T12n0347_002:0184b16_13": "於意云何？",
    "T12n0347_002:0184b16_14": "其子與樹大小類不？」",
    "T12n0347_002:0184b16_15": "大藥言：「世尊！",
    "T12n0347_002:0184b17_16": "其子與樹大小相懸，如藕絲孔比虛空界。」",
    "T12n0347_002:0184b18_0": "「如是，大藥！",
    "T12n0347_002:0184b18_1": "樹於子中求不可得，若不因子樹則不生。",
    "T12n0347_002:0184b19_2": "微細尼瞿陀子能生大樹，微細之識能生大身，識中求身身不可得，若除於識身則無有。」",
    "T12n0347_002:0184b21_3": "大藥復白佛言：「云何金剛堅固不可壞識，止於危脆速朽身內？」",
    "T12n0347_002:0184b22_4": "佛言：「大藥！",
    "T12n0347_002:0184b22_5": "譬如貧人得如意寶，以寶力故高宇彫鏤，妙麗宮室園林欝茂，花果敷榮象馬妓侍，資用樂具自然而至；其人於後失如意寶，眾資樂具咸悉銷滅，如意神寶堅固真窂，縱千金剛不能毀壞，所生資用虛假無常速散速滅。",
    "T12n0347_002:0184b27_6": "識亦如是堅固不壞，所生之身速朽速滅。」",
    "T12n0347_002:0184b28_7": "大藥言：「世尊！",
    "T12n0347_002:0184b29_0": "柔妙之識，云何穿入麁鞕色中？」",
    "T12n0347_002:0184b29_1": "佛言：「大藥！",
    "T12n0347_002:0184b29_2": "水體至柔，激流懸泉能穿山石。",
    "T12n0347_002:0184c01_3": "於意云何？",
    "T12n0347_002:0184c01_4": "水石之質鞕軟如何？」",
    "T12n0347_002:0184c02_5": "大藥言：「世尊！",
    "T12n0347_002:0184c02_6": "石質堅鞕猶若金剛，水質柔軟為諸樂觸。」",
    "T12n0347_002:0184c03_7": "「大藥！",
    "T12n0347_002:0184c03_8": "識亦如是，至妙至柔，能穿剛鞕大身之色，遷入受報。」",
    "T12n0347_002:0184c04_9": "大藥復白佛言：「世尊！",
    "T12n0347_002:0184c05_10": "眾生捨身云何生諸天中？",
    "T12n0347_002:0184c06_0": "乃至云何生於地獄等中？」",
    "T12n0347_002:0184c06_1": "佛言：「大藥！",
    "T12n0347_002:0184c06_2": "眾生臨終之時福業資者，棄本之視得天妙視，以天妙視見六欲天，爰及六趣見身搖動，見天宮殿及歡喜園雜花園等，又見諸天處蓮花殿，麗妓侍遶笑謔嬉戲，眾花飾耳服憍奢耶，臂印環釧種種莊嚴，花常開敷眾具備設，見天天女，心便染戀歡喜適意，姿顏舒悅面若蓮花，視不錯亂，鼻不虧曲，口氣不臭，目色明鮮如青蓮葉，身諸節際無有苦痛，眼耳鼻口又無血出，不失大小便利，不毛驚孔現，掌不死黃甲不青黑，手足不亂亦不卷縮，好相顯現。",
    "T12n0347_002:0184c17_0": "見虛空中有高大殿，彩柱百千彫麗列布，垂諸鈴網，和風吹拂，清音悅美，種種香花莊嚴寶殿，諸天童子眾寶嚴身，遊戲殿內，見已歡喜微笑齒現如君圖花，目不張開亦不合閉，語音和潤，身不極冷亦不極熱，親屬圍遶亦不憂苦，日初出時當捨其壽，所見明白無諸黑闇，異香芬馥四方而至。",
    "T12n0347_002:0184c23_1": "見佛尊儀歡喜敬重，見已親愛歡喜，離辭猶如暫行，便即旋返安慰親知，不令憂惱有流法爾，生必當死勿以分別而生苦惱。",
    "T12n0347_002:0184c26_2": "「大藥！",
    "T12n0347_002:0184c26_3": "善業之人臨命終時，好樂布施，種種伽他種種頌歎，種種明白種種稱說正法之教，如睡不睡安隱捨壽。",
    "T12n0347_002:0184c28_4": "將捨壽時，天父天母同止一座，天母手中自然花出，天母見花顧謂天父：『甚為福吉希奇勝果，天今當知，子慶之歡時將不久。』",
    "T12n0347_002:0185a02_5": "天母遂以兩手搖弄其花，弄花之時命便終盡。",
    "T12n0347_002:0185a03_6": "無相之識棄捨諸根，持諸境業棄捨諸界，持諸界事遷受異報，猶如乘馬棄一乘一，如日愛引光，如木生火，又如月影現澄清水，識資善業遷受天報，如脈風移速託花內。",
    "T12n0347_002:0185a07_7": "天父天母同座視之，甘露欲風吹花七日，寶璫嚴身曜動炫煥，天童朗潔現天母手。」",
    "T12n0347_002:0185a09_8": "大藥白佛言：「世尊！",
    "T12n0347_002:0185a09_9": "無形之識，云何假因緣力而生有形？",
    "T12n0347_002:0185a10_10": "云何有形止因緣內？」",
    "T12n0347_002:0185a11_11": "佛言：「大藥！",
    "T12n0347_002:0185a11_12": "如木和合相觸生火，此火木中求不可得，若除於木亦不得火，因緣和合而生於火，因緣不具火即不生，木等之中尋火色相竟不可見，然咸見火從木中出。",
    "T12n0347_002:0185a15_0": "如是，大藥！",
    "T12n0347_002:0185a15_1": "識假父母因緣和合生有形身，有形身中求識不得，離有形身亦無有識。",
    "T12n0347_002:0185a16_2": "大藥！",
    "T12n0347_002:0185a17_0": "如火未出火相不現，亦無暖觸諸相皆無。",
    "T12n0347_002:0185a17_1": "如是，大藥！",
    "T12n0347_002:0185a18_2": "若未有身，識受想行皆悉不現。",
    "T12n0347_002:0185a18_3": "大藥！",
    "T12n0347_002:0185a19_0": "如見日輪光明照曜，而諸凡夫不見日體，是黑是白，黃白黃赤皆不能知，但以照熱光明出沒環運，諸作用事而知有日；識亦如是，以諸作用而知有識。」",
    "T12n0347_002:0185a22_1": "大藥白佛言：「云何為識作用？」",
    "T12n0347_002:0185a23_0": "佛言：「大藥！",
    "T12n0347_002:0185a23_1": "受覺想行思憂苦惱，此為識之作用。",
    "T12n0347_002:0185a24_2": "復有善不善業，熏習為種，作用顯識。」",
    "T12n0347_002:0185a24_3": "大藥白佛言：「云何識離於身便速受身，識捨故身新身未受，當爾之時識作何相？」",
    "T12n0347_002:0185a26_4": "佛言大藥：「如有丈夫長臂勇健著堅甲冑，馬疾如風乘以入陣，干戈既交心亂墜馬，武藝捷習還即跳上，識棄於身速即受身，亦復如是。",
    "T12n0347_002:0185a29_5": "又如怯人見敵怖懼乘馬退走，識資善業，見天父母同座而坐，速託生彼亦復如是。",
    "T12n0347_002:0185b02_6": "大藥！",
    "T12n0347_002:0185b02_7": "如汝所問，識棄故身新身未受，當爾之時識作何相？",
    "T12n0347_002:0185b03_8": "大藥！",
    "T12n0347_002:0185b04_0": "譬如人影現於水中無質可取，手足面目及諸形狀與人不異，體質事業影中皆無，無冷無熱及與諸觸，亦無疲乏肉段諸大，無言聲身聲苦樂之聲，識棄故身新身未受，相亦如是。",
    "T12n0347_002:0185b08_1": "大藥！",
    "T12n0347_002:0185b08_2": "是資善業生諸天者。」",
    "T12n0347_002:0185b08_3": "大藥白佛言：「云何識生地獄？」",
    "T12n0347_002:0185b09_4": "佛言：「大藥！",
    "T12n0347_002:0185b09_5": "行惡業者入於地獄，汝當諦聽！",
    "T12n0347_002:0185b10_6": "大藥！",
    "T12n0347_002:0185b10_7": "此中眾生積不善根，命終之時作如是念：『我今於此身死，棄捨父母親知所愛，甚大憂苦。』",
    "T12n0347_002:0185b12_8": "見諸地獄及見己身應合入者，見足在上頭倒向下，又見一處地純是血，見此血已心有味著，緣味著心便生地獄，腐敗惡水臭穢因力，識託其中。",
    "T12n0347_002:0185b15_9": "譬如糞穢臭處，臭酪臭酒諸臭因力，蟲生其中；入地獄者託臭物生，亦復如是。」",
    "T12n0347_002:0185b17_10": "賢護勝上童真合掌白佛言：「地獄眾生作何色相？",
    "T12n0347_002:0185b18_11": "身復云何？」",
    "T12n0347_002:0185b18_12": "佛言：「大藥！",
    "T12n0347_002:0185b19_0": "其愛血地生地獄者，遍身血光身如血色，生湯隍者身如黑雲，生乳湯河者，身點斑雜作種種色體極軟脆，猶如貴樂孾孩之身，其身長大過八肘量，鬚髮身毛並長垂曳，手足面目虧曲不全，閻浮提人遙見便死。」",
    "T12n0347_002:0185b23_1": "大藥白佛言：「地獄眾生以何為食？」",
    "T12n0347_002:0185b24_2": "佛言：「大藥！",
    "T12n0347_002:0185b24_3": "地獄眾生食無少樂，惶懼馳走，遙見鎔銅赤汁，意謂是血，眾奔趣之；又有聲呼：『諸有飢者可速來食。』",
    "T12n0347_002:0185b27_0": "便走向彼，至已而住以手承口，獄卒以熱銅汁寫手掬中，逼之令飲銅汁入腹，骨節爆裂舉身火起。",
    "T12n0347_002:0185b29_1": "「大藥！",
    "T12n0347_002:0185b29_2": "地獄眾生所食之物，唯增苦痛無少安樂。",
    "T12n0347_002:0185c01_3": "地獄眾生苦痛如是，識不捨之亦不毀壞。",
    "T12n0347_002:0185c02_4": "身如骨聚識止不離，非業報盡苦身不捨，飢渴苦逼，便見園林花果敷榮廣博翠茂，見已喜笑互相謂言：『此園翠茂清風涼美，眾急入園須臾暫樂。』",
    "T12n0347_002:0185c05_5": "樹葉花果咸成刀劍斬截罪者，或中破身分為兩段，或大叫呼四面馳走，獄卒群起執金剛棒，或執鐵棒鐵斧鐵杖，囓脣瞋怒身出火焰，斫棒罪者遮不令出，斯皆己業見如是事。",
    "T12n0347_002:0185c09_6": "獄卒隨罪者後，語罪者云：『汝何處去？",
    "T12n0347_002:0185c10_7": "汝可住此，勿復東西欲何逃竄。",
    "T12n0347_002:0185c10_8": "今此園者汝業莊嚴，可得離不？』",
    "T12n0347_002:0185c11_9": "「如是，大藥！",
    "T12n0347_002:0185c11_10": "地獄眾生受種種苦，七日而死還生地獄，以業力故如遊蜂採花還歸本處。",
    "T12n0347_002:0185c13_11": "罪業眾生應入地獄，初死之時見死使來，繫項驅逼身心大苦入大黑闇，如被劫賊執捉將去，作如是言：『訶訶，禍哉！",
    "T12n0347_002:0185c16_12": "苦哉！",
    "T12n0347_002:0185c16_13": "我今棄閻浮提種種愛好親屬知友，入於地獄，我今不見天路但見苦事，如蠶作絲自纏取死，我自作罪為業纏縛，羂索繫項牽曳驅逼將入地獄。』",
    "T12n0347_002:0185c19_14": "賢護！",
    "T12n0347_002:0185c19_15": "罪業眾生生地獄者，苦相如是。」",
    "T12n0347_002:0185c20_16": "爾時賢護與大藥王子，聞說是已，身驚毛竪，俱起合掌作如是言：「我等今者俱歸依佛，請垂救護，願今以此聞法功德，未脫有流處生死輪，不落三塗入於地獄。」",
    "T12n0347_002:0185c23_17": "賢護復白佛言：「欲有所請，唯願聽許。」",
    "T12n0347_002:0185c24_18": "佛言：「如汝悕望，恣汝所問。」",
    "T12n0347_002:0185c25_19": "賢護白佛言：「世尊！",
    "T12n0347_002:0185c25_20": "云何為積？",
    "T12n0347_002:0185c26_21": "云何為聚？",
    "T12n0347_002:0185c26_22": "云何為陰？",
    "T12n0347_002:0185c26_23": "云何為身不遷？」",
    "T12n0347_002:0185c26_24": "佛言：「賢護！",
    "T12n0347_002:0185c27_25": "智界、見界、意界、明界，以此四界和合成身，四界境識名之為積；聚謂六界六入，六入境三界，因二入因，即鬚髮毛爪皮肉膿血，涕唾黃痰脂[月*冊]髓液，手足面目大小支節，和合崇聚名之為聚，猶如穀豆麻麥，積集聚貯而成高大，謂之為聚。",
    "T12n0347_002:0186a03_26": "其地水火風空識，名為六界；眼耳鼻舌身意，名為六入；色聲香味觸法，名六入境，即貪瞋癡名三界因。",
    "T12n0347_002:0186a05_27": "又風黃痰亦名三因。",
    "T12n0347_002:0186a06_28": "二入因者，謂戒與信。",
    "T12n0347_002:0186a06_29": "又有二因，謂捨與施。",
    "T12n0347_002:0186a07_30": "又有二因，謂進與定。",
    "T12n0347_002:0186a07_31": "又有二因，謂善不善。",
    "T12n0347_002:0186a08_32": "其受想行識，此四名無色陰，受謂領受苦樂等相及不苦不樂之相，想謂知苦樂相，行謂現念作意及觸，識者是身之主，遍行諸體，身有所為莫不由識。",
    "T12n0347_002:0186a11_33": "不遷者，謂身語意淨證獲道果，此人死已識棄有陰，不重受有、不流諸趣，極樂而遷不復重遷，是名不遷。」",
    "T12n0347_002:0186a13_34": "於是賢護與大藥王子，禮佛雙足白言：「世尊！",
    "T12n0347_002:0186a14_35": "佛一切智說此法聚，當於未來作大利益安樂眾生。」",
    "T12n0347_002:0186a16_36": "佛言：「如來法聚常住非斷，一切智者知而不為，我經無量勤苦積集智光，今說此經，此正法日為諸眾生作大明照，德譽普流一切智海，為能調心流注者，說此經所在之處請誦解說，諸天、鬼神、阿修羅、摩睺羅伽，咸悉擁護皆來拜禮，水火王賊等怖皆不能害。",
    "T12n0347_002:0186a22_0": "諸比丘！",
    "T12n0347_002:0186a22_1": "從今已往於不信前勿說此經，求經過者慎勿示之，於尼乾子尼乾部眾諸外道中亦勿說之，不恭敬渴請亦勿為說；若違我教虧損法事，此人則為虧損如來。",
    "T12n0347_002:0186a25_2": "諸比丘！",
    "T12n0347_002:0186a25_3": "若有禮拜供養此經典者，應當恭敬供養是人，斯人則為持如來藏。」",
    "T12n0347_002:0186a27_4": "爾時世尊而說偈言：「當勇超塵累，　　勤修佛正教，　除滅死軍眾，　　如象踐葦蘆，　持法奉禁戒，　　專精勿虧怠，　以棄生流轉，　　盡諸苦有邊。」",
    "T12n0347_002:0186b03_0": "佛說此經已，賢護勝上童真、大藥王子，并諸比丘、菩薩摩訶薩、天人、阿修羅、乾闥婆等，普大會眾，聞佛所說歡喜奉行。",
    "T12n0347_002:0186b06_0": "大乘顯識經卷下",
    "T12n0347_002:0186b07_0": "(右大唐永隆元年三藏地婆訶",
    "T12n0347_002:0186b08_0": "羅於東太原寺譯，出《大周錄》)"
}