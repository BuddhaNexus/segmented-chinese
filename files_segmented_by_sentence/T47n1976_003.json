{
    "T47n1976_003:0395b05_0": "西方合論卷之三",
    "T47n1976_003:0395b07_0": "第三部類門",
    "T47n1976_003:0395b08_0": "夫如來說教，廣有多門，經中或偶一拈題，或因緣舉出者，不可勝載；唯念佛一門，頻形讚歎。",
    "T47n1976_003:0395b10_1": "如高巒之峙平原，躍空而出；類金星之晃沙磧，映日即明。",
    "T47n1976_003:0395b11_2": "故知法門殊勝，未有逾此一門者也。",
    "T47n1976_003:0395b12_3": "今約諸經，但言西方大事者一概收入，分經、緯二義。",
    "T47n1976_003:0395b13_4": "《說文》曰：「織有經，集絲為之。",
    "T47n1976_003:0395b14_5": "經常而緯變。」",
    "T47n1976_003:0395b14_6": "是故以經則非專談安養者不收；以緯則凡泛舉念佛者亦入。",
    "T47n1976_003:0395b15_7": "登葱山而樵玉，首採羊脂；泛溟海而斮香，忍捨牛頭？",
    "T47n1976_003:0395b17_0": "孔子曰：「爾所不知，人其舍諸。」",
    "T47n1976_003:0395b17_1": "至於聞所未聞，不無望於來哲。",
    "T47n1976_003:0395b19_0": "一、經中之經。",
    "T47n1976_003:0395b19_1": "　二、經中之緯。",
    "T47n1976_003:0395b20_0": "三、緯中之經。",
    "T47n1976_003:0395b20_1": "　四、緯中之緯。",
    "T47n1976_003:0395b21_0": "一、經中之經者：一、《無量平等清淨覺經》；二、《無量壽經》；三、《阿彌陀經》；四、《無量壽莊嚴經》；五、出《寶積》第十八經，名《無量壽如來會》。",
    "T47n1976_003:0395b23_1": "五經同一梵本，前四譯稍不精。",
    "T47n1976_003:0395b24_2": "六、即《大阿彌陀經》，龍舒居士，將前四譯和會者，佛在王舍國靈鷲山，為阿難、慈氏等說；中間出《寶積》者，旨富詞法，不知龍舒何以不見此本？",
    "T47n1976_003:0395b27_3": "一、《佛說阿彌陀經》；二、《稱讚淨土佛攝受經》，二經同一梵本，初經簡淨愈於後譯。",
    "T47n1976_003:0395b29_4": "佛在舍衛國祇樹給孤獨園，為舍利弗說，讀誦者多主此經。",
    "T47n1976_003:0395c01_5": "一、《觀無量壽經》，佛在王舍城耆闍崛山中，為韋提希夫人說。",
    "T47n1976_003:0395c03_6": "經中言十六妙觀，修持法門備載此經，故孤山判為定善。",
    "T47n1976_003:0395c04_7": "然三種經，皆專為西方起教，如天中之天、人中之王，不必自相排抑。",
    "T47n1976_003:0395c06_8": "譬一大虛空，一尚不得，豈有二哉？",
    "T47n1976_003:0395c06_9": "經中妙義，具見餘門，今不贅述。",
    "T47n1976_003:0395c08_0": "二、經中之緯者：一、《鼓音聲王經》，佛在瞻波大城伽伽靈池，與比丘百人說。",
    "T47n1976_003:0395c09_1": "中云：「若有四眾，受持阿彌陀佛名，臨命終時，佛與聖眾，接引往生。」",
    "T47n1976_003:0395c11_2": "一、《後出阿彌陀佛偈經》，自「惟念法比丘，乃從世饒王。」",
    "T47n1976_003:0395c12_3": "至「弘此無量誓，世世稽首行。」",
    "T47n1976_003:0395c13_4": "共五十六句，始終惟偈。",
    "T47n1976_003:0395c13_5": "二經亦專言淨土，言義較前甚略，判入緯髏。",
    "T47n1976_003:0395c14_6": "又《鼓音》意，重持呪，《偈經》是伽陀部，非教本故。",
    "T47n1976_003:0395c16_0": "三、緯中之經者：一、《華嚴經》普賢菩薩勸進善財童子、海會大眾，發大十願；至臨命終時，一切諸根，悉皆散壞，一切威勢，悉皆退失，惟此願王，不相捨離，於一切時，引導其前，一剎那間，即得往生極樂世界；其人自見生蓮花中，蒙佛授記；得授記已，經無數劫，普於十方不可說不可說世界，以智慧力隨眾生心而為利益，乃至能於煩惱大苦海中，拔濟眾生，令其出離，皆得生於極樂世界。",
    "T47n1976_003:0395c24_1": "又解脫長者云：「我若欲見安樂世界，無量壽如來，隨意即見；如是十方一切世界所有如來，我若欲見，隨意即見。",
    "T47n1976_003:0395c27_2": "我能了知如來國土莊嚴神通等事，無所從來，亦無所去；無有行處，亦無住處。",
    "T47n1976_003:0395c28_3": "亦如己身，無來無去，無行住處。」",
    "T47n1976_003:0395c29_4": "一、《法華經》云：「聞是經典，如說修行，於此命終，即往安樂世界，阿彌陀佛、大菩薩眾，圍繞住處，生蓮華中寶座之上，得菩薩神通，無生法忍。",
    "T47n1976_003:0396a03_5": "得是忍已，眼根清淨，以是清淨眼根，見七百萬二千億那由他恒河沙等諸佛如來。」",
    "T47n1976_003:0396a05_6": "一、《楞嚴經》大勢至白佛：「我憶往昔恒河沙劫，有佛出世名無量光，十二如來相繼一劫，其最後佛，名超日月光，彼佛教我念佛三昧。",
    "T47n1976_003:0396a08_7": "譬如有人，一專為憶，一人專忘，如是二人，若逢不逢，或見非見；二人相憶，二憶念深，如是乃至從生至生，同於形影，不相乖異。",
    "T47n1976_003:0396a11_8": "十方如來，憐念眾生，如母憶子；若子逃逝，雖憶何為？",
    "T47n1976_003:0396a12_9": "子若憶母，如母憶時，母子歷生，不相違遠；若眾生心，憶佛念佛，現前當來，必定見佛，去佛不遠，不假方便，自得心開，如染香人身有香氣，此則名曰香光莊嚴。",
    "T47n1976_003:0396a16_10": "我本因地，以念佛心，入無生忍；今於此界，攝念佛人，歸於淨土。」",
    "T47n1976_003:0396a17_11": "一、《寶積經》佛告父王：「一切眾生，皆即是佛，汝今當念西方世界阿彌陀佛，常勤精進，當得佛道。」",
    "T47n1976_003:0396a19_12": "王言：「一切眾生，云何是佛？」",
    "T47n1976_003:0396a20_13": "佛言：「一切決無生，無動搖、無取捨、無相貌、無自性，可於此佛法中安住其心，勿信於他。」",
    "T47n1976_003:0396a22_14": "爾時父王與七萬釋種，聞說是法，信解歡喜，悟無生忍。",
    "T47n1976_003:0396a23_15": "佛現微笑，而說偈曰：「釋種決定智，是故於佛法，決信心安住，人中命終已，得生安樂國，面奉阿彌陀，無畏成菩提。」",
    "T47n1976_003:0396a26_16": "又佛告彌勒，發十種心，往生極樂。",
    "T47n1976_003:0396a27_0": "何者為十？",
    "T47n1976_003:0396a27_1": "一者、於諸眾生，起於大慈，無損害心。",
    "T47n1976_003:0396a28_2": "二者、於諸眾生，起於大悲，無逼惱心。",
    "T47n1976_003:0396a28_3": "三者、於佛正法，不惜身命，樂守護心。",
    "T47n1976_003:0396a29_4": "四者、於一切法，發生勝忍，無執著心。",
    "T47n1976_003:0396b01_5": "五者、不貪利養，恭敬尊重，淨意樂心。",
    "T47n1976_003:0396b02_6": "六者、求佛種智，於一切時，無忘失心。",
    "T47n1976_003:0396b03_7": "七者、於諸眾生，尊重恭敬，無下劣心。",
    "T47n1976_003:0396b04_8": "八者、不著世論，於菩提分生決定心。",
    "T47n1976_003:0396b05_0": "九者、種諸善根，無有雜染清淨之心。",
    "T47n1976_003:0396b05_1": "十者、於諸如來，捨離諸相，起隨念心。",
    "T47n1976_003:0396b06_2": "是名菩薩發十種心。",
    "T47n1976_003:0396b07_3": "由是心故，當得往生。",
    "T47n1976_003:0396b07_4": "若人於此十心，隨成一心，樂欲往生彼佛世界，若不得生，無有是處。",
    "T47n1976_003:0396b09_5": "一、《般舟三昧經》佛告跋陀惒菩薩：「若沙門、白衣，所聞西方阿彌陀佛剎，常念彼方佛，不得缺戒。",
    "T47n1976_003:0396b11_6": "一心念，若一日晝夜，若七日七夜，過七日已後，見阿彌陀佛；於覺不見，於夢中見之。",
    "T47n1976_003:0396b13_7": "譬如夢中所見，不知晝、不知夜，亦不知內、亦不知外，不用在冥中故不見、不用有所蔽礙故不見。",
    "T47n1976_003:0396b15_8": "如是跋陀惒菩薩，心當作是念時，諸佛國境界名大山須彌山，其有幽冥之處，悉為開闢；目亦不蔽、心亦不礙。",
    "T47n1976_003:0396b18_9": "是菩薩摩訶薩，不持天眼徹視、不持天耳徹聽、不持神足到於佛剎、不於是間終，生彼間佛剎乃見，便於是間坐見阿彌陀佛，聞所說經悉受得，從三昧中，悉能具足，為人說之。」",
    "T47n1976_003:0396b22_10": "一、《觀佛三昧經》文殊自敘宿因，謂得念佛三昧，當生淨土；世尊復記之曰：「汝當往生極樂世界。」",
    "T47n1976_003:0396b24_11": "一、《大集經賢護品》云：「求無上菩提者，應修念佛禪三昧。」",
    "T47n1976_003:0396b25_12": "偈云：「若人稱念彌陀佛，號曰無上深妙禪；至心想像見佛時，即是不生不滅法。」",
    "T47n1976_003:0396b27_13": "一、《十住斷結經》云：「時座中有四億眾，自知死此生彼，牽連不斷，欲為之源，樂生無欲國土。",
    "T47n1976_003:0396b29_14": "佛言：『西方去此無數國土，有佛名無量壽，其土清淨，無淫怒癡，蓮花化生，不由父母，汝當生彼。』」",
    "T47n1976_003:0396c02_15": "一、《如來不思議境界經》云：「菩薩了知諸佛及一切法，皆惟心量，得隨順忍，或入初地，捨身速生妙喜世界，或生極樂淨土中。」",
    "T47n1976_003:0396c05_16": "一、《隨願往生經》言：「佛國無量，專求極樂者何？",
    "T47n1976_003:0396c06_17": "一以因勝，十念為因故；一以緣勝，四十八願普度眾生故。」",
    "T47n1976_003:0396c07_18": "一、《稱揚諸佛功德經》云：「若有得聞無量壽如來名者，一心信樂，其人命終，阿彌陀佛與諸比丘，住其人前，魔不能壞彼正覺心。」",
    "T47n1976_003:0396c10_19": "又云：「持諷誦念，此人當得無量之福，永離三途，命終之後往生彼剎。」",
    "T47n1976_003:0396c12_20": "一、《大雲經》云：「善男子，於此西方有一世界名曰安樂，其土有佛號無量壽，於今現在，常為眾生講宣正法。",
    "T47n1976_003:0396c14_21": "告一菩薩：『汝善男子，娑婆世界釋迦牟尼佛，為諸薄福鈍根眾生，說《大雲經》，汝可往彼至心聽受。』",
    "T47n1976_003:0396c16_22": "是彼菩薩，欲來至此，故先現瑞。",
    "T47n1976_003:0396c17_23": "善男子，汝觀彼土諸菩薩身，滿足五萬六千由旬。",
    "T47n1976_003:0396c18_24": "『世尊，彼來菩薩名號何等？",
    "T47n1976_003:0396c19_25": "何緣而來此土？",
    "T47n1976_003:0396c19_26": "將非為度眾生故來？",
    "T47n1976_003:0396c20_27": "唯願如來為諸眾生，分別解說。』",
    "T47n1976_003:0396c20_28": "善男子，彼土菩薩，欲聞淨光受記別事，并欲供養如是三昧，是故而來。",
    "T47n1976_003:0396c22_29": "善男子，是菩薩名無邊光，通達方便，善能教導。」",
    "T47n1976_003:0396c23_30": "一、《入楞伽經》云：「大慧！",
    "T47n1976_003:0396c24_31": "汝當知，善逝滅度後，南天竺國中大名德比丘，厥號為龍樹，能破有無宗，世間中顯我無上大乘法，得初歡喜地，往生安樂國。」",
    "T47n1976_003:0396c26_32": "一、《大悲經》云：「我滅度後，北天竺國有比丘，名祈婆伽，修習無量最勝善根。",
    "T47n1976_003:0396c28_33": "已而命終，生於西方，過百千億世界無量壽佛國，以後成佛，號無垢光如來。」",
    "T47n1976_003:0397a02_0": "四、緯中之緯者：一如《華嚴．毘盧遮那品》云：「爾時大威光童子，見波羅蜜善根莊嚴王如來成等正覺現神通力，即得念佛三昧，名無邊海藏門。」",
    "T47n1976_003:0397a05_1": "又〈光明覺品〉云：「爾時光明過千世界，乃至一切處，文殊菩薩各於佛所，同時發聲說此頌言：『一切威儀中，常念佛功德；晝夜無暫斷，如是業應作。』」",
    "T47n1976_003:0397a08_2": "又〈賢首品〉云：「見有臨終勸念佛，又示尊像令瞻敬，俾於佛所深歸仰，是故得成此光明。」",
    "T47n1976_003:0397a10_3": "又〈十無盡藏品〉第八，念藏云：「此念有十種：所謂寂靜念、清淨念、不濁念、明徹念、離塵念、離種種念、離垢念、光耀念、可愛樂念、無能障礙念。」",
    "T47n1976_003:0397a13_4": "又〈兜率偈讚品〉離垢幢菩薩云：「以佛為境界，專念而不捨；此人得見佛，其數與心等。」",
    "T47n1976_003:0397a15_5": "又〈十回向品〉第十回向云：「以法施回向，願得憶念與法界等，無量無邊世界，未來現在，一切諸佛。」",
    "T47n1976_003:0397a17_6": "又〈十地品〉中，從初至末，地地皆云：「一切所作，不離念佛。」",
    "T47n1976_003:0397a18_7": "又〈佛不思議法品〉云：「如來有十種佛事：一者，若有眾生，專心憶念，則得現前。",
    "T47n1976_003:0397a20_8": "二者，若有眾生，心不調順，則為說法」等。",
    "T47n1976_003:0397a21_9": "又〈入法界品〉云：「德雲比丘告善財言：『善男子，我得自在決定解力，信根清淨，智光照耀；普觀境界，離一切障，具清淨行，往詣十方，供養諸佛；常念一切諸佛如來，總持一切諸佛正法，常見一切諸佛，隨諸眾生種種心樂，示現種種成正覺門，於大眾中，而師子吼。",
    "T47n1976_003:0397a27_10": "善男子，我唯得此憶念一切諸佛境界，智慧光明，普見法門，所謂智光普照念佛門，常見一切諸佛國土，種種宮殿悉嚴淨故。",
    "T47n1976_003:0397b01_11": "令一切眾生念佛門，隨諸眾生心之所樂，皆令見佛，得清淨故。",
    "T47n1976_003:0397b02_12": "令安住力念佛門，令入如來十方中故。",
    "T47n1976_003:0397b03_13": "令安住法念佛門，見無量佛，聽聞法故。",
    "T47n1976_003:0397b04_14": "照耀諸方念佛門，悉見一切諸世界中，等無差別諸佛海故。",
    "T47n1976_003:0397b05_15": "入不可見處念佛門，悉見一切微細境中，諸佛自在神通事故。",
    "T47n1976_003:0397b07_0": "住於諸劫念佛門，一切劫中，常見如來諸所施為，無暫捨故。",
    "T47n1976_003:0397b08_1": "住一切時念佛門，於一切時，常見如來，親近同住，不捨離故。",
    "T47n1976_003:0397b09_2": "住一切剎念佛門，一切國土咸見佛身，超過一切，無與等故。",
    "T47n1976_003:0397b11_3": "住一切世念佛門，隨於自心之所欲樂，普見三世諸如來故。",
    "T47n1976_003:0397b12_4": "住一切境念佛門，普於一切諸境界中，見諸如來次第現故。",
    "T47n1976_003:0397b13_5": "住寂滅念佛門，於一念中，見一切剎一切諸佛，示涅槃故。",
    "T47n1976_003:0397b15_6": "住遠離念佛門，於一念中見一切佛，從其所住，而出去故。",
    "T47n1976_003:0397b16_7": "住廣太念佛門，心常觀察，一一佛身，充遍一切諸法界故。",
    "T47n1976_003:0397b17_8": "住微細念佛門，於一毛端，有不可說如來出現，悉至其所而承事故。",
    "T47n1976_003:0397b19_9": "住莊嚴念佛門，於一念中，見一切剎皆有諸佛成等正覺，現神變故。",
    "T47n1976_003:0397b20_10": "住能事念佛門，見一切佛出現世間，放智慧光轉法輪故。",
    "T47n1976_003:0397b22_11": "住自在心念佛門，知隨自心所有欲樂，一切諸佛現其像故。",
    "T47n1976_003:0397b23_12": "住自業念佛門，知隨眾生所積集業，現其影像令覺悟故。",
    "T47n1976_003:0397b24_13": "住神變念佛門，見佛所坐廣大蓮華，周遍法界而開敷故。",
    "T47n1976_003:0397b26_14": "住虛空念佛門，觀察如來所有身雲，莊嚴法界虛空界故。』」",
    "T47n1976_003:0397b27_15": "一、《法華經》云：「若有因緣，獨入他家，一心念佛；乞食無侶，一心念佛。」",
    "T47n1976_003:0397b28_16": "又云：「若人散亂心，入于塔廟中，一稱南無佛，皆已成佛道。」",
    "T47n1976_003:0397c01_17": "一、《淨名經》云：「寶積當知：直心是菩薩淨土，菩薩成佛時，不諂眾生來生其國；深心是菩薩淨土，菩薩成佛時，具足功德眾生來生其國；大乘心是菩薩淨土，菩薩成佛時，大乘眾生來生其國；布施是菩薩淨土，菩薩成佛時，一切能捨眾生來生其國；持戒是菩薩淨土，菩薩成佛時，行十善道滿願眾生來生其國；忍辱是菩薩淨土，菩薩成佛時，三十二相莊嚴眾生來生其國；精進是菩薩淨土，菩薩成佛時，勤修一切功德眾生來生其國；禪定是菩薩淨土，菩薩成佛時，攝心不亂眾生來生其國；智慧是菩薩淨土，菩薩成佛時，正定眾生來生其國；四無量心，是菩薩淨土，菩薩成佛時，成就慈悲喜捨眾生來生其國；四攝法是菩薩淨土，菩薩成佛時，解脫所攝眾生來生其國；方便是菩薩淨土，菩薩成佛時，於一切法方便無礙眾生來生其國；三十七品是菩薩淨土，菩薩成佛時，念處正勤神足根力覺道眾生來生其國；回向心是菩薩淨土，菩薩成佛時，得一切具足功德國土；說除八難，是菩薩淨土，菩薩成佛時，國土無有三惡八難；自守戒行不譏彼缺，是菩薩淨土，菩薩成佛時國土，無有犯禁之名。",
    "T47n1976_003:0397c24_18": "十善是菩薩淨土，菩薩成佛時，命不中夭、大富梵行、所言誠諦常以軟語、眷屬不離、善和諍訟言必饒益、不嫉不恚正見眾生，來生其國。",
    "T47n1976_003:0397c27_19": "如是，寶積！",
    "T47n1976_003:0397c27_20": "菩薩隨其直心，則能發行；隨其發行，則得深心；隨其深心，則意調伏；隨意調伏，則如說行；隨如說行，則能迴向；隨其迴向，則有方便；隨其方便，則成就眾生；隨成就眾生，則佛土淨；隨佛土淨，則說法淨；隨說法淨，則智慧淨；隨智慧淨，則其心淨；隨其心淨，則一切功德淨。",
    "T47n1976_003:0398a04_21": "是故寶積，若菩薩，欲得淨土，當淨其心；隨其心淨，則佛土淨。」",
    "T47n1976_003:0398a06_22": "又云：「菩薩成就八法，於此世界，行無瘡疣，生於淨土。",
    "T47n1976_003:0398a07_23": "何等為八？",
    "T47n1976_003:0398a07_24": "饒益眾生，而不望報；代一切眾生，受諸苦惱；所作功德，盡以施之；等心眾生，謙下無閡；於諸菩薩，視之如佛；所未聞經，聞之不疑；不與聲聞，而相違背；不嫉彼供，不高己利。",
    "T47n1976_003:0398a11_25": "而於其中，調伏其心，常省己過，不訟彼短，恒以一心，求諸功德，是為八。」",
    "T47n1976_003:0398a13_26": "一、《涅槃經》云：「菩薩六念，念佛第一。」",
    "T47n1976_003:0398a14_27": "又云：「繫念思惟，因緣力故，得斷煩惱。」",
    "T47n1976_003:0398a14_28": "一、《大悲經》云：「一稱佛名，以是善根，入涅槃界，不可窮盡。」",
    "T47n1976_003:0398a16_29": "一、《大般若經》云：「佛告曼殊室利菩薩：『能正修行一相莊嚴三昧，疾證菩提。",
    "T47n1976_003:0398a17_30": "修此行者，應離喧雜，不思眾生相，專心繫念。",
    "T47n1976_003:0398a18_31": "於一如來，審取名字，善想容儀，即為普觀三世一切諸佛，即得諸佛一切智慧。』」",
    "T47n1976_003:0398a20_32": "一、《坐禪三昧經》曰：「菩薩坐禪，不念一切，惟念一佛，即得三昧。」",
    "T47n1976_003:0398a21_33": "一、《增一阿含經》云：「四事供養閻浮提一切眾生，若有稱佛名號，如[(殼一)/牛]乳頃，功德過上，不可思議。」",
    "T47n1976_003:0398a24_34": "一、《文殊般若經》云：「佛告文殊：『欲入一行三昧者，應處空間捨諸亂意，不取相貌，繫心一佛，專稱名字，隨彼方所端身正向，能于一佛念念相續，即是念中，能見過去未來見在諸佛。",
    "T47n1976_003:0398a28_35": "念一佛功德，與念無量佛功德無二。",
    "T47n1976_003:0398a28_36": "阿難所聞佛法，猶住量數；若得一行三昧，諸經法門，一一分別，皆悉了知，晝夜宣說，智慧辯才，終不斷絕。",
    "T47n1976_003:0398b02_37": "阿難多聞辯才百千等分，不及其一。』」",
    "T47n1976_003:0398b03_38": "一、《大集經》云：「若人專念一方佛，或行或坐，至七七日，現身見佛，即得往生。」",
    "T47n1976_003:0398b04_39": "一、《法華三昧觀經》云：「十方眾生，一稱南無佛者，皆當作佛，惟一大乘，無有二三；一切諸法，一相一門，所謂無生無滅，畢竟空相。",
    "T47n1976_003:0398b07_40": "習如是觀，五欲自斷、五蓋自除、五根增長，即得禪定。」",
    "T47n1976_003:0398b09_41": "一、《那先經》云：「王問那先：『人生造惡，臨終念佛，得生佛國；我不信是語。』",
    "T47n1976_003:0398b10_42": "那先答言：『如持大石置于船上，因得不沒；人雖本惡，因念佛故，不入泥犁。",
    "T47n1976_003:0398b12_43": "其小石沒者，如人作惡，不知念佛，便入泥犁中。』」",
    "T47n1976_003:0398b13_44": "頌曰：　如來金口言，　　讚歎西方土。",
    "T47n1976_003:0398b15_0": "　如入長安城，　　東西南北入；　入已即一城，　　無別天子都。",
    "T47n1976_003:0398b17_0": "　普賢佛長子，　　文殊七佛師；　授記及迴向，　　是果位往生。",
    "T47n1976_003:0398b19_0": "　釋種得法忍，　　善財證佛果；　面奉阿彌陀，　　是菩薩往生。",
    "T47n1976_003:0398b21_0": "　龍樹破有無，　　祈婆最勝根；　皆得佛授記，　　是禪師往生。",
    "T47n1976_003:0398b23_0": "　聞佛心信樂，　　誦念與持諷；　大石置船上，　　是下劣往生。",
    "T47n1976_003:0398b25_0": "　阿難世多聞，　　佛子中第一；　不如念一佛，　　頓了諸經法。",
    "T47n1976_003:0398b27_0": "　云何義解家，　　得輕易念佛？",
    "T47n1976_003:0398b28_0": "　諸正念法門，　　經中皆悉載。",
    "T47n1976_003:0398b29_0": "　但一大乘法，　　無二亦無三；　奉勸悟達士，　　趁時歇狂解。",
    "T47n1976_003:0398c02_0": "　一心念阿彌，　　蓮花念念生；　此是常寂光，　　非報非方便。",
    "T47n1976_003:0398c04_0": "　作是觀為正，　　勿妄生分別；　禪教律三乘，　　同歸淨土海。",
    "T47n1976_003:0398c06_0": "　一切法皆入，　　是無上普門；　教海義無量，　　甕觀捨少許。",
    "T47n1976_003:0398c08_0": "　一臠遍鼎味，　　是中有全藏。",
    "T47n1976_003:0398c09_0": "西方合論卷之三(終)"
}