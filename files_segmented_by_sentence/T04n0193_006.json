{
    "T04n0193_006:0098b25_0": "佛本行經卷第六(一名佛本行讚傳)宋涼州沙門釋寶雲譯調達入地獄品第二十七　佛天師世祐，　　身心俱清淨；　愍眾詣江浴，　　著澡衣而立。",
    "T04n0193_006:0098c02_0": "　爾時佛世尊，　　始入清流江；　猶如日天子，　　在天華浴池。",
    "T04n0193_006:0098c04_0": "　如祠金剛柱，　　妙寶以挍飾；　譬天刻鏤師，　　眾相悉明備。",
    "T04n0193_006:0098c06_0": "　佛世尊身形，　　妙好亦如是；　此皆宿善行，　　工匠所為作。",
    "T04n0193_006:0098c08_0": "　百福德相備，　　宿善所印明；　或如然妙指，　　晃昱或如言。",
    "T04n0193_006:0098c10_0": "　以說本善行，　　佛形相如是；　水陸空中虫，　　莫不愕然觀。",
    "T04n0193_006:0098c12_0": "　各自捨怨慊，　　皆慈心相向；　悉不相茹食，　　住目於佛相。",
    "T04n0193_006:0098c14_0": "　視之無厭足，　　時佛告阿難：「視此眾生類，　　皆共觀佛相。",
    "T04n0193_006:0098c16_0": "　雖虫獸無慧，　　不識別善惡；　觀佛身相好，　　如視鏡中照，　已下善本種。」",
    "T04n0193_006:0098c18_1": "　　阿難報佛言：「唯然觀調達，　　燋然其身本。",
    "T04n0193_006:0098c20_0": "　釋種子勤修，　　學法能乘空；　為王阿闍世，　　所事最上師。",
    "T04n0193_006:0098c22_0": "　受無極榮寵，　　恭敬盛大器；　不審因何故，　　欲變成惡器？」",
    "T04n0193_006:0098c24_0": "　時佛告阿難：　　「廣施博學問，　淨行勤自守，　　心懷惡行者，　是必不可保，　　心惡習眾惡；　忘失其善行，　　自穢善根本。",
    "T04n0193_006:0098c28_0": "　愚人得榮祿，　　甚以自慶喜；　但以招自殺，　　猶如騾懷妊。",
    "T04n0193_006:0099a01_0": "　其以自消盡，　　眾善之根本；　無餘一毛善，　　可牽拔濟出。",
    "T04n0193_006:0099a03_0": "　吾之愛眾生，　　慈加於一切；　投山入熾火，　　救眾苦危者。",
    "T04n0193_006:0099a05_0": "　不悋惜己身，　　羅云是吾子；　調達山堆我，　　是二等慈愍。」",
    "T04n0193_006:0099a07_0": "　不久於王舍，　　惡行斗斛滿；　調達得重病，　　種種方便救。",
    "T04n0193_006:0099a09_0": "　盡呼其弟子：　　「今可致我往；　詣摩竭國王，　　是我舊親友。」",
    "T04n0193_006:0099a11_0": "　於是諸弟子，　　方便舁致往；　其輿三桄折，　　墮地可膝傷。",
    "T04n0193_006:0099a13_0": "　更易坐一輿，　　輿詣王宮門；　行道逢種種，　　諸不祥徵應。",
    "T04n0193_006:0099a15_0": "　特牛吼來迎，　　角觝地且行；　後脚跑地土，　　揚塵坌辱之。",
    "T04n0193_006:0099a17_0": "　群烏於上鳴，　　猶如人語聲：「今汝所圖計，　　終不以諧偶。」",
    "T04n0193_006:0099a19_0": "　到門即啟王，　　王命勅傍臣：「惡人是地分，　　復來相惑耶？",
    "T04n0193_006:0099a21_0": "　反以惡燒我，　　又復還自燒；　如雹害萬物，　　已尋消化盡。",
    "T04n0193_006:0099a23_0": "　還致罪物去，　　吾等不宜見；　此親所不用，　　眾人所棄捨。",
    "T04n0193_006:0099a25_0": "　拒逆佛世尊，　　為祀吉祥天；　若入無擇獄，　　恐連曳吾等。",
    "T04n0193_006:0099a27_0": "　其有敬重吾，　　及自愛身者；　速逐使出朝，　　惡復聞見是。",
    "T04n0193_006:0099a29_0": "　吾每嘆佛德，　　從天師求願；　誓所生之處，　　莫與惡友俱。」",
    "T04n0193_006:0099b02_0": "　侍臣勅朝師：　　「速逐遣罪人。」",
    "T04n0193_006:0099b03_0": "　調達諂意思，　　為飾諸弟子：「如吾自思惟，　　唯佛於吾親；　能相濟厄耳，　　餘無可恃者。",
    "T04n0193_006:0099b06_0": "　速致吾詣佛，　　墮者還依本；　如墜因地起，　　地故載育之。」",
    "T04n0193_006:0099b08_0": "　諸弟子謂之：　　「師誤失無限；　懷惡意向佛，　　犯種種罪過。」",
    "T04n0193_006:0099b10_0": "　調達疑怖言：　　「吾雖犯負佛；　不犯捨惡人，　　善者故不怙。」",
    "T04n0193_006:0099b12_0": "　於是其弟子，　　見師以如是；　畏調達之故，　　便速輿出去。",
    "T04n0193_006:0099b14_0": "　震動王舍城，　　眾人大集觀；　時催逐調達，　　解所懷疑結。",
    "T04n0193_006:0099b16_0": "　見調達遭厄，　　顏色甚憔悴；　每行惡不呰，　　今乃獲禍對。",
    "T04n0193_006:0099b18_0": "　如海船欲覆，　　垂入摩竭口；　猶如大幢傾，　　臨墜強于地。",
    "T04n0193_006:0099b20_0": "　危譬屠家羊，　　喻天福盡應；　調達危如是，　　垂入死門口。",
    "T04n0193_006:0099b22_0": "　如日蓋山蔭，　　漸速普覆地；　調達惡行蔭，　　追逐覆不置。",
    "T04n0193_006:0099b24_0": "　城中諸觀人，　　見其如是應；　各各轉相謂，　　若干異同群。",
    "T04n0193_006:0099b26_0": "　痛哉視世惡，　　合偶卒永離；　何智當貢高，　　於其惡生死。",
    "T04n0193_006:0099b28_0": "　此則是由來，　　變現[女*(犮-乂+又)]怪者；　令摩竭國王，　　迷惑為逆惡。",
    "T04n0193_006:0099c01_0": "　每乘金寶車，　　光曜如天帝；　將從狀如天，　　王趣出臨觀。",
    "T04n0193_006:0099c03_0": "　若來入宮時，　　每現從空下；　所食之御厨，　　吹五百燒器。",
    "T04n0193_006:0099c05_0": "　在阿闍世膝，　　變已作嬰兒；　現戲吮王唾，　　王意終不厭。",
    "T04n0193_006:0099c07_0": "　王每常敬待，　　謂之勝於佛；　遊逐不停門，　　一何可憐傷。",
    "T04n0193_006:0099c09_0": "　此今意退沒，　　懷苦惑無智；　欲往見世尊，　　悔己過向佛。",
    "T04n0193_006:0099c11_0": "　今甚懷惱熱，　　躁擾自投擲；　不久於阿鼻，　　當受諸苦痛。",
    "T04n0193_006:0099c13_0": "　或言情性惡，　　或言用貴為；　不見佛受法，　　及於賢聖眾。",
    "T04n0193_006:0099c15_0": "　不自護己身，　　亦不護餘人；　學不慮今世，　　亦不顧後世。",
    "T04n0193_006:0099c17_0": "　咄榮祿甚苦，　　咄多求亦苦；　凡未見諦者，　　無一可恃怙。",
    "T04n0193_006:0099c19_0": "　愚癡甚垢惡，　　覆蔽一切眼；　愛著大苦痛，　　普誑惑世間。",
    "T04n0193_006:0099c21_0": "　以虛遘向王，　　懷慊燒壞人；　嫉佞侵損他，　　惡如閻羅王。",
    "T04n0193_006:0099c23_0": "　宿對便來至，　　以力強牽曳；　王不遣人助，　　亦無來救者。",
    "T04n0193_006:0099c25_0": "　如為稱悅人，　　不慮已後時；　舉價廣輕用，　　財債皆滋倍。",
    "T04n0193_006:0099c27_0": "　債主急迫切，　　諸共衣費者；　皆馳棄藏避，　　今停當獨償。",
    "T04n0193_006:0099c29_0": "　於是甚勞苦，　　致到舍衛城；　舍衛城中人，　　集會觀調達。",
    "T04n0193_006:0100a02_0": "　男女諸大小，　　空舍皆馳走；　大聚無央數，　　隨逐調達行。",
    "T04n0193_006:0100a04_0": "　人展轉相謂：　　「弊怨重地上，　每施惡於佛；　　強顏而無慚，　云何欲見佛？」",
    "T04n0193_006:0100a06_1": "　　中有覆面者，　損耗之積聚，　　是不宜觀見。",
    "T04n0193_006:0100a08_0": "　有甚驚悚者，　　或悲憐傷之；　或悲嘆墮泣，　　或有默立視。",
    "T04n0193_006:0100a10_0": "　或有稱嘆佛，　　慈心之功德；　故能含容受，　　如是毒惡物。",
    "T04n0193_006:0100a12_0": "　其弟子勞疲，　　小住頓息曰：「是地之重擔，　　奈何堪勝之。」",
    "T04n0193_006:0100a14_0": "　適小停於地，　　眾人悉圍繞；　死應之表識，　　漸漸為之現。",
    "T04n0193_006:0100a16_0": "　斯須地震動，　　響遍國界言：「吾不勝惡人，　　如覺悟世間。」",
    "T04n0193_006:0100a18_0": "　於是虛空中，　　有大雷震動；　又有若干種，　　可畏惡音響。",
    "T04n0193_006:0100a20_0": "　諸天告祇洹：　　「惡行來在近；　故地動聲云，　　示其惡緣對，　不勝惡行者。」",
    "T04n0193_006:0100a22_1": "　　阿難前白佛：「云調達來至，　　求欲見世尊。」",
    "T04n0193_006:0100a24_0": "　時佛以梵音，　　而告阿難曰：「調達罪厚重，　　不能來見吾；　假隨藍風吹，　　不能令動來。",
    "T04n0193_006:0100a27_0": "　正使龍索引，　　龍絕不可動；　佛說決定言，　　調達不見吾。」",
    "T04n0193_006:0100a29_0": "　即時戰汗出，　　顏色即變惡，　猶如金翅鳥，　　欲搏食龍王；　為死所捉持，　　戰動不自止。",
    "T04n0193_006:0100b03_0": "　見閻王使召，　　怖恐無所識；　地開如魚口，　　火塞滿其中。",
    "T04n0193_006:0100b05_0": "　張口甚可畏，　　如欲吞調達；　火炎拔如舌，　　煜煜舐其身。",
    "T04n0193_006:0100b07_0": "　熱火所纏綶，　　牽曳向惡趣；　高舉其兩手，　　大聲呼稱佛：「嗚呼天中天，　　眾生所恃怙；　每懷慈愍心，　　於一切眾生。",
    "T04n0193_006:0100b11_0": "　我愚雖過失，　　仁善不改動；　如須彌山王，　　風終不能摧。",
    "T04n0193_006:0100b13_0": "　慈愛無限量，　　稱世光見照；　若蒙尊暉暉，　　冀待小停息。",
    "T04n0193_006:0100b15_0": "　以悟三千界，　　梵音見告語；　緣是深妙聲，　　得脫地獄苦。",
    "T04n0193_006:0100b17_0": "　願得佛世尊，　　著足之塵土；　戴之於頂上，　　或必有所濟。",
    "T04n0193_006:0100b19_0": "　世尊不自來，　　願遣餘弟子；　舍利弗目連，　　迦葉阿那律。",
    "T04n0193_006:0100b21_0": "　幸趣遣此等，　　唯弟賢阿難；　骨肉族不遠，　　如何便相捨。",
    "T04n0193_006:0100b23_0": "　兄弟相惱苦，　　眾僧亦復爾；　王以下群臣，　　知識及宗親。",
    "T04n0193_006:0100b25_0": "　餘唯有惡對，　　終不捨遠我；　不得小動離，　　如影隨其形。」",
    "T04n0193_006:0100b27_0": "　人眾滿地上，　　諸天塞虛空；　皆住觀調達，　　宛轉毒痛中。",
    "T04n0193_006:0100b29_0": "　猶如兩力士，　　對共捔力鬪；　宿對之力士，　　眾中擒調達。",
    "T04n0193_006:0100c02_0": "　天人同聲喚：　　「寵祿今安在；　善惡報彰顯，　　為火所牽曳。」",
    "T04n0193_006:0100c04_0": "　時無央數人，　　悚然畏惡對；　佛尚不能救，　　何況其餘者。",
    "T04n0193_006:0100c06_0": "　稱佛屈己禮，　　徹骨自歸命；　未及說半言，　　便為火所纏。",
    "T04n0193_006:0100c08_0": "　火如瓔珞像，　　遍布其身體；　奄忽便沒去，　　如餓魚所吞。",
    "T04n0193_006:0100c10_0": "　忽至無擇獄，　　於是鬼獄卒；　頭然甚可畏，　　力大身如山。",
    "T04n0193_006:0100c12_0": "　懷毒甚瞋恚，　　捷疾尋來至；　如金鳥取龍，　　共來接擎去。",
    "T04n0193_006:0100c14_0": "　以燃熱鐵索，　　反縛其兩臂；　牽曳罵數過，　　將來啟閻羅：「此則是世間，　　凶暴弊惡物；　懷慊嫉虛諂，　　反戾逆正理。",
    "T04n0193_006:0100c18_0": "　記惡不反覆，　　不慈勤為惡；　主求人長短，　　無慚廣結怨。",
    "T04n0193_006:0100c20_0": "　強專獨權勢，　　耗亂越分理；　是法言非法，　　非法言是法。",
    "T04n0193_006:0100c22_0": "　寂滅之川谷，　　慧寶體充滿；　佛之須彌山，　　斯放石欲壞。",
    "T04n0193_006:0100c24_0": "　定意清淨水，　　賢聖眾海淵；　本清澄且深，　　此耗令擾濁。",
    "T04n0193_006:0100c26_0": "　無辜生怨殺，　　蓮花比丘尼；　拔盡善根本，　　悉令無有餘。",
    "T04n0193_006:0100c28_0": "　冥如野雲霧，　　眾善日損縮；　喻之月垂竟，　　消轉盡晦闇。",
    "T04n0193_006:0101a01_0": "　積罪地所吞，　　今至惡對口；　王宜處其罪，　　罪重叵散放。」",
    "T04n0193_006:0101a03_0": "　王聞其所啟，　　求處當以法；　盡恚呵折之，　　與決了言教：「咄爾族姓貴，　　乃為下賤事；　甘蔗王苗裔，　　汝唐喪失之。",
    "T04n0193_006:0101a07_0": "　汝為狂迷耶，　　乃作是大過；　垂飲翻甘露，　　自吞其害毒。",
    "T04n0193_006:0101a09_0": "　為是反戾事，　　欲嚙吾杖乎？",
    "T04n0193_006:0101a10_0": "　欲吞天帝杵？",
    "T04n0193_006:0101a10_1": "　　欲手持空耶？",
    "T04n0193_006:0101a11_0": "　汝為欲縛束，　　躁動性散風；　將欲為是事，　　故極意造惡。",
    "T04n0193_006:0101a13_0": "　汝欲以手掌，　　障蔽佛日光；　復欲以一指，　　舉佛之須彌。",
    "T04n0193_006:0101a15_0": "　汝欲飲大海，　　令竭無有餘；　事至自牢強。」",
    "T04n0193_006:0101a16_1": "　　語已呼獄卒，　便為所可作，　　鬼卒大叫呼；　罪人皆大驚，　　展轉自謂言：「行惡者今至，　　緣是惡物故；　當益加我等，　　若干種苦毒。」",
    "T04n0193_006:0101a21_0": "　都來趣會此，　　共毒治惡物；　剝皮臼擣磨，　　生膾而殺之，　消散其身體。",
    "T04n0193_006:0101a23_1": "　　鬼卒如所說，　毒治令備悉，　　逼見諸苦痛。",
    "T04n0193_006:0101a25_0": "　獄鬼以燒然，　　鐵括強括口；　洋銅灌其咽，　　次噉燒鐵丸。",
    "T04n0193_006:0101a27_0": "　都合諸地獄，　　其中處楚毒；　就於無擇中，　　加害於調達。",
    "T04n0193_006:0101a29_0": "　無擇獄燒治，　　與罪人俱受；　調達私罪對，　　響響競來現。",
    "T04n0193_006:0101b02_0": "　大有金剛山，　　炎出甚熱熾；　墮調達頭上，　　令身碎如塵。",
    "T04n0193_006:0101b04_0": "　山如有識瞋，　　恒自起自墮；　聲似唱和言，　　深策碎其骨。",
    "T04n0193_006:0101b06_0": "　罪人聞是聲，　　皆恐怖驚張；　奔波星散走，　　無地可匿藏。",
    "T04n0193_006:0101b08_0": "　覆眼面拍地，　　大呼相謂言：「行惡一何劇，　　令俱受毒痛。",
    "T04n0193_006:0101b10_0": "　惡者今來到，　　負重劇殃對；　以是惡物故，　　益我等痛怖。」",
    "T04n0193_006:0101b12_0": "　調達毒痛狂，　　謂諸罪人言：「毒痛普爾也，　　於我獨劇乎？」",
    "T04n0193_006:0101b14_0": "　獄中諸守鬼，　　答罵調達言：「且聽弊惡物，　　於短逆暴物。",
    "T04n0193_006:0101b16_0": "　一切智藥光，　　法寶慧眾多；　佛十八巖谷，　　慈悲之淵池。",
    "T04n0193_006:0101b18_0": "　佛山妙如是，　　汝以山堆之；　以是殃罪故，　　諸山雨汝上。」",
    "T04n0193_006:0101b20_0": "　自然金剛山，　　雨調達頭首；　山巖火燋杵，　　淋雨無斷絕。",
    "T04n0193_006:0101b22_0": "　鍛其身碎末，　　尋還生如故；　於是復叫呼，　　驚動地獄中。",
    "T04n0193_006:0101b24_0": "　石象有百足，　　譬一由延山，　黑如冥霧雲，　　疾踰劫盡風，　鳴吼如雷震；　　調達見驚怖，　失聲大叫呼，　　便說是言曰：「汝等何惡劇，　　以象相逼迫；　來欲相怖死，　　今來相踐蹈。」",
    "T04n0193_006:0101c01_0": "　獄鬼問之曰：　　「識踐汝者不？",
    "T04n0193_006:0101c02_0": "　汝以象恐怖，　　故罪象踐汝。」",
    "T04n0193_006:0101c03_0": "　斯須復更有，　　地獄鐵身鬼；　形狀大如山，　　各負然鐵杵。",
    "T04n0193_006:0101c05_0": "　譬方一由延，　　來至調達所；　舉五百鐵杵，　　次下調達上。",
    "T04n0193_006:0101c07_0": "　[打-丁+鳥]碎調達身，　　猶如小蟻虫；　獄鬼恚罵曰：　　「是罪何足言？",
    "T04n0193_006:0101c09_0": "　汝碎得道人，　　蓮華女之首；　坐犯是罪殃，　　杵今舂汝頭。」",
    "T04n0193_006:0101c11_0": "　復有然鐵車，　　然炭以牛駕；　臂脚各繫車，　　分以為兩分。",
    "T04n0193_006:0101c13_0": "　打車各自去，　　分裂調達身；　車各分其身，　　毒痛不可言。",
    "T04n0193_006:0101c15_0": "　獄鬼復罵曰：　　「今始車裂汝，　分以為兩分，　　甫當裂汝身。",
    "T04n0193_006:0101c17_0": "　八十六千萬，　　汝坐誹聖眾；　別以此兩部，　　故今裂汝身。」",
    "T04n0193_006:0101c19_0": "　調達叫聲徹，　　紅華獄如嚮；　瞿和離識聲，　　尋便罵詈言：「寧遭熾火燒，　　若利劍中毒；　惡賊虺蟒蛇，　　莫遇惡邪友。",
    "T04n0193_006:0101c23_0": "　施方便求助，　　可脫斯諸禍；　惡友無方便，　　致止宿地獄。」",
    "T04n0193_006:0101c25_0": "　以遭獄守鬼，　　無逮解脫路；　四種之方便，　　其術不復行。",
    "T04n0193_006:0101c27_0": "　捐名稱譬，　　如日竭水；　　消眾善行，　如火焚野。",
    "T04n0193_006:0101c28_1": "　　傷智慧明，　　猶花遇霜；　穢壞禁戒，　　淨意之香。",
    "T04n0193_006:0102a01_0": "　障蔽心之明，　　猶月如遭蝕；　調達以友根，　　於我為毒怨。",
    "T04n0193_006:0102a03_0": "　獄卒加毒治，　　甚痛大叫呼；　調達識聲聞，　　瞿和離聲耶？",
    "T04n0193_006:0102a05_0": "　鬼卒逆罵曰：　　「地獄之火燼，　入他罪科中；　　何須復問為？",
    "T04n0193_006:0102a07_0": "　緣汝惡友行，　　強致紺花獄；　以邪反逆道，　　墮塹受艱難。",
    "T04n0193_006:0102a09_0": "　汝為惡船師，　　將導入洄澓；　長終始迴旋，　　永不知出路。」",
    "T04n0193_006:0102a11_0": "　調達懷痛曰：　　「瞿和離已至，　我餘諸親友，　　皆到地獄耶？",
    "T04n0193_006:0102a13_0": "　弊友一何劇，　　導我至惡道；　以皆執隨我，　　來止宿地獄。」",
    "T04n0193_006:0102a15_0": "　佛弟子目連，　　神足得自在；　慈愍三惡道，　　行因見調達。",
    "T04n0193_006:0102a17_0": "　見王阿闍世，　　王稽首敬禮，　尊目犍連足，　　已便問之曰：「承王惡道觀，　　唯師願說之；　頗見惡調達，　　受苦痛何類？」",
    "T04n0193_006:0102a21_0": "　目連答王言：　　「調達之所受，　苦痛甚兼備，　　難可倉卒陳。",
    "T04n0193_006:0102a23_0": "　有八大地獄，　　獄有十六城；　百二十八獄，　　合此諸楚痛。",
    "T04n0193_006:0102a25_0": "　獨一阿鼻痛，　　喻此諸獄苦；　苦無須臾安，　　故名無擇獄。",
    "T04n0193_006:0102a27_0": "　受苦甚弊惡，　　毒痛重餘者；　又償私別罪，　　終無休息時。",
    "T04n0193_006:0102a29_0": "　十六盛火炎，　　纏繞其身體；　為諸苦痛箭，　　所射之准的。」",
    "T04n0193_006:0102b02_0": "　如爾時閻王，　　具責數調達；　獄卒重罵詈，　　悉以向王說。",
    "T04n0193_006:0102b04_0": "　王聞心悚然，　　舉體衣毛竪；　驚意向目連，　　叉手而傾屈。",
    "T04n0193_006:0102b06_0": "　王心即時萎，　　如花如獄火；　目淚交其面，　　譬芙蓉得雨。",
    "T04n0193_006:0102b08_0": "　懷恐怖且悲，　　向於目犍連；　自責己由來，　　所作之不善。",
    "T04n0193_006:0102b10_0": "　咄心可知慚，　　免難遠惡友；　今悔策千萬，　　如策進良馬。",
    "T04n0193_006:0102b12_0": "　意譬如麻油，　　值香則便香；　得臭則受臭，　　汝心亦復然。",
    "T04n0193_006:0102b14_0": "　目連告王曰：　　「覺悔最第一；　悔責病津液，　　佛良醫能愈。」",
    "T04n0193_006:0102b16_0": "　王聞其告教，　　甚怖畏地獄；　唯恃賴於佛，　　如病歸良醫。",
    "T04n0193_006:0102b18_0": "　勅立寶樓觀，　　挍以眾琦妙；　如天善法殿，　　四寶為欄楯。",
    "T04n0193_006:0102b20_0": "　四方寶梯陛，　　四方四浴池；　以四寶為花，　　種種微妙好。",
    "T04n0193_006:0102b22_0": "　於上飾寶樹，　　諸王盡技巧；　法忉利釋宮，　　如天晝度樹。",
    "T04n0193_006:0102b24_0": "　於下設高座，　　如忉利天帝；　右晝度樹下，　　釋之大御座。",
    "T04n0193_006:0102b26_0": "　王請佛至宮，　　佛出如日現；　奮千妙光明，　　王躬自出迎。",
    "T04n0193_006:0102b28_0": "　四寶幢蓋幡，　　花香眾[仁-二+(敲-高)]樂；　種種奇妙珍，　　敬意奉迎佛。",
    "T04n0193_006:0102c01_0": "　即時普震擊，　　二十億眾鼓；　天人普散花，　　如雨遍覆地。",
    "T04n0193_006:0102c03_0": "　佛即時來至，　　上殿坐高座；　猶如梵天音，　　處第一梵宮。",
    "T04n0193_006:0102c05_0": "　王無量敬意，　　形容甚微妙；　猶如日宮殿，　　處在須彌側。",
    "T04n0193_006:0102c07_0": "　手執金澡瓶，　　以手灌佛手；　如來敷藕花，　　相輪皎然明。",
    "T04n0193_006:0102c09_0": "　王手奉餚饌，　　百味甘飯食；　其香潔清淨，　　如天善施食。",
    "T04n0193_006:0102c11_0": "　佛與諸弟子，　　飯食已畢訖；　澡漱手滌鉢，　　清淨如佛意。",
    "T04n0193_006:0102c13_0": "　樓觀殿高顯，　　人眾億無數；　如諸天觀佛，　　於晝度樹宮。",
    "T04n0193_006:0102c15_0": "　天帝懷愁慘，　　與諸天俱來；　自觀當降神，　　受形於驢胎。",
    "T04n0193_006:0102c17_0": "　王懷慘猶如，　　諦見地獄苦；　摩竭大國王，　　與諸婇女俱。",
    "T04n0193_006:0102c19_0": "　服飾甚綺麗，　　晃煜如雲電；　翼從王而來，　　敬意稽首佛。",
    "T04n0193_006:0102c21_0": "　或持雜寶花，　　或持金銀花；　金粟或銀粟，　　種種雜珍寶。",
    "T04n0193_006:0102c23_0": "　又復有諸女，　　手執金銀器；　皆盛滿澤香，　　及吉祥寶瓶。",
    "T04n0193_006:0102c25_0": "　以雜名香汁，　　灑地令掩塵；　若干雜色花，　　散普遍覆地。",
    "T04n0193_006:0102c27_0": "　以諸名衣服，　　雜寶之瓔珞；　皆脫以惠施，　　地成大積聚。",
    "T04n0193_006:0102c29_0": "　王與大眾人，　　身投於佛前：「佛慈護眾生，　　願垂覆惡類。」",
    "T04n0193_006:0103a02_0": "　佛見諸天人，　　心皆懷悚然；　大眾數億千，　　皆願欲得度。",
    "T04n0193_006:0103a04_0": "　即時為之說，　　微妙深法要；　四諦之甘露，　　解脫決定法。",
    "T04n0193_006:0103a06_0": "　有六億眾生，　　解諦見道跡；　餘無數眾生，　　皆發大道意。",
    "T04n0193_006:0103a08_0": "佛本行經現乳哺品第二十八",
    "T04n0193_006:0103a09_0": "　佛以入無為，　　滅身諸苦痛；　與無著弟子，　　出妙維耶離。",
    "T04n0193_006:0103a11_0": "　行歷諸村落，　　安詳以次第；　覺悟眾生類，　　令植善德本。",
    "T04n0193_006:0103a13_0": "　為無數眾生，　　顯露宿善行；　度脫無央數，　　令服甘露味。",
    "T04n0193_006:0103a15_0": "　次至成有城，　　力士所生土；　與諸弟子俱，　　止宿其土界。",
    "T04n0193_006:0103a17_0": "　去彼土不遠，　　拘夷那竭城；　城門中有山，　　五百力士集。",
    "T04n0193_006:0103a19_0": "　還共論議言：　　「是山妨城門，　共合力舉徙，　　顯我等盛力。",
    "T04n0193_006:0103a21_0": "　後世流名稱，　　馳周遍四方；　精勤力備具，　　無有斷絕時。」",
    "T04n0193_006:0103a23_0": "　議已便共出，　　將象青牛馬；　拖材木繩索，　　共行詣山下。",
    "T04n0193_006:0103a25_0": "　設若干方便，　　繫山於畜頸；　各手引繩索，　　以材木捩撮。",
    "T04n0193_006:0103a27_0": "　皆共舉聲嚾，　　同一時出力；　大聲震一國，　　不能動搖山。",
    "T04n0193_006:0103a29_0": "　佛將弟子眾，　　行次至其所；　諸力士見佛，　　金色之光明。",
    "T04n0193_006:0103b02_0": "　霍如千日出，　　妙相三十二；　見佛懷喜踊，　　捨山往行詣。",
    "T04n0193_006:0103b04_0": "　敬意禮佛足，　　右遶三匝已；　佛因問之曰：　　「諸壯士何故？",
    "T04n0193_006:0103b06_0": "　聚會在此也。」",
    "T04n0193_006:0103b06_1": "　　同共白佛言：「我等生土地，　　種類號力士，　是山妨城門，　　吾等共集議。",
    "T04n0193_006:0103b09_0": "　欲移徙是山，　　令城門道平，　流名於後世，　　顯示力士力。",
    "T04n0193_006:0103b11_0": "　故牽致象畜，　　及自竭其力，　盡大方便勢，　　山永不可動。」",
    "T04n0193_006:0103b13_0": "　佛與大眾俱，　　行往詣其下。",
    "T04n0193_006:0103b14_0": "　撿攝其衣服，　　以左手舉山；　置於右手中，　　便挑擲虛空。",
    "T04n0193_006:0103b16_0": "　乃上至梵天，　　山中聲出言：「世間皆無常，　　諸法皆無我，　唯無為滅苦。」",
    "T04n0193_006:0103b18_1": "　　山從上來下，　還住佛右掌，　　佛以口氣吹，　皆令碎為塵，　　又還收合聚；　還復如本山，　　徙之著餘方。",
    "T04n0193_006:0103b22_0": "　於是諸力士，　　見世尊大士；　心喜踊無量，　　舉身毛衣竪。",
    "T04n0193_006:0103b24_0": "　加敬意於佛，　　皆前禮佛足；　長跪叉手言：　　「唯然天中天！",
    "T04n0193_006:0103b26_0": "　向者所用力，　　為是乳哺力？",
    "T04n0193_006:0103b27_0": "　是神足力者？",
    "T04n0193_006:0103b27_1": "　　是道定力乎？」",
    "T04n0193_006:0103b28_0": "　佛告諸壯士，　　諦聽受所言：「吾左手取山，　　置於右手中；　擲虛空中者，　　是吾乳哺力。",
    "T04n0193_006:0103c02_0": "　乃上至梵天，　　山中有聲出：『一切世無常，　　一切皆無我，　獨無為滅苦。』」",
    "T04n0193_006:0103c04_1": "　　又重叉手白：「唯願天中天，　　勞神重敷演；　父母乳哺力，　　暢達其限量。」",
    "T04n0193_006:0103c07_0": "　告諸力士曰：　　「汝等必欲聞，　佛乳哺力耶？」",
    "T04n0193_006:0103c08_1": "　　對曰：「唯願聞，　世尊乳哺力。」",
    "T04n0193_006:0103c09_2": "　　佛言：「樂者聽，　十凡牛之力，　　等一青牛力；　十青牛之力，　　等一犛牛力；　十犛牛之力，　　等獨角牛力；　十獨角牛力，　　等一凡象力；　十凡象之力，　　等一數生象；　十數生象力，　　等一左象力；　十左象之力，　　等一音象力；　如十音象力，　　等大德象力；　十大德象力，　　等一杵牙象；　十杵牙象力，　　等一龍象力；　如十龍象力，　　等廣肩力士；　十廣肩力士，　　等一天節力；　十天節力士，　　等一士乘天；　士三百二十，　　等佛一指節，　父母乳哺力。",
    "T04n0193_006:0103c24_3": "　　佛之乳哺力，　其喻狀如是。",
    "T04n0193_006:0103c25_4": "　　已過去諸佛，　及諸當來佛，　　如吾今現在，　一切皆平等。",
    "T04n0193_006:0103c27_5": "　　等音聲等稱，　等量等相好，　　等福等報應，　等覺等智慧，　　等戒等定意；　唯二事不等，　　形體及壽命。」",
    "T04n0193_006:0104a02_0": "　爾時諸力士，　　稽首禮佛足；　叉手白佛言：　　「今已見世尊，　父母乳哺力。",
    "T04n0193_006:0104a04_1": "　　願垂愍勞神，　頒宣敷演說，　　佛功德福力。」",
    "T04n0193_006:0104a06_0": "　佛告諸力士：　　「樂聞者諦聽。」",
    "T04n0193_006:0104a07_0": "「唯然樂欲聞。」",
    "T04n0193_006:0104a07_1": "　　佛告諸力士：「普一閻浮提，　　眾生福德力；　以比一方城，　　力轉輪聖王。",
    "T04n0193_006:0104a10_0": "　善本福德力，　　百倍及千倍，　萬倍巨億倍，　　不得相比喻。",
    "T04n0193_006:0104a12_0": "　二方轉輪王，　　三方轉輪王，　四方轉輪王；　　一方鐵輪現，　二方銅輪現，　　三方銀輪現，　四方金輪現；　　輪具有千輻，　七寶雜錯廁，　　照然明如日。",
    "T04n0193_006:0104a17_0": "　二方福祐力，　　喻所倍如前；　三方王福力，　　亦喻其所領；　四方王福力，　　喻所領眾生。",
    "T04n0193_006:0104a20_0": "　眾生福德力，　　百倍千萬倍；　計其功德力，　　終不可為喻。",
    "T04n0193_006:0104a22_0": "　假令四方域，　　一切眾生類；　皆為轉輪王，　　合此福德力。",
    "T04n0193_006:0104a24_0": "　以比四天王，　　所有功德力；　百千巨億萬，　　終不得為喻。",
    "T04n0193_006:0104a26_0": "　普四王天人，　　皆為四天王；　以比天帝釋，　　所有福德力，　百千萬巨億，　　不得為譬喻。",
    "T04n0193_006:0104a29_0": "　忉利諸天人，　　德如天帝釋；　不比焰天王，　　所有功德力；　百千萬巨億，　　不可相比喻。",
    "T04n0193_006:0104b03_0": "　假令焰天人，　　如焰天王福；　不比家天王，　　所有福德力。",
    "T04n0193_006:0104b05_0": "　令兜術天人，　　德如其王力；　不比樂化天，　　王之功德力。",
    "T04n0193_006:0104b07_0": "　使樂化天人，　　德如樂化王；　不比化應聲，　　天王福德力。",
    "T04n0193_006:0104b09_0": "　化應聲天人，　　德力如天王；　不比第一梵，　　所有功德力。",
    "T04n0193_006:0104b11_0": "　假令諸梵天，　　如第一梵力；　不及大梵天，　　所有福德力，　百千萬巨億，　　不得為譬喻。",
    "T04n0193_006:0104b14_0": "　假令大梵王，　　無數不可計；　不比一緣覺，　　所有功德力，　百千萬巨億，　　不髣髴為喻。",
    "T04n0193_006:0104b17_0": "　三千大千界，　　所有眾生類，　德力如緣覺；　　不比一菩薩，　所有福德力。",
    "T04n0193_006:0104b19_1": "　　十方眾生類，　皆使為菩薩，　　福德力具足；　不得佛一相，　　所有功德力，　百千萬億億，　　不可以為喻。",
    "T04n0193_006:0104b23_0": "　其過去諸佛，　　及甫當來者；　又吾今現在，　　德力皆平等。",
    "T04n0193_006:0104b25_0": "　等音等稱量，　　等相等福德；　等諸報應法，　　唯形壽不等。」",
    "T04n0193_006:0104b27_0": "　時諸力士等，　　稽首禮佛足；　長跪叉手言：「唯然天中天，　　已見乳哺力；　具聞福德力；　　唯願重聞聽，　佛之智慧力。」",
    "T04n0193_006:0104c03_0": "　佛告諸力士：　　「樂者靜心聽；　今當具暢說，　　佛之智慧力。",
    "T04n0193_006:0104c05_0": "　此閻浮提地，　　廣七千由延，　地形有三角。",
    "T04n0193_006:0104c06_1": "　　西方瞿耶尼，　廣八千由延，　　其地形方正。",
    "T04n0193_006:0104c08_0": "　東方弗于逮，　　廣九千由延，　地形如月減。",
    "T04n0193_006:0104c09_1": "　　北方欝單越，　廣縱萬由延，　　地形如月滿。",
    "T04n0193_006:0104c11_0": "　其此四方域，　　諸生草樹木；　盡以用作筆；　　大海所有水，　深廣長三百，　　三十六萬里；　以水和書墨，　　須彌山入地，　下至金剛際，　　亦復有三百，　三十六萬里；　　齊水以上現，　亦復有三百，　　三十六萬里；　四方四寶成，　　北方以黃金，　東方以白銀，　　南方紺琉璃，　西方以水精，　　猶如須彌山，　皆使為素帛，　　書盡樹木筆，　盡竭諸海水，　　遍書此素帛，　不盡一弟子，　　舍利弗智慧。",
    "T04n0193_006:0104c24_0": "　日月明所照，　　如是千國土，　千日及千月，　　千四方土域；　千東西南北，　　千須彌山王，　及千四天王，　　千忉利帝天，　千兜率天王，　　千諸炎天王，　千樂化天王，　　千化自在天，　及千諸天王，　　是名千世界。",
    "T04n0193_006:0105a03_0": "　如是千世界，　　是名曰小千；　千千小千界，　　名第二中千。",
    "T04n0193_006:0105a05_0": "　如第二中千，　　其數滿千千；　以是故名曰，　　三千大千界。",
    "T04n0193_006:0105a07_0": "　假令此三千，　　大千千世界；　所有眾生類，　　慧如舍利弗。",
    "T04n0193_006:0105a09_0": "　以比佛智慧，　　百倍及千倍，　萬萬巨億倍；　　無可計為喻，　佛慧力如是。",
    "T04n0193_006:0105a12_0": "「已過去諸佛，　　及甫當興者；　如吾今現在，　　一切皆平等。",
    "T04n0193_006:0105a14_0": "　等音等稱量，　　等德等相好，　及等諸報應。」",
    "T04n0193_006:0105a15_1": "　　爾時諸力士，　重稽首佛足，　　叉手白佛言：「唯然天中天，　　已見乳哺力，　聞功德慧力；　　唯願垂解說，　佛神足之力。」",
    "T04n0193_006:0105a19_2": "　　佛告諸力士：「樂聞者靜聽。」",
    "T04n0193_006:0105a20_3": "　　「唯然願聽受。」",
    "T04n0193_006:0105a21_0": "　佛謂諸壯士：　　「昔有穀勇貴，　人民皆飢餓，　　諸弟子乞求，　不能自存活，　　坐禪意不定，　不能遵修善。",
    "T04n0193_006:0105a24_1": "　　時弟子目連，　便來詣吾所，　　稽首佛足已，　却於一面坐，　　叉手白佛言：『憶昔從佛聞，　　是地皆可食。",
    "T04n0193_006:0105a28_0": "　眾生薄福故，　　地肥下沈入；　礫石沙鹹出，　　如我今諦知。",
    "T04n0193_006:0105b01_0": "　地肥故在下，　　眾生可憐愍；　今欲取此地，　　反上以著下，　反下以著上。』",
    "T04n0193_006:0105b03_1": "　　吾時呵目連：『莫勞動為此，　　是眾生前世，　不修眾善本；　　無有是功德；　應食此地肥。』",
    "T04n0193_006:0105b06_2": "　　弟子目揵連，　能以左手舉，　　三千世界地；　置於右掌中，　　擎著他世界。",
    "T04n0193_006:0105b09_0": "　一切眾生類，　　無有覺知者，　亦不懷恐怖。",
    "T04n0193_006:0105b10_1": "　　如是三千土，　大千之世界，　　此三千世界，　滿中眾生類，　　神力如目連；　比佛身神力，　　百千萬巨億，　終不得相喻。",
    "T04n0193_006:0105b14_2": "　　使十方眾生，　神力如緣覺，　　諸弟子神力，　并佛身神力；　　以比佛意力，　百千萬億倍，　　無量不可計；　終不得為喻。」",
    "T04n0193_006:0105b18_3": "　　爾時諸力士，　稽首禮佛足，　　叉手白佛言：「唯然天中天，　　已見乳哺力，　福慧神足力，　　唯說定意力，　解暢其境界。」",
    "T04n0193_006:0105b22_4": "　　佛告諸力士：「樂聞者靜聽。」",
    "T04n0193_006:0105b23_5": "　　「唯然當聽受。」",
    "T04n0193_006:0105b24_0": "　佛告諸力士：　　「須彌四方域，　諸龍上昇天；　　同時降暴雨，　周遍四天下。",
    "T04n0193_006:0105b26_1": "　　是四方大水，　皆流入大海；　　佛皆別識知，　是諸雨水渧，　　初墮某方域，　某方某村落，　　某家某園田；　某樹某枝葉，　　某花某果實。",
    "T04n0193_006:0105c02_0": "　因流來入海，　　此四方大域，　一切所有水；　　佛之定意力，　悉能分別知，　　諸水渧原由，　所從來方面，　　是為佛定意。",
    "T04n0193_006:0105c06_0": "　微妙之神力，　　前已過去佛，　甫當興世者，　　吾今現說法；　一切皆平等，　　等音等稱量，　等德等相好，　　等諸報應法；　唯二事不等，　　形體及壽命。",
    "T04n0193_006:0105c11_0": "　何故二不等？",
    "T04n0193_006:0105c11_1": "　　世人壽長時，　人形體長大；　　佛亦順世俗，　壽長形體大。",
    "T04n0193_006:0105c13_2": "　　末世人壽短，　形體醜短小；　　佛亦隨世俗，　壽短形體小。",
    "T04n0193_006:0105c15_3": "　　以故諸佛興，　以二事不等。」",
    "T04n0193_006:0105c16_4": "　　佛告諸力士：「吾已為汝等，　　頒宣具解說。",
    "T04n0193_006:0105c18_0": "　佛之乳哺力，　　福德智慧力，　神足定意力，　　是所說諸力。",
    "T04n0193_006:0105c20_0": "　當於今暮夜，　　為無常大力，　所擊壞碎滅。",
    "T04n0193_006:0105c21_1": "　　如是諸人等，　世間歸無常；　　一切有形類，　皆當歸別離。",
    "T04n0193_006:0105c23_2": "　　壞散滅亡法，　生者歸於死，　　成者必當敗，　合者有別離，　　聚者當各散，　立者必傾墮。」",
    "T04n0193_006:0105c26_3": "　　佛為諸力士，　因說要偈言：　　「有為歸無常，　興起歸盡法；　　諸興衰自然，　勤求寂滅安。",
    "T04n0193_006:0105c29_4": "　　有為歸無常，　興起歸盡法；　　佛最第一尊，　壽亦有終盡。",
    "T04n0193_006:0106a02_5": "　　於是短壽命，　如夢忽便過；　　自縱不勤學，　是愚可愍傷。",
    "T04n0193_006:0106a04_6": "　　譬如山水峻，　速往終不返；　　人命亦如是，　逝者不復還。",
    "T04n0193_006:0106a06_7": "　　如弓之遣箭，　已逝不中返；　　人命猶如此，　去者不復還。",
    "T04n0193_006:0106a08_8": "　　眾苦苦起原，　當勤求滅苦；　　覺八賢聖路，　致吉服甘露。」",
    "T04n0193_006:0106a10_9": "　　時佛說是已，　三千大千界，　　地六返震動；　無數兆姟天，　　忽捨其宮殿，　測塞虛空中；　　雨諸天華香，　末金銀栴檀；　　諸天鼓妓樂，　梵天禮佛足，　　叉手於佛前，　因說此偈言：　　「諸佛難值見，　正覺意難有；　　如花優曇鉢，　佛又難於此。",
    "T04n0193_006:0106a18_10": "　　勇健趨難遇，　人上釋師子；　　與諸天人眾，　今故叉手禮。」",
    "T04n0193_006:0106a20_11": "　　於時天帝釋，　便前禮佛足；　　長跪於佛前，　因說是頌言：　　「令我得眼淨，　照曜於法炬；　　閉塞邪趣門，　不畏墮惡路。",
    "T04n0193_006:0106a24_12": "　　大慈世之師，　因愍傷眾生；　　故與諸天眾，　於前叉手禮。」",
    "T04n0193_006:0106a26_13": "　　時六萬諸天，　見諦得道迹；　　禮佛遶三匝，　忽還歸天宮。",
    "T04n0193_006:0106a28_14": "　　時大會眾人，　歸命於三尊，　　佛法賢聖眾。",
    "T04n0193_006:0106b01_0": "　盡畢其壽命，　　奉戒修十善；　離著出家學，　　受戒為沙門；　見諦證溝港，　　往還不還道。",
    "T04n0193_006:0106b04_0": "　或成無著真，　　或發緣覺乘；　發大道意者，　　無限不可量。",
    "T04n0193_006:0106b06_0": "　又有眾生類，　　未曾有善本，　始初發道意。",
    "T04n0193_006:0106b07_1": "　　無央數眾生，　勤攝身口心；　　念佛天人師，　今當就無為。",
    "T04n0193_006:0106b09_2": "　　已見大恐懼，　人身甚難得；　　其行離眾苦，　猶救頭上火。",
    "T04n0193_006:0106b11_3": "　　因此行眾善，　勤行無懈惓；　　免離眾苦惱，　逮無為清涼。",
    "T04n0193_006:0106b14_0": "佛本行經卷第六"
}