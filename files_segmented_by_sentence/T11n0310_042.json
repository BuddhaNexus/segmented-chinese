{
    "T11n0310_042:0242a02_0": "大寶積經卷第四十二",
    "T11n0310_042:0242a04_0": "大唐三藏法師玄奘奉　詔譯",
    "T11n0310_042:0242a05_0": "菩薩藏會第十二之八尸波羅蜜品第",
    "T11n0310_042:0242a06_0": "七之一",
    "T11n0310_042:0242a07_0": "爾時佛告舍利子：「云何菩薩摩訶薩尸羅波羅蜜多？",
    "T11n0310_042:0242a08_1": "菩薩摩訶薩為阿耨多羅三藐三菩提？",
    "T11n0310_042:0242a09_2": "依此勤修行菩薩行。",
    "T11n0310_042:0242a09_3": "舍利子！",
    "T11n0310_042:0242a09_4": "菩薩摩訶薩行尸羅波羅蜜多故，有三種妙行。",
    "T11n0310_042:0242a10_5": "何等為三？",
    "T11n0310_042:0242a11_0": "一者身妙行，二者語妙行，三者意妙行。",
    "T11n0310_042:0242a11_1": "舍利子，何等名為身妙行、語妙行、意妙行耶？",
    "T11n0310_042:0242a12_2": "舍利子！",
    "T11n0310_042:0242a13_3": "所謂菩薩摩訶薩遠離殺生、離不與取、離欲邪行，是名身妙行。",
    "T11n0310_042:0242a14_4": "舍利子！",
    "T11n0310_042:0242a14_5": "菩薩摩訶薩遠離妄語、遠離離間語、遠離麁惡語、遠離綺語，是名語妙行。",
    "T11n0310_042:0242a16_6": "舍利子！",
    "T11n0310_042:0242a16_7": "菩薩摩訶薩於諸貪著、瞋恚、邪見皆無所有，是名意妙行。",
    "T11n0310_042:0242a17_8": "菩薩摩訶薩具足如是三妙行故，是名尸羅波羅蜜多。",
    "T11n0310_042:0242a20_0": "「復次舍利子！",
    "T11n0310_042:0242a20_1": "菩薩摩訶薩行尸羅波羅蜜多時，如是思惟：『云何身妙行、語妙行、意妙行耶？』",
    "T11n0310_042:0242a22_0": "舍利子！",
    "T11n0310_042:0242a22_1": "菩薩摩訶薩如是思惟：『若身不造殺生不與取欲邪行業者，是名身妙行。』",
    "T11n0310_042:0242a23_2": "菩薩摩訶薩如是思惟：『若語不造妄語、離間、麁惡、綺語業者，是名語妙行。』",
    "T11n0310_042:0242a25_3": "菩薩摩訶薩如是思惟：『若意不造貪著、瞋恚、邪見業者，是名意妙行。』",
    "T11n0310_042:0242a27_4": "由具如是正思惟故，是名菩薩摩訶薩行尸羅波羅蜜多。",
    "T11n0310_042:0242a29_0": "「復次舍利子！",
    "T11n0310_042:0242a29_1": "如是菩薩摩訶薩行尸羅波羅蜜多時，作如是念：『若業不由身語意造，此業為可建立不？』",
    "T11n0310_042:0242b02_2": "菩薩摩訶薩如是如理觀察，若業不由身語意造，此業不可建立，若青若黃、若赤若白、若紅若頗胝色。",
    "T11n0310_042:0242b04_3": "此業又非眼所識、非耳所識、非鼻舌身意所識。",
    "T11n0310_042:0242b05_4": "何以故？",
    "T11n0310_042:0242b05_5": "舍利子！",
    "T11n0310_042:0242b06_6": "由於此業非能生非所生非己生，不可執受，都無有能了別此業。",
    "T11n0310_042:0242b07_7": "菩薩摩訶薩如是了知此尸羅性不可為作，若不可為作則不可建立，若不可建立我等於中不應執著。",
    "T11n0310_042:0242b10_0": "如是菩薩摩訶薩由觀解力故，不見妙行及以尸羅，亦不見有具尸羅者，不見尸羅所迴向處。",
    "T11n0310_042:0242b12_1": "菩薩摩訶薩如是觀已，畢竟不起妄有身見。",
    "T11n0310_042:0242b13_2": "何以故？",
    "T11n0310_042:0242b13_3": "舍利子！",
    "T11n0310_042:0242b13_4": "有身見故可有觀察，此是持戒、此是犯戒。",
    "T11n0310_042:0242b14_5": "如是觀已，於彼守護及以儀則，若行若境皆悉具足正知而行，正知行故名持戒者。",
    "T11n0310_042:0242b16_6": "菩薩摩訶薩不取著自不取著他而行於行，不毀尸羅不取尸羅而行於行。",
    "T11n0310_042:0242b18_7": "若取著我即取尸羅，若不著我不取尸羅。",
    "T11n0310_042:0242b19_0": "若知尸羅是不可得，即不毀犯所有律儀。",
    "T11n0310_042:0242b19_1": "若於律儀無毀犯者，即不名為毀犯尸羅，又亦不名執取尸羅。",
    "T11n0310_042:0242b21_2": "舍利子！",
    "T11n0310_042:0242b21_3": "以何因緣於是尸羅而不執取？",
    "T11n0310_042:0242b22_4": "謂一切法知他相故。",
    "T11n0310_042:0242b22_5": "若由他相則無有我，若我是無何所執取？」",
    "T11n0310_042:0242b23_6": "爾時世尊欲重宣此義而說頌曰：「若有身語意清淨，　　行時恒修一切淨，　常住清淨諸禁戒，　　是名菩薩具尸羅。",
    "T11n0310_042:0242b27_0": "　賢聖聰慧諸菩薩，　　能善護持十業道，　不由身語及意作，　　如是智者說尸羅。",
    "T11n0310_042:0242b29_0": "　若非造作非所生，　　非執無形亦無顯，　由無有形有顯故，　　未曾可得而建立。",
    "T11n0310_042:0242c02_0": "　尸羅無為亦無作，　　非眼能見非耳聞，　非鼻非舌亦非身，　　又非心意所能識。",
    "T11n0310_042:0242c04_0": "　若非六根之所識，　　則無有能施設者，　如是觀察尸羅淨，　　曾未依執住尸羅。",
    "T11n0310_042:0242c06_0": "　不恃持戒生憍慢，　　不計我想護尸羅，　善護尸羅無戒想，　　具足尸羅行覺行。",
    "T11n0310_042:0242c08_0": "　妄有身見已除遣，　　見與見者曾無有，　無有能見無彼處，　　不觀持戒犯戒者。",
    "T11n0310_042:0242c10_0": "　善入無護法理趣，　　威儀具足不思議，　妙善正知能守護，　　除斯更無具戒者。",
    "T11n0310_042:0242c12_0": "　無我想者無尸羅，　　無所依我能依戒，　我說究竟常無畏，　　不執身我與尸羅。",
    "T11n0310_042:0242c14_0": "　說無我者不取戒，　　說無我者戒無依，　說無我者不希戒，　　說無我者戒無心。",
    "T11n0310_042:0242c16_0": "　不毀尸羅不執戒，　　亦不計我起尸羅，　無所依我及戒想，　　甚深慧行菩提行。",
    "T11n0310_042:0242c18_0": "　如是尸羅無所畏，　　此人常不犯尸羅，　若能不執有諸法，　　如是尸羅聖所讚。",
    "T11n0310_042:0242c20_0": "　若住我見諸愚夫，　　計我具戒能持戒，　彼受護戒果終已，　　於三惡趣常纏縛。",
    "T11n0310_042:0242c22_0": "　若有斷盡諸我見，　　彼無有我及我所，　是真持戒無見故，　　無復怖畏墮諸惡。",
    "T11n0310_042:0242c24_0": "　若能如是知戒行，　　無有能見犯尸羅，　尚不觀我及三有，　　況見持戒及犯戒。",
    "T11n0310_042:0242c26_0": "「復次舍利子！",
    "T11n0310_042:0242c26_1": "如是行尸羅波羅蜜多菩薩摩訶薩行菩薩行清淨戒時，具有十種極重深心。",
    "T11n0310_042:0242c28_2": "何等為十？",
    "T11n0310_042:0242c28_3": "一者發起深心信奉諸行，二者發起深心勤加精進，三者猛勵樂欲諸佛正法，四者廣具崇重一切諸業，五者深懷信奉一切果報，六者於諸賢聖深發敬心，七者於諸尊重鄔波柁耶、阿遮利耶清淨侍奉，八者於賢聖所興起供養，九者於諸正法勵意求請，十者求菩提時不顧身命。",
    "T11n0310_042:0243a05_4": "舍利子！",
    "T11n0310_042:0243a05_5": "如是行尸羅菩薩摩訶薩有如是等十深心法。",
    "T11n0310_042:0243a06_6": "菩薩摩訶薩安住深心修諸善法。",
    "T11n0310_042:0243a07_7": "何等名為諸善法耶？",
    "T11n0310_042:0243a08_8": "所謂三種妙行：身妙行、語妙行、意妙行。",
    "T11n0310_042:0243a09_9": "若諸菩薩摩訶薩安住如是三種妙行，為欲勤求大菩薩藏微妙法門。",
    "T11n0310_042:0243a10_10": "何以故？",
    "T11n0310_042:0243a10_11": "以諸菩薩摩訶薩依此法門，能趣阿耨多羅三藐三菩提故。」",
    "T11n0310_042:0243a12_12": "爾時世尊欲重宣此義而說頌曰：「由身而發起，　　佛所讚善業，　為得聞法故，　　供養諸賢聖。",
    "T11n0310_042:0243a15_0": "　於法及聖人，　　猛勵起恭敬，　為利諸眾生，　　慈心不嫉妬。",
    "T11n0310_042:0243a17_0": "　當演智人言，　　無談不愛語，　所說欣樂相，　　發語無麁鄙。",
    "T11n0310_042:0243a19_0": "　意業常居善，　　曾無樂諸惡，　恒觀察法性，　　恭敬住慈心。",
    "T11n0310_042:0243a21_0": "　於如來聖教，　　敬心而聽法，　於法恭敬已，　　速悟大菩提。",
    "T11n0310_042:0243a23_0": "「舍利子！",
    "T11n0310_042:0243a23_1": "諸菩薩摩訶薩行尸羅波羅蜜多時，安住如是十最勝法，勤求菩薩藏法門故，於諸賢聖一切師長，勤加恭敬奉事供養，乃至施及貯水之器。",
    "T11n0310_042:0243a26_2": "復次舍利子！",
    "T11n0310_042:0243a26_3": "菩薩摩訶薩行尸羅波羅蜜多時，應具如是十種發心。",
    "T11n0310_042:0243a27_4": "何等為十？",
    "T11n0310_042:0243a28_5": "舍利子！",
    "T11n0310_042:0243a28_6": "菩薩摩訶薩觀是病身，諸界毒蛇恒相違害，多諸苦惱多諸過患，癲狂癰癤疽癬惡癘、風熱痰飲眾病所聚。",
    "T11n0310_042:0243b01_7": "又是身者如病如瘡、如被箭刺、如暴水流、如魁膾者，搖動不息速起速滅。",
    "T11n0310_042:0243b03_8": "又觀是身虛偽羸弱老朽疾壞，暫時停住難可愛樂狀若塚間。",
    "T11n0310_042:0243b04_9": "爾時菩薩復作是念：『我此病身雖經此苦，曾不值遇如是福田。",
    "T11n0310_042:0243b06_10": "我今得值，又復善感如此之身，我當依諸福田長養慧命，捨不堅身獲於堅身。",
    "T11n0310_042:0243b07_11": "為欲勤求大菩薩藏微妙法門故，於彼賢聖鄔波柁耶、阿遮利耶諸尊師所奉事供養，乃至施及貯水之器。』",
    "T11n0310_042:0243b10_12": "舍利子！",
    "T11n0310_042:0243b10_13": "是名菩薩摩訶薩第一發心。」",
    "T11n0310_042:0243b11_14": "爾時世尊欲重宣此義而說頌曰：「諸界暴毒蛇，　　展轉相依附，　隨一興增動，　　生則致大患。",
    "T11n0310_042:0243b14_0": "　所謂眼耳鼻，　　舌齒內腹藏，　如是諸患惱，　　皆悉依身生。",
    "T11n0310_042:0243b16_0": "　癰癤與癲狂、　　疽癬大疾癘，　諸餘種種病，　　無不依身生。",
    "T11n0310_042:0243b18_0": "　是身猶如病，　　如癰如中箭，　如是毒害身，　　速壞暫時住，　如趣彼塚間，　　悉是無常相，　搖鼓爛壞身，　　眾病速生滅。",
    "T11n0310_042:0243b22_0": "　我當修佛身，　　所因賢善業，　以彼朽爛壞，　　衰老無常身，　轉成於佛身，　　及難思法身。",
    "T11n0310_042:0243b25_0": "　以如是朽壞，　　遍常流穢身，　當證得如是，　　無流無穢身。",
    "T11n0310_042:0243b27_0": "　若人怖寒熱，　　遮障堅防護，　畢為老病死，　　諸苦同煎害。",
    "T11n0310_042:0243b29_0": "　若人於寒熱，　　身遍能堪忍，　莊嚴丈夫業，　　速成無上身。",
    "T11n0310_042:0243c02_0": "　我當勤供養，　　世所同尊重，　以不堅實身，　　當貿彼堅實。",
    "T11n0310_042:0243c04_0": "「舍利子！",
    "T11n0310_042:0243c04_1": "諸菩薩摩訶薩行尸羅波羅蜜多時，發如是等第一心已，為欲勤求大菩薩藏微妙法門故，於說法師倍復奉事勤加供養，乃至施及貯水之器。",
    "T11n0310_042:0243c08_0": "「復次舍利子！",
    "T11n0310_042:0243c08_1": "菩薩摩訶薩行尸羅波羅蜜多時，發如是念：『身是不堅性非牢固，當假覆蔽洗濯按摩，而復終歸破壞離散摩滅之法。』",
    "T11n0310_042:0243c11_0": "舍利子！",
    "T11n0310_042:0243c11_1": "譬如陶師埏埴瓦器，若大若小終歸破壞。",
    "T11n0310_042:0243c12_2": "如是舍利子！",
    "T11n0310_042:0243c12_3": "身為不堅終歸破壞，如彼瓦器。",
    "T11n0310_042:0243c13_4": "又舍利子！",
    "T11n0310_042:0243c13_5": "譬如樹枝所依花葉果實，終歸墮落。",
    "T11n0310_042:0243c14_6": "如是舍利子！",
    "T11n0310_042:0243c14_7": "身為不堅必墮落法，勢非久住如熟果等。",
    "T11n0310_042:0243c15_8": "又舍利子！",
    "T11n0310_042:0243c15_9": "譬如草端霜露凝滴，日光照灼必不停住。",
    "T11n0310_042:0243c16_10": "如是舍利子！",
    "T11n0310_042:0243c16_11": "身為不堅，如霜露滴亦不久住。",
    "T11n0310_042:0243c17_12": "又舍利子！",
    "T11n0310_042:0243c17_13": "譬如大海及以眾流，有泡沫聚一切不堅，其性虛弱不可[敲-高+亭]觸。",
    "T11n0310_042:0243c19_14": "如是舍利子！",
    "T11n0310_042:0243c19_15": "是身不堅猶如沫聚，本性虛弱亦復如是。",
    "T11n0310_042:0243c20_16": "又舍利子！",
    "T11n0310_042:0243c20_17": "如天大雨流泡亂浮徐起徐滅。",
    "T11n0310_042:0243c21_18": "如是舍利子！",
    "T11n0310_042:0243c21_19": "身為不堅如水上泡，其性輕薄亦復如是。",
    "T11n0310_042:0243c22_20": "舍利子！",
    "T11n0310_042:0243c22_21": "菩薩摩訶薩深自觀身，見是事已復作是念：『我於長夜感得如是不堅固身，曾未值遇如是福田。",
    "T11n0310_042:0243c25_22": "我今得值，又復善感如此之身，我當依諸福田長養慧命，以不堅身貿易堅身，為欲勤求大菩薩藏微妙法門故，於說法師奉事供養，乃至施及貯水之器。』",
    "T11n0310_042:0243c28_23": "舍利子！",
    "T11n0310_042:0243c28_24": "是名菩薩摩訶薩第二發心。」",
    "T11n0310_042:0243c29_25": "爾時世尊欲重宣此義而說頌曰：「如世諸陶師，　　埏埴坏成器，　皆當歸破壞，　　眾生命如是。",
    "T11n0310_042:0244a04_0": "　譬如依樹枝，　　所有葉花果，　皆歸墮落法，　　人命亦如是。",
    "T11n0310_042:0244a06_0": "　如草端垂露，　　日光之所照，　須臾不暫停，　　人命亦如是。",
    "T11n0310_042:0244a08_0": "　如河海聚沫，　　其性本虛弱，　如是不堅身，　　虛浮亦如是。",
    "T11n0310_042:0244a10_0": "　譬如天大雨，　　生起水浮泡，　剎那速消滅，　　不堅身亦爾。",
    "T11n0310_042:0244a12_0": "　不堅起堅想，　　於堅想不堅，　邪分別所行，　　不能證堅實。",
    "T11n0310_042:0244a14_0": "　於堅起堅智，　　不堅知不堅，　正分別所行，　　能證於堅實。",
    "T11n0310_042:0244a16_0": "　為修堅實想，　　微施於水器，　故以不堅身，　　貿易彼堅實。",
    "T11n0310_042:0244a18_0": "「舍利子！",
    "T11n0310_042:0244a18_1": "諸菩薩摩訶薩行尸羅波羅蜜多時，發如是第二心已，為欲勤求大菩薩藏微妙法門故，於說法師倍復奉事勤加供養，乃至施及貯水之器。",
    "T11n0310_042:0244a22_0": "「復次舍利子！",
    "T11n0310_042:0244a22_1": "菩薩摩訶薩行尸羅波羅蜜多時，發如是心：『我於長夜遠離善友，諸惡知識之所拘執，其性懈怠不修精進，下劣愚鈍多邪惡見，妄起如是癡不善心，無施無愛亦無福祀無有善作，及以惡作無作增長諸業果報。』",
    "T11n0310_042:0244a27_2": "菩薩摩訶薩作如是念：『我為貪欲之所惑亂，長夜流轉，造作種種惡不善業。",
    "T11n0310_042:0244a28_3": "由此不善惡業力故，感得穢惡自體報果，生鬼國中乏資生具，無有一切最勝福田。",
    "T11n0310_042:0244b01_4": "又我曾生餓鬼趣中，恒食炭火經無量歲，又於眾多百千歲中，不聞水名況復身觸。』",
    "T11n0310_042:0244b03_5": "又作是念：『而我今者值遇如是最勝福田，又感善身果報成就多資生具，我當依諸福田廣修善業，不顧身命承事師長鄔波柁耶、阿遮利耶，為欲勤求大菩薩藏微妙法門故，於說法師奉事供養，乃至施及貯水之器。』",
    "T11n0310_042:0244b08_6": "舍利子！",
    "T11n0310_042:0244b08_7": "是名菩薩摩訶薩第三發心。」",
    "T11n0310_042:0244b09_8": "爾時世尊欲重宣此義而說頌曰：「如是善知識，　　常親近敬奉，　便成如是性，　　故應數親近。",
    "T11n0310_042:0244b13_0": "　為惡友拘執，　　遠離賢善友，　懈怠鄙精進，　　慳嫉多諂曲，　無施等邪見，　　非撥於一切。",
    "T11n0310_042:0244b16_0": "　我曾生鬼趣，　　受弊惡形質，　於生死長夜，　　可畏大闇中，　飢渴遍煎惱，　　多受於眾苦，　於多百千歲，　　曾不聞水名，　不見淨福田，　　不得無是難。",
    "T11n0310_042:0244b21_0": "　我今感於此，　　難得之世間，　又奉值賢明，　　獲無難具足，　復離惡知識，　　得逢賢善友，　誓不顧身命，　　當為證菩提。",
    "T11n0310_042:0244b25_0": "　以清淨善心，　　恭侍尊師長，　亦當供諸佛，　　為證菩提故。",
    "T11n0310_042:0244b27_0": "「舍利子！",
    "T11n0310_042:0244b27_1": "諸菩薩摩訶薩行尸羅波羅蜜多時，發如是第三心已，為欲勤求大菩薩藏微妙法門故，於說法師倍復奉敬勤加供養，乃至施及貯水之器。",
    "T11n0310_042:0244c01_2": "「復次舍利子！",
    "T11n0310_042:0244c01_3": "菩薩摩訶薩行尸羅波羅蜜多時，發如是心：『我於長夜遠離善友，惡友拘執懈怠懶惰，下劣精進無智愚癡，由如是見由如是忍，謂有眾生受諸苦惱，如是悲泣號哭之時，復以身手妄加捶打種種惱害。",
    "T11n0310_042:0244c06_4": "以此因緣，便生如是無量惡見，謂無惡業無惡業報。",
    "T11n0310_042:0244c07_5": "復由瞋恚覆蔽心故，造作種種惡不善業，以是業報得穢惡身，生畜生中乏資生具，無有一切最勝福田。』",
    "T11n0310_042:0244c09_6": "菩薩摩訶薩作如是念：『我於彼趣，或作馲駝及牛驢等，食噉芻草，加諸杖捶訶喝恐怖，情所不樂強令馱負。』",
    "T11n0310_042:0244c12_7": "復作是念：『我於往昔雖經此苦，曾不值遇如是福田。",
    "T11n0310_042:0244c13_8": "我今得值，又復善感如此之身，我當依諸福田不顧身命，以不堅身貿易堅身，供事師長，為欲勤求大菩薩藏微妙法門故，於說法師奉事供養，乃至施及貯水之器。』",
    "T11n0310_042:0244c17_9": "舍利子！",
    "T11n0310_042:0244c17_10": "是名菩薩摩訶薩第四發心。」",
    "T11n0310_042:0244c18_0": "爾時世尊欲重宣此義而說頌曰：「我於彼長夜，　　未知登聖道，　墮在駝牛驢，　　多受諸勤苦。",
    "T11n0310_042:0244c21_0": "　我今得人身，　　當修賢善業，　由此證菩提，　　是為聰慧相。",
    "T11n0310_042:0244c23_0": "　我當起恭敬，　　建立諸佛法，　奉覲說法師，　　為得菩提故。",
    "T11n0310_042:0244c25_0": "　過去難思劫，　　循環生死輪，　往來非義利，　　無福田養命。",
    "T11n0310_042:0244c27_0": "　遠離善知識，　　常親近惡友，　隨彼教誨轉，　　數墮諸惡處。",
    "T11n0310_042:0244c29_0": "　我曾於傍生，　　閉縛驅打罵，　由斯惡業故，　　受不愛苦果。",
    "T11n0310_042:0245a02_0": "　遂墮於惡處，　　作馲駝牛驢，　負重猶加杖，　　不親善友故。",
    "T11n0310_042:0245a04_0": "　我今得難得，　　人身及善友，　既蒙生善處，　　又得值無難，　如龜久處海，　　欣遇浮木孔，　身語善防護，　　精進心強盛，　無諂事善友，　　長養慧命身。",
    "T11n0310_042:0245a09_0": "　若有尊重師，　　發我慧心者，　能宣說勝妙，　　菩提道大師，　供養兩足尊，　　諸塗香末香，　種種衣花鬘，　　我當承敬奉。",
    "T11n0310_042:0245a13_0": "　現在十方佛，　　勝義常開示，　無邊金色日，　　當修行供養。",
    "T11n0310_042:0245a15_0": "　遍遊諸佛土，　　廣供調御師，　為淨菩提道，　　當昇大覺座。",
    "T11n0310_042:0245a17_0": "「舍利子！",
    "T11n0310_042:0245a17_1": "諸菩薩摩訶薩行尸羅波羅蜜多時，發如是等第四心已，為欲勤求大菩薩藏微妙法門故，於說法師倍增奉事勤加供養，乃至施及貯水之器。",
    "T11n0310_042:0245a21_0": "「復次舍利子！",
    "T11n0310_042:0245a21_1": "菩薩摩訶薩行尸羅波羅蜜多時，發如是心：『我昔長夜遠離善友、惡友拘執，懈怠懶惰下劣精進，無智愚癡由興惡見，如是信忍、如是欲樂，妄作是念。",
    "T11n0310_042:0245a24_2": "若以一切有情一切眾生，或取身肉同煮一鑊、或取其身同剉為膾，雖作如是不名非福。",
    "T11n0310_042:0245a26_3": "又興惡見，不由此故而招於惡，不由此故而生於惡。",
    "T11n0310_042:0245a27_4": "由妄見故，又於大海此岸所有眾生，一切布施悉令充足，雖作如是不名非罪。",
    "T11n0310_042:0245a29_5": "妄生異計，不因此故而招於福，不因此故而生於福。",
    "T11n0310_042:0245b01_6": "以妄見故，又於大海彼岸所有眾生一切斬害，亦不因此而招於惡，又不因此而生於惡。』",
    "T11n0310_042:0245b03_7": "菩薩摩訶薩作如是念：『我於往昔如是作已，不能了知是罪非罪、是福非福，習近惡見愚癡所蔽，多造不善諸重惡業。",
    "T11n0310_042:0245b06_8": "由此業報，感得下弊穢惡地獄之身，於地獄中或噉鐵丸、或以鋸解，受於種種堅硬苦味，純苦無間相續不已，乃至經彼多百千歲，尚不聞樂聲何況身觸。』",
    "T11n0310_042:0245b09_9": "爾時菩薩復作是念：『我於往昔雖經此苦，曾不值遇如是福田。",
    "T11n0310_042:0245b11_10": "我今得值，又復善感如是之身，我當依諸福田長養慧命，以不堅身貿易堅身，不顧身命奉事師長，為欲勤求大菩薩藏微妙法門故，於說法師奉事供養，乃至施及貯水之器。』",
    "T11n0310_042:0245b15_11": "舍利子！",
    "T11n0310_042:0245b15_12": "是名菩薩摩訶薩第五發心。」",
    "T11n0310_042:0245b16_13": "爾時世尊欲重宣此義而說頌曰：「我曾親惡友，　　為惡心欺誑，　依止眾惡見，　　徒興造惡業。",
    "T11n0310_042:0245b19_0": "　盡大海此岸，　　所住諸眾生，　施飲食充滿，　　謂不招生福；　盡大海彼岸，　　所住諸眾生，　我悉加殺害，　　謂非招惡業。",
    "T11n0310_042:0245b23_0": "　如是諸惡見，　　數習恒親近，　墮極苦地獄，　　壓榨於身首。",
    "T11n0310_042:0245b25_0": "　昔於三惡趣，　　徒盡百千身，　未曾見諸佛，　　世間之導首。",
    "T11n0310_042:0245b27_0": "　世善友名稱，　　其聲尚難聞，　我幸人中利，　　當修賢善業。",
    "T11n0310_042:0245b29_0": "　得人身甚難，　　既得長命難，　正法聞難會，　　諸佛出世難。",
    "T11n0310_042:0245c02_0": "　我已得人身，　　感茲危脆命，　逢值佛興世，　　預如來正教。",
    "T11n0310_042:0245c04_0": "　我不復當行，　　身語心惡業，　勿令我未來，　　受不愛苦果。",
    "T11n0310_042:0245c06_0": "　我以清淨心，　　當修清淨業，　由身語及意，　　行世所難行。",
    "T11n0310_042:0245c08_0": "　我終不違師，　　眾人所許教，　又當興供養，　　為佛菩提故。",
    "T11n0310_042:0245c10_0": "　以我不諂誑，　　及無幻偽心，　當開修直路，　　為佛菩提道。",
    "T11n0310_042:0245c12_0": "　無畏大菩薩，　　已發如是心，　奉施貯水器，　　慧方便具足。",
    "T11n0310_042:0245c14_0": "「舍利子！",
    "T11n0310_042:0245c14_1": "諸菩薩摩訶薩行尸羅波羅蜜多時，發如是第五心已，為欲勤求大菩薩藏微妙法門故，於說法師倍增奉事勤加供養，乃至施及貯水之器。",
    "T11n0310_042:0245c17_2": "「復次舍利子！",
    "T11n0310_042:0245c17_3": "菩薩摩訶薩行尸羅波羅蜜多時，發如是心：『我於長夜遠離善友、惡友拘執，懈怠懶惰下劣精進，無智愚癡，由是惡見如是信忍、如是欲樂，妄生是念，撥無迎逆、曲躬跪拜、合掌問訊，諸善業報為慢所蔽多造惡業。",
    "T11n0310_042:0245c22_4": "由惡業報，在人趣中感鄙穢形，於諸福田未曾長養清淨慧命。』",
    "T11n0310_042:0245c23_5": "菩薩摩訶薩作如是念：『我憶往昔受於孤露貧窮下賤、繫屬於他奴婢等類，又受耽嗜色欲有情眾生，貪著一切諸色欲相，住不平等惡行之數，起於種種諸惡邪見，毀壞尸羅、毀壞正見，安住三種不善根中，安住四種不應行處，為五種蓋之所覆蔭，於六尊重不懷恭敬，於七種法未能隨轉，八邪性中邪決定行，九惱害事之所惱害，十惡業道常登遊踐。",
    "T11n0310_042:0246a02_6": "地獄因道常面現前，於天因道背而不面，遠離一切諸善知識，為諸惡友之所執持，隨逐魔怨自在而行，遠諸善法現行一切不善之法。",
    "T11n0310_042:0246a05_7": "又為如是，橫加鞭杖訶喝恐怖，情所不忍強抑驅役供給於他。』",
    "T11n0310_042:0246a07_8": "菩薩摩訶薩又作是念：『我昔未值如是福田故受諸惡。",
    "T11n0310_042:0246a08_9": "我今得值，又復善感如來之身，我當依諸福田，以不堅身易於堅身，又當自養慧命，不顧身命奉事師長，為欲勤求大菩薩藏微妙法門故，於說法師奉事供養，乃至施及貯水之器。』",
    "T11n0310_042:0246a12_10": "舍利子！",
    "T11n0310_042:0246a12_11": "是名菩薩摩訶薩第六發心。」",
    "T11n0310_042:0246a13_12": "爾時世尊欲重宣此義而說頌曰：「親近惡友增憍慢，　　經於無量多劫海，　人趣受生奴婢身，　　於諸有流長夜轉。",
    "T11n0310_042:0246a17_0": "　我今已得於難得，　　第一勇猛善人身，　又得生於妙國土，　　值佛清淨無諸難。",
    "T11n0310_042:0246a19_0": "　諸有賢善最勝友，　　能宣菩薩行道者，　心寶增長諸菩薩，　　多拘胝劫今乃值。",
    "T11n0310_042:0246a21_0": "　無常無恒虛薄身，　　譬如水泡并聚沫，　又似幻事及戲變，　　如夢所見寱言等。",
    "T11n0310_042:0246a23_0": "　命如雲電不久住，　　於世念念將消滅，　是命將逝剎那間，　　故以不堅易堅命。",
    "T11n0310_042:0246a25_0": "　我憶往昔多時中，　　墮在慢山深險處，　曾於過去被欺誑，　　經不思議百劫海。",
    "T11n0310_042:0246a27_0": "　我今盡捨身貪愛，　　又無顧戀壽命心，　當速捨離憍高慢，　　於尊重師深敬奉。",
    "T11n0310_042:0246a29_0": "　又世所共同尊長，　　所謂父母諸兄等，　當速捨離憍高慢，　　第一崇遵極恭仰。",
    "T11n0310_042:0246b02_0": "　近妙菩提諸菩薩，　　與我同奉菩提行，　應生堅固愛敬心，　　當樂供養專承事。",
    "T11n0310_042:0246b04_0": "　昔具重慢慢增長，　　不知調御斷慢法，　當以無上智金剛，　　令憍慢山永摧碎。",
    "T11n0310_042:0246b06_0": "　菩提妙行圓成已，　　安止最勝菩提座，　摧伏鬪諍魔軍眾，　　當度四流群生等。",
    "T11n0310_042:0246b08_0": "　十方所有諸患人，　　臥自糞中為眾厭，　於彼興發慈悲意，　　為作拔濟所歸趣。",
    "T11n0310_042:0246b10_0": "　安住大施波羅蜜，　　於佛威德能防護，　具足修成於忍行，　　發起正勤令現前。",
    "T11n0310_042:0246b12_0": "　得具淨慮波羅蜜，　　此時調伏心令住，　安住大慧善方便，　　當為一切尊福田。",
    "T11n0310_042:0246b14_0": "　增長盛福力如是，　　不可思議善智慧，　若得第一自在智，　　乃至應時奉水器。",
    "T11n0310_042:0246b16_0": "「舍利子！",
    "T11n0310_042:0246b16_1": "諸菩薩摩訶薩行尸羅波羅蜜多時，發如是第六心已，為欲勤求大菩薩藏微妙法門故，於說法師倍復承事勤加供養，乃至施及貯水之器。",
    "T11n0310_042:0246b19_2": "「復次舍利子！",
    "T11n0310_042:0246b19_3": "菩薩摩訶薩行尸羅波羅蜜多時，發如是心：『我於長夜遠離善友、惡友拘執，懈怠嬾惰下劣精進無智愚癡，由是惡見，如是信忍、如是欲樂，妄生是念，謂無黑業無黑業報、無有白業無白業報、無黑白業無黑白報、無非黑白業無非黑白報。",
    "T11n0310_042:0246b25_4": "又不請問沙門婆羅門，何者為善？",
    "T11n0310_042:0246b25_5": "何者不善？",
    "T11n0310_042:0246b26_6": "何者有罪？",
    "T11n0310_042:0246b26_7": "何者無罪？",
    "T11n0310_042:0246b26_8": "何者應修？",
    "T11n0310_042:0246b26_9": "何者不修？",
    "T11n0310_042:0246b27_10": "何者應作？",
    "T11n0310_042:0246b27_11": "何者不應作。",
    "T11n0310_042:0246b27_12": "又不請問修何等行，於長夜中能感無義無利及諸苦惱？",
    "T11n0310_042:0246b28_13": "又作何行，於長夜中能感有義有利及諸安樂？』",
    "T11n0310_042:0246c01_14": "菩薩摩訶薩作如是念：『我於往昔由於此慢及以勝慢所障蔽故，而能多造不善惡業，以此業報感得人身諸根缺減，於勝福田未養慧命。",
    "T11n0310_042:0246c04_15": "雖處人中等作覆器，童蒙嬉戲愚戇聾盲，於善惡義無力無能了達宣暢。』",
    "T11n0310_042:0246c05_16": "又作是念：『我昔未遇是勝福田故造諸惡，我今值遇，又復善感具諸根身，我當依諸福田增長慧命，又應不顧身命求諸力，能了達善說惡說之義，又當請問於說法師，何者為善？",
    "T11n0310_042:0246c09_17": "何者不善？",
    "T11n0310_042:0246c10_18": "何者有罪？",
    "T11n0310_042:0246c10_19": "何者無罪？",
    "T11n0310_042:0246c10_20": "何者應修？",
    "T11n0310_042:0246c10_21": "何者不應修？",
    "T11n0310_042:0246c11_22": "何者應作？",
    "T11n0310_042:0246c11_23": "何者不應作？",
    "T11n0310_042:0246c11_24": "作何等行令彼聲聞及獨覺法而現在前？",
    "T11n0310_042:0246c12_25": "作何等行令諸佛法及菩薩法而現在前。』",
    "T11n0310_042:0246c13_26": "舍利子！",
    "T11n0310_042:0246c13_27": "菩薩摩訶薩為欲勤求菩薩藏故，依尸羅波羅蜜多行菩薩行，以不堅身易於堅身，於說法師承事供養，乃至施及貯水之器。",
    "T11n0310_042:0246c16_28": "舍利子！",
    "T11n0310_042:0246c16_29": "是名菩薩摩訶薩第七發心。」",
    "T11n0310_042:0246c17_30": "爾時世尊欲重宣此義而說頌曰：「於昔過去多百劫，　　遠離益我親善友，　未曾請問善不善，　　有罪無罪諸業果。",
    "T11n0310_042:0246c21_0": "　由增上慢自在力，　　墮於地獄鬼趣中，　習近惡念為同侶，　　經多百劫墜惡道。",
    "T11n0310_042:0246c23_0": "　或習人趣多千劫，　　輪迴受身根不具，　不知何善何不善，　　有罪無罪作業果。",
    "T11n0310_042:0246c25_0": "　我獲人道猛健身，　　具足諸根處清淨，　遠離諸難得無難，　　如龜引頸遇浮孔。",
    "T11n0310_042:0246c27_0": "　值世作明燈照者，　　聞說離欲諸聖教，　時我請問世間尊，　　善與不善等業果。",
    "T11n0310_042:0246c29_0": "　云何具慳墮諸趣？",
    "T11n0310_042:0246c29_1": "　　云何無慳為施主？",
    "T11n0310_042:0247a01_0": "　云何貪諂污尸羅？",
    "T11n0310_042:0247a01_1": "　　云何戒財全守護？",
    "T11n0310_042:0247a02_0": "　云何忿恚憤亂人？",
    "T11n0310_042:0247a02_1": "　　云何無忿忍辱力？",
    "T11n0310_042:0247a03_0": "　云何懈怠散亂心？",
    "T11n0310_042:0247a03_1": "　　云何精勤樂靜慮？",
    "T11n0310_042:0247a04_0": "　云何惡慧瘂愚癡？",
    "T11n0310_042:0247a04_1": "　　云何有慧樂真實？",
    "T11n0310_042:0247a05_0": "　云何專意行菩提，　　具足尋求賢聖行？",
    "T11n0310_042:0247a06_0": "　云何流慈遍世間？",
    "T11n0310_042:0247a06_1": "　　云何拔濟諸惡趣？",
    "T11n0310_042:0247a07_0": "　云何樂法無厭心，　　能求菩提諸行藏？",
    "T11n0310_042:0247a08_0": "　云何往詣十方剎，　　現住諸佛世尊前？",
    "T11n0310_042:0247a09_0": "　云何致敬修功業？",
    "T11n0310_042:0247a09_1": "　　云何請問普賢行？",
    "T11n0310_042:0247a10_0": "　我今正應勤請問，　　法師尊重等尊重，　云何於師樂敬養？",
    "T11n0310_042:0247a11_1": "　　云何令師意歡悅？",
    "T11n0310_042:0247a12_0": "　佛子已生如是心，　　能集廣大妙福力，　及勝自在智慧力，　　歡喜奉施至水器。",
    "T11n0310_042:0247a14_0": "「舍利子！",
    "T11n0310_042:0247a14_1": "諸菩薩摩訶薩行尸羅波羅蜜多時，發如是第七心已，為欲勤求大菩薩藏微妙法門故，於說法師倍復奉事勤加供養，乃至施及貯水之器。",
    "T11n0310_042:0247a18_0": "「復次舍利子！",
    "T11n0310_042:0247a18_1": "菩薩摩訶薩行尸羅波羅蜜多時，發如是心：『我於長夜遠離善友、惡友拘執，懈怠懶惰下劣精進，癡鈍無識猶如瘂羊，捨離一切正義相應文句、正法相應文句、寂靜相應文句、滅止相應文句、正覺相應文句、諸沙門婆羅門般涅槃等相應文句。",
    "T11n0310_042:0247a23_2": "捨離如是諸文句已，反更受持讀誦思尋，究達一切非義相應文句、非法相應文句，乃至非涅槃等相應文句。",
    "T11n0310_042:0247a26_3": "由如是故妄興是見，謂無有力、無有精進、無丈夫果、無勢無勇、無行無威，或俱生念無有行威。",
    "T11n0310_042:0247a28_4": "又生是念，無因無緣可令有情而生染污，不由因緣有情雜染。",
    "T11n0310_042:0247a29_5": "又生是念，無因無緣可令有情而得清淨，不由因緣有情清淨。』",
    "T11n0310_042:0247b02_6": "菩薩摩訶薩又作是念：『我於長夜由依如是不平等因、無因見故，多造種種惡不善業。",
    "T11n0310_042:0247b04_7": "由此業報，我於往昔在人趣身諸相不具，於諸福田未長慧命。",
    "T11n0310_042:0247b05_8": "雖處人中等於覆器，童蒙嬉戲愚憃聾盲，無力無能受持讀誦思惟究達正義相應文句，乃至涅槃相應文句。』",
    "T11n0310_042:0247b08_9": "又作是念：『我昔未遇是勝福田故生妄見，我今值遇，乃至不顧身命為求力能，當於正義相應文句、正法相應文句、寂靜相應文句，乃至涅槃相應文句，如是等正法文句皆是大菩薩藏微妙法門之所攝者。",
    "T11n0310_042:0247b12_10": "我今受持讀誦思惟究竟，必當發起最上正勤，盡命承事於說法師。",
    "T11n0310_042:0247b14_11": "我今依尸羅波羅蜜多行菩薩行，為欲於此菩薩藏法，能受能持能讀能誦修行供養故。』",
    "T11n0310_042:0247b16_12": "又作是念：『我當以不堅身易於堅身，當善造集若福若智二種資糧。",
    "T11n0310_042:0247b17_13": "由是二力，常恒親近菩薩藏法。』",
    "T11n0310_042:0247b18_14": "菩薩摩訶薩如是思已，於說法師承事供養，乃至施及貯水之器。",
    "T11n0310_042:0247b19_15": "舍利子！",
    "T11n0310_042:0247b20_16": "是名菩薩摩訶薩第八發心。」",
    "T11n0310_042:0247b20_17": "爾時世尊欲重宣此義而說頌曰：「若法真實義相應，　　隨順修習道支道，　為於寂滅而作證，　　而能流通涅槃路。",
    "T11n0310_042:0247b24_0": "　我昔遠離如是法，　　反更流習於諸惡，　非法非義非寂靜，　　乃至涅槃不相應。",
    "T11n0310_042:0247b26_0": "　無有精進亦無力，　　無丈夫果無威勢，　撥無諸行無勇猛，　　一切盡空無所得。",
    "T11n0310_042:0247b28_0": "　無有諸佛亦無法，　　及無世間之父母，　無有黑法與白法，　　若果若報悉皆無。",
    "T11n0310_042:0247c01_0": "　於如是等諸惡見，　　無始世來恒習行，　由斯墮於地獄中，　　純受極苦久難出。",
    "T11n0310_042:0247c03_0": "　如是轉受傍生趣，　　及墮焰魔惡世間，　或時得生人趣中，　　愚騃無智而瘖瘂，　童蒙嬉戲與盲聾，　　闇鈍頑嚚無智識，　從是復墮於地獄，　　受諸重苦增愚暗。",
    "T11n0310_042:0247c07_0": "　我從久遠無量劫，　　未曾得是清淨身，　已遇諸根皆具足，　　是時宜速加精進。",
    "T11n0310_042:0247c09_0": "　諸法真實義相應，　　能為寂靜之助伴，　趣菩提道與菩提，　　我宜及時求是法。",
    "T11n0310_042:0247c11_0": "　諸大菩薩祕奧藏，　　甚深真實義相應，　經彼百千俱胝劫，　　若得聞者為希有。",
    "T11n0310_042:0247c13_0": "　如是及餘諸佛法，　　無量無數不思議，　我當精勤受已持，　　為證諸佛菩提故。",
    "T11n0310_042:0247c15_0": "　又當正勤起恭敬，　　承事供養說法師，　所謂諸佛諸菩薩，　　當於彼聞無上法。",
    "T11n0310_042:0247c17_0": "　諸無所畏大菩薩，　　發起如是勇猛心，　智慧方便善成就，　　乃至施及貯水器。",
    "T11n0310_042:0247c19_0": "「舍利子！",
    "T11n0310_042:0247c19_1": "諸菩薩摩訶薩行尸羅波羅蜜多時，發起如是第八心已，為欲勤求大菩薩藏微妙法門故，於說法師倍增承事勤加供養，乃至施及貯水之器。",
    "T11n0310_042:0247c23_0": "「復次舍利子！",
    "T11n0310_042:0247c23_1": "菩薩摩訶薩行尸羅波羅蜜多時，發如是心：『一切眾生為無義行之所拘執，顧戀身命著無義行，不能勵意專修義利。』",
    "T11n0310_042:0247c25_2": "舍利子！",
    "T11n0310_042:0247c26_3": "云何名為著無義行？",
    "T11n0310_042:0247c26_4": "謂於身命有所顧戀，於覺分法情無希望，計我我所以為前導，恒於其身防衛覆障，沐浴調治莊飾寶護，是則名為著無義行。",
    "T11n0310_042:0247c29_5": "舍利子！",
    "T11n0310_042:0247c29_6": "復有著無義行，謂於身命有所顧戀，於覺分法情無希望，計我我所以為前導，而於妻妾、男女兄弟、朋友眷屬親戚防衛覆障，乃至一切諸受用具寶玩執著，是則名為著無義行。",
    "T11n0310_042:0248a04_7": "舍利子！",
    "T11n0310_042:0248a04_8": "復有著無義行，謂於身命有所顧戀，於覺分法情無希望，計我我所以為前導，而於奴婢僮僕防衛驅役桎梏守護，是則名為著無義行。",
    "T11n0310_042:0248a07_9": "舍利子！",
    "T11n0310_042:0248a08_10": "云何名為專修義利？",
    "T11n0310_042:0248a08_11": "謂於身命無所顧戀，於覺分法有所希望，妙菩提心以為前導，專修勝善身業意業及以語業，是則名為專修義利。",
    "T11n0310_042:0248a11_12": "舍利子！",
    "T11n0310_042:0248a11_13": "復有專修義利，謂於身命無所顧戀，於覺分法有所希望，妙菩提心以為前導，專修引發柁那波羅蜜多乃至般若波羅蜜多，是則名為專修義利。",
    "T11n0310_042:0248a14_14": "舍利子！",
    "T11n0310_042:0248a14_15": "復有專修義利，謂於身命無所顧戀，於覺分法有所希望，妙菩提心以為前導，而專修行布施愛語利益同事，攝化一切諸眾生故，是則名為專修義利。",
    "T11n0310_042:0248a18_16": "舍利子！",
    "T11n0310_042:0248a18_17": "復有專修義利，謂於身命無所顧戀，於覺分法有所希望，妙菩提心以為前導，專修念處、正斷、神足、根、力、覺分，如是道支，是則名為專修義利。",
    "T11n0310_042:0248a21_18": "舍利子！",
    "T11n0310_042:0248a21_19": "復有專修義利，謂於身命無所顧戀，於覺分法有所希望，妙菩提心以為前導，而於父母及諸師長，專修供養恭敬禮拜、曲躬合掌謙下問訊、迎逆給事并和順業，是則名為專修義利。",
    "T11n0310_042:0248a26_20": "舍利子！",
    "T11n0310_042:0248a26_21": "復有專修義利，謂於身命無所顧戀，於覺分法有所希望，妙菩提心以為前導，於三寶所隨順法教專修敬事。",
    "T11n0310_042:0248a28_22": "舍利子！",
    "T11n0310_042:0248a29_23": "菩薩摩訶薩作如是念：『一切眾生專著無義，為無義行之所拘執，顧戀身命放逸懈怠。",
    "T11n0310_042:0248b02_0": "而我今者專修義利，為有義利之所守護。",
    "T11n0310_042:0248b02_1": "我當勤加精進，以身供事諸說法師，以不堅身易於堅身，當修福智二力資糧，以修福智力資糧故，當近無上微妙菩提。』",
    "T11n0310_042:0248b05_2": "舍利子！",
    "T11n0310_042:0248b05_3": "菩薩摩訶薩依尸羅波羅蜜多行菩薩行，為求如是菩薩藏故，承事供養諸說法師，乃至施及貯水之器。",
    "T11n0310_042:0248b08_4": "舍利子！",
    "T11n0310_042:0248b08_5": "是為菩薩摩訶薩第九發心。」",
    "T11n0310_042:0248b09_6": "爾時世尊欲重宣此義而說頌曰：「諸愚癡凡夫，　　常顧於身命，　不願求菩提，　　起雜染三業。",
    "T11n0310_042:0248b12_0": "　常為利自身，　　及妻子眷屬，　寶玩於無義，　　是名癡凡夫。",
    "T11n0310_042:0248b14_0": "　驅役奴僕等，　　多畜養四足，　寶著於無義，　　是名無智者。",
    "T11n0310_042:0248b16_0": "　貯積多財穀，　　不施不食用，　寶著於無義，　　名守藏愚夫。",
    "T11n0310_042:0248b18_0": "　諸愚癡凡夫，　　專寶著無義，　具妙慧菩薩，　　精求諸義利，　不顧於身命，　　欣樂助菩提，　起種種善業，　　是名專義利。",
    "T11n0310_042:0248b22_0": "　方便善修習，　　施戒忍正勤，　靜慮與妙慧，　　是名專義利。",
    "T11n0310_042:0248b24_0": "　供養於父母，　　給侍諸師長，　深敬奉三寶，　　是名專義利。",
    "T11n0310_042:0248b26_0": "　於攝一切法，　　諸菩薩妙藏，　誦持及開闡，　　是名專義利。",
    "T11n0310_042:0248b28_0": "　如是專義利，　　諸佛之所讚，　精進善相應，　　是勝無畏子。",
    "T11n0310_042:0248c01_0": "　發如是念已，　　以清淨信心，　敬養尊重師，　　乃至奉水器。",
    "T11n0310_042:0248c03_0": "「舍利子！",
    "T11n0310_042:0248c03_1": "諸菩薩摩訶薩行尸羅波羅蜜多時，發起如是第九心已，為欲勤求大菩薩藏故，於說法師倍復承事勤加供養，乃至施及貯水之器。",
    "T11n0310_042:0248c07_0": "「復次舍利子！",
    "T11n0310_042:0248c07_1": "菩薩摩訶薩行尸羅波羅蜜多時，發如是心：『世間眾生邪僻自在，反執師教無所剋獲。",
    "T11n0310_042:0248c09_2": "不獲何等？",
    "T11n0310_042:0248c09_3": "所謂聖財。",
    "T11n0310_042:0248c09_4": "云何聖財？",
    "T11n0310_042:0248c09_5": "謂信戒聞慚愧捨慧，如是等法是謂聖財。",
    "T11n0310_042:0248c10_6": "彼諸眾生不獲此故名極貧窮。』",
    "T11n0310_042:0248c11_7": "菩薩摩訶薩又作是念：『我今應修妙善自在，於師教誨隨順敬受。",
    "T11n0310_042:0248c13_8": "所以者何？",
    "T11n0310_042:0248c13_9": "菩薩摩訶薩由妙自在，於師教誨隨順敬受，有所證得。",
    "T11n0310_042:0248c14_10": "何所證得？",
    "T11n0310_042:0248c14_11": "所謂聖財。",
    "T11n0310_042:0248c15_12": "何等名為菩薩聖財？",
    "T11n0310_042:0248c15_13": "謂菩薩藏法門差別。",
    "T11n0310_042:0248c16_14": "了知菩薩妙善自在，即說法師妙善自在，於菩薩藏法門差別，廣為眾生宣暢敷演，辯了建立、開闡分別、顯示流布。",
    "T11n0310_042:0248c18_15": "菩薩摩訶薩安住如是菩薩藏已，獲聖法財永斷貧窮，速疾證於阿耨多羅三藐三菩提。』",
    "T11n0310_042:0248c20_16": "舍利子！",
    "T11n0310_042:0248c20_17": "菩薩摩訶薩依尸羅波羅蜜多行菩薩行，發是心已妙善自在，於師教誨隨順敬受，復作是念：『我當以不堅身貿易堅身，為欲勤求菩薩藏故，承事供養於說法師，乃至施及貯水之器。』",
    "T11n0310_042:0248c25_18": "舍利子！",
    "T11n0310_042:0248c25_19": "是名菩薩摩訶薩第十發心。」",
    "T11n0310_042:0248c25_20": "爾時世尊欲重宣此義而說頌曰：「世間下劣諸眾生，　　諛諂幻惑多姦偽，　顛倒僻執不如理，　　專惡自在違師教。",
    "T11n0310_042:0248c29_0": "　深知是已順師誨，　　便能分別廣敷演，　由斯獲得仙聖財，　　信戒捨聞慚愧慧。",
    "T11n0310_042:0249a02_0": "　如是七財無盡藏，　　知非器者勿開顯，　世間多有善眾生，　　堪為諸佛淨法器。",
    "T11n0310_042:0249a04_0": "　無諂美言來請問，　　妙善自在而閑雅，　常發勇猛勤精進，　　恭敬正法樂常聞。",
    "T11n0310_042:0249a06_0": "　為證諸佛妙菩提，　　不顧所愛之身命，　知彼堪任正法器，　　復能受持深妙理。",
    "T11n0310_042:0249a08_0": "　導師發起大慈悲，　　為說無雜真法界，　諸大菩薩妙法藏，　　依彼建立勝菩提。",
    "T11n0310_042:0249a10_0": "　又於其中廣開示，　　諸佛堅固聖財寶，　一切諸法為空相，　　亦無相相無我相。",
    "T11n0310_042:0249a12_0": "　無有壽命無變異，　　無諸戲論無受藏，　一切諸法之自性，　　不從緣生亦無相。",
    "T11n0310_042:0249a14_0": "　曾無初起無終滅，　　無相真如之所顯，　若善自在柔和者，　　於師教誨無倒執。",
    "T11n0310_042:0249a16_0": "　自然最勝為開示，　　本境所學解脫門，　淨信尸羅與慚愧，　　正聞捨施般羅若。",
    "T11n0310_042:0249a18_0": "　為彼分別廣敷顯，　　無盡七財之法藏，　佛子和柔妙自在，　　隨順善友所誨言，　我當承事說法師，　　為證無上菩提故。",
    "T11n0310_042:0249a21_0": "　菩薩適發是心已，　　於渴乏者生悲愛，　乃至經營淨瓦器，　　盛滿清水隨時施。",
    "T11n0310_042:0249a23_0": "「舍利子！",
    "T11n0310_042:0249a23_1": "諸菩薩摩訶薩行尸羅波羅蜜多時，發起如是第十心已，為欲勤求大菩薩藏故，於說法師倍增承事勤加供養，乃至施及貯水之器。」",
    "T11n0310_042:0249a27_0": "大寶積經卷第四十二"
}