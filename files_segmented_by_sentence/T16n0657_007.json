{
    "T16n0657_007:0176a19_0": "佛說華手經卷第七",
    "T16n0657_007:0176a21_0": "後秦龜茲國三藏鳩摩羅什奉　詔譯",
    "T16n0657_007:0176a22_0": "得念品第二十三",
    "T16n0657_007:0176a23_0": "佛告舍利弗：「汝復欲聞菩薩心不？」",
    "T16n0657_007:0176a23_1": "「唯然。",
    "T16n0657_007:0176a23_2": "世尊！",
    "T16n0657_007:0176a24_0": "今正是時，應當更說菩薩真心。",
    "T16n0657_007:0176a24_1": "以是真心，則能修集無上菩提。」",
    "T16n0657_007:0176a25_2": "佛告舍利弗：「乃往過去無量無邊不可思議阿僧祇劫，爾時有佛，號德王明如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。",
    "T16n0657_007:0176a28_3": "舍利弗！",
    "T16n0657_007:0176a29_4": "是德王明佛，聲聞大會八萬四千，菩薩眾會數亦如是。",
    "T16n0657_007:0176b01_5": "時彼聲聞一一會中，八萬四千人皆得阿羅漢。",
    "T16n0657_007:0176b02_6": "其諸菩薩一一會中，八萬四千人得阿惟越致。",
    "T16n0657_007:0176b03_7": "德王明佛爾所漏盡心得自在大阿羅漢，諸須陀洹及斯陀含、阿那含眾，復倍是數。",
    "T16n0657_007:0176b05_8": "時有王子名曰得念，往詣佛所，頭面禮足，却住一面。",
    "T16n0657_007:0176b06_9": "王子見佛，有大威德，作如是思惟：『佛為希有！",
    "T16n0657_007:0176b07_10": "成就如是甚深功德，我當何緣得集如是佛之智慧，及相好身？』",
    "T16n0657_007:0176b09_0": "即隨所念，以偈問佛：「『我今見世尊，　　願當得是智，　　行何業因緣，　　逮此無上慧？",
    "T16n0657_007:0176b12_0": "　　佛身色第一，　　猶如星中月，　　神通力無比，　　能隨眾說法。",
    "T16n0657_007:0176b14_0": "　　智慧無與等，　　如釋天中尊，　　於法得自在，　　我今問是事。",
    "T16n0657_007:0176b16_0": "　　佛智淨無礙，　　三世皆達通，　　一切眾所尊，　　為我說此事。",
    "T16n0657_007:0176b18_0": "　　世尊昔曾見，　　無央數諸佛，　　諮問菩提因，　　願今為我說。",
    "T16n0657_007:0176b20_0": "　　今問無礙智，　　云何證佛道，　　一切眾所歸，　　得度生死苦？』",
    "T16n0657_007:0176b22_0": "「舍利弗！",
    "T16n0657_007:0176b22_1": "時德王明佛以偈答曰：「『童子汝所說，　　其事實如是，　　我曾見諸佛，　　數如恒河沙，　　見佛過恒沙，　　名數不可盡，　　亦於恒沙劫，　　問佛如是事。",
    "T16n0657_007:0176b27_0": "　　汝發菩提心，　　當成兩足尊，　　今聽我所說，　　聞已如說行。",
    "T16n0657_007:0176b29_0": "　　常行施不怠，　　持戒不休息，　　多聞無厭足，　　修習真智慧。』",
    "T16n0657_007:0176c02_0": "　　佛略說此偈，　　見童子無厭，　　欲令成佛道，　　更為廣分別：　『汝布施不懈，　　持戒淨無倦，　　問智者無厭，　　是真智因緣。",
    "T16n0657_007:0176c06_0": "　　真智無方所，　　亦無常住處，　　因緣問諸佛，　　故生真智慧。",
    "T16n0657_007:0176c08_0": "　　佛智不依眼，　　眼性自空故，　　是以不應著，　　當求佛智慧。",
    "T16n0657_007:0176c10_0": "　　耳鼻舌身根，　　及意亦如是，　　此諸入皆空，　　無可貪著相。",
    "T16n0657_007:0176c12_0": "　　四大合成身，　　心所依止處，　　是從憶想生，　　憶想亦非有。",
    "T16n0657_007:0176c14_0": "　　若不依止身，　　亦不依壽命，　　又不依財利，　　則能得佛道。",
    "T16n0657_007:0176c16_0": "　　常應求出家，　　常勤精進行，　　常厭穢諸欲，　　為離惡道故。",
    "T16n0657_007:0176c18_0": "　　汝所行布施，　　為一切眾生，　　於眾不分別，　　亦不戲論施。』",
    "T16n0657_007:0176c20_0": "「時得念王子信心歡喜，即於佛前而說偈言：「『世尊能斷疑，　　拔出生死道，　　說是深淨法，　　為我作大利。",
    "T16n0657_007:0176c23_0": "　　我謂便成佛，　　已坐於道場，　　壞一切魔縛，　　從佛聞法故。",
    "T16n0657_007:0176c25_0": "　　我便為眾導，　　能動大千界，　　現種種神通，　　從佛聞法故。",
    "T16n0657_007:0176c27_0": "　　謂便捨大壽，　　已入於涅槃，　　一切法皆空，　　生是真智故。",
    "T16n0657_007:0176c29_0": "　　知法滅盡相，　　滅法無處所，　　有為皆盡滅，　　盡滅即為空。",
    "T16n0657_007:0177a02_0": "　　我今詣父母，　　報謝并奉辭，　　於佛法出家，　　為修菩提故。』",
    "T16n0657_007:0177a04_0": "　　即時禮佛足，　　遶三匝已去，　　行趣父母所，　　中道值惡魔。",
    "T16n0657_007:0177a06_0": "　　惡魔生是念：　　『王子欲出家，　　我當作障礙，　　嬈亂壞其心。』",
    "T16n0657_007:0177a08_0": "　　即立於中路，　　借問王子言：　『疾行將何趣？",
    "T16n0657_007:0177a09_1": "　　小住欲相問。』",
    "T16n0657_007:0177a10_0": "　　王子時答曰：　　『吾從佛所來，　　得聞無上法，　　今欲修習之。』",
    "T16n0657_007:0177a12_0": "　　魔言：『汝善哉！",
    "T16n0657_007:0177a12_1": "　　精進求佛道，　　但應先受欲，　　然後當出家。",
    "T16n0657_007:0177a14_0": "　　汝生尊貴處，　　民財富無量，　　當先受世樂，　　勿於後生悔。",
    "T16n0657_007:0177a16_0": "　　如是尊貴處，　　妙五欲難得，　　若今捨出家，　　後必生悔心。』",
    "T16n0657_007:0177a18_0": "　　即時王子曰：　　『受欲終無安，　　汝以顛倒心，　　讚是虛穢法。",
    "T16n0657_007:0177a20_0": "　　汝說富貴難，　　離八難甚難，　　我今遇是時，　　出家修佛道。",
    "T16n0657_007:0177a22_0": "　　我了知欲界，　　色無色界過，　　三界苦無常，　　斷愛得寂滅。",
    "T16n0657_007:0177a24_0": "　　當證無為法，　　大利益眾生，　　度脫生病死，　　往來眾勤苦。』",
    "T16n0657_007:0177a26_0": "「時失念魔語王子曰：『仁者自言志求佛法，我今亦當相化利益。』",
    "T16n0657_007:0177a27_1": "時得念言：『且為吾說，聞已當知。』",
    "T16n0657_007:0177a28_2": "魔言：『立誓，乃為汝說。』",
    "T16n0657_007:0177a28_3": "王子答曰：『咄哉，仁者！",
    "T16n0657_007:0177a29_4": "吾先相語聞已當知。』",
    "T16n0657_007:0177a29_5": "魔謂得念：『汝不應說聞已當知，應如是言：「但見教化，當隨教行！」』",
    "T16n0657_007:0177b01_6": "得念對曰：『吾今不應如弟子法，隨教便行。",
    "T16n0657_007:0177b02_7": "所以者何？",
    "T16n0657_007:0177b03_8": "汝若於法生非法想，於非法中而生法想，以是教吾，吾當思惟，善者隨行，不善則棄。",
    "T16n0657_007:0177b05_0": "故智者法，聞已當知。",
    "T16n0657_007:0177b05_1": "汝欲令吾先定立誓，如教便行。",
    "T16n0657_007:0177b06_2": "是凡夫事，非智者業；是魔所為，非佛法也。",
    "T16n0657_007:0177b07_3": "故不隨汝先定立誓，懼有智者譏呵我言：「云何立誓而後自違？」』",
    "T16n0657_007:0177b08_4": "「時魔念曰：『今是王子聰明黠慧，不肯立誓，難可誑惑。』",
    "T16n0657_007:0177b09_5": "作是念已，語得念言：『善哉，王子！",
    "T16n0657_007:0177b10_6": "智者之法，不應先誓。",
    "T16n0657_007:0177b10_7": "雖然，我今教汝，汝當信受。",
    "T16n0657_007:0177b11_8": "於何事中，見多過咎應當捨離，見有少過當親近之？』",
    "T16n0657_007:0177b12_9": "王子聞已，即謂魔曰：『咄哉，丈夫！",
    "T16n0657_007:0177b13_10": "汝今不應作如是說。",
    "T16n0657_007:0177b13_11": "所以者何？",
    "T16n0657_007:0177b14_12": "多過、少過皆不應近！",
    "T16n0657_007:0177b14_13": "譬如多毒能傷害人，少亦能害。",
    "T16n0657_007:0177b15_14": "如轉輪王飯中有毒能害於人，若下賤者飯中有毒亦能害人。",
    "T16n0657_007:0177b16_15": "是故當知，多過、少過，深智之人皆應捨離。",
    "T16n0657_007:0177b17_16": "智所近法無諸過失，無熱、無惱不動寂滅，究竟安樂。』",
    "T16n0657_007:0177b18_17": "「時魔生念：『今教是人不肯信受而逆酬答，悉能通達，反令我疑。",
    "T16n0657_007:0177b20_18": "雖然，更有一理，是王子心，少過、多過俱不欲受，而菩薩行多諸過咎，久處生死，往來眾趣，貪欲、瞋恚、愚癡等過，非時求者，強來從索所愛重物：頭、目、髓、腦及諸身分。",
    "T16n0657_007:0177b23_19": "菩薩行中有如是咎，是王子心少過尚捨，何況多失？",
    "T16n0657_007:0177b25_0": "今若聞此菩薩行中有如斯咎，或當退轉，入小乘法。",
    "T16n0657_007:0177b26_1": "入泥洹者，如是猶差，此則便為大壞其心。』",
    "T16n0657_007:0177b27_2": "思惟是已，語王子曰：『善哉，善哉！",
    "T16n0657_007:0177b27_3": "誠如所言，多過、少過皆不應近，是智者法。",
    "T16n0657_007:0177b28_4": "我所說謬，不達汝心。",
    "T16n0657_007:0177b29_5": "王子當知，唯有泥洹無諸過咎，是故汝當一心勤求，止勿往來經歷生死，數受眾苦。",
    "T16n0657_007:0177c02_6": "王子當知，受胎甚苦，處胎時苦，出時亦苦，愛別離苦，怨憎會苦，是身無常，空不堅固，養育勤勞，壽命危脆，是無常事甚可怖畏，無邊生死何可窮盡？",
    "T16n0657_007:0177c05_7": "智者聞是足生厭離。",
    "T16n0657_007:0177c05_8": "汝向自言：「諸佛難值，八難離難，人身難得，經法難聞，信之亦難。」",
    "T16n0657_007:0177c07_9": "汝今皆已具得斯事，不應空捨，當生厭離，即於此身便入泥洹。",
    "T16n0657_007:0177c08_10": "我本意者正欲說此，故先令汝立決定誓，乃謂我言：「聞已當知。」』",
    "T16n0657_007:0177c10_11": "「王子答曰：『若仁者言生、老、病、死數數受苦，可如所說；若言此身當入泥洹，是則不可。",
    "T16n0657_007:0177c12_12": "我聞此已，乃於眾生轉增慈悲。",
    "T16n0657_007:0177c12_13": "眾生可愍，於老、病、死數數受苦。",
    "T16n0657_007:0177c13_14": "我得阿耨多羅三藐三菩提時，為轉無量老、病、死苦，而為說法，令得永離。",
    "T16n0657_007:0177c15_15": "仁者希有！",
    "T16n0657_007:0177c15_16": "大見利益，我聞汝說生死苦時，便於眾生而起大悲救護之心。",
    "T16n0657_007:0177c16_17": "若我此身即入泥洹，誰當救者？",
    "T16n0657_007:0177c17_18": "又今於汝聞是事已，轉堅固我大願莊嚴。』",
    "T16n0657_007:0177c18_19": "「爾時，弊魔語王子言：『汝說少過尚不應近，今以何故欲入生死？』",
    "T16n0657_007:0177c19_20": "答言：『仁者！",
    "T16n0657_007:0177c20_21": "阿耨多羅三藐三菩提中，無一過咎，故應習近。』",
    "T16n0657_007:0177c21_22": "魔言：『王子！",
    "T16n0657_007:0177c21_23": "無上道中雖無過咎，誰當相與？",
    "T16n0657_007:0177c22_24": "我求佛道尚不能得，而況汝耶？",
    "T16n0657_007:0177c22_25": "我本生念當得佛道，發是邪心，即時便有無數乞人，來從我索頭、目、髓、腦及諸身分。』",
    "T16n0657_007:0177c24_26": "又言：『王子！",
    "T16n0657_007:0177c24_27": "我捨頭、目及手、足等與諸乞人，血流成河。",
    "T16n0657_007:0177c25_28": "汝欲見不？』",
    "T16n0657_007:0177c26_29": "答言：『欲見，以為利益。』",
    "T16n0657_007:0177c26_30": "「魔即生念：『此王子心於無上道如似可轉？",
    "T16n0657_007:0177c27_31": "作如是言：「我欲見此，以為利益。」』",
    "T16n0657_007:0177c28_32": "魔即化作四大血池，其血充滿；於此池邊流四血河，積諸人頭如須彌山。",
    "T16n0657_007:0177c29_33": "有始壞者，有已青瘀、黃、赤、白等；亦復變作諸死人屍，積若眾山，或截手足，或復出眼，或割耳、鼻，斷諸身分；又作夜叉，諸噉人鬼，四邊充滿，甚可怖畏。",
    "T16n0657_007:0178a04_34": "或執刀、杖、弓、矢、鉾、戟，擔山、吐火、雷電、霹靂；或復變作諸惡蟲獸、師子、熊、羆、虎、豹之頭，牛、馬、駝、象、猪犬之頭，蛇頭、魚頭、摩伽魚頭。",
    "T16n0657_007:0178a07_35": "此諸鬼等或執毒蛇或口吐火，或有二頭、五頭、十頭、百千萬頭，或有一舌、二舌、十舌、百千萬舌，一眼、二眼、五眼、十眼、百千萬眼，各出大聲，甚可怖畏。",
    "T16n0657_007:0178a10_36": "各共瞋語，瞋目看視，嚙脣吐舌，四面圍遶。",
    "T16n0657_007:0178a11_37": "變作如是可畏事已，語王子言：『汝今見是四大血池，出四大河，流血滿不？』",
    "T16n0657_007:0178a13_38": "王子言：『見。』",
    "T16n0657_007:0178a13_39": "「魔言：『此皆是我本發無上道心時，有諸乞人，來從我索頭、目、髓、腦種種身分，所有流血成此大河。",
    "T16n0657_007:0178a15_40": "汝又見此須彌山等人頭聚不？』",
    "T16n0657_007:0178a16_41": "王子言：『見。』",
    "T16n0657_007:0178a16_42": "「魔言：『此皆是我往昔施諸乞人所斷之頭。",
    "T16n0657_007:0178a17_43": "汝復見是如四大山死人屍聚，或截手、足及耳、鼻等諸身分不？』",
    "T16n0657_007:0178a18_44": "王子言：『見。』",
    "T16n0657_007:0178a19_45": "「魔言：『此亦是我本為菩薩行佛道時，施諸乞人，所捨之身。",
    "T16n0657_007:0178a20_46": "汝復見是四邊夜叉諸惡鬼等，可怖畏不？』",
    "T16n0657_007:0178a21_47": "王子言：『見。』",
    "T16n0657_007:0178a21_48": "魔言：『若人發阿耨多羅三藐三菩提心，即便為是諸鬼所惱，從乞頭、目、耳、鼻、手、足種種身分。",
    "T16n0657_007:0178a23_49": "我從往昔發心已來，斷爾所頭及諸身分。』",
    "T16n0657_007:0178a24_50": "「魔復化作大羅剎眾，語王子言：『汝又見是羅剎眾不？』",
    "T16n0657_007:0178a25_51": "王子言：『見。』",
    "T16n0657_007:0178a26_52": "魔言：『若發無上菩提心者，是諸惡鬼殘食五藏，飲心七渧，斷其命根。",
    "T16n0657_007:0178a27_53": "汝今當知，若不捨離是菩提心，不脫此苦。",
    "T16n0657_007:0178a28_54": "我本思惟是事甚難，終不可得，不能堪受此眾苦惱，是故退轉於無上道。",
    "T16n0657_007:0178a30_55": "當退轉時，即脫此苦，安隱快樂。",
    "T16n0657_007:0178a30_56": "是故我今為利益汝，說如斯事，勿復發是無上道心！",
    "T16n0657_007:0178b02_57": "汝若發者，受此苦分，不得解脫。』",
    "T16n0657_007:0178b02_58": "「得念王子作是思惟：『我於佛所發阿耨多羅三藐三菩提心，欲趣父母，是人中路而見沮壞。",
    "T16n0657_007:0178b04_59": "此或是魔化為人身，若魔所使，或於佛道而起退轉、懈怠之心，故來壞我。",
    "T16n0657_007:0178b06_60": "此人先世必有重罪，是故今有爾所乞人，來索頭、目、種種身分，斷其命根，受此衰惱。",
    "T16n0657_007:0178b08_61": "復次，是諸乞人，能助菩薩成無上道。",
    "T16n0657_007:0178b09_62": "所以者何？",
    "T16n0657_007:0178b09_63": "此等乞人從處處來，皆以貪欲、瞋恚、愚癡、嫉妬、憍慢，故從菩薩非時乞求。",
    "T16n0657_007:0178b11_64": "若我不能滿此眾生世間願者，云何能與出世間利？",
    "T16n0657_007:0178b12_65": "是人懈怠，不能深樂無上道故，便生退轉。",
    "T16n0657_007:0178b13_66": "我今見此，轉加精進，求無上道。",
    "T16n0657_007:0178b14_0": "假使我於一息之頃，捨爾所身，乃至究竟最後邊身，常於一念捨爾所身，心終不退。",
    "T16n0657_007:0178b15_1": "我今當發大願莊嚴，此諸眾生以煩惱力，起是罪業；我要當得無上菩提，斷煩惱故，而為說法！』",
    "T16n0657_007:0178b18_2": "思惟是已，便語魔言：『咄哉，仁者！",
    "T16n0657_007:0178b18_3": "甚為希有，大見利益。",
    "T16n0657_007:0178b19_4": "安隱求者、開菩提者，能示現我如是等事。",
    "T16n0657_007:0178b20_5": "我見此已，發大莊嚴，轉增堅固，深樂菩提。』",
    "T16n0657_007:0178b21_6": "「時魔生念：『今此王子見是變化，倍復精進，深樂菩提。』",
    "T16n0657_007:0178b22_7": "作是念已，語王子言：『仁者！",
    "T16n0657_007:0178b22_8": "若不信受我語，今小相離，自當知之。』",
    "T16n0657_007:0178b23_9": "「時諸魔民即語魔曰：『今是王子不受汝教，可小遠去。",
    "T16n0657_007:0178b24_10": "我甚飢渴，當壞其身，殘食五藏，飲其心血！』",
    "T16n0657_007:0178b25_11": "或復有言：『汝小遠去，我當碎滅此王子身。』",
    "T16n0657_007:0178b26_12": "或有言曰：『汝小避去，我索其頭。』",
    "T16n0657_007:0178b27_13": "或有鬼言：『我從索眼、耳、鼻、舌等種種身分。』",
    "T16n0657_007:0178b28_14": "有羅剎言：『汝小離之，今是王子命盡時到，汝欲利益而不肯受。",
    "T16n0657_007:0178b29_15": "我今殺害，食其血肉。",
    "T16n0657_007:0178c01_16": "世世受胎、處胎、出胎，我常隨逐而殘食之。』",
    "T16n0657_007:0178c02_17": "有夜叉鬼更相謂言：『是人無力，不隨主教。",
    "T16n0657_007:0178c03_18": "今當收捕、繫縛、殺害、壞裂其身。』",
    "T16n0657_007:0178c03_19": "「時失念魔語羅剎言：『汝等小住，我當令此得念王子轉是邪見，為之長夜作善知識。",
    "T16n0657_007:0178c05_20": "汝等小住，當識汝恩，我今欲令生正見心。",
    "T16n0657_007:0178c06_21": "若復不捨惡邪見者，便相隨意；若能轉者，當報汝恩，此王子後亦當報我。』",
    "T16n0657_007:0178c08_22": "「時失念魔第二、第三語王子曰：『當受此言！",
    "T16n0657_007:0178c09_23": "我是深心求益利者，為汝盡形作善知識，今可捨是顛倒邪見。",
    "T16n0657_007:0178c10_24": "王子！",
    "T16n0657_007:0178c10_25": "當知是無上道難得、難證，汝復欲見諸大菩薩，命終之後所生處不？』",
    "T16n0657_007:0178c12_26": "答言：『欲見。』",
    "T16n0657_007:0178c12_27": "「時失念魔即於其處化大地獄，語王子言：『汝今見是地獄眾生，種種考掠、受諸苦不？』",
    "T16n0657_007:0178c14_28": "王子言：『見。』",
    "T16n0657_007:0178c14_29": "魔言：『是人皆坐先世初發無上菩提心時，非時求者強來從索所愛重物。",
    "T16n0657_007:0178c16_30": "以慳惜故，起瞋恨心，受此罪報。",
    "T16n0657_007:0178c17_31": "但為外物尚生此中，況復來索頭、目、髓、腦而無瞋心？",
    "T16n0657_007:0178c18_32": "以瞋心故，便受此罪。",
    "T16n0657_007:0178c18_33": "汝若慳惜不肯與者，則生是中；設復與之而生瞋恨，亦墮是中。",
    "T16n0657_007:0178c20_34": "二邊不免俱受此苦。",
    "T16n0657_007:0178c20_35": "王子當知，若施求者不生瞋心，此諸夜叉亦於胎中，生時生已殺害割截，分裂支體各自持去。",
    "T16n0657_007:0178c22_36": "王子當知，是菩薩道二邊有過，若與、不與俱亦不善。",
    "T16n0657_007:0178c24_37": "汝不信我，當問是人何故生此？』",
    "T16n0657_007:0178c24_38": "「王子問言：『咄，諸仁者！",
    "T16n0657_007:0178c25_39": "汝以何故皆生是處？』",
    "T16n0657_007:0178c25_40": "諸人答言：『我等往昔修佛道時，於諸求者生慳貪心，故生此中。』",
    "T16n0657_007:0178c27_41": "又言：『我等本求佛道，諸乞人來割截我身，我於爾時，生瞋恨心，故墮斯處。",
    "T16n0657_007:0178c28_42": "是故，王子！",
    "T16n0657_007:0178c29_43": "汝當隨順此人所說，莫入是中，後生悔恨。』",
    "T16n0657_007:0179a01_44": "「爾時，王子即謂魔曰：『咄哉，仁者！",
    "T16n0657_007:0179a01_45": "深見利益，示我地獄及此菩薩，吾從今日於所重物，無有慳悋、不施之心。",
    "T16n0657_007:0179a03_46": "若施乞人，終不瞋恨。",
    "T16n0657_007:0179a03_47": "所以者何？",
    "T16n0657_007:0179a04_48": "生地獄者，是慳貪報，非布施果。",
    "T16n0657_007:0179a04_49": "咄哉，仁者！",
    "T16n0657_007:0179a05_50": "今可共詣德王明佛，當問此事。",
    "T16n0657_007:0179a05_51": "隨佛所說，俱共行之。』",
    "T16n0657_007:0179a06_52": "失念魔言：『我今何用詣佛所為？",
    "T16n0657_007:0179a07_0": "汝欲往者自可隨意。",
    "T16n0657_007:0179a07_1": "所以者何？",
    "T16n0657_007:0179a07_2": "我恐彼佛還教我發無上道心。』",
    "T16n0657_007:0179a08_3": "「得念王子復語魔言：『汝自云是深求利者、求安隱者，必共我詣德王明佛，隨佛所說，當共修行。』",
    "T16n0657_007:0179a10_4": "如是至三，魔亦不肯：『王子！",
    "T16n0657_007:0179a11_5": "且置，我本曾已隨佛語故，備受眾苦，今不能往。』",
    "T16n0657_007:0179a12_6": "王子即時執手牽引，俱詣佛所，頭面禮足，於一面坐，以先所論具向佛說。",
    "T16n0657_007:0179a13_7": "「佛言：『得念！",
    "T16n0657_007:0179a14_8": "善哉，善哉！",
    "T16n0657_007:0179a14_9": "汝能不隨此人所說。",
    "T16n0657_007:0179a14_10": "是失念魔誑惑，欲障汝菩薩道。』",
    "T16n0657_007:0179a15_11": "「即時王子告失念曰：『汝今應當歸佛、歸法、歸比丘僧。』",
    "T16n0657_007:0179a16_12": "魔言：『且止！",
    "T16n0657_007:0179a17_0": "我不歸命佛、法及僧。』",
    "T16n0657_007:0179a17_1": "語已，便默。",
    "T16n0657_007:0179a17_2": "「爾時，王子諦視魔已，一心立誓：『若我至心求佛道者，當令是魔為比丘形！』",
    "T16n0657_007:0179a19_3": "即時失念剃頭法服，執持應器，立於眾中。",
    "T16n0657_007:0179a20_4": "自見其身出家、法服，持鉢、執錫為沙門像，而白佛言：『世尊！",
    "T16n0657_007:0179a21_5": "若本無心歸命三寶，強變其形為沙門像，法應爾耶？』",
    "T16n0657_007:0179a22_6": "「佛告失念：『誰強與汝剃頭、法服、應法器耶？』",
    "T16n0657_007:0179a23_7": "魔即生念：『無人與我剃頭、法服為沙門者，我今何不棄捨而去！』",
    "T16n0657_007:0179a25_8": "即欲自釋法服、應器，而不能離，便作是念：『我住此眾，隨幾所時常為人笑。",
    "T16n0657_007:0179a26_9": "可於此沒，還本宮殿。』",
    "T16n0657_007:0179a27_10": "「作是念已，忽然不現，上昇天宮，語諸眷屬：『汝等勿謂我為比丘，猶故是本失念魔王！",
    "T16n0657_007:0179a29_11": "吾欲往詣德王明佛有所嬈壞，而反使我變為此像，甚可笑也。』",
    "T16n0657_007:0179b01_12": "「時諸眷屬罵言：『禿人！",
    "T16n0657_007:0179b02_13": "勿為狂言，汝則非復是魔天王，今更有王在此宮殿。』",
    "T16n0657_007:0179b03_14": "失念聞已，深生惱悔，悲號啼哭，還到佛所。",
    "T16n0657_007:0179b04_15": "「德王明佛以神通力，即時化現阿鼻地獄，中有獄卒，持熱鐵丸，大如須彌，東西推求失念魔王為何者是？",
    "T16n0657_007:0179b06_16": "有人問言：『何用之為？』",
    "T16n0657_007:0179b07_17": "獄卒答言：『我欲以此大熱鐵丸著其口中。』",
    "T16n0657_007:0179b08_0": "更有人言：『此失念魔已作沙門，得脫地獄。』",
    "T16n0657_007:0179b08_1": "「或有獄卒，持大火山置兩肩上，東西推覓失念魔王為何者是？",
    "T16n0657_007:0179b10_2": "有人問言：『何用之為？』",
    "T16n0657_007:0179b10_3": "獄卒答言：『欲以火山焚碎其身。』",
    "T16n0657_007:0179b11_4": "有人謂言：『是失念魔已得出家，脫地獄苦。』",
    "T16n0657_007:0179b12_5": "「或有獄卒，以鐵刀山猛火炎起置其肩上，東西推求失念魔王為何者是？",
    "T16n0657_007:0179b14_6": "有人問言：『何用之為？』",
    "T16n0657_007:0179b14_7": "獄卒答言：『欲以刀山斬截其身！』",
    "T16n0657_007:0179b15_8": "有人謂言：『失念魔王已於德王明佛法中出家，脫地獄苦。』",
    "T16n0657_007:0179b16_9": "「或有獄卒，肩負大鑊盛滿融銅，東西推覓失念魔者今何所在？",
    "T16n0657_007:0179b18_10": "有人問言：『汝用之為？』",
    "T16n0657_007:0179b18_11": "獄卒答言：『欲以融銅灌其口中，燒其脣舌、咽喉、五藏，燋爛下過。』",
    "T16n0657_007:0179b20_0": "有人謂言：『是失念魔於德王明佛法中出家，脫地獄苦。』",
    "T16n0657_007:0179b21_1": "「或有獄卒，手執鐵叉、弓、矢、牟、戟種種器仗，東西推求，作如是言：『失念魔者今在何所？』",
    "T16n0657_007:0179b23_2": "有人問言：『何用之為？』",
    "T16n0657_007:0179b23_3": "獄卒答言：『我欲以種種器仗斫刺割截殘害其身。』",
    "T16n0657_007:0179b24_4": "有人謂言：『是失念魔王已得出家，脫地獄苦。』",
    "T16n0657_007:0179b25_5": "「時失念魔於地獄中，聞諸獄卒可畏音聲，收捕、繫縛、打斫、刺割，壞裂其身勿縱令活。",
    "T16n0657_007:0179b27_6": "聞是事已，甚大怖畏，作是念言：『今自眼見，無所復疑。",
    "T16n0657_007:0179b28_7": "我定衰退，失本天宮，入大地獄。",
    "T16n0657_007:0179b29_8": "諸獄卒等，四邊唱喚欲收捕我。",
    "T16n0657_007:0179c01_9": "今當何怙？",
    "T16n0657_007:0179c01_10": "唯出家法可以依恃。",
    "T16n0657_007:0179c02_11": "若佛信我至誠心者，當於佛法出家為道，冀得脫此大地獄苦。",
    "T16n0657_007:0179c03_12": "可以此意向王子說。』",
    "T16n0657_007:0179c03_13": "作是念已，即向得念具陳斯事，言：『我欲於佛法出家。』",
    "T16n0657_007:0179c05_14": "「得念答言：『汝若能以信樂清淨，而發無上菩提心者，然後乃可於法出家。",
    "T16n0657_007:0179c06_15": "所以者何？",
    "T16n0657_007:0179c07_16": "諸佛法中，不但正以剃頭、染服名為出家；隨其出家所應行法，汝當行已乃得出家。",
    "T16n0657_007:0179c08_17": "失念當知，於佛法中，若有貪著我、我所者及分別者，不名出家。",
    "T16n0657_007:0179c10_18": "失念！",
    "T16n0657_007:0179c10_19": "汝當先發無上菩提之心，然後正觀，以何法故名為地獄？",
    "T16n0657_007:0179c11_20": "地獄體性如是推求，必當不得地獄定性，亦復不見入地獄法及不入法。』",
    "T16n0657_007:0179c13_21": "時失念魔即發無上菩提之心，常樂正觀如是法相，不久便得無生法忍。",
    "T16n0657_007:0179c15_22": "「舍利弗！",
    "T16n0657_007:0179c15_23": "得念王子一心開導是失念魔，令離諸惡，至不退地。",
    "T16n0657_007:0179c16_24": "德王明佛便為之授無上道記。",
    "T16n0657_007:0179c17_25": "舍利弗！",
    "T16n0657_007:0179c17_26": "是則名為真菩薩心。",
    "T16n0657_007:0179c17_27": "諸菩薩等以是心故，能集無量無邊佛法。",
    "T16n0657_007:0179c18_28": "「舍利弗！",
    "T16n0657_007:0179c19_0": "汝謂失念是異人乎？",
    "T16n0657_007:0179c19_1": "勿造斯觀，即是過去拘珊提佛，於此賢劫度脫眾生已入涅槃。",
    "T16n0657_007:0179c20_2": "時得念者豈異人乎？",
    "T16n0657_007:0179c21_3": "今此眾中堅意菩薩摩訶薩是。",
    "T16n0657_007:0179c22_4": "「舍利弗！",
    "T16n0657_007:0179c22_5": "爾時得念到父母所，於一面立，白父母言：『我今欲於德王明佛法中出家。』",
    "T16n0657_007:0179c23_6": "於父母前而說偈言：「『我於法出家，　　父母勿障礙，　　出家佛所讚，　　是眾樂之本。",
    "T16n0657_007:0179c27_0": "　　欲得帝王樂，　　生天及財富，　　欲求功德慧，　　當於法出家。",
    "T16n0657_007:0179c29_0": "　　父母今尊貴，　　本行施戒故，　　更造功德本，　　當得為法王。",
    "T16n0657_007:0180a02_0": "　　本行施戒忍，　　今得為人王，　　若欲增長善，　　今可行出家。",
    "T16n0657_007:0180a04_0": "　　人受福報盡，　　後墮諸惡道，　　起重罪業故，　　不能值諸佛。",
    "T16n0657_007:0180a06_0": "　　若人捨餘福，　　出家行善法，　　則能離八難，　　常得值諸佛。",
    "T16n0657_007:0180a08_0": "　　見佛速得信，　　以信生恭敬，　　敬心順行道，　　疾得成菩提。",
    "T16n0657_007:0180a10_0": "　　若欲離諸難，　　當遠惡知識，　　隨我學出家，　　是眾樂之本。",
    "T16n0657_007:0180a12_0": "　　諸天龍鬼神，　　及乾闥婆等，　　無能作障礙，　　令我不出家。",
    "T16n0657_007:0180a14_0": "　　若欲作障礙，　　徒自起罪業，　　如大力象王，　　壞瑣能隨意。",
    "T16n0657_007:0180a16_0": "　　我今亦如是，　　斷棄貪愛縛，　　斷已當出家，　　無人能轉者。』",
    "T16n0657_007:0180a18_0": "　　父母敬其德，　　默然聽出家，　　即右遶已去，　　逕往詣佛所。",
    "T16n0657_007:0180a20_0": "　　詣佛出家已，　　無量眾生聞，　　心皆生信樂，　　隨王子出家。",
    "T16n0657_007:0180a22_0": "　　王子善知識，　　無量長者子，　　信佛法微妙，　　皆共行出家。",
    "T16n0657_007:0180a24_0": "　　王聞子出家，　　亦捨國尊位，　　即與八十億，　　七十那由他，　　如是等眷屬，　　悉共行出家。",
    "T16n0657_007:0180a27_0": "　　爾時王夫人，　　聞王出家已，　　與八萬婇女，　　亦共行出家，　　皆隨此王子，　　而發大乘心。",
    "T16n0657_007:0180b01_0": "　　如是讚出家，　　誰不隨學者？",
    "T16n0657_007:0180b02_0": "「舍利弗！",
    "T16n0657_007:0180b02_1": "汝謂是得念父種善根王為異人乎？",
    "T16n0657_007:0180b03_0": "勿造斯觀，即我身是。」",
    "T16n0657_007:0180b03_1": "爾時，世尊而說偈言：「時王及大臣，　　婇女諸眷屬，　二萬一千歲，　　俱淨修梵行。",
    "T16n0657_007:0180b06_0": "　命終時彼佛，　　處眾而微笑，　與彼王授記，　　說其本行願。",
    "T16n0657_007:0180b08_0": "　是王修梵行，　　深發大乘願，　終不墮諸難，　　常生無難處。",
    "T16n0657_007:0180b10_0": "　是王無量劫，　　供養無數佛，　賢劫成世雄，　　號曰釋迦文。",
    "T16n0657_007:0180b12_0": "　是王諸眷屬，　　得念等比丘，　釋迦文佛所，　　出家為弟子，　皆淨修梵行，　　終還得人身，　於佛滅度後，　　廣分布舍利。",
    "T16n0657_007:0180b16_0": "　斯等於末世，　　佛法將滅時，　還得共聽聞，　　我今所說經。",
    "T16n0657_007:0180b18_0": "　佛慧淨無礙，　　演智光所說，　諸有所言論，　　終歸皆真實。",
    "T16n0657_007:0180b20_0": "　若人聞是法，　　深信衣毛竪，　則不生狐疑，　　我未得受記。",
    "T16n0657_007:0180b22_0": "　若人在末世，　　於深法得忍，　便應作是念，　　我聞法王說，　比丘比丘尼，　　諸清信士女，　能樂是深法，　　我皆與授記。",
    "T16n0657_007:0180b26_0": "　佛說此法時，　　於大眾會中，　具滿八十億，　　七十那由他，　皆得柔順忍，　　為小法王子。」",
    "T16n0657_007:0180b29_0": "正見品第二十四",
    "T16n0657_007:0180c01_0": "爾時，世尊告舍利弗：「所言正見，為何謂也？",
    "T16n0657_007:0180c01_1": "舍利弗！",
    "T16n0657_007:0180c02_2": "其正見者，無高無下，等觀諸法。",
    "T16n0657_007:0180c02_3": "又是見者，等不異故，故名正見。",
    "T16n0657_007:0180c03_4": "何謂為等？",
    "T16n0657_007:0180c03_5": "眼即涅槃，不離眼有涅槃。",
    "T16n0657_007:0180c04_6": "眼及涅槃是二同等。",
    "T16n0657_007:0180c05_0": "以何故等？",
    "T16n0657_007:0180c05_1": "非眼、眼等，非涅槃、涅槃等。",
    "T16n0657_007:0180c05_2": "何以故？",
    "T16n0657_007:0180c06_3": "眼中無眼，涅槃中無涅槃；眼中無涅槃，涅槃中無眼，眼及涅槃無二無別；無二別故，故名為等。",
    "T16n0657_007:0180c08_4": "耳、鼻、舌、身、意等即涅槃，不離意有涅槃，意及涅槃是二同等。",
    "T16n0657_007:0180c09_5": "以何故等？",
    "T16n0657_007:0180c09_6": "非意、意等，非涅槃、涅槃等。",
    "T16n0657_007:0180c10_7": "何以故？",
    "T16n0657_007:0180c10_8": "意中無意，涅槃中無涅槃；意中無涅槃，涅槃中無意，意及涅槃無二無別。",
    "T16n0657_007:0180c12_9": "若無分別是法即空，空即同等，是名正見。",
    "T16n0657_007:0180c13_10": "「又，舍利弗！",
    "T16n0657_007:0180c13_11": "是正見故，名為正見。",
    "T16n0657_007:0180c14_0": "於是正中，無有邪相，故名正見。",
    "T16n0657_007:0180c14_1": "復次，是見無稱無量，故名正見。",
    "T16n0657_007:0180c15_2": "云何名為壞正見相？",
    "T16n0657_007:0180c15_3": "舍利弗！",
    "T16n0657_007:0180c16_4": "如是諸經違逆不信、不受、不讚、不如說行，名壞正見。",
    "T16n0657_007:0180c17_5": "「又，舍利弗！",
    "T16n0657_007:0180c17_6": "分別諸法，此則名為深壞正見。",
    "T16n0657_007:0180c18_7": "何以故？",
    "T16n0657_007:0180c18_8": "無分別者，即得正見。",
    "T16n0657_007:0180c18_9": "如經中說：若聖弟子，不念地相，亦復不念此地、彼地，我在地中、地在我中。",
    "T16n0657_007:0180c20_10": "不念餘大，水、火、風等，不念梵世、光音、遍淨，不念廣果、無誑、無熱、空處、識處、無所有處、非有想非無想處，不念涅槃，亦復不念此彼涅槃、涅槃中我、我中涅槃。",
    "T16n0657_007:0180c24_11": "「舍利弗！",
    "T16n0657_007:0180c24_12": "又正見者，無一切見。",
    "T16n0657_007:0180c24_13": "何以故？",
    "T16n0657_007:0180c24_14": "諸有所見，皆是邪見，無一切見即是正見。",
    "T16n0657_007:0180c25_15": "「舍利弗！",
    "T16n0657_007:0180c26_16": "又正見者，不可言說。",
    "T16n0657_007:0180c26_17": "何以故？",
    "T16n0657_007:0180c26_18": "一切言說但空音聲，或人於此而生貪著。",
    "T16n0657_007:0180c27_19": "「舍利弗！",
    "T16n0657_007:0180c27_20": "又如如來所知正見，於是見中無有邪見。",
    "T16n0657_007:0180c28_21": "何以故？",
    "T16n0657_007:0180c29_22": "一切言說皆住如中，如不可說，言說亦然。",
    "T16n0657_007:0181a01_0": "舍利弗！",
    "T16n0657_007:0181a01_1": "一切身業亦復如是，安住如中，無正、無邪、無有分別。",
    "T16n0657_007:0181a02_2": "「舍利弗！",
    "T16n0657_007:0181a02_3": "一切諸業皆住如中，非正、非邪、無有分別。",
    "T16n0657_007:0181a03_4": "一切業報亦住如中，如業相說。",
    "T16n0657_007:0181a04_5": "是故如來真實說者，作如是言：『若有作業，必有業報，業報隨業。』",
    "T16n0657_007:0181a05_6": "如是，舍利弗！",
    "T16n0657_007:0181a06_0": "是智名為分別五道。",
    "T16n0657_007:0181a06_1": "五道智者，皆是非智，一切五道從非智生。",
    "T16n0657_007:0181a07_2": "舍利弗！",
    "T16n0657_007:0181a07_3": "菩薩聞是，不應驚畏，起退沒也。",
    "T16n0657_007:0181a08_4": "「舍利弗！",
    "T16n0657_007:0181a08_5": "有四種法，若習近者，增長愚癡，不生智慧。",
    "T16n0657_007:0181a09_6": "何謂為四？",
    "T16n0657_007:0181a09_7": "讀誦、修習外道經典，是增愚癡，不生智慧；親近修習諸邪見法，是增愚癡，不生智慧；樂決斷事，是增愚癡，不生智慧；斯諸深法與空相應，不受不讀，亦不正觀，是增愚癡，不生智慧；是名為四。",
    "T16n0657_007:0181a14_8": "「舍利弗！",
    "T16n0657_007:0181a14_9": "違此四法，能生智慧，應當修習。",
    "T16n0657_007:0181a15_10": "何謂為四？",
    "T16n0657_007:0181a15_11": "修習正見，能斷邪見，是第一法，能破愚癡，得生智慧。",
    "T16n0657_007:0181a16_12": "若有讀誦外經典處，修淨行者當遠捨離，不應止住，是第二法，能破愚癡，得生智慧。",
    "T16n0657_007:0181a18_13": "舍利弗！",
    "T16n0657_007:0181a18_14": "若諸住處有斷事人，修淨行者不應同止，若欲住者，但說正道，莫雜非法，以滅是事，安隱同行，亦為折伏非法者故，亦和合僧不令壞故，是第三法，能破愚癡，得生智慧。",
    "T16n0657_007:0181a22_15": "舍利弗！",
    "T16n0657_007:0181a22_16": "斯諸深經一心聽受，如說修行，為人敷演，令法久住，是第四法，能破愚癡，得生智慧。",
    "T16n0657_007:0181a24_17": "是名為四。",
    "T16n0657_007:0181a24_18": "舍利弗！",
    "T16n0657_007:0181a25_19": "菩薩法者，深行慚愧，持戒律淨，不起業故；菩薩應生無所畏心，莊嚴願故；菩薩常應修大人行，起大進行，不懈息故。」",
    "T16n0657_007:0181a28_0": "歎教品第二十五",
    "T16n0657_007:0181a29_0": "佛告舍利弗：「菩薩若為擁護正法，了達真論，問我弟子。",
    "T16n0657_007:0181b01_1": "如來爾時甚為慶慰。",
    "T16n0657_007:0181b01_2": "何以故？",
    "T16n0657_007:0181b02_0": "繼佛種故。",
    "T16n0657_007:0181b02_1": "是故汝等聲聞弟子，應為菩薩演說正法，示教利喜，當得無量無邊福德。",
    "T16n0657_007:0181b03_2": "舍利弗！",
    "T16n0657_007:0181b04_3": "若我弟子比丘、比丘尼、優婆塞、優婆夷，念佛念法亦念如來，為求法故，無量無邊阿僧祇劫受諸勤苦，以如是念，為菩薩說乃至一偈；又作是念：『此諸菩薩，或聞是法，示教利喜，當種善根修習佛法，得阿耨多羅三藐三菩提，為斷無量無邊眾生無始生死諸苦惱故而為說法。』",
    "T16n0657_007:0181b10_4": "所得福德假令有形，若四天下所有眾生皆得人身，於此福德各持一分，搏若須彌山，而此福德猶不滅盡。",
    "T16n0657_007:0181b12_5": "「又，舍利弗！",
    "T16n0657_007:0181b13_6": "置四天下。",
    "T16n0657_007:0181b13_7": "若小千、中千、大千世界所有眾生，有色、無色、有想、無想、非有想、非無想，假令一時皆得人身，各以一器大如須彌，於此福德盛滿而去，猶不滅盡。",
    "T16n0657_007:0181b16_8": "舍利弗！",
    "T16n0657_007:0181b16_9": "我諸弟子，比丘、比丘尼、優婆塞、優婆夷，為菩薩說一四句偈，示教利喜，得是無量無邊福德。",
    "T16n0657_007:0181b18_10": "舍利弗！",
    "T16n0657_007:0181b19_11": "是諸菩薩若知此人為其說法，得大利益，故能得成爾所佛法，又能增長佛之智慧。",
    "T16n0657_007:0181b21_0": "若以頂戴及肩荷負一切樂具，而供給之，乃至得成無上菩提，先為說法，令見四諦。",
    "T16n0657_007:0181b22_1": "舍利弗！",
    "T16n0657_007:0181b23_2": "是諸菩薩雖作如是供給利益，未報其恩。",
    "T16n0657_007:0181b24_0": "何以故？",
    "T16n0657_007:0181b24_1": "由此人故能見無量無邊佛法。",
    "T16n0657_007:0181b24_2": "是故當知，為諸菩薩講說法者，其恩難報。",
    "T16n0657_007:0181b25_3": "「舍利弗！",
    "T16n0657_007:0181b26_0": "乃往過去無量無邊阿僧祇劫，爾時有佛，號曰普守如來、應供、正遍知、明行足、善逝、世間解、無上士、調御丈夫、天人師、佛、世尊，壽七萬歲。",
    "T16n0657_007:0181b29_0": "其聲聞眾有三大會：初會說法，八十那由他人皆得成道；中會說法，六十那由他人；後會說法，四十那由他人亦皆得道。",
    "T16n0657_007:0181c02_1": "「舍利弗！",
    "T16n0657_007:0181c02_2": "彼佛滅後，正法住世滿四千歲。",
    "T16n0657_007:0181c03_3": "法欲滅時，有一比丘，名曰妙智，利根聰達，多聞智慧。",
    "T16n0657_007:0181c04_4": "時閻浮提王名曰歡喜，王所住城亦名歡喜。",
    "T16n0657_007:0181c05_5": "其城縱長十二由旬、廣七由旬，豐樂安靜，人民充滿。",
    "T16n0657_007:0181c06_6": "時此城中有一長者，名曰柔軟，長者有子名曰利意(丹喜)，詣妙智所，於一面坐。",
    "T16n0657_007:0181c08_7": "妙智比丘即時為說菩薩之法，是長者子聞法歡喜，即持寶衣，價直億金，以為供養，作如是言：『善哉！",
    "T16n0657_007:0181c10_8": "法師！",
    "T16n0657_007:0181c11_9": "所說微妙。",
    "T16n0657_007:0181c11_10": "願顧我舍說如斯法，當令我等獲大利益！",
    "T16n0657_007:0181c12_11": "法師法施亦復大果。",
    "T16n0657_007:0181c12_12": "我從今日當盡形壽，供養衣服、飲食、湯藥、資生所須，并及法師同意徒友，我亦盡形供養供給。』",
    "T16n0657_007:0181c14_13": "妙智比丘可言：『善哉！』",
    "T16n0657_007:0181c15_14": "時長者子頭面禮足，右遶已去。",
    "T16n0657_007:0181c16_0": "於後妙智往詣其舍，教化利意(丹喜，下同)父母、眷屬，皆令志求無上菩提。",
    "T16n0657_007:0181c17_1": "是長者子以此福德，經歷無量阿僧祇劫未曾離佛，常得聞法，遇善知識。",
    "T16n0657_007:0181c19_2": "「舍利弗！",
    "T16n0657_007:0181c19_3": "汝謂利意是異人乎？",
    "T16n0657_007:0181c19_4": "勿造斯觀，即我身是。",
    "T16n0657_007:0181c20_5": "時利意父柔軟長者，迦葉佛是。",
    "T16n0657_007:0181c21_6": "舍利弗！",
    "T16n0657_007:0181c21_7": "汝意謂是利意父母、家內眷屬，於無上道有退轉乎？",
    "T16n0657_007:0181c22_8": "勿造斯觀。",
    "T16n0657_007:0181c22_9": "何以故？",
    "T16n0657_007:0181c22_10": "是諸人等，皆已必定無上菩提，今於我所淨修梵行，吾即為授無上道記。",
    "T16n0657_007:0181c24_11": "「舍利弗！",
    "T16n0657_007:0181c24_12": "妙智比丘即於彼身而般涅槃。",
    "T16n0657_007:0181c25_13": "若此比丘不以小乘入涅槃者，但為利意一人說法福德因緣，應成佛道，況乃復為柔軟長者及諸眷屬說法福德。",
    "T16n0657_007:0181c28_0": "「舍利弗！",
    "T16n0657_007:0181c28_1": "若是比丘不入涅槃，不見世界所有一切供養之具能報其恩。",
    "T16n0657_007:0181c29_2": "何以故？",
    "T16n0657_007:0181c29_3": "我從妙智得聞法故，逮大淨妙甚深佛法。",
    "T16n0657_007:0182a01_4": "是故當知，若人能為菩薩說法，示教利喜，必獲無量無邊福德。",
    "T16n0657_007:0182a03_5": "何以故？",
    "T16n0657_007:0182a03_6": "菩薩發心為起無量利益事故。",
    "T16n0657_007:0182a04_7": "「舍利弗！",
    "T16n0657_007:0182a04_8": "譬如大海，初漸起時，當知皆為有價、無價摩尼寶珠作所住處，此寶皆從大海生故。",
    "T16n0657_007:0182a06_9": "菩薩發心亦復如是，初漸起時，當知便是諸智慧寶之所生處，若有世界及出世界、有漏、無漏、有為、無為、若垢、若淨一切法器。",
    "T16n0657_007:0182a09_10": "「舍利弗！",
    "T16n0657_007:0182a09_11": "譬如大海，初漸起時，當知便為大身眾生作所住處，從中生長，滋育繁茂。",
    "T16n0657_007:0182a10_12": "菩薩發心亦復如是，初漸生時，當知便為無量無數大智慧身、大善根身諸眾生身作所住處，皆依是心，漸得增長。",
    "T16n0657_007:0182a13_13": "「舍利弗！",
    "T16n0657_007:0182a13_14": "譬如大海，初漸起時，當知便為諸大龍王作所住處。",
    "T16n0657_007:0182a14_15": "其大龍王不為金翅之所吞食，雙翼扇風亦不能惱。",
    "T16n0657_007:0182a16_16": "是諸龍王從大海出，能起大雲，覆八萬洲，普注洪澤，無不霑洽。",
    "T16n0657_007:0182a17_17": "舍利弗！",
    "T16n0657_007:0182a17_18": "菩薩發心亦復如是，初漸生時，當知便為成佛道時大菩薩龍作所住處。",
    "T16n0657_007:0182a19_19": "是大龍王不為金翅之所吞食；如是菩薩住深佛法，魔若魔民不能得出。",
    "T16n0657_007:0182a21_0": "是大龍王不為金翅翼風所惱，若欲惱者即時消滅。",
    "T16n0657_007:0182a22_1": "菩薩如是，魔若魔民不能惱壞，欲生惱心即皆消滅，能壞魔縛、魔業、魔事。",
    "T16n0657_007:0182a23_2": "舍利弗！",
    "T16n0657_007:0182a24_3": "是大龍王從大海出，於四天下及八萬洲，普降慧澤，皆令霑洽，卉木叢林、百穀、藥樹皆得生長，亦令二足、四足眾生無飢渴想。",
    "T16n0657_007:0182a26_4": "降此雨已，還處本宮。",
    "T16n0657_007:0182a27_5": "大菩薩龍亦復如是，從佛法出，能於三千大千世界城邑、聚落雨大法雨，能斷無量無數眾生三種渴愛：欲愛、色愛及無色愛。",
    "T16n0657_007:0182b01_6": "「舍利弗！",
    "T16n0657_007:0182b01_7": "譬如大海，初欲成時，於四天下八萬諸洲，所有流水及大小雨、江、河、泉源流入其中，皆悉能受，不增不減，海法應爾，種種水入皆捨本名，俱名海水，皆失本味同為一醎。",
    "T16n0657_007:0182b05_8": "菩薩發心亦復如是，從初欲成至得阿耨多羅三藐三菩提時，具足佛法，能以智慧斷眾生疑，諸大論師福德、智慧善根已成。",
    "T16n0657_007:0182b08_0": "若未成者，佛為斷疑，皆失本稱，但同一號，名佛弟子，如大海水等一醎味，我諸弟子同得離欲一解脫味。",
    "T16n0657_007:0182b10_1": "「舍利弗！",
    "T16n0657_007:0182b10_2": "譬如大海，漸次轉深。",
    "T16n0657_007:0182b11_0": "若大海水初便頓深，諸求寶者無能得入。",
    "T16n0657_007:0182b11_1": "以漸漸深乃至無等，故成大海。",
    "T16n0657_007:0182b12_2": "諸菩薩心亦復如是，初發意時漸漸轉深，乃成無等。",
    "T16n0657_007:0182b13_3": "舍利弗！",
    "T16n0657_007:0182b14_0": "是菩薩心漸漸深者，是檀波羅蜜、尸波羅蜜、羼提波羅蜜、毘梨耶波羅蜜、禪波羅蜜；其甚深者，所謂波若波羅蜜是；無等深者，諸佛法也。",
    "T16n0657_007:0182b17_1": "舍利弗！",
    "T16n0657_007:0182b17_2": "若菩薩道初便頓深，證於實際，無量眾生求法寶者，則不能入。",
    "T16n0657_007:0182b18_3": "「舍利弗！",
    "T16n0657_007:0182b18_4": "譬如大海，所以成者，皆為利益一切世界。",
    "T16n0657_007:0182b19_5": "菩薩發心亦復如是，從初已來，皆為利益一切世界。",
    "T16n0657_007:0182b21_6": "舍利弗！",
    "T16n0657_007:0182b21_7": "譬如大海，初漸起時，有寶洲性。",
    "T16n0657_007:0182b21_8": "菩薩發心亦復如是，初便漸有念處、正勤、四如意足、根、力、覺、道，及諸禪定、背捨、三昧法寶洲性。」",
    "T16n0657_007:0182b24_9": "舍利弗白佛言：「希有，世尊！",
    "T16n0657_007:0182b24_10": "能樂說是大海諸喻，以明菩薩發心福德無量無邊。」",
    "T16n0657_007:0182b25_11": "佛告舍利弗：「菩薩心者，非大海喻所能知也。",
    "T16n0657_007:0182b26_12": "何以故？",
    "T16n0657_007:0182b27_13": "是心深發大願莊嚴。",
    "T16n0657_007:0182b27_14": "如來若說此心福德，若滿一劫、若過一劫，猶不能盡。",
    "T16n0657_007:0182b28_15": "何以故？",
    "T16n0657_007:0182b28_16": "諸菩薩等發如是心，能成大事，難勝，難壞，最上最妙，能與眾生一切樂具，轉三界苦，生大智慧，難測崖底、無所障閡大智光明。",
    "T16n0657_007:0182c02_17": "舍利弗！",
    "T16n0657_007:0182c03_0": "以要言之，諸菩薩心所成大事，說不可盡。",
    "T16n0657_007:0182c03_1": "「舍利弗！",
    "T16n0657_007:0182c04_2": "譬如三千大千世界，初漸起時，當知便為其中所有一切眾生作依止處。",
    "T16n0657_007:0182c05_3": "菩薩如是，初發阿耨多羅三藐三菩提心，當知便為無量眾生得智慧故。",
    "T16n0657_007:0182c07_4": "「舍利弗！",
    "T16n0657_007:0182c07_5": "譬如須彌山王，初漸起時，當知便為無量諸天作所住處。",
    "T16n0657_007:0182c08_6": "因是山王，忉利諸天便能破壞阿修羅眾。",
    "T16n0657_007:0182c09_7": "菩薩如是，初發阿耨多羅三藐三菩提心，修道成佛，能為無量無數弟子作依止處。",
    "T16n0657_007:0182c11_8": "如忉利天因須彌山，則能破壞阿修羅眾；如是眾生因如來故，能壞魔眾。",
    "T16n0657_007:0182c13_9": "「舍利弗！",
    "T16n0657_007:0182c13_10": "譬如鐵圍山王，初漸起時，當知便為其中眾生，障蔽八哆呵婆羅風，便不能壞。",
    "T16n0657_007:0182c15_11": "菩薩如是，初發無上菩提之心，漸次轉高，堅固難沮，當知能為親近菩薩所有眾生，障諸魔風使不惱壞。",
    "T16n0657_007:0182c17_12": "「舍利弗！",
    "T16n0657_007:0182c17_13": "如雪山王，初漸起時，當知便為諸藥、草、木依止生處。",
    "T16n0657_007:0182c19_14": "菩薩如是，初生之時，便為無量無數眾生，習諸法藥壞煩惱疾。",
    "T16n0657_007:0182c20_15": "「舍利弗！",
    "T16n0657_007:0182c20_16": "譬如寶性，初始生時，當知便為無量百千萬億眾生作利益分。",
    "T16n0657_007:0182c22_17": "菩薩如是，從初始起大智寶性，當知便為無量無邊阿僧祇眾生，作利益分。",
    "T16n0657_007:0182c24_0": "「舍利弗！",
    "T16n0657_007:0182c24_1": "譬如日天子宮，初欲成時，當知便為照四天下八萬諸洲能照能熱。",
    "T16n0657_007:0182c25_2": "菩薩如是，從初始起漸漸增長成佛住處，當知便為三千大千世界眾生作大法明，亦能乾竭諸貪愛恚煩惱淤泥。",
    "T16n0657_007:0182c28_3": "「舍利弗！",
    "T16n0657_007:0182c28_4": "譬如阿耨達池，初漸起時，當知便為阿耨達龍作所住處，從此池邊流四大池，皆為二足、四足眾生而作利益，斷除渴乏，生諸金寶，漸入大海。",
    "T16n0657_007:0183a02_5": "是大乘法初漸起時，亦復如是，一切菩薩因是乘故，能習佛法，得阿耨多羅三藐三菩提已，則能流演四大法河，謂義無礙、法無礙、言辭無礙、樂說無礙，空、無相、無作，八背捨味、根、力、覺、道，如是諸音，無量無數眾生聞已，斷煩惱渴，能令得證永離實際。",
    "T16n0657_007:0183a08_6": "如是，舍利弗！",
    "T16n0657_007:0183a08_7": "諸菩薩心初漸起時，能成大事、難勝、難壞、無等等事，亦大利益無量眾生，令發無上菩提之心。",
    "T16n0657_007:0183a10_8": "「舍利弗！",
    "T16n0657_007:0183a11_9": "如來雖作是說，不能窮盡。",
    "T16n0657_007:0183a11_10": "是故當知，有人能為菩薩說法，示教利喜，所得功德無量無邊不可稱數。",
    "T16n0657_007:0183a13_11": "舍利弗！",
    "T16n0657_007:0183a13_12": "我以佛眼觀此福報，不見邊際，隨向何乘皆能得到。",
    "T16n0657_007:0183a14_13": "如人施佛所種善根，乃至涅槃，終不中盡。",
    "T16n0657_007:0183a15_14": "「舍利弗！",
    "T16n0657_007:0183a15_15": "乃往過世，有一菩薩名曰樂法，生長王家，所聞善言，皆寫、讀誦。",
    "T16n0657_007:0183a17_16": "時此王子為求法故，遊諸國邑。",
    "T16n0657_007:0183a18_0": "時有一人，住深坑側，語樂法言：『王子！",
    "T16n0657_007:0183a18_1": "汝來，我當相與佛所說偈。』",
    "T16n0657_007:0183a19_2": "時此菩薩上坑岸上，呼其人言：『咄，善男子！",
    "T16n0657_007:0183a20_3": "汝當與我佛所說偈。』",
    "T16n0657_007:0183a20_4": "是人答言：『不空相與。』",
    "T16n0657_007:0183a21_5": "樂法菩薩身著寶衣，此衣價直二十億金，摩尼瓔珞以為咽飾，其珠價直四十億金。",
    "T16n0657_007:0183a23_6": "是人見已心生貪著，作如是念：『若此王子與我寶衣、摩尼瓔珞，然後當與佛所說偈。』",
    "T16n0657_007:0183a25_7": "爾時，王子語是人言：『為須何物，當以相與。",
    "T16n0657_007:0183a26_8": "汝當與我佛所說偈。』",
    "T16n0657_007:0183a26_9": "是人貪心增長熾盛，語菩薩言：『若能與我所著寶衣及珠瓔珞，聞佛偈已，投此深坑，能如是者，當先立誓，然後為汝說佛一偈。』",
    "T16n0657_007:0183a29_10": "王子答言：『咄哉，仁者！",
    "T16n0657_007:0183a29_11": "汝欲令我投此深坑，為得何利？』",
    "T16n0657_007:0183b01_12": "是人答言：『我無所得。",
    "T16n0657_007:0183b02_0": "但恐汝今捨此寶衣及珠瓔珞，既聞偈已，便生悔心，恃豪勢力而還奪我。』",
    "T16n0657_007:0183b03_1": "王子答言：『汝但說之，我終不悔。』",
    "T16n0657_007:0183b04_2": "是人即言：『若不肯誓，當知汝心則為已悔。』",
    "T16n0657_007:0183b05_3": "菩薩復言：『汝但說之，當相隨意與汝寶衣及珠瓔珞，亦投深坑。』",
    "T16n0657_007:0183b06_4": "是人聞誓，便為菩薩說佛一偈。",
    "T16n0657_007:0183b07_5": "「爾時，菩薩即與寶衣、摩尼瓔珞，又立誓言：『若我誠心，捨此寶衣及摩尼珠歡喜無悔，以是實語，當令我今從高墜下，安隱平住，無所傷損。』",
    "T16n0657_007:0183b10_6": "作是誓已，便自投身。",
    "T16n0657_007:0183b11_0": "未到地頃，四天王來徐接置地，安立而曰：『咄人，希有！",
    "T16n0657_007:0183b12_1": "佛所說偈甚深微妙，有大利益。』",
    "T16n0657_007:0183b12_2": "是人即便從高而下，到菩薩所，作如是言：『王子！",
    "T16n0657_007:0183b14_0": "希有。",
    "T16n0657_007:0183b14_1": "能為難事，欲求何法？』",
    "T16n0657_007:0183b14_2": "菩薩答言：『我以是法，當得阿耨多羅三藐三菩提。",
    "T16n0657_007:0183b15_3": "成佛道已，未度者度、未解者解、未滅者滅、未安者令得安。』",
    "T16n0657_007:0183b17_4": "「舍利弗！",
    "T16n0657_007:0183b17_5": "是人聞已，便生信心，語菩薩言：『還取寶衣及諸瓔珞。",
    "T16n0657_007:0183b18_6": "何以故？",
    "T16n0657_007:0183b18_7": "汝服寶衣、佩此珠瓔正是所宜。』",
    "T16n0657_007:0183b19_8": "菩薩答言：『是不可也！",
    "T16n0657_007:0183b19_9": "猶如人吐，豈可還食？』",
    "T16n0657_007:0183b20_10": "是人白言：『若不還取，願受我悔。",
    "T16n0657_007:0183b21_11": "後作佛時，當見救濟。』",
    "T16n0657_007:0183b21_12": "「舍利弗！",
    "T16n0657_007:0183b21_13": "汝謂爾時樂法王子為一偈故，脫身寶衣及摩尼珠，與彼人已，又以自身投深坑者，豈異人乎？",
    "T16n0657_007:0183b23_14": "勿造斯觀，即我身是。",
    "T16n0657_007:0183b24_15": "爾時是人為我說偈，後於我所得信心已，作如是言：『汝成佛時，當度我者。』",
    "T16n0657_007:0183b25_16": "豈異人乎？",
    "T16n0657_007:0183b26_17": "勿造斯觀，今和伽利比丘是。",
    "T16n0657_007:0183b26_18": "「舍利弗！",
    "T16n0657_007:0183b27_19": "我曾一時與諸比丘，處在深澗，遊空經行。",
    "T16n0657_007:0183b28_0": "時和伽利在高岸上，我呼之言：『自投身來！』",
    "T16n0657_007:0183b28_1": "信佛語故，便自投身，無所傷損，得六神通。",
    "T16n0657_007:0183b29_2": "舍利弗！",
    "T16n0657_007:0183c01_3": "汝且觀是善根之力，是人為我但說一偈，信我語故，自身歸依，今得解脫。",
    "T16n0657_007:0183c02_4": "舍利弗！",
    "T16n0657_007:0183c02_5": "是人以貪心為本，種諸善根，尚得漏盡，況復有人信受我語，了達佛慧，說菩薩法一四句偈，示教利喜，我不見此福德有盡，除入涅槃。」",
    "T16n0657_007:0183c05_6": "◎◎毀壞品第二十六舍利弗白佛言：「世尊！",
    "T16n0657_007:0183c07_7": "若人為菩薩說一四句偈，示教利喜，助成佛道，得爾所福。",
    "T16n0657_007:0183c08_8": "若復有人為欲破壞菩薩心故，而作障礙，當說是人得幾所罪？",
    "T16n0657_007:0183c10_9": "何以故？",
    "T16n0657_007:0183c10_10": "若已壞亂、當壞亂者，聞是罪已，便自改悔。」",
    "T16n0657_007:0183c11_11": "佛告舍利弗：「若人作礙，壞菩薩心，得無邊罪。",
    "T16n0657_007:0183c12_12": "如人欲壞無價寶珠，是人則失無量財利。",
    "T16n0657_007:0183c13_13": "如是，舍利弗！",
    "T16n0657_007:0183c13_14": "若人壞亂菩薩心者，則為毀滅無量法寶。",
    "T16n0657_007:0183c14_15": "「舍利弗！",
    "T16n0657_007:0183c14_16": "如種藥樹，有人剪伐，不令增長，是人則壞無量眾生療治病法，令多眾生為病所困。",
    "T16n0657_007:0183c16_17": "如是，舍利弗！",
    "T16n0657_007:0183c17_18": "若人欲壞是菩薩心、大安樂心、滅除無量眾生苦患大智藥心，當知是人則令無量無數眾生，為諸貪、恚、癡、慢、慳、妬、諂曲、無慚、無愧，諸煩惱病之所侵害，亦令無量阿僧祇眾生失於涅槃安樂住處。",
    "T16n0657_007:0183c21_19": "「舍利弗！",
    "T16n0657_007:0183c21_20": "若人毀壞阿耨達池、殺大龍王，當知是人則為壞失二足、四足，渴乏眾生八德之水。",
    "T16n0657_007:0183c23_21": "如是，舍利弗！",
    "T16n0657_007:0183c23_22": "若人壞亂菩薩心者，則為破壞能除無量眾生渴愛八聖道水。",
    "T16n0657_007:0183c25_23": "「舍利弗！",
    "T16n0657_007:0183c25_24": "譬如有人壞日宮殿，是人則為滅四天下眾生光明。",
    "T16n0657_007:0183c26_25": "如是，舍利弗！",
    "T16n0657_007:0183c26_26": "若人壞亂菩薩心者，當知是人則為毀滅十方世界一切眾生大法光明。",
    "T16n0657_007:0183c28_27": "舍利弗！",
    "T16n0657_007:0183c28_28": "如人破壞一切寶性，當知是人則壞無量眾生珍寶。",
    "T16n0657_007:0183c29_29": "如是，舍利弗！",
    "T16n0657_007:0184a01_30": "若人壞亂菩薩心者，當知是人則壞無量阿僧祇眾法寶之分，亦為毀滅如是諸經令不聞見。",
    "T16n0657_007:0184a03_31": "舍利弗！",
    "T16n0657_007:0184a03_32": "如從寶性出無量寶，給足眾生。",
    "T16n0657_007:0184a04_33": "如是，舍利弗！",
    "T16n0657_007:0184a04_34": "諸菩薩心是法寶性，從此法寶生諸佛法不可思議神通、智力，是故，舍利弗！",
    "T16n0657_007:0184a06_35": "當知破壞菩薩心者，則得無量無邊深罪。",
    "T16n0657_007:0184a07_36": "「舍利弗！",
    "T16n0657_007:0184a07_37": "如人惡心出佛身血，若復有人破戒、不信、毀壞、捨離是菩薩心者，其罪正等。",
    "T16n0657_007:0184a09_38": "舍利弗！",
    "T16n0657_007:0184a09_39": "置是惡心出佛身血，我說具足五無間罪；若人毀壞菩薩心者，其罪過此。",
    "T16n0657_007:0184a11_0": "何以故？",
    "T16n0657_007:0184a11_1": "起五無間罪，尚不能壞一佛之法，若人毀壞菩薩心者，則為斷滅一切佛法。",
    "T16n0657_007:0184a12_2": "舍利弗！",
    "T16n0657_007:0184a13_3": "譬如殺牛，則為已壞乳酪及酥。",
    "T16n0657_007:0184a13_4": "如是，舍利弗！",
    "T16n0657_007:0184a14_5": "若人破壞菩薩心者，則為斷滅一切佛慧。",
    "T16n0657_007:0184a15_6": "是故，舍利弗！",
    "T16n0657_007:0184a15_7": "若人破戒、不信、呵罵、呰毀壞菩薩心，當知此罪過五無間。",
    "T16n0657_007:0184a16_8": "舍利弗！",
    "T16n0657_007:0184a17_0": "置是無間之罪。",
    "T16n0657_007:0184a17_1": "令四天下滿中阿羅漢，若有一人皆奪其命。",
    "T16n0657_007:0184a18_2": "汝意云何？",
    "T16n0657_007:0184a18_3": "是人得罪寧為多不？」",
    "T16n0657_007:0184a19_4": "舍利弗言：「甚多。",
    "T16n0657_007:0184a19_5": "世尊！」",
    "T16n0657_007:0184a19_6": "佛言：「我今告汝：若人呰毀壞亂菩薩，令其信受，捨離是心，失佛智慧，比前罪者，百分、千分、百千萬分尚不及一，乃至譬喻亦不能及。",
    "T16n0657_007:0184a22_7": "何以故？",
    "T16n0657_007:0184a22_8": "雖奪爾所阿羅漢命，而不能障諸佛十力、四無所畏、四無礙智、十八不共法、大慈大悲、佛不虛行，不障如來象王迴觀、師子奮迅、無見頂相，不障如來吹百千種具足法貝，亦不妨轉無上法輪，不障聖主自在神力，亦復不障能知眾生諸根利鈍、種種欲樂、差別智慧。",
    "T16n0657_007:0184a28_9": "舍利弗！",
    "T16n0657_007:0184a28_10": "若菩薩發阿耨多羅三藐三菩提心，得成大乘堅誓莊嚴；若有人來壞亂此心，令其退捨，是人則障佛十種力，乃至眾生種種欲知。",
    "T16n0657_007:0184b02_11": "「舍利弗！",
    "T16n0657_007:0184b03_12": "置四天下。",
    "T16n0657_007:0184b03_13": "若滿三千大千世界諸阿羅漢，譬如竹、[竺-二+韋]、稻、麻、叢林，若有一人皆奪其命。",
    "T16n0657_007:0184b04_14": "汝意云何？",
    "T16n0657_007:0184b05_15": "是人得罪寧為多不？」",
    "T16n0657_007:0184b05_16": "「甚多。",
    "T16n0657_007:0184b05_17": "世尊！」",
    "T16n0657_007:0184b05_18": "「舍利弗！",
    "T16n0657_007:0184b06_19": "若復有人懷恚、輕慢、破戒、不信，毀壞、散亂是菩薩心，此人得罪唯佛能知。",
    "T16n0657_007:0184b07_20": "何以故？",
    "T16n0657_007:0184b07_21": "此人壞亂菩薩深心，則為毀滅一切佛法，斷諸佛種。",
    "T16n0657_007:0184b09_22": "何以故？",
    "T16n0657_007:0184b09_23": "若無菩薩最初心者，云何當有如是佛慧、佛自在力出於世界？",
    "T16n0657_007:0184b10_24": "是故，舍利弗！",
    "T16n0657_007:0184b10_25": "此無上心、大心、深心、諸菩薩心，若在比丘、比丘尼、優婆塞、優婆夷、天、龍、夜叉、乾闥婆、阿修羅、迦留羅、緊那羅、摩睺羅伽、人非人所，一切世界皆應禮敬。",
    "T16n0657_007:0184b14_26": "何以故？",
    "T16n0657_007:0184b14_27": "有此心者，當知即是未來世尊。",
    "T16n0657_007:0184b15_28": "「舍利弗！",
    "T16n0657_007:0184b15_29": "汝意云何？",
    "T16n0657_007:0184b15_30": "如來稱讚是菩薩心，頗於是中分別齊限眾生名字，若剎利家、婆羅門家、居士大家、轉輪王、四天王天、釋提桓因、若忉利天、若炎摩天、兜率陀天、化樂天、他化自在天、若梵天、若大梵王諸名字不？」",
    "T16n0657_007:0184b20_0": "「不也。",
    "T16n0657_007:0184b20_1": "世尊！",
    "T16n0657_007:0184b20_2": "何以故？",
    "T16n0657_007:0184b20_3": "世尊但說如是淨心、大心、深心。」",
    "T16n0657_007:0184b21_4": "「汝意云何？",
    "T16n0657_007:0184b21_5": "若我如是稱讚此心，是中頗說若大力士如那羅延等，若少、若老、富貴、貧賤、上下人不？」",
    "T16n0657_007:0184b23_6": "「不也。",
    "T16n0657_007:0184b23_7": "世尊！」",
    "T16n0657_007:0184b23_8": "「舍利弗！",
    "T16n0657_007:0184b23_9": "汝見是心所在之處，若少、若老、富貴、貧賤、有力、無力，汝等皆應敬念、防護、助成此人，是為聲聞無上報恩，能以法施化菩薩故。",
    "T16n0657_007:0184b26_10": "舍利弗！",
    "T16n0657_007:0184b26_11": "若聲聞人能如是者，則為具足供養如來，謂能示教，令諸菩薩於無上菩提心不退轉。」",
    "T16n0657_007:0184b28_12": "舍利弗白佛言：「世尊！",
    "T16n0657_007:0184b29_13": "菩薩有三種心：一、初發心；二者、轉心；三者、成心。",
    "T16n0657_007:0184c01_14": "是三心中，世尊稱讚、攝護何心？」",
    "T16n0657_007:0184c02_15": "佛言：「如是，如是！",
    "T16n0657_007:0184c02_16": "如汝所言，菩薩有三種心：初心、轉心及已成心。",
    "T16n0657_007:0184c03_17": "舍利弗！",
    "T16n0657_007:0184c03_18": "是中如來稱讚、攝護初心、轉心，令其得成。",
    "T16n0657_007:0184c04_19": "何以故？",
    "T16n0657_007:0184c04_20": "若或有人發阿耨多羅三藐三菩提心，令不退轉墮於聲聞、辟支佛地。",
    "T16n0657_007:0184c06_21": "以不墮故，漸當得成無上菩提。",
    "T16n0657_007:0184c07_22": "是故菩薩發菩提心，應當觀察是心空相。",
    "T16n0657_007:0184c08_23": "「舍利弗！",
    "T16n0657_007:0184c08_24": "何等是心？",
    "T16n0657_007:0184c08_25": "云何空相？",
    "T16n0657_007:0184c08_26": "舍利弗！",
    "T16n0657_007:0184c09_0": "心名意識，即是識陰，意入意界。",
    "T16n0657_007:0184c09_1": "心空相者，心無心相，亦無作者。",
    "T16n0657_007:0184c10_2": "何以故？",
    "T16n0657_007:0184c10_3": "若有作者，則有彼作，而此人受。",
    "T16n0657_007:0184c11_4": "若心自作，則自作自受。",
    "T16n0657_007:0184c12_0": "「舍利弗！",
    "T16n0657_007:0184c12_1": "是心相空，無有作者，無使作者。",
    "T16n0657_007:0184c12_2": "若無作者，則無作相。",
    "T16n0657_007:0184c13_3": "若人戲論是心相者，則與無礙、空、無相諍；若與無礙、空、無相諍，是人則與如來共諍；與如來諍，當知是人則墜深坑。",
    "T16n0657_007:0184c15_4": "其深坑者，則謂地獄、餓鬼、畜生，及諸得見、陰界入見、我見、人見、眾生之見。",
    "T16n0657_007:0184c17_5": "舍利弗！",
    "T16n0657_007:0184c17_6": "取要言之，佛、法、僧見及涅槃見，如是皆名有所得見。",
    "T16n0657_007:0184c18_7": "如是諸見為惡趣原，眾生貪著是諸見故，因墜深坑，亦陷他人令墮深坑。",
    "T16n0657_007:0184c20_8": "其深坑者，則謂五道生死是也。」",
    "T16n0657_007:0184c21_9": "爾時，會中有一乞人名曰撰擇，從坐而起，恭敬合掌，白世尊曰：「我今不欲墮是深坑，亦不欲與如來共諍。",
    "T16n0657_007:0184c23_10": "我從昔來生如是心，欲得阿耨多羅三藐三菩提，還自生念：『我是貧人，多諸苦惱，資生艱難，此諸剎利及婆羅門、居士大家，尚不能習無上菩提，況我乞人第一貧賤！』",
    "T16n0657_007:0184c27_11": "今從佛聞，稱讚如是菩薩初心，此中不說剎利大姓、婆羅門家、居士、大家，及四天王、釋提桓因、忉利天、炎摩天、兜率陀天、化樂天、他化自在天，不說梵世及梵天王，亦復不說貧、富、貴、賤。",
    "T16n0657_007:0185a01_12": "我從今日定發阿耨多羅三藐三菩提心，不自輕身。」",
    "T16n0657_007:0185a02_13": "佛言：「善哉！",
    "T16n0657_007:0185a02_14": "撰擇！",
    "T16n0657_007:0185a03_15": "汝今乃能隨學如來，決定發此無上道心。」",
    "T16n0657_007:0185a04_0": "爾時，撰擇即於佛前而說偈言：「我不求稱讚，　　稱讚非上妙，　欲求最勝意，　　謂佛無上智。",
    "T16n0657_007:0185a07_0": "　佛於世界上，　　亦世界無上，　於苦惱眾生，　　能為作歸依。",
    "T16n0657_007:0185a09_0": "　佛證無漏法，　　微妙淨無量，　愍眾生故說，　　度脫生死患。",
    "T16n0657_007:0185a11_0": "　佛神力無礙，　　光明亦無邊，　得無岸智慧，　　福德巍巍尊。",
    "T16n0657_007:0185a13_0": "　世尊我本心，　　亦謂得成佛，　心還生退沒，　　誰與貧賤者？",
    "T16n0657_007:0185a15_0": "　有諸王居士，　　釋梵諸尊神，　大神德人天，　　是尚不能得；　況我貧賤者，　　乞匃自濟命，　佛智世無上，　　云何而可得？",
    "T16n0657_007:0185a19_0": "　世尊知我心，　　告舍利弗言，　我說是發心，　　無貧富貴賤，　亦不說剎利，　　婆羅門居士，　諸天龍鬼神，　　但說發淨心。",
    "T16n0657_007:0185a23_0": "　今聞佛所說，　　我心得大力，　謂必當成佛，　　能發深心故。",
    "T16n0657_007:0185a25_0": "　天地可易位，　　須彌可粉塵，　虛空尚可變，　　我心不可轉。",
    "T16n0657_007:0185a27_0": "　假使眾生類，　　一切皆為魔，　悉來見嬈亂，　　我心定不轉。",
    "T16n0657_007:0185a29_0": "　若人於我前，　　而作如是言：『佛智甚難得，　　誰與貧賤者？』",
    "T16n0657_007:0185b02_0": "　我聞已答言：　　『汝是貧賤者，　汝無有信財，　　我有當作佛。』",
    "T16n0657_007:0185b04_0": "　諸佛無有性，　　亦無有定種，　但一心迴向，　　於無上大乘，　是則諸佛性，　　亦為如來種，　一心求佛道，　　供養故成佛。",
    "T16n0657_007:0185b08_0": "　我不惜身命，　　亦不貪世樂，　唯志無上道，　　度一切眾生。",
    "T16n0657_007:0185b10_0": "　今於法王前，　　真實語無畏，　若當有錯謬，　　唯佛哀愍說。」",
    "T16n0657_007:0185b12_0": "爾時，世尊以偈答言：「汝發無上心，　　乘於無上乘，　是中無錯謬，　　當成佛法王。」",
    "T16n0657_007:0185b15_0": "　撰擇聞佛說，　　心得無量喜，　以心善淨故，　　飛高七多羅。",
    "T16n0657_007:0185b17_0": "　世尊時微笑，　　口出五色光，　普照明天地，　　還從頂上入。",
    "T16n0657_007:0185b19_0": "　阿難即合掌，　　諮問兩足尊：「世雄智無礙，　　此為何所因？",
    "T16n0657_007:0185b21_0": "　是王舍城中，　　最下賤乞人，　住在於空中，　　合掌禮敬佛。",
    "T16n0657_007:0185b23_0": "　今諸天龍王，　　夜叉人非人，　皆一心合掌，　　禮敬是乞人。",
    "T16n0657_007:0185b25_0": "　我今問世尊，　　何故笑放光，　誰專行佛道，　　而欲為授記？",
    "T16n0657_007:0185b27_0": "　誰當住佛道，　　而發無上心，　當證最勝慧，　　度眾老病死？",
    "T16n0657_007:0185b29_0": "　誰當坐道場，　　破壞魔王軍，　得無上佛道，　　轉最妙法輪？",
    "T16n0657_007:0185c02_0": "　誰當獲大智，　　逮無量神通，　得普智無礙，　　分別眾生根？",
    "T16n0657_007:0185c04_0": "　誰當得梵音，　　言說皆奇特，　真智無礙故，　　所演無變異？",
    "T16n0657_007:0185c06_0": "　誰證無上道，　　常處微妙定，　了達三界心，　　哀愍故說法？",
    "T16n0657_007:0185c08_0": "　誰當說法時，　　天人皆歡喜，　當得不虛行，　　象王迴觀法？",
    "T16n0657_007:0185c10_0": "　誰為大眾導，　　嚴淨佛世界，　離一切諸難，　　廣開寂滅道？",
    "T16n0657_007:0185c12_0": "　大神德世尊，　　我當問此事，　何緣故微笑？",
    "T16n0657_007:0185c13_1": "　　願說令眾喜。」",
    "T16n0657_007:0185c14_0": "爾時，世尊告阿難曰：「如來因是撰擇乞人，是故微笑，放大光明。",
    "T16n0657_007:0185c15_1": "即時會中天、龍、夜叉、緊那羅、摩睺羅伽、人非人等，有八十億那由他眾，皆發無上菩提之心。",
    "T16n0657_007:0185c17_2": "我為是等授阿耨多羅三藐三菩提記。」",
    "T16n0657_007:0185c18_3": "爾時，世尊欲明此義而說偈言：「如來說此因緣時，　　滿八十億那由他，　眾生悉發無上心，　　此等皆當成佛道。",
    "T16n0657_007:0185c22_0": "　今是撰擇深智人，　　歡喜合掌立空中，　恭敬讚歎供養我，　　自願逮覺如今佛。",
    "T16n0657_007:0185c24_0": "　是人福德因緣故，　　終不墜落諸惡趣，　生生常離八難處，　　世世恒得見諸佛。",
    "T16n0657_007:0185c26_0": "　既得值遇諸佛已，　　為得無上菩提故，　寶蓋幡幢及華香，　　以此供具供養佛。",
    "T16n0657_007:0185c28_0": "　歷代諸佛修道時，　　上妙衣服及眾味，　床榻臥具亦湯藥，　　以此供具供養佛。",
    "T16n0657_007:0186a01_0": "　當漸次第值彌勒，　　為求佛故深加敬，　以七十億那由他，　　摩尼寶珠為供養。",
    "T16n0657_007:0186a03_0": "　一一摩尼珠光明，　　能照八十由旬內。",
    "T16n0657_007:0186a04_0": "　集此寶珠眾光力，　　悉能遍照諸世界。",
    "T16n0657_007:0186a05_0": "　又以七寶起塔廟，　　滿七十億那由他，　其塔縱廣各十里，　　以眾妙寶為莊嚴。",
    "T16n0657_007:0186a07_0": "　衣服床榻及茵褥，　　亦七十億那由他，　以如是諸莊嚴具，　　上彌勒佛及眾僧。",
    "T16n0657_007:0186a09_0": "　安居三月設供養，　　如是不倦經百歲，　是人然後當出家，　　彌勒法中修梵行。",
    "T16n0657_007:0186a11_0": "　如是愛樂恭敬心，　　深加供養彌勒佛，　漸次習行菩薩道，　　悉見賢劫一切佛。",
    "T16n0657_007:0186a13_0": "　從是復得見諸佛，　　其數過如恒河沙，　見已心得深善淨，　　皆加供養修佛道。",
    "T16n0657_007:0186a15_0": "　是人淨心福德報，　　我今略說不能盡，　其果無量無可喻，　　誰聞是已不求佛？",
    "T16n0657_007:0186a17_0": "　是人往來生死中，　　恒河沙劫求佛道，　末後當證無上智，　　成佛號名集堅實。",
    "T16n0657_007:0186a19_0": "　壽命算數一千劫，　　時佛世界甚清淨，　閻浮提地亦莊嚴，　　如須彌頂忉利宮。",
    "T16n0657_007:0186a21_0": "　集堅實世尊，　　聲聞大眾會，　過億那由他，　　如恒河沙數。",
    "T16n0657_007:0186a23_0": "　一一大會中，　　如恒河沙人，　皆得阿羅漢，　　自在神通力。",
    "T16n0657_007:0186a25_0": "　悉通達三藏，　　明了諸問答，　如我舍利弗，　　智慧中第一。",
    "T16n0657_007:0186a27_0": "　有菩薩大會，　　其數復倍上，　彼佛大菩薩，　　亦名阿逸多。",
    "T16n0657_007:0186a29_0": "　彼諸菩薩眾，　　得無生法忍，　轉身生諸國，　　隨處各成佛。",
    "T16n0657_007:0186b02_0": "　一一大會中，　　恒沙數菩薩，　彼佛與授記，　　當成無上道。",
    "T16n0657_007:0186b04_0": "　彼佛滅度後，　　法住滿一劫，　舍利廣流布，　　亦如我滅後。",
    "T16n0657_007:0186b06_0": "　集堅實舍利，　　天人所供養，　隨眾生所樂，　　現諸神通力。",
    "T16n0657_007:0186b08_0": "　是舍利塔廟，　　皆以七寶成，　欄楯及寶柱，　　香華眾幡蓋。",
    "T16n0657_007:0186b10_0": "　以是妙寶飾，　　莊嚴如來塔，　以此諸塔廟，　　嚴淨閻浮提。",
    "T16n0657_007:0186b12_0": "　若人持眾華，　　供養於佛塔，　即變成華蓋，　　有如是神力。",
    "T16n0657_007:0186b14_0": "　集堅實世尊，　　形像在諸塔，　隨眾生所樂，　　微笑現光明。",
    "T16n0657_007:0186b16_0": "　大光普照已，　　還入於本處，　若入頂相中，　　自知受佛記；　若光從口入，　　知受緣覺乘，　光若從臍入，　　自知受聲聞。",
    "T16n0657_007:0186b20_0": "　彼世尊形像，　　有是神通力，　如是滿一劫，　　劫盡乃當滅。",
    "T16n0657_007:0186b22_0": "　有為法無常，　　故當勤行進。」",
    "T16n0657_007:0186b23_0": "爾時，舍利弗白佛言：「希有。",
    "T16n0657_007:0186b23_1": "世尊！",
    "T16n0657_007:0186b23_2": "撰擇乞人如是下賤，而心已成上妙貴法，何有智者輕賤之也？」",
    "T16n0657_007:0186b25_3": "佛告舍利弗：「如是，如是！",
    "T16n0657_007:0186b25_4": "如汝所說，何有智者輕賤此人？",
    "T16n0657_007:0186b26_5": "唯除凡夫無聞、無智。",
    "T16n0657_007:0186b26_6": "舍利弗！",
    "T16n0657_007:0186b27_7": "以是義故，我經中說：智者不應輕量他人，輕量他人則為自傷。",
    "T16n0657_007:0186b28_8": "舍利弗！",
    "T16n0657_007:0186b28_9": "汝意謂此撰擇乞人，本來頗為天、龍、夜叉、乾闥婆、阿修羅、摩睺羅伽、人非人等所敬禮不？」",
    "T16n0657_007:0186c01_10": "「不也。",
    "T16n0657_007:0186c01_11": "世尊！",
    "T16n0657_007:0186c01_12": "何以故？",
    "T16n0657_007:0186c02_13": "此貧賤人未為如來所授記時，無人禮敬。",
    "T16n0657_007:0186c03_0": "今為世尊所授記已，一切天、人、阿修羅，眾咸皆禮敬。」",
    "T16n0657_007:0186c04_1": "「舍利弗！",
    "T16n0657_007:0186c04_2": "是為諸佛未來世中無礙知見，不與聲聞辟支佛共。",
    "T16n0657_007:0186c05_3": "是故，舍利弗！",
    "T16n0657_007:0186c05_4": "我諸弟子信受佛語，若為眾生演說法時，應先稱揚佛之神德，眾生聞已，或能發心求佛智慧；以發心故，佛種不斷。",
    "T16n0657_007:0186c08_5": "「舍利弗！",
    "T16n0657_007:0186c08_6": "一切世界尠有眾生為他求利，自利利人是最為難。",
    "T16n0657_007:0186c09_7": "舍利弗！",
    "T16n0657_007:0186c10_8": "且置為他求利。",
    "T16n0657_007:0186c10_9": "眾生之中能自利者，是人尚難。",
    "T16n0657_007:0186c11_10": "何以故。",
    "T16n0657_007:0186c11_11": "今凡夫人，欲求自利而乃自傷。",
    "T16n0657_007:0186c12_12": "何以故？",
    "T16n0657_007:0186c12_13": "舍利弗！",
    "T16n0657_007:0186c12_14": "我不見人，若侵害他自不衰惱。",
    "T16n0657_007:0186c13_15": "是故當知，住自利因是則為難。",
    "T16n0657_007:0186c14_0": "又於是中，自利、利他最為甚難。",
    "T16n0657_007:0186c14_1": "故，舍利弗！",
    "T16n0657_007:0186c14_2": "若人毀發大乘心者，當知是人不能自利，亦不利他，斯則不名修行道者。",
    "T16n0657_007:0186c16_3": "「舍利弗！",
    "T16n0657_007:0186c16_4": "是愚癡人行於邪道，為失自利，亦失他利。",
    "T16n0657_007:0186c17_5": "以此因緣故，是人當得八衰惱法。",
    "T16n0657_007:0186c18_6": "何謂為八？",
    "T16n0657_007:0186c18_7": "失所愛重親友家屬；國界衰亂；財產日耗；災火焚燒；縣官所侵；諸根毀壞；死入地獄；獄卒考掠，是名為八。",
    "T16n0657_007:0186c21_8": "「復次，有八大不安法。",
    "T16n0657_007:0186c21_9": "何謂為八？",
    "T16n0657_007:0186c21_10": "謂生地獄、餓鬼、畜生是大不安；若得人身，常生邊地，不識善惡，無佛、無法、無聖眾處，是大不安；設得人身生於中國，聾、盲、瘖瘂、癃殘、百疾，是亦名為大不安法；雖生中國，具足人身，常為衰弊，心懷諂曲，虛偽奸詭，是亦名為大不安法；受外道教，好於邪論、邪見、惡行，亦成不淨身、口、意業，諸佛賢聖尚不能救，是亦名為大不安法；若生中國，具足人身，佛得道夜即便命終，不值佛法，是亦名為大不安法。",
    "T16n0657_007:0187a01_11": "是為輕毀求佛道者，八不安法。",
    "T16n0657_007:0187a02_12": "「舍利弗！",
    "T16n0657_007:0187a02_13": "當知是人若生地獄，必墮阿鼻大地獄中，得大身形，多受眾苦，續起重罪。",
    "T16n0657_007:0187a04_14": "若墮畜生，為惡蟲獸，恒苦飢渴，侵奪他命，殘食肌肉以自濟活，隨所生處續增罪業；若為水性作摩伽魚，縶民伽羅失收摩羅及欝陀羅等人所網鈎，生被切割，備受眾惱，求死不得；若復陸生，或為駝、驢、牛、羊、猪、犬；若作駝、牛為人穿鼻，身常負重加諸杖痛，呻呼大[口*睪]，無有救者；中路疲乏，不能前進；命未盡間，生被割剝，殘食其肉，猶並罵言：『多食、喜臥，大折損我。』",
    "T16n0657_007:0187a12_15": "「舍利弗！",
    "T16n0657_007:0187a12_16": "汝且觀是罪業因緣，如我所知若廣說者，從劫至劫猶不能盡。",
    "T16n0657_007:0187a14_17": "舍利弗！",
    "T16n0657_007:0187a14_18": "取要言之，若人毀壞菩薩心者，若離八難無有是處。",
    "T16n0657_007:0187a15_19": "何以故？",
    "T16n0657_007:0187a15_20": "是人續起眾罪業故，當知汝等得脫此難，為自救濟。」",
    "T16n0657_007:0187a16_21": "◎佛說華手經卷第七"
}