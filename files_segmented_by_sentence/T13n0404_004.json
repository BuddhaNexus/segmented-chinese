{
    "T13n0404_004:0626c04_0": "大集大虛空藏菩薩所問經卷第",
    "T13n0404_004:0626c05_0": "四",
    "T13n0404_004:0626c07_0": "開府儀同三司特進試鴻臚卿肅國",
    "T13n0404_004:0626c08_0": "公食邑三千戶賜紫贈司空謚大鑒",
    "T13n0404_004:0626c09_0": "正號大廣智大興善寺三藏沙門",
    "T13n0404_004:0626c10_0": "不空奉　詔譯",
    "T13n0404_004:0626c11_0": "「善男子！",
    "T13n0404_004:0626c11_1": "云何菩薩善知軌儀，修行離暗獲得光明，不隨他緣得自然智，速到大乘一切智智？",
    "T13n0404_004:0626c13_2": "善男子！",
    "T13n0404_004:0626c13_3": "若菩薩，於彼所行軌儀一切諸行，不退、不動獲得光明，名為正法自智光明；亦名於法無障礙智。",
    "T13n0404_004:0626c15_4": "能離於暗獲得光明，不隨他緣得自然智。",
    "T13n0404_004:0626c16_5": "何以故？",
    "T13n0404_004:0626c16_6": "彼菩薩住自然智光明之時，於他有情及於此法，照了決定，不隨他緣，速疾能證薩婆若智。」",
    "T13n0404_004:0626c18_7": "爾時世尊說伽陀曰：「已脫諸見之智者，　　於生死中具福德；　住於瑜伽離諸相，　　迴向菩提無盡處。",
    "T13n0404_004:0626c22_0": "　應具一切智資糧，　　無邊智慧虛空性；　無色、無相亦無法，　　則能滿足一切智。",
    "T13n0404_004:0626c24_0": "　應念佛身勝生子，　　於彼心意不散動；　不取色相及種姓，　　是故名為念如來。",
    "T13n0404_004:0626c26_0": "　法體遠離於諸欲，　　湛然寂靜常無相；　若能遠離於所緣，　　是故名為真念法。",
    "T13n0404_004:0626c28_0": "　無為、無染常解脫，　　是故名為念僧伽。",
    "T13n0404_004:0626c29_0": "　一切資緣諸事物，　　悉能捨施無所著；　無思清淨無分別，　　是故名為念於捨。",
    "T13n0404_004:0627a02_0": "　無為尸羅無諸漏，　　離身、語、意不流轉；　不生三有無所依，　　是為正念無漏戒。",
    "T13n0404_004:0627a04_0": "　淨居諸天體無垢，　　及住兜率紹法王；　應念如是清淨天，　　不久我常亦如彼。",
    "T13n0404_004:0627a06_0": "　若持諸佛之正法，　　不應執著煩惱事；　於法、非法皆解脫，　　如是能持諸佛法。",
    "T13n0404_004:0627a08_0": "　如佛所得菩提相，　　受持法者亦復然；　若知本際無有塵，　　是則名持諸佛法。",
    "T13n0404_004:0627a10_0": "　由我淨故有情淨，　　法淨智者隨行之；　知諸有情心性淨，　　以如是行而成就。",
    "T13n0404_004:0627a12_0": "　不作斷滅有情界，　　亦不見彼有增、減；　為說斷除顛倒見，　　化無量眾令清淨。",
    "T13n0404_004:0627a14_0": "　應說世間諸境界，　　不異如來之境界；　佛之境界如虛空，　　世間之境亦如是。",
    "T13n0404_004:0627a16_0": "　一切語言及文字，　　悉皆猶如空谷響；　中間無有所聞者，　　如是知已獲總持。",
    "T13n0404_004:0627a18_0": "　受持、修習及讀誦，　　盡能宣說法理趣；　無我、無人、無法想，　　如是安住陀羅尼。",
    "T13n0404_004:0627a20_0": "　能持一切諸佛法，　　善說聞者皆歡喜；　正念不離三摩地，　　由此決定於總持。",
    "T13n0404_004:0627a22_0": "　於法不動無散心，　　亦於諸法無疑惑；　譬如龍王降大雨，　　彼人說法亦復然。",
    "T13n0404_004:0627a24_0": "　無著、無縛、無障礙，　　能說千億俱胝典；　於諸有情無法想，　　彼得辯才勝功德。",
    "T13n0404_004:0627a26_0": "　承佛威神說妙法，　　千俱胝劫常無礙；　令諸有情心歡喜，　　安住辯才佛功德。",
    "T13n0404_004:0627a28_0": "　若知一切法理趣，　　體性皆若於虛空；　無人、無命、無壽者，　　彼即名持佛正法。",
    "T13n0404_004:0627b01_0": "　有情本性皆圓寂，　　究竟諸法悉無生；　是忍境界無垢淨，　　得此名為不放逸。",
    "T13n0404_004:0627b03_0": "　見於諸蘊皆如幻，　　則見諸法真實性；　知於六處如空邑，　　是則能超於蘊魔。",
    "T13n0404_004:0627b05_0": "　譬如空中起浮雲，　　一切諸惑亦如是；　常於正理勤觀察，　　彼則能超煩惱魔。",
    "T13n0404_004:0627b07_0": "　若知無生常不生，　　則知寂滅亦無滅；　法無過去、未來世，　　決定不為死魔侵。",
    "T13n0404_004:0627b09_0": "　於法無動亦無思，　　不住菩提無覺想；　無我、無人起悲濟，　　是降天魔之眷屬。",
    "T13n0404_004:0627b11_0": "　見於識、智二平等，　　不住無為及有為；　心如幻化知世間，　　是名勇健難摧伏。",
    "T13n0404_004:0627b13_0": "　於此、彼岸無所著，　　說法修習相應者；　拔濟有情無人想，　　是名菩薩之導師。",
    "T13n0404_004:0627b15_0": "　觀察三有如曠野，　　亦如空性不變異；　無路、無人、無拔濟，　　是為說法大商主。",
    "T13n0404_004:0627b17_0": "　善說有、無真實法，　　了法本來常清淨；　悲與寂滅理相應，　　是名菩薩導師者。",
    "T13n0404_004:0627b19_0": "　前、後流轉心相續，　　如此二心不和合；　了知流注心體性，　　是名菩薩之勇健。",
    "T13n0404_004:0627b21_0": "　知諸法性本清淨，　　猶如虛空、如水月；　不著一切諸煩惱，　　是淨薩埵常稱讚。",
    "T13n0404_004:0627b23_0": "　若知一法同諸法，　　如幻陽炎無所取；　虛妄空寂不常恒，　　彼人不久成真覺。」",
    "T13n0404_004:0627b25_0": "說此決定法門時，七萬二千那庾多天、人、緊那羅、摩睺羅伽等，皆發無上正等覺心；三萬二千菩薩得無生法忍。",
    "T13n0404_004:0627b27_1": "於此三千大千世界，六種震動，大光普照，百千諸天雨種種花，奏諸伎樂，以鄔馱南而共讚歎：「此諸有情，已為如來法印印之。",
    "T13n0404_004:0627c01_2": "若有聞此法門，能生勝解受持演說，如法修行一切智者，於此佛剎皆應禮敬以自莊嚴。",
    "T13n0404_004:0627c03_3": "所以者何？",
    "T13n0404_004:0627c03_4": "由佛世尊出興於世，演此祕密決定法門，令我等聞，非餘有情所聞見故。」",
    "T13n0404_004:0627c06_0": "爾時，大虛空藏菩薩，從佛世尊聞說是已，即時獲得六無垢清淨三摩地門，以價直三千世界摩尼寶網，覆於佛上而為供養，一心合掌作如是言：「如來今者以無礙智，觀察一切有情根性前後善巧，宣說無障礙法甚深理趣，由此眾會皆大歡喜讚歎大乘。」",
    "T13n0404_004:0627c11_1": "時十方世界所來集會諸菩薩等，復放光明，皆言：「由於如來說如是法門，令我等聞，深生慶幸靡不歡喜。」",
    "T13n0404_004:0627c15_0": "爾時，會中有菩薩摩訶薩名曰迅辯，白大虛空藏菩薩言：「正士！",
    "T13n0404_004:0627c16_1": "汝名虛空庫藏，而汝豈以虛空為庫藏耶？」",
    "T13n0404_004:0627c17_2": "虛空藏菩薩言：「善男子！",
    "T13n0404_004:0627c17_3": "我亦是虛空亦是庫藏。」",
    "T13n0404_004:0627c18_4": "迅辯菩薩言：「善男子！",
    "T13n0404_004:0627c18_5": "我願見汝虛空庫藏差別之相。」",
    "T13n0404_004:0627c19_6": "虛空藏菩薩言：「善男子！",
    "T13n0404_004:0627c20_7": "如汝之心所思惟物，我令空中為汝雨之。」",
    "T13n0404_004:0627c21_0": "迅辯菩薩言：「我昔曾見赤優波羅吉祥如來蓮花莊嚴世界，彼有蓮花名曰一切光明遍照，其量廣於一俱盧舍，有多千葉香潔柔軟，猶若迦止栗那綿，身觸之時受極快樂；其香芬馥遍於無量百千世界，彼中菩薩聞香、見花即皆得定。",
    "T13n0404_004:0627c26_1": "唯願仁者於此眾會而雨是花。」",
    "T13n0404_004:0627c27_0": "時迅辯菩薩一心淨意，未久之間，於是大虛空藏菩薩以大威神加持力故，即於空中雨如是花。",
    "T13n0404_004:0627c29_1": "時此會眾見是花已，各各獲得愛樂花三摩地；從定出已異口同聲，讚大虛空藏菩薩言：「善哉，善哉！",
    "T13n0404_004:0628a02_2": "正士！",
    "T13n0404_004:0628a02_3": "由汝加持智力故，令一切有情悉皆獲得如是之力。」",
    "T13n0404_004:0628a04_0": "爾時，眾中復有菩薩名寶莊嚴，白大虛空藏菩薩言：「大士！",
    "T13n0404_004:0628a05_1": "唯願為我及諸有情，於虛空中雨細粖金。」",
    "T13n0404_004:0628a06_2": "所言未訖，即有無量粖金，從虛空中如雨而下。",
    "T13n0404_004:0628a07_3": "寶莊嚴菩薩復言：「願於空中雨一切寶。」",
    "T13n0404_004:0628a08_4": "所言未訖，即於空中有無量無數種種名、種種色、種種摩尼之寶如雨而下。",
    "T13n0404_004:0628a09_5": "所謂：金、銀、頗胝迦、吠琉璃、碼碯、赤珠、牟娑羅藏寶，吉祥藏寶、髻娑羅無垢光寶，月光寶、日光寶、照曜寶、殊勝光寶，贍部光寶、火光寶，硨磲、璧玉、珊瑚、帝青寶，德藏寶、寂靜光寶、澄清濁水寶，不壞光明寶、建立眼寶，旋轉寶、釋迦楞伽寶，勝寶、大勝寶、威德熾盛寶、吉祥藏王寶，金剛蘂寶、世光寶，光味寶、持光半月寶，贍部檀寶、贍部洲光寶，千光寶、炬火光寶，勝莊嚴寶、息熱寶，無熱惱寶、除病寶，淨眼寶，淨耳、鼻、舌、身、意寶，照曜支寶、照曜寶，青光寶、黃光寶，頗胝迦寶、白頗胝迦寶、網寶。",
    "T13n0404_004:0628a20_6": "以要言之，餘如是類無量之寶悉皆雨之，如是無邊眾寶名字，若於一劫不可說盡。",
    "T13n0404_004:0628a23_0": "爾時，復有時王菩薩，白大虛空藏菩薩言：「大士！",
    "T13n0404_004:0628a24_1": "此娑訶世界，有無量受苦有情，貧匱飢餓無諸飲食，著破弊衣復有裸形；及諸餓鬼露體饑渴被髮覆身，常思所棄涕唾膿血。",
    "T13n0404_004:0628a26_2": "為如是類願生憐愍，雨以衣食而充濟之。」",
    "T13n0404_004:0628a27_3": "時虛空藏菩薩，以加持力，即於虛空，雨種種飲食異類衣服，百千色相無量無邊不可算數，上妙細軟過於迦止栗那綿，身觸之時受極快樂。",
    "T13n0404_004:0628b02_0": "於此三千大千世界，一切貧匱孤露有情及諸餓鬼，蒙此飲食勝妙衣服悉皆充足。",
    "T13n0404_004:0628b04_0": "爾時，會中復有菩薩名曰醫王，白大虛空藏菩薩言：「大士！",
    "T13n0404_004:0628b05_1": "今此世界，無量有情嬰諸疾病，復無眷屬所能瞻視，以病纏綿受大苦惱。",
    "T13n0404_004:0628b06_2": "願為此等諸有情類，雨上藥草，令彼患者悉皆除愈。」",
    "T13n0404_004:0628b08_3": "所言未訖，即時虛空雨於無量甘露妙藥；由此藥故，一切病者服皆除差。",
    "T13n0404_004:0628b09_4": "復有菩薩名摧惡趣，白大虛空藏菩薩言：「善男子！",
    "T13n0404_004:0628b10_5": "願以大悲，息三惡趣受諸劇苦一切有情。」",
    "T13n0404_004:0628b11_6": "所言未訖，即於空中出大光明，照捺落迦、傍生、鬼趣，彼諸有情皆息眾苦得受安樂。",
    "T13n0404_004:0628b13_7": "又於虛空雨眾花鬘、塗香、末香，幢幡、傘蓋、燈燭、音樂，奴婢、妻妾、童子、婇女。",
    "T13n0404_004:0628b15_8": "象馬、車乘、宅舍，城郭、村邑、聚落、國土，宮殿、樓閣、花園、窓牖、床榻，珍寶、輦輿、四牛、十六牛，乃至千牛所駕之車，悉於虛空如雨而下；皆由大虛空藏菩薩加持力故。",
    "T13n0404_004:0628b18_9": "復告眾言：「善男子！",
    "T13n0404_004:0628b19_10": "汝等皆取如是等物隨用捨施，當令滿足檀波羅蜜。」",
    "T13n0404_004:0628b20_11": "復有菩薩名戒莊嚴，白大虛空藏菩薩言：「善男子！",
    "T13n0404_004:0628b21_12": "汝已雨於檀波羅蜜，何不復雨戒波羅蜜？」",
    "T13n0404_004:0628b22_13": "所言未訖，即時十方諸佛及諸菩薩，皆共讚歎戒波羅蜜莊嚴功德。",
    "T13n0404_004:0628b24_14": "如是讚歎戒功德聲從空中出；如是讚歎忍辱、精進、禪定、智慧莊嚴功德，所出之聲亦復如是。",
    "T13n0404_004:0628b26_15": "又聞諸佛菩薩百千詞句，稱讚諸法無增、無減；由此法音警覺三千大千世界，令無量無數有情，修學三乘而得成就。",
    "T13n0404_004:0628b29_0": "復有菩薩名普遍光明，白大虛空藏菩薩言：「汝虛空庫藏，為唯於此世界中現饒益有情，為復亦能於餘世界現如斯事？」",
    "T13n0404_004:0628c03_0": "爾時，大虛空藏菩薩告普遍光明菩薩言：「善男子！",
    "T13n0404_004:0628c04_1": "汝獲無垢妙淨天眼，當觀十方諸佛世界，為見何物？」",
    "T13n0404_004:0628c05_2": "說是語已，時普遍光明即以天眼，觀見十方無量阿僧祇世界，所雨寶物、飲食、衣服，一如此界無所減少；又聞空中所說一切微妙法音亦不增減。",
    "T13n0404_004:0628c09_0": "爾時，普遍光明菩薩見是事已，深生奇特嘆未曾有，以鄔馱南稱讚大虛空藏菩薩：「不可思議難可測量，而能頓於一切世界，現如是等種種寶物；唯願以佛威神之力及於仁者加持之力，令此眾會及餘世界一切有情，普皆得見如是眾寶，普皆得聞虛空法音。」",
    "T13n0404_004:0628c14_1": "爾時大虛空藏菩薩，即如其言更雨如是種種諸寶，皆令此會及他方國土一切有情悉皆得見，各各皆發無上正等菩提之心。",
    "T13n0404_004:0628c18_0": "爾時，王舍大城有五百女人，共詣大虛空藏菩薩所。",
    "T13n0404_004:0628c19_1": "到已白言：「我聞正士能滿一切有情所願，然今我等夫主並死，不知所趣，唯願大士示我令見。」",
    "T13n0404_004:0628c22_0": "爾時，大虛空藏菩薩以威神力故，即為五百女人，各各現其本夫形狀住菩薩前。",
    "T13n0404_004:0628c23_1": "時虛空藏告諸女言：「姊妹！",
    "T13n0404_004:0628c24_2": "當觀此是汝等本夫以不？」",
    "T13n0404_004:0628c25_0": "彼諸女等各見本夫，悲喜交集。",
    "T13n0404_004:0628c25_1": "時彼丈夫各自隨逐是諸女等還歸本家，七日之中為女說法，令得成就咸發無上菩提之心，住不退轉。",
    "T13n0404_004:0628c28_2": "時五百女相共來詣大虛空藏菩薩之所，一心同聲以伽陀讚曰：「我等今知是法相，　　猶如幻化虛空性；　而為我等示現夫，　　今我成就最勝業。",
    "T13n0404_004:0629a03_0": "　以是諸法皆變化，　　本空、無心、無所動；　由此通達無漏法，　　永不隨逐諸煩惱。",
    "T13n0404_004:0629a05_0": "　是故皆發菩提心，　　願欲拔濟有情類；　蒙為我等授記莂，　　當得成佛度有情。",
    "T13n0404_004:0629a07_0": "　同名善調之如來，　　廣於後世修諸行；　我等獲斯妙法雨，　　是故稱讚大導師。」",
    "T13n0404_004:0629a09_0": "爾時，復有五百丈夫被賊欲害，即聞空中聲曰：「汝等當知有菩薩名大虛空藏，能於怖畏諸有情類施於無畏。",
    "T13n0404_004:0629a11_1": "汝等應當歸依稽首，必無所害。」",
    "T13n0404_004:0629a12_2": "時彼諸人以恐怖故，皆共一心異口同聲作如是言：「南無大虛空藏菩薩！」",
    "T13n0404_004:0629a13_3": "作是語時，虛空藏菩薩化五百人從虛空下，住彼人前，告諸賊言：「是等貧匱，何用害為？",
    "T13n0404_004:0629a15_4": "寧殺我等。",
    "T13n0404_004:0629a16_0": "今當與汝衣服、瓔珞所須之物，令無所乏，勿斷彼命。」",
    "T13n0404_004:0629a17_1": "時彼諸賊即殺化人，其五百人咸離怖畏泰然安隱，皆共往詣大虛空藏菩薩之所，恭敬合掌頭面禮足作如是言：「我等今者皆從大師得全性命，故來頂禮，莫知所報廣大之恩，唯願為我說微妙法，當共受持成二利行。」",
    "T13n0404_004:0629a23_0": "爾時，大虛空藏菩薩告言：「善男子！",
    "T13n0404_004:0629a23_1": "汝等今者既無所懼，各各宜發阿耨多羅三藐三菩提心，則得自利利他成就。」",
    "T13n0404_004:0629a25_2": "說是語已，彼等一時皆發阿耨多羅三藐三菩提心，即以上妙衣服價直百千，奉虛空藏菩薩以申供養。",
    "T13n0404_004:0629a28_0": "如是供養虛空藏菩薩已，即為供養一切諸佛。",
    "T13n0404_004:0629a29_1": "爾時，世尊悉與彼等授於記莂：「於當來世過無量劫，修菩提分法已，當得成佛，同號無怖畏如來、多陀阿伽度、阿羅訶、三藐三佛陀。」",
    "T13n0404_004:0629b04_0": "爾時，舍利子白大虛空藏菩薩言：「善男子！",
    "T13n0404_004:0629b04_1": "汝得此虛空庫藏已來，經今幾何不枯不竭，周給一切無有窮盡？」",
    "T13n0404_004:0629b06_2": "虛空藏言：「大德！",
    "T13n0404_004:0629b06_3": "於意云何？",
    "T13n0404_004:0629b07_0": "豈有虛空而竭盡耶？」",
    "T13n0404_004:0629b07_1": "「不也，大士！」",
    "T13n0404_004:0629b07_2": "虛空藏言：「如是，大德舍利子！",
    "T13n0404_004:0629b08_3": "虛空自性無盡，我今所有善根功德亦復如是。",
    "T13n0404_004:0629b09_4": "所以者何？",
    "T13n0404_004:0629b09_5": "我為菩提，於無量劫積集無量無邊善根，悉皆迴向，如彼虛空無有窮竭，是故周給不竭不盡。",
    "T13n0404_004:0629b11_6": "如汝所言，而此空中施設庫藏經幾何者，乃至我發菩提心來，空中庫藏久近如是。」",
    "T13n0404_004:0629b13_7": "時舍利子復言：「汝發菩提心復經幾時？」",
    "T13n0404_004:0629b14_8": "答曰：「如佛世尊知其近遠。」",
    "T13n0404_004:0629b15_9": "舍利子即白佛言：「世尊！",
    "T13n0404_004:0629b15_10": "此虛空藏菩薩，發菩提心經幾許時？」",
    "T13n0404_004:0629b16_11": "佛言：「善男子！",
    "T13n0404_004:0629b16_12": "我若具說，人天聞者皆生疑惑。」",
    "T13n0404_004:0629b17_13": "舍利子言：「善哉，世尊！",
    "T13n0404_004:0629b18_14": "唯願垂慈為我開示；又此會中有無量眾皆共渴仰，願為解說令得淨信。」",
    "T13n0404_004:0629b20_0": "爾時，佛告舍利子：「譬如恒河沙數世界所有微塵，一一微塵復為一劫，如是塵劫為一洛叉。",
    "T13n0404_004:0629b22_1": "復有無量那由他洛叉微塵劫，盡是微塵所有劫數，彼虛空藏發於無上正等覺心，經爾所時。」",
    "T13n0404_004:0629b24_2": "舍利子復白佛言：「世尊！",
    "T13n0404_004:0629b24_3": "彼虛空藏初發心時，所遇如來名字何等？」",
    "T13n0404_004:0629b25_4": "佛告舍利子：「彼時如來出現於世，名一切勝願寶威德王如來、應供、正遍知、明行足、善逝、世間解、無上士、調御丈夫、天人師、佛、世尊，世界名現一切佛剎，劫名寶莊嚴。",
    "T13n0404_004:0629b29_5": "舍利子！",
    "T13n0404_004:0629b29_6": "彼現一切佛剎世界，所有功德莊嚴成就，我以劫壽說不能盡。",
    "T13n0404_004:0629c01_7": "舍利子！",
    "T13n0404_004:0629c02_8": "彼佛世尊所坐道場，周千世界，復有超過數量諸菩薩眾，以為眷屬。",
    "T13n0404_004:0629c03_9": "舍利子！",
    "T13n0404_004:0629c03_10": "彼時世界有轉輪王，名一切天灌頂，王於三千大千世界。",
    "T13n0404_004:0629c05_11": "彼王復有不可思議寶藏，有三萬六千子，悉皆化生有大威德。",
    "T13n0404_004:0629c06_12": "彼佛世界乃至無有女人之名。",
    "T13n0404_004:0629c07_13": "舍利子！",
    "T13n0404_004:0629c07_14": "彼佛世尊壽百千劫，其一切天灌頂王，於四十中劫承事彼佛，一日之中用千俱胝上妙資具，積高須彌以為供養，所積福聚不可思議。",
    "T13n0404_004:0629c10_15": "其王諸子及諸眷屬，皆發阿耨多羅三藐三菩提心。",
    "T13n0404_004:0629c11_16": "舍利子！",
    "T13n0404_004:0629c11_17": "彼時一切天灌頂王，莫作異觀，今虛空藏菩薩是。」",
    "T13n0404_004:0629c13_0": "爾時，舍利子白佛言：「甚奇，世尊！",
    "T13n0404_004:0629c13_1": "此大虛空藏菩薩，被不可思議甲冑，乃至久遠住於大乘，能證如是威德法行。」",
    "T13n0404_004:0629c15_2": "佛言：「舍利子！",
    "T13n0404_004:0629c15_3": "是大虛空藏菩薩，所供養佛超過無量恒河沙數，於彼佛所淨菩提心，恒河沙數佛所菩提心淨則意樂淨；恒河沙數意樂淨則加行淨；恒河沙數加行淨則增上意樂淨；恒河沙數增上意樂淨則檀波羅蜜多淨；恒河沙數檀波羅蜜多淨則尸羅波羅蜜多淨；恒河沙數尸羅波羅蜜多淨則忍辱波羅蜜多淨；恒河沙數忍辱波羅蜜多淨則精進波羅蜜多淨；恒河沙數精進波羅蜜多淨則禪那波羅蜜多淨；恒河沙數禪那波羅蜜多淨則般若波羅蜜多淨；恒河沙數般若波羅蜜多淨則方便波羅蜜多淨；恒河沙數方便波羅蜜多淨則一切有情無礙心無礙光淨；恒河沙數有情無礙心無礙光淨則大慈淨；乃至大悲、大喜、大捨、大神通智淨則身、語、心淨；由恒河沙數心清淨則一大人相淨；如是廣說三十二大人相乃至一切大人相善根淨則虛空庫藏淨。",
    "T13n0404_004:0630a03_4": "舍利子！",
    "T13n0404_004:0630a04_5": "由如是故，此虛空藏菩薩，能於空中示現一切菩薩之行。",
    "T13n0404_004:0630a05_6": "舍利子！",
    "T13n0404_004:0630a05_7": "譬如虛空無有窮盡；善男子！",
    "T13n0404_004:0630a06_8": "如是菩薩一切願行清淨無盡亦復如是，是故名為虛空庫藏。」",
    "T13n0404_004:0630a07_9": "說是法時，會中有一萬菩薩獲得無盡財寶，于虛空庫藏滿足願忍。",
    "T13n0404_004:0630a10_0": "爾時，會中復有菩薩名曰法王，白大虛空藏菩薩言：「我願從空中聞妙法音。」",
    "T13n0404_004:0630a11_1": "虛空藏言：「善男子！",
    "T13n0404_004:0630a12_2": "汝極生恭敬，心住虛空作大師想，我當令汝聞妙法音。」",
    "T13n0404_004:0630a13_3": "爾時法王菩薩，并諸大眾一心合掌，向空禮敬瞻仰而住，以虛空藏菩薩加持力故，即於空中出伽陀曰：「心意與諸法，　　皆如於虛空；　我今說少分，　　汝等次第聽。",
    "T13n0404_004:0630a18_0": "　虛空無高故，　　下亦不可得；　諸法亦如是，　　其性無高、下。",
    "T13n0404_004:0630a20_0": "　虛空無有生，　　滅亦無所得；　諸法亦如是，　　生、滅不可得。",
    "T13n0404_004:0630a22_0": "　空中無損減，　　復無增益性；　諸法如虛空，　　平等無增、減。",
    "T13n0404_004:0630a24_0": "　空中無有暗，　　亦無於所染；　心性亦如是，　　無暗亦無染。",
    "T13n0404_004:0630a26_0": "　譬如日月光，　　虛空無愛染；　心亦同虛空，　　無愛亦無染。",
    "T13n0404_004:0630a28_0": "　譬如於虛空，　　鉾槊無傷損；　菩薩觀眾苦，　　亦無憂懼心。",
    "T13n0404_004:0630b01_0": "　如空雨甘露，　　虛空無愛悅；　菩薩於名利，　　不生染愛心。",
    "T13n0404_004:0630b03_0": "　毀、譽空不動，　　苦、樂心恒靜；　大地雖搖動，　　虛空性常住。",
    "T13n0404_004:0630b05_0": "　菩薩於世法，　　遠離分別心；　如空火不燒，　　菩薩惑無染。",
    "T13n0404_004:0630b07_0": "　虛空離生、滅，　　法界無去、來；　眾色現於空，　　諸法依心住。",
    "T13n0404_004:0630b09_0": "　空無色、非色，　　心性亦復然；　虛空唯假名，　　心意識如是。",
    "T13n0404_004:0630b11_0": "　如空無邊故，　　智者德如斯；　猶空迹難成，　　菩提行無相。",
    "T13n0404_004:0630b13_0": "　虛空無前際，　　五蘊性亦然；　過、現四大空，　　未來亦如是。",
    "T13n0404_004:0630b15_0": "　如劫燒空界，　　難滿諸有情；　五欲流注心，　　難滿亦如是。",
    "T13n0404_004:0630b17_0": "　佛說大法句，　　離欲出世間；　教法廣無涯，　　如空無所得。",
    "T13n0404_004:0630b19_0": "　了知真實法，　　不壞、不住性；　知性即無性，　　正見住實際。",
    "T13n0404_004:0630b21_0": "　聲性空無有，　　言說性亦然；　法體本無言，　　無聲亦無說。",
    "T13n0404_004:0630b23_0": "　諸法如幻、炎，　　夢、影、響皆空；　寂靜無比方，　　引導故為喻。",
    "T13n0404_004:0630b25_0": "　法無相說相，　　能、所相皆無；　菩薩了真如，　　如空無所得。",
    "T13n0404_004:0630b27_0": "　無著、無所有，　　無覺、無戲論；　不度有情故，　　如性為菩薩。",
    "T13n0404_004:0630b29_0": "　有情本涅槃，　　聞此不驚怖；　被勇猛甲冑，　　名住菩提者。",
    "T13n0404_004:0630c02_0": "　猶如於幻師，　　害多幻化眾；　實無有所害，　　所度生亦然。",
    "T13n0404_004:0630c04_0": "　幻化及有情，　　諸佛法亦爾；　若悟同一性，　　無自性為性。",
    "T13n0404_004:0630c06_0": "　虛空藏菩薩，　　得虛空庫藏；　充足諸有情，　　此藏無窮盡。",
    "T13n0404_004:0630c08_0": "　無邊功德聚，　　得此清淨藏；　汝觀諸法性，　　其性無移動。",
    "T13n0404_004:0630c10_0": "　應知一切法，　　因緣和合生；　由此無有窮，　　法藏難思故。",
    "T13n0404_004:0630c12_0": "　世尊常演說，　　四種法無盡；　有情及虛空，　　菩提心佛法。",
    "T13n0404_004:0630c14_0": "　如諸世間物，　　可說有窮盡；　無物、無所盡，　　是故說無盡。",
    "T13n0404_004:0630c16_0": "　究竟滅盡法，　　盡法無所盡；　無盡、無不盡，　　是故說無盡。",
    "T13n0404_004:0630c18_0": "　若人聞此法，　　名菩薩覺悟；　則知如是人，　　速住菩提道。」",
    "T13n0404_004:0630c20_0": "爾時，大眾聞是伽陀已，即於會中有八千菩薩得無生法忍，一萬二千天子住虛空中，發於阿耨多羅三藐三菩提心。",
    "T13n0404_004:0630c23_0": "大集大虛空藏菩薩所問經卷第四"
}