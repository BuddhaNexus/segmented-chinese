{
    "T23n1442_014:0696c02_0": "根本說一切有部毘奈耶卷",
    "T23n1442_014:0696c03_0": "第十四",
    "T23n1442_014:0696c05_0": "三藏法師義淨奉　制譯",
    "T23n1442_014:0696c06_0": "無根謗學處之二",
    "T23n1442_014:0696c07_0": "爾時薄伽梵命實力子曰：「汝聞斯語不？」",
    "T23n1442_014:0696c07_1": "白佛言：「我聞。",
    "T23n1442_014:0696c08_2": "薄伽梵！",
    "T23n1442_014:0696c08_3": "我聞。",
    "T23n1442_014:0696c08_4": "蘇揭多！」",
    "T23n1442_014:0696c08_5": "佛言：「實力子！",
    "T23n1442_014:0696c08_6": "其事如何？」",
    "T23n1442_014:0696c09_7": "實力子白佛言：「世尊！",
    "T23n1442_014:0696c09_8": "我之虛實，唯佛所知。」",
    "T23n1442_014:0696c10_9": "佛言：「實力子！",
    "T23n1442_014:0696c10_10": "於此時中勿作是說，應作是言，若實言實，若虛言虛。」",
    "T23n1442_014:0696c11_11": "實力子曰：「我不曾憶。",
    "T23n1442_014:0696c12_12": "薄伽梵！",
    "T23n1442_014:0696c12_13": "我不曾憶。",
    "T23n1442_014:0696c12_14": "蘇揭多！」",
    "T23n1442_014:0696c12_15": "爾時具壽羅怙羅，於世尊後執扇扇佛，時羅怙羅白佛言：「世尊！",
    "T23n1442_014:0696c14_16": "彼實力子何勞見問？",
    "T23n1442_014:0696c14_17": "現見友女苾芻尼親在佛前云：『實力子共為惡行犯波羅市迦。』",
    "T23n1442_014:0696c16_0": "兄弟二人面證言：『實。』」",
    "T23n1442_014:0696c16_1": "佛告羅怙羅：「我今問汝，隨汝意答。",
    "T23n1442_014:0696c17_2": "羅怙羅！",
    "T23n1442_014:0696c17_3": "若苾芻尼來至我所作如是說：『大德！",
    "T23n1442_014:0696c18_4": "聖者羅怙羅作不軌事，共我行不淨行，犯波羅市迦。』",
    "T23n1442_014:0696c19_5": "時友地苾芻即便證云：『實爾。",
    "T23n1442_014:0696c20_6": "薄伽梵！",
    "T23n1442_014:0696c20_7": "實爾。",
    "T23n1442_014:0696c20_8": "蘇揭多！",
    "T23n1442_014:0696c20_9": "如妹所說我等先知。』",
    "T23n1442_014:0696c21_0": "羅怙羅！",
    "T23n1442_014:0696c21_1": "我聞是語即問汝云：『其事虛實？』",
    "T23n1442_014:0696c21_2": "汝云何答？」",
    "T23n1442_014:0696c22_3": "羅怙羅白佛言：「世尊大德！",
    "T23n1442_014:0696c22_4": "若憶云憶，若不憶云不憶。」",
    "T23n1442_014:0696c23_5": "世尊告曰：「汝且癡人能云不憶，何怪實力子清淨苾芻，實無罪過云不憶耶？」",
    "T23n1442_014:0696c25_6": "爾時世尊告諸苾芻：「如實力子實無罪過。",
    "T23n1442_014:0696c26_0": "汝等應知，友女苾芻尼自言犯罪，應當滅擯。",
    "T23n1442_014:0696c27_0": "其友地二苾芻應可詳審善問其事，汝如何見？",
    "T23n1442_014:0696c28_1": "何處見？",
    "T23n1442_014:0696c28_2": "以何因緣往見其事？」",
    "T23n1442_014:0696c29_0": "爾時世尊作是語已，即便入室寂定而住。",
    "T23n1442_014:0696c29_1": "時諸苾芻見佛寂定，便共憶持實力子是清淨人，友女苾芻尼以其自言共為擯斥。",
    "T23n1442_014:0697a02_2": "友、地二苾芻審問其事：「汝如何見？",
    "T23n1442_014:0697a03_3": "何處見？",
    "T23n1442_014:0697a03_4": "以何因緣往見其事？」",
    "T23n1442_014:0697a04_5": "時諸苾芻具問之。",
    "T23n1442_014:0697a04_6": "時彼二苾芻作如是說：「諸具壽！",
    "T23n1442_014:0697a05_7": "彼實力子，我不見犯不淨行法波羅市迦，然由具壽實力子乃至三日與我麁惡食，氣力衰羸極相惱亂。",
    "T23n1442_014:0697a07_8": "我以欲瞋癡怖故作是說。",
    "T23n1442_014:0697a08_9": "其具壽實力子，實是清淨無有過咎，不作不淨行不犯波羅市迦。」",
    "T23n1442_014:0697a09_10": "爾時世尊於晡後時從靜處起，於苾芻眾中就座而坐。",
    "T23n1442_014:0697a11_11": "時諸苾芻白佛言：「世尊！",
    "T23n1442_014:0697a11_12": "我等諸苾芻，見佛世尊入室寂定，便共憶持實力子是清淨人，友女苾芻尼由其自言已令滅擯。",
    "T23n1442_014:0697a13_13": "友、地二苾芻審問其事：『汝如何見？",
    "T23n1442_014:0697a14_14": "何處見？",
    "T23n1442_014:0697a14_15": "以何因緣而見其事？』",
    "T23n1442_014:0697a15_16": "我等具問之。",
    "T23n1442_014:0697a15_17": "時彼二苾芻作如是說：『諸具壽！",
    "T23n1442_014:0697a16_18": "彼實力子，我不見犯不淨行法得波羅市迦。",
    "T23n1442_014:0697a17_19": "然由具壽實力子乃至三日與我食次，令食惡食氣力衰羸極相惱亂。",
    "T23n1442_014:0697a18_20": "我以欲瞋癡怖故作是說。",
    "T23n1442_014:0697a19_21": "其具壽實力子，實是清淨無有過咎，不作不淨行不犯波羅市迦。』」",
    "T23n1442_014:0697a20_22": "爾時世尊聞是說已告諸苾芻曰：「云何彼二癡人！",
    "T23n1442_014:0697a22_0": "為少飲食因緣作故妄語毀謗清淨苾芻。」",
    "T23n1442_014:0697a22_1": "世尊即於爾時說伽他曰：「若人故妄語，　　違越於實法，　不懼於後世，　　無有惡不造。",
    "T23n1442_014:0697a26_0": "　寧吞熱鐵丸，　　猛焰燒身遍，　不以破戒口，　　噉彼信心食。」",
    "T23n1442_014:0697a28_0": "當爾之時，於虛空中有諸天眾說伽他曰：「實力超三有，　　尚招於毀謗；　是故有智人，　　不應樂生死。",
    "T23n1442_014:0697b02_0": "　段食真可厭，　　苦中最為極；　猶如食子肉，　　增長諸煩惱。」",
    "T23n1442_014:0697b04_0": "「如何汝今知清淨苾芻實不犯罪，以無根波羅市迦法而見謗毀？」",
    "T23n1442_014:0697b05_1": "爾時世尊以此因緣廣說如前，乃至告友地苾芻曰：「汝二癡人，知清淨苾芻實不犯罪，以無根波羅市迦法行謗毀耶？」",
    "T23n1442_014:0697b08_2": "彼二白佛：「實爾。",
    "T23n1442_014:0697b08_3": "世尊！」",
    "T23n1442_014:0697b08_4": "佛以種種呵責：「汝所為非，非清淨行、非隨順行，所不應為。」",
    "T23n1442_014:0697b10_0": "告諸苾芻曰：「應知有三種人定墮泥犁獄。",
    "T23n1442_014:0697b10_1": "云何為三？",
    "T23n1442_014:0697b11_2": "若人自行破戒、勸他破戒，此謂初人定墮泥犁獄。",
    "T23n1442_014:0697b12_3": "若人自行不淨行，於清淨苾芻以無根波羅市迦法而謗毀之，此是第二人定墮泥犁獄。",
    "T23n1442_014:0697b14_4": "若人作如是見作如是語：『言欲是淨，言欲是妙，欲可受用，欲無過失。』",
    "T23n1442_014:0697b15_5": "於惡欲境極生愛著，此是第三人定墮泥犁獄。」",
    "T23n1442_014:0697b16_6": "世尊爾時說伽他曰：「若人生世中，　　口常出刀劍；　由此惡說故，　　常斬於自身。",
    "T23n1442_014:0697b20_0": "　若讚於惡人，　　毀謗賢善者；　由口生眾過，　　定不受安樂。",
    "T23n1442_014:0697b22_0": "　猶如博弈人，　　失財是小過；　於他清淨者，　　謗毀成大愆。",
    "T23n1442_014:0697b24_0": "　經於百千歲，　　墮在肉胞獄；　復於此獄中，　　更受四萬歲。",
    "T23n1442_014:0697b26_0": "　若以惡心語，　　謗毀於善人；　由斯惡業緣，　　當墮於地獄。」",
    "T23n1442_014:0697b28_0": "爾時世尊作呵責已，告諸苾芻曰：「我觀十利，廣說如前，乃至我於毘奈耶中，為諸聲聞制其學處，應如是說：「若復苾芻懷瞋不捨，故於清淨苾芻以無根波羅市迦法謗，欲壞彼淨行。",
    "T23n1442_014:0697c03_1": "後於異時若問、若不問，知此事是無根謗。",
    "T23n1442_014:0697c04_2": "彼苾芻由瞋恚故作是語者，僧伽伐尸沙。」",
    "T23n1442_014:0697c06_0": "若復苾芻者，謂是友、地苾芻，若更有餘如斯流類。",
    "T23n1442_014:0697c07_1": "懷瞋者，謂情生忿怒。",
    "T23n1442_014:0697c07_2": "言不捨者，謂瞋恚不息。",
    "T23n1442_014:0697c08_3": "清淨苾芻者，謂實力子。",
    "T23n1442_014:0697c08_4": "無犯者，謂不犯其事。",
    "T23n1442_014:0697c09_5": "以無根者，謂無三根：見根、聞根、疑根。",
    "T23n1442_014:0697c10_0": "波羅市迦法者，於四事中隨說其一。",
    "T23n1442_014:0697c10_1": "法者，已如前說。",
    "T23n1442_014:0697c11_2": "謗者，說不實事。",
    "T23n1442_014:0697c11_3": "欲壞彼行者，欲損彼人清淨學處。",
    "T23n1442_014:0697c12_4": "彼於異時者，謂是別時。",
    "T23n1442_014:0697c12_5": "若問、若不問者，謂說謗已情生悔恨不由他問，知此事無根謗。",
    "T23n1442_014:0697c14_6": "謗者，諍也。",
    "T23n1442_014:0697c14_7": "諍有四種諍：謂鬪諍、非言諍、犯諍、事諍。",
    "T23n1442_014:0697c15_8": "由瞋故作是語者，正出謗辭。",
    "T23n1442_014:0697c16_9": "僧伽伐尸沙者，已如前說。",
    "T23n1442_014:0697c17_0": "此中犯相其事云何？",
    "T23n1442_014:0697c17_1": "若謗清淨苾芻十事成犯，五事無犯。",
    "T23n1442_014:0697c18_2": "云何為十？",
    "T23n1442_014:0697c18_3": "謂不見其事、不聞不疑，便作如是虛誑想，實無見等妄言我有見聞疑，作是說時得僧伽伐尸沙。",
    "T23n1442_014:0697c20_4": "或聞而忘、或疑而忘、作如是解、作如是想，云我聞疑不忘，作是說時得僧伽伐尸沙。",
    "T23n1442_014:0697c22_5": "或聞而信、或聞不信，而言我見；或聞而疑、或聞不疑、或但自疑，而云我見，作是說時得僧伽伐尸沙。",
    "T23n1442_014:0697c24_6": "是謂十事成犯。",
    "T23n1442_014:0697c25_7": "云何五事無犯？",
    "T23n1442_014:0697c25_8": "謂彼不見不聞不疑，有見等解、有見等想，作如是語：「我見聞疑。」",
    "T23n1442_014:0697c27_9": "者，無犯。",
    "T23n1442_014:0697c27_10": "或聞而忘、或疑而忘、有聞疑想而言聞等，亦無有犯。",
    "T23n1442_014:0697c28_11": "如謗清淨人時，十事成犯、五事無犯；若謗清淨似不清淨人，亦復如是。",
    "T23n1442_014:0698a01_12": "若謗不清淨人，十一事成犯、六事無犯。",
    "T23n1442_014:0698a02_13": "云何十一？",
    "T23n1442_014:0698a02_14": "謂不見不聞不疑，作如是解、作如是想、實無見等，妄言：「我有見聞疑。」",
    "T23n1442_014:0698a03_15": "作如是說時得僧伽伐尸沙。",
    "T23n1442_014:0698a04_16": "或見而忘、或聞而忘、或疑而忘、作如是解、作如是想，而云：「見聞疑不忘。」",
    "T23n1442_014:0698a06_17": "作是說時得僧伽伐尸沙。",
    "T23n1442_014:0698a06_18": "或聞而信、或聞不信，而言我見；或聞而疑、或聞不疑、或但自疑而云：「我見。」",
    "T23n1442_014:0698a08_19": "作是說時得僧伽伐尸沙。",
    "T23n1442_014:0698a08_20": "是謂十一成犯。",
    "T23n1442_014:0698a09_21": "云何六事無犯？",
    "T23n1442_014:0698a09_22": "謂彼不見不聞不疑，有見等解、有見聞等想，作如是說：「我見聞疑。」",
    "T23n1442_014:0698a11_23": "者，無犯。",
    "T23n1442_014:0698a11_24": "或見而忘、或聞而忘、或疑而忘，有見等解、有見等想，而言見聞等亦皆無犯。",
    "T23n1442_014:0698a13_0": "是謂六事無犯。",
    "T23n1442_014:0698a13_1": "若謗似清淨人，十一事成犯、六事無犯，亦復如是。",
    "T23n1442_014:0698a14_2": "時諸苾芻悉皆有疑，為除疑故白佛言：「世尊大德！",
    "T23n1442_014:0698a15_3": "具壽實力子曾作何業？",
    "T23n1442_014:0698a16_4": "由彼業故，招異熟果生富貴家，多饒財寶受用豐足，捨俗依佛而為出家，斷諸煩惱證阿羅漢，分房舍中說為第一，雖得勝果而被謗讟。」",
    "T23n1442_014:0698a20_0": "佛告諸苾芻：「汝等善聽！",
    "T23n1442_014:0698a20_1": "我當為汝說彼因緣。",
    "T23n1442_014:0698a21_0": "諸苾芻若自作業，必不於外地水火風四大之處果報成熟，但於自己蘊界處中善惡之業果報成熟。」",
    "T23n1442_014:0698a23_1": "即說頌曰：「假令經百劫，　　所作業不亡；　因緣會遇時，　　果報還自受。",
    "T23n1442_014:0698a26_0": "「諸苾芻！",
    "T23n1442_014:0698a26_1": "於過去世，一聚落中有大商主名曰漁人。",
    "T23n1442_014:0698a27_2": "時彼商主齎持貨物，共諸商人將詣大海欲求珍寶。",
    "T23n1442_014:0698a28_3": "爾時世間無佛出世，有獨覺聖者現於世間拯恤貧賤，常受麁鄙飲食臥具，當時唯此為勝福田。",
    "T23n1442_014:0698b01_4": "時彼獨覺投此商主人間遊行，於其夜中入火光定，時警夜人見其光已，報商主曰：『仁今知不？",
    "T23n1442_014:0698b03_5": "此之苾芻聖行成就，我於夜中見如火聚放大光明。』",
    "T23n1442_014:0698b04_6": "是時商主聞已深敬，便詣其所禮雙足已作如是白：『聖者求食，我願求福，幸於商旅受我微供，食已隨去。』",
    "T23n1442_014:0698b07_7": "時彼默然受其請食。",
    "T23n1442_014:0698b07_8": "相隨漸次至大海邊，商主問言：『聖者！",
    "T23n1442_014:0698b08_9": "我今商旅欲入海中，仁隨去不？』",
    "T23n1442_014:0698b09_10": "獨覺報言：『賢首！",
    "T23n1442_014:0698b09_11": "汝為妻子欲入大海求諸珍貨，我何所為而共入耶？』",
    "T23n1442_014:0698b10_12": "是時商主設彼食已，以新妙[疊*毛]而奉上之。",
    "T23n1442_014:0698b11_13": "時彼大德但現神通而不說法，為欲憐愍彼商主故，猶如鵝王飛騰空界，身出水火現大神通。",
    "T23n1442_014:0698b13_14": "凡夫之類若見神變，速即歸心如崩大樹，遙禮彼足發誓願言：『我於如是真實福田所設供養，此業所招異熟之果，願我當得生富貴家，當得如是殊勝威德，當得奉事勝此大師。』",
    "T23n1442_014:0698b17_15": "汝等當知！",
    "T23n1442_014:0698b18_0": "彼時漁人即實力子是。",
    "T23n1442_014:0698b18_1": "由昔供養獨覺聖人發大誓願，今得生在勝富貴家受用豐足，於我法中出家離俗，斷諸煩惱證阿羅漢。",
    "T23n1442_014:0698b20_2": "我為大師，勝彼百千俱胝獨覺，能承事我不生厭背。",
    "T23n1442_014:0698b22_0": "「又諸苾芻！",
    "T23n1442_014:0698b22_1": "此實力子雖得阿羅漢果，然而尚遭惡言毀謗。",
    "T23n1442_014:0698b23_2": "我今當說，汝等善聽！",
    "T23n1442_014:0698b23_3": "諸苾芻！",
    "T23n1442_014:0698b23_4": "過去世時，於一村中有大長者，於同類族娶女為妻，得意相親歡樂而住。",
    "T23n1442_014:0698b25_5": "雖經多歲竟無男女，遂便以手支頰心懷憂歎：『我今舍內多有珍財竟無紹嗣，我身沒後定被官收。』",
    "T23n1442_014:0698b27_6": "其婦見之即便問曰：『聖子！",
    "T23n1442_014:0698b28_7": "何意支頰長思似帶憂色？』",
    "T23n1442_014:0698b29_0": "報言：『賢首！",
    "T23n1442_014:0698b29_1": "我今舍中多有財物現無子息，如其沒後並被官收，既有此緣寧不愁悒？』",
    "T23n1442_014:0698c01_2": "其妻報曰：『若由我過無男女者，君今宜可更娶餘妻令有子息。』",
    "T23n1442_014:0698c03_3": "報言：『賢首！",
    "T23n1442_014:0698c03_4": "若人家內有二妻者，乃至麨漿亦不得飲，常於室中紛紜鬪諍。』",
    "T23n1442_014:0698c04_5": "婦報夫曰：『君可求來，若彼顏狀與妹同者，我作妹想看之。",
    "T23n1442_014:0698c06_6": "若與女相似者，我作女心瞻視。』",
    "T23n1442_014:0698c06_7": "時於異村有一長者，娶婦未久便誕二男復生一女，後於異時長者夫婦並皆命過。",
    "T23n1442_014:0698c08_8": "時前長者為求婦故，至彼二兄之處求娶其妹，彼便嫁與。",
    "T23n1442_014:0698c10_9": "世間法爾得新棄故，時彼長者心親後妻，時彼前婦見其親密心生嫉妬，未經多日前妻有娠，白其夫曰：『君之後妻情有異念。』",
    "T23n1442_014:0698c12_10": "其夫告曰：『賢首！",
    "T23n1442_014:0698c13_11": "汝生惡意。』",
    "T23n1442_014:0698c13_12": "婦便默然，遂於後時誕一男子，長至五歲智慧分明，所有語言咸悉依實，時人遂名為實語者。",
    "T23n1442_014:0698c15_13": "其母便念：『我雖生子，然而夫主尚愛後妻，我今作何方便令使離別？』",
    "T23n1442_014:0698c17_14": "白其夫曰：『君於後妻雖極愛念，彼於君所無貞素心。』",
    "T23n1442_014:0698c18_15": "其夫報曰：『賢首！",
    "T23n1442_014:0698c18_16": "汝復生惡意。』",
    "T23n1442_014:0698c18_17": "婦便默然，別設方計告其子曰：『汝豈不知婦人苦事。』",
    "T23n1442_014:0698c20_18": "子白母曰：『我不曾知。』",
    "T23n1442_014:0698c20_19": "即告子曰：『謂是嫉妬。』",
    "T23n1442_014:0698c21_20": "子報母曰：『此非善事。』",
    "T23n1442_014:0698c21_21": "便語子曰：『我欲於汝異母彰露惡名，汝當為證。』",
    "T23n1442_014:0698c22_22": "子白母曰：『為實？",
    "T23n1442_014:0698c22_23": "為虛？』",
    "T23n1442_014:0698c23_24": "母言：『是虛。』",
    "T23n1442_014:0698c23_25": "子云：『世人共知我為實語，豈可隨母所說口出妄言？』",
    "T23n1442_014:0698c24_26": "母曰：『於我腹中懷汝九月，於此小事汝不見從，設為作證無勞口說，父若問汝但可點頭。』",
    "T23n1442_014:0698c26_27": "其子孝順不違母心，遂便許可。",
    "T23n1442_014:0698c27_28": "母於異時告其夫曰：『君之愛婦共他男子行邪惡事。』",
    "T23n1442_014:0698c28_29": "夫云：『賢首！",
    "T23n1442_014:0698c28_30": "汝復生惡意。』",
    "T23n1442_014:0698c28_31": "婦曰：『君若不信應問實語。』",
    "T23n1442_014:0698c29_32": "父作是念：『我此童兒世人共許是實語者，豈於我所而作妄語？",
    "T23n1442_014:0699a01_33": "必無斯事。』",
    "T23n1442_014:0699a02_34": "時彼童兒去父不遠遊戲而住，其父喚來置於膝上，而問之曰：『汝知異母與他男子行惡事耶？』",
    "T23n1442_014:0699a04_35": "但女人情偽不學而知，即便以手掩其子口，而告之曰：『彼是汝母不須言說，若事實者但可點頭。』",
    "T23n1442_014:0699a06_36": "彼即點頭。",
    "T23n1442_014:0699a06_37": "當爾之時口出臭氣，便於四遠惡聲流布，彼非實語是妄語人，於異母邊證其虛事，實語之名即便隱沒。",
    "T23n1442_014:0699a09_38": "時人皆喚為妄語者。",
    "T23n1442_014:0699a09_39": "其父見已告後妻曰：『汝行惡行不應住此。』",
    "T23n1442_014:0699a10_40": "便驅令出，既被逐已往二兄處，兄問之曰：『汝何意來？』",
    "T23n1442_014:0699a11_41": "妹報兄曰：『我被夫主之所斥逐。』",
    "T23n1442_014:0699a12_42": "『汝有何過？』",
    "T23n1442_014:0699a12_43": "『抂我行私。』",
    "T23n1442_014:0699a12_44": "『汝若行私不應住此。』",
    "T23n1442_014:0699a13_45": "『我實無私但由實語所證，彼是妄語非實語者。』",
    "T23n1442_014:0699a14_46": "兄曰：『如何得知？』",
    "T23n1442_014:0699a14_47": "『若不信者，宜當為問近住隣人。』",
    "T23n1442_014:0699a15_48": "時彼二兄私問隣伍，諸人皆云：『彼無惡行。』",
    "T23n1442_014:0699a16_49": "時彼兄弟知清白已情懷恨惱，後於異時忽有獨覺聖者，因行乞食來至其家，即便請食。",
    "T23n1442_014:0699a18_50": "食已其女憶所謗事發邪惡願：『如我今日被汝謗讟，於未來世假令汝得阿羅漢果，我亦謗汝終不相捨。』",
    "T23n1442_014:0699a20_51": "時彼二兄見而問曰：『汝發何願？』",
    "T23n1442_014:0699a21_52": "具以其事答彼二兄。",
    "T23n1442_014:0699a21_53": "兄曰：『我於彼時為爾兄弟共證其事。』」",
    "T23n1442_014:0699a22_54": "佛告諸苾芻：「汝意云何？",
    "T23n1442_014:0699a23_55": "勿生異念，彼時實語即實力子是，彼異母者即友女苾芻尼是，彼時二兄即友、地二苾芻是。",
    "T23n1442_014:0699a25_56": "實力子由其昔日惡謗母故，於多千歲在[木*奈]落迦受燒煮苦，彼餘殘業於五百生中常遭惡謗，雖於今日獲阿羅漢仍被惡謗。",
    "T23n1442_014:0699a28_57": "汝諸苾芻！",
    "T23n1442_014:0699a28_58": "由此應知，純黑之業得純黑報，純白之業得純白報，黑白雜業得黑白雜報。",
    "T23n1442_014:0699b01_59": "汝等當離純黑、雜業，勤修白品。",
    "T23n1442_014:0699b01_60": "汝諸苾芻！",
    "T23n1442_014:0699b02_0": "當如是學。",
    "T23n1442_014:0699b02_1": "「汝諸苾芻！",
    "T23n1442_014:0699b02_2": "其實力子，先作何業？",
    "T23n1442_014:0699b02_3": "於分衣人中最為第一。",
    "T23n1442_014:0699b03_4": "汝等應聽！",
    "T23n1442_014:0699b03_5": "乃往過去，於此賢劫人壽二萬歲時，有迦攝波佛出現於世，十號具足。",
    "T23n1442_014:0699b05_6": "時實力子於彼佛教捨俗出家，至盡形壽勤修梵行，而於勝果竟無所獲，於命終時即便發願：『我於迦攝波佛最上福田教法之中出家捨俗，於殊勝果竟無所獲。",
    "T23n1442_014:0699b08_7": "如佛所記，於未來世人壽百歲時，有摩納薄迦必當成佛。",
    "T23n1442_014:0699b10_8": "我於彼教當為出家，斷諸煩惱證阿羅漢，如我今日鄔波馱耶，於迦攝波佛弟子之中分僧臥具最為第一。",
    "T23n1442_014:0699b12_9": "我於來世釋迦牟尼無上正覺弟子之中，分僧臥具亦為第一。』",
    "T23n1442_014:0699b14_10": "由願力故，於我法中分僧臥具亦最第一。",
    "T23n1442_014:0699b15_11": "汝諸苾芻！",
    "T23n1442_014:0699b15_12": "應如是學。」",
    "T23n1442_014:0699b16_0": "假根謗學處第九",
    "T23n1442_014:0699b17_0": "爾時佛在王舍城羯闌鐸迦池竹林中住。",
    "T23n1442_014:0699b17_1": "時具壽實力子在鷲峯山，去此不遠有石砌池，於其池岸是實力子晝日遊處。",
    "T23n1442_014:0699b19_2": "時蓮花色苾芻尼，因具壽大目連善知識故，得於善說法律而為出家，斷諸煩惱成阿羅漢。",
    "T23n1442_014:0699b21_3": "彼便數數詣世尊所，恭敬供養及餘耆宿尊德苾芻。",
    "T23n1442_014:0699b22_4": "於具壽實力子特生尊敬，由實力子不憚勞苦，遂捨寂靜等持妙樂，如法為僧作授事人分房舍臥具。",
    "T23n1442_014:0699b25_5": "後於他日，是蓮花色苾芻尼禮世尊已，次更參覲諸大德僧。",
    "T23n1442_014:0699b26_6": "因至實力子所申禮拜已，為聽法故在一面坐。",
    "T23n1442_014:0699b27_7": "時友、地二苾芻，與實力子前世怨結，友、地二人多得糞掃衣，遂生是念：「我於何處當洗此衣？」",
    "T23n1442_014:0699b29_8": "遂便即往石砌池邊欲浣衣服，既至彼已遂見二鹿飲池水已，作不淨行行婬欲事。",
    "T23n1442_014:0699c02_9": "是時大兄告其弟曰：「弟！",
    "T23n1442_014:0699c03_10": "今見此實力子共蓮花色苾芻尼，作不淨行行婬欲法，我等宜往告諸苾芻。」",
    "T23n1442_014:0699c04_11": "弟報兄曰：「妹尼前已為我等故被眾擯斥，我今豈欲俱受擯耶？」",
    "T23n1442_014:0699c06_12": "兄報弟曰：「前是虛說，今是實陳，汝豈不見實力子共蓮花色尼作不淨行行婬欲耶？」",
    "T23n1442_014:0699c08_13": "弟便默然，兄弟俱往告諸苾芻曰：「世間之人誰是可信？",
    "T23n1442_014:0699c09_14": "我今兄弟共見實力子與蓮花色尼作婬欲事。」",
    "T23n1442_014:0699c10_15": "時諸苾芻聞是語已，告友地曰：「具壽！",
    "T23n1442_014:0699c11_16": "汝今一向棄人天路，意專趣入三惡道中，此實力子證阿羅漢，居八解脫得上人法現大神通。",
    "T23n1442_014:0699c13_17": "云何汝今以異分事波羅市迦法而謗讟之？」",
    "T23n1442_014:0699c14_18": "彼二答曰：「實非我過，是眼過失，宜挑兩目。」",
    "T23n1442_014:0699c15_19": "諸苾芻曰：「如世尊說，應須詳審善問其事，何所見？",
    "T23n1442_014:0699c16_20": "何相見？",
    "T23n1442_014:0699c16_21": "何處見？",
    "T23n1442_014:0699c16_22": "汝等二人因何事往而得見之。」",
    "T23n1442_014:0699c17_23": "時諸苾芻既勘問已，二人遂即具以上事告諸苾芻。",
    "T23n1442_014:0699c18_24": "時諸苾芻有少欲者，並共譏嫌呵責其事：「如何汝今知清淨苾芻實無有犯，便以異分波羅市迦法而謗毀之？」",
    "T23n1442_014:0699c21_25": "時諸苾芻以此因緣具白世尊。",
    "T23n1442_014:0699c21_26": "爾時世尊即以此緣集苾芻眾，廣如前說，乃至「為諸苾芻制其學處，應如是說：「若復苾芻懷瞋不捨，故於清淨苾芻以異非分波羅市迦法謗，欲壞彼淨行。",
    "T23n1442_014:0699c25_27": "後於異時若問、若不問，知此是異非分事，以少相似法而為毀謗。",
    "T23n1442_014:0699c27_28": "彼苾芻由瞋恚故作是語者，僧伽伐尸沙。」",
    "T23n1442_014:0699c28_29": "若復苾芻者，謂友、地二人也，復更有餘如是流類。",
    "T23n1442_014:0699c29_30": "懷瞋者，謂先有忿恨不捨。",
    "T23n1442_014:0699c29_31": "故者，瞋心不歇也。",
    "T23n1442_014:0700a01_32": "於彼清淨無犯苾芻者，謂不曾犯他勝之罪。",
    "T23n1442_014:0700a02_33": "異非分事者，異謂涅槃，乖生死故，謂四波羅市迦法非是其分。",
    "T23n1442_014:0700a03_34": "波羅市迦者，於此四中隨以一事而謗於彼。",
    "T23n1442_014:0700a04_35": "謗者，誣說其事。",
    "T23n1442_014:0700a05_36": "壞彼淨行者，意欲令其虧失淨行。",
    "T23n1442_014:0700a05_37": "乃至得僧伽伐尸沙，廣如前說。",
    "T23n1442_014:0700a07_0": "此中犯相其事云何？",
    "T23n1442_014:0700a07_1": "若苾芻見彼苾芻犯四波羅市迦時，作無犯想、作無犯解、作無犯忍可，便作是語：「見彼苾芻犯波羅市迦。」",
    "T23n1442_014:0700a09_2": "作是說時得僧伽伐尸沙。",
    "T23n1442_014:0700a11_0": "若苾芻見彼苾芻犯波羅市迦時，作僧伽伐尸沙想、作如是解、如是忍可，便作是語：「見彼苾芻犯波羅市迦。」",
    "T23n1442_014:0700a13_1": "作是說時得僧伽伐尸沙。",
    "T23n1442_014:0700a14_0": "若苾芻見彼苾芻犯波羅市迦時，作波逸底迦想、作如是解、如是忍可，便作是語：「見彼苾芻犯波羅市迦。」",
    "T23n1442_014:0700a16_1": "作是說時得僧伽伐尸沙。",
    "T23n1442_014:0700a16_2": "若苾芻見彼苾芻犯波羅市迦時，作波羅底提舍尼想、作如是解、如是忍可，便作是語：「見彼苾芻犯波羅市迦。」",
    "T23n1442_014:0700a19_3": "作是說時得僧伽伐尸沙。",
    "T23n1442_014:0700a20_4": "若苾芻見彼苾芻犯波羅市迦時，作突色訖里多想、作如是解、如是忍可，便作是語：「見彼苾芻犯波羅市迦。」",
    "T23n1442_014:0700a22_5": "作是說時得僧伽伐尸沙。",
    "T23n1442_014:0700a23_6": "若苾芻見彼苾芻犯僧伽伐尸沙時，作無犯想、作無犯解、作無犯忍，可便作是語：「見彼苾芻犯波羅市迦。」",
    "T23n1442_014:0700a25_7": "作是語時得僧伽伐尸沙。",
    "T23n1442_014:0700a26_0": "如是乃至見犯突色訖里多，各有五番，應如廣說如上。",
    "T23n1442_014:0700a27_1": "無犯者，謂如實說最初犯罪，癡狂、心亂、痛惱所纏。",
    "T23n1442_014:0700a29_0": "破僧違諫學處第十",
    "T23n1442_014:0700b01_0": "爾時世尊在王舍城羯闌鐸迦池竹林中住。",
    "T23n1442_014:0700b02_0": "時遭儉歲乞食難得，時諸苾芻得神通者往贍部林，由此林故得贍部洲名，既至彼林取贍部果，色香味具盛滿鉢已，持之而歸自得充足，有餘分布與諸苾芻；或復有餘苾芻，去此林不遠，有頻羅果、林劫畢他果、菴摩洛迦果，同前持歸共餘分食；或有苾芻往東毘提訶、或往西瞿陀尼、或北俱盧洲，取自然香稻，同前持歸共餘分食；或往四大王眾天、或往三十三天，取天妙食，同前持歸共餘分食；或往餘方豐樂之處，取其好食同前共分。",
    "T23n1442_014:0700b11_1": "時提婆達多作如是念：「今遭儉歲乞食難得，時諸苾芻得神通者往贍部林，廣如前說，乃至取其好食同前共分。",
    "T23n1442_014:0700b14_2": "我若獲得神通力者，亦能如前取歸共食。」",
    "T23n1442_014:0700b15_3": "尋便思念：「誰能有力教我神通？",
    "T23n1442_014:0700b16_4": "我今宜應往世尊所諮問其事，隨有所說我當受持。」",
    "T23n1442_014:0700b17_5": "時提婆達多於晡後時從靜處起，往世尊所，禮佛足已在一面立，白佛言：「世尊！",
    "T23n1442_014:0700b19_6": "唯願為我說神通事。」",
    "T23n1442_014:0700b19_7": "爾時世尊知提婆達多生邪惡念，告曰：「汝可先淨尸羅、勤修定慧，於神通事方可修習。」",
    "T23n1442_014:0700b21_8": "時提婆達多作如是念：「世尊不肯為我說神通事。」",
    "T23n1442_014:0700b22_9": "便即致敬辭佛而去，便往詣彼阿若憍陳如所，共言談已而白之曰：「唯願上座為我解說神通之事。」",
    "T23n1442_014:0700b24_10": "時具壽阿若憍陳如，即觀佛心，見佛知提婆達多欲生惡念，遂告提婆達多曰：「汝可於色如理觀察，方獲神通并餘勝德；受想行識亦復如是。」",
    "T23n1442_014:0700b28_11": "時提婆達多便作是念：「上座阿若憍陳如亦不為我說神通事。」",
    "T23n1442_014:0700b29_12": "便捨之而去，復往詣彼馬勝苾芻、跋陀羅、婆澁波、大名稱、圓滿、無垢、牛王、妙臂，如是乃至五百上座，皆詣其所請神通法。",
    "T23n1442_014:0700c03_13": "是時五百上座苾芻，皆觀佛心，見佛知提婆達多欲生惡念，亦復各各觀諸上座苾芻之心，知提婆達多欲生惡念，便告提婆達多曰：「汝可於色如理觀察，方獲神通并餘勝德；受想行識亦復如是。」",
    "T23n1442_014:0700c07_14": "時提婆達多作如是念：「斯等五百上座苾芻，皆不為我說神通法。",
    "T23n1442_014:0700c08_15": "豈非諸人先作言契，曾無有一教我神通？」",
    "T23n1442_014:0700c09_16": "時提婆達多復作是念：「誰能為我說神通法？」",
    "T23n1442_014:0700c10_17": "是時具壽十力迦攝波在王舍城鷹窟中住，時提婆達多便生此念：「十力迦攝波性無諂誑所言真實，是我家弟阿難陀鄔波馱耶，彼能為我說神通法。」",
    "T23n1442_014:0700c14_18": "作是念已，即便往詣十力迦攝波處，禮其足已在一面立，白言：「上座！",
    "T23n1442_014:0700c15_19": "願為我說神通道法。」",
    "T23n1442_014:0700c16_20": "時具壽十力迦攝波，不觀佛心及諸上座，不知提婆達多欲起惡邪之念，便為提婆達多說神通法。",
    "T23n1442_014:0700c18_21": "時提婆達多初夜後夜警策修習，於後夜分依世俗道獲初靜慮，即發神通，轉一為多、轉多為一，或現或隱；山石壁障身皆通過，不能為礙猶如虛空；入地如水履水如地；在虛空中跏趺而坐，猶如飛鳥；或時以手摩捫日月。",
    "T23n1442_014:0700c23_22": "時提婆達多具斯德已便作是念：「今諸苾芻乞食難得，我為先往贍部林中，取香美果自食分餘。」",
    "T23n1442_014:0700c25_23": "為往東西北洲、四大王眾、三十三天及以諸處，同前取已分布餘人。",
    "T23n1442_014:0700c27_24": "「為當先化摩揭陀主，彼受化已不勞辛苦能伏多人。」",
    "T23n1442_014:0700c28_25": "復生是念：「此未生怨太子父亡之後，當為國王有大自在，我今宜應先化此人，不勞艱苦能伏多人。」",
    "T23n1442_014:0701a01_26": "時提婆達多即便化作上妙象身，從太子後門安詳而入，從前大門出；從前大門入，從後門出；或作上馬同前出入、或作苾芻剃除鬚髮披僧伽胝手中持鉢同前出入。",
    "T23n1442_014:0701a05_27": "時未生怨太子作如是念：「此是提婆達多現神變事。」",
    "T23n1442_014:0701a06_28": "時提婆達多遂即變身為童兒形，具諸瓔珞便向太子懷中宛轉而住。",
    "T23n1442_014:0701a08_29": "是時太子遂捉童兒抱持嗚唼，便以洟唾內其口中。",
    "T23n1442_014:0701a09_30": "時提婆達多為貪利養，纏繞心故遂咽其唾。",
    "T23n1442_014:0701a10_31": "是時太子因斯發起惡邪之心，作如是念：「奇哉提婆達多！",
    "T23n1442_014:0701a11_32": "比佛大師其德殊勝。」",
    "T23n1442_014:0701a12_33": "轉深信敬欲申供養，是時太子於旦暮二時，每恒從以五百寶車，往提婆達多所而為禮敬，每於食時奉五百釜上妙飲食。",
    "T23n1442_014:0701a14_34": "時提婆達多為上首，五百苾芻受斯供養。",
    "T23n1442_014:0701a15_35": "時有眾多苾芻，於晨朝時入王舍城次行乞食，聞提婆達多自受如是勝妙供養，未生怨太子於旦暮二時，每恒從以五百寶車，往提婆達多所而申禮敬，每於食時以五百釜上妙飲食而供養之。",
    "T23n1442_014:0701a20_36": "提婆達多為其上首，與五百諸苾芻受斯供養。",
    "T23n1442_014:0701a21_37": "時諸苾芻聞是事已，還至本處飯食訖，於食後時收舉衣鉢，洗足已往世尊所，禮佛雙足在一面坐。",
    "T23n1442_014:0701a23_38": "時諸苾芻白佛言：「世尊！",
    "T23n1442_014:0701a24_39": "我諸苾芻於晨朝時入城乞食，聞提婆達多乃至與五百苾芻受斯供養。」",
    "T23n1442_014:0701a25_40": "具陳其事。",
    "T23n1442_014:0701a26_0": "世尊告曰：「汝諸苾芻！",
    "T23n1442_014:0701a26_1": "勿愛樂彼提婆達多受斯供養。",
    "T23n1442_014:0701a27_2": "何以故？",
    "T23n1442_014:0701a27_3": "提婆達多今被供養之所殺害，如芭蕉著子如竹葦生實；如騾懷妊皆自害軀。",
    "T23n1442_014:0701a29_4": "提婆達多亦復如是，受他供養必自害身。",
    "T23n1442_014:0701b01_5": "汝諸苾芻！",
    "T23n1442_014:0701b01_6": "若提婆達多得利養時，此之癡人能於長夜受無利益苦惱之事。",
    "T23n1442_014:0701b02_7": "是故汝諸苾芻！",
    "T23n1442_014:0701b03_8": "勿當希求名聞利養，設得之者心勿貪著。」",
    "T23n1442_014:0701b04_9": "爾時世尊說伽他曰：「芭蕉若結子，　　竹葦生其實；　如騾懷妊時，　　斯皆還自害。",
    "T23n1442_014:0701b07_0": "　利養及名聞，　　愚人所愛樂；　能壞眾善法，　　如劍斫人頭。」",
    "T23n1442_014:0701b09_0": "時諸苾芻聞佛說已奉持而去。",
    "T23n1442_014:0701b10_0": "爾時提婆達多既得如是恭敬供養，即便發起邪惡之念：「世尊今者年衰老耄，為諸四眾：苾芻、苾芻尼、鄔波索迦、鄔波斯迦，教授勞倦。",
    "T23n1442_014:0701b13_0": "今可以諸大眾付囑於我，令我教授我當秉執。",
    "T23n1442_014:0701b14_1": "世尊宜應少為思慮，受現法樂寂靜而住。」",
    "T23n1442_014:0701b15_0": "提婆達多纔生此念神通即失，神通雖失然不自知。",
    "T23n1442_014:0701b16_1": "爾時有一迦俱陀苾芻，是佛弟子，曾於佛邊善修淨行學四梵住，於欲除欲多修習已，命終之後生處梵宮。",
    "T23n1442_014:0701b18_2": "時具壽大目連在江豘山恐畏林住，時迦俱陀以天眼觀，見提婆達多神通退失。",
    "T23n1442_014:0701b20_3": "如是知已，猶如壯士屈伸臂頃，於梵宮沒詣恐畏林，至具壽大目連所，禮雙足已而白之曰：「大德知不？",
    "T23n1442_014:0701b22_4": "提婆達多為貪利養纏結心故，便起如是邪惡之念，來白佛言：『世尊今者年衰老耄，為諸四眾：苾芻、苾芻尼、鄔波索迦、鄔波斯迦，教授勞倦。",
    "T23n1442_014:0701b25_5": "今可以諸大眾付囑於我，令我教授我當秉執，世尊宜應少為思慮，受現法樂寂靜而住。』",
    "T23n1442_014:0701b28_0": "時提婆達多纔生此念神通即失。",
    "T23n1442_014:0701b28_1": "善哉大德目連！",
    "T23n1442_014:0701b29_2": "應往佛所具白其事。」",
    "T23n1442_014:0701b29_3": "時大目連默許其說。",
    "T23n1442_014:0701c01_4": "時迦俱陀梵天，知其許已隱而不現。",
    "T23n1442_014:0701c01_5": "時大目連梵天去後，即如其事而入勝定，猶如壯士屈伸臂頃，於恐畏林沒至竹林中。",
    "T23n1442_014:0701c03_6": "詣世尊所，禮佛足已在一面坐。",
    "T23n1442_014:0701c04_7": "時大目連以彼梵天所告之語具白世尊。",
    "T23n1442_014:0701c05_8": "爾時世尊告大目連曰：「汝豈不先知提婆達多有邪惡心，梵天於後來相告語。」",
    "T23n1442_014:0701c07_9": "「大德！",
    "T23n1442_014:0701c07_10": "我已先知，梵天後告。」",
    "T23n1442_014:0701c07_11": "爾時世尊共大目連，於此中間別說餘事。",
    "T23n1442_014:0701c08_12": "時提婆達多共其四伴：一、高迦梨迦，二、褰荼達驃，三、羯吒謨洛迦底灑，四、三沒達羅達多，來詣佛所。",
    "T23n1442_014:0701c11_0": "爾時世尊遙見提婆達多來，告大目連曰：「汝當善護其言，天授將至。",
    "T23n1442_014:0701c12_1": "此之癡人親在我前自陳已大。」",
    "T23n1442_014:0701c13_2": "時大目連禮佛足已即便入定，譬如壯士屈伸臂頃，於竹林沒往恐畏林。",
    "T23n1442_014:0701c14_3": "是時天授至佛所已，頂禮佛足在一面立，而白佛言：「世尊今者年衰老耄，為諸四眾：苾芻、苾芻尼、鄔波索迦、鄔波斯迦，教授勞倦。",
    "T23n1442_014:0701c17_4": "今可以諸大眾付囑於我，令我教授我當秉執。",
    "T23n1442_014:0701c18_5": "世尊宜應少為思慮，受現法樂寂靜而住。」",
    "T23n1442_014:0701c19_6": "世尊告曰：「汝之癡人！",
    "T23n1442_014:0701c20_7": "如舍利子、大目連，我尚不以苾芻僧伽而見付囑，況汝癡人食人洟唾而相付囑！」",
    "T23n1442_014:0701c22_8": "是時天授便作斯念：「世尊讚歎舍利子、大目連，喚我為癡人、死屍、食唾愚人。」",
    "T23n1442_014:0701c23_9": "此是天授初於佛所起殺害心作不忍意。",
    "T23n1442_014:0701c24_10": "「我是提婆達多。」",
    "T23n1442_014:0701c25_11": "便三振頭捨佛而去。",
    "T23n1442_014:0701c25_12": "爾時具壽阿難陀在世尊後執扇扇佛。",
    "T23n1442_014:0701c26_13": "爾時世尊知天授去已，告阿難陀曰：「汝今可詣羯闌鐸迦池近竹林所，但是苾芻皆令集在常食堂中。」",
    "T23n1442_014:0701c28_14": "阿難陀奉佛教已，即便往詣竹林中，隨近所有苾芻皆令集在常食堂中已，往世尊所白佛言：「世尊！",
    "T23n1442_014:0702a01_15": "近竹林中所有苾芻，悉皆令集，願佛知時。」",
    "T23n1442_014:0702a03_0": "根本說一切有部毘奈耶卷第十四"
}