{
    "T34n1719_004:0215a07_0": "法華文句記卷第四(上)",
    "T34n1719_004:0215a09_0": "唐天台沙門湛然述",
    "T34n1719_004:0215a10_0": "◎次正解釋者，初釋事理中，先釋，次所以。",
    "T34n1719_004:0215a11_0": "釋中先釋理，云「理是真如」至「為實」者，理實何在？",
    "T34n1719_004:0215a12_1": "在心意識，故理無所存；遍在於事，故事名權。",
    "T34n1719_004:0215a13_2": "故《俱舍》云：「集起名心，思量名意，了別名識」，在彼一向全無即理，若大乘中八識名心，七識名意，六識名識，彼教為迷又無即理，故偏小教；有漏之法全無性淨，即常住理知之者寡，故知有漏雖緣淨等，同屬於事，具如事理不二門明。",
    "T34n1719_004:0215a18_3": "故所以中云「非理無以立事，事有顯理之功」，故稱歎方便，誰肯以三界有漏心等，以為如來之所稱歎〈方便品〉耶？",
    "T34n1719_004:0215a21_4": "若不爾者，為令眾生其義安在？",
    "T34n1719_004:0215a22_5": "世間相言如何消釋？",
    "T34n1719_004:0215a22_6": "釋理教中，先正釋，次「非教」下明所以。",
    "T34n1719_004:0215a23_7": "初釋理中先略釋，次引例。",
    "T34n1719_004:0215a24_8": "初云「總前事理」者，合前理惑也。",
    "T34n1719_004:0215a25_0": "故知無明法性乃至界外一切諸法皆是所詮，此心意識名之與體，具足一切界外法故。",
    "T34n1719_004:0215a27_1": "誰知《法華》之教，以此等法而為所詮？",
    "T34n1719_004:0215a27_2": "若不爾者，邪見嚴王、惡逆調達從何而得？",
    "T34n1719_004:0215a28_3": "次舉例者，此即舉解以例於迷，解理之時真俗俱諦解由迷得，故於迷中且名事理，由詮此理而得成教，以理望教教名為權，理在於迷迷亦名實，故權實之名非一處得，果教譚此能詮亦權，故知其教秖詮其理，是故如來稱歎此教，自非今經誰肯歎此詮迷之教為方便品？",
    "T34n1719_004:0215b06_4": "若不爾者，從三昧起所歎者何？",
    "T34n1719_004:0215b07_5": "次教行中「行有深淺」者，謂圓漸也。",
    "T34n1719_004:0215b08_6": "圓漸者何？",
    "T34n1719_004:0215b08_7": "謂七方便，還指漸漸即是圓漸，故教定行移、行權教實，故言「教無進趣」，況教詮實相，實相之理無復淺深。",
    "T34n1719_004:0215b10_8": "問：若無淺深，應當無復詮行教耶？",
    "T34n1719_004:0215b11_9": "答：教有二種，詮理之教無二，表行之教自分，秖緣行有差殊，致詮行教小別。",
    "T34n1719_004:0215b13_10": "又能詮教亦無進趣，所詮之行自階差耳。",
    "T34n1719_004:0215b14_11": "若不爾者，如來方便波羅蜜等何所證耶？",
    "T34n1719_004:0215b15_12": "次縛脫者，行名猶通仍兼違順，故以縛脫而甄權實，名為縛脫。",
    "T34n1719_004:0215b16_13": "又通昔者，諸經地前尚自違理，未開權故；此經彈指無非佛因，以顯實故。",
    "T34n1719_004:0215b18_14": "誰知此經，佛以惡行亦得名為善巧方便？",
    "T34n1719_004:0215b19_15": "死屍之譬遍通一切，具如修性不二門明。",
    "T34n1719_004:0215b20_16": "因果中三：初正釋，次「無果」下所以，三「二觀」下釋成。",
    "T34n1719_004:0215b21_17": "釋成中云「二觀為方便」者，且約法示相、借權例顯，一一重中通攝諸教，豈可定局別二觀耶？",
    "T34n1719_004:0215b23_18": "如體用漸頓開合通別中，亦有諸教體用等法，從體起用、從頓開漸、從漸合頓等。",
    "T34n1719_004:0215b25_19": "次體用者，還指初住為隨分果，此果即有百界之用。",
    "T34n1719_004:0215b27_20": "言「立一切法」者，前事理中即以染緣為一切法，此中即是淨緣諸法，具如染淨不二門明。",
    "T34n1719_004:0215b29_21": "次漸頓中，一者自他俱有漸頓，二者化他起用義兼權實並體內權，為此利他權實法故須明開合。",
    "T34n1719_004:0215c02_22": "開合者，漸自不合者，藏通兩教不廢小故；亦不合頓者，三教菩薩不入實故。",
    "T34n1719_004:0215c04_23": "次通別者，前漸頓門漸中雖有半教，半在漸初今半通後，悉檀即是判前體用乃至通別，准前以釋。",
    "T34n1719_004:0215c06_24": "次「當用」下結示方法。",
    "T34n1719_004:0215c07_25": "言「四句」者，相破等四，具如前釋。",
    "T34n1719_004:0215c07_26": "四引證中二：先引，次「彼論」下結歎。",
    "T34n1719_004:0215c08_27": "初又二：先經，次論。",
    "T34n1719_004:0215c09_28": "經中先引一部，次引一品。",
    "T34n1719_004:0215c09_29": "引一部者為欲略示方便遍故，具如前判。",
    "T34n1719_004:0215c10_30": "引一品者正示剋體，指文處故具如後列。",
    "T34n1719_004:0215c11_31": "初引一部者，又先簡意，次正引文。",
    "T34n1719_004:0215c12_32": "初簡意者簡通從別，十雙一一具諸教味，若有不明事理乃至悉檀者，信非佛教，且從相待故簡通從別。",
    "T34n1719_004:0215c15_0": "次正引者，初事理中云「不如三界」者，謂不同也。",
    "T34n1719_004:0215c16_1": "始自二乘並異三界，未足辨今；今從上句「非如非異」來成此文，故與方便教事理不同，理教中理云寂滅者，真俗二理不可說故。",
    "T34n1719_004:0215c19_2": "次教中舉「五比丘」者，從漸初說，亦應須云「若無性者為說人天，乃至脩羅為下品善，乃至為說無作四諦」，故知從理俱不可說，從事大小俱可得說。",
    "T34n1719_004:0215c22_3": "證教行者，若聞證教、善行證行。",
    "T34n1719_004:0215c23_4": "「汝等」下二文並皆證行，應廣約此經以明善行作佛之相，種種之言義含教行，以有今昔因緣故也。",
    "T34n1719_004:0215c26_0": "次「但離」下證縛脫者，但離等者小中離妄名為解脫，即以虛妄名之為縛，小雖解脫非一切脫，小脫於大仍名為縛，故云「未得此證」。",
    "T34n1719_004:0215c29_1": "大小俱有縛脫，唯今名脫。",
    "T34n1719_004:0215c29_2": "「盡行」下證因果，盡行因也，道場果也。",
    "T34n1719_004:0216a01_3": "須約此中明本迹果別，故注「云云」。",
    "T34n1719_004:0216a02_4": "「佛眼」體也。",
    "T34n1719_004:0216a02_5": "「見六道」用也。",
    "T34n1719_004:0216a03_0": "「始見」頓也。",
    "T34n1719_004:0216a03_1": "「學小」漸也。",
    "T34n1719_004:0216a03_2": "注「云云」者，五時不同會令入頓。",
    "T34n1719_004:0216a04_3": "「窮子」開也。",
    "T34n1719_004:0216a04_4": "「付財」合也。",
    "T34n1719_004:0216a04_5": "「化城」通也。",
    "T34n1719_004:0216a05_0": "「寶所」別也。",
    "T34n1719_004:0216a05_1": "「種種」四悉也。",
    "T34n1719_004:0216a05_2": "次「別引一品」者，先結前生後，「諸佛」下正引，須一一釋令義合十雙，及與此經意會(云云)。",
    "T34n1719_004:0216a07_3": "初引「諸佛」等二句者，上句明佛智所知，故云「甚深」，即是理也。",
    "T34n1719_004:0216a09_4": "下句引門，門即教也。",
    "T34n1719_004:0216a09_5": "所詮既妙，故云「難解」。",
    "T34n1719_004:0216a10_6": "所知所詮其理無別。",
    "T34n1719_004:0216a10_7": "「一切」等者，事理俱境，境即理也。",
    "T34n1719_004:0216a11_8": "智即能知，望於能詮；悉名為理，同是所詮故也。",
    "T34n1719_004:0216a12_9": "此正用門字故難解字，「更分屬」下聲聞不知，於大名縛，此舉不知正顯能知，故能知名脫。",
    "T34n1719_004:0216a14_10": "次「所以」下釋上難知，證教行者以能知者屬在於佛，良由稟教有行故也。",
    "T34n1719_004:0216a16_11": "以親近佛必聞教故，名稱普聞必行備故。",
    "T34n1719_004:0216a17_12": "次「成就」下證體用者，「成就甚深」即體具也。",
    "T34n1719_004:0216a18_13": "「隨宜所說」即是用也。",
    "T34n1719_004:0216a18_14": "應知文中略隨宜字。",
    "T34n1719_004:0216a19_15": "次「吾從」下證因果者，正取「成」字以證得果之因，亦是有因之果。",
    "T34n1719_004:0216a20_16": "「種種」下證漸頓者，種種證漸令離證頓也。",
    "T34n1719_004:0216a21_17": "「所以者何」下證開合者，「方便」證開「具足」證合，且約自行論合，自行既具利他必然。",
    "T34n1719_004:0216a23_18": "「諸佛大事」下證利益者，大事從別，別必會通。",
    "T34n1719_004:0216a24_19": "「取要言」下證四悉者，取無量無邊之言以證三悉，「止止不須說」為證第一義，正指不可說理。",
    "T34n1719_004:0216a26_20": "「如是相性」等證字者，十界為事、實相為理。",
    "T34n1719_004:0216a27_21": "若取究竟等者，空中等為理、假等為事，若將此文對下權實等，皆約體內論之，當部已開故也。",
    "T34n1719_004:0216b01_22": "言「佛佛皆爾」者，諸佛顯實皆舉五佛以為事同。",
    "T34n1719_004:0216b02_23": "次引論中與《論》小別，但有八雙，闕開合、縛脫。",
    "T34n1719_004:0216b03_24": "利益即是通別，開別出通為利物故。",
    "T34n1719_004:0216b04_25": "縛脫與因果小異，故不別對。",
    "T34n1719_004:0216b04_26": "《論》釋諸佛智慧甚深、為證甚深。",
    "T34n1719_004:0216b05_27": "「有五」者，今約所證故判屬理，雖離為五不出於證。",
    "T34n1719_004:0216b06_28": "「義」謂義味，佛智得證有實義故。",
    "T34n1719_004:0216b07_29": "「實體」謂所證之理，「內證」謂自行契境，「依止」謂正明所依之理，「無上」謂歎所證之理。",
    "T34n1719_004:0216b09_30": "至果之時過於三五七九乘等，《論》自轉釋無上甚深。",
    "T34n1719_004:0216b10_31": "云「大菩提」者，《論》以「大」字以釋無上，非引菩提證無上也。",
    "T34n1719_004:0216b12_32": "以第三自有證甚深故，向約當品亦以上句證理、下句證教。",
    "T34n1719_004:0216b13_33": "言「阿含」者，此云無比法，即言教也。",
    "T34n1719_004:0216b14_34": "前五證理而能起教，名為「理教」，今理通因、《論》文在果，門是教智名智慧門。",
    "T34n1719_004:0216b16_35": "此中縛脫一雙《論》文中無，今若立者難解難入，仍加難見難覺難知。",
    "T34n1719_004:0216b17_36": "於難解上，云一切聲聞辟支佛所不能知，此正是解脫意也。",
    "T34n1719_004:0216b19_0": "脫須對縛，即與縛脫意同。",
    "T34n1719_004:0216b19_1": "《論》文合在《阿含》義中，論於《阿含》義更開八示現，即初從「佛曾親近」去，為受持讀誦甚深。",
    "T34n1719_004:0216b21_2": "二、百千萬億那由他佛所修菩提，為修行甚深。",
    "T34n1719_004:0216b22_3": "三從「勇猛精進」為果行甚深。",
    "T34n1719_004:0216b23_4": "四「名稱普聞」為第四增長功德甚深。",
    "T34n1719_004:0216b24_5": "今合論四文以為教行權實。",
    "T34n1719_004:0216b24_6": "「論成就」下為第五快妙事心甚深，「論意趣」下為第六無上甚深，「論」以隨宜說法為第七八甚深；今合《論》三共為體用權實。",
    "T34n1719_004:0216b27_7": "《論》以二乘不知，為第八住持甚深；經既無文，今無所對。",
    "T34n1719_004:0216b29_8": "《論》從此後復立如來四種功德，因果權實是一者初住成就，漸頓權實是第二教化成就，此中闕一開合權實，餘與《論》不同亦不須和會，以《論》文增句今但直對，如前引當品文。",
    "T34n1719_004:0216c04_9": "故今更消現文，從證教行中親近必修行，精進必增長。",
    "T34n1719_004:0216c05_10": "若不精進、增長安有名稱普聞？",
    "T34n1719_004:0216c06_11": "故二成行並由聞教。",
    "T34n1719_004:0216c06_12": "次證體用中事即是用，無上及入即得體也。",
    "T34n1719_004:0216c07_13": "既云成就，信用從體。",
    "T34n1719_004:0216c08_14": "次證因果中云說如來功德成就者，功德屬因、成就在果，《經》云「成佛已來」，驗知果由因剋。",
    "T34n1719_004:0216c10_15": "次證漸頓中云教化說法者，教化通攝一切化儀，兼於逆順，說法唯在口輪，局於順化，當知三輪皆云成就不獨施頓。",
    "T34n1719_004:0216c13_16": "次證利益中以自證釋利，以利他釋益，自證實故，故云「成就不可思議」，隨他權故，故云「言語」，前云「說法通於自他」，此云「言語唯在於他」。",
    "T34n1719_004:0216c16_17": "次證四悉中言「可化」者，四悉並從有機為名，故云可化。",
    "T34n1719_004:0216c17_18": "前云教化通種熟脫，此中可化多在熟脫。",
    "T34n1719_004:0216c18_19": "今言「不可化」者，相對來耳，即無四悉機者也。",
    "T34n1719_004:0216c19_20": "證事理中云成就諸佛能知法身之體，此指果地法身為理，以隨眾生名之為事，亦是法身妙境事理且足。",
    "T34n1719_004:0216c22_21": "今意通凡、論文局果，果由凡剋故義亦同，此與佛經及菩薩論文理雅合，故云「與脩多羅」等合也。",
    "T34n1719_004:0216c24_22": "五結成三種權實者，結成頭數也，故以權實共為其數。",
    "T34n1719_004:0216c26_0": "若施若會法無增減，若無此文則使前釋權實未分，且列十名略釋而已。",
    "T34n1719_004:0216c27_1": "故今對教乃分權實，文自為三：初結成三種中又二：先通、後別，束通成別。",
    "T34n1719_004:0216c29_2": "通中又二：先通中通，次通中別。",
    "T34n1719_004:0217a01_3": "初通通中，初標至「亦如是」者，標中雖云四教皆十，乃成四教各二十也。",
    "T34n1719_004:0217a02_4": "或三十或百六十。",
    "T34n1719_004:0217a03_5": "言二十者，即自十他十故也。",
    "T34n1719_004:0217a04_6": "以自通他無別法故，還以自十通利於他，是故文中但列十耳。",
    "T34n1719_004:0217a05_7": "或三十所以著「或言」者，表不定故，故自他一或無本數，指自他故。",
    "T34n1719_004:0217a07_8": "今仍分為自他一對者，一依教故，以《大經》中有此自他一重二諦；二依理故，既攝單自他而為自他合，失彼單名自為一對，或但一十以自中合權為實之十實，對於他中合實為權之十權，總合方成十雙權實。",
    "T34n1719_004:0217a12_9": "若二十者，猶並存於自他十雙故爾。",
    "T34n1719_004:0217a13_10": "當知四教或八十或百二十或百六十，攬茲共成一不思議權實，謂體內權以對於實，若不爾者非《法華》也。",
    "T34n1719_004:0217a15_11": "次「又當教」下別釋中，云四種為自行者，前云通者，十十皆通自他等故。",
    "T34n1719_004:0217a17_12": "今云別者，十中分於四二四故。",
    "T34n1719_004:0217a17_13": "故知直爾分十以為自他，不對諸教，教教皆然。",
    "T34n1719_004:0217a19_14": "又亦可以前五為自、後五為他，相對為自他也。",
    "T34n1719_004:0217a20_15": "恐一教內自他猶通自他相對，今為分十以成三義，則一向成別故爾。",
    "T34n1719_004:0217a21_16": "是故四教唯有四十各具自他，故知今經唯屬圓中化他、自行化他乃得名方便也。",
    "T34n1719_004:0217a23_17": "次別結中云「若通若別」者，指前當教通別故也。",
    "T34n1719_004:0217a24_18": "今總以四教共對自他，則三教為他、唯圓為自，故云別也。",
    "T34n1719_004:0217a26_19": "前通別名自之與他義涉餘教，別束通別，自則唯在今品，是圓家方便施開等也(云云)。",
    "T34n1719_004:0217a28_20": "次結成四句者，結向別結自他以成四句。",
    "T34n1719_004:0217a29_21": "問：前立四句一一遍攝，今何以分權實各明相對為句一切不成？",
    "T34n1719_004:0217b01_22": "答：雖借彼四句用申今意，乃分四教離今對句者，有其三意：一者對《論》第三雖收一切教盡，未可得為今品首題。",
    "T34n1719_004:0217b04_23": "二者開竟還同前文圓融一切。",
    "T34n1719_004:0217b05_24": "三者今第三句既收教盡，但以此第三句中權實相即，則任運收得餘之三句，借彼一切者良有以也。",
    "T34n1719_004:0217b07_25": "若以四句並通諸教，思之說之，三結成三種釋品者，即初文中法用等三，故將此三各歷五味以結品名，故知前釋略依當分對教為言，故一家顯妙，必存五味方成妙故，故一一釋遍於五時，則令法用及門來至法華，並開令成同體法用大車之門，前二並成第三義也。",
    "T34n1719_004:0217b14_26": "初約法用又三：初直明五時，次「如來」下明五時意，三「故釋」下結成釋品名。",
    "T34n1719_004:0217b15_27": "初直明又二：初明出世施權之意，次正明五時。",
    "T34n1719_004:0217b16_28": "初文又二：初明入實本意，道場所得實也，修道得故權也。",
    "T34n1719_004:0217b18_29": "故引《攝大乘》雙證二文，即理量是。",
    "T34n1719_004:0217b19_30": "次「佛雖」下明施權意，為接小故及鈍根故。",
    "T34n1719_004:0217b20_31": "「軫」者，車行跡也。",
    "T34n1719_004:0217b20_32": "初行之始故云「發」也。",
    "T34n1719_004:0217b21_33": "次五時中言「置是事」者，「置」，獨說也。",
    "T34n1719_004:0217b21_34": "故至華嚴兼說於別，部中論主雖是圓教，準五時意以別助圓，下二亦爾。",
    "T34n1719_004:0217b23_35": "此約前四時三種法用不能至實，故但成於初義釋品。",
    "T34n1719_004:0217b24_36": "若至法華縱名法用，亦成祕妙之法用也，即可以用釋今經品，則方外之名昔日通四，今無復三。",
    "T34n1719_004:0217b27_37": "次約門中四：初亦直立五時，次「從始至終」下明五時意，三「釋品云」下結成釋品，四「前一」下與前章辨異。",
    "T34n1719_004:0217b29_38": "初文亦先明出世施權之意，次正明五時。",
    "T34n1719_004:0217c01_39": "初文明自證，望說以為權實，故云「自證亦不可說」。",
    "T34n1719_004:0217c02_40": "次乳教中不云兼別直言別者，從門義故，所以前釋法用通四，今唯在三，故今約五味釋門皆從能通，所以乳一酪一，生酥中三，熟酥中二，醍醐置之。",
    "T34n1719_004:0217c06_41": "四辨異者，與前法用雖同明五時，此明能通至於所通，故得辨異。",
    "T34n1719_004:0217c08_42": "「前一番」等者，初約方法中明如來能知能用方便，法是能知、用是能用，眾生不知是佛方便，今並開之令眾生知。",
    "T34n1719_004:0217c10_43": "此一番明令眾生從順方便者，謂從門順實故也。",
    "T34n1719_004:0217c11_44": "而亦不知方便即是所順之實，今亦開之。",
    "T34n1719_004:0217c12_45": "又前之二章並有機應二意，但前多從應說，故且云「如來」，後多從機說，故云「行者」。",
    "T34n1719_004:0217c14_46": "故慇懃稱歎之言，並從佛得。",
    "T34n1719_004:0217c15_47": "「復次」下第三約祕妙釋者，以妙故即，為欲通前四時以圓為即、三為不即，故更對不即以釋於即。",
    "T34n1719_004:0217c17_48": "於中又四：亦初明化意，次歷五味，三「上兩」下對上辨異，四「上釋」下以結品名。",
    "T34n1719_004:0217c19_49": "初化意者，大旨同前，五味可見。",
    "T34n1719_004:0217c20_50": "言辨異者，雖同五味，所對別故，雖諸味中有即不即，於佛常即、眾生自離。",
    "T34n1719_004:0217c22_51": "又凡五味釋但得名判，若成今品復須更開，此雖準前三義釋品，則前二義至第五味已成開竟，雖第三屬開，今復通前，前四亦云非今所用，於今亦成所待之麁，圓及所入方是真實。",
    "T34n1719_004:0217c26_52": "後釋雖復更對五時，但知醍醐無非祕妙，開之與判咸在其中。",
    "T34n1719_004:0217c28_53": "六明分別照諦者又二：先明來意，次「若通」下正明照諦。",
    "T34n1719_004:0217c29_54": "初文意者，前自他等既並云權實，但從智為名，今辨所照故重明之。",
    "T34n1719_004:0218a02_55": "前明用智非不照境，欲令易解故重明所照。",
    "T34n1719_004:0218a03_56": "次正明為三：初通釋者，名通而教別，若束四為二者，每一教中皆以四為二，如自中權實束為一實，他中權實束為一權，故但成二。",
    "T34n1719_004:0218a06_57": "次「若當分」下別釋，法別而教別，準前可知。",
    "T34n1719_004:0218a07_58": "此中準前別結中文，秖應以事理等四為自證，今云「悉檀」，文恐誤也，悉檀屬後自他故也。",
    "T34n1719_004:0218a09_59": "次「又三藏」下即總束四，明前是教別而法有總別，今是教總而法別。",
    "T34n1719_004:0218a10_60": "此又三重，初中以三藏為他，次以二教為他，三以三教為他，而終以圓為自，由他不定自他隨之，亦進退不定故。",
    "T34n1719_004:0218a13_61": "初重中以通別為自他，仍是別相自他，以由他唯三藏故也。",
    "T34n1719_004:0218a15_62": "次重既以通藏為他，故但以別為自他。",
    "T34n1719_004:0218a16_63": "第三重既以三並為他，自他無復別體，秖得將三興圓相對言之，故云「束三教」等也。",
    "T34n1719_004:0218a18_64": "然初重中通別兩教各兩向者，通有不共故同別，別約共義故同藏，別從教道故是他、有證道故同自。",
    "T34n1719_004:0218a20_65": "「約諸經」者，問：今約諸經還列五味，與前何別？",
    "T34n1719_004:0218a21_66": "答：前以五時歷法用等三，但成五時各有法用等三，令知法華三重俱妙，故以五味歷於諸經，以部對部而辨麁妙，則前六門並須五味，使一切教無非方法等三，不無麁妙各別，及以一切俱妙。",
    "T34n1719_004:0218a26_67": "況將諸經十雙遍歷五味，門戶別故不須此責。",
    "T34n1719_004:0218a27_68": "如《玄義》中科科五味，若無此五則今一科一句部不異前，故處處明之。",
    "T34n1719_004:0218a29_0": "於中初明五時具教多少，次「復次」下重以多少而明自他結成釋品。",
    "T34n1719_004:0218b01_1": "初文者，今正明教味故委悉於前，令知領解具騰五味。",
    "T34n1719_004:0218b02_2": "初乳為五：初半滿；次約時；三約法；四約人，人中又辨生法不同；五引今經以判味相。",
    "T34n1719_004:0218b05_0": "四味亦爾，但酪等三味並皆闕人，文含義具，酪中應云約人但是二乘菩薩不用；方等應云約人且對大小斥遍入圓；般若應云約人帶小明大、引小而歸大；法華約人廣在後明，即從「此實我子」已下文是。",
    "T34n1719_004:0218b09_1": "言「未曾說」者，通論教等前並未開，別而論之教行理三前或已會，若開人者前教所無，故以前教所無而為品目，故知非同體方便無以施開等也。",
    "T34n1719_004:0218b13_2": "次以多少判者，前既委明人時法等，以論五時來意不同，此更略收前時法等，唯約於人，大小利鈍無不入實，其人若入餘無不歸，故重明之。",
    "T34n1719_004:0218b16_3": "「文云」下引證，以結品名。",
    "T34n1719_004:0218b17_4": "「云云」者，應更複釋，前諸方便並非今意，意不殊前故不重明。",
    "T34n1719_004:0218b18_5": "次本迹者，未是品意，以本迹中俱有方便，故寄明之。",
    "T34n1719_004:0218b20_6": "方便名同，遠近永異，雖即永異不逾十雙，以本實得亦何出於自他因果，故我本行菩薩道時及我實成，即是理事乃至因果，成佛已來即是體用乃至悉檀。",
    "T34n1719_004:0218b23_7": "於中師弟二文各二，並先明自他等三，次結成四句。",
    "T34n1719_004:0218b25_0": "初師中二文者，初文本迹各有權實，次束本為實、束迹為權，則迹中麁妙望本俱麁，本中麁妙望迹俱妙，故今唯指久成名之為自，故久成中非無化他，所以中間今日縱有廢三，亦名為他。",
    "T34n1719_004:0218b29_1": "世人不見，而但以法身為本。",
    "T34n1719_004:0218c01_2": "何教無之？",
    "T34n1719_004:0218c01_3": "但弊不知父母之年，故顯實成為本。",
    "T34n1719_004:0218c02_4": "次束但一久成之外，皆名為他，故自他中但束本迹，得權實名。",
    "T34n1719_004:0218c03_5": "三結成四句。",
    "T34n1719_004:0218c04_6": "言結成四句者，對之應言本中權實皆實，迹中權實俱權，以本中實望迹中權，名第三句。",
    "T34n1719_004:0218c06_7": "不思議一，本迹俱得雙非故也。",
    "T34n1719_004:0218c07_8": "「云云」者，令如向對之。",
    "T34n1719_004:0218c07_9": "次弟子迹本相對各有權實，亦從本迹而立二名。",
    "T34n1719_004:0218c08_10": "若通論者，本及中間乃至今日，節節無不具有四句。",
    "T34n1719_004:0218c10_0": "「亦具四句云云」者，如前師中但以弟子為異，故云亦具。",
    "T34n1719_004:0218c11_1": "雖師弟俱四，若於師弟委判本迹，則本中四句皆本，迹中四句皆迹。",
    "T34n1719_004:0218c12_2": "若以本迹之名作四句者，應云本迹俱本、迹本俱迹，本迹各有本迹，俱不思議，思之可見。",
    "T34n1719_004:0218c15_3": "復應但以二句判之，即初兩句是，具如《玄》文本門十妙，乃至多少廣狹準知。",
    "T34n1719_004:0218c16_4": "次「若從佛迹」下結成釋品也。",
    "T34n1719_004:0218c17_5": "師弟從本垂迹，據化本意既俱得稱為方便品，況師弟引入圓因而不稱方便品耶？",
    "T34n1719_004:0218c19_6": "有人問云：今方便品以何為體？",
    "T34n1719_004:0218c20_7": "他答，有人云：以後得智為體，引《唯識》說後五波羅蜜皆後得智。",
    "T34n1719_004:0218c21_8": "我今以根本智為體。",
    "T34n1719_004:0218c22_9": "今謂所言體者，為取所依為用當體，若取所依即權而實為體，若取當體即實而權為體，此之二義根本、後得奚嘗暫分？",
    "T34n1719_004:0218c25_10": "況唯說五則後得無體，況分本迹唯一久成而為根本，餘皆後得。",
    "T34n1719_004:0218c26_11": "次正釋經文，言「或至偈後」者，第九疏云：準南嶽意但至偈後為正，若依北師偈後四信以聞經故判屬正說，此分無失故兩存之。",
    "T34n1719_004:0218c29_12": "「若不」等者，述寄言意，「雖復」等者，述絕言意。",
    "T34n1719_004:0219a01_13": "諸佛二智如前說。",
    "T34n1719_004:0219a02_14": "「云云」者，具如三種及以十雙。",
    "T34n1719_004:0219a02_15": "今歎諸佛及以釋迦，為下五佛弄引，諸佛兼四佛故也。",
    "T34n1719_004:0219a04_16": "「上光照」至「於此」者，俱有五時，正表五佛二智不殊，此彼相望故名為「橫」，今古相望故名為「竪」。",
    "T34n1719_004:0219a06_17": "「此」表釋迦、「他」表四佛，即表五佛道同故也。",
    "T34n1719_004:0219a07_18": "「當爾之時」者，五瑞等時也。",
    "T34n1719_004:0219a07_19": "「佛常」下問，「此有」下答，答具四悉。",
    "T34n1719_004:0219a08_20": "古今異故、有出入故，即世界也。",
    "T34n1719_004:0219a09_21": "言「必前入無量義」等者，此準作序意也。",
    "T34n1719_004:0219a10_22": "但一定之中義兼兩向，俱成世界。",
    "T34n1719_004:0219a11_23": "為人中云「履歷」等者，「履歷」即歷事對境，「法緣」即內緣真理，出入稱理方生物善，即為人也。",
    "T34n1719_004:0219a13_24": "定治散惡須先入定，即對治也。",
    "T34n1719_004:0219a14_25": "約自他益俱得實相，即第一義。",
    "T34n1719_004:0219a14_26": "並云「哀」者，愍之別名。",
    "T34n1719_004:0219a15_27": "愍物之方，必四悉故。",
    "T34n1719_004:0219a15_28": "此不思議大感應之四悉也。",
    "T34n1719_004:0219a16_29": "故四法並名「安詳而起」。",
    "T34n1719_004:0219a17_30": "言「安此」者，內安四法方起化他。",
    "T34n1719_004:0219a17_31": "有人問：此中告身子與《大品》何別？",
    "T34n1719_004:0219a18_32": "今答：何但《大品》，始自四《含》終至此經，自舍利弗出家已來，處處有告各各不同，四《含》中或為發起生滅法輪故告，方等斥故告，般若加故告，今經開故告。",
    "T34n1719_004:0219a22_33": "本《論》云：「告身子不告餘聲聞者，智慧深故。",
    "T34n1719_004:0219a23_34": "不告諸菩薩者有五：一為聲聞所作事故，二迴向大菩提故，三令無怯弱故，四為發餘人善思念故，五令不起所作已辦心故。",
    "T34n1719_004:0219a26_35": "當知五意兼異他經，前顯露教不云聲聞得入佛智。」",
    "T34n1719_004:0219a27_36": "「十種如玄義中」者，《玄》文第九釋用中，本迹各十。",
    "T34n1719_004:0219a28_37": "迹中十者，謂廢、會、開、覆、破三顯一、住三顯一、住三用一、住一用二、住一顯一、住非三非一顯一。",
    "T34n1719_004:0219b01_38": "若本中十但以本替一，以迹替三，說之可也，故先告之以動群輩。",
    "T34n1719_004:0219b03_39": "「此乃經家」等者，故知「告舍利弗」四字全屬經家，應知經家從省。",
    "T34n1719_004:0219b04_40": "若「告舍利弗」下更著「舍利弗」者，繁也。",
    "T34n1719_004:0219b05_41": "言「論與今義相應」者，引此《論》文亦具四悉，初文世界動不動異故；「如實智」下為人為生物善，從觀起故；「現如來」下對治力，能除惡故；「如來」下第一義，不離定故，故文自釋云第一義。",
    "T34n1719_004:0219b09_42": "又以四悉總釋自在，若爾，四悉總釋前二，謂自在無忤，此二各具四悉也。",
    "T34n1719_004:0219b11_43": "「加趺」等者，文在《婆沙》，今更具錄。",
    "T34n1719_004:0219b12_44": "第二十二雜犍度中問：一切威儀盡堪修行，何獨結加？",
    "T34n1719_004:0219b13_45": "或有說者：是過去恒沙諸佛行法，後代行之；今初文是。",
    "T34n1719_004:0219b14_46": "有云：令人恭敬非世俗儀故；今第二文是。",
    "T34n1719_004:0219b15_47": "又云：能發三菩提心故；今第四文是。",
    "T34n1719_004:0219b16_48": "又云：能破魔軍故；今第三半文是。",
    "T34n1719_004:0219b17_49": "又云：可人天意不與外共；今第三半文是。",
    "T34n1719_004:0219b18_50": "今為成四悉，所以合論第四第五為一對治，論對治居第一義後。",
    "T34n1719_004:0219b20_51": "「私謂」去，私判前文云「具四悉意」者，令如向點出兼釋出四意。",
    "T34n1719_004:0219b21_52": "問：餘經等亦是《論》文。",
    "T34n1719_004:0219b22_53": "《論》云：何名繫念在前？",
    "T34n1719_004:0219b22_54": "答：繫在面上，故云在前。",
    "T34n1719_004:0219b23_55": "論中初有眉間亦然。",
    "T34n1719_004:0219b23_56": "又云：無始已來，男女相視起於欲想，多在面故。",
    "T34n1719_004:0219b24_57": "又云：眼等五根能生欲心，說之可知。",
    "T34n1719_004:0219b25_58": "今文分在前、在面以為兩釋，義立故也。",
    "T34n1719_004:0219b26_59": "初在前文作所表釋，即四悉意。",
    "T34n1719_004:0219b27_60": "次約在面義立四釋，即四教意。",
    "T34n1719_004:0219b28_61": "初有背有向即世界，觀寂定生即為人，背生死惡即對治，寂滅有理即第一義。",
    "T34n1719_004:0219c01_0": "次約教中不淨觀成灼然初教，與空相應豈非通教，為分別故豈非別教，實相即是圓教意也。",
    "T34n1719_004:0219c03_1": "問：面唯四根，何得云六？",
    "T34n1719_004:0219c03_2": "答：面具五根，四並有身，若緣現量色等境時，意又居上。",
    "T34n1719_004:0219c05_3": "故《俱舍》云：「有身根九事，十事有餘根」。",
    "T34n1719_004:0219c05_4": "言九事者，即能造四大地水火風，及以所造色香味觸，并身根一，故云九事。",
    "T34n1719_004:0219c07_5": "言十事者，餘眼等根皆具十事，如眼根上有能造四及所造四，眼及身根故成十也。",
    "T34n1719_004:0219c09_6": "眼等覺觸即身根性。",
    "T34n1719_004:0219c10_7": "「非三種化他」者，非三教中權實也。",
    "T34n1719_004:0219c10_8": "前已多重釋品，且約一種，以三屬化他為權，圓為自行屬實，故前文釋自他等三，約諦釋中作三節釋，第三節釋三俱屬化他。",
    "T34n1719_004:0219c13_9": "「深高橫度」者，於中法、譬、合，以此例後。",
    "T34n1719_004:0219c14_10": "今釋實既周窮橫竪，下釋權理應深極，下當釋權預述其相，故注「云云」。",
    "T34n1719_004:0219c16_11": "「其智慧門」者，其乃指前實果因智，若智慧即門，門是權也。",
    "T34n1719_004:0219c17_12": "若智慧之門，智即果也。",
    "T34n1719_004:0219c18_13": "「蓋是」等者，此中須以十地為道前，妙覺為道中，證後為道後，故知文意在因之位。",
    "T34n1719_004:0219c20_14": "除真如外，凡有修入皆屬於權，唯以果位真如究滿，為清涼池。",
    "T34n1719_004:0219c21_15": "此約自行因果相望以釋，即釋品中第五重也。",
    "T34n1719_004:0219c22_16": "若通餘九此則不然，豈以道前而無實耶？",
    "T34n1719_004:0219c23_17": "即初四雙中實也。",
    "T34n1719_004:0219c24_18": "豈有道後而無權耶？",
    "T34n1719_004:0219c24_19": "即後五雙中權也。",
    "T34n1719_004:0219c25_20": "「難解難入」等者，略歎道前因位始末，次從「不謀而了」去，即於因中仍指事用為權也。",
    "T34n1719_004:0219c27_21": "以此因權並是真因，即知此權由證實理，文中從用從因別歎。",
    "T34n1719_004:0219c28_22": "「十住始解」者，解是開之異名，故將名以對位。",
    "T34n1719_004:0219c29_23": "《論》中此前更有三句，謂難見、難覺、難知，今謂此是難解方便，亦可以對聞思修三。",
    "T34n1719_004:0220a02_24": "「法身本意」者，若望十方無時不應，今準此方未設化前，乃至久遠未結緣來，於此段眾生並名在法身，無有欲以小化之義，故云「擬之」。",
    "T34n1719_004:0220a05_25": "「無機」等者，此從結緣已後為言，其時猶寬。",
    "T34n1719_004:0220a06_26": "從「華嚴」下今世設化。",
    "T34n1719_004:0220a07_27": "「今大機」至「不知」者，大機擊於大應，故云「啟發」。",
    "T34n1719_004:0220a08_28": "應言欲發，何以云啟？",
    "T34n1719_004:0220a08_29": "由大瑞已彰，故且云啟。",
    "T34n1719_004:0220a09_30": "次重釋門中「光宅」等者，以五停等名小乘方便，若論化意散心彈指尚得是門，何獨小乘方便非門？",
    "T34n1719_004:0220a11_31": "光宅之意未必全然，不可全奪，故云「與奪」。",
    "T34n1719_004:0220a12_32": "先明奪者未能入大，為佛所破，既不能知，門義不成。",
    "T34n1719_004:0220a14_33": "所言與者，三教並是能通之門，二乘亦得能中少分，既未能入猶失於能，尚未成能永不識所。",
    "T34n1719_004:0220a16_34": "言「最淺」者，小乘已淺復是方便故也。",
    "T34n1719_004:0220a17_35": "「云云」者，此與仍奪，應廣分能所、識不識等，如前以門釋方便也。",
    "T34n1719_004:0220a18_36": "「今解」去廣立四句，欲以初句破光宅，故泛舉第二第四，以無佛智為門，入方便智故可義立；若論今經唯在第三，光宅但得初句少分，況復諸門。",
    "T34n1719_004:0220a22_37": "「光宅之解」乃至「一觀」者，空分體、析，析是空中少分。",
    "T34n1719_004:0220a23_38": "「十二門」者，應分別十二門各有門中方便之相，於三四門既有進否，會墮在一。",
    "T34n1719_004:0220a25_39": "一門者，多指有門，以有門中用七方便故也。",
    "T34n1719_004:0220a26_40": "第四句者，先已入中故云雙照，若開顯中即是今經從體起用。",
    "T34n1719_004:0220a27_41": "「區區」者，屈曲貌。",
    "T34n1719_004:0220a28_42": "「此須開拓」者，開《論》一句如向諸教各有諸門。",
    "T34n1719_004:0220a29_43": "「云云」者，十六門中為是何門？",
    "T34n1719_004:0220b01_0": "若圓四門，具如《止觀》第五圓教觀門，及教智行理。",
    "T34n1719_004:0220b02_1": "故《論》唯云阿含言教為門，今家乃以智為智門。",
    "T34n1719_004:0220b03_2": "意云：初住佛智為門入佛果智，故住至地並名為難，以難歎入令得入故，故若得門無功用道必入佛慧，無所疑也。",
    "T34n1719_004:0220b06_0": "故上說圓因稱方便品，因即門也。",
    "T34n1719_004:0220b06_1": "是則開示悟入皆名智慧門也。",
    "T34n1719_004:0220b07_2": "「所以者何」下至「諸佛二智不同光宅釋」者，一者文初有所以者何？",
    "T34n1719_004:0220b09_3": "驗知釋上。",
    "T34n1719_004:0220b09_4": "二者下釋迦文初自云「吾從成佛已來」，方是釋迦自歎二智。",
    "T34n1719_004:0220b10_5": "今釋諸佛云「所以者何」者雙冠二智，何故？",
    "T34n1719_004:0220b11_6": "實智甚深，良由外值佛多故。",
    "T34n1719_004:0220b12_7": "云「親近」等，近佛必稟承至要，純厚必由盡行，「勇猛精進即釋權智」者，諸行不出勇猛精進。",
    "T34n1719_004:0220b14_8": "今於權智上加勇猛精進者有二意：一者期心有在，二者身心俱勤。",
    "T34n1719_004:0220b16_9": "二智並由精進，然今但以行道法邊以屬實智，約名稱邊以屬權智，恐未盡理，故復加勇猛用釋權智。",
    "T34n1719_004:0220b18_10": "又用實智深廣以例權智，權智亦具橫竪故也。",
    "T34n1719_004:0220b19_11": "故須勇猛精進一句用擬竪深，故不得以精進釋實智也。",
    "T34n1719_004:0220b21_12": "又「難入門」者，若其退從分證八相，亦墮諸佛之數者，乃以教行為門，從行入證證不容易，故門難入；入已即能恩霑百界，故曰「無疆」。",
    "T34n1719_004:0220b24_13": "問：百界有限，何謂無疆？",
    "T34n1719_004:0220b24_14": "答：界雖有限益物不窮，分證尚爾，況論十方究竟果佛？",
    "T34n1719_004:0220b26_15": "以果驗因，豈有不盡行道法、不勇猛精進，而能令二智橫竪深廣耶？",
    "T34n1719_004:0220b27_16": "次結二智中以成就為結實、隨宜為結權者，實必成就、權必利他，故實智云「到彼岸底」，權智云「稱機適會」。",
    "T34n1719_004:0220c01_17": "又實智中稱理故到岸，甚深故究竟，並隨時為言耳。",
    "T34n1719_004:0220c02_18": "「隨情」等者，法華已前不了義故，故云難解。",
    "T34n1719_004:0220c03_19": "即指今教咸皆入實，故云易知。",
    "T34n1719_004:0220c04_20": "若爾，由入者不當，故云難解耳。",
    "T34n1719_004:0220c05_21": "若至今經更無不當，但借昔之難解以釋今教之易知。",
    "T34n1719_004:0220c06_22": "引《攝大乘》者，今文顯了但依文判，如記二乘逼增上慢，實得必信滅想猶聞，大通結緣化城無實，如來久成之塵數過於昨日之墨點，持一四句偈功不可量，聞壽命長遠獲無邊果報，豈此文下更有義立，令二乘人不得記等耶？",
    "T34n1719_004:0220c11_23": "令佛壽量短促等耶？",
    "T34n1719_004:0220c12_24": "故四意趣中平等意趣，秖云諸佛咸然，不可以他佛替此，亦不可以別時意趣釋記聲聞，意樂意趣釋迹本長遠，縱使用者秖可云爾前不樂，且逗滅想宜近之徒。",
    "T34n1719_004:0220c16_25": "若全以意趣消此經文，此經全成不了義說，並須以義判文故也。",
    "T34n1719_004:0220c17_26": "故前諸經隨何部意文義兼含，如真如真諦無生無滅、地前地上法身化身，咸須義定方了文旨，以部含教共不可依言，須從義判乃稱部意。",
    "T34n1719_004:0220c21_27": "言「有時」者，非其聽次別諮決時，故知自行不專於實，利物何獨唯權，以自行化他俱有權實故也。",
    "T34n1719_004:0220c23_28": "所以成就中云「甚深」，隨宜中云「難解」，甚深豈獨於實，難解不專於權，故但以成就對自、隨宜對他，則任運自他悉具二智。",
    "T34n1719_004:0220c26_29": "言「云云」者，亦可前句結自行之實，後句結化他之權，以自行故權實俱實，以化他故權實俱權，以初釋結文但在自行權實故也。",
    "T34n1719_004:0220c29_30": "雖云適會正語功成，故云云意中更須別對，具足如前四句中說。",
    "T34n1719_004:0221a01_31": "自行權實尚開四句，況對化他，化他理須具四故也。",
    "T34n1719_004:0221a03_32": "所以歎實歎權及釋權實中，權並從因者，以釋前果權之所由，以果從因得故也。",
    "T34n1719_004:0221a05_33": "及至結中言「隨宜」等者，須義兼於因果，以因權用權俱名權故，以用權中復通因果故也。",
    "T34n1719_004:0221a07_34": "至釋迦章歎釋權實皆悉從果，至雙結中權指因者，雙結歎釋二文故也。",
    "T34n1719_004:0221a09_35": "次斥舊三意中，舊師亦有許。",
    "T34n1719_004:0221a09_36": "「所以者何」下釋諸佛二智等，但釋釋迦章。",
    "T34n1719_004:0221a10_37": "分文前却舊以「舍利弗」下盡屬權，次「舍利弗」下盡屬實，故使不同也。",
    "T34n1719_004:0221a12_38": "初開合者，今家諸佛亦權實各歎，以釋迦二智豈不同耶？",
    "T34n1719_004:0221a13_39": "諸佛二智豈不異耶？",
    "T34n1719_004:0221a14_40": "故知後之二意亦不同古，釋迦亦先實次權故也。",
    "T34n1719_004:0221a15_41": "言「但依文」者，依今分文。",
    "T34n1719_004:0221a16_0": "言「又汝云」者，責三不同也。",
    "T34n1719_004:0221a16_1": "以五佛章門共顯一化，故得本迹開合自他不別，何得五佛互辨在無？",
    "T34n1719_004:0221a18_2": "然非無此理，但不須違文，文順義當何須別途？",
    "T34n1719_004:0221a19_3": "故注「云云」。",
    "T34n1719_004:0221a19_4": "「譬喻者」，且分小、衍，故云芭蕉及如幻等，此譬觀俗故且立之。",
    "T34n1719_004:0221a21_5": "若譬真諦及十六門各立事理，廣如《止觀》四門料簡各立事譬。",
    "T34n1719_004:0221a22_6": "言「依諸論」者恐誤，應云「本論」，本《論》略舉漸中初後，故云乳及醍醐，仍闕云乳譬十二部經。",
    "T34n1719_004:0221a24_7": "《玄》文亦以乳對於小。",
    "T34n1719_004:0221a25_8": "言「悉到事理邊」者，應云邊底，或闕或略事邊理底故也。",
    "T34n1719_004:0221a26_9": "「如來知見如前」者，如向釋知見波羅蜜。",
    "T34n1719_004:0221a27_10": "「如此」下釋疑，恐疑釋結實智而置深廣之言，謂為實智言說可及。",
    "T34n1719_004:0221a29_11": "故今釋曰：約實體邊實非橫竪，斥彼攝法不周故云「橫」，斥彼照理不極故云「竪」，究而言之並非橫竪。",
    "T34n1719_004:0221b02_12": "「寄言」者正破疑也。",
    "T34n1719_004:0221b02_13": "說有橫竪理必不然，無限故非橫，無極故非竪。",
    "T34n1719_004:0221b04_14": "「如函大」等者，用不二智稱不二理。",
    "T34n1719_004:0221b04_15": "「無量無礙」者，如彼生數，生無量故慈等無量，故此無量猶名若干，故以若干而歎於權，權名便故，以無限故名為無礙，今且從自能入邊說，故以能入稱無量等。",
    "T34n1719_004:0221b08_16": "「非但至梁代」等者，自梁朝來皆以此句以為結實。",
    "T34n1719_004:0221b09_17": "實無礙智無復若干，那云無量？",
    "T34n1719_004:0221b10_18": "故知無量用表不一。",
    "T34n1719_004:0221b11_19": "「云云」者，同教實智皆無若干，豈圓實智更有若干？",
    "T34n1719_004:0221b12_20": "「無量」下釋若干等，故四無量定在權智，既云四等及以四辯，驗非實智，即是無緣四無量心在運應物，八音四辯力無所畏，略如《法界次第》及《止觀》第七記。",
    "T34n1719_004:0221b15_21": "《大論》廣釋，此中文略，但舉樂說以說前三，文仍略法，但云「一辭一義」而已。",
    "T34n1719_004:0221b17_22": "就此復略，不云又與一切相即說故。",
    "T34n1719_004:0221b18_23": "既云比於通別，理合四教相望比決力無畏等。",
    "T34n1719_004:0221b19_24": "「禪盡禪之實相」等者，問：實相之禪與楞嚴何別？",
    "T34n1719_004:0221b20_25": "答：不同。",
    "T34n1719_004:0221b21_0": "何者？",
    "T34n1719_004:0221b21_1": "於根本禪達即實相，名為達禪。",
    "T34n1719_004:0221b21_2": "首楞嚴定本性健相。",
    "T34n1719_004:0221b22_3": "經解脫者，亦窮八脫之源。",
    "T34n1719_004:0221b22_4": "三昧者禪定解脫，至初住時破二十五有，已得名為王三昧也。",
    "T34n1719_004:0221b24_5": "況合果地不得王三昧耶？",
    "T34n1719_004:0221b25_6": "故下結云「深入無際」，故知禪等皆無際也。",
    "T34n1719_004:0221b26_0": "若以根本三三昧等而釋，此中《法華》變成《婆沙》、《俱舍》，故釋經者先知部類為屬何時？",
    "T34n1719_004:0221b28_0": "時中為在何會？",
    "T34n1719_004:0221b28_1": "何教？",
    "T34n1719_004:0221b28_2": "然可判釋法相淺深。",
    "T34n1719_004:0221b29_0": "問：既云權智，那云實相？",
    "T34n1719_004:0221b29_1": "答：自行之權全指圓因，攬因成果故云成就，即向無量皆實相故、皆果德故，以無量法得理故也，故能橫竪橫竪不二。",
    "T34n1719_004:0221c03_2": "「鄭重」者，《漢書》云：「皇天所以鄭重，頻降命也。」",
    "T34n1719_004:0221c04_3": "今文前以諸佛對釋迦，乃成六重權實，何故由中又兩重耶？",
    "T34n1719_004:0221c05_4": "故此述云「表慇懃」也。",
    "T34n1719_004:0221c06_5": "一代所無故慇懃以表之，然西方重聞以表不輕，此土根別聞重則慢，故文為故以息此見。",
    "T34n1719_004:0221c08_6": "「言辭等舉實」者，問：既言悅可眾心，赴物應是舉權，那云舉實？",
    "T34n1719_004:0221c09_7": "答：眾心乃以得實為悅，故更引二文證之。",
    "T34n1719_004:0221c10_8": "「前歎中」等者，此明權實前後，欲明今佛化儀始末不同。",
    "T34n1719_004:0221c12_9": "古師以今佛望諸佛而為同異，異則成失；今辨異者望他仍同。",
    "T34n1719_004:0221c13_10": "「又舉」等者，前分為實則獨為一句，今重釋者則冠下二文，皆云「取要」，取要不過權實故也。",
    "T34n1719_004:0221c15_11": "「單明一事」者，舉偏顯非，故不偏指若權若實，故云「悉」也。",
    "T34n1719_004:0221c17_12": "「止者」下正絕言歎者，古非可見。",
    "T34n1719_004:0221c17_13": "今意者文但二義，初歎，次「設」下止。",
    "T34n1719_004:0221c18_14": "此取義便，若從文便則應先釋止，次釋歎。",
    "T34n1719_004:0221c19_15": "所以從義者，以從釋歎言兼二字，指止為歎，故云止歎。",
    "T34n1719_004:0221c21_0": "次釋一向以釋止意，雖云「恐傷善根」，正以止生欽慕。",
    "T34n1719_004:0221c22_1": "故不解者指後五千預分兩瑞，知佛言音妙赴眾心，應於二義離為三意：一以此理妙叵說故止，二欲說妙理止而歎之，三將護物機似止未說。",
    "T34n1719_004:0221c25_2": "以初一文離二故也。",
    "T34n1719_004:0221c26_3": "「故不同印」以下自有略說開其疑請之端，故其解未當。",
    "T34n1719_004:0221c27_4": "觀師仍似今之後意，而不知常情何過必須止之？",
    "T34n1719_004:0221c28_5": "次釋歎意中云「兩意」者，初是修得，修得之言通於境智行位自他，局在於果。",
    "T34n1719_004:0222a01_6": "次境界者通於凡聖始終逆順，局在於佛。",
    "T34n1719_004:0222a02_7": "次「就佛成就」下，於初意中，復以橫竪二意，釋果人法橫竪理窮。",
    "T34n1719_004:0222a03_8": "第一釋初意中云「成就對不成就」者，以果對因，因即因人，◎自他相對即是橫也。",
    "T34n1719_004:0222a05_9": "故知因人皆未成就，須對教味委悉簡他，經第一等三句亦爾。",
    "T34n1719_004:0222a07_10": "今云「成就對不成就乃至難解對不難解」者，中略二句故云「乃至」，應云第一對不第一、希有對不希有以降，此外皆非第一希有故，圓中極果他所無也。",
    "T34n1719_004:0222a10_11": "說者委消不成就等四法對果，兼辨因及諸權故也。",
    "T34n1719_004:0222a12_12": "「唯佛」去明竪深者，前句既以成就等言，對他為橫；今有究盡之言，故對因明竪。",
    "T34n1719_004:0222a14_0": "法華文句記卷第四(上)",
    "T34n1719_004:0222a17_0": "法華文句記卷第四(中)",
    "T34n1719_004:0222a19_0": "唐天台沙門湛然述",
    "T34n1719_004:0222a20_0": "次「諸法」下釋甚深境界者，此是《法華》之理本、諸教之端首，釋義之關鍵、眾生之依止，發心之凭仗、權謀之用體，迷悟之根源、果德之理本，一化之周窮、五時之終卒，得此十義以消諸異坦然無誤，所以先歎能依之智，即五佛之權實。",
    "T34n1719_004:0222a25_1": "權實何依？",
    "T34n1719_004:0222a25_2": "所謂妙境。",
    "T34n1719_004:0222a25_3": "境不稱智尚非佛智，況無境可論直云對等，何能曉此難思妙智，是以廣破諸師。",
    "T34n1719_004:0222a27_4": "次廣建立，《玄》及《止觀》以此為主，一家用義大括包富者莫不由此，恐後輩猶亡其所歸，故慇懃煩重，親見尋斯教者猶昧故耳。",
    "T34n1719_004:0222b01_5": "故須思之！",
    "T34n1719_004:0222b01_6": "故須思之！",
    "T34n1719_004:0222b02_7": "若迷此意，諸教之蹊徑任運失趣，一化之條流於茲枯竭。",
    "T34n1719_004:0222b03_8": "光宅云「三三」◎者，謂人教因，昔無果義故，三乘各三、一理非虛故。",
    "T34n1719_004:0222b05_9": "言「實相」者，應云非虛故實、非相為相，故名實相。",
    "T34n1719_004:0222b06_10": "「四一之中偏舉理」者，準光宅意，既同舊人，不立理一，但云理是四一之本，故四俱名一，此不及今文云四中之一。",
    "T34n1719_004:0222b08_11": "此去訖「北師」並是光宅釋也。",
    "T34n1719_004:0222b09_12": "「菩薩以六度為體」者，光宅亦立三祇菩薩，以為三乘之中菩薩，即今文三藏菩薩也。",
    "T34n1719_004:0222b11_13": "近代以來此義全棄，五百所集須歸五天，若但會退，大自歸佛、道不關此者，何但定性永滅，亦乃菩薩空談。",
    "T34n1719_004:0222b14_14": "「云云」者，應明支佛聲聞以諦緣為體。",
    "T34n1719_004:0222b15_0": "「實境有四一，以四廣其一理」者，因緣等四判為實境，故以此等廣談理一。",
    "T34n1719_004:0222b16_1": "暢師但約佛上唯立一實而無三權，對十力者非無此理，望今四釋佛乘，一釋尚自未周，以無究竟空假中等故也。",
    "T34n1719_004:0222b19_2": "於中相是總舉十力之相，次是別對性等體為根本，最後云「總」者，約前八力釋處非處，即以本末總收前九。",
    "T34n1719_004:0222b22_3": "「上來諸釋非不一途」者，諸釋可見，望今家釋各得十界十如中之少分，故云一途。",
    "T34n1719_004:0222b23_4": "光宅雖似自得四聖而但立九，又分擗九五權四實；北瑤二師雖具立十而不分判，但在三乘又無一實。",
    "T34n1719_004:0222b26_5": "然攢眾釋既許三乘及以一乘，三一俱有性相等十，何為不語六道十耶？",
    "T34n1719_004:0222b28_6": "四聖是事從因至果，六道亦事亦應例然，因果既同十義寧闕？",
    "T34n1719_004:0222b29_7": "四聖是能照、六道是所照，十界是所照、佛乘是能照，故佛智照十界十如三諦具足。",
    "T34n1719_004:0222c02_8": "究竟等言其理宛爾，何故諸佛各據一途，使佛境智不具足耶？",
    "T34n1719_004:0222c04_9": "今師不能細斥，但總破光宅，云「文理不通」等也。",
    "T34n1719_004:0222c05_10": "「理」謂道理，「文」即現文，初文可見，次破理中先以十中四五對難。",
    "T34n1719_004:0222c06_11": "「因果」者，因緣是因，果報是果。",
    "T34n1719_004:0222c07_12": "「若實」下約人對破且依四五，若依今文應約十界以論有無。",
    "T34n1719_004:0222c08_13": "次「義不」下結破。",
    "T34n1719_004:0222c09_14": "文云諸法須收十界，界界十如，實相是界如之體，若唯一但四，體外尚遺九五，況復十十皆如？",
    "T34n1719_004:0222c11_15": "今欲正解，先引《大論》即達磨所用。",
    "T34n1719_004:0222c12_16": "引《論》意者但泛為類例，非的同也。",
    "T34n1719_004:0222c13_17": "《論》既云一一法各有九種，故知光宅不應以四五別判，諸師不應以三一各據，故知但依十界十法，則諸家咸壞，況復四釋冠絕古今，如此消文方契經旨，諸師分擗理趣在何？",
    "T34n1719_004:0222c17_18": "此達磨欝多羅是《雜心論》主，《婆沙》有法救論師，是《雜心論》主所承，從師為名。",
    "T34n1719_004:0222c19_0": "既依《大論》不別分張，今一一句中皆云即是《法華》中如是相等，縱不委細免上諸非。",
    "T34n1719_004:0222c21_0": "次「今明」下正解中，先述標章，次正釋中文為三意：初列章，次引聖言為證，三正釋。",
    "T34n1719_004:0222c22_1": "引證文中初二文可見，次引離合中云「止止不須說」等者，以此十法隨自隨他，唯佛決了，故云「我法妙難思」。",
    "T34n1719_004:0222c25_2": "但引合文義兼於離，既云難思方能遍逗，故須離也。",
    "T34n1719_004:0222c26_3": "引約位中云「唯佛與佛等」者，三德極理非七方便所知故也。",
    "T34n1719_004:0222c28_4": "雖復不知諸位法爾，故分此十所屬不同。",
    "T34n1719_004:0222c29_5": "三正釋者，初十界中為十：先標列，次「法雖」下界如攝法，三「如地獄」下示相，四「故毘曇」下以小例大，五「當知」下以理準例知有界如，六「若照」下判。",
    "T34n1719_004:0223a03_6": "言「自位」者，雖明十界界界各十，且照當界以九為權、以一為實，故須結云一中無量，一界具十，一一十如，若自若他、若因若果在一心故，故云無量中一、一中無量，不可以一說、不可以多說，不可以權說、不可以實說，因果善惡空有大小、凡聖漸頓開合心法依正，一多自在，一切諸法悉皆如是。",
    "T34n1719_004:0223a10_7": "是知譚法界者未窮斯妙，致使惑果事而迷因理。",
    "T34n1719_004:0223a11_8": "七「若照六道」下兼破光宅，光宅既無十界，今且依彼破之。",
    "T34n1719_004:0223a13_9": "縱依十界各具十如，當分歷歷思議境耳。",
    "T34n1719_004:0223a14_10": "況復光宅但在四聖四五不同。",
    "T34n1719_004:0223a14_11": "八「所以」下結位，先重立境云「一中無量」。",
    "T34n1719_004:0223a15_12": "「凡夫絕理」等者，自鄙無分故云「絕理」，隨想異見故云「情迷」，既絕且迷徒具何益？",
    "T34n1719_004:0223a17_13": "「二乘」等者，即二教二乘，三道即是捨而不觀，避空求空反資小脫。",
    "T34n1719_004:0223a19_14": "「菩薩」等者，藏通照六、別照次第，故云不周，皆迷己界不達佛界，不了了言尚該十地，故今應指別地及因。",
    "T34n1719_004:0223a21_15": "「橫竪具足」者，一中無量為橫，無量即一為竪，多一相即故云具足。",
    "T34n1719_004:0223a23_16": "九「唯獨」下引證，結意如文。",
    "T34n1719_004:0223a23_17": "十「上玄義」下指廣，具如《玄》文境妙末云「舒之則充滿法界，不知從何而來？",
    "T34n1719_004:0223a25_18": "收之則莫知所在，不知從何而去？」",
    "T34n1719_004:0223a26_19": "及釋法中廣釋十界十如也。",
    "T34n1719_004:0223a27_0": "次約佛界為四，初正釋，次「此具」下稱歎，三「例亦」下例釋，四「如來」下舉果結斥。",
    "T34n1719_004:0223a28_1": "問：此中佛界與前十中佛界何別？",
    "T34n1719_004:0223a29_2": "答：前則在迷在因通悟通果，今乃唯果不通因迷，故一一法皆用雙非，非相非假非不相非空，雖出雙非意存三諦，下九準知，乃至本末究竟等也，如是方名究竟佛乘，是故皆以大車文結。",
    "T34n1719_004:0223b05_3": "此則於今品文，是佛果家之諸法實相；於彼譬說，即至道場之莊嚴大車；於彼宿世，即極果佛之開權實渚；於彼本門，即久成佛之所契妙法。",
    "T34n1719_004:0223b08_4": "若正宗可識豈迷流通，一句一偈之言彌可信也，三德三軌之說皎若目前，若得此意廣演於八年不出乎一念，經五十小劫詎動於剎那。",
    "T34n1719_004:0223b11_5": "例知一代逗機居于心性，十方佛事宛然矚目，法界根性覽而易通，隨宜所說咸指藏理。",
    "T34n1719_004:0223b13_6": "結斥中以眼為喻者，且以小乘慧眼見空，與而為論云得一眼，初住菩薩乃至等覺猶有無明，今且斥方便教菩薩未見中者，並如夜視。",
    "T34n1719_004:0223b16_7": "次釋離合中為四，初正釋，次「離開」下舉境稱歎，三「凡夫」下斥，四「為此」下結。",
    "T34n1719_004:0223b18_8": "初文為三，即三語也。",
    "T34n1719_004:0223b19_9": "隨自方在今經，細尋可見。",
    "T34n1719_004:0223b19_10": "四約但中二：先正釋十如，次「初位」下重釋究竟等。",
    "T34n1719_004:0223b20_11": "初文者，相性體三與前佛界不無小異。",
    "T34n1719_004:0223b21_12": "前明已成佛果，故以修性對論而具十法；今明位涉聖凡，分對十法，十法位別故云約位。",
    "T34n1719_004:0223b23_13": "以初三唯理位定在凡，力在五品，作在六根，因緣即是初住已上修得緣了，果報即是極果菩提涅槃。",
    "T34n1719_004:0223b26_14": "菩提，果也。",
    "T34n1719_004:0223b26_15": "涅槃，報也。",
    "T34n1719_004:0223b26_16": "是故初三且在通列十界，界界三德同在理性，故十界之言亦唯在理。",
    "T34n1719_004:0223b28_17": "若不爾者，何故云「若研此十界」等耶？",
    "T34n1719_004:0223b29_18": "故理性三德其文在斯。",
    "T34n1719_004:0223b29_19": "然諸文中多約修性相對辯者，為成教相故也。",
    "T34n1719_004:0223c02_0": "讀者悉之。",
    "T34n1719_004:0223c02_1": "今見此文應貫諸說。",
    "T34n1719_004:0223c02_2": "「若研」至「如是果報」者，初之三法既俱在性在因合名為正，故力已下屬修屬果，所以觀行位去研此性境，有除麁惑之力，及有似行之作。",
    "T34n1719_004:0223c06_3": "若入分真對彼性三合名為正，乃以具助名為因緣，至究竟位，菩提名果、涅槃名報。",
    "T34n1719_004:0223c08_4": "雖分對始末，乃是一佛法界因果之位，故不同古人以權實擗判。",
    "T34n1719_004:0223c09_5": "「初三」等者，初謂相等因中三法，後即報中果地三法，故知三德即是三諦，故云「初後」至「究竟等」。",
    "T34n1719_004:0223c11_6": "「初位」下重釋究竟，為二：謂釋、結。",
    "T34n1719_004:0223c12_7": "釋中三：先重釋三德本末不二，結成絕歎之境；次重釋究竟等成於不二；三釋不思議。",
    "T34n1719_004:0223c14_8": "初釋三德者，「惡」即三惡，「善」即三善，「賢」謂小賢，「聖」謂小聖，「小」謂小中賢聖，「大」謂大中諸位。",
    "T34n1719_004:0223c16_9": "重釋究竟等者，又三：初約惑中先立境，次「若迷」下約於迷悟對辯三諦，三「又權實」下約人約教。",
    "T34n1719_004:0223c18_10": "所以四釋者，明理攝遍約十界釋，明自證極約佛界釋，明佛化用約離合釋，明三德遍約諸位釋。",
    "T34n1719_004:0223c21_11": "若望止觀互用寬狹，今具四釋則此寬彼狹，此但正報不語三千則此狹彼寬，名目雖然理必齊等，因必具果、正必有依。",
    "T34n1719_004:0223c24_12": "然本《論》中釋此十如，理窮教極，今述論旨使與一家義意冥會，《論》云「成就不可說盡也」。",
    "T34n1719_004:0223c26_13": "「實相」者，謂如來藏法身之體不變故，佛智具足知此實體。",
    "T34n1719_004:0223c27_14": "《經》云「如是相」等者，《論》云：「何等法？",
    "T34n1719_004:0223c28_15": "云何法？",
    "T34n1719_004:0223c28_16": "何似法？",
    "T34n1719_004:0223c28_17": "何相法？",
    "T34n1719_004:0223c28_18": "何體法？",
    "T34n1719_004:0223c28_19": "何等法者，謂三乘法。",
    "T34n1719_004:0223c29_20": "云何法者，起種種事說。",
    "T34n1719_004:0224a01_0": "何似法者，依三門得清淨故。",
    "T34n1719_004:0224a01_1": "何相法者，三種之義一相法故。",
    "T34n1719_004:0224a02_2": "何體法者，唯一佛乘無異故也。",
    "T34n1719_004:0224a03_3": "今謂初句先明十如通三乘法。",
    "T34n1719_004:0224a03_4": "次句者，所謂三乘，教差別故。",
    "T34n1719_004:0224a04_5": "次句者，即三乘人，依教契實。",
    "T34n1719_004:0224a05_6": "次句者，開三乘相，無他相故。",
    "T34n1719_004:0224a05_7": "次句者，開三乘體，唯一實故。」",
    "T34n1719_004:0224a06_8": "《論》又云：「何等法者，有為無為法。",
    "T34n1719_004:0224a07_9": "云何法者，因緣非因緣法。",
    "T34n1719_004:0224a07_10": "何似法者，常無常法。",
    "T34n1719_004:0224a08_11": "何相法者，生等三相，即不生等三相法故。",
    "T34n1719_004:0224a09_12": "何體法者，謂五陰非五陰。」",
    "T34n1719_004:0224a09_13": "今謂此番離開三乘，展轉別釋歸實相體。",
    "T34n1719_004:0224a10_14": "初句者，以聲聞無為對六道法是有為故。",
    "T34n1719_004:0224a11_15": "次句者，以支佛對餘非因緣故。",
    "T34n1719_004:0224a12_16": "次句者，以菩薩法對餘八界悉無常故。",
    "T34n1719_004:0224a13_17": "次句者，總以三乘對餘六界皆三相故。",
    "T34n1719_004:0224a14_18": "次句者，十界五陰皆實體故。",
    "T34n1719_004:0224a15_19": "《論》又云：「何似法者，無常有為因緣法。",
    "T34n1719_004:0224a16_0": "何相法者，謂可見相等法故也。",
    "T34n1719_004:0224a16_1": "何體法者，謂五陰法能取可取，是苦集體。",
    "T34n1719_004:0224a17_2": "又五陰者，是道諦體。」",
    "T34n1719_004:0224a18_3": "今謂此一番釋以上二句，總合在於第三句中，仍撮第三入第四中，謂三乘法皆可見故。",
    "T34n1719_004:0224a20_4": "又撮第四入第五中，成初苦集，復指苦集全是定慧。",
    "T34n1719_004:0224a21_5": "故云「又五陰者，是道諦體」，故知六道三乘望實猶是苦集。",
    "T34n1719_004:0224a22_6": "《論》又云：「復有依說，何等法者，謂名、字、句身故。",
    "T34n1719_004:0224a23_7": "云何法者，依如來說法故。",
    "T34n1719_004:0224a24_8": "何似法者，能教可化眾生故。",
    "T34n1719_004:0224a25_9": "何相法者，依音聲取彼法故。",
    "T34n1719_004:0224a25_10": "何體法者，假名體法相故。」",
    "T34n1719_004:0224a26_11": "今謂此一番釋，還依五句欲以教法通說前故。",
    "T34n1719_004:0224a27_12": "初句者，具詮十界權實法故。",
    "T34n1719_004:0224a28_13": "次句者，所依皆實無餘教故。",
    "T34n1719_004:0224a28_14": "次句者，明權實根緣受不同故。",
    "T34n1719_004:0224a29_15": "次句者，明諸根緣會大化故。",
    "T34n1719_004:0224b01_16": "次句者，明能化所化、能詮所詮皆假施設，以望所詮唯證實故。",
    "T34n1719_004:0224b02_17": "信知《論》文不可輒判，故用今意方應妙旨，況論四釋即是今家四釋故也。",
    "T34n1719_004:0224b04_18": "初釋既以三乘體相皆一體相，即佛界釋也。",
    "T34n1719_004:0224b05_19": "次釋既以三乘對六道釋，即十界釋也。",
    "T34n1719_004:0224b06_20": "次釋既約苦集對道，此外無餘，即約位釋。",
    "T34n1719_004:0224b07_21": "次釋即約能詮教釋，由教權實故有施會，即離合釋。",
    "T34n1719_004:0224b08_22": "故知一家大義並與《論》旨冥符，是則現文一十八句，乃成一十八重釋十如也。",
    "T34n1719_004:0224b10_23": "論文豐富而人莫知，今從總論故且四重釋耳。",
    "T34n1719_004:0224b11_24": "三「若就」下釋不思議者，前境雖已成不思議，其名仍通，故今更對思議辯之，令識前四釋真不思議。",
    "T34n1719_004:0224b14_25": "先略出體相，次引事類況，三舉理況結。",
    "T34n1719_004:0224b15_0": "初文先略出，次「諸經」下指廣。",
    "T34n1719_004:0224b15_1": "初文先法，次譬。",
    "T34n1719_004:0224b16_2": "初文先釋名也。",
    "T34n1719_004:0224b16_3": "出心數法故不可思，過言語道故不可議。",
    "T34n1719_004:0224b17_4": "次「不能行」等出體也。",
    "T34n1719_004:0224b17_5": "體非因果及非能趣。",
    "T34n1719_004:0224b18_6": "「行」者因也。",
    "T34n1719_004:0224b18_7": "「到」者果也。",
    "T34n1719_004:0224b18_8": "此體不當因之與果，若其屬能則不關體。",
    "T34n1719_004:0224b19_9": "次舉譬譬，中三，謂法、喻、合。",
    "T34n1719_004:0224b20_10": "初法者，觀色是常故不敗壞，常必具四，四秖是心，不異亦爾。",
    "T34n1719_004:0224b22_0": "譬類中二重，初以明暗喻不思議與惑同體，故指月光全明是暗。",
    "T34n1719_004:0224b23_1": "次「又日出時」下譬轉暗為明，云「常在」者，秖是暗無暗性舉暗是明，迷悟亦爾理性無殊。",
    "T34n1719_004:0224b25_2": "因位之明與無明雜，體不可別，故云「共合」，入分真位破一分暗，所破之暗體變為明，豈有所破移在異方？",
    "T34n1719_004:0224b28_3": "無所趣故故云「常在」。",
    "T34n1719_004:0224b28_4": "豈智明發仍存先暗，云常在耶？",
    "T34n1719_004:0224b29_5": "雖云常在終須破盡，究竟永淨方名常在。",
    "T34n1719_004:0224c01_6": "「生死與道合」下合也。",
    "T34n1719_004:0224c01_7": "次指廣如文。",
    "T34n1719_004:0224c02_8": "就事況者，四不思議中闕釋佛者，世易信故、教多說故，故以佛在四中之一，三類尚爾，何況佛耶？",
    "T34n1719_004:0224c04_9": "云「如阿含」者，如《增一》十八云：「舍利弗說界生不知如來壽命。",
    "T34n1719_004:0224c06_0": "佛言：有四不思議，非小乘所知。",
    "T34n1719_004:0224c06_1": "云何為四？」",
    "T34n1719_004:0224c07_0": "如文。",
    "T34n1719_004:0224c07_1": "因釋世界不可思議，引經為證。",
    "T34n1719_004:0224c07_2": "言「阿含云一士夫」者，《雜含》亦云：「佛在舍衛，有多比丘在食堂上思惟世間。",
    "T34n1719_004:0224c09_3": "佛知其念，詣食堂上告諸比丘：汝等思惟世間，非義、非饒益、不順涅槃。",
    "T34n1719_004:0224c11_4": "汝當思惟作四聖諦，此是有義、有饒益、正向涅槃。",
    "T34n1719_004:0224c12_5": "如過去世時有一士夫，在王舍城俱絺池側不正思惟，見無數四兵入藕絲孔中。",
    "T34n1719_004:0224c14_6": "見已作是念：狂耶失性耶？",
    "T34n1719_004:0224c15_7": "世間無是，狂而今見之。",
    "T34n1719_004:0224c15_8": "時去城不遠有大會，士夫往問如是之事，大會皆謂是士夫狂，失性故爾。",
    "T34n1719_004:0224c17_9": "彼見佛問。",
    "T34n1719_004:0224c17_10": "佛言：非狂是實，彼池不遠有天與阿修羅共戰，修羅兵敗入中藏耳。",
    "T34n1719_004:0224c19_11": "是故比丘莫思惟世間，非汝所及。」",
    "T34n1719_004:0224c20_12": "釋龍中兼明有天亦能出雨，即龍類也。",
    "T34n1719_004:0224c21_13": "「五道」下郤釋眾生。",
    "T34n1719_004:0224c21_14": "《論》云：「五道各有自爾力故」，《婆沙．雜揵度》中云：「若因祭祀，唯鬼神得。」",
    "T34n1719_004:0224c23_15": "問：為勝為劣？",
    "T34n1719_004:0224c23_16": "答：非勝非劣。",
    "T34n1719_004:0224c23_17": "若勝天人應得，若劣地獄應得，以其道有自爾力故。",
    "T34n1719_004:0224c25_0": "準斯誠教，可證世人設六道者不可盡得，此是梁武見江東人多好淫祀，故以相似佛法權宜替之。",
    "T34n1719_004:0224c27_1": "《論》云：「如人不能離地四指於須臾間為能飛空高下自在。」",
    "T34n1719_004:0224c28_2": "前寄雨一事者，明餘道不能。",
    "T34n1719_004:0224c29_3": "如善住龍王以比智力，知帝釋欲與修羅戰，脊骨便鳴。",
    "T34n1719_004:0225a01_4": "若帝釋欲入園時，脊上自然有香象現；此畜生道中不思議攝，如鬼能變食等。",
    "T34n1719_004:0225a03_5": "又云：「諸土各有自爾力」，如《釋籤》。",
    "T34n1719_004:0225a04_6": "言「此有三異」者，以此頌二智文望前初章歎諸佛二智文具三異，初句頌實智中但有二異，下三句歎權智中又有一異。",
    "T34n1719_004:0225a07_7": "初異應云雙隻。",
    "T34n1719_004:0225a07_8": "次異中云「開合」者，上長行中人法俱開，故諸佛中並二智各明歎釋結故云「開」，今但云世雄故云「合」。",
    "T34n1719_004:0225a10_9": "人必兼法故云「人總」也。",
    "T34n1719_004:0225a10_10": "言「法別」者，被物時異故有權實，此別仍合無歎等三，故第三異。",
    "T34n1719_004:0225a12_11": "云「二乘」及「一切眾生」者，同是不知之人尚未足異，應云上人法並舉，故云其智慧門法也。",
    "T34n1719_004:0225a14_12": "「一切聲聞」等，人也。",
    "T34n1719_004:0225a14_13": "今但出人，又是有無異也，亦是雙隻異也。",
    "T34n1719_004:0225a15_14": "又上文不分四佛但云「諸佛」，故今前行但云「世雄」即當諸佛，後行但云「佛力」不云「吾今」，以前文中釋迦權智具有力無畏等，知是頌釋迦也。",
    "T34n1719_004:0225a19_15": "又前文有「諸佛」字，則可分為四佛，今但云「世雄」似非諸佛，然以義分，以「世雄」句有「世」字故可屬三世，世必有方故知是頌諸佛，後行直云「佛」灼然可屬釋迦。",
    "T34n1719_004:0225a22_16": "言「佛力無畏是權智」者，前長行中指於因權，此中既云功德，功德之言亦多在因。",
    "T34n1719_004:0225a24_17": "「餘法」等者，前力無畏但是自行從因之權，是故餘法為化他權，此之化他非指權法名為化他，但對自因名化他耳。",
    "T34n1719_004:0225a27_18": "「但舉初後」者，仍先舉後二却舉初二，故先云「大果報」，次云「性相義」也。",
    "T34n1719_004:0225a28_19": "「義字」等者，「義」謂義理，秖一究竟之言，有空假中義理故也。",
    "T34n1719_004:0225b01_20": "「大與種種」等者，具如《玄》文破光宅中，彼云「大故知是實，種種故知是實」，今文意云，權實互有，豈果報唯大、性相唯種種耶？",
    "T34n1719_004:0225b04_21": "又釋妙中大妙相望以為六句。",
    "T34n1719_004:0225b04_22": "「六度」至「發心」者，斷即成佛故也。",
    "T34n1719_004:0225b05_23": "「如意珠」具如《止觀》及記。",
    "T34n1719_004:0225b06_24": "「無漏不思議」者，當知此不思議之無漏，故無漏名同應思義別。",
    "T34n1719_004:0225b07_25": "云「生出四種解釋，已如上」者，指上四番釋十如也。",
    "T34n1719_004:0225b08_26": "此下偈文，對者是也。",
    "T34n1719_004:0225b09_27": "「逮得涅槃」指六度者，以望二乘此生即得，故云「逮得」。",
    "T34n1719_004:0225b10_28": "「逮」者及也。",
    "T34n1719_004:0225b10_29": "又今欲廢，小菩薩為旁，故旁云「及」也、「當入滅」耳。",
    "T34n1719_004:0225b11_30": "若不爾者，今準他人上之三句，正明二乘脫縛即是已得涅槃，云何更云「逮得涅槃」？",
    "T34n1719_004:0225b13_31": "由聞三偽一真，是諸聲聞但聞三乘皆是方便，方便即偽。",
    "T34n1719_004:0225b15_32": "又聞「要當說真實」，所以疑其實未曾聞說唯一實。",
    "T34n1719_004:0225b16_33": "「偏舉二乘」者，世人若問：若三俱會，何故此中敘疑但二？",
    "T34n1719_004:0225b17_34": "亦應反問：若菩薩無疑，何故下文云「菩薩疑除」？",
    "T34n1719_004:0225b18_35": "若云疑通三人、會唯有二，菩薩何過而不會之？",
    "T34n1719_004:0225b20_36": "《經》云「疑除」，作不會釋，此乃破經，何名釋經？",
    "T34n1719_004:0225b21_37": "「一解脫」者，昔教三人同一解脫，方等、般若中雖聞勝脫，今從初說。",
    "T34n1719_004:0225b22_38": "有云：已得三德中之一脫。",
    "T34n1719_004:0225b23_39": "此不然也。",
    "T34n1719_004:0225b23_40": "釋「三請」者，瑤師、龍師非無眉目故不全破，但不及今師以望三周抑令三請，此則釋文所表俱有深致，凡一家破義皆恐累後學，於經有過彊復破之，不同世人任其胸臆。",
    "T34n1719_004:0225b27_41": "又偈後三行半云「動執生疑」，至爾時眾中下但云「騰疑致請」者，問：準品初開章云「初略開三顯一，次爾時已下動執生疑」，及到此中何故乃以略開三文為動執生疑，爾時已下文為騰疑請者，何耶？",
    "T34n1719_004:0225c03_42": "答：但動執生疑之言，言兼兩向。",
    "T34n1719_004:0225c04_43": "何者？",
    "T34n1719_004:0225c04_44": "若在爾時大眾中下，意明由前略開動其舊執生其新疑，若在三偈半文，意明此之略開動彼舊執令生新疑，故復名長行之文為騰疑致請，執既被動因茲有疑，今先騰疑後方致請，是故此文兩向用之，非參錯也。",
    "T34n1719_004:0225c09_45": "若以此文為騰疑致請，則應更開章云「略開三為二，先長行并十七行半偈歎二智，次三行半正略開顯動執生疑。」",
    "T34n1719_004:0225c12_46": "文云「執動疑生」者，由前略開動其執故執動，由前生其疑故疑生，疑既生已，今但致請，是故章首但云「騰疑致請」。",
    "T34n1719_004:0225c14_47": "得益之者悟有淺深，所引之人獲記差別，約能引權眾辯益不同，已知顯益欲知冥利，須辯待時。",
    "T34n1719_004:0225c17_48": "◎「爾時」下次明二止，初止意者恐懷疑故，次舍利弗騰宿根利，是故更請。",
    "T34n1719_004:0225c18_49": "次佛止之護上慢故，次舍利弗述慧益多，牒疑更請。",
    "T34n1719_004:0225c20_50": "一次正廣開三中三：先分章示相，次義四分別，三依文正釋。",
    "T34n1719_004:0225c21_51": "初文四：初引經標章，次舉品分周，三「亦名」下三周異名，四引例。",
    "T34n1719_004:0225c23_52": "「例如大品三根」者，第二十一〈方便品〉云：「須菩提白佛言：如佛所說若廣若略，諸菩薩等云何求耶？",
    "T34n1719_004:0225c25_53": "佛言：如是！",
    "T34n1719_004:0225c25_54": "如是！",
    "T34n1719_004:0225c25_55": "乃至一切種智，如是相菩薩摩訶薩學，是略攝般若波羅蜜，則知一切法廣略相。",
    "T34n1719_004:0225c27_56": "世尊！",
    "T34n1719_004:0225c27_57": "是利根菩薩亦入耶？",
    "T34n1719_004:0225c28_58": "佛言：利根中根定心散心並入是門，是門無礙，亦如三種發心不同。」",
    "T34n1719_004:0225c29_59": "「以十義料簡」者，自古此文多有紛諍，今為評判及以自立因為十門，然此十門雖泛拾破，一家置章不無次第。",
    "T34n1719_004:0226a03_60": "初欲明所被之人，先明能益之法，故先辯三周通別同異。",
    "T34n1719_004:0226a04_61": "次辯所被權實有無，故次明第二於實行中得入之人，三周不同由惑厚薄，雖現惑厚薄須知由宿根，雖已成根根須在悟，既得悟已必知領解，若有領解理須與記，得記之者悟有淺深，所引之人獲記得否，能引之眾須益有無，已識顯益欲知冥利，故辯待時。",
    "T34n1719_004:0226a10_62": "初門自立，文初中云若我遇眾生等是因緣說者，昔曾結緣即是昔因，中間相遇處處皆以佛道成熟，今日五時咸資佛道，即始終赴物也。",
    "T34n1719_004:0226a13_63": "根利未須述大通事。",
    "T34n1719_004:0226a14_64": "「若謂此文屬說法」者，雖在譬說文初，分文仍屬法說文後，既在譬說題內，故且用之，不然則取次文用之。",
    "T34n1719_004:0226a16_65": "長者驚入是因緣者，昔因今緣是感應義，長者是應、所聞是機，驚入即是赴機故也。",
    "T34n1719_004:0226a18_66": "故知應赴即是今之一化故也。",
    "T34n1719_004:0226a19_67": "答意者，許各具三根，法說自被法說中三，餘二亦爾。",
    "T34n1719_004:0226a20_68": "但說三根攝九即足。",
    "T34n1719_004:0226a21_69": "「從正略旁」者，上根中上根為正、中下是旁，亦應云具論有三且言上耳。",
    "T34n1719_004:0226a22_70": "若逗上根上三俱被，但上根為多為正，中下是略是旁，中中上下下中中上亦復如是。",
    "T34n1719_004:0226a24_71": "第二義中，光宅有實為權所引，則成定有實行引權意令有實；開善定執引權意令無實。",
    "T34n1719_004:0226a27_0": "今云有無且約實行，權應暫有何須論之。",
    "T34n1719_004:0226a28_0": "開善指四念處為初業故，故云外凡。",
    "T34n1719_004:0226a28_1": "今言有者，誰論初業能知常耶？",
    "T34n1719_004:0226a29_2": "豈以初知令今無耶？",
    "T34n1719_004:0226b01_3": "如大通佛所誰不知之？",
    "T34n1719_004:0226b01_4": "亦言于今有住聲聞地，言寧有者甚不可也。",
    "T34n1719_004:0226b02_5": "法華之前所執者誰？",
    "T34n1719_004:0226b03_6": "「經明」等者，正為光宅所破，既云寧執小果，權者何所引耶？",
    "T34n1719_004:0226b04_7": "今先總斥二家乖經失義。",
    "T34n1719_004:0226b05_8": "「乖經」者，光宅也。",
    "T34n1719_004:0226b05_9": "今經二文得記故無、未記則有。",
    "T34n1719_004:0226b06_10": "又在昔故有、於今則無，故今引文約開約記破其定有，若望後無計有則失。",
    "T34n1719_004:0226b08_11": "「失義」者破開善，「若定無」已下文是，既有入城必有實行。",
    "T34n1719_004:0226b09_12": "「權何所引」者，復以光宅結破開善，故今立實有與光宅言同、其意則別，今雖云無亦與開善不同，從得記後說故。",
    "T34n1719_004:0226b12_13": "「若定有」者下破執定有，恐計三周後猶有聲聞。",
    "T34n1719_004:0226b13_14": "「若定無」者，破定計無，如〈序品〉初因光橫見文殊引往；〈方便品〉初千二百人法說周竟，尚自不悟仍待譬說；宿世文中于今有住聲聞地者，又舉不知之人，云舍利弗辟支佛等，乃至流通處處有之。",
    "T34n1719_004:0226b17_15": "云何言無？",
    "T34n1719_004:0226b18_16": "又云無者，破住果者定計永滅，非謂本無。",
    "T34n1719_004:0226b19_17": "「若言」下今文泛難，今許實有為權所引，仍恐他以三藏佛例。",
    "T34n1719_004:0226b20_18": "「此義不例」下今文申之。",
    "T34n1719_004:0226b21_19": "佛居果頭則無實行，聲聞不爾是故有之。",
    "T34n1719_004:0226b22_20": "三藏佛言出自今教，故知不是他人難也。",
    "T34n1719_004:0226b23_21": "「何處」者，佛必三身圓滿，故稱此佛為權。",
    "T34n1719_004:0226b24_22": "若言三十四心，此乃教權似實。",
    "T34n1719_004:0226b24_23": "古今學者此佛尚不敢為權，誰知寂場不實？",
    "T34n1719_004:0226b25_24": "「今明」下正解，先立理，次引論。",
    "T34n1719_004:0226b26_25": "初略立，次云「若從」等者，實智尚無阿鼻，豈見定有聲聞？",
    "T34n1719_004:0226b27_26": "若說時未至有義非謬，故長者佛眼始終皆無，以法眼觀中途須有，作人亦約未得記前。",
    "T34n1719_004:0226c01_0": "次引論者為五：一正引論，二「若依」下以今經望論義立五種，三「若從」下判，四「若得」下結意，五「復次」下判大。",
    "T34n1719_004:0226c03_1": "引論如文。",
    "T34n1719_004:0226c03_2": "次今家依經望論，但加佛道一種。",
    "T34n1719_004:0226c04_3": "三判中云「若從決定」至「寶所」者，約大雖無、準小仍有，退菩提心仍屬有者，由在小教，今譚其初故云退大。",
    "T34n1719_004:0226c07_0": "「實者既爾」下明應化也。",
    "T34n1719_004:0226c07_1": "所引迴心能化本大，若增上慢二途不攝，本非商議。",
    "T34n1719_004:0226c08_2": "五「復次」下更判大乘有無者，先判，次結。",
    "T34n1719_004:0226c09_3": "意指應化為無，第四第五並名大故，故《論》中則無大乘之名，但云「應化」。",
    "T34n1719_004:0226c11_4": "「若從」下正指佛道，此用今家所立之名，而以發迹釋義仍除開三，得記已即名生身得忍菩薩故也。",
    "T34n1719_004:0226c13_5": "故取發迹者，知有實本亦得名為大乘聲聞，是則從隱德故無、從發迹則有。",
    "T34n1719_004:0226c15_6": "所以得大乘聲聞名者，彰言發迹仍示聲聞，故得名也。",
    "T34n1719_004:0226c16_7": "不同他釋於大乘中自立聲聞。",
    "T34n1719_004:0226c17_8": "從「今開三」下定文正意須為二人，為退大者與《論》不別，今取決定意似少殊，《論》據在座得記，今據通途被開，其不在座展轉為說，或在界外亦得聞之，或佛滅後敦逼令信，此經通說直云「與記」。",
    "T34n1719_004:0226c22_9": "《論》云退大且依一途，如諸聲聞於法華前，誰知退大？",
    "T34n1719_004:0226c23_10": "方等等席，咸稱滅種。",
    "T34n1719_004:0226c24_0": "準今經意，既彼此聞經，必彼此與記，一開之後無所間然，迴與未迴以分二義，當知《論》涉有餘之說，無以經意雷同。",
    "T34n1719_004:0226c26_1": "第三惑有厚薄者，古師以迴惑釋惑，今師以煩惑釋惑，故與舊不同。",
    "T34n1719_004:0226c28_2": "於中先列古釋。",
    "T34n1719_004:0226c28_3": "重觀所證故云「遊觀」，由遊觀故知一理同。",
    "T34n1719_004:0226c29_4": "「及其」下明其惑由，由聞教異。",
    "T34n1719_004:0227a01_5": "「將必」下正明互疑生惑。",
    "T34n1719_004:0227a02_6": "教本詮理，能詮既三所詮寧一？",
    "T34n1719_004:0227a02_7": "所詮若一能詮豈三？",
    "T34n1719_004:0227a03_8": "「踟蹰」下明其惑相，雖復迴遑未辯得失。",
    "T34n1719_004:0227a04_9": "「以理」下判其得失，以理惑教有順理之得，以教惑理有違理之失。",
    "T34n1719_004:0227a05_10": "「上根」等者，乃以小中理教得失，而判入大三周不同。",
    "T34n1719_004:0227a07_0": "故上根執一理情多，理名近大，故聞無三而順一理，所以前悟。",
    "T34n1719_004:0227a08_1": "教惑理者三聞方知一理無差，所以因斯成下根悟。",
    "T34n1719_004:0227a09_2": "中根二情力等故悟居中。",
    "T34n1719_004:0227a10_3": "「今謂」下破，先總破彼理教互惑而為三根。",
    "T34n1719_004:0227a11_4": "若以互惑為三根者，不可未聞三周預生迴惑。",
    "T34n1719_004:0227a12_5": "次「三人」下具破二意，一者大小永不相關，二破在小不應惑大。",
    "T34n1719_004:0227a14_0": "此別破二意初中又二，先且定之故云「何等」。",
    "T34n1719_004:0227a15_1": "「若迴遑」下正破又二，先約小破，疑屬見惑初果尚非，何得互疑名三根耶？",
    "T34n1719_004:0227a16_2": "次「若迴遑大乘者」下約大破也。",
    "T34n1719_004:0227a17_3": "大小既別，安得於大理教互疑？",
    "T34n1719_004:0227a18_4": "次意者用今經意，若大小理教更互惑者，汝於何處聞斥三耶？",
    "T34n1719_004:0227a19_5": "方等雖斥、般若雖加，並未曾云三是方便，故知爾前大小未惑，豈出入觀三一踟蹰？",
    "T34n1719_004:0227a21_6": "「既預」下縱難，爾前已曾理教迴惑，當知已曾動執生疑；若已生疑，略開三時已應領解，何得聞略仍云四眾咸皆有疑？",
    "T34n1719_004:0227a24_7": "言「今日」者，聞略開時。",
    "T34n1719_004:0227a24_8": "「進退」下結非。",
    "T34n1719_004:0227a25_9": "次「今明」下正釋，先判正意，次約四句以判三根，三約三品以明入住。",
    "T34n1719_004:0227a26_10": "初文者，先總明根惑並異於他，小乘根定迴惑又除，安得還就小乘辯惑？",
    "T34n1719_004:0227a28_11": "他縱以小而惑於大，他又不立別惑之名，故小迴惑不成厚薄。",
    "T34n1719_004:0227b01_12": "問：諸聲聞人爾前無斷別惑之文，何故今約以論厚薄？",
    "T34n1719_004:0227b02_13": "答：顯教雖無，準理合有，故被洮汰義當斷伏，由根不等斷伏亦殊，致有三根前後不一。",
    "T34n1719_004:0227b04_14": "次約四句中先列，次以四句別對四人。",
    "T34n1719_004:0227b05_15": "根惑並由過去熏習，致令悟有三周不同，所以三判者初釋收機令盡，故第四句攝結緣眾。",
    "T34n1719_004:0227b07_16": "後兩釋不定者，三根已定但句法至四，將四判三故從容進退。",
    "T34n1719_004:0227b09_17": "第二釋中應以中間二句為中，文云「為中下」者，或剩「下」字，或下根字別為下句。",
    "T34n1719_004:0227b10_18": "三約三品惑者，又二：先釋，次例。",
    "T34n1719_004:0227b11_19": "初釋者，即二位皆有三重，今且明三周始入初住有三不同，惑盡不等故使爾耳。",
    "T34n1719_004:0227b13_20": "「例如」下以小例大，十六剎那皆名無漏，至第十五猶受向名，故三品盡方入初住，爾乃獲記。",
    "T34n1719_004:0227b15_21": "第四轉根不轉根者，亦先述古。",
    "T34n1719_004:0227b16_22": "次「若爾」下破者，雖有轉名聞時俱上，三根不成。",
    "T34n1719_004:0227b17_23": "「若轉」下破轉義不成，亦無三根。",
    "T34n1719_004:0227b18_24": "三周悟時俱名為上，將何以辯三周三根？",
    "T34n1719_004:0227b19_25": "餘未悟者，不名為轉。",
    "T34n1719_004:0227b19_26": "次例意者，先立事，次難。",
    "T34n1719_004:0227b20_27": "若二俱利及利鈍仍存，不名為轉。",
    "T34n1719_004:0227b21_28": "「身子一聞」等，具如《止觀》第六記。",
    "T34n1719_004:0227b22_29": "次「夫眾生」下正解中，初正解，次料簡。",
    "T34n1719_004:0227b22_30": "初文先引現為類，現既為緣所轉，驗往亦然。",
    "T34n1719_004:0227b23_31": "「先世」下明宿生先轉三根已成，故使三根前後悟入。",
    "T34n1719_004:0227b25_32": "次譬者，刀如根、木如惑，執者如機，佛令其斫，受教如聞法、運斫如用觀、木斷如證、曾磨如轉，遇磨不同故有利鈍，此中聞悟似是信行非不兼法，由於往世信法迴轉相資不同，信法等相具如《止觀》。",
    "T34n1719_004:0227b29_33": "此一坐中應無六十四番。",
    "T34n1719_004:0227c01_34": "問意者，未入住前稱為三根，即此三根入住已後猶名三不？",
    "T34n1719_004:0227c02_35": "答意可見。",
    "T34n1719_004:0227c03_36": "次問意者，住前名緣、初住名真，未證二住亦名緣修，住前緣修既有差降，第二住前亦差降耶？",
    "T34n1719_004:0227c05_37": "答意者，位同理同不應更別，住前未證容有不同，然圓住前亦名緣者，唯有此中及四念處，仍望別教義立其名。",
    "T34n1719_004:0227c08_0": "五明悟不悟者，初今文自立，先引經立妨；次「若言」下出妨；三「然經」下辯別，故云「義未必然」。",
    "T34n1719_004:0227c10_1": "故昔三根不同三周，三周三乘各三成九。",
    "T34n1719_004:0227c11_2": "「今經」下，今家因此須辯支佛有無，先徵起牒妨。",
    "T34n1719_004:0227c12_3": "已知三根遍在三乘，今經何文云支佛悟？",
    "T34n1719_004:0227c13_4": "次「支佛」下釋妨。",
    "T34n1719_004:0227c13_5": "言「中根」者，依前三乘。",
    "T34n1719_004:0227c14_6": "云「隨根」者，以聲聞中亦三根故。",
    "T34n1719_004:0227c14_7": "「故身子」下證無別支佛。",
    "T34n1719_004:0227c15_8": "既明二乘得悟三根不同，菩薩亦應遍在三周，何者是耶？",
    "T34n1719_004:0227c16_9": "故出舊師明菩薩悟許有三根，而咸於法說，並不至於中下二周。",
    "T34n1719_004:0227c18_10": "言「域懷」者，「域」謂限域，期心分齊。",
    "T34n1719_004:0227c19_11": "言「近果」者，彼指共位，謂離二乘即求作佛，佛果仍與二乘位同，故云近果。",
    "T34n1719_004:0227c20_12": "今聞佛果過於五百，縱有遠近之疑，不同小故易悟。",
    "T34n1719_004:0227c22_13": "「三根」下，古判三時同在法說。",
    "T34n1719_004:0227c22_14": "「今明」下破。",
    "T34n1719_004:0227c23_15": "初周之前指法說初及略說中，初周三乘菩薩居首，然不併在初。",
    "T34n1719_004:0227c24_16": "「若爾」下引證，何得〈分別功德品〉及流通中如〈妙音品〉等，猶有始悟無生忍者？",
    "T34n1719_004:0227c26_17": "「舊云」下古救意云「初周先悟已成法身」。",
    "T34n1719_004:0227c27_18": "「今言」下重破。",
    "T34n1719_004:0227c27_19": "六百八十億等，豈可先是法身仍云得無生忍耶？",
    "T34n1719_004:0227c28_20": "無生忍後方名增道。",
    "T34n1719_004:0227c29_21": "次問者，既不許菩薩唯在初周，二乘亦應至〈壽量〉耶？",
    "T34n1719_004:0228a01_22": "答意者，人不局初、名不通後。",
    "T34n1719_004:0228a02_0": "問：既於三周已得無生，即是法身何以不許古師釋耶？",
    "T34n1719_004:0228a03_1": "答：古師意者，元是菩薩，初周聞法得成法身，至〈壽量〉中增道損生。",
    "T34n1719_004:0228a04_2": "今云聲聞至後雖通是菩薩，或有未得無生忍者，不名增道，故但云「無生」。",
    "T34n1719_004:0228a06_3": "今師前難古人者，本是菩薩尚有至彼方得無生，如初釋惟忖中，先得十住等自是一途，豈令菩薩盡先於法說得無生耶？",
    "T34n1719_004:0228a09_4": "故知二乘根性獲記者，亦有至後方得無生忍，故不可一概。",
    "T34n1719_004:0228a11_5": "當知一切皆通初後，但三周後無小名耳。",
    "T34n1719_004:0228a12_6": "第六領解有無者，雖不云舊，古有此計，故今引破。",
    "T34n1719_004:0228a13_7": "「今明」下先破緣覺，次辯菩薩。",
    "T34n1719_004:0228a13_8": "初文中四：初立理，次「身子」下引事，三「又四眾」下意有，四「信解」下義有。",
    "T34n1719_004:0228a16_0": "法華文句記卷第四(中)",
    "T34n1719_004:0228a19_0": "法華文句記卷第四(下)",
    "T34n1719_004:0228a21_0": "唐天台沙門湛然述",
    "T34n1719_004:0228a22_0": "次菩薩中二：先總述意，次「又其意」下別出所以。",
    "T34n1719_004:0228a23_1": "其意有三：初明無，次意或有或無，易故則無故云「處處有文」，準理合有故云「梵文」等也。",
    "T34n1719_004:0228a25_2": "三明有中云「菩薩位行」等者，菩薩實位極至妙覺，仍異於別故名為深。",
    "T34n1719_004:0228a26_3": "新入實者猶非所及，故名為「絕」。",
    "T34n1719_004:0228a27_4": "始從權來，故名為「新」。",
    "T34n1719_004:0228a28_5": "昔權位下故名為「小」。",
    "T34n1719_004:0228a28_6": "「說壽量」等者，據理迹中具合有領，新小自不敢耳。",
    "T34n1719_004:0228a29_7": "故下總領頌云：「佛說希有法，昔所未曾聞，世尊有大力，壽命不可量，無數諸佛子，聞世尊分別，說得法利者」，乃至「或無礙樂說，餘有一生在」等，即是補處總為領解，八相易領故聲聞領之，法身記難非淺所領。",
    "T34n1719_004:0228b05_8": "言「更求何物云云」者，應更責問者，汝唯知聲聞別領，而不見菩薩通領耶？",
    "T34n1719_004:0228b07_9": "故此三釋其義猶通，初意通指三教菩薩，通皆求佛，雖是權人執易轉故；第二三意雖云處處有文，及小菩薩等，故應分別，小在三權、悟大語略，故注「云云」良由於此。",
    "T34n1719_004:0228b11_10": "第七得記不得記者，亦是古計，先徵起，次正釋中緣覺如前入聲聞數，故但對菩薩亦為三。",
    "T34n1719_004:0228b13_11": "初文即具用向領解有無中初意，義兼第二，若同初二即同第三，即是初文並用前三義也。",
    "T34n1719_004:0228b15_12": "有記即有領解故也。",
    "T34n1719_004:0228b16_13": "言「如前云云」者，一者如前領解，第二中少梵文或有，但云「隨要」。",
    "T34n1719_004:0228b17_14": "第二意者義同前第三，但前文通、今具通別，龍女別，法師通，既彰灼記，何妨領解？",
    "T34n1719_004:0228b19_15": "第三意者據近遠別，近非所欣、遠記亦在分別功德。",
    "T34n1719_004:0228b20_16": "言「壽量」者，重聞於〈壽量〉故得記也。",
    "T34n1719_004:0228b21_17": "望前第三但所對別，前對小菩薩、此小乘人。",
    "T34n1719_004:0228b22_18": "次問意者，何不直云過若干劫得妙覺法身，但云初住八相？",
    "T34n1719_004:0228b24_19": "此是一家教意正文，而人多不悟。",
    "T34n1719_004:0228b24_20": "答意有二：一者明須八相，二者後與法身，以後形前知是初住，且橫指法身本也。",
    "T34n1719_004:0228b26_21": "故知二乘兩處得益，且與八相記者，更令與物結淨土因。",
    "T34n1719_004:0228b28_22": "菩薩已於多劫利物隨熟隨脫，不假八相淺近之記；二乘不爾，是故須之。",
    "T34n1719_004:0228b29_23": "第八悟有淺深者，此無古師，於中又四：初略明所以，辨有淺深有明晦故。",
    "T34n1719_004:0228c02_24": "次「初開」下釋淺深意，既云初聞法說已入佛慧，佛慧之語住中不專一品故也。",
    "T34n1719_004:0228c04_25": "或唯初住，或二三四乃至十地，三節增進理實如然。",
    "T34n1719_004:0228c05_26": "如釋惟忖中云先入今入，故今入之言該於四節，即三周壽量也。",
    "T34n1719_004:0228c07_27": "但先入者顯密不同，恐不了前意，故重云耳。",
    "T34n1719_004:0228c08_28": "三「如聽」下舉凡況聖、舉麁況細，若再聞無益，初亦徒聞，四節加功理應增進，或至一生良由此也。",
    "T34n1719_004:0228c10_29": "四「單複」下引事，如寒得衣重重漸勝。",
    "T34n1719_004:0228c11_30": "「厚薄」者釋單複也。",
    "T34n1719_004:0228c12_31": "問：若爾，何故前云此真位人無復淺深？",
    "T34n1719_004:0228c12_32": "答：一往同位實無淺深，細論明晦及明升入，既登後位理有增進。",
    "T34n1719_004:0228c14_33": "第九明權實得益者，為六：初出舊解，言「一云」者，舊應多釋，其一違文故且云一。",
    "T34n1719_004:0228c16_34": "次「今明」下正釋。",
    "T34n1719_004:0228c16_35": "言「隣圓」者，「圓」謂圓滿，近於滿位隣妙覺也。",
    "T34n1719_004:0228c17_36": "言「際極」者，顯隣圓耳。",
    "T34n1719_004:0228c18_37": "三「所以」下明得益由國。",
    "T34n1719_004:0228c18_38": "「文云」下引證。",
    "T34n1719_004:0228c19_39": "言「化功」者，影響迹時已有化益，前後增道即是深利，權人處處得益深故。",
    "T34n1719_004:0228c20_40": "五「故一音」下立理，不必併須待至〈壽量〉，故云「一音」。",
    "T34n1719_004:0228c22_41": "又密益者宜聞長遠，時處不同顯密各異，故注「云云」。",
    "T34n1719_004:0228c23_42": "六「又我」下正證影響得益之文，若於己無益何謂欲得？",
    "T34n1719_004:0228c24_43": "第十明待時不待時者，初正釋中先大判，次「若就」下就三周及本委論待等。",
    "T34n1719_004:0228c26_44": "三周之中自論密者，如法說時密聞大車及大通事而得益者，即不待時，中周密聞準說可見。",
    "T34n1719_004:0228c28_45": "問：三周及本有密說者，《玄》文那云「法華唯顯」？",
    "T34n1719_004:0228c29_46": "答：言顯密者，爾前遍圓互不相知，今至此經同入一圓，雖密而顯純一味故，但於一座有待不待，但知彰灼授記二乘，顯露分明說長遠壽，於茲一座無不聞知，故名為顯。",
    "T34n1719_004:0229a04_47": "問云「非顯非密」者，謂決定性，於前四時既無密益，不至法華復無顯得，二處無益名失時不？",
    "T34n1719_004:0229a07_0": "答「餘經」等者，謂前四時既云永滅，諸聲聞等不知變易，故《淨名》中迦葉自敘云「皆應號泣聲震三千，於此大乘已如敗種」。",
    "T34n1719_004:0229a09_1": "準彼經判，敗種豈生來至法華咸受佛記？",
    "T34n1719_004:0229a10_2": "若爾，佛於爾時何不即記，而使稽滯來至法華，顯密不同如前已釋，若將永滅權論用釋開會實經，經既已生，論何能滅？",
    "T34n1719_004:0229a13_3": "但以滅者於彼得聞，餘經不說，況通經論？",
    "T34n1719_004:0229a14_4": "故失顯密亦非失時，但弘教者曲將釋此，是釋者過非論咎也。",
    "T34n1719_004:0229a16_5": "「五千起去」等者，無四時之密益，失此會之顯功，此化失時彼土非冀，故應失時。",
    "T34n1719_004:0229a18_6": "答云：滅後益者是也。",
    "T34n1719_004:0229a18_7": "問：經云「佛滅度後實得羅漢」，容可得益，上慢不實應非此收。",
    "T34n1719_004:0229a20_8": "答敦逼實者誠如所言，既通許遇餘佛，亦何隔於上慢？",
    "T34n1719_004:0229a21_9": "如其不發，待後佛時。",
    "T34n1719_004:0229a21_10": "問：佛若大慈，何不令其無謗生信？",
    "T34n1719_004:0229a22_11": "答：是盲者過非日月咎，法界眾生未益者眾，況此五千已蒙下種，滅後時遠當當不遺。",
    "T34n1719_004:0229a24_12": "問：身子初周為三根請者，此下雜料簡不關十門。",
    "T34n1719_004:0229a25_13": "言為四眾三根者，初周普請佛亦普說，餘未悟者還為普請，既普請普說云何言佛各為說耶？",
    "T34n1719_004:0229a28_0": "此引三抑俟其三周，佛既權抑預表身子權能預謀，何以不各各請之？",
    "T34n1719_004:0229a29_1": "而三周之首通為三根，譬周之初通為中下，故諸天領解。",
    "T34n1719_004:0229b01_2": "文後云「爾時舍利弗白佛言：我今無復疑悔，是諸千二百等」，故知是為中根請也。",
    "T34n1719_004:0229b03_3": "乃至文云「願為四眾說其因緣」，即為下根請也。",
    "T34n1719_004:0229b04_4": "答意可知。",
    "T34n1719_004:0229b05_5": "然身子設使預知在三，終須普請。",
    "T34n1719_004:0229b06_0": "若爾，初周普請何故佛但作法說耶？",
    "T34n1719_004:0229b06_1": "何故譬說復更請耶？",
    "T34n1719_004:0229b07_2": "譬說已雙為中下，何故復作宿世說耶？",
    "T34n1719_004:0229b08_3": "答：初周普請說亦普說，聞者未悟自在物機，中下尚昧是故重為中下普請，佛亦普為中下譬說，故千二百中四人之外屬下根者，故佛鑑機不須更請，便即許云「宿世因緣吾今當說」。",
    "T34n1719_004:0229b12_4": "若爾，亦未申難，若通被三根，那云三抑俟其三請以表三周？",
    "T34n1719_004:0229b13_5": "答：鑑物機情理須預照，及至為說何擇下中？",
    "T34n1719_004:0229b14_6": "故法說時已益中下，乃令中下再三便悟。",
    "T34n1719_004:0229b15_7": "「云云」者，豈有法說中下不聞？",
    "T34n1719_004:0229b16_8": "豈有初請專為極利？",
    "T34n1719_004:0229b17_9": "廣責舊見不曉大猷。",
    "T34n1719_004:0229b17_10": "問者將法譬二對於宿世似如三世，若許三世當現如何？",
    "T34n1719_004:0229b19_0": "答中言「無文」者，一往語耳。",
    "T34n1719_004:0229b19_1": "如說法中當為汝說，若將昔三以望今一，則今為昔，當此約縱無方之辯以答無方之問，得作此說。",
    "T34n1719_004:0229b22_0": "若不爾者，但得依常立法譬名。",
    "T34n1719_004:0229b22_1": "既云無方，觸途皆轉，如譬說中大車望小大亦是當，如法說中望三為昔，一亦成現。",
    "T34n1719_004:0229b24_2": "今云「譬是現」者，譬是現事且云現耳。",
    "T34n1719_004:0229b25_3": "「準後望前」者，法譬在於宿世之後，故以宿世為過去也。",
    "T34n1719_004:0229b26_4": "準知法譬合同當現。",
    "T34n1719_004:0229b27_5": "問：舊以五濁障大者，舊師計也。",
    "T34n1719_004:0229b28_6": "四句料簡今家破之。",
    "T34n1719_004:0229b28_7": "言「如前」者，指上《玄》文，五濁有除不除，大機有動不動，不得一向云障於大。",
    "T34n1719_004:0229c01_8": "亦可云「如後」，即後釋五濁中具歷五味四四句是。",
    "T34n1719_004:0229c02_9": "「有人」下復引他解，斷見惑竟有無明在，故所證真與此無明共為大障。",
    "T34n1719_004:0229c04_10": "無明舉修惑也，即不發心。",
    "T34n1719_004:0229c04_11": "初果故引《法華論》證。",
    "T34n1719_004:0229c05_12": "言「無煩惱」者，已斷見故。",
    "T34n1719_004:0229c06_0": "「有染慢」者，有修惑也。",
    "T34n1719_004:0229c06_1": "未知常住即是大障。",
    "T34n1719_004:0229c07_2": "若博地不執未有所證未曾斷見，二癡合明無明惑彊，故云「獨障」。",
    "T34n1719_004:0229c08_3": "意云：五濁之中眾生、劫、命不全為障，為障者見修兩濁。",
    "T34n1719_004:0229c09_4": "「若爾」下他難也。",
    "T34n1719_004:0229c10_5": "意云：若二人無明若共若獨俱能障者，此之無明若定能障即定須破，若聞法已破不妨聞法，何障之有？",
    "T34n1719_004:0229c12_6": "若未聞法無明先破，則聞法時無明已去復不名障。",
    "T34n1719_004:0229c13_7": "此是三論師意，不問無明為障所以，直以自他等責障有無。",
    "T34n1719_004:0229c15_8": "「答」至「為通」者，聞法故破、破由聞法。",
    "T34n1719_004:0229c16_9": "言「無前後」者，未聞法破為前、聞法已破為後，前名自破、後名他破，自他無破、無因不可。",
    "T34n1719_004:0229c18_10": "次「雖不前後」等者，雖非自他因緣故破，以因緣故亦前亦後，亦前故暗滅、亦後故明生，今從破說故無前後，今從立說無明定障。",
    "T34n1719_004:0229c21_11": "又亦應云雖無前後聞法定破。",
    "T34n1719_004:0229c22_12": "次更料簡知與不知，初引兩經皆云知，何以此經三周說竟猶云不知？",
    "T34n1719_004:0229c23_13": "然雖云知，文意少別，彼屬方等應具二意，一者對諸菩薩云二乘人元發大心後終歸大，二以「不愚」等一往斥之，具如《止觀》第三文末。",
    "T34n1719_004:0229c26_14": "彼漫引之以為難辭。",
    "T34n1719_004:0229c27_15": "「云何三根之後」等者，〈法師品〉後叚長行文中云「若聲聞人聞是經驚疑怖畏，當知是為增上慢者」，此以上慢驚疑而顯不知，但三根之後皆悉應知。",
    "T34n1719_004:0230a01_16": "何故猶云驚疑怖畏？",
    "T34n1719_004:0230a02_17": "初疑謂三周之初動執生疑，後悟謂三周領解解後無疑，何故此後尚自驚疑？",
    "T34n1719_004:0230a04_0": "答中二意，初通明知，次「凡有」下分門別釋。",
    "T34n1719_004:0230a05_0": "初文意者，此經亦云知者，責於問者何以專引不知之文，故此經與記處處云知。",
    "T34n1719_004:0230a06_1": "次引今文正答云知。",
    "T34n1719_004:0230a07_2": "三根之後有不知者，敦逼之辭，諸不愚等來至法華皆悉已知，假使更有不知之人判成上慢，既非上慢道理皆知，滅想尚知何況餘耶？",
    "T34n1719_004:0230a10_3": "次分門釋者，初明知者，聲聞於彼亦不云知，佛於彼經為諸菩薩說其元意，故云知耳。",
    "T34n1719_004:0230a12_4": "此即答前兩經之問，昔曾發大故云前知，中間退大，次明不知，今至法華被會方知。",
    "T34n1719_004:0230a14_5": "若佛在世三根得記，佛滅度後無不知者。",
    "T34n1719_004:0230a15_6": "「又身子」下重引此經以證不知，初句是身子敘千二百不知，「我今」下法說之初自敘不知，此是三周之前不知之文，非關三周後也。",
    "T34n1719_004:0230a18_7": "「又大通」下此當三周之後亦有不知之文。",
    "T34n1719_004:0230a19_8": "何者？",
    "T34n1719_004:0230a19_9": "既云說是經時，十六沙彌皆悉信受，聲聞眾中亦有信解，其餘眾生千萬億眾皆生疑惑，即是彼佛在世亦有不知之人。",
    "T34n1719_004:0230a22_10": "然亦不得云永不知，即是王子為其覆講，此十六子義當餘佛。",
    "T34n1719_004:0230a24_11": "佛雖在世四依弘經理亦不失，當知且對聞佛說時云不知耳。",
    "T34n1719_004:0230a25_12": "「若執」下，次為和會，於中先總非，次正會。",
    "T34n1719_004:0230a26_13": "初不許偏執者，如前二文，或初後知而中間不知，或初不知後必得知。",
    "T34n1719_004:0230a28_14": "生滅度想尚於彼知，況在佛世暫時不知，安得固執而生矛盾？",
    "T34n1719_004:0230a29_15": "矛盾具如《止觀》記。",
    "T34n1719_004:0230b01_16": "「論者」下抑挫凡情，恐成巨損。",
    "T34n1719_004:0230b01_17": "言「餘事」者，修行趣果有饒益者方可論之。",
    "T34n1719_004:0230b02_18": "「聲聞」等者且順《大經》諍論之文，故《大經》皆云「不解我意」。",
    "T34n1719_004:0230b04_19": "然彼《經》中二十三雙俱云不解者，以對昔教故責迷者二俱不解，若識化意則二俱名解，在昔須云不成執者，望今成過；在今須云必成，望後逗小成過，以大小教開與不開並通三世。",
    "T34n1719_004:0230b08_20": "若唯引不成以證定性，既俱有過安偏引耶？",
    "T34n1719_004:0230b09_21": "雙引各執尚違教旨，迷實執權其過非小，亡權執實斯愆猶薄，既申實教須云定成，人不見之徒援權典用證實教。",
    "T34n1719_004:0230b12_22": "「今試」下正存今教而為融會，先正融會，雖有二初大初為定，豈從中間取小情執小滅為規，故大教定成不須為諍，一義既爾，二十二雙請為觀之。",
    "T34n1719_004:0230b15_23": "若佛世尊俱留有妨之文，何成三達五眼？",
    "T34n1719_004:0230b16_24": "故依此判諍論自消。",
    "T34n1719_004:0230b17_25": "縱二十三內小部不同，灼然易殄。",
    "T34n1719_004:0230b18_26": "次「若得此意」下於念處中以分權實，故知但點二種初業，其滯自消，何須復以一初作妨？",
    "T34n1719_004:0230b20_27": "況若聞《法華》無復疑悔，知與不知二門無壅，故權實二人知不知別。",
    "T34n1719_004:0230b21_28": "「有人言」下引古略立利鈍二人，及至解釋離為四句，純以權人示知不知，故不應理。",
    "T34n1719_004:0230b23_29": "「今不取」下總破。",
    "T34n1719_004:0230b24_30": "故準今意具明權實，是故不用純權四句。",
    "T34n1719_004:0230b25_31": "若委論者約實行對權各為四句，故注「云云」。",
    "T34n1719_004:0230b26_32": "文且略立權者先知、實者不知，寄小初業生滅想者，現世不知，知者現得悟者是也。",
    "T34n1719_004:0230b28_33": "即初二句也。",
    "T34n1719_004:0230b28_34": "第三句者，初不知後知。",
    "T34n1719_004:0230b29_35": "第四句者即方等中被斥者機未發故非知，以被斥故非不知。",
    "T34n1719_004:0230c01_36": "權人同實示知不知，論其內心無時不知，故不用舊於義自顯，更廣約諸教何位何時、顯密權實知不知等。",
    "T34n1719_004:0230c04_37": "望舊雖爾，今家於實，秖是初則不知，後方得知，因此重料簡緣覺。",
    "T34n1719_004:0230c05_38": "問，可知。",
    "T34n1719_004:0230c05_39": "答中引經云「從知」者。",
    "T34n1719_004:0230c06_40": "問：此佛亦有聞法緣覺，何不令其聞佛說法如方等般若中二乘之人耶？",
    "T34n1719_004:0230c08_41": "答：未斷惑者可令聞法，已斷惑者自謂獨覺，以是應知世無二佛。",
    "T34n1719_004:0230c09_42": "問：緣覺在小，住亦何妨？",
    "T34n1719_004:0230c10_43": "答：元為法滅無師獨悟，既有佛興復不稟教，去則不與稟教為妨，是故不同方等元是稟教之人。",
    "T34n1719_004:0230c12_44": "問：徙向何處？",
    "T34n1719_004:0230c12_45": "答：向無佛興處，縱在此界亦是佛教所不及處，如有德王興豈彗星不沒？",
    "T34n1719_004:0230c14_46": "若爾，其得神通豈不知耶？",
    "T34n1719_004:0230c15_47": "答：為護物機不護緣覺，知亦何爽？",
    "T34n1719_004:0230c16_48": "「願生」至「十四生」者，以願簡其任運生數而值佛者，若願生者生數未滿，若後在天願尚牽來，具如眷屬妙中，是故此人即名聲聞。",
    "T34n1719_004:0230c19_49": "言「十四生」者，人天各七，但總立七或二十八，具如《止觀》第六記。",
    "T34n1719_004:0230c20_50": "明極鈍者至十四耳，故生未滿即成無學。",
    "T34n1719_004:0230c21_51": "「二三果」者，如一來人及五含中後之三人，知佛出世尚有從天下來親近佛等，若上流者縱至無色及無色般，並有起欲界化來見佛者，若不見佛亦可容得有餘般時，亦名獨覺，故云「二果三果例然」。",
    "T34n1719_004:0230c26_52": "今云「例然」者，以從願故，況復二果欲人天生願亦易牽。",
    "T34n1719_004:0230c27_53": "「變化緣覺」者，義準聲聞亦具四種，今文列一義已含三，所化兼二故也。",
    "T34n1719_004:0230c29_54": "「許文為三」，三文各二，則以三文各二字是。",
    "T34n1719_004:0231a01_55": "如初文中初是順，次「豈得」下許。",
    "T34n1719_004:0231a02_56": "次文，初是誡，「吾當」下許。",
    "T34n1719_004:0231a02_57": "第三文，初是簡，「汝今」下許。",
    "T34n1719_004:0231a03_58": "「大經四善法」者，〈德王品〉釋十功德中云「一者親近善友，二者聽聞正法，三者思惟其義，四者如說修行，唯此四法是涅槃因。",
    "T34n1719_004:0231a06_59": "若言苦行是涅槃因，無有是處。」",
    "T34n1719_004:0231a06_60": "後之三句即三慧也。",
    "T34n1719_004:0231a07_61": "故佛誡之是涅槃近因緣也。",
    "T34n1719_004:0231a08_62": "「五千在座」至「簡眾」者，或當過去有謗法緣，或機未熟聞必生謗，故佛知時神力令去。",
    "T34n1719_004:0231a10_63": "又如說《瓔珞經》時，五千菩薩尚從座起去，彼〈譬喻品〉因佛說法身功德，座中有五千菩薩從座起去。",
    "T34n1719_004:0231a12_64": "目連問佛：此諸正士修菩薩道，已入如來正法之藏，行過三乘，何故聞說三身不受而退？",
    "T34n1719_004:0231a14_65": "佛言：善男子！",
    "T34n1719_004:0231a14_66": "聞說是者沸血流面。",
    "T34n1719_004:0231a15_67": "何以故？",
    "T34n1719_004:0231a15_68": "是無數劫恒生誹謗，是輩過去恒沙佛所，修行六度起於著想，有悔心故、有退轉故，當更經歷勤苦之難，千佛過去猶未得度，是人雖修菩薩之道，欲得成佛終不可得，如人欲於虛空造室，終不可成。",
    "T34n1719_004:0231a20_69": "今謂此乃三藏菩提之心機未合時，若聞三身理合生謗，通在衍門生謗義少，故知今人雖欲發心，不簡偏圓不解誓境，未來聞法何能免謗？",
    "T34n1719_004:0231a23_70": "問：前云三止抑待三根，今何故云由五千在座？",
    "T34n1719_004:0231a24_71": "答：三請已後五千必去，秖一三止用當二義，於理無妨，有時一法當無量緣，秖此二事何足生疑。",
    "T34n1719_004:0231a27_72": "「五濁障多」者，五濁加多表具見修，復加執慢故根名深，障罪是根而或未深，故加執慢方乃名深。",
    "T34n1719_004:0231a29_73": "「枝葉細末」者，若實得果如根本大材任為器用，但計枝葉謂為堪任，而輕根本，謂等謂過名增上慢。",
    "T34n1719_004:0231b02_74": "「執方便之方便」者，小乘四果已是方便，更於煖頂執為真極，應知上慢不全無法，但以淺位自謂增上，而慢他人名增上慢。",
    "T34n1719_004:0231b05_75": "「四請」者，以受旨文義當一請，并前為四。",
    "T34n1719_004:0231b06_76": "「毒鼓」者，《大經》云：「譬如有人以毒塗鼓，於大眾中擊令出聲，聞者皆死。",
    "T34n1719_004:0231b08_77": "鼓者，平等法身。",
    "T34n1719_004:0231b08_78": "毒者，無緣慈悲。",
    "T34n1719_004:0231b09_79": "打者，發起眾也。",
    "T34n1719_004:0231b09_80": "聞者，當機眾也。",
    "T34n1719_004:0231b09_81": "死者，無明破也。」",
    "T34n1719_004:0231b10_82": "今世惑破近死，正當當機人也。",
    "T34n1719_004:0231b11_83": "來世惑破遠死。",
    "T34n1719_004:0231b11_84": "此五千等雖非當機，如來何不彊為其說作久遠因，如喜根等即遠益人，具如《止觀》第八記。",
    "T34n1719_004:0231b13_85": "答中云「華嚴末席」者，此且一往寄結集說。",
    "T34n1719_004:0231b14_86": "舊《經》三十七云：「時舍利弗祇園林出，不見如來自在莊嚴變化及師子吼妙功德等，不見諸大菩薩眷屬，亦無智眼能見覺知及生意念，亦不樂說不能讚歎，以聲聞人出三界故。」",
    "T34n1719_004:0231b18_87": "此即如聾如瘂之文，於彼末會即當漸初。",
    "T34n1719_004:0231b19_88": "然亦寄於娑婆一期設化漸教，以說用通今意。",
    "T34n1719_004:0231b20_89": "應知華嚴盡未來際，即是此經常在靈山，何殊十方更互主伴？",
    "T34n1719_004:0231b22_90": "至第三十八〈入佛境界品〉「文殊從善住閣出，與諸天龍等至如來所頭面禮足，設供養已辭遊南方。",
    "T34n1719_004:0231b24_91": "時舍利弗承如來力，見文殊師利從祇洹出，而作是念：今與俱行。",
    "T34n1719_004:0231b26_92": "時舍利弗有六千弟子，從自房出禮佛足已，至文殊所。",
    "T34n1719_004:0231b27_93": "此六千等皆新出家，已曾親近過去諸佛，皆是文殊之所化度。",
    "T34n1719_004:0231b28_94": "舍利弗為諸比丘廣讚文殊，文殊語諸比丘：汝等善能成就十種大心，則得佛地況菩薩地？」",
    "T34n1719_004:0231c02_0": "自古共云「華嚴時長」，若爾，乃是結集後教，至般若來方可得云「令諸比丘成十大心」，此乃義當轉教時也。",
    "T34n1719_004:0231c04_1": "結此等意入華嚴中，故云「時長」。",
    "T34n1719_004:0231c05_2": "當知以法界論之無非華嚴，以佛慧言之無非法華，道理雖爾，若約次第部類不便，則鹿苑諸教皆應結取，但是大小不同、機見不等，故令教主說亦不一。",
    "T34n1719_004:0231c09_3": "驗舍利弗已有六千弟子，故似方等般若教時，何但鹿苑耶？",
    "T34n1719_004:0231c10_4": "今文復云「未破小執」，即似鹿苑之始，準下釋〈信解品〉中長者之文，但是機見著脫前從，今亦且寄漸教大末小初為釋「今諸佛」至「簡遣」者，以無密教同席益故。",
    "T34n1719_004:0231c14_5": "今欲滅化城、廢草庵，乃是一化之等體，此尚於小起增上慢，況能大益耶？",
    "T34n1719_004:0231c15_6": "故大此人正宜令去。",
    "T34n1719_004:0231c16_7": "「若去住俱謗」等者，聞略不謗聞廣必謗，故云「去則有益」。",
    "T34n1719_004:0231c17_8": "故毒鼓二義謗及不謗，前聞略說已成不謗，毒鼓之因何須更加成謗因耶？",
    "T34n1719_004:0231c19_9": "二因無別加謗墮苦，不作謗因或於涅槃得當機益，若加謗者多失近利，故任其去以存近益。",
    "T34n1719_004:0231c21_10": "喜根慈故令遠得益與其樂種，如來悲故護令不謗拔其當苦。",
    "T34n1719_004:0231c23_11": "次問可見。",
    "T34n1719_004:0231c23_12": "答中「非當機」等者，若唯以五千而為結緣、餘當機者，則五品已上並屬當機。",
    "T34n1719_004:0231c25_13": "然準望前文釋四眾中，當機乃在初住已上，堪為影響，則六根五品並為結緣，但是結緣義寬，欲收起去之類，縱以五品為當機者，此等亦得為結緣也。",
    "T34n1719_004:0231c29_14": "「已如上說」者，如上待時中說，即如來滅後持弘經人得益故也。",
    "T34n1719_004:0232a01_15": "「昔大通佛時」等者，具如上文釋結緣眾，亦將此文而證結緣，經爾許時方乃得度，如來滅後弘經人邊得當機益，猶為太近，故知彼十六子眾豈無至今仍有未度者耶？",
    "T34n1719_004:0232a05_16": "不見三世久遠之益而以現難，深不可也。",
    "T34n1719_004:0232a06_17": "此是大聖見機之說，滅後弘經實可為例。",
    "T34n1719_004:0232a07_18": "「說大經時萬五千億人」等者，師子吼菩薩言：如佛所說，一切眾生能信如是大涅槃經不可思議。",
    "T34n1719_004:0232a09_19": "世尊！",
    "T34n1719_004:0232a09_20": "是大眾中有八萬五千億人，於是經中不生信心，故能信者不可思議。",
    "T34n1719_004:0232a11_21": "疏文欠八字，疏意云：既云是大眾中，又云不生信心，故知已為結緣眾也。",
    "T34n1719_004:0232a13_22": "故五千雖去，已聞略說。",
    "T34n1719_004:0232a13_23": "「不久」者，意亦指於弘經人益。",
    "T34n1719_004:0232a14_24": "「金光明」等者，第七云：一者深信大乘方等；二者毀訾不生信樂，不生信樂者亦得結緣。",
    "T34n1719_004:0232a16_25": "故引為例。",
    "T34n1719_004:0232a16_26": "正廣釋中為二：先示廣以開略，次示廣列章相。",
    "T34n1719_004:0232a17_27": "初文又二：初對略開章，次「上句」下略示廣所以。",
    "T34n1719_004:0232a18_28": "次「六者」下正示廣相，於中又四：初列六章；次生起六章，亦名章意；三「於五章」下示五佛有無，四「又六」下明六章大體，生起宛然大體隨時。",
    "T34n1719_004:0232a22_29": "以此六義共成開顯之大旨。",
    "T34n1719_004:0232a22_30": "言「略而不闕」等者，五佛互略互存無闕。",
    "T34n1719_004:0232a23_31": "「詣」謂所至。",
    "T34n1719_004:0232a24_0": "共成一化何假繁列？",
    "T34n1719_004:0232a24_1": "如三世佛但各二章，豈非極略？",
    "T34n1719_004:0232a25_2": "故六章中開顯二章略而無闕，令權詣實而略却四章令文不繁。",
    "T34n1719_004:0232a26_3": "「前後無在云云」者，令說無在之意。",
    "T34n1719_004:0232a27_4": "六章之要莫若開顯，前後互無在餘四章，但義存六共成一意，應須具說大體以辯不次之理(云云)。",
    "T34n1719_004:0232a29_5": "「今但」下總佛章中所以但四無二者，四正二旁，當知五六成就三四，是故略指。",
    "T34n1719_004:0232b02_6": "又前四中三四為正、初二助成，故三世章各但三四，釋迦化主五濁施三，故復加之，但闕歎法一段文耳。",
    "T34n1719_004:0232b05_7": "總而言之必須具六，為避繁文故須互指。",
    "T34n1719_004:0232b06_8": "「四十餘年」者，菩提流支《法界性論》云：「佛成道後四十二年說《法華經》」。",
    "T34n1719_004:0232b07_9": "「久久稀疎」者，爾前非無指獨顯說，故曰稀疎。",
    "T34n1719_004:0232b08_10": "如華嚴佛慧隔小帶偏，經歷三昧今乃獨暢，此有二意：一者久乃說之，二者是時乃說之。",
    "T34n1719_004:0232b10_11": "雖列人已堪等三意在指時故也。",
    "T34n1719_004:0232b11_12": "問：方等、般若雖有帶對亦說佛慧，何名稀疎？",
    "T34n1719_004:0232b12_13": "答：此約二乘鈍菩薩說，初於華嚴而不聞，次於鹿苑而入證，後於二味而不取，今始得聞則成稀也。",
    "T34n1719_004:0232b15_14": "諸利菩薩何甞不聞？",
    "T34n1719_004:0232b15_15": "但以增進為今經益耳。",
    "T34n1719_004:0232b16_16": "若約本門非此中歎。",
    "T34n1719_004:0232b16_17": "問：若爾，華嚴與二酥一概佛慧，何但《華嚴》已說佛慧？",
    "T34n1719_004:0232b17_18": "答：二酥非無，但《華嚴》雖兼佛慧稍純，從純得名。",
    "T34n1719_004:0232b19_19": "「優曇華」者，新云「鄔曇鉢羅」，翻為瑞應，金輪王出、大海減少，金輪路現此華乃生，作金輪王之先兆也。",
    "T34n1719_004:0232b21_20": "「調熟」者，亦有通別，通則二字通於二味，別則調謂調斥如方等也，熟謂成熟，即加說也。",
    "T34n1719_004:0232b23_21": "「醍醐」下「云云」者，廣約三味明不說所以，如上諸文故不重列。",
    "T34n1719_004:0232b24_22": "「靈」下「云云」者，須說靈即靈通以通一切，隨義便故靈寺在後，從名便故靈應在前。",
    "T34n1719_004:0232b26_23": "有此觀故必獲佛記，亦名為瑞；有此觀故後方得果，故名為華。",
    "T34n1719_004:0232b28_24": "三觀成已真因方現，三千為表實可兼之。",
    "T34n1719_004:0232b29_25": "「此理」下理教行人。",
    "T34n1719_004:0232b29_26": "言「反乖」者，以反以乖釋順釋正，由昔乖反故今反乖，昔逆即順何反乖耶？",
    "T34n1719_004:0232c02_27": "皆云「至」者，實之極也。",
    "T34n1719_004:0232c03_28": "若至今經無過上故，故皆云「至」。",
    "T34n1719_004:0232c03_29": "「還指」等者，釋勸信意。",
    "T34n1719_004:0232c04_30": "何故勸信？",
    "T34n1719_004:0232c04_31": "欲明昔麁即妙，恐物生疑故預勸誡。",
    "T34n1719_004:0232c05_32": "言「四種」者，秖上所列此理已下四文是也。",
    "T34n1719_004:0232c06_33": "故客作言下不云人等，但云四種，以客作之言而含於四，故總貫之。",
    "T34n1719_004:0232c08_0": "所以昔為客作之四，今成長者子四，更無所改全成妙四，故云「汝等所行」等。",
    "T34n1719_004:0232c09_1": "「信無」等者，佛世尚乃以人顯法，末代安可法妙人麁？",
    "T34n1719_004:0232c11_2": "若云大權，必無以善而濫於惡，神縱異迹並越二途。",
    "T34n1719_004:0232c12_3": "世云「勤學不如擇師」，故云「汝等當信佛之所說」。",
    "T34n1719_004:0232c13_4": "「初明佛道」至「難知也」者，施權意也。",
    "T34n1719_004:0232c14_5": "以諸教中無施名故，今欲明開故，先敘所開，即所施是。",
    "T34n1719_004:0232c15_6": "故《玄》文云：「為實施權意在於實，開權顯實意在於權，當知以實為權權名隱實，開權顯實實外無餘，潛之與顯利在物情，常住本源未嘗增減，故未開之前非但不說顯實之名、都無施權之語，故說宜權之言，即須顯實故也。」",
    "T34n1719_004:0232c20_7": "故知此是《法華》之宗致，實教之源由，釋義之旨歸，眾行之府藏；若不體之徒施徒運。",
    "T34n1719_004:0232c22_8": "每至此意皆勤勤者，恐斯宗學者失經旨故。",
    "T34n1719_004:0232c23_9": "「所以者何」下應釋諸佛。",
    "T34n1719_004:0232c24_10": "云「我以」等者，以我釋彼也。",
    "T34n1719_004:0232c24_11": "「借此」者，既將自權而釋於彼，故借字亦子夜反，去聲稱之。",
    "T34n1719_004:0232c26_12": "意正引彼證此，故且以此釋彼，意亦明於道同，彼此皆悉施開故也。",
    "T34n1719_004:0232c27_13": "「是法」等者，若結開權，「是法」兩字指向演說諸法是也。",
    "T34n1719_004:0232c29_14": "標人法中云「舉無分別法」者，將向是法為顯實法，故云「法」也。",
    "T34n1719_004:0233a01_15": "唯有諸佛舉人也，即是向法故云「能知」。",
    "T34n1719_004:0233a02_16": "「除諸」等者，若爾《法華》之外皆魔事耶？",
    "T34n1719_004:0233a03_17": "不然。",
    "T34n1719_004:0233a03_18": "但前教中權魔亦說之，唯此一實魔永不測，故云「除」耳。",
    "T34n1719_004:0233a04_19": "故惑阿難時亦說中道，但除其魔而開其法。",
    "T34n1719_004:0233a05_20": "「非五七九」等者，以三五等皆是方便，故皆云「非」。",
    "T34n1719_004:0233a06_21": "三藏三乘加人天五也，加通教二乘七也。",
    "T34n1719_004:0233a07_22": "但會二乘，何二乘耶？",
    "T34n1719_004:0233a08_23": "以共二乘與《婆沙》中二乘永別，《般若》不與彼二乘共，故今問之。",
    "T34n1719_004:0233a09_24": "若三藏三乘不須會者，《婆沙》四階即是究竟圓常果不？",
    "T34n1719_004:0233a11_25": "若秖歸此果即是《大品》共佛以不？",
    "T34n1719_004:0233a12_0": "為是《瓔珞》妙覺位不？",
    "T34n1719_004:0233a12_1": "為是《華嚴》遮那果不？",
    "T34n1719_004:0233a13_0": "加通別菩薩九也。",
    "T34n1719_004:0233a13_1": "若義分行、向乃成十一，此等皆是被會之異，合彼異故故名為一，一體收異故名為大。",
    "T34n1719_004:0233a15_2": "大即今經圓妙一乘，位與《華嚴》圓位同也。",
    "T34n1719_004:0233a16_3": "「儀式」者，秖以開合之相為威儀法式。",
    "T34n1719_004:0233a17_4": "「今開三者」，開三在昔，而言今者，指今一化從一乘開，故云今耳。",
    "T34n1719_004:0233a18_5": "「如釋論」等者，文初適云「諸佛大事」，今文復云「何名諸佛大事」等者？",
    "T34n1719_004:0233a20_6": "佛所尊重故數言之，故引為例。",
    "T34n1719_004:0233a21_7": "「云云」者，《論》更有文，亦云「如王好施，所生太子名數數與等」。",
    "T34n1719_004:0233a22_8": "次正明顯實中，古以此四顯實，今以開示等四並為理一，舊師所無，但說者受者並於理上立因果耳。",
    "T34n1719_004:0233a24_9": "此師於此立因果門以釋開等，猶不及光宅於別序中以本迹門而釋四句，別序雖序迹門仍居一部之首，豈法說初更分因果？",
    "T34n1719_004:0233a28_0": "「又正是因門」者，且從弟子因說。",
    "T34n1719_004:0233a28_1": "言「果門」者，且從師之遠果其實具有，委如《玄》文。",
    "T34n1719_004:0233a29_2": "「若爾」去反徵古師。",
    "T34n1719_004:0233b01_3": "本門既移來此，迹門理合向前，不可本迹重張，復令本門剩長。",
    "T34n1719_004:0233b02_4": "若其雙標本迹，品內之義混和，豈有雙標於斯，至下別生緣起？",
    "T34n1719_004:0233b04_5": "況釋四一不及光宅下方等者，舉本別由以責古釋，塔現證前兼為起後，故寶塔踊為本遠由，地踊菩薩為本近由，二由未來安得辯本？",
    "T34n1719_004:0233b07_6": "次敘光宅，「今亦不用」下破也。",
    "T34n1719_004:0233b08_7": "初作因果相違破三慧在因故也。",
    "T34n1719_004:0233b08_8": "又「三慧」下但約於因，以多種三慧即是縱難，縱用三慧須簡三教，三教三慧尚未入於當教聖位，況圓聖位？",
    "T34n1719_004:0233b11_9": "故復縱云：若圓三慧，此位亦未開佛知見，故前兩教及別地前無佛知見。",
    "T34n1719_004:0233b13_10": "「若作餘三」等者，結難也。",
    "T34n1719_004:0233b13_11": "初句結非佛知見，「若作」下自違命章。",
    "T34n1719_004:0233b14_12": "「云云」者，應須廣辯，不可用意。",
    "T34n1719_004:0233b15_13": "將教及理明不用意，以破地師，先述、次破。",
    "T34n1719_004:0233b16_14": "初述中言「第五恒」等者，彼依《大經》第六〈四依品〉云：「善男子！",
    "T34n1719_004:0233b17_15": "若有眾生於一恒河沙諸如來所發菩提心，然後乃能於惡世中不謗是經、愛樂是經，不能為人分別演說。",
    "T34n1719_004:0233b20_16": "二恒正解信樂受持，亦不能廣說。",
    "T34n1719_004:0233b21_0": "三恒受持書寫，雖為他說不解深義。",
    "T34n1719_004:0233b21_1": "四恒廣說，十六分中解一分義。",
    "T34n1719_004:0233b22_2": "五恒八分，六恒十二分，七恒十四分，八恒十六分，具足解釋盡其義趣，所謂如來常恒不變(一一句如初句)。」",
    "T34n1719_004:0233b24_3": "經文一恒之前，又有一熙連河未能信受，都成九段，以熙連河近俱尸城小於恒河。",
    "T34n1719_004:0233b26_4": "言「發心」者，有云：值一佛發一願下一砂，縱值多佛不發願者亦不下砂，縱有發心不見佛者亦不下砂，見一佛縱發多願亦秖下一砂，一發心見多佛亦秖下一砂，如是積數至八恒等，以明入位初易後難故也。",
    "T34n1719_004:0233c02_5": "初之一增即得八分，此後但能二二增者，如至太尉易、丞相則難。",
    "T34n1719_004:0233c04_6": "言十六分者，如世間秤十六兩為斤，故《大論》中佛語鍱腹外道：汝若出家，比舍利弗智，十六分中不及其一。",
    "T34n1719_004:0233c07_0": "西方校量多用此意。",
    "T34n1719_004:0233c07_1": "古人五恒判在賢位，以六七八用對初地已上至十地，以對十二、十四、十六分，當知古意云多發心在方便教，實教其心無多發故，來對今教不可多發而分開等，復約賢聖立位不同。",
    "T34n1719_004:0233c11_2": "問：彼多發心皆云於《涅槃經》得若干分解，如何判之為方便教？",
    "T34n1719_004:0233c13_3": "答：涅槃之名既通所緣，生解亦異，縱非前之兩教，但成別教教道，以此而言教相難辯。",
    "T34n1719_004:0233c15_4": "況古師對位自消彼經，若見思斷位不成別義，不可通位消圓開等。",
    "T34n1719_004:0233c17_5": "若同體見思盡非六地，故知現在能信如來甚深智慧甚深境界。",
    "T34n1719_004:0233c18_6": "理不容易，《華嚴》融通極頓，說者尚失旨歸；《法華》唯顯一乘，不可會之成漸。",
    "T34n1719_004:0233c20_7": "又有仙慧、開善、治城，各有判釋，皆非今意。",
    "T34n1719_004:0233c21_8": "章安云：「三十心是初依五恒也。",
    "T34n1719_004:0233c21_9": "初地已去是第二依，皆師位也。」",
    "T34n1719_004:0233c22_10": "意以初依具煩惱性為弟子位。",
    "T34n1719_004:0233c23_11": "章安亦自約彼經判位，若判開等此亦不然。",
    "T34n1719_004:0233c24_12": "何者？",
    "T34n1719_004:0233c24_13": "令判四依須約四教，並不可以此判於開等。",
    "T34n1719_004:0233c25_14": "四依通凡，開等唯聖，聖復約圓，故下結云「不與經會」。",
    "T34n1719_004:0233c26_15": "「引經」等者，《大經》對地前為聞見，即別教地，安得證通？",
    "T34n1719_004:0233c28_16": "登地眼見即佛眼也。",
    "T34n1719_004:0233c28_17": "故六地思盡全在通教，古來但知以地釋地，而全不辯地之所在。",
    "T34n1719_004:0234a01_18": "注「云云」者，廣立理教以破古師，略如向述。",
    "T34n1719_004:0234a02_19": "「難此同前」者，難同光宅用三慧也。",
    "T34n1719_004:0234a03_20": "且破三慧故云同前，亦應更云，五濁先除安指今教？",
    "T34n1719_004:0234a04_21": "若今教除濁應始成聲聞。",
    "T34n1719_004:0234a05_22": "若始除濁為是何佛知見顯耶？",
    "T34n1719_004:0234a05_23": "穢除理顯難亦如之。",
    "T34n1719_004:0234a06_24": "次「有人」去，兩師皆以《法華》為入，令《法華》成極，却失前三。",
    "T34n1719_004:0234a07_25": "佛之知見並今經開等豈可分屬餘教，則成餘教有佛知見。",
    "T34n1719_004:0234a09_26": "乃言別教，三乘別故，即指鹿苑。",
    "T34n1719_004:0234a09_27": "二師皆以通教三乘而為般若。",
    "T34n1719_004:0234a10_28": "言「抑揚」者，以《淨名》中抑挫聲聞、褒揚菩薩，此甚不曉彼經亦有抑挫菩薩不獨褒揚，故今家八字判盡經理，謂「折小彈偏歎大褒圓」。",
    "T34n1719_004:0234a13_29": "「裂」亦擗也，亦分帛也。",
    "T34n1719_004:0234a14_30": "四句不可分也。",
    "T34n1719_004:0234a14_31": "「有人云三十」等者，通無地前三十心位，故名「挾別」。",
    "T34n1719_004:0234a15_32": "但云初地六地乃至十地，名為「旁通」。",
    "T34n1719_004:0234a16_33": "「未見法華奇異」者，經之難思非凡所測，準聖歎擇師資可知。",
    "T34n1719_004:0234a18_34": "今依義附文，略有十雙以辯異相，與二乘近記、開如來遠本，隨喜歎第五十人、聞益至一生補處，釋迦指五逆調達為本師、文殊以八歲龍女為所化，凡聞一句咸與授記、守護經名功不可量，聞品受持永辭女質、若聞讀誦不老不死，五種法師現獲相似、四安樂行夢入銅輪，若惱亂者頭破七分、有供養者福過十號，況已今當說一代所絕、歎其教法七喻稱揚，從地湧出阿逸多不識一人、東方蓮華龍尊王未知相本，況迹化舉三千墨點、本成喻五百微塵，本迹事希諸教不說，如斯等文準經仍有，且依向指非奇何謂？",
    "T34n1719_004:0234b01_35": "「有人引華嚴」等者，他人意者，却責諸師，地前有四十心位，何不用釋開佛知見，而但用地前三十位耶？",
    "T34n1719_004:0234b04_0": "破有二失：一者謬用《華嚴》十信，二者賢位非佛知見。",
    "T34n1719_004:0234b05_1": "言「華嚴不明十信」者，古人亦以《華嚴》住前修十梵行空即入初住，將十梵行空對十信位；今文破者，經無信名，故云「無」也。",
    "T34n1719_004:0234b08_2": "《攝大乘》等位，具如《釋籤》所引，恐是《十地論》剩七字。",
    "T34n1719_004:0234b09_3": "「有人」去，破用《論》四智者。",
    "T34n1719_004:0234b09_4": "彼師所引云「總別一時」，欲釋四句令無前後，不意却成高下不當。",
    "T34n1719_004:0234b11_5": "今為二破：一者但云四智一時，而不分位別；二者四智在果、開等通因，由斯不當故今不用。",
    "T34n1719_004:0234b13_6": "且準《止觀》引《論》四智，以彼因果各有總別，若唯指果四智位高，今且直以果智責之。",
    "T34n1719_004:0234b15_7": "四智者，謂道慧、道種慧、一切智、一切種智，此四在果一體具足。",
    "T34n1719_004:0234b17_8": "若開等四竪中論橫，故須四位別對四智，縱因果相對各有總別，但成因果何名開等？",
    "T34n1719_004:0234b19_9": "「有人言非空」等者，意以雙非理顯為開，不出空有。",
    "T34n1719_004:0234b20_10": "分明指理能空能有故名為「示」，見此空有不離於理方乃是「悟」，復了此理不二而二方乃云「入」。",
    "T34n1719_004:0234b22_11": "「此人」下破意者，空有之言是約二諦，雖作四重秖是空有二理而已，失理淺深迷空有體，但列空有徒分四重，故無中體徒用雙非，不出二乘恐涉通教。",
    "T34n1719_004:0234b26_12": "「有人云達三諦」等者，雖標三諦不辯融即，任運分張，別人初心何嘗不達三諦之理，名達為開不名開也。",
    "T34n1719_004:0234b28_13": "至十行位分明見假，至迴向位觀無一異，若入初地方順法流，如此何能免於別義？",
    "T34n1719_004:0234c01_14": "亦未能辯開等別相。",
    "T34n1719_004:0234c02_15": "非是初心畢竟不別，故非佛界。",
    "T34n1719_004:0234c03_16": "次「有人」去，用總別相以釋知見。",
    "T34n1719_004:0234c03_17": "此人不知《論》云「一切智」是聲聞智，不應以此為知；一切種智居二智後，屬別佛智，不應以此為圓佛見。",
    "T34n1719_004:0234c06_18": "又古人見一切之言，便以為總，以有種言乃判為別，此亦不見《大論》圓文。",
    "T34n1719_004:0234c08_19": "《論》云：「為令易解分屬三人」，況彼分三大小因果條然永別，如何將釋圓佛知見？",
    "T34n1719_004:0234c09_20": "「有人解盡智」等者，盡無生名出自三藏，無生之語稍通於三，約清淨之言並判屬通佛。",
    "T34n1719_004:0234c11_21": "「如上」等者，都不見於《法華》大意。",
    "T34n1719_004:0234c12_22": "總如《玄》文，大意方了，略如今疏釋〈方便品〉，至此僅知佛知見義。",
    "T34n1719_004:0234c15_0": "法華文句記卷第四(下)"
}