{
    "T33n1717_008:0869a04_0": "法華玄義釋籤卷第八",
    "T33n1717_008:0869a06_0": "天台沙門湛然述",
    "T33n1717_008:0869a07_0": "◎次釋後五重，文自為五：初明別入中云「因於拙教果復不融」者，次第為拙，教門所說果理不融，以果隔越不與因理融通故也。",
    "T33n1717_008:0869a10_1": "餘四如文。",
    "T33n1717_008:0869a10_2": "次開中四：初略以劣況勝，次「故大經」下引證，三「凡夫」下釋《大經》文以合今意，四「如此」下結歸。",
    "T33n1717_008:0869a12_3": "初二如文。",
    "T33n1717_008:0869a12_4": "第三文中二：先以凡況小，次以小況大。",
    "T33n1717_008:0869a13_5": "五約一實智為三：釋、判、開。",
    "T33n1717_008:0869a14_6": "初釋中立譬合結。",
    "T33n1717_008:0869a14_7": "判中云「若待十智為麁」者，《大品》十一智，十智同小乘，第十一如實智屬大乘。",
    "T33n1717_008:0869a16_8": "今文大小通立如實，於諸如實中唯圓如實為妙。",
    "T33n1717_008:0869a17_9": "次開顯者，唯開顯如實方成妙實。",
    "T33n1717_008:0869a18_10": "次明對無諦中三：謂立、判、開。",
    "T33n1717_008:0869a19_11": "初立。",
    "T33n1717_008:0869a19_12": "次「若歷」下判，三「若以」下開。",
    "T33n1717_008:0869a19_13": "二展轉，又二：初明來意，次「思議」下正展轉相照。",
    "T33n1717_008:0869a20_14": "六境既展轉開合，故須六智隨其開合亦隨境轉照，若智隨境得名，是則諸智亦義同名異；名異故各照，義同故傳照，是則不可思議境智，一境一切境、一智一切智。",
    "T33n1717_008:0869a24_15": "如可思議中尚六界十如結攝一切異名諸境，諸境亦爾、諸智亦然，況不思議大小偏圓互相攝耶？",
    "T33n1717_008:0869a26_16": "故下結云諦融智融圓成開顯法華妙旨，若不見始終妙意，徒自云云何益者乎？",
    "T33n1717_008:0869a28_17": "於中又四：初正明傳照。",
    "T33n1717_008:0869a29_18": "次「如此等」下義當於判開，傳照如判，俱融如開。",
    "T33n1717_008:0869b01_19": "三「如此等」下義當開教見理，若見理時一切俱開。",
    "T33n1717_008:0869b02_20": "四略以智例境也。",
    "T33n1717_008:0869b03_21": "初文者，秖是以後智傳照前境，十如居初故不論智，據理亦應以十如智照於五境，是則六智一一皆能照於五境。",
    "T33n1717_008:0869b05_22": "如文可見，不須委論。",
    "T33n1717_008:0869b06_23": "若不解此，諸境諸智若大若小更相間入，若判若開互為法界，如何能識《法華》所宗？",
    "T33n1717_008:0869b08_24": "豈能了於一心妙境境智相稱，如何能見下諸妙文所依所發乃至化他不思議用？",
    "T33n1717_008:0869b10_25": "妙感妙應乃至眷屬並從此生，乃至本證亦不出此，人不見之謂為煩芿。",
    "T33n1717_008:0869b11_26": "◎◎次明行妙中，文自為二，今又為三：標、列、釋。",
    "T33n1717_008:0869b13_27": "釋中初略簡麁顯妙，次「前對」下次依章解釋。",
    "T33n1717_008:0869b14_28": "初文又二：初對前境智舉麁，次「妙行者」下顯妙。",
    "T33n1717_008:0869b15_29": "初文又三：初明三法次第相須，次明三法更互相顯，三「如此」下結。",
    "T33n1717_008:0869b16_30": "初文者，行假智、智假境，智行是能到、理境是所到，到清涼池也。",
    "T33n1717_008:0869b18_31": "次文者，「解」即智也。",
    "T33n1717_008:0869b18_32": "智為行本則行藉智生，行能成智則智藉行成，智能顯理智生則理生，理未窮故則智未息，故理生則智生。",
    "T33n1717_008:0869b21_33": "結文可見。",
    "T33n1717_008:0869b21_34": "問：若一心三智為妙行本，乃至一心三智照中道理到於初住清涼池者，何麁之有而斥為非妙耶？",
    "T33n1717_008:0869b24_35": "答：似如所問，今云麁者，未見一理而三理乃至一行而三行，乃至六即初後俱三，三一不殊，初後不二，乃至修德性德一念三身等。",
    "T33n1717_008:0869b27_36": "若如是者方名妙行。",
    "T33n1717_008:0869b27_37": "「妙行者」下釋其相也。",
    "T33n1717_008:0869b28_38": "次釋妙行中，初標，次釋。",
    "T33n1717_008:0869b28_39": "初言「一行一切行」者，須約六即以明三德，今言行者多在住前，三法妙顯多於初住故也。",
    "T33n1717_008:0869c01_40": "問：一行一切行其相如何？",
    "T33n1717_008:0869c02_41": "答：如四三昧是菩薩行，一一三昧無非法界諸度具足，故一施一戒皆具三諦三智三德，成波羅蜜，攝諸善法，是故名為一切行也。",
    "T33n1717_008:0869c05_42": "次釋又二：先正釋，次與境智互融。",
    "T33n1717_008:0869c06_43": "初又二：初引經，次結成三德。",
    "T33n1717_008:0869c06_44": "初如文。",
    "T33n1717_008:0869c07_45": "次文言「深盡」等者，「盡」即法身，「具」即解脫，「深」即般若，如此三德在一心中，境即理性三德，智即三德之解，行即三德之觀，始從觀行，終至六根，無非妙法。",
    "T33n1717_008:0869c10_46": "次文又三：先總明，次「前境說」下別明，三「若三」下結。",
    "T33n1717_008:0869c11_47": "初言「與前境智一而論三」者，「一」謂涅槃，「三」謂三德，「境」是法身，「智」是般若，「行」是解脫，當知秖一涅槃而論此三。",
    "T33n1717_008:0869c14_48": "又境即理三，智即名字三，行即觀行相似三也。",
    "T33n1717_008:0869c15_49": "當知九秖是三，三秖是一，一尚無一，豈有九三？",
    "T33n1717_008:0869c16_50": "二三如文。",
    "T33n1717_008:0869c16_51": "次正釋中二：先敘來意，次「若直」下正釋。",
    "T33n1717_008:0869c17_52": "釋中先釋通途，次釋約教。",
    "T33n1717_008:0869c18_53": "言通途者，還依向妙以立通途，未判屬一教故也。",
    "T33n1717_008:0869c19_54": "隨教各別自明增數，故曰「約教」，如諸部中有共教者，即其事也。",
    "T33n1717_008:0869c20_55": "所謂華嚴共二，乃至般若共三，於諸部中復有同聽異聞自成約教，故須有此二種釋義。",
    "T33n1717_008:0869c23_56": "所以列此增數行者，為知行妙遍收諸行，攝一切教所明諸行。",
    "T33n1717_008:0869c24_57": "相須之行正在別教，藏通二教亦有此義，而理淺近置而不論。",
    "T33n1717_008:0869c26_0": "今明圓人境智行三，一一具三方名行妙，如行即有具深盡三，依理起解名為智三，理體即是理性之三，此之三三不假相須。",
    "T33n1717_008:0869c28_1": "復以境智行三，用對三德，不縱不橫。",
    "T33n1717_008:0869c29_2": "問：何故不名增一？",
    "T33n1717_008:0870a01_3": "如《增一阿含》及《毘尼》等，而言增數耶？",
    "T33n1717_008:0870a02_4": "答：其義實通。",
    "T33n1717_008:0870a02_5": "若言增一者，恐濫增法，謂以一法增而加前法。",
    "T33n1717_008:0870a03_6": "今言增數，但是數增，法體無定，或是一法離開增數，或以異法數增前故亦名增數。",
    "T33n1717_008:0870a05_7": "通途、約教二義咸然，是故唯著增數之言，總論秖是法界大體離出萬行。",
    "T33n1717_008:0870a07_8": "初通途文為四：初先敘意，意在略舉知其大綱；次「釋論」下正釋；三「行雖」下明不思議相導相發等；四「若得此」下結歎。",
    "T33n1717_008:0870a09_9": "初二文者，但可以列數，不可以名具。",
    "T33n1717_008:0870a10_10": "第三文中云「針導線」者，《大論》三十三文。",
    "T33n1717_008:0870a11_11": "「御導牛」者，《大論》二十文。",
    "T33n1717_008:0870a12_12": "謂得前意，以不思議智，顯不思議行，至不思議理，故後文云「智如導主」等，但約不思議異前耳。",
    "T33n1717_008:0870a14_13": "次約教中二：初通約四教明增數相，次廣明別圓兩五行相。",
    "T33n1717_008:0870a15_14": "為別圓二教行法該廣，別雖次第，證道是同，是故行門可以相例、可以相顯。",
    "T33n1717_008:0870a17_15": "初文三：初正釋，次判，三開。",
    "T33n1717_008:0870a18_16": "初又三：標、釋、結。",
    "T33n1717_008:0870a18_17": "釋中自四：初三藏中二：初增一至三，次廣指諸數。",
    "T33n1717_008:0870a19_18": "初文初者明一法為行者，謂不放逸及他物莫取。",
    "T33n1717_008:0870a20_19": "於中二：先引經，次「所言」下釋中，前之二文俱有所作已辦而不釋者，此是果法故不復釋。",
    "T33n1717_008:0870a23_20": "今意明行故但釋不放逸。",
    "T33n1717_008:0870a23_21": "言「護心不放逸行」者，《增一》第四佛在給孤獨告諸比丘當修一法，廣演一法修行廣布已便得神通諸行寂靜得沙門果至泥洹果。",
    "T33n1717_008:0870a26_22": "云何一法？",
    "T33n1717_008:0870a27_23": "謂不放逸行。",
    "T33n1717_008:0870a27_24": "云何不放逸？",
    "T33n1717_008:0870a27_25": "所謂護心。",
    "T33n1717_008:0870a27_26": "云何護心？",
    "T33n1717_008:0870a28_27": "於是比丘當守護心？",
    "T33n1717_008:0870a28_28": "有漏心有漏法欲得悅預，未盡欲漏便不生，已生便滅，無明亦爾。",
    "T33n1717_008:0870b01_29": "閑靜一處便自覺知，而自遊戲便得解脫，四智具足。",
    "T33n1717_008:0870b02_30": "「所作」等者，一切羅漢皆具四智，謂我生已盡，梵行已立，所作已辦，不受後有。",
    "T33n1717_008:0870b04_31": "今文略舉一焉。",
    "T33n1717_008:0870b04_32": "增二法中具如《止觀》第三記。",
    "T33n1717_008:0870b05_33": "今止謂戒門，觀謂四諦慧。",
    "T33n1717_008:0870b05_34": "又止謂苦諦，觀謂餘三。",
    "T33n1717_008:0870b06_35": "言「怛薩阿竭」者，古譯經論如來三號云「怛薩阿竭、阿羅訶、三藐三佛陀」，初句謂如來，次句謂應供，後句謂正遍知。",
    "T33n1717_008:0870b09_0": "晉宋已來譯經皆爾。",
    "T33n1717_008:0870b09_1": "晉安帝隆安年中僧伽婆譯《增一》云：「此之止觀，佛及弟子皆悉修習。」",
    "T33n1717_008:0870b11_0": "即此意也。",
    "T33n1717_008:0870b11_1": "如《婆沙》中五百比丘皆云所修止觀，展轉相讚云：「善哉！",
    "T33n1717_008:0870b12_2": "善哉！",
    "T33n1717_008:0870b12_3": "如來弟子所修皆同，佛亦如是。」",
    "T33n1717_008:0870b13_4": "次增三中二：先對，次引教中先引、次釋。",
    "T33n1717_008:0870b14_5": "言「五部」者，彌沙塞、曇無德、迦葉遺、婆麁富羅、薩婆多，具如《止觀》第六記，餘數略如文。",
    "T33n1717_008:0870b16_6": "通教增數行為二：初敘意，次正釋。",
    "T33n1717_008:0870b17_7": "初文中云「不定部帙」者，不同三藏四《阿含》等別有部帙。",
    "T33n1717_008:0870b18_8": "今以諸部方等諸般若中但是三乘共行，即判屬通。",
    "T33n1717_008:0870b19_9": "次釋中二：初釋一法，次餘數，並略。",
    "T33n1717_008:0870b20_10": "初文又二：初正釋，次指廣。",
    "T33n1717_008:0870b21_11": "初文又三：初標，次釋，三「如是」下結。",
    "T33n1717_008:0870b21_12": "初如文。",
    "T33n1717_008:0870b22_13": "次釋中二：先出論文，次「云何」下釋論意。",
    "T33n1717_008:0870b23_14": "又二：初引論文自釋，次「今觀」下正釋論文。",
    "T33n1717_008:0870b24_15": "初又二：初論文自標，次「所謂」下論中自釋。",
    "T33n1717_008:0870b25_0": "釋中二：初略釋，次「如四大」下舉類。",
    "T33n1717_008:0870b25_1": "一切諸法無不於一和合法中觀眾多性，以多破一名為一相，以無破一名為無相，故舉四大以例知。",
    "T33n1717_008:0870b28_2": "次正釋中三：先法，次譬，三合。",
    "T33n1717_008:0870b28_3": "法中四：先略釋，次「若言」下縱徵，三「如是」下例破諸法，四「此以」下結成觀相，此即性相二空之相也。",
    "T33n1717_008:0870c02_4": "一相是性空，無相是相空，是則一大之中餘三為他、一大為自，既破自他，共則不立。",
    "T33n1717_008:0870c04_5": "初文中推四大相，如《止觀》第二觀音觀門，但彼兼破轉計，於一一大開為四句，如因事堅以破情堅，乃至四句皆是堅義，餘大亦然。",
    "T33n1717_008:0870c07_6": "此文依《大論》，但破四大實法，故於四大更互推撿，地中無三名為一相，地亦自無名為無相，故一相亦無，餘大亦爾。",
    "T33n1717_008:0870c10_0": "次譬中云「如前火木」，如《止觀》第三記。",
    "T33n1717_008:0870c10_1": "此之譬意通於偏圓，今唯在通也。",
    "T33n1717_008:0870c11_2": "次別教增數行者，又二：初廣，次略。",
    "T33n1717_008:0870c12_3": "初文亦應云不定部帙，指華嚴方等般若中歷別行法即是其相，然方等中多以別行斥於小行，般若中多以別法展轉融通，華嚴正當歷別之行，故今略出以為行相。",
    "T33n1717_008:0870c16_4": "又二：初正釋，次「是一一」下功能。",
    "T33n1717_008:0870c17_0": "初云「指華嚴善財入法界」者，彼經一一善知識皆言「我唯知此一法」故也。",
    "T33n1717_008:0870c18_1": "言「或如幻三昧」者，彼〈法界品〉善財至摩耶夫人所獲是三昧，廣如經說。",
    "T33n1717_008:0870c20_2": "「投巖赴火」者，善財南行有聚落名伊沙那，有婆羅門名曰勝熱，善財見彼婆羅門修行苦行求一切智，四面火聚猶如大山，中有刀山，高峻無極，登彼山上，投身火聚，善財云：我已先發等(云云)。",
    "T33n1717_008:0870c24_3": "婆羅門言：汝今若能上此刀山，投身火聚，諸菩薩行悉皆清淨。",
    "T33n1717_008:0870c26_4": "善財念言：人身難得，脫諸難難，諸根具難，值佛聞法遇善知識逢善友難，受如法教得正命難，此將非魔所使耶？",
    "T33n1717_008:0870c28_5": "此非險惡徒黨詐稱菩薩善知識耶？",
    "T33n1717_008:0870c29_6": "爾時十千梵王空中告言：善男子！",
    "T33n1717_008:0871a01_7": "莫作是念。",
    "T33n1717_008:0871a01_8": "今此聖者得金剛焰三昧光明法門，度諸眾生。",
    "T33n1717_008:0871a02_9": "十千諸魔空中勸，十千自在天空中散華，乃至他化天龍八部各有十千修供養已，婆羅門為善財說法，善財聞已心大歡喜，於婆羅門所，起真善知識心，說偈讚歎。",
    "T33n1717_008:0871a06_10": "善財投火，未至火間即得菩薩善住三昧，觸火得寂靜三昧。",
    "T33n1717_008:0871a08_11": "善財言：刀山大火觸我身時，安隱無患。",
    "T33n1717_008:0871a09_0": "婆羅門言：唯我行此菩薩無盡輪解脫，火燒諸眾生見惑無餘，必不退轉。",
    "T33n1717_008:0871a10_1": "見通深淺。",
    "T33n1717_008:0871a11_2": "「算沙」者，善財南行至名聞國，於自在主善知識所，得算沙法門。",
    "T33n1717_008:0871a12_3": "自在主言：我已先於文殊師利童子所，修學書算印等法門，入工巧神通知一切法門，常與十千童子在河渚上共圍遶聚沙為戲，因此法門得知世間書算界處等法，亦能治病，一切世法皆知，乃至菩薩算法一百落叉為俱胝，俱胝俱胝為一那庾多，乃至不可說不可說轉等三十重算法。",
    "T33n1717_008:0871a19_4": "以此算法，知無量由旬廣大沙聚，悉知內外顆粒多少，乃至亦知十方沙數，知眾生數法差別數法名數，如來名數皆能知能說，成就大願。",
    "T33n1717_008:0871a22_5": "舊經中云：文殊已教我如黶子法門沙聚法門印法門，餘同新經。",
    "T33n1717_008:0871a24_0": "今文依舊經，故云「相黶」。",
    "T33n1717_008:0871a24_1": "「發菩提心等」者，善財至一一善知識所，皆言聖者，我已先發阿耨三菩提心，而未知聖者云何修菩薩行等？",
    "T33n1717_008:0871a27_2": "次功能中，言「皆破無明入深境界」者，今文通論一教不分賢聖之位，若於諸善知識所但得俗諦三昧，則但破無知，名為無明；若入實相則破障中微細無明，多分並約教道不融破無明惑，故云「我唯知此一法門」耳。",
    "T33n1717_008:0871b03_3": "證道無隔豈得不知？",
    "T33n1717_008:0871b03_4": "若菩提流支《法界性論》以諸知識用對四十二位，則皆破無明。",
    "T33n1717_008:0871b05_5": "但今一家據唯知一法及以普賢、彌勒意望之，則自成次第不相攝故，此則全如今家所判。",
    "T33n1717_008:0871b07_6": "圓教增數，亦先廣，次略指。",
    "T33n1717_008:0871b07_7": "初文且增至十法者，為取十乘觀法故也。",
    "T33n1717_008:0871b08_8": "餘行並是當門得益而為始終，今此十法始終具足將送行者至初住故。",
    "T33n1717_008:0871b10_9": "初一行中若始終論之亦須具十，且以法界為正未及餘行，法界即是十中不思議境。",
    "T33n1717_008:0871b12_10": "言「繫緣」等及「一切無礙人」等，如《止觀》第一記。",
    "T33n1717_008:0871b13_11": "此圓增數其名乃通、體必異漸，《止觀》文中雖以止觀釋繫緣義，今取所繫所念即實相境為一法也。",
    "T33n1717_008:0871b16_12": "言「一切無明等」者，釋上能繫能念之功用也，止故永寂，觀故如空。",
    "T33n1717_008:0871b17_13": "「此之」下重明行之功能，一切菩薩無異行故，皆悉由之出於二死，從因至果，唯用一法，智無異照名為等觀，行無異趣名為等入，解慧觀成寂然止成，兩處三界無復過上。",
    "T33n1717_008:0871b21_14": "「匹」謂匹類。",
    "T33n1717_008:0871b21_15": "「增二法」等者，寂照止觀，無作三學無作道品。",
    "T33n1717_008:0871b22_16": "初四念處言「五門禪」者，如《淨名》迦旃延章五門是也，取結成雙非以顯中道，為圓五門。",
    "T33n1717_008:0871b25_17": "如云諸法畢竟不生不滅，是非常非無常義，五受陰洞達空無所起，是非苦非樂義，諸法畢竟無所有，是非空非有義，於我無我而不二，是非我非無我義。",
    "T33n1717_008:0871b28_18": "寂滅之義名通大小，不須雙非，即名以顯中道之義，即圓五門也。",
    "T33n1717_008:0871c01_19": "「亦名五行」等至第六卷更釋。",
    "T33n1717_008:0871c01_20": "六波羅蜜，於一心中以六即位度二死岸。",
    "T33n1717_008:0871c02_21": "七善者，疏云「夫七善之語通於大小」，今局在圓七善也。",
    "T33n1717_008:0871c04_22": "一、初中後善是序正流通時節善，二、其義深遠名為義善，三、其語巧妙名為語善，四、純一無雜名為獨一善，五、具足名為圓滿善，六、清白名為調柔善，七、梵行之相名為慈悲善。",
    "T33n1717_008:0871c08_0": "亦應細分諸教七異，以顯《法華》獨顯圓七是今文意。",
    "T33n1717_008:0871c09_1": "始四念至八道，具如《止觀》道品中。",
    "T33n1717_008:0871c10_2": "九種大禪唯在別圓，今意非別，列釋具在法界次第，彼亦未分別圓之異，若欲分之約境約智以分行相。",
    "T33n1717_008:0871c12_3": "十種境，如《止觀》。",
    "T33n1717_008:0871c12_4": "陰等十境唯在三教，今是圓人所觀境界，故云「十境」，觀已俱成不思議故。",
    "T33n1717_008:0871c14_5": "「十乘」者，亦義通四教，今非前三，乃至百億例此判之。",
    "T33n1717_008:0871c15_6": "次「然增數」下判前約教又二：先約四教以判麁妙，次約今經重顯妙行。",
    "T33n1717_008:0871c17_7": "前四中圓已屬今經，為明行相故重別辨，如前境智皆引當文為證故也。",
    "T33n1717_008:0871c19_8": "始從一法終至六法，皆是四安樂之相狀也，為成增數故以四法同共列之。",
    "T33n1717_008:0871c21_9": "又四安樂行中，止觀應屬二法，三業應屬三法，誓願亦屬四法。",
    "T33n1717_008:0871c22_10": "又前所列圓教十數總在今經，然名義等尚通諸部，是故更對增六之法，名之與義全屬此經。",
    "T33n1717_008:0871c24_11": "三開如文。",
    "T33n1717_008:0871c25_12": "次明二教五行，五行具在《大經》十一，經初云：「佛告迦葉菩薩：應當於是大乘大般涅槃專心思惟五種之行。",
    "T33n1717_008:0871c27_13": "何等為五？",
    "T33n1717_008:0871c27_14": "一者聖行乃至病行。",
    "T33n1717_008:0871c28_15": "善男子！",
    "T33n1717_008:0871c28_16": "菩薩常當修習是五種行，復有一行是如來行。」",
    "T33n1717_008:0871c29_17": "今家判前所列名次第行，復有一行名不次第行。",
    "T33n1717_008:0872a01_18": "又前五中通於兩義，證道通圓，教道唯別。",
    "T33n1717_008:0872a02_19": "今釋五行，先列章，次解釋。",
    "T33n1717_008:0872a03_20": "釋中二：先釋，次料簡釋疑。",
    "T33n1717_008:0872a04_21": "初釋中三：先釋兩五行，次判，三開。",
    "T33n1717_008:0872a04_22": "初釋中二：先次第，次不次第。",
    "T33n1717_008:0872a05_23": "先次第中二：先列，次釋。",
    "T33n1717_008:0872a06_24": "釋中二：初正釋，次問答料簡。",
    "T33n1717_008:0872a06_25": "初文釋中，五行自為五文。",
    "T33n1717_008:0872a07_26": "初聖行中二：先列，次釋。",
    "T33n1717_008:0872a07_27": "釋中二：先引經立意，次正釋。",
    "T33n1717_008:0872a08_28": "初文者又二：初「如經」下經文，次「從此」下是文中結示。",
    "T33n1717_008:0872a09_29": "次從「若聞」下解釋，又三：初明依經立信，次明依信立願，後方依願立行。",
    "T33n1717_008:0872a11_30": "初立信者，信於果頭滅理及以緣修之行，行要不出三學，先知苦集，信此道滅以破苦集，故菩薩發心須以四諦為願行之本，具如《止觀》第一及第五明發心中辨。",
    "T33n1717_008:0872a15_31": "次「自傷」下依信立願，又為二：先自愍悲他，次正明願相。",
    "T33n1717_008:0872a16_32": "唯有苦集無復道滅，是則四諦俱無故也。",
    "T33n1717_008:0872a17_33": "以不了苦集，即名為無。",
    "T33n1717_008:0872a18_34": "次「菩薩」下正明發願，即四弘也。",
    "T33n1717_008:0872a19_35": "具如《止觀》發心中明。",
    "T33n1717_008:0872a19_36": "今是次第弘誓之相，應與前兩後一子細以境智相對辨別，今文中總略無復委悉。",
    "T33n1717_008:0872a21_37": "三「發誓願已」下正明行相以填前願，至無作慧行，斷十二品無明，願方滿也。",
    "T33n1717_008:0872a23_38": "行相為三：先戒，次定，三慧。",
    "T33n1717_008:0872a23_39": "初戒中三：謂釋、判、開。",
    "T33n1717_008:0872a24_40": "初釋中為二：先正釋，次結勸辨位。",
    "T33n1717_008:0872a25_41": "初又二：初明持根本白四羯磨以為遠因，次「因是」下明由是因本，次出生五支諸戒。",
    "T33n1717_008:0872a27_42": "初文者，若不盡壽淨修梵行，則常住遠果何由可剋？",
    "T33n1717_008:0872a28_43": "言「盡壽」者，且順白四所受勢分為言，故於二百五十中，性遮兩戒等持無缺，而世大乘語者乃根本先壞。",
    "T33n1717_008:0872b01_44": "何者？",
    "T33n1717_008:0872b01_45": "謂證真如則大妄居首，三寶交互盜用為先，未善媒房安疑衣鉢，受食受藥詎思益方，屏坐露坐曾無介意，說法豈求男子，宿載無間女人，如斯等類不可具載。",
    "T33n1717_008:0872b05_46": "愛見羅剎全損浮囊，身尚叵存利他安在？",
    "T33n1717_008:0872b06_47": "言「羅剎乞浮囊」等，廣如《止觀》第四持戒犯相等文。",
    "T33n1717_008:0872b07_48": "「因是持戒具足根本」乃至「無上道」者，明定慧聖行並由事戒而得成就。",
    "T33n1717_008:0872b09_49": "於中先列，次釋。",
    "T33n1717_008:0872b09_50": "初云「具足」等者，五八十等未名具足，至此白四方名具足。",
    "T33n1717_008:0872b11_51": "言「根本」者，由此能為道定根本，若此具足復由五八以為根本。",
    "T33n1717_008:0872b12_52": "言「前後眷屬餘清淨戒」者，捨墮已下及諸經所制皆名餘戒。",
    "T33n1717_008:0872b14_53": "經列五支戒，前二支戒聖行攝，次一定聖行攝，餘二慧聖行攝，故文且通列，同名戒故。",
    "T33n1717_008:0872b16_0": "「絓」者卦也亦預也。",
    "T33n1717_008:0872b16_1": "「後三非作法是得法」者，經列五支戒竟，云復有二種戒：一者受世教戒，二者得正法戒。",
    "T33n1717_008:0872b18_2": "得正法戒終不為惡，受世教者謂白四羯磨然後乃得。",
    "T33n1717_008:0872b19_3": "得正法戒者，通於大小及定慧等。",
    "T33n1717_008:0872b20_4": "從受得戒邊，戒聖行攝，又有二種：一者性戒，二者息世譏嫌戒。",
    "T33n1717_008:0872b21_5": "經文釋譏嫌戒，具如《梵網》列諸輕戒及諸願等。",
    "T33n1717_008:0872b23_0": "「非諸惡覺」等者，戒體是覺，離惡覺故名覺清淨，故名「定共」。",
    "T33n1717_008:0872b24_1": "既云「發得根本」，通指欲散，俱名「惡覺」，與色定俱，故名「定共」。",
    "T33n1717_008:0872b25_2": "「護持」等者，種種方便令入無漏，故名「護持」。",
    "T33n1717_008:0872b26_3": "初離邪見，故名「正念」。",
    "T33n1717_008:0872b27_4": "無諸見穢，故名「清淨」。",
    "T33n1717_008:0872b27_5": "從相似來通屬此戒，故指軟等名雖未發，乃至羅漢通名道共。",
    "T33n1717_008:0872b29_6": "「復次」下寄此位中判道定屬戒，以止行二善俱是戒故，故先判已。",
    "T33n1717_008:0872c01_7": "結云「動不動俱是毘尼」，道定是不動，律儀名為動。",
    "T33n1717_008:0872c02_8": "「何者」下釋。",
    "T33n1717_008:0872c03_9": "次「迴向具足」者，能迴己與他、迴因向果，至此方得名為具足。",
    "T33n1717_008:0872c04_10": "先標名，次「即是」下釋，中二：先略舉願行，次釋願行。",
    "T33n1717_008:0872c05_11": "初文以願行具足得大乘名，前四濫小，是故此中偏名大乘。",
    "T33n1717_008:0872c07_12": "次「弘誓」下釋，釋中三：先總願指前，次明事行，三廣明別願。",
    "T33n1717_008:0872c08_13": "初如文。",
    "T33n1717_008:0872c08_14": "次文者，雖列六度猶戒中攝，故六全成戒。",
    "T33n1717_008:0872c09_15": "言能忍身苦名為生忍，忍心違順名為法忍，八風秖是利衰等八，不出違順。",
    "T33n1717_008:0872c11_16": "「雞狗等戒」者，此諸外計並屬勒沙婆宗二十五諦中，彼云苦行有六：一自餓，二投淵，三赴火，四自墜，五寂默，六持牛狗等戒。",
    "T33n1717_008:0872c14_17": "謂得宿命智，見從牛等中來得生人身，便謂修牛等行而得人身，即便噉草及噉糞等。",
    "T33n1717_008:0872c16_18": "不知牛等於彼業謝，往勝因牽生於人天，亦如《婆沙》。",
    "T33n1717_008:0872c17_19": "屠兒伽叱緣及六十二見，如《止觀》第二記。",
    "T33n1717_008:0872c18_20": "次別願，文三：先舉菩薩戒中一十二願，次列《大經》防護十願，三對《大論》十戒以辨同異。",
    "T33n1717_008:0872c20_21": "初如文。",
    "T33n1717_008:0872c20_22": "次文二：先列，次與根本五支辨同異。",
    "T33n1717_008:0872c21_23": "初文二：先列，次結意又二：先標意，次會同。",
    "T33n1717_008:0872c22_24": "次與五支辨異中云「如醫療病」等者，菩薩醫王療眾生病不為病污。",
    "T33n1717_008:0872c24_25": "三與《大論》十戒對辨者，《大經》十戒對《大論》十戒，文稍參互，今具對錄。",
    "T33n1717_008:0872c25_26": "論不缺，即《大經》禁戒，屬根本業支。",
    "T33n1717_008:0872c26_27": "論不破不穿，即《大經》清淨戒善戒，屬前後眷屬支。",
    "T33n1717_008:0872c27_28": "故文中云「從根本眷屬等兩支中出禁等三」。",
    "T33n1717_008:0872c28_29": "論不雜戒，即《大經》不缺戒，屬非諸惡覺覺清淨支。",
    "T33n1717_008:0873a01_0": "論隨道戒、無著戒，即《大經》不析戒，屬護持正念支。",
    "T33n1717_008:0873a02_1": "論自在戒智所讚戒、隨定戒、具足戒，即《大經》大乘戒、不退戒、隨順戒、畢竟戒、具足諸波羅蜜戒，屬迴向無上道支。",
    "T33n1717_008:0873a04_2": "從五支出文雖如前，若但以論十對大經十者，論不缺戒即《大經》禁戒。",
    "T33n1717_008:0873a06_3": "論不破戒即《大經》清淨戒，論不穿戒即《大經》善戒，論不雜戒即《大經》不缺戒，與論不缺，名同意別。",
    "T33n1717_008:0873a08_4": "論取缺壞不任故對根本，經取微有缺損故對不雜。",
    "T33n1717_008:0873a09_5": "論隨道戒、無著戒即《大經》不析戒，論智所讚戒即《大經》大乘戒，論自在戒即《大經》不退戒、隨順戒，論隨定戒即《大經》畢竟戒，論具足戒即《大經》具足波羅蜜戒，但依此對自見，誤文亦不須改。",
    "T33n1717_008:0873a14_6": "次「涅槃」下結勸辨位如文。",
    "T33n1717_008:0873a14_7": "次判中初云「戒聖行」等者，以有淺深故，於淺深判其麁妙；以證道同故，故隨順等亦得名妙。",
    "T33n1717_008:0873a17_8": "今復於次第分對四教者，以次第行豎，與四教行相同故。",
    "T33n1717_008:0873a18_9": "於中二：先約教判，次約五味。",
    "T33n1717_008:0873a19_10": "初約教中「律儀通攝眾」等者，大小乘眾通用律儀攝其分位，故各依律儀以定位次，是故菩薩在大則大、在小則小，故知菩薩在小乘眾，還依小乘位次而坐，在大乘眾，則依大乘位次而坐，故云用律儀定之，故不別立三乘位次。",
    "T33n1717_008:0873a24_11": "此語藏通菩薩，故云戒法是同。",
    "T33n1717_008:0873a25_12": "言「亦兼通」者，但兼通教出假菩薩隨界內機順真諦理耳，別人以中理為真。",
    "T33n1717_008:0873a27_13": "釋具足中先釋，次引多文證，其能如是，是名奉律者。",
    "T33n1717_008:0873a28_14": "觀心無生究竟持戒具如波離章中，心無內外及以垢淨名真奉律。",
    "T33n1717_008:0873b01_15": "「久修梵行」等者，此以久在二乘位中，名為久修。",
    "T33n1717_008:0873b02_16": "今聞開權，一切萬行同歸佛乘，名為果報。",
    "T33n1717_008:0873b03_17": "「羅睺羅密行」者，小乘亦云羅睺羅密行與《法華》何別？",
    "T33n1717_008:0873b04_18": "然大小不同，小乘以微細護持為密，如云羅云比丘不曾倚樹倚壁，不曾顧視，不曾與女人一言等。",
    "T33n1717_008:0873b06_19": "今《法華》中約其發迹，即以迹覆本名之為密，此語本在開權文中。",
    "T33n1717_008:0873b08_20": "引證意者，謂羅云比丘本持圓妙、迹示為麁，故但屬判麁妙中攝。",
    "T33n1717_008:0873b09_21": "「復次」下約五味判者，若約五支，即以初支以為初味，後支為後味，中間為三味。",
    "T33n1717_008:0873b11_22": "若束十戒為四教、四教為五味者，即以三藏為初味，圓教為後味，通別為三味，即通教如酪，別如二蘇，應以十行為生，十向為熟。",
    "T33n1717_008:0873b15_0": "開麁顯妙者又二：先更寄相待重問答釋疑，次「開麁」下正明開顯。",
    "T33n1717_008:0873b16_1": "初文即應開麁令顯妙戒，先問答料簡者，簡出麁戒即為所開，乃是重料簡。",
    "T33n1717_008:0873b18_2": "於判麁妙文以顯開麁，故下結云「此說猶是待麁之戒」，他既不曾分於四菩薩別，今問三祇菩薩及《大品》中三乘共位菩薩為持何戒？",
    "T33n1717_008:0873b21_3": "若持梵網，何故重仍存四、輕分四篇？",
    "T33n1717_008:0873b22_4": "今小吉既與僧殘共篇，懺法一概對首，況夷愆許懺，許增益受，如是等異不可具之。",
    "T33n1717_008:0873b24_5": "故知前之二教三乘共行，別圓兩教專於梵網，若出家菩薩全用白四，而為護他加制六夷，與小異耳，餘諸輕重各隨其教。",
    "T33n1717_008:0873b27_6": "次文云「彼若答云」乃至「戒何得異」者，藏通兩經不別列眾，但出家者在出家二眾，在家者在在家二眾，故知還依小乘二眾律儀次第，是故二教無別菩薩戒。",
    "T33n1717_008:0873c01_7": "故《大論》三十八云：「以釋迦無別菩薩眾，故彌勒、文殊在聲聞中次第而坐。」",
    "T33n1717_008:0873c03_8": "次「答云無別緣覺眾」者，意明三乘同稟律儀，式又等如《止觀》第四記。",
    "T33n1717_008:0873c05_9": "「第一義光」等者，心非色故戒亦非色，故心無盡戒亦無盡，故使一切皆摩訶衍。",
    "T33n1717_008:0873c06_10": "次明定聖行中三：標、列、釋。",
    "T33n1717_008:0873c07_11": "釋中三：釋、判、開。",
    "T33n1717_008:0873c07_12": "釋中自三：初釋世禪，又自為二：初列，次釋。",
    "T33n1717_008:0873c08_13": "釋中初根本味中，先總釋，次別釋。",
    "T33n1717_008:0873c09_14": "初文二：先釋總名，次釋通體。",
    "T33n1717_008:0873c10_15": "初又三：初釋名，次「大品」下引證，三「若能」下功能。",
    "T33n1717_008:0873c11_16": "「若能深觀根本」等者，此已明開權之始見禪實相乃名深觀，此本菩薩聖行得作此說；無觀慧者尚無念處，況生妙定？",
    "T33n1717_008:0873c14_17": "次「隱沒」下釋通體，通論禪體無念處觀故，地地須忻厭故，所證不分明故。",
    "T33n1717_008:0873c16_0": "次正釋中二：先標三品，次「初修」下釋。",
    "T33n1717_008:0873c16_1": "初文言「禪也等也」者，「禪」謂四禪。",
    "T33n1717_008:0873c17_2": "「等」謂四等，即四無量。",
    "T33n1717_008:0873c18_3": "「空」即四空。",
    "T33n1717_008:0873c18_4": "此中明禪乃是菩薩定聖行法，故須明修。",
    "T33n1717_008:0873c19_5": "不同《止觀》但辨發得略明相者示發不迷。",
    "T33n1717_008:0873c20_6": "今文修相亦具在修證中，始從根本乃至無漏。",
    "T33n1717_008:0873c21_7": "又今定聖行亦不須辨理定之相，謂非漏非無漏等義在慧聖行故，故今出世亦且辨觀練熏修。",
    "T33n1717_008:0873c23_8": "初數息，依《婆沙》，其相具如《止觀》第七記。",
    "T33n1717_008:0873c24_9": "言「轉緣」者，依細心中轉麁入細，麁細住前之方便也。",
    "T33n1717_008:0873c26_10": "六行者厭下苦麁障、攀上勝妙出，忻三厭三各隨用一，展轉皆以自地為下，厭自地故名為「厭下」。",
    "T33n1717_008:0873c28_11": "「八聖種」者，具如《止觀》第六記。",
    "T33n1717_008:0873c28_12": "「二法動亂」者，覺觀二法也。",
    "T33n1717_008:0873c29_13": "「一知過不受，二訶責」者，知覺觀是妨亂之法，故云「知過」，既知過已應求勝定，如何以此二法為妙？",
    "T33n1717_008:0874a02_14": "是為「訶責」。",
    "T33n1717_008:0874a03_15": "即以四句撿之，名為「破析」。",
    "T33n1717_008:0874a03_16": "若修根本亦不須識三假四句，但滅壞覺觀亦名破析。",
    "T33n1717_008:0874a05_17": "「內外皎然」者，「內」謂定法，「外」謂欲身。",
    "T33n1717_008:0874a06_0": "「一識處」者，既離覺觀，得入二禪與內淨相應，即以內淨為一識處。",
    "T33n1717_008:0874a07_1": "「不依內外」者，「內」謂內淨，「外」謂覺觀。",
    "T33n1717_008:0874a08_2": "「若能知樂患」者，知第三禪樂過患也。",
    "T33n1717_008:0874a09_3": "「見不動大安」者，得第四禪也。",
    "T33n1717_008:0874a09_4": "「憂喜先已除」者，喜在第二，得第三時已離憂喜，故云先除。",
    "T33n1717_008:0874a11_5": "「苦樂今亦斷」者，樂在第三，今得第四則離第三。",
    "T33n1717_008:0874a12_6": "次修四等，言四無量四法平等，於中二：先標修意，次釋。",
    "T33n1717_008:0874a13_7": "釋中三：先明攝所，次辦修相，三「發時」下隱沒等。",
    "T33n1717_008:0874a14_8": "廣明在修證及阿毘曇，如《止觀》第九略記。",
    "T33n1717_008:0874a15_9": "次四空處為五：先標修意，次「滅色」下略出定體，三「方便者」下明修相，四「復次」下明所離相，五指廣。",
    "T33n1717_008:0874a18_10": "根本淨禪有三者。",
    "T33n1717_008:0874a18_11": "問：《止觀》中明根本淨禪，何故無六妙門？",
    "T33n1717_008:0874a19_12": "答：此六妙門非發得相，是故彼無。",
    "T33n1717_008:0874a20_13": "言三根者，明此三法所被之人非關發得，正明修相故今明之。",
    "T33n1717_008:0874a21_14": "如欲界散地屬慧性故，上界諸禪屬定地故，自下升上皆能發者名定慧等。",
    "T33n1717_008:0874a23_15": "於中三：先結前總標，次列，三釋。",
    "T33n1717_008:0874a24_16": "初文中云「相違」者，謂暗證不暗證等三相違故也。",
    "T33n1717_008:0874a25_17": "次釋中，初釋六妙為四：初釋名，次對餘二以明行相，三「若廣」下功能，四正釋。",
    "T33n1717_008:0874a27_18": "初如文。",
    "T33n1717_008:0874a27_19": "次行相中二：初標，次釋。",
    "T33n1717_008:0874a28_20": "釋中二：先便宜，次略指對治。",
    "T33n1717_008:0874a29_21": "慧能斷惑故能發無漏，若定性多遍修諸定方能斷惑。",
    "T33n1717_008:0874b01_22": "次「若作對治復別途」者，具如《禪門》。",
    "T33n1717_008:0874b02_23": "「若廣明修習」等者，大小偏圓皆習此定，但方便各別、期心不同、次第亦別，故一一禪攝一切禪。",
    "T33n1717_008:0874b04_24": "今但次第，故沒諸意。",
    "T33n1717_008:0874b04_25": "四正釋中為二：初總釋，次別釋。",
    "T33n1717_008:0874b05_26": "初文三：初略舉數，次引證，三示相。",
    "T33n1717_008:0874b06_27": "初如文。",
    "T33n1717_008:0874b06_28": "次引證中言「遊止三四出生十二」者，三四謂十二門禪，出生十二謂六妙門修證各六，加功為修、任運為證。",
    "T33n1717_008:0874b09_0": "今文存略但云遊止等。",
    "T33n1717_008:0874b09_1": "若《婆沙》中能緣念出入息有六事不同。",
    "T33n1717_008:0874b10_2": "初數有五：一者滿數謂從一至十，二者減數謂從三至一，三者增數謂從一至三，四者聚數謂出入各六，五者淨數謂出入各五。",
    "T33n1717_008:0874b13_3": "問：先數何息？",
    "T33n1717_008:0874b13_4": "答：先數入息，以人生時息初入故。",
    "T33n1717_008:0874b14_5": "隨者，覺入至咽至臍乃至脚指，心皆隨至。",
    "T33n1717_008:0874b15_6": "止者，入至咽、出至鼻，心亦隨止。",
    "T33n1717_008:0874b16_7": "觀者，不但觀風息等，亦觀四大差別之相，乃至都觀五陰五相也。",
    "T33n1717_008:0874b17_8": "轉者，還也，轉此息觀起念處觀乃至世第一也。",
    "T33n1717_008:0874b18_9": "淨者，苦法忍去。",
    "T33n1717_008:0874b19_10": "論次文有料簡。",
    "T33n1717_008:0874b19_11": "問云：屬何性等？",
    "T33n1717_008:0874b20_0": "答云：屬慧性，依於欲身通三禪三未至。",
    "T33n1717_008:0874b20_1": "《大論》二十一云：「以有漏禪治欲，如以毒治毒，不獲已而用之。」",
    "T33n1717_008:0874b22_2": "今用亦爾。",
    "T33n1717_008:0874b22_3": "次別釋中二：先釋，次「佛坐」下引證。",
    "T33n1717_008:0874b23_4": "初文自六，但釋四文，餘二略無，具在修證。",
    "T33n1717_008:0874b24_5": "言釋四者，應為四文，隨、止復略。",
    "T33n1717_008:0874b25_6": "初釋中，先修，次證，隨、止可見。",
    "T33n1717_008:0874b25_7": "次釋觀中三：初通標，次料簡，三釋。",
    "T33n1717_008:0874b26_8": "通言觀者，文中標三，通攝一切不出此三，此是通標。",
    "T33n1717_008:0874b28_0": "今此門意不須假想，是故次簡，故云「初實後慧」。",
    "T33n1717_008:0874b29_1": "次「修實」下釋中二：先修，次證。",
    "T33n1717_008:0874b29_2": "初修中二：初釋，次功能。",
    "T33n1717_008:0874c01_3": "釋中二：先總，次「皮肉」下別。",
    "T33n1717_008:0874c02_0": "別中即為四文，初不淨，次「復觀」下苦，次「又觀」下無常，次「復觀」下無我。",
    "T33n1717_008:0874c03_1": "初言「內外」者，且約三十六物分之，具如《止觀》第九記。",
    "T33n1717_008:0874c04_2": "下三悉是觀於定心，皆苦無常等。",
    "T33n1717_008:0874c05_3": "次功能中二：先別明破四倒。",
    "T33n1717_008:0874c06_4": "次「不得」下總明除我，雖四不同皆為除我，故總別明之。",
    "T33n1717_008:0874c07_5": "次「如是」下證相者二：先釋相，次「是名」下結。",
    "T33n1717_008:0874c08_6": "釋中亦二：先正釋，次「心生」下功能。",
    "T33n1717_008:0874c09_7": "初釋中亦四，即四念成也。",
    "T33n1717_008:0874c09_8": "初「心眼」下不淨成，次眾苦逼迫苦觀成，剎那變易無常觀成，「一切」下無我觀成。",
    "T33n1717_008:0874c11_9": "次功能中亦二：先總，次「得」下別相成。",
    "T33n1717_008:0874c12_10": "故與修中前後互列，特勝通明在《法界次第》委釋，亦如《止觀》第九記。",
    "T33n1717_008:0874c14_11": "於中又為三：初釋名，次得名，三正釋。",
    "T33n1717_008:0874c15_12": "釋中二：先竪，次橫。",
    "T33n1717_008:0874c15_13": "竪中二：初正釋，次「觀棄捨時」下功能。",
    "T33n1717_008:0874c16_14": "初釋中自為十六，一一皆有修證，不復別論。",
    "T33n1717_008:0874c17_15": "次通明中二：先正釋，次指廣。",
    "T33n1717_008:0874c18_16": "初又二：先修，次證。",
    "T33n1717_008:0874c18_17": "修中二：先正明，次「如是」下功能。",
    "T33n1717_008:0874c19_18": "初修中二，先總舉三事，次「諦觀」下別觀三事。",
    "T33n1717_008:0874c20_19": "初文觀息，次「息本」下觀身，三「觀身」下觀心，此中不復觀四念處，故但觀三。",
    "T33n1717_008:0874c21_20": "初觀息如文。",
    "T33n1717_008:0874c22_21": "次觀身中云「四微」者，是所造四大，謂色香味觸，是四細色共為報身，故名為微，為地等四之所造故。",
    "T33n1717_008:0874c24_22": "聲非報法、不恆有故，是故不論。",
    "T33n1717_008:0874c25_23": "三觀心，如文。",
    "T33n1717_008:0874c25_24": "次功能，如文。",
    "T33n1717_008:0874c26_25": "次證中二：先正證，次「能具」下功能。",
    "T33n1717_008:0874c26_26": "初中初文心證，次文身息證。",
    "T33n1717_008:0874c27_27": "初文中云「內證真諦空如觀解」者，如前六妙門中第四觀門所解離四顛倒。",
    "T33n1717_008:0874c29_28": "「知天文地理」等，如《止觀》第九略記。",
    "T33n1717_008:0875a01_29": "次指廣如文。",
    "T33n1717_008:0875a01_30": "次明出世禪，先結前，次釋。",
    "T33n1717_008:0875a02_0": "釋中三：初標名數，次列，三釋。",
    "T33n1717_008:0875a02_1": "釋中自四，今又為三：初正釋四相，次明此四觀練熏修於八背等一切諸禪，三「大經」下結地功能。",
    "T33n1717_008:0875a04_2": "初文自為四別，初明觀禪，又二：初自列四門以結名，九想等四通名為觀，四皆觀於不淨境故。",
    "T33n1717_008:0875a07_3": "次「行人」下正釋。",
    "T33n1717_008:0875a07_4": "先釋九想，於中四：先明觀意，次「必須」下勸修，三「隨所」下能所對辨，四「此九」下明功能。",
    "T33n1717_008:0875a09_5": "初如文。",
    "T33n1717_008:0875a09_6": "次文者從一至九，故云「增想」。",
    "T33n1717_008:0875a10_7": "三能所中又二：初略明能所，次「破六」下廣明能所。",
    "T33n1717_008:0875a11_8": "初文二：初文能治，次「能除」下所治，亦是略明功能。",
    "T33n1717_008:0875a12_9": "次廣明中亦二：初明所治，次「能修」下明能治。",
    "T33n1717_008:0875a13_10": "初文三：初標數，次「有人」下釋名相，三「此六」下過患。",
    "T33n1717_008:0875a14_11": "言「六欲」者，如《止觀》第六記。",
    "T33n1717_008:0875a15_12": "次能治中二：初通標，次「死想」下別對。",
    "T33n1717_008:0875a16_13": "四功能中二：初明治惑功能，次「雖是」下明入大功能。",
    "T33n1717_008:0875a17_14": "初文中九十八使，如《止觀》第五記。",
    "T33n1717_008:0875a18_15": "次文二：法、譬。",
    "T33n1717_008:0875a18_16": "法中云「初門」者，九想居背捨勝處等初故云「初門」。",
    "T33n1717_008:0875a19_17": "「能成大事」者，菩薩聖人求大涅槃。",
    "T33n1717_008:0875a20_18": "次八背捨中二：初釋名，次正明修。",
    "T33n1717_008:0875a21_19": "如《禪門》、《止觀》。",
    "T33n1717_008:0875a21_20": "次勝處，一切處並如禪門，非此可具。",
    "T33n1717_008:0875a22_21": "次練禪者為三：初立名，次「上來」下立意，三「阿毘曇」下辨異。",
    "T33n1717_008:0875a24_22": "初如文。",
    "T33n1717_008:0875a24_23": "次文云「上來雖得八禪」者，根本味禪為一，根本淨禪中有三，謂妙門、特勝、通明。",
    "T33n1717_008:0875a26_24": "觀禪有四，謂九想、背捨、勝處、一切處。",
    "T33n1717_008:0875a27_0": "此四并前故成八禪，此八有間故更修九次第定令八無間。",
    "T33n1717_008:0875a28_1": "上來八中唯至背捨，方始具於九地，自餘七門攝在背捨，故練背捨則諸地無間，故云「令九次第無間」。",
    "T33n1717_008:0875b01_2": "次熏禪中三：初立名，次「前是」下辨異立相，三「除麁」下功能，有二法二譬。",
    "T33n1717_008:0875b03_3": "初一法譬除垢功能，次一法譬自在功能，除諸間塵得自在故。",
    "T33n1717_008:0875b05_4": "次明修禪者又二：初立名，次辨相。",
    "T33n1717_008:0875b05_5": "次「九次第定善入熏練背捨」等者，即以《法華》下方菩薩善入出等釋此中意。",
    "T33n1717_008:0875b07_6": "於中三：法、譬、合。",
    "T33n1717_008:0875b08_7": "此中意者，以諸禪中唯八背捨諸地具足。",
    "T33n1717_008:0875b09_0": "何者？",
    "T33n1717_008:0875b09_1": "根本味禪但至非想，九想但見欲界依正，勝處但在第三背捨，一切處但在第三四五背捨，唯背捨禪過非想處至滅受想，故知若練背捨則兼餘禪，始從初禪終至滅受想定，次第而入故云「善入」。",
    "T33n1717_008:0875b13_2": "「奮迅善出」者，定法轉深出入自在，復從初禪不假方便即入二禪，如是乃至滅受想定；復從滅定從上向下逆次而出還至初禪，其實出入從勝為名，故云「善出」。",
    "T33n1717_008:0875b17_3": "「超越善住」者，以心常住上下諸地，故能超越逆順，今從勝說故云「善住」，是故經中「地涌菩薩善入出住百千三昧」即此禪也。",
    "T33n1717_008:0875b20_4": "入一一禪名一三昧，故云「百千」。",
    "T33n1717_008:0875b21_0": "此觀等四名及相狀並在《大品》、《大論》。",
    "T33n1717_008:0875b21_1": "「譬如畫師如世間果」等者，由練熏修使背捨深細，猶如淡彩；由觀練等大小諸乘一切萬行從禪而生，故如四大。",
    "T33n1717_008:0875b24_2": "三「大經」下結地名，以顯功能。",
    "T33n1717_008:0875b25_3": "於中四：初引經結名，次「地能」下明地功能，三「一一禪中」下結歸，四「是故」下結得名。",
    "T33n1717_008:0875b27_0": "初二如文。",
    "T33n1717_008:0875b27_1": "第三文二：初總標，次「何者」下釋。",
    "T33n1717_008:0875b28_0": "釋中二：先明觀禪具法，次例練等亦然。",
    "T33n1717_008:0875b28_1": "初觀禪中二：先明具三種念處，次「又不淨」下明具四念處。",
    "T33n1717_008:0875c01_2": "初文者，且指觀禪以之為定，及作法戒名之為戒，以得念處復得觀禪并作法戒，故名為「共」。",
    "T33n1717_008:0875c03_3": "若究竟論，共必得滅定及無漏道，方乃受名。",
    "T33n1717_008:0875c04_4": "今此為以義立禪中諸法，故對觀禪等以立共名。",
    "T33n1717_008:0875c05_5": "緣中云「境」等者，諸戒各有所對持犯等境，分別智解故名為「智」，戒定之教名為「文字」。",
    "T33n1717_008:0875c07_6": "次明此中具四念處，於中二：初略立念處，次「復次」下明念處具法。",
    "T33n1717_008:0875c09_7": "此之念處非關報陰，故一一文皆著禪心之言，於中二：初明橫具觀練熏修，次「問諸禪」下明竪具道品。",
    "T33n1717_008:0875c11_8": "初文又二：初正明具四，次「二乘」下斥小立名結成地相。",
    "T33n1717_008:0875c13_9": "言「五禪」者，世根本禪及觀等四。",
    "T33n1717_008:0875c13_10": "故知菩薩以大悲願熏根本禪，亦成四榮，況復熏等耶？",
    "T33n1717_008:0875c15_11": "三「問」下料簡。",
    "T33n1717_008:0875c15_12": "問如文。",
    "T33n1717_008:0875c15_13": "答中又三：初引二論明有無，次引證，三結難。",
    "T33n1717_008:0875c16_14": "初又二：初正引論文，次舉況。",
    "T33n1717_008:0875c17_15": "初言「無漏緣通」者，通九地也。",
    "T33n1717_008:0875c18_16": "既通九地，豈隔無色？",
    "T33n1717_008:0875c18_17": "「當知」下引小況大。",
    "T33n1717_008:0875c19_18": "小乘尚云無色有色，故知始自根本諸位乃至觀練等四無不具四念處。",
    "T33n1717_008:0875c20_19": "次引《大經》證無色有色。",
    "T33n1717_008:0875c21_20": "第三結如文。",
    "T33n1717_008:0875c21_21": "次明念處豎具道品，中二：初問，次答。",
    "T33n1717_008:0875c22_22": "答中二：先明念處具，次以煖等例。",
    "T33n1717_008:0875c23_23": "初文二：先略立，次引論示相。",
    "T33n1717_008:0875c24_24": "又二：先示，次「初善」下以下位況上，次例煖等可知。",
    "T33n1717_008:0875c25_25": "次例練等三，中二：初略例，次「然菩薩」下明例諸禪具諸法意，中二：先誓願，次明行相。",
    "T33n1717_008:0875c27_26": "初誓願中二：先明誓境，菩薩為此境故，故以誓願而熏諸禪，使具諸法。",
    "T33n1717_008:0875c29_27": "次「愍傷」下正明起誓，於中三：先悲，次慈，三「有四」下結。",
    "T33n1717_008:0876a01_28": "次「又諸禪」下具六度行，又二：初正明行，次「一切」下結歸。",
    "T33n1717_008:0876a02_29": "四結得名，如文。",
    "T33n1717_008:0876a03_30": "三出世上上禪中四：初立名，次「地持」下指《地持》，三「自性」下略釋初自性一禪，四「此九」下略況結。",
    "T33n1717_008:0876a05_31": "初二如文。",
    "T33n1717_008:0876a05_32": "第三中言「自性」者，自性居初，是故文中略舉初一，彼文六度一一皆九、名字並同，如云「自性施」等。",
    "T33n1717_008:0876a07_33": "次「前根本」下判，又二：先約法，次約心。",
    "T33n1717_008:0876a08_34": "初文可知。",
    "T33n1717_008:0876a08_35": "次文言「根本愛味心中修」等者，前以約次第法以判五味，此中若約人判五味可然？",
    "T33n1717_008:0876a10_36": "如何九種大禪得以愛味心中修等耶？",
    "T33n1717_008:0876a11_37": "答：名同義異。",
    "T33n1717_008:0876a12_38": "如六度名本在於大，名下之義亦遍世間及界內外巧拙不同，六中禪度豈局於大？",
    "T33n1717_008:0876a14_39": "故使九禪愛味心修便成有漏，雖用九意，不能利他即成自度，故知非但令法體不同，亦乃由心而有差別，以此差別，是故從心更判五味。",
    "T33n1717_008:0876a17_40": "次開中三：初正明開，次「故知」下結示，三「四禪中」下舉況結。",
    "T33n1717_008:0876a18_41": "◎法華玄義釋籤卷第八"
}