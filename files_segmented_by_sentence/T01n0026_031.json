{
    "T01n0026_031:0623a08_0": "中阿含經卷第三十一",
    "T01n0026_031:0623a10_0": "東晉罽賓三藏瞿曇僧伽提婆譯",
    "T01n0026_031:0623a11_0": "（一三二）大品賴吒惒羅經第十六(第三念誦)",
    "T01n0026_031:0623a12_0": "我聞如是：一時，佛遊拘樓瘦，與大比丘眾俱，往至鍮蘆吒，住鍮蘆吒村北尸攝惒園中。",
    "T01n0026_031:0623a14_1": "爾時，鍮蘆吒梵志、居士聞：「沙門瞿曇釋種子捨釋宗族，出家學道，遊拘樓瘦，與大比丘眾俱，來至此鍮蘆吒，住鍮蘆吒村北尸攝惒園中。",
    "T01n0026_031:0623a17_2": "彼沙門瞿曇有大名稱，周聞十方，沙門瞿曇如來、無所著、等正覺、明行成為、善逝、世間解、無上士、道法御、天人師，號佛、眾祐。",
    "T01n0026_031:0623a20_3": "彼於此世，天及魔、梵、沙門、梵志，從人至天，自知自覺，自作證成就遊。",
    "T01n0026_031:0623a21_4": "彼若說法，初妙、中妙、竟亦妙，有義有文，具足清淨，顯現梵行。",
    "T01n0026_031:0623a23_5": "若見如來、無所著、等正覺，尊重禮拜，供養承事者，快得善利。",
    "T01n0026_031:0623a24_6": "我等應共往見沙門瞿曇禮拜供養。」",
    "T01n0026_031:0623a25_7": "鍮蘆吒梵志、居士聞已，各與等類眷屬相隨，從鍮蘆吒出，北行至尸攝惒園，欲見世尊禮拜、供養。",
    "T01n0026_031:0623a27_8": "往詣佛已，彼鍮蘆吒梵志、居士或稽首佛足，却坐一面，或問訊佛，却坐一面，或叉手向佛，却坐一面，或遙見佛已，默然而坐。",
    "T01n0026_031:0623b01_9": "彼時，鍮蘆吒梵志、居士各坐已定，佛為說法，勸發渴仰，成就歡喜，無量方便為彼說法，勸發渴仰，成就歡喜已，默然而住。",
    "T01n0026_031:0623b04_10": "時，鍮蘆吒梵志、居士，佛為說法，勸發渴仰，成就歡喜已，各從坐起，稽首佛足，繞佛三匝而去。",
    "T01n0026_031:0623b06_11": "彼時，賴吒惒羅居士子故坐不起。",
    "T01n0026_031:0623b07_12": "於是，賴吒惒羅居士子，鍮蘆吒梵志、居士去後不久，即從坐起，偏袒著衣，叉手向佛，白曰：「世尊！",
    "T01n0026_031:0623b09_13": "如我知佛所說法者，若我在家，為鎖所鎖，不得盡形壽清淨行梵行。",
    "T01n0026_031:0623b11_14": "世尊！",
    "T01n0026_031:0623b11_15": "願我得從世尊出家學道而受具足，得作比丘，淨修梵行。」",
    "T01n0026_031:0623b12_16": "世尊問曰：「居士子！",
    "T01n0026_031:0623b13_17": "父母聽汝於正法、律中至信、捨家、無家、學道耶？」",
    "T01n0026_031:0623b14_18": "賴吒惒羅居士子白曰：「世尊！",
    "T01n0026_031:0623b14_19": "父母未聽我於正法、律中至信、捨家、無家、學道。」",
    "T01n0026_031:0623b16_20": "世尊告曰：「居士子！",
    "T01n0026_031:0623b16_21": "若父母不聽汝於正法、律中至信、捨家、無家、學道者，我不得度汝出家學道，亦不得受具足。」",
    "T01n0026_031:0623b18_22": "賴吒惒羅居士子白曰：「世尊！",
    "T01n0026_031:0623b19_23": "我當方便從父母求，必令聽我於正法、律中至信、捨家、無家、學道。」",
    "T01n0026_031:0623b21_0": "世尊告曰：「居士子！",
    "T01n0026_031:0623b21_1": "隨汝所欲。」",
    "T01n0026_031:0623b21_2": "於是，賴吒惒羅居士子聞佛所說，善受善持，稽首佛足，繞三匝還歸。",
    "T01n0026_031:0623b23_3": "白曰：「二尊！",
    "T01n0026_031:0623b23_4": "如我知佛所說法者，若我在家，為鎖所鎖，不得盡形壽清淨行梵行，唯願二尊聽我於正法、律中至信、捨家、無家、學道。」",
    "T01n0026_031:0623b26_5": "賴吒惒羅父母告曰：「賴吒惒羅！",
    "T01n0026_031:0623b27_6": "我今唯有汝一子，極愛憐念，意常愛樂，見無厭足，若汝命終，我尚不欲相棄捨也，況生別離不見汝耶？」",
    "T01n0026_031:0623b29_7": "賴吒惒羅居士子復至再三白曰：「二尊！",
    "T01n0026_031:0623c01_8": "如我知佛所說法者，若我在家，為鎖所鎖，不得盡形壽清淨行梵行，唯願二尊聽我於正法、律中至信、捨家、無家、學道。」",
    "T01n0026_031:0623c04_9": "賴吒惒羅居士子父母亦至再三告曰：「賴吒惒羅！",
    "T01n0026_031:0623c05_10": "我今唯有汝一子，極愛憐念，意常愛樂，見無厭足，若汝命終，我尚不欲相棄捨也，況生別離不見汝耶？」",
    "T01n0026_031:0623c07_11": "於是，賴吒惒羅居士子即時臥地：「從今不起，不飲不食，乃至父母聽我於正法、律中至信、捨家、無家、學道。」",
    "T01n0026_031:0623c10_12": "於是，賴吒惒羅居士子一日不食，至二、三、四、多日不食。",
    "T01n0026_031:0623c11_13": "於是，賴吒惒羅居士子父母往至子所，告曰：「賴吒惒羅！",
    "T01n0026_031:0623c13_0": "汝至柔軟，身體極好，常坐臥好床，汝今不知苦耶？",
    "T01n0026_031:0623c14_1": "賴吒惒羅！",
    "T01n0026_031:0623c14_2": "汝可速起，行欲布施，快修福業。",
    "T01n0026_031:0623c15_3": "所以者何？",
    "T01n0026_031:0623c15_4": "賴吒惒羅！",
    "T01n0026_031:0623c15_5": "世尊境界甚難甚難，出家學道亦復甚難。」",
    "T01n0026_031:0623c16_6": "爾時，賴吒惒羅居士子默然不答。",
    "T01n0026_031:0623c17_7": "於是，賴吒惒羅居士子父母往至賴吒惒羅親親及諸臣所，而作是語：「汝等共來至賴吒惒羅所，勸令從地起。」",
    "T01n0026_031:0623c20_0": "賴吒惒羅居士子親親及諸臣等即便共至賴吒惒羅所，語曰：「賴吒惒羅！",
    "T01n0026_031:0623c21_1": "汝至柔軟，身體極好，常坐臥好床，汝今不知苦耶？",
    "T01n0026_031:0623c22_2": "賴吒惒羅！",
    "T01n0026_031:0623c23_3": "汝可速起，行欲布施，快修福業。",
    "T01n0026_031:0623c23_4": "所以者何？",
    "T01n0026_031:0623c24_5": "世尊境界甚難甚難，出家學道亦復甚難。」",
    "T01n0026_031:0623c25_0": "彼時，賴吒惒羅居士子默然不答。",
    "T01n0026_031:0623c25_1": "於是，賴吒惒羅居士子父母至賴吒惒羅居士子善知識、同伴、同時所，而作是語：「汝等共來至賴吒惒羅所，勸令從地起。」",
    "T01n0026_031:0623c28_2": "於是，賴吒惒羅居士子善知識、同伴、同時即共往詣賴吒惒羅居士子所，而作是語：「賴吒惒羅！",
    "T01n0026_031:0624a01_3": "汝至柔軟，身體極好，常坐臥好床，汝今不知苦耶？",
    "T01n0026_031:0624a02_4": "賴吒惒羅！",
    "T01n0026_031:0624a03_5": "汝可速起，行欲布施，快修福業。",
    "T01n0026_031:0624a03_6": "所以者何？",
    "T01n0026_031:0624a04_7": "賴吒惒羅！",
    "T01n0026_031:0624a04_8": "世尊境界甚難甚難，出家學道亦復甚難。」",
    "T01n0026_031:0624a05_9": "彼時，賴吒惒羅居士子默然不答。",
    "T01n0026_031:0624a06_10": "於是，賴吒惒羅居士子善知識、同伴、同時往至賴吒惒羅居士子父母所，作如是語：「可聽賴吒惒羅於正法、律中至信、捨家、無家、學道，若其樂者，於此生中，故可相見；若不樂者，必自來還歸父母所。",
    "T01n0026_031:0624a10_11": "今若不聽，定死無疑，當何所益？」",
    "T01n0026_031:0624a11_12": "於是，賴吒惒羅居士子父母聞已，語賴吒惒羅居士子善知識、同伴、同時曰：「我今聽賴吒惒羅於正法、律中至信、捨家、無家、學道，若學道來還，故可見也。」",
    "T01n0026_031:0624a14_13": "賴吒惒羅居士子善知識、同伴、同時即共往詣賴吒惒羅所，便作是語：「居士子！",
    "T01n0026_031:0624a16_14": "父母聽汝於正法、律中至信、捨家、無家、學道，若學道已，還見父母。」",
    "T01n0026_031:0624a18_15": "賴吒惒羅居士子聞是語已，便大歡喜，生愛生樂，從地而起，漸養其身，身平復已，從鍮蘆吒出，往詣佛所，稽首佛足，白曰：「世尊！",
    "T01n0026_031:0624a21_16": "父母聽我於正法、律中至信、捨家、無家、學道，唯願世尊！",
    "T01n0026_031:0624a22_17": "聽從世尊出家學道而受具足，得作比丘。」",
    "T01n0026_031:0624a23_18": "於是，世尊度賴吒惒羅居士子出家學道，授其具足，授具足已，於鍮蘆吒隨住數時，於後則便攝衣持鉢，遊行展轉，往至舍衛國，住勝林給孤獨園。",
    "T01n0026_031:0624a27_19": "尊者賴吒惒羅出家學道，受具足已，在遠離獨住，心無放逸，修行精懃，彼在遠離獨住，心無放逸，修行精懃已。",
    "T01n0026_031:0624a29_20": "族姓子所為剃除鬚髮，著袈裟衣，至信、捨家、無家、學道者，唯無上梵行訖，於現法中自知自覺，自作證成就遊，生已盡，梵行已立，所作已辦，不更受有，知如真。",
    "T01n0026_031:0624b04_21": "尊者賴吒惒羅知法已，至得阿羅訶。",
    "T01n0026_031:0624b05_22": "於是，尊者賴吒惒羅得阿羅訶已後或九年十年，而作是念：「我本已許出家學道還見父母，我今寧可還赴本要。」",
    "T01n0026_031:0624b07_23": "於是，尊者賴吒惒羅往詣佛所，稽首佛足，却坐一面，白曰：「世尊！",
    "T01n0026_031:0624b09_24": "我本有要，出家學道已，還見父母。",
    "T01n0026_031:0624b10_25": "世尊！",
    "T01n0026_031:0624b10_26": "我今辭行，往見父母，赴其本要。」",
    "T01n0026_031:0624b11_0": "爾時，世尊便作是念：「此賴吒惒羅族姓子，若使捨戒、罷道行欲如本者，必無是處。」",
    "T01n0026_031:0624b12_1": "世尊知已，告曰：「汝去！",
    "T01n0026_031:0624b13_2": "未度者度，未解脫者令得解脫，未滅訖者令得滅訖。",
    "T01n0026_031:0624b14_3": "賴吒惒羅！",
    "T01n0026_031:0624b15_0": "今隨汝意。」",
    "T01n0026_031:0624b15_1": "彼時，尊者賴吒惒羅聞佛所說，善受善持，即從坐起，稽首佛足，繞三匝而去。",
    "T01n0026_031:0624b17_2": "至己房中，收舉臥具，著衣持鉢，遊行展轉，往至鍮蘆吒，住鍮蘆吒村北尸攝惒園。",
    "T01n0026_031:0624b19_0": "於是，尊者賴吒惒羅過夜平旦，著衣持鉢，入鍮蘆吒而行乞食。",
    "T01n0026_031:0624b20_1": "尊者賴吒惒羅作如是念：「世尊稱歎次第乞食，我今寧可於此鍮蘆吒次第乞食。」",
    "T01n0026_031:0624b22_2": "尊者賴吒惒羅便於鍮蘆吒次第乞食，展轉至本家。",
    "T01n0026_031:0624b23_3": "彼時，尊者賴吒惒羅父在中門住，修理鬚髮，尊者賴吒惒羅父遙見尊者賴吒惒羅來，便作是語：「此禿沙門為黑所縛，斷種無子，破壞我家。",
    "T01n0026_031:0624b26_4": "我有一子，極愛憐念，意常忍樂，見無厭足，彼將去度，當莫與食。」",
    "T01n0026_031:0624b28_5": "尊者賴吒惒羅自於父家不得布施，但得嘖[口*數]：「此禿沙門為黑所縛，斷種無子，破壞我家。",
    "T01n0026_031:0624c01_6": "我有一子，極愛憐念，意常愛樂，見無厭足，彼將去度，當莫與食。」",
    "T01n0026_031:0624c03_7": "尊者賴吒惒羅知已，便速出去。",
    "T01n0026_031:0624c03_8": "彼時，尊者賴吒惒羅父家婢使，以箕盛臭爛飲食，欲棄著糞聚中。",
    "T01n0026_031:0624c05_9": "尊者賴吒惒羅見父婢使，以箕盛臭爛飲食，欲棄著糞聚中，便作是語：「汝妹！",
    "T01n0026_031:0624c07_10": "若此爛飲食法應棄者，可著我鉢中，我當食之。」",
    "T01n0026_031:0624c08_11": "彼時，尊者賴吒惒羅父家婢使，以箕中臭爛飲食瀉著鉢中。",
    "T01n0026_031:0624c09_12": "瀉著鉢中時取其二相，識其音聲及其手足，取二相已，即往至尊者賴吒惒羅父所，而作是語：「尊今當知，尊子賴吒惒羅還來至此鍮蘆吒，可往見之。」",
    "T01n0026_031:0624c13_13": "尊者賴吒惒羅父聞已，大歡喜踊躍，左手攝衣，右手摩抆鬚髮，疾往詣尊者賴吒惒羅所。",
    "T01n0026_031:0624c15_14": "彼時，尊者賴吒惒羅向壁食此臭爛食。",
    "T01n0026_031:0624c16_15": "尊者賴吒惒羅父見尊者賴吒惒羅向壁食此臭爛食，作如是說：「汝賴吒惒羅！",
    "T01n0026_031:0624c18_16": "汝至柔軟，身體極好，常食好食，賴吒惒羅！",
    "T01n0026_031:0624c19_17": "汝云何乃食此臭爛食耶？",
    "T01n0026_031:0624c19_18": "賴吒惒羅！",
    "T01n0026_031:0624c20_19": "汝以何意來此鍮蘆吒，而不能還至父母家耶？」",
    "T01n0026_031:0624c21_20": "尊者賴吒惒羅白曰：「居士！",
    "T01n0026_031:0624c21_21": "我入父家不得布施，但得嘖[口*數]：『此禿沙門為黑所縛，斷種無子，破壞我家。",
    "T01n0026_031:0624c23_22": "我唯有一子，至愛憐念，意常愛樂，見無厭足，彼將去度，當莫與食。』",
    "T01n0026_031:0624c25_23": "我聞此已，便速出去。」",
    "T01n0026_031:0624c25_24": "尊者賴吒惒羅父即辭謝曰：「賴吒惒羅可忍！",
    "T01n0026_031:0624c26_25": "賴吒惒羅可忍！",
    "T01n0026_031:0624c27_26": "我實不知賴吒惒羅還入父家。」",
    "T01n0026_031:0624c27_27": "於是，尊者賴吒惒羅父敬心扶抱尊者賴吒惒羅，將入於內，敷座令坐，尊者賴吒惒羅即便就坐。",
    "T01n0026_031:0625a01_28": "於是，其父見尊者賴吒惒羅坐已，往至婦所，而作是語：「卿今當知，賴吒惒羅族姓子今來還家，可速辦飲食。」",
    "T01n0026_031:0625a03_29": "尊者賴吒惒羅母聞已，大歡喜踊躍，速辦飲食。",
    "T01n0026_031:0625a04_30": "辦飲食已，疾輦錢出，著中庭地，聚作大積，彼大錢積，一面立人，一面坐人，各不相見。",
    "T01n0026_031:0625a06_31": "作大錢積已，往詣尊者賴吒惒羅所，作如是語：「賴吒惒羅！",
    "T01n0026_031:0625a08_32": "是汝母分所有錢財，汝父錢財無量，百千不可復計，今盡付汝。",
    "T01n0026_031:0625a09_33": "賴吒惒羅！",
    "T01n0026_031:0625a10_34": "汝可捨戒罷道，行欲布施，快修福業。",
    "T01n0026_031:0625a10_35": "所以者何？",
    "T01n0026_031:0625a11_36": "世尊境界甚難甚難，出家學道亦復甚難。」",
    "T01n0026_031:0625a12_37": "尊者賴吒惒羅白其母曰：「我今欲有所說，能見聽不？」",
    "T01n0026_031:0625a13_38": "尊者賴吒惒羅母語曰：「居士子！",
    "T01n0026_031:0625a14_39": "汝有所說，我當聽之。」",
    "T01n0026_031:0625a14_40": "尊者賴吒惒羅白其母曰：「當作新布囊，用盛滿錢，以車載之，至恒伽江，瀉著深處。",
    "T01n0026_031:0625a16_41": "所以者何？",
    "T01n0026_031:0625a16_42": "因此錢故，令人憂苦、愁慼、啼哭，不得快樂。」",
    "T01n0026_031:0625a17_43": "於是，尊者賴吒惒羅母而作是念：「以此方便不能令子賴吒惒羅捨戒罷道，我寧可至其本婦所，作如是語：『諸新婦等！",
    "T01n0026_031:0625a20_44": "汝可以先所著瓔珞嚴飾其身，賴吒惒羅族姓子本在家時極所愛念，以此瓔珞速嚴身已，汝等共往至賴吒惒羅族姓子所，各抱一足而作是說：「不審賢郎有何天女勝於我者，而令賢郎捨我為彼修梵行耶？」』」",
    "T01n0026_031:0625a25_45": "於是，其母即至尊者賴吒惒羅其本婦所，作如是語：「諸新婦等！",
    "T01n0026_031:0625a27_46": "汝可以先所著瓔珞嚴飾其身，賴吒惒羅族姓子本在家時極所愛念，以此瓔珞速嚴身已，汝等共往至賴吒惒羅族姓子所，各抱一足而作是說：『不審賢郎有何天女勝於我者，而令賢郎捨我為彼修梵行耶？』」",
    "T01n0026_031:0625b03_47": "彼時，尊者賴吒惒羅其本婦等即各以先所著瓔珞嚴飾其身，尊者賴吒惒羅本在家時極所愛念。",
    "T01n0026_031:0625b05_48": "以此瓔珞嚴飾身已，往詣尊者賴吒惒羅所，各抱一足而作是說：「不審賢郎有何天女勝於我者，而令賢郎捨我為彼修梵行耶？」",
    "T01n0026_031:0625b08_49": "尊者賴吒惒羅語本婦曰：「諸妹！",
    "T01n0026_031:0625b09_50": "當知我不為天女故修於梵行。",
    "T01n0026_031:0625b10_0": "所為修梵行者，彼義已得，佛教所作，今已成辦。」",
    "T01n0026_031:0625b11_1": "尊者賴吒惒羅諸婦等却住一面，啼泣埀淚而作是語：「我非賢郎妹，然賢郎喚我為妹。」",
    "T01n0026_031:0625b13_2": "於是，尊者賴吒惒羅迴還顧視，白父母曰：「居士！",
    "T01n0026_031:0625b14_3": "若施食者便以時施，何為相嬈？」",
    "T01n0026_031:0625b15_0": "爾時，父母即從坐起，自行澡水，以上味餚饌，種種豐饒，食噉含消，手自斟酌，極令飽滿。",
    "T01n0026_031:0625b17_1": "食訖收器，行澡水竟，取一小床，別坐聽法。",
    "T01n0026_031:0625b18_2": "尊者賴吒惒羅為父母說法，勸發渴仰，成就歡喜，無量方便為彼說法，勸發渴仰，成就歡喜已，即從坐起立，說頌曰：「觀此嚴飾形，　　珍寶瓔珞等，　右磐縈其髮，　　紺黛畫眉目。",
    "T01n0026_031:0625b23_0": "　此欺愚癡人，　　不誑度彼岸，　以眾好綵色，　　莊嚴臭穢身。",
    "T01n0026_031:0625b25_0": "　此欺愚癡人，　　不誑度彼岸，　眾香遍塗體，　　雌黃黃其足。",
    "T01n0026_031:0625b27_0": "　此欺愚癡人，　　不誑度彼岸，　身服淨妙衣，　　莊嚴猶幻化。",
    "T01n0026_031:0625b29_0": "　此欺愚癡人，　　不誑度彼岸，　斷絕鹿[革*玄]繈，　　及破壞鹿門。",
    "T01n0026_031:0625c02_0": "　我捨離餌去，　　誰樂於鹿縛。」",
    "T01n0026_031:0625c03_0": "尊者賴吒惒羅說此頌已，以如意足乘虛而去，至鍮蘆吒林入彼林中，於鞞醯勒樹下敷尼師檀，結加趺坐。",
    "T01n0026_031:0625c05_1": "爾時，拘牢婆王及諸群臣前後圍繞，坐於正殿，咨嗟稱歎尊者賴吒惒羅：「若我聞賴吒惒羅族姓子來此鍮蘆吒者，我必往見。」",
    "T01n0026_031:0625c08_2": "於是，拘牢婆王告獵師曰：「汝去案行鍮蘆吒林，我欲出獵。」",
    "T01n0026_031:0625c10_3": "獵師受教，即便案行鍮蘆吒林。",
    "T01n0026_031:0625c10_4": "於是，獵師案行鍮蘆吒林，見尊者賴吒惒羅在鞞醯勒樹下，敷尼師檀，結加趺坐，便作是念：「所為拘牢婆王及諸群臣共坐正殿，咨嗟稱歎者，今已在此。」",
    "T01n0026_031:0625c14_5": "爾時，獵師案行鍮蘆吒林已，還詣拘牢婆王所，白曰：「大王！",
    "T01n0026_031:0625c15_6": "當知我已案行鍮蘆吒林，隨大王意。",
    "T01n0026_031:0625c16_7": "大王本所為與諸群臣共坐正殿，咨嗟稱歎尊者賴吒惒羅：『若我聞賴吒惒羅族姓子來此鍮蘆吒者，我必往見。』",
    "T01n0026_031:0625c19_8": "尊者賴吒惒羅族姓子今在鍮蘆吒林中鞞醯勒樹下，敷尼師檀，結加趺坐。",
    "T01n0026_031:0625c21_9": "大王欲見者，便可往也。」",
    "T01n0026_031:0625c21_10": "拘牢婆王聞已，告御者曰：「汝速嚴駕，我今欲往見賴吒惒羅。」",
    "T01n0026_031:0625c23_11": "御者受教，即速嚴駕，訖還白曰：「大王！",
    "T01n0026_031:0625c24_12": "當知嚴駕已辦，隨大王意。」",
    "T01n0026_031:0625c24_13": "於是，拘牢婆王即乘車出，往至鍮蘆吒林，遙見尊者賴吒惒羅，即便下車，步進往至尊者賴吒惒羅所。",
    "T01n0026_031:0625c27_14": "尊者賴吒惒羅見拘牢婆王來，而作是說：「大王！",
    "T01n0026_031:0625c28_15": "今來欲自坐耶？」",
    "T01n0026_031:0625c28_16": "拘牢婆王曰：「今我雖到自己境界，然我意欲令賴吒惒羅族姓子請我令坐。」",
    "T01n0026_031:0626a01_17": "尊者賴吒惒羅即請拘牢婆王曰：「今有別座，大王可坐。」",
    "T01n0026_031:0626a02_18": "於是，拘牢婆王與尊者賴吒惒羅共相問訊，却坐一面，語賴吒惒羅：「若為家衰故出家學道耶？",
    "T01n0026_031:0626a05_0": "若為無財物故行學道者，賴吒惒羅！",
    "T01n0026_031:0626a05_1": "拘牢婆王家多有財物，我出財物與賴吒惒羅，勸賴吒惒羅捨戒罷道，行欲布施，快修福業。",
    "T01n0026_031:0626a08_2": "所以者何？",
    "T01n0026_031:0626a08_3": "賴吒惒羅！",
    "T01n0026_031:0626a08_4": "師教甚難，出家學道亦復甚難。」",
    "T01n0026_031:0626a09_5": "尊者賴吒惒羅聞已，語曰：「大王！",
    "T01n0026_031:0626a09_6": "今以不淨請我，非清淨請。」",
    "T01n0026_031:0626a10_7": "拘牢婆王聞已，問曰：「我當云何以清淨請賴吒惒羅，非以不淨耶？」",
    "T01n0026_031:0626a12_8": "尊者賴吒惒羅語曰：「大王！",
    "T01n0026_031:0626a12_9": "應如是語：『賴吒惒羅！",
    "T01n0026_031:0626a13_10": "我國人民安隱快樂，無恐怖、無鬪諍，亦無棘刺、無苦使役，米穀豐饒，乞食易得，賴吒惒羅住我國中，我當護如法。』",
    "T01n0026_031:0626a15_11": "大王！",
    "T01n0026_031:0626a16_12": "如是以淨請我，非以不淨。」",
    "T01n0026_031:0626a16_13": "拘牢婆王聞已，語曰：「我今以淨請賴吒惒羅，非以不淨。",
    "T01n0026_031:0626a18_0": "我國人民安隱快樂，無恐怖、無鬪諍，亦無棘刺、無苦使役，米穀豐饒，乞食易得，賴吒惒羅住我國中，我當護如法。",
    "T01n0026_031:0626a20_1": "「復次，賴吒惒羅！",
    "T01n0026_031:0626a21_2": "有四種衰，謂衰衰故，剃除鬚髮，著袈裟衣，至信、捨家、無家、學道。",
    "T01n0026_031:0626a22_3": "云何為四？",
    "T01n0026_031:0626a22_4": "病衰、老衰、財衰、親衰。",
    "T01n0026_031:0626a23_5": "賴吒惒羅！",
    "T01n0026_031:0626a23_6": "云何病衰？",
    "T01n0026_031:0626a23_7": "或有一人長病疾患，極重甚苦，彼作是念：『我長病疾患，極重甚苦，我實有欲，不能行欲，我今寧可剃除鬚髮，著袈裟衣，至信、捨家、無家、學道。』",
    "T01n0026_031:0626a26_8": "彼於後時以病衰故，剃除鬚髮，著袈裟衣，至信、捨家、無家、學道，是為病衰。",
    "T01n0026_031:0626a28_9": "「賴吒惒羅！",
    "T01n0026_031:0626a28_10": "云何老衰？",
    "T01n0026_031:0626a29_11": "或有一人年耆根熟，壽過垂訖，彼作是念：『我年耆根熟，壽過埀訖，我實有欲，不能行欲，我今寧可剃除鬚髮，著袈裟衣，至信、捨家、無家、學道。』",
    "T01n0026_031:0626b03_12": "彼於後時以老衰故，剃除鬚髮，著袈裟衣，至信、捨家、無家、學道，是謂老衰。",
    "T01n0026_031:0626b05_13": "「賴吒惒羅！",
    "T01n0026_031:0626b05_14": "云何財衰？",
    "T01n0026_031:0626b05_15": "或有一人貧窮無力，彼作是念：『我貧窮無力，我今寧可剃除鬚髮，著袈裟衣，至信、捨家、無家、學道。』",
    "T01n0026_031:0626b08_16": "彼於後時以財衰故，剃除鬚髮，著袈裟衣，至信、捨家、無家、學道，是謂財衰。",
    "T01n0026_031:0626b09_17": "「賴吒惒羅！",
    "T01n0026_031:0626b10_18": "云何親衰？",
    "T01n0026_031:0626b10_19": "或有一人親里斷種，死亡沒盡，彼作是念：『我親里斷種，死亡沒盡，我今寧可剃除鬚髮，著袈裟衣，至信、捨家、無家、學道。』",
    "T01n0026_031:0626b13_20": "彼於後時以親衰故，剃除鬚髮，著袈裟衣，至信、捨家、無家、學道，是謂親衰。",
    "T01n0026_031:0626b14_21": "「賴吒惒羅昔時無病，安隱成就，平等食道，不冷不熱，平正安樂，順次不諍，由是之故，食噉含消，安隱得化。",
    "T01n0026_031:0626b17_22": "賴吒惒羅非以病衰故，剃除鬚髮，著袈裟衣，至信、捨家、無家、學道。",
    "T01n0026_031:0626b18_23": "「賴吒惒羅往昔之時，年幼童子，髮黑清淨，身體盛壯，爾時作倡伎樂，極以自娛，莊嚴其身，常喜遊戲。",
    "T01n0026_031:0626b21_0": "彼時親屬皆不欲使令其學道，父母啼泣，憂慼懊惱，亦不聽汝出家學道。",
    "T01n0026_031:0626b22_1": "然汝剃除鬚髮，著袈裟衣，至信、捨家、無家、學道。",
    "T01n0026_031:0626b23_2": "賴吒惒羅不以老衰故，剃除鬚髮，著袈裟衣，至信、捨家、無家、學道。",
    "T01n0026_031:0626b25_3": "「賴吒惒羅！",
    "T01n0026_031:0626b25_4": "此鍮蘆吒第一家、最大家、最勝家、最上家，謂財物也。",
    "T01n0026_031:0626b26_5": "賴吒惒羅！",
    "T01n0026_031:0626b27_0": "不以財衰故，剃除鬚髮，著袈裟衣，至信、捨家、無家、學道。",
    "T01n0026_031:0626b28_1": "「賴吒惒羅！",
    "T01n0026_031:0626b28_2": "此鍮蘆吒林間，大豪親族親皆存在，賴吒惒羅不以親衰故，剃除鬚髮，著袈裟衣，至信、捨家、無家、學道。",
    "T01n0026_031:0626c02_0": "「賴吒惒羅，此四種衰，或有衰者，剃除鬚髮，著袈裟衣，至信、捨家、無家、學道。",
    "T01n0026_031:0626c03_1": "我見賴吒惒羅都無此衰，可使賴吒惒羅剃除鬚髮，著袈裟衣，至信、捨家、無家、學道。",
    "T01n0026_031:0626c05_2": "賴吒惒羅！",
    "T01n0026_031:0626c05_3": "知見何等，為聞何等，剃除鬚髮，著袈裟衣，至信、捨家、無家、學道？」",
    "T01n0026_031:0626c07_4": "尊者賴吒惒羅答曰：「大王！",
    "T01n0026_031:0626c08_0": "世尊知、見，如來、無所著、等正覺為說四事，我欲忍樂是，我知見聞是，是故剃除鬚髮，著袈裟衣，至信、捨家、無家、學道。",
    "T01n0026_031:0626c10_1": "云何為四？",
    "T01n0026_031:0626c10_2": "大王！",
    "T01n0026_031:0626c11_3": "此世無護，無可依恃，此世一切趣向老法，此世非常，要當捨去，此世無滿，無有厭足，為愛走使。」",
    "T01n0026_031:0626c13_4": "拘牢婆王問曰：「賴吒惒羅！",
    "T01n0026_031:0626c13_5": "向之所說：『大王！",
    "T01n0026_031:0626c14_6": "此世無護，無可依恃。』",
    "T01n0026_031:0626c14_7": "賴吒惒羅！",
    "T01n0026_031:0626c15_8": "我有兒孫、兄弟、枝黨、象軍、車軍、馬軍、步軍，皆能射御，嚴毅勇猛，王子、力士，鉢邏騫提摩訶能伽有占相、有策慮、有計算、有善知書、有善談論，有君臣、有眷屬，持呪知呪，彼隨諸方，有恐怖者能制止之。",
    "T01n0026_031:0626c19_9": "若賴吒惒羅所說：『大王！",
    "T01n0026_031:0626c20_10": "此世無護，無可依恃。』",
    "T01n0026_031:0626c20_11": "賴吒惒羅！",
    "T01n0026_031:0626c21_12": "向所說，此有何義耶？」",
    "T01n0026_031:0626c21_13": "尊者賴吒惒羅答曰：「大王！",
    "T01n0026_031:0626c22_14": "我今問王，隨所解答。",
    "T01n0026_031:0626c22_15": "大王！",
    "T01n0026_031:0626c22_16": "此身頗有病耶？」",
    "T01n0026_031:0626c23_17": "拘牢婆王答曰：「賴吒惒羅！",
    "T01n0026_031:0626c23_18": "今我此身常有風病。」",
    "T01n0026_031:0626c24_19": "尊者賴吒惒羅問曰：「大王！",
    "T01n0026_031:0626c24_20": "風病發時，生極重甚苦者，大王！",
    "T01n0026_031:0626c25_21": "爾時可得語彼兒孫、兄弟、象軍、馬軍、車軍、步軍皆能射御，嚴毅勇猛，王子、力士，鍮邏騫提摩訶能伽，占相、策慮、計算、知書、善能談論、君臣、眷屬，持呪知呪，汝等共來暫代我受極重甚苦，令我無病得安樂耶？」",
    "T01n0026_031:0627a01_22": "拘牢婆王答曰：「不也。",
    "T01n0026_031:0627a01_23": "所以者何？",
    "T01n0026_031:0627a02_24": "我自作業，因業緣業，獨受極苦，甚重苦也。」",
    "T01n0026_031:0627a03_25": "尊者賴吒惒羅語曰：「大王！",
    "T01n0026_031:0627a03_26": "以是故，世尊說此世無護，無可依恃。",
    "T01n0026_031:0627a04_27": "我欲忍樂是，我知見聞是，是故剃除鬚髮，著袈裟衣，至信、捨家、無家、學道。」",
    "T01n0026_031:0627a06_28": "拘牢婆王語曰：「若賴吒惒羅所說：『大王！",
    "T01n0026_031:0627a07_29": "此世無護，無可依恃。』",
    "T01n0026_031:0627a07_30": "賴吒惒羅！",
    "T01n0026_031:0627a08_31": "我亦欲是忍樂於是。",
    "T01n0026_031:0627a08_32": "所以者何？",
    "T01n0026_031:0627a08_33": "此世真實無護，無可依恃。」",
    "T01n0026_031:0627a09_34": "拘牢婆王復問曰：「若賴吒惒羅所說：『大王！",
    "T01n0026_031:0627a10_35": "此世一切趣向老法。』",
    "T01n0026_031:0627a10_36": "賴吒惒羅向所說，此復有何義？」",
    "T01n0026_031:0627a11_37": "尊者賴吒惒羅答曰：「大王！",
    "T01n0026_031:0627a12_38": "我今問王，隨所解答。",
    "T01n0026_031:0627a12_39": "若大王年或二十四、或二十五者，於意云何？",
    "T01n0026_031:0627a13_40": "爾時速疾何如於今？",
    "T01n0026_031:0627a14_41": "爾時筋力、形體、顏色何如於今？」",
    "T01n0026_031:0627a14_42": "拘牢婆王答曰：「賴吒惒羅！",
    "T01n0026_031:0627a15_43": "若我時年或二十四、或二十五，自憶爾時，速疾、筋力、形體、顏色無勝我者。",
    "T01n0026_031:0627a17_44": "賴吒惒羅！",
    "T01n0026_031:0627a17_45": "我今極老，諸根衰熟，壽過垂訖，年滿八十，不復能起。」",
    "T01n0026_031:0627a18_46": "尊者賴吒惒羅語曰：「大王！",
    "T01n0026_031:0627a19_47": "以是故，世尊說此世一切趣向老法。",
    "T01n0026_031:0627a20_0": "我欲忍樂是，我知見聞是，是故剃除鬚髮，著袈裟衣，至信、捨家、無家、學道。」",
    "T01n0026_031:0627a21_1": "拘牢婆王語曰：「若賴吒惒羅所說：『大王！",
    "T01n0026_031:0627a22_2": "此世一切趣向老法。』",
    "T01n0026_031:0627a23_3": "我亦欲是忍樂於是。",
    "T01n0026_031:0627a23_4": "所以者何？",
    "T01n0026_031:0627a23_5": "此世真實一切趣向老法。」",
    "T01n0026_031:0627a24_6": "拘牢婆王復問曰：「若賴吒惒羅所說：『大王！",
    "T01n0026_031:0627a25_7": "此世無常，要當捨去。』",
    "T01n0026_031:0627a25_8": "賴吒惒羅向所說，此復有何義？」",
    "T01n0026_031:0627a26_9": "尊者賴吒惒羅語曰：「大王！",
    "T01n0026_031:0627a27_10": "我今問王，隨所解答。",
    "T01n0026_031:0627a27_11": "大王！",
    "T01n0026_031:0627a27_12": "有豐拘樓國及豐後宮、豐倉庫耶？」",
    "T01n0026_031:0627a28_13": "拘牢婆王答曰：「如是。」",
    "T01n0026_031:0627a29_14": "尊者賴吒惒羅復問曰：「大王！",
    "T01n0026_031:0627a29_15": "有豐拘樓國及豐後宮、豐倉庫者，若時有法來不可依，忍樂破壞，一切世無不歸死者。",
    "T01n0026_031:0627b02_16": "爾時豐拘樓國及豐後宮、豐倉庫者，可得從此世持至後世耶？」",
    "T01n0026_031:0627b04_17": "拘牢婆王答曰：「不也。",
    "T01n0026_031:0627b04_18": "所以者何？",
    "T01n0026_031:0627b05_0": "我獨無二，亦無伴侶從此世至後世也。」",
    "T01n0026_031:0627b05_1": "尊者賴吒惒羅語曰：「大王！",
    "T01n0026_031:0627b06_2": "以是故，世尊說此世無常，要當捨去。",
    "T01n0026_031:0627b07_3": "我欲忍樂是，我知見聞是，是故剃除鬚髮，著袈裟衣，至信、捨家、無家、學道。」",
    "T01n0026_031:0627b09_4": "拘牢婆王語曰：「若賴吒惒羅所說：『大王！",
    "T01n0026_031:0627b09_5": "此世無常，要當捨去。』",
    "T01n0026_031:0627b10_6": "者，我亦欲是忍樂於是。",
    "T01n0026_031:0627b11_0": "所以者何？",
    "T01n0026_031:0627b11_1": "此世真實無常，要當捨去。」",
    "T01n0026_031:0627b11_2": "拘牢婆王復問曰：「若賴吒惒羅所說：『大王！",
    "T01n0026_031:0627b12_3": "此世無滿，無有厭足，為愛走使。』",
    "T01n0026_031:0627b13_4": "賴吒惒羅向所說，此復有何義？」",
    "T01n0026_031:0627b14_5": "尊者賴吒惒羅答曰：「大王！",
    "T01n0026_031:0627b14_6": "我今問王，隨所解答。",
    "T01n0026_031:0627b15_7": "大王！",
    "T01n0026_031:0627b15_8": "有豐拘樓國及豐後宮、豐倉庫耶？」",
    "T01n0026_031:0627b16_9": "拘牢婆王答曰：「如是。」",
    "T01n0026_031:0627b16_10": "尊者賴吒惒羅復問曰：「大王！",
    "T01n0026_031:0627b17_11": "有豐拘樓國及豐後宮、豐倉庫者，若於東方有一人來，可信可任，不欺誑世，來語王言：『我從東方來，見彼國土極大富樂，多有人民。",
    "T01n0026_031:0627b20_12": "大王！",
    "T01n0026_031:0627b20_13": "可得彼國爾所財物、人民、力役，欲得彼國整御之耶？』」",
    "T01n0026_031:0627b21_14": "拘牢婆王答曰：「賴吒惒羅！",
    "T01n0026_031:0627b22_15": "若我知有如是豐國，爾所財物、人民、力役，得彼人民整御治者，我必取之。」",
    "T01n0026_031:0627b24_16": "「如是南方、西方、北方，從大海彼岸若有人來，可信可任，不欺誑世，來語王言：『我從大海彼岸來，見彼國土極大富樂，多有人民。",
    "T01n0026_031:0627b27_17": "大王！",
    "T01n0026_031:0627b27_18": "可得彼國爾所財物、人民、力役，欲得彼國整御之耶？』」",
    "T01n0026_031:0627b28_19": "拘牢婆王答曰：「賴吒惒羅！",
    "T01n0026_031:0627b29_20": "若我知有如是豐國，爾所財物、人民、力役，得彼人民整御治者，我必取之。」",
    "T01n0026_031:0627c02_21": "尊者賴吒惒羅語曰：「大王！",
    "T01n0026_031:0627c02_22": "以是故，世尊說此世無滿，無有厭足，為愛走使。",
    "T01n0026_031:0627c03_23": "我欲忍樂是，我知見聞是，是故剃除鬚髮，著袈裟衣，至信、捨家、無家、學道。」",
    "T01n0026_031:0627c05_24": "拘牢婆王語曰：「若賴吒惒羅所說：『大王！",
    "T01n0026_031:0627c06_25": "此世無滿，無有厭足，為愛走使。』",
    "T01n0026_031:0627c07_26": "我亦欲是忍樂於是。",
    "T01n0026_031:0627c07_27": "所以者何？",
    "T01n0026_031:0627c08_0": "此世真實無滿，無有厭足，為愛走使。」",
    "T01n0026_031:0627c08_1": "尊者賴吒惒羅語曰：「大王！",
    "T01n0026_031:0627c09_2": "世尊知、見，如來、無所著、等正覺為我說此四事，我知忍樂是，我知見聞是，是故剃除鬚髮，著袈裟衣，至信、捨家、無家、學道。」",
    "T01n0026_031:0627c12_3": "於是，尊者賴吒惒羅說此頌曰：「我見世間人，　　有財癡不施，　得財復更求，　　慳貪積聚物。",
    "T01n0026_031:0627c16_0": "　王者得天下，　　整御隨其力，　海內無厭足，　　復求於海外。",
    "T01n0026_031:0627c18_0": "　王及諸人民，　　未離欲命盡，　散髮妻子哭，　　嗚呼苦難伏。",
    "T01n0026_031:0627c20_0": "　衣被而埋藏，　　或積薪火燒，　緣行至後世，　　燒已無慧念。",
    "T01n0026_031:0627c22_0": "　死後財不隨，　　妻子及奴婢，　貧富俱共同，　　愚智亦復然。",
    "T01n0026_031:0627c24_0": "　智者不懷憂，　　唯愚抱悒慼，　是故智慧勝，　　逮得正覺道。",
    "T01n0026_031:0627c26_0": "　深著於有有，　　愚癡作惡行，　於法非法行，　　以力強奪他。",
    "T01n0026_031:0627c28_0": "　少智習効他，　　愚多作惡行，　趣胎至後世，　　數數受生死。",
    "T01n0026_031:0628a01_0": "　已受出生世，　　獨作眾惡事，　如賊他所縛，　　自作惡所害。",
    "T01n0026_031:0628a03_0": "　如是此眾生，　　至到於後世，　為己所作業，　　自作惡所害。",
    "T01n0026_031:0628a05_0": "　如果熟自墮，　　老少亦如斯，　欲莊美愛樂，　　心趣好惡色。",
    "T01n0026_031:0628a07_0": "　為欲所縛害，　　因欲恐怖生，　王我見此覺，　　知是沙門妙。」",
    "T01n0026_031:0628a09_0": "尊者賴吒惒羅所說如是。",
    "T01n0026_031:0628a09_1": "拘牢婆王聞尊者賴吒惒羅所說，歡喜奉行。",
    "T01n0026_031:0628a11_0": "賴吒惒羅經第十六竟(六千七百七十七字)中阿含經卷第三十一(第三念誦)"
}