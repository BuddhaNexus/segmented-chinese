{
    "T02n0125_011:0596c18_0": "增壹阿含經卷第十一",
    "T02n0125_011:0596c20_0": "東晉罽賓三藏瞿曇僧伽提婆譯",
    "T02n0125_011:0596c21_0": "善知識品第二十",
    "T02n0125_011:0596c22_0": "（一）聞如是：一時，佛在舍衛國祇樹給孤獨園。",
    "T02n0125_011:0596c23_1": "爾時，世尊告諸比丘：「當親近善知識，莫習惡行，信於惡業。",
    "T02n0125_011:0596c24_2": "所以然者，諸比丘！",
    "T02n0125_011:0596c24_3": "親近善知識已，信便增益，聞、施、智慧普悉增益。",
    "T02n0125_011:0596c26_0": "若比丘親近善知識，莫習惡行。",
    "T02n0125_011:0596c26_1": "所以然者，若近惡知識，便無信、戒、聞、施、智慧。",
    "T02n0125_011:0596c27_2": "是故，諸比丘！",
    "T02n0125_011:0596c28_3": "當親近善知識，莫近惡知識。",
    "T02n0125_011:0596c28_4": "如是，諸比丘！",
    "T02n0125_011:0596c29_5": "當作是學。」",
    "T02n0125_011:0596c29_6": "爾時，諸比丘聞佛所說，歡喜奉行。",
    "T02n0125_011:0597a02_0": "（二）聞如是：一時，佛在羅閱城迦羅陀竹園所，與大比丘五百人俱。",
    "T02n0125_011:0597a03_1": "前後圍遶而為說法。",
    "T02n0125_011:0597a04_2": "爾時，提婆達兜將五百比丘去如來不遠而逕過。",
    "T02n0125_011:0597a05_3": "世尊遙見提婆達兜自將門徒，便說此偈：「莫親惡知識，　　亦莫愚從事；　當近善知識，　　人中最勝者。",
    "T02n0125_011:0597a09_0": "　人本無有惡，　　習近惡知識，　後必種惡根，　　永在闇冥中。」",
    "T02n0125_011:0597a11_0": "是時，提婆達兜五百弟子聞世尊說此偈已，便來至世尊所，頭面禮足，在一面坐。",
    "T02n0125_011:0597a12_1": "斯須退坐，向世尊悔過：「我等愚惑，無所識知，唯願世尊受我等懺悔。」",
    "T02n0125_011:0597a14_2": "爾時，世尊受彼五百比丘懺悔，便與說法，令得信根。",
    "T02n0125_011:0597a15_3": "爾時，五百比丘在閑靜之處思惟深法。",
    "T02n0125_011:0597a16_4": "所以然者，族姓子出家學道，以信堅固，修無上梵行。",
    "T02n0125_011:0597a18_0": "爾時，彼五百比丘便成阿羅漢：生死已盡，所作已辦，梵行已立，更不復受胎有，如實知之。",
    "T02n0125_011:0597a20_1": "爾時，五百人成阿羅漢。",
    "T02n0125_011:0597a20_2": "諸比丘聞佛所說，歡喜奉行。",
    "T02n0125_011:0597a22_0": "（三）聞如是：一時，佛在舍衛國祇樹給孤獨園。",
    "T02n0125_011:0597a23_1": "爾時，世尊與無央數之眾圍遶說法。",
    "T02n0125_011:0597a23_2": "是時，曇摩留支在靜室中，獨自思惟，入禪三昧，觀見前身在大海中作魚，身長七百由旬。",
    "T02n0125_011:0597a26_3": "即從靜室起，猶如力士屈申臂頃，便往至大海中故死屍上而經行。",
    "T02n0125_011:0597a27_4": "爾時，曇摩留支便說此偈：「生死無數劫，　　流轉不可計；　各各求所安，　　數數受苦惱。",
    "T02n0125_011:0597b02_0": "　設復見身已，　　意欲造舍宅；　一切支節壞，　　形體不得全。",
    "T02n0125_011:0597b04_0": "　心已離諸行，　　愛著永無餘；　更不受此形，　　長樂涅槃中。」",
    "T02n0125_011:0597b06_0": "爾時，尊者曇摩留支說此偈已，即從彼沒，來至舍衛祇洹精舍，往至世尊所。",
    "T02n0125_011:0597b07_1": "爾時，世尊見曇摩留支來，作是告曰：「善哉！",
    "T02n0125_011:0597b08_2": "曇摩留支！",
    "T02n0125_011:0597b09_3": "久來此間。」",
    "T02n0125_011:0597b09_4": "曇摩留支白世尊曰：「如是。",
    "T02n0125_011:0597b09_5": "世尊！",
    "T02n0125_011:0597b10_6": "久來此間。」",
    "T02n0125_011:0597b10_7": "爾時，上坐及諸比丘各生斯念：「此曇摩留支恒在世尊左右，然今世尊告曰：『善哉！",
    "T02n0125_011:0597b12_8": "曇摩留支！",
    "T02n0125_011:0597b12_9": "久來此間。』」",
    "T02n0125_011:0597b12_10": "爾時，世尊知諸比丘心中所念，欲斷狐疑故，便告諸比丘：「非為曇摩留支久來此間，故我言此義。",
    "T02n0125_011:0597b15_0": "所以然者，昔者過去無數劫時，有定光如來、至真、等正覺、明行成為、善逝、世間解、無上士、道法御、天人師，為佛、眾祐，出現於世，治在鉢摩大國，與大比丘眾十四萬八千人俱。",
    "T02n0125_011:0597b18_1": "爾時，四部之眾不可稱計，國王、臣吏、人民之類，皆來供養給其所須。",
    "T02n0125_011:0597b20_2": "「爾時，有梵志名耶若達，在雪山側住，看諸祕讖，天文、地理靡不貫博，書疏文字亦悉了知，諷誦一句五百言大人之相亦復了知，事諸火神、日月、星宿，教五百弟子宿夜不惓。",
    "T02n0125_011:0597b24_3": "耶若達梵志有弟子名曰雲雷，顏貌端政，世之希有，髮紺青色。",
    "T02n0125_011:0597b26_0": "雲雷梵志聰明博見，靡事不通，恒為耶若達所見愛敬，不去須臾。",
    "T02n0125_011:0597b27_1": "是時，婆羅門所行呪術，盡皆備舉。",
    "T02n0125_011:0597b28_2": "「爾時，雲雷梵志便作是念：『我今所應學者悉皆備已。』",
    "T02n0125_011:0597b29_3": "然復自念：『書籍所載，諸有學梵志行術過者，當報師恩。",
    "T02n0125_011:0597c01_4": "又我今日所應學者皆復知之，我今宜可報於師恩。",
    "T02n0125_011:0597c03_5": "然復貧匱，空無所有可用供養師者；宜當往詣國界求所須者。』",
    "T02n0125_011:0597c04_6": "「爾時，雲雷梵志便往至師所，而白師曰：『梵志所學技術之法，今悉知已，然復書籍所載，諸有學術過者，當報師恩。",
    "T02n0125_011:0597c07_7": "然復貧乏，無有金銀珍寶可用供養者，今欲詣國界求索財物，用供養師。』",
    "T02n0125_011:0597c09_8": "「爾時，耶若達婆羅門便作是念：『此雲雷梵志我之所愛，不去心首。",
    "T02n0125_011:0597c10_9": "設吾死者尚不能別離，何況今日欲捨吾去。",
    "T02n0125_011:0597c11_10": "我今當作何方宜，使留得住耶？』",
    "T02n0125_011:0597c12_11": "「是時，耶若達梵志即告雲雷曰：『汝梵志！",
    "T02n0125_011:0597c13_12": "今故有婆羅門所應學者，卿尚不知。』",
    "T02n0125_011:0597c14_13": "是時，雲雷梵志便前白師：『唯願見教，何者未誦？』",
    "T02n0125_011:0597c15_14": "是時，耶若達梵志便思惟造五百言誦，告雲雷曰：『今有此書名五百言誦，汝可受之。』",
    "T02n0125_011:0597c17_15": "雲雷白言：『願師見授，欲得諷誦！』",
    "T02n0125_011:0597c18_16": "「比丘當知，爾時，耶若達便授弟子此五百言誦。",
    "T02n0125_011:0597c19_17": "未逕幾日，悉皆流利。",
    "T02n0125_011:0597c20_18": "是時，耶若達婆羅門告五百弟子曰：『此雲雷梵志技術悉備，無事不通，即以立名，名曰超術。",
    "T02n0125_011:0597c22_19": "此超術梵志極為高才，天文、地理靡不觀博，書疏文字亦悉了知。』",
    "T02n0125_011:0597c23_20": "爾時，超術梵志復經數日，復白師曰：『梵志所學技術之法，今悉知已，然復書籍所載，諸有學術過者，當報師恩。",
    "T02n0125_011:0597c26_21": "加復貧乏，無有金銀珍寶可用供養師者，今欲詣國界求索財物，用供養師，唯願聽許！』",
    "T02n0125_011:0597c28_22": "爾時，耶若達梵志告曰：『汝知是時。』",
    "T02n0125_011:0597c29_23": "超術梵志前禮師足，便退而去。",
    "T02n0125_011:0598a02_0": "「爾時，鉢摩大國去城不遠，有眾梵志普集一處，欲共大祠，亦欲講論。",
    "T02n0125_011:0598a03_1": "時，有八萬四千梵志共集。",
    "T02n0125_011:0598a04_2": "第一上坐亦復諷誦外道書疏，莫不練知，天文、地理、星宿變怪，皆悉了知。",
    "T02n0125_011:0598a06_0": "各欲散時，便以五百兩金及金杖一枚，金澡罐一枚，牛千頭，用奉上師，與第一上坐。",
    "T02n0125_011:0598a07_1": "「爾時，超術梵志聞，去鉢摩大國不遠，有諸梵志八萬四千集在一處，其有試術過者，便與五百兩金及金杖一枚，金澡罐一枚，大牛千頭。",
    "T02n0125_011:0598a11_0": "是時，超術梵志自念：『我今何故家家乞求？",
    "T02n0125_011:0598a11_1": "不如詣彼大眾共捔技術。』",
    "T02n0125_011:0598a12_2": "是時，超術梵志便往至大眾所。",
    "T02n0125_011:0598a13_3": "「爾時，眾多梵志遙見超術梵志，各各高聲喚曰：『善哉！",
    "T02n0125_011:0598a14_4": "祠主，今獲大利，乃使梵天躬自下降。』",
    "T02n0125_011:0598a15_5": "時，八萬四千諸梵志等各起共迎，異口同音而作是語：『善來，大梵神天！』",
    "T02n0125_011:0598a16_6": "時，超術梵志便生此念：『此諸梵志謂呼吾是梵天，然復吾亦非梵天。』",
    "T02n0125_011:0598a18_7": "是時，超術梵志語諸婆羅門曰：『止！",
    "T02n0125_011:0598a19_8": "止！",
    "T02n0125_011:0598a19_9": "諸賢！",
    "T02n0125_011:0598a19_10": "勿呼吾是梵天也。",
    "T02n0125_011:0598a19_11": "汝等豈不聞乎？",
    "T02n0125_011:0598a20_12": "雪山北有大梵志眾師，名耶若達，天文、地理靡不貫練。』",
    "T02n0125_011:0598a21_13": "諸梵志曰：『吾等聞之，但不見耳！』",
    "T02n0125_011:0598a22_14": "超術梵志曰：『我是其弟子，名曰超術。』",
    "T02n0125_011:0598a23_15": "是時，超術梵志便向彼眾第一上坐而告之曰：『設知技術者，向吾說之。』",
    "T02n0125_011:0598a24_16": "「爾時，彼眾第一上坐即向超術梵志誦三藏技術，無有漏失。",
    "T02n0125_011:0598a26_17": "時，超術婆羅門復語彼上坐曰：『一句五百言，今可說之。』",
    "T02n0125_011:0598a27_18": "是時，彼上坐曰：『我不解此義，何等是一句五百言者？』",
    "T02n0125_011:0598a28_19": "時，超術梵志告曰：『諸賢！",
    "T02n0125_011:0598a29_20": "默然聽說一句五百言大人之相。』",
    "T02n0125_011:0598b01_21": "「比丘當知，爾時，超術梵志便誦三藏之術，及一句五百言大人之相。",
    "T02n0125_011:0598b02_22": "爾時，八萬四千梵志歎未曾有：『甚奇！",
    "T02n0125_011:0598b03_23": "甚特！",
    "T02n0125_011:0598b03_24": "我等初不聞一句五百言大人之相，今尊者宜在上頭第一上坐。』",
    "T02n0125_011:0598b05_0": "「爾時，超術梵志移彼上坐已，便在第一上頭坐。",
    "T02n0125_011:0598b06_1": "爾時，彼眾上坐極懷瞋恚，發此誓願：『今此人移我坐處，自補其處。",
    "T02n0125_011:0598b07_2": "我今所誦經籍，持戒苦行，設當有福者，盡持用作誓：「此人所生之處，所欲作事，我恒當壞敗其功。」』",
    "T02n0125_011:0598b10_0": "「是時，彼施之主即出五百兩金及金杖一枚，金澡罐一枚，牛千頭，好女一人，持用與上坐使呪願。",
    "T02n0125_011:0598b12_1": "爾時，上坐告主人曰：『我今受此五百兩金及金杖、金澡罐，當用供養師。",
    "T02n0125_011:0598b13_2": "此女人，及牛千頭還施主人。",
    "T02n0125_011:0598b14_3": "所以然者，吾不習欲，亦不積財。』",
    "T02n0125_011:0598b15_4": "「是時，超術梵志受此金杖、澡罐已，便往詣鉢摩大國。",
    "T02n0125_011:0598b16_5": "其王名曰光明。",
    "T02n0125_011:0598b17_0": "時，彼國王請定光如來及比丘眾衣食供養。",
    "T02n0125_011:0598b18_1": "時，彼國王告令城內：『其有人民有香華，盡不得賣，若有賣者當重罰之；吾自出買，不須轉賣。』",
    "T02n0125_011:0598b20_2": "復勅人民，掃灑令淨，勿使有土沙穢惡；懸繒幡蓋，香汁塗地，作倡妓樂，不可稱計。",
    "T02n0125_011:0598b22_3": "「爾時，彼梵志見已，便問行道人曰：『今是何日？",
    "T02n0125_011:0598b23_4": "掃灑道路，除治不淨，懸繒幡蓋，不可稱計。",
    "T02n0125_011:0598b24_5": "將非國主太子有所娉娶？』",
    "T02n0125_011:0598b25_6": "彼行道人報曰：『梵志不知耶？",
    "T02n0125_011:0598b25_7": "鉢摩大國王今請定光如來、至真、等正覺，衣食供養，故平治道路，懸繒幡蓋耳。』",
    "T02n0125_011:0598b27_8": "然梵志祕記亦有此語：『如來出世，甚難得遇，時時乃出，實不可見，猶如優曇鉢華，時時乃出。』",
    "T02n0125_011:0598b29_9": "此亦如是，如來出現於世，甚不可值。",
    "T02n0125_011:0598c01_10": "又梵志書亦有語：『有二人出世甚難得值。",
    "T02n0125_011:0598c02_11": "云何二人？",
    "T02n0125_011:0598c03_12": "如來及轉輪聖王。",
    "T02n0125_011:0598c03_13": "此二人出現甚難得值。』",
    "T02n0125_011:0598c04_14": "爾時，彼復作是念：『我今可急速報佛恩，今且以此五百兩金奉上定光如來。』",
    "T02n0125_011:0598c05_15": "復作是念：『書記所載，如來不受金銀珍寶；我可持此五百兩金，用買華香，散如來上。』",
    "T02n0125_011:0598c08_0": "「是時，梵志即入城內求買華香。",
    "T02n0125_011:0598c08_1": "爾時，城中行人報曰：『梵志不知耶？",
    "T02n0125_011:0598c09_2": "國王有教令，其有香華賣者當重罰之。』",
    "T02n0125_011:0598c10_3": "時，彼超術梵志便作是念：『是我薄祐，求華不獲，將知如何？』",
    "T02n0125_011:0598c11_4": "便還出城，在門外立。",
    "T02n0125_011:0598c12_5": "「爾時，有婆羅門女名曰善味，持水瓶行取水，手執五枚華。",
    "T02n0125_011:0598c13_6": "梵志見已，語彼女人曰：『大妹！",
    "T02n0125_011:0598c14_7": "我今須華，願妹見賣與我。』",
    "T02n0125_011:0598c15_8": "梵志女曰：『我何時是汝妹？",
    "T02n0125_011:0598c15_9": "為識我父母不？』",
    "T02n0125_011:0598c16_10": "時，超術梵志復生此念：『此女人性行寬博，意在戲笑。』",
    "T02n0125_011:0598c17_11": "即復語言：『賢女！",
    "T02n0125_011:0598c17_12": "我當與價，是非見惠此華。』",
    "T02n0125_011:0598c18_13": "梵志女曰：『豈不聞大王有嚴教，不得賣華乎？』",
    "T02n0125_011:0598c19_14": "「梵志曰：『賢女！",
    "T02n0125_011:0598c19_15": "此事無苦，王不奈汝何！",
    "T02n0125_011:0598c20_16": "我今急須此五枚華，我得此華，汝得貴價。』",
    "T02n0125_011:0598c21_17": "梵志女曰：『汝急須華，欲作何等？』",
    "T02n0125_011:0598c22_18": "梵志報曰：『我今見有良地，欲種此華。』",
    "T02n0125_011:0598c22_19": "梵志女曰：『此華以離其根，終不可生。",
    "T02n0125_011:0598c23_20": "云何方言我欲種之？』",
    "T02n0125_011:0598c24_21": "梵志報曰：『如我今日所見良田，種死灰尚生，何況此華？』",
    "T02n0125_011:0598c25_22": "「梵志女曰：『何者是良田，種死灰乃生乎？』",
    "T02n0125_011:0598c26_23": "梵志報曰：『賢女！",
    "T02n0125_011:0598c26_24": "有定光佛、如來、至真、等正覺，出現於世。』",
    "T02n0125_011:0598c27_25": "梵志女曰：『定光如來為何等類？』",
    "T02n0125_011:0598c28_26": "梵志即報彼女曰：『定光如來者，有如是之德，有如是之戒，成諸功德。』",
    "T02n0125_011:0599a01_27": "梵志女曰：『設有功德者，欲求何等福？』",
    "T02n0125_011:0599a02_28": "梵志報曰：『願我後生當如定光如來、至真、等正覺，禁戒、功德亦當如是。』",
    "T02n0125_011:0599a03_29": "「梵志女曰：『設汝許我世世作夫婦，我便與汝華。』",
    "T02n0125_011:0599a05_0": "梵志曰：『我今所行，意不著欲。』",
    "T02n0125_011:0599a05_1": "梵志女曰：『如我今身不求為汝作妻，使我將來世與汝作妻。』",
    "T02n0125_011:0599a07_2": "超術梵志曰：『菩薩所行，無有愛惜，設與我作妻者，必壞我心。』",
    "T02n0125_011:0599a08_3": "梵志女曰：『我終不壞汝施意，正使持我身施與人者，終不壞施心。』",
    "T02n0125_011:0599a10_4": "是時，便持五百金錢，用買五枚華，與彼女人，共作誓願，各自別去。",
    "T02n0125_011:0599a11_5": "「是時，定光如來、至真、等正覺時到著衣持鉢，與比丘僧前後圍繞，入鉢摩大國。",
    "T02n0125_011:0599a13_6": "時，超術梵志遙見定光如來顏貌端政，見莫不歡，諸根寂靜，行不錯亂，有三十二相、八十種好。",
    "T02n0125_011:0599a15_7": "猶如澄水無有穢濁，光明徹照，無所罣礙。",
    "T02n0125_011:0599a16_8": "亦如寶山，出諸山上。",
    "T02n0125_011:0599a17_9": "見已，便發歡喜心，於如來所持此五莖華，至定光如來所。",
    "T02n0125_011:0599a18_10": "到已，在一面住。",
    "T02n0125_011:0599a19_11": "「時，超術梵志白定光佛言：『願見採受，設世尊今不授決者，便當於此處斷其命根，不願此生。』",
    "T02n0125_011:0599a21_12": "爾時，世尊告曰：『梵志！",
    "T02n0125_011:0599a21_13": "不可以此五莖華授無上等正覺。』",
    "T02n0125_011:0599a22_14": "梵志白言：『願世尊與我說菩薩所行法！』",
    "T02n0125_011:0599a23_15": "定光佛告曰：『菩薩所行，無所愛惜。』",
    "T02n0125_011:0599a24_16": "「爾時，梵志便說偈言：「『不敢以父母，　　持施與外人；　　諸佛真人長，　　亦復不敢施。",
    "T02n0125_011:0599a27_0": "　　日月周行世，　　此二不可施；　　餘者盡可施，　　意決無有難。』",
    "T02n0125_011:0599a29_0": "「爾時，定光佛復以此偈報梵志曰：「『如汝所說施，　　亦不如來言；　　當忍億劫苦，　　施頭身耳目。",
    "T02n0125_011:0599b03_0": "　　妻子國財寶，　　車馬僕從人；　　設能堪與者，　　今當授汝決。』",
    "T02n0125_011:0599b05_0": "「爾時，摩納復說此偈：「『大山熾如火，　　億劫堪頂戴；　　不能壞道意，　　唯願時授決。』",
    "T02n0125_011:0599b08_0": "「爾時，定光如來默然不語。",
    "T02n0125_011:0599b08_1": "時，彼梵志手執五莖華，右膝著地，散定光如來，並作是說：『持是福祐，使將來世當如定光如來、至真、等正覺，而無有異！』",
    "T02n0125_011:0599b11_2": "即自散髮在于淤泥。",
    "T02n0125_011:0599b12_3": "『若如來授我決者，便當以足蹈我髮上過。』",
    "T02n0125_011:0599b13_4": "「比丘當知：爾時，定光如來觀察梵志心中所念，便告梵志曰：『汝將來世當作釋迦文佛、如來、至真、等正覺。』",
    "T02n0125_011:0599b15_5": "「時，超術梵志有同學，名曇摩留支，在如來邊，見定光佛授超術梵志決，又足蹈髮上。",
    "T02n0125_011:0599b17_6": "見已，便作是說：『此禿頭沙門何忍，乃舉足蹈此清淨梵志髮上？",
    "T02n0125_011:0599b19_0": "此非人行！』」",
    "T02n0125_011:0599b19_1": "佛告諸比丘：「爾時耶若達梵志者，豈異人乎？",
    "T02n0125_011:0599b20_2": "莫作是觀。",
    "T02n0125_011:0599b20_3": "所以然者，爾時耶若達者，今白淨王是。",
    "T02n0125_011:0599b21_4": "爾時八萬四千梵志上坐者，今提婆達兜身是也。",
    "T02n0125_011:0599b22_5": "時超術梵志者，即我身是也。",
    "T02n0125_011:0599b23_6": "是時梵志女賣華者，今瞿夷是也。",
    "T02n0125_011:0599b24_7": "爾時祠主者，今執杖梵志是也。",
    "T02n0125_011:0599b24_8": "爾時曇摩留支，口所造行，吐不善響，今曇摩留支是也。",
    "T02n0125_011:0599b26_9": "然復曇摩留支無數劫中恒作畜生，最後受身在大海作魚，身長七百由旬，從彼命終，來生此間，與善知識從事，恒親近在善知識，習諸善法，根門通利。",
    "T02n0125_011:0599b29_10": "以此因緣故，我言：『久來此間。』",
    "T02n0125_011:0599c01_11": "曇摩留支亦復自陳：『如是，世尊！",
    "T02n0125_011:0599c02_12": "久來此間。』",
    "T02n0125_011:0599c02_13": "是故，諸比丘！",
    "T02n0125_011:0599c02_14": "常當修習身、口、意行。",
    "T02n0125_011:0599c03_15": "如是，諸比丘！",
    "T02n0125_011:0599c03_16": "當作是學。」",
    "T02n0125_011:0599c03_17": "爾時，諸比丘聞佛所說，歡喜奉行。",
    "T02n0125_011:0599c05_0": "（四）聞如是：一時，佛在舍衛國祇樹給孤獨園。",
    "T02n0125_011:0599c06_1": "爾時，世尊告諸比丘：「我今當說，有人似師子者，有似羊者，汝等諦聽！",
    "T02n0125_011:0599c07_2": "善思念之。」",
    "T02n0125_011:0599c07_3": "諸比丘對曰：「如是。",
    "T02n0125_011:0599c08_4": "世尊！」",
    "T02n0125_011:0599c08_5": "爾時，諸比丘從佛受教。",
    "T02n0125_011:0599c09_6": "世尊告曰：「彼人云何似師子者？",
    "T02n0125_011:0599c09_7": "於是，比丘！",
    "T02n0125_011:0599c10_8": "或有人得供養衣被、飲食、床臥具、病瘦醫藥；彼得已，便自食噉，不起染著之心，亦無有欲意，不起諸想，都無此念，自知出要之法。",
    "T02n0125_011:0599c13_9": "設使不得利養，不起亂念，無增減心。",
    "T02n0125_011:0599c14_0": "猶師子王食噉小畜，爾時，彼獸王亦不作是念：此者好，此者不好，不起染著之心，亦無欲意，不起諸想。",
    "T02n0125_011:0599c16_1": "此人亦復如是，若得供養衣被、飯食、床臥具、病瘦醫藥，彼得已，便自食噉，不起想著之意；設使不得，亦無諸念。",
    "T02n0125_011:0599c19_2": "「猶如有人受人供養衣被、飯食、床臥具、病瘦醫藥，得已，便自食噉，起染著之心，生愛欲意，不知出要之道；設使不得，恒生此想念。",
    "T02n0125_011:0599c22_3": "彼人得供養已，向諸比丘而自貢高，毀蔑他人：『我所能得衣被、飯食、床臥具、病瘦醫藥，此諸比丘不能得之。』",
    "T02n0125_011:0599c24_4": "猶如大群羊中有一羊，出群已，詣大糞聚，此羊飽食屎已，還至羊群中，便自貢高：『我能得好食，此諸羊不能得食。』",
    "T02n0125_011:0599c27_5": "此亦如是，若有一人，得利養衣被、床臥具、病瘦醫藥，起諸亂想，生染著心，便向諸比丘而自貢高：『我能得供養，此諸比丘不能得供養。』",
    "T02n0125_011:0600a01_6": "是故，諸比丘！",
    "T02n0125_011:0600a02_0": "當學如師子王，莫如羊也。",
    "T02n0125_011:0600a02_1": "如是，諸比丘！",
    "T02n0125_011:0600a03_0": "當作是學。」",
    "T02n0125_011:0600a03_1": "爾時，諸比丘聞佛所說，歡喜奉行。",
    "T02n0125_011:0600a05_0": "（五）聞如是：一時，佛在舍衛國祇樹給孤獨園。",
    "T02n0125_011:0600a06_1": "爾時，世尊告諸比丘：「若有眾生知反復者，此人可敬，小恩尚不忘，何況大恩！",
    "T02n0125_011:0600a07_2": "設使離此間千由旬、百千由旬，故不為遠，猶近我不異。",
    "T02n0125_011:0600a09_3": "所以然者，比丘當知，我恒歎譽知返復者，諸有眾生不知反復者，大恩尚不憶，何況小者！",
    "T02n0125_011:0600a11_4": "彼非近我，我不近彼，正使著僧伽梨在吾左右，此人猶遠。",
    "T02n0125_011:0600a12_5": "所以然者，我恒不說無反復者。",
    "T02n0125_011:0600a13_6": "是故，諸比丘！",
    "T02n0125_011:0600a14_0": "當念反復，莫學無反復。",
    "T02n0125_011:0600a14_1": "如是，諸比丘！",
    "T02n0125_011:0600a14_2": "當作是學。」",
    "T02n0125_011:0600a15_3": "爾時，諸比丘聞佛所說，歡喜奉行。",
    "T02n0125_011:0600a17_0": "（六）聞如是：一時，佛在舍衛國祇樹給孤獨園。",
    "T02n0125_011:0600a18_1": "爾時，世尊告諸比丘：「若有人懈惰，種不善行，於事有損。",
    "T02n0125_011:0600a19_2": "若能不懈惰精進者，此者最妙，於諸善法便有增益。",
    "T02n0125_011:0600a20_3": "所以然者，彌勒菩薩經三十劫應當作佛、至真、等正覺，我以精進力、勇猛之心，使彌勒在後。",
    "T02n0125_011:0600a22_4": "過去恒沙多薩阿竭、阿羅訶、三耶三佛，皆由勇猛而得成佛。",
    "T02n0125_011:0600a24_5": "以此方便，當知懈惰為苦，作諸惡行，於事有損。",
    "T02n0125_011:0600a25_6": "若能精進勇猛心強，諸善功德便有增益。",
    "T02n0125_011:0600a26_7": "是故，諸比丘！",
    "T02n0125_011:0600a26_8": "當念精進，勿有懈怠。",
    "T02n0125_011:0600a27_9": "如是，諸比丘！",
    "T02n0125_011:0600a27_10": "當作是學。」",
    "T02n0125_011:0600a27_11": "爾時，諸比丘聞佛所說，歡喜奉行。",
    "T02n0125_011:0600a29_0": "（七）聞如是：一時，佛在舍衛國祇樹給孤獨園。",
    "T02n0125_011:0600b01_1": "爾時，世尊告諸比丘：「阿練比丘當修行二法。",
    "T02n0125_011:0600b02_2": "云何二法？",
    "T02n0125_011:0600b02_3": "所謂止與觀也。",
    "T02n0125_011:0600b02_4": "若阿練比丘得休息止，則戒律成就，不失威儀，不犯禁行，作諸功德。",
    "T02n0125_011:0600b04_5": "若復阿練比丘得觀已，便觀此苦，如實知之。",
    "T02n0125_011:0600b05_6": "觀苦習、觀苦盡、觀苦出要，如實知之。",
    "T02n0125_011:0600b06_7": "彼如是觀已，欲漏心解脫，有漏心、無明漏心得解脫，便得解脫智：生死已盡，梵行已立，所作已辦，更亦不復受有，如實知之。",
    "T02n0125_011:0600b09_8": "「過去諸多薩阿竭、阿羅訶、三耶三佛，皆由此二法而得成就。",
    "T02n0125_011:0600b10_9": "所以然者，猶如菩薩坐樹王下時，先思惟此法止與觀也。",
    "T02n0125_011:0600b12_10": "若菩薩摩訶薩得止已，便能降伏魔怨；若復菩薩得觀已，尋成三達智，成無上至真、等正覺。",
    "T02n0125_011:0600b14_11": "是故，諸比丘！",
    "T02n0125_011:0600b14_12": "阿練比丘當求方便，行此二法。",
    "T02n0125_011:0600b15_13": "如是，諸比丘！",
    "T02n0125_011:0600b15_14": "當作是學。」",
    "T02n0125_011:0600b15_15": "爾時，諸比丘聞佛所說，歡喜奉行。",
    "T02n0125_011:0600b17_0": "（八）聞如是：一時，佛在舍衛國祇樹給孤獨園。",
    "T02n0125_011:0600b18_1": "爾時，世尊告諸比丘：「若有阿練比丘在閑靜處，不在眾中，恒當恭敬，發歡喜心。",
    "T02n0125_011:0600b19_2": "若復阿練比丘在閑靜處，無有恭敬，不發歡喜心，正使在大眾中，為人所論、不知阿練之法，云：『此阿練比丘無恭敬心，不發歡喜！』",
    "T02n0125_011:0600b23_0": "「復次，比丘！",
    "T02n0125_011:0600b23_1": "阿練比丘在閑靜處，不在眾中，常當精進，莫有懈慢，悉當解了諸法之要。",
    "T02n0125_011:0600b25_0": "若復阿練比丘在閑靜之處，有懈慢心，作諸惡行，彼在眾中，為人所論：『此阿練比丘懈怠，無有精進。』",
    "T02n0125_011:0600b27_1": "是故，比丘！",
    "T02n0125_011:0600b27_2": "阿練比丘在閑靜處，不在眾中，常當下意發歡喜心，莫有懈慢、無有恭敬，念行精進，意不移轉，於諸善法，悉當具足。",
    "T02n0125_011:0600c01_3": "如是，諸比丘！",
    "T02n0125_011:0600c01_4": "當作是學。」",
    "T02n0125_011:0600c02_5": "爾時，諸比丘聞佛所說，歡喜奉行。",
    "T02n0125_011:0600c03_0": "（九）聞如是：一時，佛在舍衛國祇樹給孤獨園。",
    "T02n0125_011:0600c04_1": "爾時，世尊告諸比丘：「有二人不能善說法語。",
    "T02n0125_011:0600c05_2": "云何為二人？",
    "T02n0125_011:0600c05_3": "無信之人與說信法，此事甚難；慳貪之人為說施法，此亦甚難。",
    "T02n0125_011:0600c06_4": "若復，比丘！",
    "T02n0125_011:0600c07_5": "無信之人與說信法，便興瞋恚，起傷害心，猶如狗惡，加復傷鼻，倍更瞋恚。",
    "T02n0125_011:0600c08_6": "諸比丘！",
    "T02n0125_011:0600c09_7": "此亦如是，無信之人與說信法，便起瞋恚，生傷害心。",
    "T02n0125_011:0600c10_8": "若復，比丘！",
    "T02n0125_011:0600c10_9": "慳貪之人與說施法，便生瞋恚，起傷害心，猶如癰瘡未熟，復加刀割，痛不可忍。",
    "T02n0125_011:0600c12_10": "此亦如是，慳貪之人與說施法，倍復瞋恚，起傷害心。",
    "T02n0125_011:0600c13_11": "是謂，比丘！",
    "T02n0125_011:0600c14_0": "此二人難為說法。",
    "T02n0125_011:0600c14_1": "「復次，比丘！",
    "T02n0125_011:0600c14_2": "有二人易為說法。",
    "T02n0125_011:0600c15_3": "云何為二？",
    "T02n0125_011:0600c15_4": "有信之人與說信法，不慳貪人與說施法。",
    "T02n0125_011:0600c16_5": "若，比丘！",
    "T02n0125_011:0600c16_6": "有信之人與說信法，便得歡喜，意不變悔。",
    "T02n0125_011:0600c17_7": "猶如有病之人，與說除病之藥，便得平復。",
    "T02n0125_011:0600c18_8": "此亦如是，有信之人與說信法，便得歡喜，心不改變。",
    "T02n0125_011:0600c19_9": "若復無貪之人與說施法，即得歡喜，無有悔心。",
    "T02n0125_011:0600c20_10": "猶如有男女端政，自喜沐浴手面；復有人來，持好華奉上，倍有顏色；復以好衣服飾奉上其人，彼人得已，益懷歡喜。",
    "T02n0125_011:0600c23_11": "此亦如是，無慳貪之人與說施法，便得歡喜，無有悔心。",
    "T02n0125_011:0600c25_12": "是謂，比丘！",
    "T02n0125_011:0600c25_13": "此二人易為說法。",
    "T02n0125_011:0600c25_14": "是故，諸比丘！",
    "T02n0125_011:0600c26_15": "當學有信，亦當學布施，莫有慳貪。",
    "T02n0125_011:0600c26_16": "如是，諸比丘！",
    "T02n0125_011:0600c27_17": "當作是學。」",
    "T02n0125_011:0600c27_18": "爾時，諸比丘聞佛所說，歡喜奉行。",
    "T02n0125_011:0600c29_0": "（一〇）聞如是：一時，佛在舍衛國祇樹給孤獨園。",
    "T02n0125_011:0601a01_1": "爾時，世尊告諸比丘：「有二法與凡夫人，得大功德，成大果報，得甘露味，至無為處。",
    "T02n0125_011:0601a03_2": "云何為二法？",
    "T02n0125_011:0601a03_3": "供養父母，是謂二人獲大功德，成大果報。",
    "T02n0125_011:0601a04_4": "若復供養一生補處菩薩，獲大功德，得大果報。",
    "T02n0125_011:0601a05_5": "是謂，比丘！",
    "T02n0125_011:0601a05_6": "施此二人獲大功德，受大果報，得甘露味，至無為處。",
    "T02n0125_011:0601a07_0": "是故，諸比丘！",
    "T02n0125_011:0601a07_1": "常念孝順供養父母。",
    "T02n0125_011:0601a07_2": "如是，諸比丘！",
    "T02n0125_011:0601a08_3": "當作是學。」",
    "T02n0125_011:0601a08_4": "爾時，諸比丘聞佛所說，歡喜奉行。",
    "T02n0125_011:0601a10_0": "（一一）聞如是：一時，佛在舍衛國祇樹給孤獨園。",
    "T02n0125_011:0601a11_1": "爾時，世尊告諸比丘：「教二人作善不可得報恩。",
    "T02n0125_011:0601a12_2": "云何為二？",
    "T02n0125_011:0601a12_3": "所謂父母也。",
    "T02n0125_011:0601a12_4": "若復，比丘！",
    "T02n0125_011:0601a13_0": "有人以父著左肩上，以母著右肩上，至千萬歲，衣被、飯食、床蓐臥具、病瘦醫藥，即於肩上放於屎溺，猶不能得報恩。",
    "T02n0125_011:0601a15_1": "比丘當知，父母恩重，抱之、育之，隨時將護，不失時節，得見日月。",
    "T02n0125_011:0601a17_2": "以此方便，知此恩難報。",
    "T02n0125_011:0601a17_3": "是故，諸比丘！",
    "T02n0125_011:0601a18_4": "當供養父母，常當孝順，不失時節。",
    "T02n0125_011:0601a19_5": "如是，諸比丘！",
    "T02n0125_011:0601a19_6": "當作是學。」",
    "T02n0125_011:0601a19_7": "爾時，諸比丘聞佛所說，歡喜奉行。",
    "T02n0125_011:0601a21_0": "（一二）聞如是：一時，佛在舍衛國祇樹給孤獨園。",
    "T02n0125_011:0601a22_1": "爾時，尊者槃特告弟朱利槃特曰：「若不能持戒者，還作白衣。」",
    "T02n0125_011:0601a23_2": "是時，朱利槃特聞此語已，便詣祇洹精舍門外立而墮淚。",
    "T02n0125_011:0601a24_3": "爾時，世尊以天眼清淨，觀是朱利槃特比丘在門外立，而悲泣不能自勝。",
    "T02n0125_011:0601a26_4": "時，世尊從靜室起，如似經行至祇洹精舍門外，告朱利槃特曰：「比丘！",
    "T02n0125_011:0601a28_5": "何故在此悲泣？」",
    "T02n0125_011:0601a28_6": "朱利槃特報曰：「世尊！",
    "T02n0125_011:0601a29_7": "兄見驅逐：『若不能持戒者，還作白衣，不須住此。』",
    "T02n0125_011:0601b01_8": "是故悲泣耳。」",
    "T02n0125_011:0601b01_9": "世尊告曰：「比丘！",
    "T02n0125_011:0601b02_0": "勿懷畏怖，我成無上等正覺，不由卿兄槃特得道。」",
    "T02n0125_011:0601b03_1": "爾時，世尊手執朱利槃特詣靜室教使就坐，世尊復教使執掃[打丁+彗]：「汝誦此字，為字何等？」",
    "T02n0125_011:0601b05_2": "是時，朱利槃特誦得掃，復忘[打丁+彗]；若誦得[打丁+彗]，復忘掃。",
    "T02n0125_011:0601b06_3": "爾時，尊者朱利槃特誦此掃[打丁+彗]乃經數日。",
    "T02n0125_011:0601b07_4": "然此掃[打丁+彗]復名除垢，朱利槃特復作是念：「何者是除？",
    "T02n0125_011:0601b08_5": "何者是垢？",
    "T02n0125_011:0601b09_6": "垢者灰土瓦石，除者清淨也。」",
    "T02n0125_011:0601b09_7": "復作是念：「世尊何故以此教悔我？",
    "T02n0125_011:0601b10_8": "我今當思惟此義。」",
    "T02n0125_011:0601b11_9": "以思惟此義，復作是念：「今我身上亦有塵垢，我自作喻，何者是除？",
    "T02n0125_011:0601b12_10": "何者是垢？」",
    "T02n0125_011:0601b12_11": "彼復作是念：「縛結是垢，智慧是除，我今可以智慧之[打丁+彗]掃此結縛。」",
    "T02n0125_011:0601b14_12": "爾時，尊者朱利槃特思惟五盛陰成者、敗者：所謂此色、色習、色滅，是謂痛、想、行、識，成者、敗者。",
    "T02n0125_011:0601b16_13": "爾時，思惟此五盛陰已，欲漏心得解脫，有漏心、無明漏心得解脫。",
    "T02n0125_011:0601b18_14": "已得解脫，便得解脫智：生死已盡，梵行已立，所作已辦，更不復受胎有，如實知之。",
    "T02n0125_011:0601b20_15": "尊者朱利槃特便成阿羅漢。",
    "T02n0125_011:0601b20_16": "已成阿羅漢，即從坐起，詣世尊所，頭面禮足，在一面坐。",
    "T02n0125_011:0601b22_17": "白世尊曰：「今已有智，今已有慧，今已解掃[打丁+彗]。」",
    "T02n0125_011:0601b23_18": "世尊告曰：「比丘！",
    "T02n0125_011:0601b23_19": "云何解之？」",
    "T02n0125_011:0601b23_20": "朱利槃特報曰：「除者謂之慧，垢者謂之結。」",
    "T02n0125_011:0601b24_21": "世尊告曰：「善哉！",
    "T02n0125_011:0601b25_22": "比丘！",
    "T02n0125_011:0601b25_23": "如汝所言，除者是慧，垢者是結。」",
    "T02n0125_011:0601b26_24": "爾時，尊者朱利槃特向世尊而說此偈：「今誦此已足，　　如尊之所說；　智慧能除結，　　不由其餘行。」",
    "T02n0125_011:0601b29_0": "世尊告曰：「比丘！",
    "T02n0125_011:0601b29_1": "如汝所言，以智慧，非由其餘。」",
    "T02n0125_011:0601c01_2": "爾時，尊者聞世尊所說，歡喜奉行。",
    "T02n0125_011:0601c02_0": "（一三）聞如是：一時，佛在舍衛國祇樹給孤獨園。",
    "T02n0125_011:0601c03_1": "爾時，世尊告諸比丘：「有此二法，不可敬待，亦不足愛著，世人所捐棄。",
    "T02n0125_011:0601c04_2": "云何為二法？",
    "T02n0125_011:0601c05_0": "怨憎共會，此不可敬待，亦不足愛著，世人所捐棄；恩愛別離，不可敬待，亦不足愛著，世人所捐棄。",
    "T02n0125_011:0601c07_1": "是謂，比丘！",
    "T02n0125_011:0601c07_2": "有此二法，世人所不喜，不可敬待。",
    "T02n0125_011:0601c08_3": "「比丘！",
    "T02n0125_011:0601c08_4": "復有二法，世人所不棄。",
    "T02n0125_011:0601c09_5": "云何為二法？",
    "T02n0125_011:0601c09_6": "怨憎別離，世人之所喜；恩愛集一處，甚可愛敬，世人之所喜。",
    "T02n0125_011:0601c11_0": "是謂，比丘！",
    "T02n0125_011:0601c11_1": "有此二法，世人所喜。",
    "T02n0125_011:0601c11_2": "「我今說此怨憎共會、恩愛別離；復說怨憎別離、恩愛共會，有何義？",
    "T02n0125_011:0601c13_3": "有何緣？」",
    "T02n0125_011:0601c13_4": "比丘報曰：「世尊諸法之王，唯願世尊與我等說，諸比丘聞已，當共奉行。」",
    "T02n0125_011:0601c15_5": "世尊告曰：「諦聽！",
    "T02n0125_011:0601c15_6": "善思念之。",
    "T02n0125_011:0601c15_7": "吾當為汝分別說之。",
    "T02n0125_011:0601c16_8": "諸比丘！",
    "T02n0125_011:0601c16_9": "此二法由愛興，由愛生，由愛成，由愛起；當學除其愛，不令使生。",
    "T02n0125_011:0601c18_0": "如是，諸比丘！",
    "T02n0125_011:0601c18_1": "當作是學。」",
    "T02n0125_011:0601c18_2": "爾時，諸比丘聞佛所說，歡喜奉行。",
    "T02n0125_011:0601c20_0": "增壹阿含經卷第十一"
}