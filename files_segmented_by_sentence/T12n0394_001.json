{
    "T12n0394_001:1116a18_0": "佛入涅槃密迹金剛力士哀戀經",
    "T12n0394_001:1116a20_0": "失譯人名今附秦錄",
    "T12n0394_001:1116a21_0": "牟尼世尊在拘尸那城娑羅林間北首而臥，初入涅槃。",
    "T12n0394_001:1116a22_1": "時密迹金剛力士見佛滅度，悲哀懊惱作如是言：「世尊成就最勝無上十力，云何於今乃為羸弊無常氣勢微劣之所摧敗？",
    "T12n0394_001:1116a25_0": "如來捨我入于寂滅，我從今日無歸、無依、無覆、無護，衰惱災患一旦頓集，憂愁毒箭深入我心。」",
    "T12n0394_001:1116a27_1": "密迹金剛作是語已，戀慕世尊愁火轉熾，五內抽割、心膂磨碎，躄踊悶絕譬如巖崩，顛墮于地久乃醒悟。",
    "T12n0394_001:1116a29_2": "即起而坐，涕哭哽噎歔欷而言：「怪哉怪哉，死魔大惡！",
    "T12n0394_001:1116b01_3": "無量功德波羅蜜聚，為彼死魔之所滅壞。」",
    "T12n0394_001:1116b02_4": "復作是言：「唯願真濟請為我起，我今薄祐無依憑處。",
    "T12n0394_001:1116b03_5": "云何世尊捨棄於我獨入寂滅？",
    "T12n0394_001:1116b04_6": "自今已後永離哀顏，世尊寂靜身、口、意業更不可覩，更不得見佛婆伽婆入于佛住。",
    "T12n0394_001:1116b06_7": "「如來昔日入于佛住三昧之時，威德光顯倍常殊妙，佛面鮮澤過於蓮華新開敷時，如日初出照於朝陽，如是勝面更不可見。",
    "T12n0394_001:1116b09_8": "「如來處於大眾出大雷音、微妙之聲，更不可聞，誠言無二、離過患說、無諂偽說、易解了說、眾所愛說，世界之中滅除諸惡至甘露城，無過佛法。",
    "T12n0394_001:1116b12_9": "咄哉！",
    "T12n0394_001:1116b12_10": "真濟永入涅槃，使諸眾生無有救護，處於生死大曠野中，又無眼目，離於導師，誰示其道？",
    "T12n0394_001:1116b14_11": "「如來密雲能雨甘露，為無常風之所吹滅。",
    "T12n0394_001:1116b15_12": "一切眾生愛火所燒，而於今者佛入涅槃，誰雨法雨滅其愛火？",
    "T12n0394_001:1116b17_0": "「如來於今滅於有為得無上道，為於眾生作大醫王。",
    "T12n0394_001:1116b18_1": "一切世界為煩惱病之所患苦，今入涅槃，誰當矜愍化以正道，療諸眾生結使之疾？",
    "T12n0394_001:1116b20_2": "「如來、世尊名為知恩念於恩者，我從處胎以來隨逐如來如影隨形，調和奉順不曾違闕。",
    "T12n0394_001:1116b22_3": "云何不感我之至心，便見孤棄如背恩者？",
    "T12n0394_001:1116b23_0": "「嗚呼怪哉，咄哉大苦。",
    "T12n0394_001:1116b23_1": "此金剛杵當用護誰？",
    "T12n0394_001:1116b23_2": "即便擲棄。",
    "T12n0394_001:1116b24_3": "自今以往當奉侍誰？",
    "T12n0394_001:1116b24_4": "誰當慈愍訓誨於我？",
    "T12n0394_001:1116b25_5": "更於何時得覩尊顏？",
    "T12n0394_001:1116b25_6": "護世之王為顯甘露，故遣我來擁護於佛，如何今日卒捨我等入于涅槃？",
    "T12n0394_001:1116b27_7": "我所有命依佛而存，一旦捨我，當依於誰得存此命？",
    "T12n0394_001:1116b28_8": "「咄哉！",
    "T12n0394_001:1116b28_9": "真濟矜愍一切，常說妙法教照愚冥。",
    "T12n0394_001:1116b29_10": "何故今者而卒不言？",
    "T12n0394_001:1116b29_11": "「如來所知一切種智過一切上，恒於眾生有緣之者思欲利益。",
    "T12n0394_001:1116c01_12": "即於今日何處去耶？",
    "T12n0394_001:1116c01_13": "而於今日便自閉默，更不救濟受化之徒。",
    "T12n0394_001:1116c02_14": "諸魔、惡人見佛涅槃，皆大歡喜。",
    "T12n0394_001:1116c03_15": "「如來、世尊生死海中作大船師，而於今日永捨濟度。",
    "T12n0394_001:1116c04_16": "是諸眾生無量劫來順生死流，唯有如來能以正道令諸眾生皆得返流。",
    "T12n0394_001:1116c06_17": "如來、世尊永斷煩惱，為於愚冥眾生作大照明。",
    "T12n0394_001:1116c07_18": "今日涅槃，世間眾生增長黑闇，永為無明之所覆蔽。」",
    "T12n0394_001:1116c08_19": "金剛密迹哀呼悲惱復作是言：「世尊諸相——三十二百福大人相——悉皆具足，如何滅壞永不可覩？",
    "T12n0394_001:1116c10_20": "「哀哉，破壞魔者！",
    "T12n0394_001:1116c10_21": "哀哉，轉法輪者！",
    "T12n0394_001:1116c11_22": "哀哉，滅一切外道螢火光者！",
    "T12n0394_001:1116c11_23": "哀哉，能壞有身者！",
    "T12n0394_001:1116c12_24": "哀哉，諸智慧城者！",
    "T12n0394_001:1116c12_25": "哀哉，法燈為無常風之所吹滅；哀哉，法月為死羅睺之所吞滅。」",
    "T12n0394_001:1116c14_26": "復作是言：「大寂真濟！",
    "T12n0394_001:1116c14_27": "願為我說，即於今者為何處去？",
    "T12n0394_001:1116c15_28": "至何方所？",
    "T12n0394_001:1116c15_29": "為適何國？",
    "T12n0394_001:1116c15_30": "為至舍衛及王舍城、迦毘羅衛、波羅奈耶？",
    "T12n0394_001:1116c16_31": "於此諸國為何處住耶？",
    "T12n0394_001:1116c17_32": "「今為在何林？",
    "T12n0394_001:1116c17_33": "為在迦蘭陀竹林、菴婆羅林、祇陀林？",
    "T12n0394_001:1116c18_34": "於此諸林為在何處？",
    "T12n0394_001:1116c18_35": "「為在何山？",
    "T12n0394_001:1116c19_36": "為在自善山、毘堤醯山、耆闍崛山？",
    "T12n0394_001:1116c20_0": "於此諸山為在何山？",
    "T12n0394_001:1116c20_1": "願語於我實在何處。",
    "T12n0394_001:1116c20_2": "「諸八部——眾天、龍、夜叉、乾闥婆、阿修羅、緊那羅、摩睺羅伽如是等——以見於我常隨從佛，設當問我：『佛何處去？』",
    "T12n0394_001:1116c23_3": "我當何辭以對於彼？",
    "T12n0394_001:1116c23_4": "「世尊昔日教化眾生，若小疲倦暫寢息時，繫心在明為益眾生。",
    "T12n0394_001:1116c25_5": "云何今者捨於一切，永入涅槃更不利益？",
    "T12n0394_001:1116c26_6": "「真濟！",
    "T12n0394_001:1116c26_7": "願為我起。",
    "T12n0394_001:1116c26_8": "我憂悲火熾然胸中，命將不全，願賜一言，猶如冷水滅我熾火；我今為憂苦毒蛇之所蛆螫，願賜我法阿伽陀藥以除我毒；憂愁毒箭深入我心，願賜語鉗為我拔出。",
    "T12n0394_001:1117a01_9": "「一切眾生愛別離苦，如來常為說種種法除其苦惱。",
    "T12n0394_001:1117a02_10": "云何獨不愍我，為我滅此眾苦？",
    "T12n0394_001:1117a03_11": "「如我今者，哀逆闇塞不能推理而自釋割憂心內病、種種讇語。",
    "T12n0394_001:1117a04_12": "云何世尊不見慰喻我之恭順心不疲怠、樂見慈顏無有厭足？",
    "T12n0394_001:1117a05_13": "投身于地願一瞻覩，如何世尊不見哀矜？",
    "T12n0394_001:1117a06_14": "「滅結牛王常挾持我，何不將我入於涅槃？",
    "T12n0394_001:1117a07_15": "獨見孤棄。",
    "T12n0394_001:1117a08_16": "「我失如來，諸苦所切無量無邊又不見諦。",
    "T12n0394_001:1117a09_17": "何故獨見放捨入于涅槃？",
    "T12n0394_001:1117a09_18": "「怪哉怪哉。",
    "T12n0394_001:1117a09_19": "如來一睡更不起耶？",
    "T12n0394_001:1117a10_20": "如來已去不復還耶？",
    "T12n0394_001:1117a10_21": "猶如燈滅更不復明、如寶樓崩更不建立、如寶藏沒不可還出。」",
    "T12n0394_001:1117a12_22": "舉手大叫，發聲悲哭，如帝釋幢所持繩絕倒地不起，宛轉啼哭，心、肝、咽喉、脣、舌悉皆乾燥，荒迷躄地。",
    "T12n0394_001:1117a14_23": "良久乃穌。",
    "T12n0394_001:1117a14_24": "愛戀如來功德之身，捉相輪足，急抱不放而作是言：「如來之足如優鉢羅華、如日初出清淨柔軟。",
    "T12n0394_001:1117a16_25": "安立之足、千輻輪足，極妙工巧不能畫作。",
    "T12n0394_001:1117a17_26": "轉輪聖王雖有是相，相不明了；如來相輪輻轂具足，炳然顯著。",
    "T12n0394_001:1117a19_27": "其指纖長，附順相著不稀、不踈，其爪紅潤猶如赤銅、手足網縵猶如鵝王、肌體豐滿無筋脉皮皺，天王、人王、諸鬼、神王及以龍王，咸以天冠頂禮佛足。",
    "T12n0394_001:1117a22_28": "為化一切諸有緣者，以相輪足遍行世界，而今此足更無有用。",
    "T12n0394_001:1117a24_29": "「我於昔日心常喜樂，一旦涅槃更不令我生於喜樂，而此無常極為大惡，能壞無量功德不思議色。",
    "T12n0394_001:1117a26_30": "「如來威勢能令見者身心歡喜，無量福力持如來身。",
    "T12n0394_001:1117a27_31": "無常之力實為最大，能使如來至於死處。",
    "T12n0394_001:1117a28_32": "如來以父母乳哺之力、禪定力、智慧力、神通力，以此諸力不能於無常力中而自拔濟。",
    "T12n0394_001:1117b01_33": "「阿難昔日勸請世尊住壽一劫，如來何故不受其請？",
    "T12n0394_001:1117b02_34": "「真濟往昔不於三阿僧祇劫中作百千苦行、難捨之事一切能捨、無數劫中歷侍諸佛、奉事供養求一切智，欲濟眾生。",
    "T12n0394_001:1117b05_35": "於少許時，所度未幾便入涅槃。",
    "T12n0394_001:1117b05_36": "如來往日為菩薩時，化於眾生猶不疲極，而於今者可疲倦耶？",
    "T12n0394_001:1117b07_37": "「濁法眾生如新生犢滿十二由旬，云何斷乳而棄之去？",
    "T12n0394_001:1117b08_38": "請為我起與濁法犢飽足甜乳。",
    "T12n0394_001:1117b09_39": "「于時帝釋數億諸天來欲問難，云何而不為其解說？",
    "T12n0394_001:1117b10_40": "千世界主梵天王合掌請法，今日何不為說法要滿其所願？",
    "T12n0394_001:1117b11_41": "毘沙門王數千萬夜叉而自圍遶、提頭賴吒乾闥婆眾而自圍遶、毘留勒叉究槃荼眾而自圍遶、毘留博叉諸龍之眾而自圍遶，如是等眾皆為飲法甘露而來至此，如來何不以良藥救諸疾者？",
    "T12n0394_001:1117b16_42": "「外道諸眾毀呰於法，何不速起壞彼邪論？",
    "T12n0394_001:1117b17_0": "欲界之主處處壞亂，何不降伏？",
    "T12n0394_001:1117b17_1": "如來！",
    "T12n0394_001:1117b17_2": "諸聲聞少於智慧、不勤習誦、厭於廣博，何不速起為說略要令知正道？",
    "T12n0394_001:1117b19_3": "「然今阿難是佛所親、奉侍世尊，未斷結使盡於根本，何不教授令盡諸結使？",
    "T12n0394_001:1117b21_4": "「嗚呼怪哉。",
    "T12n0394_001:1117b21_5": "如此堅實大福德人一旦滅壞，而此無常如護財象殘害無數。",
    "T12n0394_001:1117b22_6": "此護財象身大如山，如來往昔猶能調伏如是大象，云何今者反為無常之所調伏乃至滅盡？",
    "T12n0394_001:1117b24_7": "「如阿婆羅龍能壞摩竭提、興大雲雷電光熾然、降注大雹摧折樹木。",
    "T12n0394_001:1117b26_8": "如來能伏彼大力龍，而於今者反為無常之所乘服。",
    "T12n0394_001:1117b27_9": "「如鴦掘魔暴虐殘害，猶能調彼剛強惡人；調彼不調牟尼世尊，今為無常之所摧壞。",
    "T12n0394_001:1117b29_10": "「如曠野惡鬼殘殺一切令國空虛，猶能調彼使受持戒；而於今者入無常羂摧滅無餘。",
    "T12n0394_001:1117c02_11": "「如優樓頻螺迦葉染著於我、沒於邪見榛林之中難可拔出，如來猶愍，能現十八種神足變化能令調伏；今為無常之所傾倒。",
    "T12n0394_001:1117c05_12": "「一切眾生薄於福祐，大智之海為無常日之所乾竭；正智須彌為無常金剛杵之所摧碎；佛功德樹——覺意妙華道果充滿——為無常斧之所斫壞；廣大智光——名稱周聞遍于世間，能燒一切有生之薪——為無常水之所澆滅也。",
    "T12n0394_001:1117c10_13": "盛力無常無有法教，不為智者之所禁制，非是精進瞻勇、猛健勢力、名稱柔心、調根寂定之所能免。",
    "T12n0394_001:1117c12_14": "咄哉，無常！",
    "T12n0394_001:1117c12_15": "酷暴乃爾，不別好惡、有德、無德等能摧壞。」",
    "T12n0394_001:1117c13_16": "作是語時，大地震動、山頂崩壞、大星殞落、四方火起、日月諸宿無有光色、一切天人皆無歡樂。",
    "T12n0394_001:1117c15_17": "「我今形體不自勝舉欲沒入地，靦眩黃黑、心意錯亂、忘失所念、脣乾舌燥、語言錯誤、聲音嘶碎，去死不遠，命終今必絕，逮佛捨而去。」",
    "T12n0394_001:1117c18_18": "如是等多眾種種哀呼、百千種言戀慕於佛。",
    "T12n0394_001:1117c19_19": "帝釋語言：「止止已足。",
    "T12n0394_001:1117c20_20": "汝今可不憶念大仙少語？",
    "T12n0394_001:1117c20_21": "佛告比丘：『諸行無常，無得住者、不可體信、是變易法。",
    "T12n0394_001:1117c21_22": "一切聚集歸散會滅，高者必墮、合會必離、有生必死。",
    "T12n0394_001:1117c23_23": "一切諸行猶如河岸臨峻之樹、亦如畫水尋畫尋滅、亦如泡沫、如條上露不得久停、如乾闥婆城暫為眼對。",
    "T12n0394_001:1117c25_24": "人命迅速疾於射箭、速行天下疾於日月，人命速疾過於是天，無常敗壞應當解知。",
    "T12n0394_001:1117c27_25": "若於佛事有不足者不入涅槃，佛事周訖乃入涅槃，以此佛法付囑人天、以此重事與聲聞弟子，向無畏寂滅處去，諸有苦盡更不受生。",
    "T12n0394_001:1118a01_26": "汝等不應生大憂惱。』」",
    "T12n0394_001:1118a02_0": "佛入涅槃密迹金剛力士哀戀經"
}