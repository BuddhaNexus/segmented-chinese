{
    "T03n0185_002:0478a02_0": "佛說太子瑞應本起經卷下",
    "T03n0185_002:0478a04_0": "吳月支優婆塞支謙譯",
    "T03n0185_002:0478a05_0": "「菩薩累劫清淨之行，至儒大慈，道定自然，忍力降魔，鬼兵退散，定意如故。",
    "T03n0185_002:0478a06_1": "不以智慮，無憂喜想，是日初夜，得一術闍，自知宿命，無數劫來，精神所更，展轉受身，不可稱計，皆識知之。",
    "T03n0185_002:0478a09_2": "至二夜時，得二術闍，悉知眾生心中所念，善惡殃福，生死所趣。",
    "T03n0185_002:0478a10_3": "至三夜時，得三術闍，漏盡結解，自知本昔久所習行四神足念：精進定、欲定、意定、戒定，得變化法。",
    "T03n0185_002:0478a12_4": "所欲如意，不復用思，身能飛行，能分一身，作百作千，至億萬無數，復合為一；能徹入地，石壁皆過，從一方現，俯沒仰出，譬如水波；能身中出水火，履水行虛，身不陷墜；坐臥空中，如鳥飛翔；立能及天，手捫日月；欲身平立，至梵自在；眼能徹視，耳能洞聽，意悉預知，諸天、人、龍、鬼神、蚑行蠕動之類，身行口言心所欲念，悉見聞知。",
    "T03n0185_002:0478a20_5": "諸有貪婬無貪婬者，有瞋恚無瞋恚者，有愚癡無愚癡者，有愛欲無愛欲者，有大志行無大志行者，有內外行無內外行者，有念善無念善者，有一心無一心者，有解脫意無解脫意者，一切悉知。",
    "T03n0185_002:0478a25_0": "「菩薩觀見天上、人中、地獄、畜生、鬼神五道，先世父母兄弟妻子，中外姓字，一一分別；一世十世，百千萬億無數世事，至于天地一劫崩壞空荒之時，一劫始成，人物興時，能知十劫百劫，至千萬億無數劫中，內外姓字，衣食苦樂，壽命長短，死此生彼，展轉所趣。",
    "T03n0185_002:0478b01_1": "從上頭始，諸所更身，生長老終，形色好醜，賢愚苦樂，一切三界，皆分別知。",
    "T03n0185_002:0478b03_2": "見人魂神，各自隨行，生五道中，或墮地獄，或墮畜生，或作鬼神，或生天上，或入人形，有生豪貴富樂家者，有生卑鄙貧賤家者，知諸眾生，或五陰自蔽：一色像，二痛痒，三思想，四行作，五魂識；皆習五欲：眼貪色，耳貪聲，鼻貪香，舌貪味，身貪細滑；牽於愛欲，或於財色，思望安樂，從是生諸惡本，從惡致苦。",
    "T03n0185_002:0478b10_3": "能斷愛習，不隨婬心，大如毛髮，受行八道，則眾苦滅矣。",
    "T03n0185_002:0478b12_0": "譬如無薪亦復無火，是謂無為度世之道。",
    "T03n0185_002:0478b13_0": "「菩薩自知，已棄惡本，無婬怒癡，生死已除，種根已斷，無餘栽枿，所作已成，智慧已了。",
    "T03n0185_002:0478b14_1": "明星出時，廓然大悟，得無上正真之道，為最正覺。",
    "T03n0185_002:0478b16_2": "得佛十八法，有十神力、四無所畏。",
    "T03n0185_002:0478b16_3": "佛十八法者，謂從得佛，至于泥曰：一、無失道，二、無空言，三、無忘志，四、無不靜意，五、無若干想，六、無不省視，七、志欲無減，八、精進無減，九、定意無減，十、智慧無減，十一、解脫無減，十二、度知見無減，十三、古世之事悉知見，十四、來世之事悉知見，十五、今世之事悉知見，十六、覽眾身行化以始所知，十七、覽眾言行化以始所知，十八、覽眾意行化以始所知。",
    "T03n0185_002:0478b25_0": "是為佛十八不共之法。",
    "T03n0185_002:0478b26_0": "「十神力者，佛悉知見深微隱遠是處非處，明審如有，一力也；佛悉明知來今往古所造行地所受報應，二力也；佛悉分別天人眾生彼彼異念，三力也；佛悉知眾生若干種語及度世語，四力也；佛悉了知世間雜種無量情態，五力也；佛能現禪解定行除眾勞諍，六力也；佛知欲縛，知縛解要在所宜行，七力也；佛智如海善言無量，追識一切宿命所更，八力也；佛天眼淨，見人物死，神所出生，善惡殃福，隨行受報，九力也；佛漏已盡，無復縛著，神真叡智，自知見證，究暢道行，可作能作，無餘生死，其智明審，是為佛十神力也。",
    "T03n0185_002:0478c10_0": "「四無所畏者：佛神智正覺，無所不知，愚惑相言：『佛未悉知。』",
    "T03n0185_002:0478c11_1": "至於梵摩眾聖，皆莫能論佛之智故，獨步不懼，一無畏也；佛漏已盡悉知，愚惑相言：『佛漏未盡。』",
    "T03n0185_002:0478c13_2": "至於梵摩眾聖，莫能論佛之志故，獨步不懼，二無畏也；佛說經戒天下誦習，愚惑相言：『佛經可遏。』",
    "T03n0185_002:0478c15_3": "至於梵摩眾聖，莫能論毀佛之正經故，獨步不懼，三無畏也；佛現道義，言真而要，能度苦厄，愚惑相言：『佛不能度苦。』",
    "T03n0185_002:0478c18_4": "至於梵摩眾聖，莫能論佛正道故，周行不懼，四無畏也。",
    "T03n0185_002:0478c20_0": "「佛得定意，一切知見，坐自念言：『是實微妙，難知難明，甚難得也。",
    "T03n0185_002:0478c21_1": "高而無上，廣不可極；淵而無下，深不可測；大包天地，細入無間。",
    "T03n0185_002:0478c22_2": "昔定光佛時，別我為佛，名釋迦文。",
    "T03n0185_002:0478c23_3": "今果得之。",
    "T03n0185_002:0478c23_4": "從無數劫，勤苦所求，適今得耳。",
    "T03n0185_002:0478c24_5": "自念宿命，諸所施為，慈孝仁義，禮敬誠信，中正守善，虛心學聖，柔弱淨意，行六度無極，布施持戒，忍辱精進，一心智慧。",
    "T03n0185_002:0478c27_6": "習四等心，慈悲喜護；養育眾生，如視赤子；承事諸佛，積德無量；累劫勤苦，不望其功，今悉自得。』",
    "T03n0185_002:0478c29_7": "喜自說曰：「今覺佛極尊，　　棄婬淨無漏，　一切能將導，　　從者必歡預。",
    "T03n0185_002:0479a03_0": "　夫福之報快，　　妙願皆得成，　愍疾得上寂，　　吾將逝泥洹。",
    "T03n0185_002:0479a05_0": "「佛初得道，自知食少身體虛輕，徐起入水洗浴，畢欲上岸，天按樹枝，得攀而出，旋往樹下。",
    "T03n0185_002:0479a07_1": "有五百青雀，飛來繞佛，三匝而去。",
    "T03n0185_002:0479a07_2": "復有長者女，始嫁有願生子男者，當作百味之糜，祠山樹神。",
    "T03n0185_002:0479a09_3": "後生得男，喜即作糜，盛以金鉢，其女瀉糜，釜杓不污；女益珍敬，即與數女，俱入山中，望見好樹，即遣婢先往掃除；婢到見佛，不知何神，還報女言：『有神在樹下坐。』",
    "T03n0185_002:0479a12_4": "女令婢戴百味之糜置頭上前，長跪上食并金鉢。",
    "T03n0185_002:0479a14_0": "佛言：『汝等能有善意，必以現世得福見諦。』",
    "T03n0185_002:0479a15_0": "眾女遙拜而退，佛便食糜已，念先三佛初得道時，皆有獻百味之食并上金鉢如此器者，今皆在文隣龍所。",
    "T03n0185_002:0479a17_1": "佛即擲鉢水中，自然逆流，上水七里，墮前三鉢上，四器共累，相類如一。",
    "T03n0185_002:0479a19_2": "龍王歡喜，知復有佛。",
    "T03n0185_002:0479a19_3": "「佛定意七日，不動不搖。",
    "T03n0185_002:0479a20_4": "樹神念：『佛新得道，快坐七日，未有獻食者，我當求人令飯佛。』",
    "T03n0185_002:0479a21_5": "時適有五百賈人，從山一面過，車牛皆躓不行。",
    "T03n0185_002:0479a22_6": "中有兩大人，一名提謂，二名波利，怖還與眾人俱詣樹神請福，神現光像言：『今世有佛，在此優留國界尼連禪水邊，未有獻食者。",
    "T03n0185_002:0479a25_7": "汝曹幸先能有善意，必獲大福。』",
    "T03n0185_002:0479a26_8": "賈人聞佛名，皆喜言：『佛必獨大尊，天神所敬，非凡品也。』",
    "T03n0185_002:0479a27_9": "即和麨蜜，俱詣樹下，稽首上佛。",
    "T03n0185_002:0479a28_10": "「佛念先古諸佛哀受人施法皆持鉢，不宜如餘道人手受食也。",
    "T03n0185_002:0479b01_0": "時四天王，即遙知佛當用鉢，如人屈申臂頃，俱到頞那山上；如意所念，石中自然出四鉢，香淨潔無穢。",
    "T03n0185_002:0479b03_1": "四天王各取一鉢，還共上佛：『願哀賈人，令得大福。",
    "T03n0185_002:0479b04_2": "方有鐵鉢，後弟子當用食。』",
    "T03n0185_002:0479b05_3": "佛念取一鉢不快餘三意，便悉受四鉢，累置左手中，右手按之，合成一鉢，令四際現。",
    "T03n0185_002:0479b07_4": "佛受麨蜜，告諸賈人：『汝當歸命於佛，歸命於法，方有比丘眾，當預自歸。』",
    "T03n0185_002:0479b08_5": "即皆受教，各三自歸。",
    "T03n0185_002:0479b09_6": "佛起於異處食畢，呪願賈人言：『今所布施，欲使食者，得充氣力；當令施家，世世得願，得色得力，得瞻得喜，安快無病，終保年壽；諸邪惡鬼，不得嬈近；以有善意，立德本固；諸善鬼神，常當擁護；開示道地，得利諧偶；不使迍蹇，無復艱患；人有正見，以信喜敬；潔淨不悔，施道德者；福德益大，所隨轉勝，吉無不利。",
    "T03n0185_002:0479b16_7": "日月五星，二十八宿，天神鬼王，常隨護助；四天大王，賞別善人，東提頭賴、南維睒文、西維樓勒、北拘均羅，當護汝等令不遭橫；能有慧意，研精學問，敬佛法眾，棄捐眾惡，不自放恣。",
    "T03n0185_002:0479b20_8": "現受吉祥，種福得福，行道得道，以先見佛一心承奉，當為從是致第一福。",
    "T03n0185_002:0479b22_9": "現世獲祐，快解見諦，富樂長壽，自致泥洹。』",
    "T03n0185_002:0479b23_10": "「時麨蜜冷，佛腹內風起，帝釋即知，應時到閻浮提界上，取藥果名呵梨勒，來白佛言：『是果香美可服，最除內風。』",
    "T03n0185_002:0479b26_11": "佛便食之，風即除去。",
    "T03n0185_002:0479b26_12": "起到文隣瞽龍無提水邊，坐定七日，不喘不息；光照水中，龍目得開，自識如前，見三佛光明，目輙得視。",
    "T03n0185_002:0479b29_0": "龍王歡喜沐浴，名香栴檀蘇合出水；見佛相好光影如樹有華，前繞佛七匝，身離佛圍四十里；龍有七頭，羅覆佛上；欲以障蔽蚊虻寒暑，時雨七日，龍一心不飢不渴。",
    "T03n0185_002:0479c03_1": "七日雨止，佛悟，龍化作年少道人，著好服飾，稽首問佛：『佛得無寒、得無熱、得無為蚊虻所嬈近耶？』",
    "T03n0185_002:0479c06_2": "「佛時答言：「『久得在屏處，　　思道其福快；　　昔所願欲聞，　　今以悉知快；　　不為彼所嬈，　　能安眾生快；　　度世三毒滅，　　得佛泥洹快；　　生世得覩佛，　　聞受經法快；　　得與辟支佛，　　真人會亦快；　　不與愚從事，　　得離惡人快；　　有黠別真偽，　　知信正道快。』",
    "T03n0185_002:0479c15_0": "「佛告龍王：『汝當復自歸於佛，自歸於法，自歸於比丘僧。』",
    "T03n0185_002:0479c16_1": "即受三自歸。",
    "T03n0185_002:0479c16_2": "諸畜生中，是龍為先見佛。",
    "T03n0185_002:0479c17_3": "佛以神足，移坐石室，自念本願，欲度眾生。",
    "T03n0185_002:0479c18_4": "思惟：『生死本從十二因緣法起，法起故便有生死；若法滅者生死乃盡。",
    "T03n0185_002:0479c19_5": "作是故自得是，不作是是便息。",
    "T03n0185_002:0479c20_6": "一切眾生，意為精神，窈窈冥冥，恍忽無形，自起識想，隨行受身；身無常主，神無常形，神心變化，躁濁難清；自生自滅，未曾休息；一念去，一念來；若水中泡，一滴滅一復興；至于三界欲、色、無色，九神所止皆繫於識，不得免苦；昧昧然不自覺，故謂之癡，莫知要道。",
    "T03n0185_002:0479c26_7": "夫道至妙，虛寂無念，不可以凡世間意知。",
    "T03n0185_002:0479c27_8": "世間道術九十六種，各信所事，孰知其惑？",
    "T03n0185_002:0479c28_9": "皆樂生求安，貪欲嗜味，好於聲色，故不能樂佛道。",
    "T03n0185_002:0479c29_10": "佛道清淨，空無所有；凡計身萬物不可得常有，設當為說，天下皆苦；空無所有，誰能信者？",
    "T03n0185_002:0480a02_11": "枯苦我耳。』",
    "T03n0185_002:0480a03_0": "意欲默然，不為世間說法，便入定意。",
    "T03n0185_002:0480a03_1": "「佛放眉中光，上照七天。",
    "T03n0185_002:0480a04_2": "梵天知佛欲取泥洹，悲念：『三界皆為長衰，終不得知度世之法，死即當復墮三惡道，何時當脫？",
    "T03n0185_002:0480a06_3": "天下久遠乃有佛耳，佛難得見若優曇華，今我當為天人請命求哀於佛，令止說經。』",
    "T03n0185_002:0480a08_4": "即語帝釋，將天樂般遮伎下到石室。",
    "T03n0185_002:0480a09_5": "佛方定意覺，般遮彈琴而歌。",
    "T03n0185_002:0480a10_6": "其辭曰：「『聽我歌十力，　　棄蓋寂定禪；　　光徹照七天，　　德香踰栴檀。",
    "T03n0185_002:0480a13_0": "　　上帝神妙來，　　歎仰欲見尊；　　梵釋齎敬意，　　稽首欲受聞。",
    "T03n0185_002:0480a15_0": "　　佛所本行願，　　精進百劫勤；　　四等大布施，　　十方受弘恩。",
    "T03n0185_002:0480a17_0": "　　持戒淨無垢，　　慈軟護眾生；　　勇決入禪智，　　大悲敷度經。",
    "T03n0185_002:0480a19_0": "　　苦行積無數，　　功勳成於今；　　戒忍定慧力，　　動地魔已擒。",
    "T03n0185_002:0480a21_0": "　　德普蓋天地，　　神智過靈聖；　　相好特無比，　　八聲震十方。",
    "T03n0185_002:0480a23_0": "　　志高於須彌，　　清妙莫能論；　　永離婬怒癡，　　無復老死患。",
    "T03n0185_002:0480a25_0": "　　唯哀從定覺，　　愍傷諸天人；　　為開法寶藏，　　敷惠甘露珍。",
    "T03n0185_002:0480a27_0": "　　令從憂畏解，　　危厄得以安；　　迷惑見正道，　　邪疑覩真言。",
    "T03n0185_002:0480a29_0": "　　一切皆願樂，　　欲聽受無厭；　　當開無死法，　　垂化於無窮。』",
    "T03n0185_002:0480b02_0": "「佛意悉知，便從定覺。",
    "T03n0185_002:0480b02_1": "梵天白佛言：『從久遠以來，適復見佛耳。",
    "T03n0185_002:0480b03_2": "諸天喜踊，欲聞佛法，當為世間說經，願莫般泥洹。",
    "T03n0185_002:0480b04_3": "眾生愚闇，無有慧眼，唯加慈導，令得解脫。",
    "T03n0185_002:0480b05_4": "諸天人中，多有賢善，好道易解，亦有精進，能受戒法。",
    "T03n0185_002:0480b06_5": "畏於地獄三惡道者，願開法藏，為現甘露，受者必多。",
    "T03n0185_002:0480b08_6": "天下無佛時，我見餘道人，具有三毒自意合作經典。",
    "T03n0185_002:0480b09_7": "人尚學其不至誠法，何況佛之清淨無婬怒癡？",
    "T03n0185_002:0480b10_8": "願佛說法，使眾生得聞至誠之道。』",
    "T03n0185_002:0480b12_0": "「佛言：『善哉，善哉！",
    "T03n0185_002:0480b12_1": "梵天！",
    "T03n0185_002:0480b12_2": "欲廣施安，救諸世間，撫利寧濟，樂使解脫。",
    "T03n0185_002:0480b13_3": "我念世間，貪愛嗜欲，墮生死苦，少能自覺本從十二因緣起，癡緣癡，行緣行，識緣識，名像緣名像，六入緣六入，更樂緣更樂，痛緣痛，愛緣愛，受緣受，有緣有，生緣生老死憂悲苦悶心惱；大患其有，精神從愛，轉受生死。",
    "T03n0185_002:0480b18_4": "欲得道者，當斷貪愛滅除情欲，無為無起，然則癡滅，癡滅則行滅，行滅則識滅，識滅則名像滅，名像滅則六入滅，六入滅則更樂滅，更樂滅則痛滅，痛滅則愛滅，愛滅則受滅，受滅則有滅，有滅則生滅，生滅則老死憂悲苦悶心惱大患皆盡；是謂得道。",
    "T03n0185_002:0480b24_5": "唯佛覺此，微妙難明。",
    "T03n0185_002:0480b24_6": "夫此清淨無愚癡想，不可以世間凡夫意知。",
    "T03n0185_002:0480b25_7": "天下道術，九十六種，各有所事，或事天地日月五星，或事水火鬼神龍神，皆樂生求安，貪欲嗜味，好於聲色，故不能樂佛道，不聞佛經，不知要法。",
    "T03n0185_002:0480b29_8": "凡人意異，計身萬物謂可常有，設當為說，目之所見，萬物無常，有身皆苦，身為非身，空無所有，親戚家屬，悉非人所。",
    "T03n0185_002:0480c02_9": "正言似反，誰能信者？",
    "T03n0185_002:0480c03_10": "吾為枯苦，不如取泥洹，故欲不言耳。』",
    "T03n0185_002:0480c04_11": "「梵天復曰：「『從無數劫人在世間生死，　　唯佛經難得聞，　　從佛在世能度極者，　　今以得願人中難有，　　尊極無佛比，　　是故稽首禮。",
    "T03n0185_002:0480c08_0": "　　世間縛著為久在冥，　　今十力興神智無量，　　當開法藏施慧光明，　　照諸天人令得開解，　　佛能度一切，　　是故願自歸。",
    "T03n0185_002:0480c11_0": "　　從本發意誓為苦人，　　勞謙積德行願已成，　　無明老死長衰可悲，　　當施法藥救諸病痛，　　慈哀無過佛，　　是故稽首請。』",
    "T03n0185_002:0480c14_0": "「佛已可梵天，念：『誰可先度者？",
    "T03n0185_002:0480c14_1": "昔者父王遣五人侍我，今在山中。』",
    "T03n0185_002:0480c15_2": "即復道還，五人見佛，自相謂言：『是人來者，慎莫與起也。』",
    "T03n0185_002:0480c16_3": "佛到，五人皆起，不覺作禮。",
    "T03n0185_002:0480c17_4": "時佛言：『卿等持心，何無牢固？",
    "T03n0185_002:0480c18_5": "屬言莫起，何以作禮？』",
    "T03n0185_002:0480c18_6": "五人不對，願為弟子。",
    "T03n0185_002:0480c19_7": "佛即手摩其頭，以為沙門。",
    "T03n0185_002:0480c19_8": "還道樹下各坐思惟。",
    "T03n0185_002:0480c20_9": "佛又復念：『此間有優為迦葉——大明勇健，有好名字，國王吏民，皆共事之——與五百弟子，在尼連禪水邊。",
    "T03n0185_002:0480c22_10": "欲先開化令解，歡喜信樂佛法；爾乃餘人，當隨而學。』",
    "T03n0185_002:0480c23_11": "即往從之。",
    "T03n0185_002:0480c24_0": "迦葉見佛，即來起迎，讚言：『幸甚，大道人善來相見，消息安不？』",
    "T03n0185_002:0480c25_1": "佛即答言：『無病第一利，知足第一富，善友第一厚，無為第一安。』",
    "T03n0185_002:0480c27_0": "「迦葉曰：『有何勅使？』",
    "T03n0185_002:0480c27_1": "佛言：『欲報一事，儻不瞋恚，煩借火室，一宿之間。』",
    "T03n0185_002:0480c28_2": "曰：『不愛也。",
    "T03n0185_002:0480c28_3": "中有毒龍，恐相害耳。』",
    "T03n0185_002:0480c29_4": "佛言：『無苦。",
    "T03n0185_002:0480c29_5": "龍不害我。』",
    "T03n0185_002:0480c29_6": "重借至三。",
    "T03n0185_002:0481a01_7": "迦葉言：『然，大道人德高，能居中者大善。』",
    "T03n0185_002:0481a02_0": "佛即澡洗前入火室，持草布地，適坐須臾，毒龍瞋恚，身中出烟；佛亦現神，身中出烟。",
    "T03n0185_002:0481a04_1": "龍大忿怒，身皆火出；佛亦現神，身出火光。",
    "T03n0185_002:0481a05_2": "龍火佛光，於是俱盛，石室盡燃，其炎烟出，如失火狀。",
    "T03n0185_002:0481a06_3": "迦葉夜起，相視星宿，見火室洞然，噫噫言：『咄！",
    "T03n0185_002:0481a07_4": "是大沙門端正，可惜不隨我語，竟為毒火所害。』",
    "T03n0185_002:0481a08_5": "佛知其意，於其室內，以道神力，滅龍恚毒，降伏龍身，化置鉢中。",
    "T03n0185_002:0481a10_0": "迦葉惶遽，令五百弟子人，持一瓶水，就擲滅火；而一瓶者，更成一火，師徒益怖，皆言：『咄咄！",
    "T03n0185_002:0481a12_1": "殺是大沙門。』",
    "T03n0185_002:0481a12_2": "明旦佛持鉢盛龍而出，迦葉驚喜問：『大道人乃尚活耶？",
    "T03n0185_002:0481a13_3": "器中何等？』",
    "T03n0185_002:0481a13_4": "佛答言：『然，吾自活耳。",
    "T03n0185_002:0481a14_5": "是鉢中者，可言毒龍，眾人所畏，不敢入室者也。",
    "T03n0185_002:0481a15_6": "今者降之，已受戒矣。』",
    "T03n0185_002:0481a16_7": "迦葉自以得道，謂佛非真，顧語弟子：『是大沙門極神，雖爾未及於道，不如我得羅漢也！』",
    "T03n0185_002:0481a19_0": "「佛復移近迦葉，坐一樹下，夜第一四天王俱下聽佛說經。",
    "T03n0185_002:0481a20_1": "四王光影，明如盛火。",
    "T03n0185_002:0481a20_2": "迦葉夜起占候，見佛邊有四火。",
    "T03n0185_002:0481a21_3": "明旦行問：『大道人亦事火乎？』",
    "T03n0185_002:0481a22_4": "佛言：『不事火也。』",
    "T03n0185_002:0481a22_5": "曰：『昨夜此間有四火，何也？』",
    "T03n0185_002:0481a23_6": "佛言：『昨夜四天王來下聽經，是其光耳。』",
    "T03n0185_002:0481a24_7": "迦葉念言：『是大沙門極神。",
    "T03n0185_002:0481a24_8": "雖然，尚未得道故，不如我得羅漢也！』",
    "T03n0185_002:0481a26_0": "「佛止樹下第二天，帝釋夜復來下聽佛說經。",
    "T03n0185_002:0481a27_0": "帝釋光影，甚益大明。",
    "T03n0185_002:0481a27_1": "迦葉夜起占候，見佛邊火光倍於昨四火明，心念：『是大沙門續事火也。』",
    "T03n0185_002:0481a29_2": "明旦復行問：『大道人得無事火？』",
    "T03n0185_002:0481a29_3": "佛言：『不也。",
    "T03n0185_002:0481b01_4": "昨天帝釋來下聽經，是其光耳。』",
    "T03n0185_002:0481b01_5": "迦葉念言：『是大沙門乃神聖。",
    "T03n0185_002:0481b02_6": "雖然，未及於道，不如我得羅漢也！』",
    "T03n0185_002:0481b04_0": "「後夜，第七梵天又下聽經。",
    "T03n0185_002:0481b04_1": "梵之光影，倍於帝釋。",
    "T03n0185_002:0481b05_2": "迦葉夜起占候，見火光益大明盛。",
    "T03n0185_002:0481b05_3": "明日問：『大道人事火乎？』",
    "T03n0185_002:0481b06_4": "答言：『不事火也！』",
    "T03n0185_002:0481b06_5": "『昨夜火光益明大，何也？』",
    "T03n0185_002:0481b08_0": "「佛言：『昨夜梵天來下聽經，是其光耳。』",
    "T03n0185_002:0481b08_1": "迦葉復念：『是大沙門，神則神矣，然未得道，不如我得羅漢也！』",
    "T03n0185_002:0481b11_0": "「迦葉五百弟子，人事三火，合千五百火，明旦燃之，火了不燃，怪而白師。",
    "T03n0185_002:0481b12_1": "師言：『疑是大沙門所為也。』",
    "T03n0185_002:0481b13_2": "即行問佛：『我五百弟子，凡事千五百火，今旦燃之，火皆不燃。",
    "T03n0185_002:0481b14_3": "是大道人之所為乎？』",
    "T03n0185_002:0481b15_4": "佛言：『卿欲使火燃不？』",
    "T03n0185_002:0481b15_5": "問之至三。",
    "T03n0185_002:0481b15_6": "曰：『欲使燃。』",
    "T03n0185_002:0481b16_7": "佛言：『可去，火當燃。』",
    "T03n0185_002:0481b16_8": "應聲皆燃。",
    "T03n0185_002:0481b16_9": "迦葉復念：『是大沙門，神則神矣，然未得道，不如我已得羅漢也！』",
    "T03n0185_002:0481b19_0": "「迦葉身自事三火，明旦燃之，又不可燃。",
    "T03n0185_002:0481b19_1": "心念：『復是大沙門所為也。』",
    "T03n0185_002:0481b20_2": "即行問佛：『我自事三火，今旦燃之，了不可燃。",
    "T03n0185_002:0481b21_3": "續是大道人所為耶？』",
    "T03n0185_002:0481b23_0": "「佛言：『卿欲使火燃不？』",
    "T03n0185_002:0481b23_1": "問之至三。",
    "T03n0185_002:0481b23_2": "曰：『欲使燃。』",
    "T03n0185_002:0481b24_3": "佛言：『可去，火當燃。』",
    "T03n0185_002:0481b24_4": "應聲皆燃。",
    "T03n0185_002:0481b24_5": "迦葉復念：『是大沙門，神則神矣，然未得道，不如我已得羅漢也！』",
    "T03n0185_002:0481b27_0": "「火燃之後，迦葉欲滅之，不可得滅。",
    "T03n0185_002:0481b27_1": "五百弟子及諸事火者，共助滅之，而了不滅。",
    "T03n0185_002:0481b28_2": "皆言：『大沙門所為也。』",
    "T03n0185_002:0481c01_0": "「迦葉行問佛：『火既燃矣，今不可滅？』",
    "T03n0185_002:0481c01_1": "佛言：『欲使滅乎？』",
    "T03n0185_002:0481c02_2": "曰：『欲使滅。』",
    "T03n0185_002:0481c02_3": "佛言：『可去，火當滅。』",
    "T03n0185_002:0481c02_4": "應聲即滅。",
    "T03n0185_002:0481c03_5": "迦葉故念：『是大沙門雖神，不如我得道真也！』",
    "T03n0185_002:0481c05_0": "「迦葉行白佛言：『願大道人留此，不須復遠行，我自給飯食。』",
    "T03n0185_002:0481c06_1": "即還勅家，明日作好飯，施床座已；食時自行請佛。",
    "T03n0185_002:0481c07_2": "佛言：『便去，今隨後到。』",
    "T03n0185_002:0481c08_3": "迦葉適去，佛如人屈申臂頃，東適弗于逮界上數千億里，取樹果名閻逼，盛滿鉢還。",
    "T03n0185_002:0481c10_4": "迦葉未至，佛已坐其床上。",
    "T03n0185_002:0481c10_5": "迦葉後到，問：『大道人從何道來？』",
    "T03n0185_002:0481c11_6": "佛言：『卿適去，我東到弗于逮地取閻逼果，香美可食。』",
    "T03n0185_002:0481c12_7": "便取食之。",
    "T03n0185_002:0481c12_8": "佛飯已去。",
    "T03n0185_002:0481c13_9": "迦葉續念：『是大沙門雖神，不如我道真也！』",
    "T03n0185_002:0481c14_10": "「明日食時，迦葉復請佛。",
    "T03n0185_002:0481c14_11": "佛言：『便去，今隨後到。』",
    "T03n0185_002:0481c15_12": "迦葉適去，佛便南行，極閻浮提界數千萬里，取呵梨勒果，盛滿鉢還。",
    "T03n0185_002:0481c16_13": "迦葉未歸，佛已坐其床。",
    "T03n0185_002:0481c17_14": "迦葉至，問：『何緣先到？』",
    "T03n0185_002:0481c17_15": "佛言：『卿適去，我即南行極此地界，取呵梨勒果，亦香且美。』",
    "T03n0185_002:0481c19_16": "便取食之。",
    "T03n0185_002:0481c19_17": "佛飯已去。",
    "T03n0185_002:0481c19_18": "迦葉續念：『是大沙門雖神，不如我道真也！』",
    "T03n0185_002:0481c21_0": "「明日，迦葉復行請佛。",
    "T03n0185_002:0481c21_1": "佛言：『便去，今隨後到。』",
    "T03n0185_002:0481c22_0": "迦葉適去，佛西到拘耶尼界上數千億里，取阿摩勒果，盛滿鉢還，先迦葉歸，坐其床上。",
    "T03n0185_002:0481c24_0": "迦葉後至，問大道人：『從何而來？』",
    "T03n0185_002:0481c24_1": "佛言：『卿適去後，我西適拘耶尼地，取阿摩勒果，香美可食。』",
    "T03n0185_002:0482a02_2": "便取食之。",
    "T03n0185_002:0482a02_3": "佛飯已去。",
    "T03n0185_002:0482a02_4": "迦葉復念：『是大沙門雖神，故不如我道真也！』",
    "T03n0185_002:0482a04_0": "「明日，迦葉復請佛。",
    "T03n0185_002:0482a04_1": "佛言：『便去，今隨後到。』",
    "T03n0185_002:0482a04_2": "迦葉反顧，忽然不見佛；佛以神足，北適欝單越界上數千億里，取自然粳米，滿鉢而還，先迦葉至，坐其床上。",
    "T03n0185_002:0482a07_3": "迦葉後至，問：『大道人復從何來？』",
    "T03n0185_002:0482a08_4": "佛言：『從北欝單越地，取此成熟粳米，快美且香，卿試食之。』",
    "T03n0185_002:0482a09_5": "佛飯已去。",
    "T03n0185_002:0482a09_6": "迦葉復念：『是大沙門雖神，故不如我道真也！』",
    "T03n0185_002:0482a11_0": "「明日食時，佛持鉢自到迦葉家，受飯而還。",
    "T03n0185_002:0482a12_0": "於屏處食已，念欲澡漱。",
    "T03n0185_002:0482a12_1": "天帝知佛意即下，以手指地，水出成池，令佛得用。",
    "T03n0185_002:0482a13_2": "迦葉晡時，彷徉聚中，見有泉水，怪而問佛：『何緣有此？』",
    "T03n0185_002:0482a14_3": "佛言：『吾朝得卿飯，於此食已，念欲澡漱，天帝釋指地，令有水出，汝當名此為指地池。』",
    "T03n0185_002:0482a16_4": "迦葉復念：『是大沙門雖神，故不如我道真也！』",
    "T03n0185_002:0482a18_0": "「佛還樹下，道見棄弊衣，取欲浣之。",
    "T03n0185_002:0482a18_1": "天帝知佛意，即到頞那山上，取正四方成治好石，來置池邊，白佛言：『可用浣衣。』",
    "T03n0185_002:0482a20_2": "佛欲曬衣，天帝復行取六方石來，給曬衣。",
    "T03n0185_002:0482a22_0": "「迦葉見池邊有兩好石，又問：『何緣有此？』",
    "T03n0185_002:0482a22_1": "佛言：『吾欲浣濯及欲曬衣，天帝到頞那山上取此石來。』",
    "T03n0185_002:0482a24_2": "迦葉復念：『是大沙門雖神，故不如我道真也！』",
    "T03n0185_002:0482a26_0": "「佛後日入指地池澡浴畢，欲出，無所攀。",
    "T03n0185_002:0482a26_1": "池上素有樹，名迦和，絕大脩好，其樹自然曲下就佛，佛攀而出。",
    "T03n0185_002:0482a28_2": "迦葉見樹曲下垂蔭，怪而又問。",
    "T03n0185_002:0482a29_3": "佛言：『吾入池浴，出無所攀，是故樹神為我曲之。』",
    "T03n0185_002:0482b01_4": "迦葉復念：『是大沙門雖神，故不如我道真也！』",
    "T03n0185_002:0482b03_0": "「時摩竭國王及吏民，以歲節會禮詣迦葉所，相娛樂七日。",
    "T03n0185_002:0482b04_1": "迦葉念佛神聖明智，眾人見者，必俱捨我而共事之，當令其去七日快也。",
    "T03n0185_002:0482b06_2": "佛知其意，即隱七日。",
    "T03n0185_002:0482b06_3": "迦葉後日又念：『間者我有節會餘食甚多，得大沙門來，飯之快耶！』",
    "T03n0185_002:0482b08_4": "佛遙知之，即時來到。",
    "T03n0185_002:0482b08_5": "迦葉喜言：『大道人來，一何善也，我適欲相供養。",
    "T03n0185_002:0482b09_6": "中間何為七日不現？』",
    "T03n0185_002:0482b10_7": "佛言：『間者王與吏民共會七日，卿意念言：「是大沙門，神聖明智，眾人見者，必俱捨我而共事之，當令其去七日快也。」",
    "T03n0185_002:0482b12_8": "是故我去。",
    "T03n0185_002:0482b13_9": "卿今念我，故復來耳。』",
    "T03n0185_002:0482b13_10": "迦葉心念：『是大沙門，乃知人意。",
    "T03n0185_002:0482b14_11": "雖然，故不如我道真也！』",
    "T03n0185_002:0482b15_0": "「爾時迦葉五百弟子，適俱破薪，各舉一斧，斧皆不得下，懅共白師。",
    "T03n0185_002:0482b16_1": "師言：『是大沙門所為也。』",
    "T03n0185_002:0482b17_2": "即行問佛：『我諸弟子，向共破薪，斧皆舉而不下。』",
    "T03n0185_002:0482b18_3": "佛言：『可去，斧當下。』",
    "T03n0185_002:0482b18_4": "斧即下。",
    "T03n0185_002:0482b18_5": "下之後，斧皆著薪，舉之不舉，復行白佛：『今斧適下，又皆不舉。』",
    "T03n0185_002:0482b20_6": "佛言：『可去，今使斧舉。』",
    "T03n0185_002:0482b20_7": "即舉得用。",
    "T03n0185_002:0482b20_8": "迦葉復念：『是大沙門雖神，故不如我道真也！』",
    "T03n0185_002:0482b22_0": "「時尼連禪水，長流駃疾，佛以自然神通，斷水令住，使水隔起，高出人頭，令底揚塵，佛行其中。",
    "T03n0185_002:0482b24_1": "迦葉恐佛為水所漂，即與弟子俱，乘船索佛。",
    "T03n0185_002:0482b25_2": "迦葉見水隔斷，中央塵起，佛行其間。",
    "T03n0185_002:0482b26_3": "迦葉呼言：『大道人乃尚活耶？』",
    "T03n0185_002:0482b26_4": "佛言：『然，吾自活耳。』",
    "T03n0185_002:0482b27_5": "又問佛：『欲上船不？』",
    "T03n0185_002:0482b27_6": "佛言：『大善。』",
    "T03n0185_002:0482b27_7": "佛念：『今當現神，令子心伏。』",
    "T03n0185_002:0482b28_8": "即從水中，貫船底入，無有穿迹。",
    "T03n0185_002:0482b29_9": "迦葉復念：『是大沙門，神則神矣，然不如我已得羅漢也！』",
    "T03n0185_002:0482c02_0": "「佛語迦葉：『汝非羅漢，亦不知道真。",
    "T03n0185_002:0482c02_1": "胡為虛妄，自稱貴乎？』",
    "T03n0185_002:0482c03_2": "於是迦葉心驚毛竪，自知無道，即稽首言：『大道人實神聖，乃知我意志。",
    "T03n0185_002:0482c04_3": "寧可得從大道人稟受經戒作沙門耶？』",
    "T03n0185_002:0482c05_4": "佛言：『且還報汝弟子，報之益善。",
    "T03n0185_002:0482c06_5": "卿是大長者，國中所承望，今欲學大道，可獨自知乎？』",
    "T03n0185_002:0482c07_6": "迦葉受教，還告諸弟子：『汝曹知乎？",
    "T03n0185_002:0482c08_7": "我目所見，意始信解，當除鬚髮，被法衣，受佛戒，作沙門。",
    "T03n0185_002:0482c10_0": "汝等欲何趣？』",
    "T03n0185_002:0482c10_1": "五百弟子曰：『我等所知，皆大師恩，師所尊信，必不虛妄，願皆隨從得為沙門。』",
    "T03n0185_002:0482c12_2": "於是師徒，脫身裘褐，及取水瓶杖屣諸事火具，悉棄水中。",
    "T03n0185_002:0482c13_3": "俱共詣佛，稽首白佛言：『今我五百弟子，以有信意，願欲離家，除鬚髮，受佛戒。』",
    "T03n0185_002:0482c15_4": "佛言：『可！",
    "T03n0185_002:0482c15_5": "諸沙門來。』",
    "T03n0185_002:0482c15_6": "迦葉及五百弟子，鬚髮自墮，皆成沙門。",
    "T03n0185_002:0482c17_0": "「優為迦葉有二弟：次曰那提迦葉，幼曰竭夷迦葉。",
    "T03n0185_002:0482c18_1": "二弟各有二百五十弟子，廬舍列居水邊。",
    "T03n0185_002:0482c19_2": "見諸梵志，衣服什物，諸事火具，皆隨水流。",
    "T03n0185_002:0482c20_3": "二弟驚愕，恐兄師徒五百人，為惡人所害，大水所漂。",
    "T03n0185_002:0482c21_4": "即與五百弟子，逆水而上。",
    "T03n0185_002:0482c21_5": "見兄師徒，皆作沙門。",
    "T03n0185_002:0482c22_6": "怪問：『大兄年百二十，智慧高遠，國王吏民，所共宗事。",
    "T03n0185_002:0482c23_7": "我意以兄為是羅漢，今反捨梵志道、學沙門法，此非小事。",
    "T03n0185_002:0482c24_8": "佛豈獨大，其道勝乎？』",
    "T03n0185_002:0482c25_9": "迦葉答言：『佛道最勝，其法無量。",
    "T03n0185_002:0483a01_10": "我雖世學，未曾有得道神智如佛者也。",
    "T03n0185_002:0483a02_0": "其經戒甚清淨，我今以見慈心度人，以三事教化：一者道定神足，變化自然；二者智慧，知人本意；三者經道正行，隨病與藥。』",
    "T03n0185_002:0483a04_1": "二弟各顧謂諸弟子：『汝等欲何趣？』",
    "T03n0185_002:0483a05_2": "合五百人，俱同聲言：『願如大師。』",
    "T03n0185_002:0483a06_3": "即皆稽首，求作沙門。",
    "T03n0185_002:0483a06_4": "佛言：『可！",
    "T03n0185_002:0483a07_0": "諸沙門來。』",
    "T03n0185_002:0483a07_1": "二弟及五百弟子，皆除鬚髮，即隨佛後，復成沙門。",
    "T03n0185_002:0483a09_0": "「佛便有千沙門，俱到波羅奈夷縣叢樹下坐。」",
    "T03n0185_002:0483a10_0": "佛諸弟子皆故梵志，佛為諸弟子現神變化：一者飛行，二者說經，三者教誡。",
    "T03n0185_002:0483a11_1": "諸弟子見佛威神，莫不歡喜，作禮奉行。",
    "T03n0185_002:0483a13_0": "佛說太子瑞應本起經卷下"
}