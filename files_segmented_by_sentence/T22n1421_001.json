{
    "T22n1421_001:0001a03_0": "彌沙塞部和醯五分律卷第一",
    "T22n1421_001:0001a05_0": "宋罽賓三藏佛陀什",
    "T22n1421_001:0001a06_0": "共竺道生等譯",
    "T22n1421_001:0001a07_0": "第一分初波羅夷法",
    "T22n1421_001:0001a08_0": "佛在須賴婆國，與大比丘眾五百人俱，詣毘蘭若邑，住林樹下。",
    "T22n1421_001:0001a09_1": "其邑有婆羅門名毘蘭若，波斯匿王以此邑封之，聞佛釋種出家學道，成如來、應供、等正覺、明行足、善逝、世間解、無上、調御士、天人師、佛、世尊，普知世間一切心念；為說正法，初中後善，善義、善味；具足清白梵行之相，與諸弟子來遊此邑。",
    "T22n1421_001:0001a15_0": "歎言：「善哉！",
    "T22n1421_001:0001a15_1": "我願見佛！」",
    "T22n1421_001:0001a15_2": "即與五百眷屬前後圍繞出詣佛所，遙見世尊在林樹下，諸根寂定，光明殊特，歡喜踊躍，下車步進，住立問訊，却坐一面。",
    "T22n1421_001:0001a18_3": "爾時世尊為說妙法，示教利喜。",
    "T22n1421_001:0001a18_4": "聞法歡悅，即白佛言：「願佛及僧受我安居三月供養！」",
    "T22n1421_001:0001a20_5": "佛言：「我此眾多，而汝異信、異見、異樂，所奉事異。」",
    "T22n1421_001:0001a21_6": "復白佛言：「我雖異信、異見、異樂，不以世尊此眾為多。」",
    "T22n1421_001:0001a22_7": "如是至三，佛乃受之。",
    "T22n1421_001:0001a22_8": "即從坐起，右遶而去，還家辦具安居供養。",
    "T22n1421_001:0001a23_9": "時魔波旬作是念：「今婆羅門請佛及僧安居三月，我當&#;蠱，迷亂其意。」",
    "T22n1421_001:0001a25_10": "念已，即來&#;之。",
    "T22n1421_001:0001a25_11": "彼婆羅門為魔所&#;，即入後宮受五欲樂，勅守門者：「我今遊宴三月在內，外事好惡一不得白！」",
    "T22n1421_001:0001a27_12": "都不復憶請佛及僧。",
    "T22n1421_001:0001a28_13": "爾時彼國信向邪道，邑里未有精舍講堂，城北有山，林流清淨，佛與大眾即而安居。",
    "T22n1421_001:0001b01_14": "時世飢饉乞求難得，入里分衛都無所獲。",
    "T22n1421_001:0001b02_15": "時波利國有販馬師，驅五百匹馬，夏初來至，熱時已到，見此邑清涼，水草豐茂，便共停止，養食諸馬。",
    "T22n1421_001:0001b04_16": "時諸比丘至馬師所默然而立。",
    "T22n1421_001:0001b05_17": "時彼馬師信佛心淨，愍念比丘乞求無獲，便作是言：「正有馬麥，若能食者，當減半分一升相與，足以支身，可以行道。」",
    "T22n1421_001:0001b07_18": "諸比丘言：「佛未聽我食於馬分。」",
    "T22n1421_001:0001b08_19": "以是白佛。",
    "T22n1421_001:0001b08_20": "佛以是事集比丘僧，種種讚歎少欲知足，告諸比丘：「自今已後，聽食馬分。」",
    "T22n1421_001:0001b10_21": "時阿難即取佛分，倩人為麨，供養世尊，諸比丘眾舂煮而食。",
    "T22n1421_001:0001b12_0": "時尊者目犍連在靜處作是念：「今此國中乞食難得，我今當與得神通者到欝單越，食自然粳米。」",
    "T22n1421_001:0001b14_1": "念已，即從坐起，至佛所，頂禮佛足，却住一面，白佛言：「世尊！",
    "T22n1421_001:0001b15_2": "我向作是念：今此國中乞食難得，當與得神通者到欝單越，食自然粳米。」",
    "T22n1421_001:0001b17_3": "佛告目連：「汝等可爾，凡夫比丘當如之何？」",
    "T22n1421_001:0001b18_4": "目連白佛：「我當以神力接之。」",
    "T22n1421_001:0001b18_5": "佛言：「止，止！",
    "T22n1421_001:0001b19_0": "汝雖有是神力，宿對因緣，欲置何所？",
    "T22n1421_001:0001b19_1": "又奈將來諸凡夫何？」",
    "T22n1421_001:0001b20_2": "目連受教，默然而止。",
    "T22n1421_001:0001b21_0": "時尊者舍利弗在靜處作是念：「過去諸佛，何佛梵行不久住？",
    "T22n1421_001:0001b22_1": "何佛梵行久住？」",
    "T22n1421_001:0001b22_2": "念已，即從坐起，至佛所，頂禮佛足，却住一面，白佛言：「我向作是念：過去諸佛，何佛梵行不久住？",
    "T22n1421_001:0001b24_3": "何佛梵行久住？」",
    "T22n1421_001:0001b25_4": "爾時佛讚舍利弗言：「善哉，善哉！",
    "T22n1421_001:0001b25_5": "汝所念善，所問亦善。",
    "T22n1421_001:0001b26_6": "舍利弗！",
    "T22n1421_001:0001b26_7": "維衛佛、尸葉佛、隨葉佛梵行不久住，拘樓孫佛、拘那含牟尼佛、迦葉佛梵行久住。」",
    "T22n1421_001:0001b28_8": "舍利弗白佛言：「世尊！",
    "T22n1421_001:0001b29_9": "以何因緣三佛梵行不久住，三佛梵行久住？」",
    "T22n1421_001:0001c01_10": "佛告舍利弗：「三佛不為弟子廣說法、不結戒、不說波羅提木叉，佛及弟子般泥洹後，諸弟子種種名、姓出家，速滅梵行。",
    "T22n1421_001:0001c03_11": "譬如槃盛散花，置四衢道，四方風吹隨風飄落。",
    "T22n1421_001:0001c04_12": "何以故？",
    "T22n1421_001:0001c05_0": "無綖持故。",
    "T22n1421_001:0001c05_1": "如是，舍利弗！",
    "T22n1421_001:0001c05_2": "三佛不為弟子廣說法、不結戒、不說波羅提木叉，梵行所以不得久住。",
    "T22n1421_001:0001c07_3": "「又舍利弗！",
    "T22n1421_001:0001c07_4": "隨葉佛與千弟子遊恐怖林，所以名曰恐怖林者，未離欲人入此林中衣毛皆竪，是故名曰恐怖林也。",
    "T22n1421_001:0001c09_5": "彼佛為弟子心念說法，口無所言：『諸比丘！",
    "T22n1421_001:0001c10_6": "當思是，不思是；當念是，不念是；當斷是，當修是，當依是行！』",
    "T22n1421_001:0001c11_7": "諸比丘心知是已，漏盡意解得阿羅漢道。",
    "T22n1421_001:0001c12_8": "「舍利弗！",
    "T22n1421_001:0001c13_9": "拘樓孫佛、拘那含牟尼佛、迦葉佛廣為弟子說法，無有疲厭，所謂：修多羅、祇夜、受記、伽陀、憂陀那、尼陀那、育多伽婆、本生、毘富羅、未曾有、阿婆陀那、憂波提舍，結戒，說波羅提木叉。",
    "T22n1421_001:0001c17_10": "佛及弟子般泥洹後，諸弟子雖種種名、姓出家，不速滅梵行。",
    "T22n1421_001:0001c18_11": "譬如雜華以綖連之，置四衢道，四方風吹不能令散。",
    "T22n1421_001:0001c19_12": "何以故？",
    "T22n1421_001:0001c20_13": "綖所持故。",
    "T22n1421_001:0001c20_14": "如是，舍利弗！",
    "T22n1421_001:0001c20_15": "三佛廣為弟子說如上法，是故梵行所以久住。」",
    "T22n1421_001:0002a01_16": "舍利弗白佛言：「世尊！",
    "T22n1421_001:0002a02_17": "若以不廣說法、不結戒、不說波羅提木叉，梵行不久住者，唯願世尊為諸弟子廣說法、結戒、說波羅提木叉！",
    "T22n1421_001:0002a04_18": "今正是時。」",
    "T22n1421_001:0002a04_19": "佛言：「且止，我自知時。",
    "T22n1421_001:0002a05_20": "舍利弗！",
    "T22n1421_001:0002a05_21": "我此眾淨，未有未曾有法，我此眾中最小者得須陀洹。",
    "T22n1421_001:0002a06_22": "諸佛如來不以未有漏法，而為弟子結戒。",
    "T22n1421_001:0002a07_23": "我此眾中未有恃多聞人故，不生諸漏；未有利養名稱故，未有多欲人故，未有現神足為天人所知識故，不生諸漏。」",
    "T22n1421_001:0002a11_0": "爾時世尊三月安居竟，便告阿難：「汝來，阿難！",
    "T22n1421_001:0002a12_0": "共至毘蘭若所。」",
    "T22n1421_001:0002a12_1": "阿難受教，整衣服，從佛至其門下。",
    "T22n1421_001:0002a13_2": "時婆羅門在高樓上五欲自娛，遙見世尊即便憶悟，疾疾來下，拭席迎坐，五體投地為佛作禮，悔過自責：「我愚癡人，請佛安居竟不設供。",
    "T22n1421_001:0002a16_3": "非情中悔，亦非無物，正自迷忘，不復憶念。",
    "T22n1421_001:0002a17_4": "唯願世尊，受我悔過！」",
    "T22n1421_001:0002a17_5": "佛言：「汝實愚癡！",
    "T22n1421_001:0002a18_6": "請佛及僧竟不供養，理應悔過！",
    "T22n1421_001:0002a18_7": "今當與眾，受汝懺悔！」",
    "T22n1421_001:0002a19_8": "又告婆羅門：「我聖法中，知懺悔者增長善法。」",
    "T22n1421_001:0002a20_9": "彼婆羅門復白佛言：「願佛及僧留住一月，受我供養！」",
    "T22n1421_001:0002a21_10": "佛不受之，告言：「汝婆羅門異信、異見，但能請佛已是大事。」",
    "T22n1421_001:0002a22_11": "如是至三，佛又不受，告言：「我已在此安居三月，今應遊行，不得復住。」",
    "T22n1421_001:0002a24_12": "彼婆羅門復白佛言：「唯願世尊受我明日餞送供養！」",
    "T22n1421_001:0002a25_13": "佛便默然受之。",
    "T22n1421_001:0002a25_14": "時婆羅門竟夜辦具種種餚膳，至明食時，便敷床座。",
    "T22n1421_001:0002a27_0": "日時已到，世尊與眾弟子俱往就坐。",
    "T22n1421_001:0002a27_1": "彼婆羅門即設所供，手自斟酌，食畢行水，以劫貝四張、革屣一緉，奉上世尊；僧各兩張、革屣一緉，為安居施。",
    "T22n1421_001:0002b01_2": "諸比丘言：「佛未聽我等受安居施。」",
    "T22n1421_001:0002b02_3": "以此白佛。",
    "T22n1421_001:0002b02_4": "佛種種讚歎少欲知足、讚戒、讚持戒已，告諸比丘：「因毘蘭若，從今已後，聽受安居施。」",
    "T22n1421_001:0002b04_5": "即皆受之。",
    "T22n1421_001:0002b04_6": "於是婆羅門心大歡喜，取小床於佛前坐，佛復為說隨喜之偈：「一切天祠中，　　奉事火為最；　一切異學中，　　薩婆帝為最；　一切眾人中，　　轉輪王為最；　一切眾流中，　　大海水為最；　一切照明中，　　日月光為最；　天上天下中，　　佛福田為最。」",
    "T22n1421_001:0002b12_0": "爾時世尊說此偈已，更為說法，示教利喜，從坐而起，向僧伽尸國。",
    "T22n1421_001:0002b13_1": "展轉遊歷，後之毘舍離，住獼猴河邊重閣講堂，為諸四眾比丘、比丘尼、優婆塞、優婆夷、國王、大臣、沙門、婆羅門供養、恭敬、尊重、讚歎。",
    "T22n1421_001:0002b16_2": "爾時迦蘭陀邑諸長者事緣入城，聞佛世尊在重閣講堂，皆詣佛所，見佛世尊與無量眾圍遶說法。",
    "T22n1421_001:0002b18_3": "時彼眾中有長者迦蘭陀子，名須提那，聞法歡喜，即作是念：「如我解佛所說，夫在家者，恩愛所縛，不得盡壽廣修梵行；出家無著，譬如虛空。",
    "T22n1421_001:0002b21_4": "我今寧可以家之信，出家修道。」",
    "T22n1421_001:0002b22_5": "眾會各歸，前至佛所，頂禮佛足，白佛言：「世尊！",
    "T22n1421_001:0002b23_6": "我向聞佛說法，作如是念：『如我解佛所說，夫在家者，恩愛所縛，不得盡壽廣修梵行；出家無著，譬如虛空。",
    "T22n1421_001:0002b26_0": "我今寧可以家之信，出家修道。』",
    "T22n1421_001:0002b26_1": "世尊！",
    "T22n1421_001:0002b26_2": "我有是念，今欲出家，唯願與我出家受戒！」",
    "T22n1421_001:0002b27_3": "佛言：「甚善！",
    "T22n1421_001:0002b28_4": "汝父母聽未？」",
    "T22n1421_001:0002b28_5": "答言：「未聽。」",
    "T22n1421_001:0002b28_6": "佛言：「一切佛法，父母不聽，不得為道。」",
    "T22n1421_001:0002b29_7": "即白佛言：「我今當還，啟白父母。」",
    "T22n1421_001:0002c01_8": "佛言：「今正是時。」",
    "T22n1421_001:0002c01_9": "於是須提那便從坐起，右繞三匝，還家白父母言：「我聞佛法，在家縛著，今欲出家，廣修梵行。」",
    "T22n1421_001:0002c03_10": "父母答言：「止，須提那，莫作是語！",
    "T22n1421_001:0002c04_11": "吾先無子，禱祠神祇，僅而有汝。",
    "T22n1421_001:0002c05_0": "一子之愛，情念實重，死不相遠，如何生離？",
    "T22n1421_001:0002c05_1": "汝家饒富，金銀寶物恣汝修德，現世受樂。",
    "T22n1421_001:0002c06_2": "何用出家，奪吾情志？」",
    "T22n1421_001:0002c07_3": "苦請至三，父母不許。",
    "T22n1421_001:0002c07_4": "便從坐起，住於別處，作是誓言：「若不得出家，終不復食，於此而死，何用徒生！」",
    "T22n1421_001:0002c09_5": "即便不食，至于六日。",
    "T22n1421_001:0002c10_6": "親戚聞之，咸來慰喻，言：「汝父母唯汝一子，愛念情重，死尚不遠，況聞生離。",
    "T22n1421_001:0002c11_7": "汝家大富可以樹德，道由於心，不在形服。",
    "T22n1421_001:0002c12_8": "何必傷生，苦違父母？」",
    "T22n1421_001:0002c13_9": "如是至三，默然不受。",
    "T22n1421_001:0002c13_10": "又諸時友亦來諫之，苦言如上，亦復如是。",
    "T22n1421_001:0002c14_11": "各捨之去，至父母所，咸作是言：「如我所見，不可復轉。",
    "T22n1421_001:0002c15_12": "若聽出家，猶可時見；不樂道者，歸來有期。",
    "T22n1421_001:0002c16_13": "絕飡六日，餘命漏剋，數日之間，當棄中野，鵄烏吞啄，虎狼競食。",
    "T22n1421_001:0002c18_14": "人父、人母胡寧忍此！」",
    "T22n1421_001:0002c18_15": "父母聞已，銜淚答言：「聽子出家，修於梵行；但為我共要，時還相見。」",
    "T22n1421_001:0002c20_16": "親友聞已，皆大歡喜，復至其所，語言：「汝父母已許汝出家，不忘時歸，便得去矣！」",
    "T22n1421_001:0002c21_17": "須提那即大歡喜，至父母所，白言：「我今詣佛出家修道。」",
    "T22n1421_001:0002c23_18": "父母悲泣，答言：「聽汝出家，廣修梵行；但勿忘要，時還見我。」",
    "T22n1421_001:0002c24_19": "於是須提那拜辭父母，繞三匝而去。",
    "T22n1421_001:0002c25_20": "還至佛所，頂禮佛足，白佛言：「世尊！",
    "T22n1421_001:0002c26_21": "父母已聽，唯願與我出家受戒！」",
    "T22n1421_001:0002c26_22": "佛言：「善來比丘，修諸梵行。",
    "T22n1421_001:0002c27_23": "我善說法，斷一切苦。」",
    "T22n1421_001:0002c27_24": "佛說是已，須提那鬚髮自落，袈裟著身，鉢盂在手，即成沙門得具足戒。",
    "T22n1421_001:0002c29_25": "出家未久，時世飢饉，諸比丘入城分衛者，都無所獲。",
    "T22n1421_001:0003a01_26": "須提那在閑靜處，作是念：「今此飢饉，乞求難得，我所生處飲食豐樂；當將諸比丘還我本邑，令得供養，并福度彼。」",
    "T22n1421_001:0003a04_27": "便從坐起，與諸比丘還到本邑，住林樹下。",
    "T22n1421_001:0003a05_28": "父母聞之，勅其婦言：「汝可莊嚴，如吾子在家所好服飾。」",
    "T22n1421_001:0003a06_29": "莊嚴既畢，父母將之同詣彼林。",
    "T22n1421_001:0003a07_30": "時須提那見父母來，起迎問訊。",
    "T22n1421_001:0003a07_31": "父母語言：「汝何用毀形在林樹間？",
    "T22n1421_001:0003a08_32": "可還捨道，在家修善。」",
    "T22n1421_001:0003a09_33": "白父母言：「不能捨道，還就下賤。」",
    "T22n1421_001:0003a09_34": "如是至三，執心彌固。",
    "T22n1421_001:0003a10_35": "父母嗚咽，捨之還家。",
    "T22n1421_001:0003a10_36": "須提那婦數日之中便有月水，即以白姑，姑歡喜言：「是有子相。」",
    "T22n1421_001:0003a12_37": "即勅莊嚴，如前服飾，父母復將共詣彼林。",
    "T22n1421_001:0003a13_38": "時須提那問訊如上，父母復言：「汝何用毀形，在林樹間受此風、露、飢、寒困苦？",
    "T22n1421_001:0003a14_39": "汝家財富，天下所知，但我私寶，積沒人首，況父母物，孰能量計？",
    "T22n1421_001:0003a16_40": "汝可還家，恣意修善，現世受樂，後享福慶。」",
    "T22n1421_001:0003a17_41": "白父母言：「如子所見，五欲傷德，歡樂如電，憂苦延長，終不以此捐修梵行。」",
    "T22n1421_001:0003a18_42": "如是至三，答啟彌厲。",
    "T22n1421_001:0003a19_43": "父母復言：「爾雖吾子，今為釋種，違我以道，夫復何言？",
    "T22n1421_001:0003a20_44": "但祖宗輟祠，人倫情重，王憲嗣絕，財物沒官，吾備之矣！",
    "T22n1421_001:0003a21_45": "汝豈不知，餘願所期在汝續種，汝其思之，吾言盡矣！」",
    "T22n1421_001:0003a22_46": "時須提那聞誨悲泣，默然奉命，便與婦同歸，在於本室三反行欲，乃有神降：時兜率陀大威德天命終受胎。",
    "T22n1421_001:0003a25_47": "爾時地神告虛空神言：「迦蘭陀子於未曾僧中，作未曾有事。」",
    "T22n1421_001:0003a26_48": "虛空神告四天王，四天王告忉利天，展轉相告乃至梵天。",
    "T22n1421_001:0003a28_49": "其婦月滿生子聰達，名曰續種，年大出家成阿羅漢。",
    "T22n1421_001:0003a29_50": "時須提那犯此惡已，即自悔責：「我今失利，云何於佛正法出家，而不究竟修於梵行？」",
    "T22n1421_001:0003b02_51": "羸瘦憔悴，纔有氣息。",
    "T22n1421_001:0003b02_52": "諸比丘見，問言：「汝先好顏色，今何憔悴？",
    "T22n1421_001:0003b03_53": "將無不樂梵行，犯惡罪耶？」",
    "T22n1421_001:0003b04_54": "答言：「我犯惡罪，是故爾耳！」",
    "T22n1421_001:0003b04_55": "即問：「汝犯何罪？」",
    "T22n1421_001:0003b05_56": "答言：「我共本二作不淨行。」",
    "T22n1421_001:0003b05_57": "諸比丘言：「汝所作不善，非清淨行，非沙門法，不隨順道！」",
    "T22n1421_001:0003b06_58": "種種呵責如佛所說呵責已，將至佛所，以事白佛。",
    "T22n1421_001:0003b08_59": "佛以是事集比丘僧，諸佛常法：知而故問，知而不問；知時問，非時不問；有益問，無益不問。",
    "T22n1421_001:0003b10_60": "諸佛常法：有五百金剛神侍衛左右，若佛問三反，不以實答，頭破七分。",
    "T22n1421_001:0003b11_61": "佛問比丘：「欲何所說？」",
    "T22n1421_001:0003b12_62": "諸比丘重以白佛。",
    "T22n1421_001:0003b12_63": "佛問須提那：「汝實爾不？」",
    "T22n1421_001:0003b13_64": "答言：「實爾。",
    "T22n1421_001:0003b13_65": "世尊！」",
    "T22n1421_001:0003b13_66": "佛言：「汝愚癡人！",
    "T22n1421_001:0003b13_67": "所作不善，非清淨行，非沙門法，不隨順道！",
    "T22n1421_001:0003b14_68": "此不能令未信者信，令信者退。",
    "T22n1421_001:0003b15_69": "汝不聞我種種呵欲、欲想、欲覺、欲熱；讚歎斷欲、離欲想、除欲覺、滅欲熱？",
    "T22n1421_001:0003b17_70": "我常說欲如赤骨聚、如大火坑、如利刀、如利箭、如毒蛇、如毒藥、如幻、如夢誑惑於人，汝今云何作此大惡？",
    "T22n1421_001:0003b19_71": "汝豈不聞我所說法：未離欲者能使離欲，已放逸者令不放逸，能斷渴愛離有為法，無學離欲向無為道，示人正要畢竟泥洹！",
    "T22n1421_001:0003b22_72": "汝豈不畏三惡道苦？",
    "T22n1421_001:0003b22_73": "汝若不作此大惡者，佛正法中必得無量諸善功德。",
    "T22n1421_001:0003b23_74": "汝初開漏門，為此大惡，波旬常伺諸比丘短，汝今便為開魔徑路，摧折法幢，建立魔麾。",
    "T22n1421_001:0003b25_75": "須提那！",
    "T22n1421_001:0003b26_0": "寧以身分內大火坑，若毒蛇口，不應以此觸女人身！",
    "T22n1421_001:0003b27_1": "汝所犯惡，永淪生死，終不復能長養善法！」",
    "T22n1421_001:0003b28_2": "佛種種呵責已，告諸比丘：「以十利故為諸比丘結戒。",
    "T22n1421_001:0003b29_3": "何等為十？",
    "T22n1421_001:0003b29_4": "所謂：僧和合故、攝僧故、調伏惡人故、慚愧者得安樂故、斷現世漏故、滅後世漏故、令未信者信故、已信者令增廣故、法久住故、分別毘尼梵行久住故。",
    "T22n1421_001:0003c04_5": "從今是戒應如是說：「若比丘，行婬法，得波羅夷，不共住。」",
    "T22n1421_001:0003c06_0": "佛在舍衛城。",
    "T22n1421_001:0003c06_1": "有阿練若比丘在空閑處住，有獼猴群住彼左右。",
    "T22n1421_001:0003c07_2": "時一比丘念雌獼猴，以食誘之遂共行欲。",
    "T22n1421_001:0003c08_3": "後眾多比丘案行臥具到其住處，時彼比丘入城乞食，雌獼猴來現婬欲相。",
    "T22n1421_001:0003c10_4": "諸比丘共作是語：「觀此獼猴必當有故，共伺察之，其狀必現。」",
    "T22n1421_001:0003c11_5": "先住比丘須臾來還，獼猴即往現受欲相，時彼比丘便共行欲。",
    "T22n1421_001:0003c12_6": "諸比丘見，語言：「汝不聞佛結戒，比丘行婬得波羅夷耶？」",
    "T22n1421_001:0003c14_7": "答言：「佛制人女，不制畜生。」",
    "T22n1421_001:0003c14_8": "諸比丘言：「人女，畜生，有何等異？",
    "T22n1421_001:0003c15_9": "汝所作不善，非清淨行，非沙門法，不隨順道！",
    "T22n1421_001:0003c16_10": "此不能令未信者信，令信者退。",
    "T22n1421_001:0003c17_11": "汝不聞世尊種種呵欲、欲相、欲覺、欲熱。」",
    "T22n1421_001:0003c17_12": "具說如上。",
    "T22n1421_001:0003c18_13": "呵已，將至佛所，以事白佛。",
    "T22n1421_001:0003c18_14": "佛以是事集比丘僧，問言：「汝實爾不？」",
    "T22n1421_001:0003c19_15": "答言：「實爾。",
    "T22n1421_001:0003c19_16": "世尊！」",
    "T22n1421_001:0003c20_0": "佛言：「汝愚癡人！",
    "T22n1421_001:0003c20_1": "所作非法。」",
    "T22n1421_001:0003c20_2": "種種呵責亦如上說。",
    "T22n1421_001:0003c21_3": "呵已，告諸比丘：「從今是戒應如是說：「若比丘，行婬法，乃至共畜生，得波羅夷，不共住。」",
    "T22n1421_001:0004a01_0": "佛在舍衛城。",
    "T22n1421_001:0004a01_1": "爾時眾多比丘不樂修梵行，共作是語：「佛法出家甚為大苦，我等當共行白衣儀法、外道儀法；行白衣事、外道事；時亦入村，非時亦入村；行殺、盜、婬、飲酒、食肉；晝夜觀伎，歌謠自娛。」",
    "T22n1421_001:0004a05_2": "數作是語，無有慚愧。",
    "T22n1421_001:0004a05_3": "時有持戒比丘少欲知足，種種呵責已，將至佛所，以事白佛。",
    "T22n1421_001:0004a07_4": "佛以是事集比丘僧，問言：「汝實爾不？」",
    "T22n1421_001:0004a07_5": "答言：「實爾。",
    "T22n1421_001:0004a08_6": "世尊！」",
    "T22n1421_001:0004a08_7": "佛種種呵責：「汝等不應共作是語：行外道儀法、白衣儀法。",
    "T22n1421_001:0004a09_8": "若言，行外道儀法，語語偷羅遮；白衣儀法，突吉羅。」",
    "T22n1421_001:0004a11_0": "佛在王舍城。",
    "T22n1421_001:0004a11_1": "時有跋耆邑比丘名孫陀羅難陀，眾所知識供養恭敬，不樂修梵行，作外道儀法、白衣儀法；行殺、盜、婬種種惡事。",
    "T22n1421_001:0004a13_2": "彼諸居士不信樂佛法者，呵責言：「云何沙門釋子作如此惡？」",
    "T22n1421_001:0004a15_3": "處處咸言：「孫陀羅比丘亦受五欲樂，此等比丘無沙門行，無婆羅門行；不受沙門法，不受婆羅門法。",
    "T22n1421_001:0004a17_4": "此等比丘所不遊處，皆得善利！」",
    "T22n1421_001:0004a18_5": "惡聲流布遍聞天下。",
    "T22n1421_001:0004a18_6": "時孫陀羅還至眾中，作是言：「與我出家受戒。」",
    "T22n1421_001:0004a19_7": "諸比丘言：「須白世尊。」",
    "T22n1421_001:0004a20_8": "即以白佛。",
    "T22n1421_001:0004a20_9": "佛以是事集比丘僧，告諸比丘：「孫陀羅非比丘，若已受戒，應白四羯磨作滅擯。」",
    "T22n1421_001:0004a22_10": "若上座、若上座等，知法律者，應如是白：「大德僧聽！",
    "T22n1421_001:0004a23_11": "孫陀羅比丘戒羸不捨，行婬法。",
    "T22n1421_001:0004a24_0": "今僧與孫陀羅比丘作滅擯。",
    "T22n1421_001:0004a24_1": "若僧時到僧忍聽。",
    "T22n1421_001:0004a25_2": "白如是。」",
    "T22n1421_001:0004a25_3": "「大德僧聽！",
    "T22n1421_001:0004a25_4": "孫陀羅比丘戒羸不捨，行婬法。",
    "T22n1421_001:0004a26_5": "今僧與孫陀羅比丘作滅擯。",
    "T22n1421_001:0004a26_6": "誰諸長老忍，默然；不忍者，說。」",
    "T22n1421_001:0004a27_7": "第二、第三亦如是。",
    "T22n1421_001:0004a27_8": "「僧與孫陀羅比丘作滅擯竟；僧忍，默然故。",
    "T22n1421_001:0004a28_9": "是事如是持。」",
    "T22n1421_001:0004a29_10": "佛告比丘：「若比丘言行白衣儀法、外道儀法，不名捨戒；若口言我捨戒，名為捨戒。",
    "T22n1421_001:0004b01_11": "從今是戒應如是說：「若比丘，共諸比丘同學戒法，戒羸不捨行婬法，乃至共畜生，是比丘得波羅夷，不共住。」",
    "T22n1421_001:0004b05_0": "比丘者：乞比丘、持壞色割截衣比丘、破惡比丘、實比丘、堅固比丘、見過比丘、一語受戒比丘、二語受戒比丘、三語受戒比丘、善來受戒比丘、如法白四羯磨受戒比丘，是名比丘。",
    "T22n1421_001:0004b08_1": "同學者：如佛所說：「盡形壽不犯，同學是學。」",
    "T22n1421_001:0004b09_2": "是名同學。",
    "T22n1421_001:0004b10_3": "戒法者：所受不缺戒，不生惡法戒，成就善法戒、定共戒。",
    "T22n1421_001:0004b11_4": "戒羸不捨者：睡眠捨戒，向睡眠人捨戒，不名捨戒。",
    "T22n1421_001:0004b12_5": "醉捨戒，向醉人捨戒；狂捨戒，向狂人捨戒；散亂心捨戒，向散亂心人捨戒；病壞心捨戒，向病壞心人捨戒；向非眾生、向非人、向畜生捨戒；遣使、遣書捨戒；作相捨戒，動手捨戒，相似語捨戒；獨、獨想，獨、不獨想，不獨、獨想捨戒；中國語向邊地人，邊地語向中國人捨戒；戲笑捨戒，不定語捨戒，瞋心捨戒，強逼捨戒；不應向捨戒，而向捨戒，皆不名捨戒；不發言捨戒，不名捨戒，是名不捨戒。",
    "T22n1421_001:0004b21_0": "反上名捨戒。",
    "T22n1421_001:0004b21_1": "或戒羸非捨戒，或捨戒非戒羸，或戒羸亦捨戒，或非戒羸非捨戒。",
    "T22n1421_001:0004b22_2": "云何戒羸非捨戒？",
    "T22n1421_001:0004b23_3": "若比丘不樂修梵行，不樂修梵行已，猶敬佛法僧，敬戒，敬沙門法，敬比丘法，敬毘尼，敬波羅提木叉，敬和尚阿闍梨、同和尚阿闍梨，敬同梵行人，不謗三尊；而憶鄉土、園觀、浴池、山林、樹木、父母、兄弟、姊妹、兒女，乃至奴婢。",
    "T22n1421_001:0004b28_4": "如是憶念，愁憂不樂，而盡形壽不犯梵行，是名戒羸非捨戒。",
    "T22n1421_001:0004b29_5": "云何捨戒非戒羸？",
    "T22n1421_001:0004b29_6": "若比丘不樂修梵行，不樂修梵行已，猶敬佛，乃至敬同梵行人。",
    "T22n1421_001:0004c02_7": "彼作是念：「欲作沙彌，若優婆塞，乃至欲作外道梵志，非沙門釋子。」",
    "T22n1421_001:0004c03_8": "復作是念：「我今欲捨佛法僧，捨戒，捨毘尼，捨波羅提木叉，捨和尚阿闍梨、同和尚阿闍梨，捨同梵行人。」",
    "T22n1421_001:0004c06_9": "即作是言：「我今捨佛，何用佛為？",
    "T22n1421_001:0004c06_10": "佛有何義？",
    "T22n1421_001:0004c07_11": "我今於佛得脫。」",
    "T22n1421_001:0004c07_12": "乃至言：「我今得脫同梵行人。」",
    "T22n1421_001:0004c08_13": "復作是言：「作非沙門釋子畜，我作如是謗佛法僧，乃至謗同梵行人。」",
    "T22n1421_001:0004c09_14": "作如是等心念口言，向人說，是名捨戒非戒羸。",
    "T22n1421_001:0004c10_15": "云何戒羸，亦捨戒？",
    "T22n1421_001:0004c11_16": "若比丘不樂修梵行，少敬佛法僧，乃至少敬同梵行人；憶念鄉土，乃至奴婢，作是念：「我今欲捨佛法僧，乃至捨同梵行人。」",
    "T22n1421_001:0004c13_17": "即作是言：「我今捨佛，何用佛為？",
    "T22n1421_001:0004c14_18": "佛有何義？",
    "T22n1421_001:0004c14_19": "我今於佛得脫，乃至脫同梵行人。」",
    "T22n1421_001:0004c15_20": "復作是言：「作非沙門釋子畜，我作如是謗佛法僧，乃至謗同梵行人。」",
    "T22n1421_001:0004c17_21": "作如是等心念口言，向人說，是名戒羸亦捨戒。",
    "T22n1421_001:0004c18_22": "云何非戒羸非捨戒？",
    "T22n1421_001:0004c18_23": "若比丘於所受戒堅持不捨，不動、不轉，是名非戒羸非捨戒。",
    "T22n1421_001:0004c19_24": "行婬法者：婬法名非梵行法、懈怠法、狗法、可惡法，二身交會出不淨，是名行婬法。",
    "T22n1421_001:0004c21_25": "波羅夷者：名為墮法，名為惡法，名斷頭法，名非沙門法。",
    "T22n1421_001:0004c23_26": "不共住者：如先白衣時，不得與比丘共一學、等學、不等學、不餘學；不與比丘共一羯磨、等羯磨、不等羯磨、不餘羯磨；不與比丘共一說戒、等說戒、不等說戒、不餘說戒，是名不共住。",
    "T22n1421_001:0004c27_0": "諸佛世尊善說正法，亦善說譬。",
    "T22n1421_001:0004c27_1": "說犯婬者，如針鼻決，不可復用；如人命盡，不可復活；如石破，不可復合；如斷多羅樹心，不可復生。",
    "T22n1421_001:0005a01_0": "是中比丘，與三種眾生行婬，犯波羅夷：人、非人、畜生。",
    "T22n1421_001:0005a02_1": "比丘與三種女行婬，犯波羅夷：人女、非人女、畜生女；與三種男：人男、非人男、畜生男；三種黃門：人黃門、非人黃門、畜生黃門；三種無根：人無根、非人無根、畜生無根；三種二根：人二根、非人二根、畜生二根行婬亦如是。",
    "T22n1421_001:0005a07_2": "比丘與人女、非人女、畜生女三處行婬：大、小行處、口中。",
    "T22n1421_001:0005a08_3": "眠時、醉時、狂時、散亂心時、病壞心時、死時、噉半時，波羅夷；過半時、骨時，出不淨僧伽婆尸沙，不出不淨偷羅遮。",
    "T22n1421_001:0005a10_4": "無根女時、二根亦如是。",
    "T22n1421_001:0005a11_5": "比丘與人男、非人男、畜生男二處行婬：大行處、口中。",
    "T22n1421_001:0005a12_6": "眠時，乃至噉半時，波羅夷；過半時、骨時，出不淨僧伽婆尸沙，不出不淨偷羅遮。",
    "T22n1421_001:0005a14_7": "無根男時、黃門亦如是。",
    "T22n1421_001:0005a14_8": "於上諸處行婬，外方便，內出不淨；內方便，外出不淨，眠時，乃至噉半時，波羅夷；過半時、骨時，出不淨僧伽婆尸沙，不出不淨偷羅遮。",
    "T22n1421_001:0005a17_9": "比丘若為強力所逼，於上諸處行婬，入時受樂，出、住不受；出時受樂，入、住不受；住時受樂，出、入不受；出、入受樂，住時不受；入、住受樂，出時不受；出、住受樂，入時不受；出、入、住時受樂，眠時乃至噉半時波羅夷；過半時、骨時，出不淨僧伽婆尸沙，不出不淨偷羅遮。",
    "T22n1421_001:0005a23_10": "出、入、住時，都不受樂，不犯。",
    "T22n1421_001:0005a24_11": "若比丘婬欲心，以男根內上諸處一分，皆波羅夷；若以指、一切外物，內上諸處，皆偷羅遮。",
    "T22n1421_001:0005a26_12": "比丘尼亦波羅夷；式叉摩那、沙彌、沙彌尼，突吉羅，驅出。",
    "T22n1421_001:0005a27_13": "不犯者：狂心、亂心、病壞心、初作，此四種不犯。",
    "T22n1421_001:0005a28_14": "下一切諸戒皆如是，悉不復出。",
    "T22n1421_001:0005b01_0": "佛在王舍城。",
    "T22n1421_001:0005b01_1": "爾時有比丘名達尼迦，是陶家子，於乙羅山作草菴住。",
    "T22n1421_001:0005b02_2": "至時持鉢入城乞食，取樵人於後輒壞其菴，持材木去。",
    "T22n1421_001:0005b03_3": "食後還已，復更治之。",
    "T22n1421_001:0005b04_4": "如是至三，心轉懷恨，便作是念：「我身幸能善於和泥，何為不作完成瓦屋，以勉斯患？」",
    "T22n1421_001:0005b06_5": "即便作之。",
    "T22n1421_001:0005b06_6": "脊、棟、櫨、栿、榱、柱、桁、梁、綺疏牖戶，巧妙若神；積薪燒成色赤嚴好，大風吹時作箜篌聲。",
    "T22n1421_001:0005b08_7": "佛在耆闍崛山遙見其屋，種種刻畫，色赤嚴好。",
    "T22n1421_001:0005b09_8": "問阿難言：「彼是何屋？」",
    "T22n1421_001:0005b09_9": "阿難白佛：「是達尼迦身力所作。」",
    "T22n1421_001:0005b10_10": "佛告阿難：「是達尼迦所作非法！",
    "T22n1421_001:0005b11_11": "云何出家為此惡業，殘害物命，而無哀愍？",
    "T22n1421_001:0005b12_12": "我先種種說慈忍法，如何比丘無此慈心？」",
    "T22n1421_001:0005b13_13": "世尊如是種種呵已，告諸比丘：「汝等往彼，破其所作。」",
    "T22n1421_001:0005b14_14": "比丘受教，即往屋所。",
    "T22n1421_001:0005b14_15": "時達尼迦從屋內出，問諸比丘：「我不相犯，何為群黨欲破我屋？」",
    "T22n1421_001:0005b16_16": "諸比丘言：「奉世尊勅，非我等心。」",
    "T22n1421_001:0005b17_0": "達尼迦言：「法王所壞，我復何言！」",
    "T22n1421_001:0005b17_1": "諸比丘即共破之，將達尼迦還至佛所，以事白佛。",
    "T22n1421_001:0005b18_2": "佛以是事集比丘僧，問達尼迦：「汝實作不？」",
    "T22n1421_001:0005b19_3": "答言：「實作。",
    "T22n1421_001:0005b20_0": "世尊！」",
    "T22n1421_001:0005b20_1": "佛種種如上呵責已，告諸比丘：「從今若比丘作燒成瓦屋，偷羅遮；自現工巧，突吉羅。」",
    "T22n1421_001:0005b22_0": "時達尼迦復作是念：「我先結草菴，輒為樵人所壞；後作瓦屋，復違法王出家之體。",
    "T22n1421_001:0005b23_1": "今寧可更求好材，建立大屋，必得久住，無復苦惱。」",
    "T22n1421_001:0005b24_2": "復作是念：「王舍城典材令是我知識，當往從索。」",
    "T22n1421_001:0005b26_0": "念已，便往語言：「我須材木，可以與我。」",
    "T22n1421_001:0005b26_1": "典材令言：「我於材木不得自由。」",
    "T22n1421_001:0005b27_2": "問言：「由誰？」",
    "T22n1421_001:0005b27_3": "答言：「由王。」",
    "T22n1421_001:0005b28_4": "達尼迦言：「王已與我。」",
    "T22n1421_001:0005b28_5": "典材令言：「若王已相與，隨意取之。」",
    "T22n1421_001:0005b29_6": "達尼迦便取城防大材，斷截持去。",
    "T22n1421_001:0005c01_7": "時雨舍大臣案行諸處，遇見於道，即問典材令：「何以乃持城防大材與彼比丘？」",
    "T22n1421_001:0005c02_8": "答言：「非是我與。」",
    "T22n1421_001:0005c03_9": "復問：「是誰？」",
    "T22n1421_001:0005c03_10": "答言：「是王。」",
    "T22n1421_001:0005c03_11": "雨舍即啟：「不審大王，何以乃以城防大材與達尼迦？」",
    "T22n1421_001:0005c04_12": "王言：「誰道我與？」",
    "T22n1421_001:0005c05_13": "雨舍言：「是典材令。」",
    "T22n1421_001:0005c05_14": "王即勅左右收典材令。",
    "T22n1421_001:0005c06_15": "受教即收，將詣王所。",
    "T22n1421_001:0005c06_16": "時達尼迦入城乞食，道路見之，問言：「汝何所犯，繫縛乃爾？」",
    "T22n1421_001:0005c08_17": "答言：「由大德故，致此大罪。",
    "T22n1421_001:0005c08_18": "願見救免全其性命！」",
    "T22n1421_001:0005c09_19": "達尼迦言：「汝且在前，吾尋後到。」",
    "T22n1421_001:0005c09_20": "時典材令既至王所，王問：「汝何以乃持城防大材與達尼迦？」",
    "T22n1421_001:0005c11_21": "白言：「大王！",
    "T22n1421_001:0005c11_22": "不敢專輒。",
    "T22n1421_001:0005c11_23": "達尼迦言，王教使與。」",
    "T22n1421_001:0005c12_24": "王便勅呼。",
    "T22n1421_001:0005c12_25": "時達尼迦已在門外，王勅令前，即前見王。",
    "T22n1421_001:0005c13_26": "王問言：「我以何時與比丘材？」",
    "T22n1421_001:0005c14_27": "達尼迦言：「王豈不憶，初登位時以一切境內草、木及水施沙門、婆羅門耶？」",
    "T22n1421_001:0005c15_28": "王言：「我本所施，不及有主。",
    "T22n1421_001:0005c16_29": "怪哉！",
    "T22n1421_001:0005c16_30": "比丘乃作此方便而取人物。」",
    "T22n1421_001:0005c17_31": "復語言：「我是灌頂王，如何當囚、殺沙門？",
    "T22n1421_001:0005c18_0": "如今便可速還詣佛，法王自當以法治汝。」",
    "T22n1421_001:0005c19_0": "時有聞者皆驚愕言：「達尼迦犯罪應死！",
    "T22n1421_001:0005c19_1": "云何呵責而便放遣？",
    "T22n1421_001:0005c20_2": "如此得脫，誰不為盜？」",
    "T22n1421_001:0005c20_3": "又譏呵言：「沙門釋子親受王供，而盜王材；況復我等，當得無畏。",
    "T22n1421_001:0005c22_4": "沙門釋子常讚歎不盜，教人布施。",
    "T22n1421_001:0005c23_0": "如何於今躬行賊法？",
    "T22n1421_001:0005c23_1": "此等無沙門行，破沙門法！」",
    "T22n1421_001:0005c24_2": "如此惡聲展轉流布。",
    "T22n1421_001:0005c24_3": "國中不信樂佛法長者、居士、婆羅門等，遙見沙門輒種種罵。",
    "T22n1421_001:0005c25_4": "諸比丘聞，更相問言：「誰盜王材，致是惡聲？」",
    "T22n1421_001:0005c26_5": "達尼迦言：「是我所作。」",
    "T22n1421_001:0005c27_6": "時諸比丘種種呵責：「汝所作非法，不隨順道！",
    "T22n1421_001:0005c28_7": "世尊種種毀呰不與取，讚歎不盜。",
    "T22n1421_001:0005c29_8": "汝今云何躬行賊法？」",
    "T22n1421_001:0005c29_9": "諸比丘如是呵責已，將詣佛所，以事白佛。",
    "T22n1421_001:0006a01_10": "佛以是事集比丘僧，問達尼迦：「汝實爾不？」",
    "T22n1421_001:0006a02_11": "答言：「實爾。",
    "T22n1421_001:0006a02_12": "世尊！」",
    "T22n1421_001:0006a02_13": "佛種種呵責如須提那。",
    "T22n1421_001:0006a03_14": "爾時摩竭大臣出家修道，侍佛左右。",
    "T22n1421_001:0006a04_15": "佛問比丘：「阿闍世王，人盜齊幾，便得死罪？」",
    "T22n1421_001:0006a05_16": "比丘白佛：「五錢已上，便與死罪。」",
    "T22n1421_001:0006a05_17": "佛復以此更呵責已，告諸比丘：「以十利故為諸比丘結戒，從今是戒應如是說：「若比丘，盜五錢已上，得波羅夷，不共住。」",
    "T22n1421_001:0006a09_0": "佛在舍衛城。",
    "T22n1421_001:0006a09_1": "時有眾多比丘作是語：「佛所制戒為聚落中物，非謂空地。」",
    "T22n1421_001:0006a10_2": "又有諸比丘作是語：「犯與非犯，制與不制，但取無苦。」",
    "T22n1421_001:0006a11_3": "便各以盜心取空地有主、無主物。",
    "T22n1421_001:0006a12_4": "取已各生疑悔，到阿難所問阿難，阿難即以白佛。",
    "T22n1421_001:0006a13_5": "佛以是事集比丘僧，問言：「汝實爾不？」",
    "T22n1421_001:0006a14_6": "答言：「實爾。",
    "T22n1421_001:0006a14_7": "世尊！」",
    "T22n1421_001:0006a14_8": "佛種種呵責：「聚落、空地有何等異？」",
    "T22n1421_001:0006a15_9": "呵責已，告諸比丘：「從今是戒應如是說：「若比丘，若聚落、若空地盜心不與取。",
    "T22n1421_001:0006a17_10": "若王、若大臣，若捉、若縛、若殺、若擯，語言：『汝賊！",
    "T22n1421_001:0006a18_11": "汝小！",
    "T22n1421_001:0006a18_12": "汝癡！』",
    "T22n1421_001:0006a18_13": "是比丘得波羅夷，不共住。」",
    "T22n1421_001:0006a19_14": "若城塹、若籬柵周迴圍遶三由旬乃至一屋，是名聚落。",
    "T22n1421_001:0006a20_15": "聚落外，除聚落所行處，是名空地。",
    "T22n1421_001:0006a21_16": "聚落外盡一箭道，有慚愧人所便利處，是名聚落所行處。",
    "T22n1421_001:0006a22_17": "物屬他、他所護，不與而取，是名盜心。",
    "T22n1421_001:0006a23_18": "又以諂心、曲心、瞋恚心、恐怖心取他物，亦名盜心。",
    "T22n1421_001:0006a24_19": "若自取、若使人取，物離本處，是名不與取。",
    "T22n1421_001:0006a25_20": "國主、聚落主、灌頂王、轉輪王，名為王。",
    "T22n1421_001:0006a26_21": "典領國事者，名為大臣。",
    "T22n1421_001:0006a26_22": "捉其手、髮，名為捉。",
    "T22n1421_001:0006a27_23": "杻械枷鎖，名為縛。",
    "T22n1421_001:0006a27_24": "以刀杖等斷其命，名為殺。",
    "T22n1421_001:0006a28_25": "驅出一住處乃至一國，名為擯。",
    "T22n1421_001:0006a28_26": "離善法、無記法，墮不善處，名為賊。",
    "T22n1421_001:0006a29_27": "無所識，名為小。",
    "T22n1421_001:0006b01_28": "入黑闇，名為癡。",
    "T22n1421_001:0006b01_29": "是中犯者：地中物、地上物、虛空物、聚落、聚落物、坫、坫物、田、田物、園、園物、屋、屋物、乘、乘物、擔、擔物、船、船物、池、池物、寄還、遮路、伺路、示處、導道，教取、共取、不輸稅。",
    "T22n1421_001:0006b05_0": "地中物者：若物在地中，比丘作念：「我當盜是物。」",
    "T22n1421_001:0006b06_1": "發心及方便，皆突吉羅；掘地，波逸提；捉物，突吉羅；動物，偷羅遮；離本處直五錢，波羅夷；減五錢，偷羅遮。",
    "T22n1421_001:0006b09_0": "地上物者：物在地上，若床架、机橙、戶楣、梁棟，乃至屋上、樹上，如是等盡名地上物。",
    "T22n1421_001:0006b10_1": "比丘作念：「我當盜是物！」",
    "T22n1421_001:0006b11_2": "發心及方便乃至捉物，皆突吉羅；動物，偷羅遮；離本處直五錢，波羅夷；減五錢，偷羅遮。",
    "T22n1421_001:0006b14_0": "虛空物者：若以神力置物空中，或有主鳥銜，或風吹來。",
    "T22n1421_001:0006b15_1": "比丘作念：「我當盜是物。」",
    "T22n1421_001:0006b15_2": "發心及方便，皆突吉羅；動物，偷羅遮；離本處直五錢，波羅夷；減五錢，偷羅遮。",
    "T22n1421_001:0006b18_0": "聚落者：周圍三由旬乃至一屋處。",
    "T22n1421_001:0006b18_1": "比丘作是念：「我當盜是聚落。」",
    "T22n1421_001:0006b19_2": "發心及方便，皆突吉羅；打杙，椎椎波逸提；繩量諍得直五錢，波羅夷；減五錢，偷羅遮。",
    "T22n1421_001:0006b21_3": "聚落物者：隨聚落中所有物。",
    "T22n1421_001:0006b21_4": "比丘作念：「我當盜是物。」",
    "T22n1421_001:0006b22_5": "得者，波羅夷。",
    "T22n1421_001:0006b23_0": "坫者：比丘作念：「我當盜是坫。」",
    "T22n1421_001:0006b23_1": "發心及方便，皆突吉羅；打杙，椎椎波逸提；繩量諍得，波羅夷。",
    "T22n1421_001:0006b25_2": "坫物者：隨坫中所有物。",
    "T22n1421_001:0006b25_3": "比丘作念：「我當盜是物。」",
    "T22n1421_001:0006b26_4": "得者，波羅夷。",
    "T22n1421_001:0006b27_0": "田者：水、陸諸田。",
    "T22n1421_001:0006b27_1": "比丘作念：「我當盜是田。」",
    "T22n1421_001:0006b27_2": "發心及方便，皆突吉羅；打杙，椎椎波逸提；繩量諍得，波羅夷。",
    "T22n1421_001:0006b29_3": "田物者：隨田中所出五穀諸物。",
    "T22n1421_001:0006c01_0": "比丘作念：「我當盜是物。」",
    "T22n1421_001:0006c01_1": "得者，波羅夷。",
    "T22n1421_001:0006c02_0": "園者：菓菜諸園。",
    "T22n1421_001:0006c02_1": "比丘作念：「我當盜是園。」",
    "T22n1421_001:0006c02_2": "發心及方便，皆突吉羅；打杙，椎椎波逸提；繩量諍得，波羅夷。",
    "T22n1421_001:0006c04_3": "園物者：隨園中所出物。",
    "T22n1421_001:0006c04_4": "比丘作念：「我當盜是物。」",
    "T22n1421_001:0006c05_5": "得者，波羅夷。",
    "T22n1421_001:0006c06_0": "屋者：在家、出家人所居屋，若重屋。",
    "T22n1421_001:0006c06_1": "比丘作念：「我當盜是屋。」",
    "T22n1421_001:0006c07_2": "發心及方便，皆突吉羅；打杙，椎椎波逸提；繩量諍得，波羅夷。",
    "T22n1421_001:0006c08_3": "屋物者：隨屋中所有物。",
    "T22n1421_001:0006c09_4": "比丘作念：「我當盜是物。」",
    "T22n1421_001:0006c09_5": "得者，波羅夷。",
    "T22n1421_001:0006c11_0": "乘者：象、馬、車輿諸乘。",
    "T22n1421_001:0006c11_1": "比丘作念：「我當盜是乘。」",
    "T22n1421_001:0006c12_2": "發心及方便乃至捉時，皆突吉羅；動物，偷羅遮；離本處直五錢，波羅夷；減五錢，偷羅遮。",
    "T22n1421_001:0006c14_0": "乘物者：隨乘上所有物。",
    "T22n1421_001:0006c14_1": "比丘作念：「我當盜是物。」",
    "T22n1421_001:0006c15_2": "得者，波羅夷。",
    "T22n1421_001:0006c16_0": "檐者：頭戴、肩檐、背負、手提盡名為檐。",
    "T22n1421_001:0006c16_1": "比丘作念：「我當盜是檐。」",
    "T22n1421_001:0006c17_2": "發心及方便，皆突吉羅；動時，偷羅遮；離本處直五錢，波羅夷；減五錢，偷羅遮。",
    "T22n1421_001:0006c19_3": "檐物者：隨檐中所有物。",
    "T22n1421_001:0006c19_4": "比丘作念：「我當盜是物。」",
    "T22n1421_001:0006c20_5": "得者，波羅夷。",
    "T22n1421_001:0006c20_6": "船者：皮船、瓶船、木船、箄筏盡名為船。",
    "T22n1421_001:0006c21_7": "比丘作念：「我當盜是船。」",
    "T22n1421_001:0006c21_8": "發心及方便，皆突吉羅；動時，偷羅遮；離本處直五錢，波羅夷；減五錢，偷羅遮。",
    "T22n1421_001:0006c23_9": "船物者：隨船上所有物。",
    "T22n1421_001:0006c24_10": "比丘作念：「我當盜是物。」",
    "T22n1421_001:0006c24_11": "得者，波羅夷。",
    "T22n1421_001:0006c25_0": "池者：陂、湖、諸水盡名為池。",
    "T22n1421_001:0006c25_1": "比丘作念：「我當盜是池。」",
    "T22n1421_001:0006c26_2": "發心及方便，皆突吉羅；打杙，椎椎波逸提；繩量諍得直五錢，波羅夷；減五錢，偷羅遮。",
    "T22n1421_001:0006c28_0": "池物者：隨池所出物。",
    "T22n1421_001:0006c28_1": "比丘作念：「我當盜是物。」",
    "T22n1421_001:0006c29_0": "得者，波羅夷。",
    "T22n1421_001:0007a01_0": "寄者：人寄比丘物，盜心不還物。",
    "T22n1421_001:0007a01_1": "主心捨，直五錢，波羅夷；減五錢，偷羅遮。",
    "T22n1421_001:0007a03_0": "寄還者：比丘受他寄物，盜心不與彼人，直五錢，波羅夷；減五錢，偷羅遮。",
    "T22n1421_001:0007a05_0": "遮路者：比丘為賊遮路，不聽異人來。",
    "T22n1421_001:0007a05_1": "伺路者：伺候見人，便往語賊。",
    "T22n1421_001:0007a07_0": "示處者：比丘示賊路處。",
    "T22n1421_001:0007a08_0": "導道者：比丘在賊前導。",
    "T22n1421_001:0007a09_0": "教取者：教賊取物之方。",
    "T22n1421_001:0007a10_0": "共取者：共賊取物。",
    "T22n1421_001:0007a11_0": "不輸稅者：比丘應輸稅而不輸。",
    "T22n1421_001:0007a11_1": "如上諸事取物，直五錢，波羅夷；減五錢，偷羅遮。",
    "T22n1421_001:0007a12_2": "若人物不與取，五錢已上，比丘、比丘尼，波羅夷；式叉摩那、沙彌、沙彌尼，突吉羅，驅出。",
    "T22n1421_001:0007a14_3": "非人物不與取，比丘、比丘尼，偷羅遮；式叉摩那、沙彌、沙彌尼，突吉羅。",
    "T22n1421_001:0007a16_4": "畜生物不與取，皆突吉羅。",
    "T22n1421_001:0007a16_5": "四種取人重物，不犯：自想取、同意取、暫用取、非盜心取。",
    "T22n1421_001:0007a18_0": "五分律卷第一"
}