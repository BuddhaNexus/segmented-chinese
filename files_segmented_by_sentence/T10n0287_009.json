{
    "T10n0287_009:0570c10_0": "佛說十地經卷第九",
    "T10n0287_009:0570c12_0": "大唐于闐三藏沙門尸羅達摩",
    "T10n0287_009:0570c13_0": "於北庭龍興寺譯",
    "T10n0287_009:0570c14_0": "菩薩法雲地之餘",
    "T10n0287_009:0570c15_0": "爾時，會中一類菩薩、天、龍、藥叉、健達縛、阿素洛、揭路茶、緊捺洛、牟呼洛伽、釋、梵、護世、摩醯首羅、淨居天眾，各起是念：「若時菩薩神通行相智力境界如是無量，佛復云何？」",
    "T10n0287_009:0570c18_1": "爾時，解脫月菩薩，知諸眾會心所念已，白金剛藏菩薩言：「佛子！",
    "T10n0287_009:0570c20_2": "今此大眾，聞其菩薩神通智力墮在疑網。",
    "T10n0287_009:0570c21_3": "善哉！",
    "T10n0287_009:0570c21_4": "仁者！",
    "T10n0287_009:0570c21_5": "為斷彼疑，當少示現菩薩神變莊嚴之事。」",
    "T10n0287_009:0570c22_6": "爾時，金剛藏菩薩即入示現一切佛剎體性菩薩三摩地。",
    "T10n0287_009:0570c23_7": "時金剛藏菩提薩埵，入此示現一切佛剎體性菩薩三摩地已，時彼一切天、龍、藥叉、健達縛、阿素洛、釋、梵、護世、摩醯首羅、淨居天眾，皆見自身在金剛藏菩薩身內；於中復見成佛剎土，於其剎中所有種種行相莊嚴，彼經滿足俱胝大劫說不能盡。",
    "T10n0287_009:0570c29_8": "又即於中見菩提樹，其身周圍量等百萬三千世界，枝條棽儷高廣無量，垂蔭圓滿俱胝三千大千世界；稱樹形量有師子座，其上見佛號一切神通慧王如來，坐在樹下菩提道場。",
    "T10n0287_009:0571a04_9": "如是於中所現種種妙莊嚴事，設使圓滿俱胝大劫說不能盡。",
    "T10n0287_009:0571a05_10": "時金剛藏菩提薩埵示現如是大神變已，還令一切菩薩眾會，一切天、龍、藥叉、健達縛、阿素洛、揭路茶、緊捺洛、牟呼洛伽，釋、梵、護世、摩醯首羅、淨居天眾，各在本處。",
    "T10n0287_009:0571a09_11": "時諸大眾生未曾有希奇之想，默然而住，向金剛藏菩提薩埵一心瞻仰。",
    "T10n0287_009:0571a11_0": "爾時，解脫月菩薩白金剛藏菩薩言：「佛子！",
    "T10n0287_009:0571a11_1": "甚奇希有！",
    "T10n0287_009:0571a12_2": "此三摩地具足爾所威力莊嚴。",
    "T10n0287_009:0571a12_3": "佛子！",
    "T10n0287_009:0571a13_0": "此三摩地名為何等？」",
    "T10n0287_009:0571a13_1": "金剛藏菩薩言：「此三摩地名為示現一切佛剎體性。」",
    "T10n0287_009:0571a14_2": "解脫月菩薩問言：「佛子！",
    "T10n0287_009:0571a15_3": "此三摩地所行境界莊嚴云何？」",
    "T10n0287_009:0571a15_4": "金剛藏菩薩答言：「佛子！",
    "T10n0287_009:0571a16_5": "菩薩修此三摩地故，能示身中如上所見殑伽沙數世界微塵等諸佛剎土，復過此數示現身中如上所見無量剎土。",
    "T10n0287_009:0571a19_6": "佛子！",
    "T10n0287_009:0571a19_7": "菩薩住此法雲地中，獲如是等無量百千諸三摩地，由是義故，餘諸菩薩乃至已得法太子位安住菩薩善慧地者，不能測知此地菩薩身或身業、語或語業、意或意業，神通自在觀察三世，諸三摩地所行隨入智慧境界，遊戲一切諸解脫門；不能測知諸變化業、或加持業、或威力業，略要言之，乃至已得法太子位已住菩薩善慧地中諸菩薩眾，不能測知此地菩薩乃至舉足下足之業。",
    "T10n0287_009:0571a27_8": "佛子！",
    "T10n0287_009:0571a28_0": "此菩薩法雲地如是無量，但以略說，若廣說者，假使百千阿僧企耶劫中演說亦不能盡。」",
    "T10n0287_009:0571b01_0": "解脫月菩薩言：「佛子！",
    "T10n0287_009:0571b01_1": "若於此中菩薩正行境界加持如是無量，如來所行境界證入，其復云何？」",
    "T10n0287_009:0571b03_2": "金剛藏菩薩言：「佛子！",
    "T10n0287_009:0571b03_3": "譬如有人於四洲界，取一砂礫，或二、或三，大如棗核，而作是言：『為於無邊諸世界中地界土多，為此多耶？』",
    "T10n0287_009:0571b05_4": "我觀汝問亦復如是，如來、應供、正遍等覺無量智者無比法性，云何汝今以與諸菩薩法性比量？",
    "T10n0287_009:0571b08_5": "然，善男子！",
    "T10n0287_009:0571b08_6": "如從四洲世界地分所取砂礫，此謂極少，餘誠無量。",
    "T10n0287_009:0571b09_7": "佛子！",
    "T10n0287_009:0571b09_8": "即此菩薩法雲智地亦復如是，設於無量劫中演說，但能說其一分之義，況如來地！",
    "T10n0287_009:0571b11_9": "佛子！",
    "T10n0287_009:0571b11_10": "我今告汝令汝解了，如來世尊坐在我前為我作證。",
    "T10n0287_009:0571b12_11": "佛子！",
    "T10n0287_009:0571b12_12": "假使十方於一一方，各有無邊世界微塵諸佛剎土，一一剎土得如是地菩薩，充滿如甘蔗、竹、稻麻、叢林，彼諸菩薩無量劫中，所引菩薩正行智慧，此比如來境界，百分不及一，千分、百千分、俱胝之分、百俱胝分、千俱胝分、百千俱胝分、百千俱胝那庾多分，不及其一，算數計喻乃至鄔波尼殺曇分亦不能及。",
    "T10n0287_009:0571b19_13": "佛子！",
    "T10n0287_009:0571b19_14": "菩薩隨順如是智行，不異如來身、語、意業，不捨菩薩三摩地力，而見諸佛承事供養。",
    "T10n0287_009:0571b21_15": "一一劫中，以一切種上妙供具，如應供養無量諸佛，而能具受諸佛如來加持顯發轉更增勝，於法界中所有問難善為解釋，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，無能屈者。",
    "T10n0287_009:0571b28_16": "佛子！",
    "T10n0287_009:0571b28_17": "譬如善巧金師，以天真金作大嚴飾，大摩尼寶鈿廁其間，自在天王以嚴其首或繫其頸，其餘天人莊飾嚴具所不能及。",
    "T10n0287_009:0571c01_18": "佛子！",
    "T10n0287_009:0571c02_19": "菩薩住此法雲地中亦復如是，此之智行不可映奪，一切有情、一切聲聞及諸獨覺，始從初地乃至九地一切菩薩，所有智行皆不能及。",
    "T10n0287_009:0571c05_20": "此地菩薩智慧光明，能令有情乃至入於一切智智，而以一切餘智光明不可映奪。",
    "T10n0287_009:0571c07_0": "佛子！",
    "T10n0287_009:0571c07_1": "如大自在天王，光明超過一切受生之處，能令有情身心悅豫。",
    "T10n0287_009:0571c08_2": "佛子！",
    "T10n0287_009:0571c08_3": "菩薩安住於此第十法雲地者，智慧光明亦復如是，一切聲聞及諸獨覺，始從初地乃至安住第九地中一切菩薩，智慧光明所不能及，能令有情乃至住於一切智智法性之中。",
    "T10n0287_009:0571c12_4": "佛子！",
    "T10n0287_009:0571c12_5": "菩薩如是已能隨順智慧而行。",
    "T10n0287_009:0571c13_6": "諸佛世尊，復更為說通三世智、法界差別智、遍滿一切諸世界智、照一切世界加持之智、遍知一切諸有情類剎土法智。",
    "T10n0287_009:0571c16_7": "舉要言之，乃至為說一切智智，彼於十種波羅蜜多，智到彼岸最為增上，餘到彼岸非不修行，隨力隨分。",
    "T10n0287_009:0571c18_8": "「佛子！",
    "T10n0287_009:0571c18_9": "是名略說菩薩第十法雲地。",
    "T10n0287_009:0571c19_10": "若廣說者，假使無量阿僧祇劫不可窮盡。",
    "T10n0287_009:0571c20_11": "菩薩住此受生多作大自在天王，於法自在能授有情聲聞、獨覺、一切菩薩到彼岸行，法界差別問答之中無能屈者。",
    "T10n0287_009:0571c22_12": "諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離以一切種勝妙相應一切智智作意。",
    "T10n0287_009:0571c28_0": "常作願言：『我當一切諸有情中為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』",
    "T10n0287_009:0572a01_1": "若樂發起如是精進，由是精進於一剎那瞬息須臾，得入百萬俱胝那庾多不可說佛剎微塵等諸三摩地，能見百萬俱胝那庾多不可說佛剎微塵等諸佛，彼佛加持皆能解了，能動百萬俱胝那庾多不可說佛剎微塵等世界，能往百萬俱胝那庾多不可說佛剎微塵等諸佛國土，能照百萬俱胝那庾多佛剎微塵等世界，成熟百萬俱胝那庾多不可說佛剎微塵等有情，住壽百萬俱胝那庾多不可說佛剎微塵等劫，於前、後際各入百萬俱胝那庾多不可說佛剎微塵等劫，思擇百萬俱胝那庾多不可說佛剎微塵等法門，示現百萬俱胝那庾多不可說佛剎微塵等身，身身皆能示現百萬俱胝那庾多不可說佛剎微塵等菩薩眷屬圍遶。",
    "T10n0287_009:0572a16_2": "從此已上是諸菩薩有願力者，由勝願故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。",
    "T10n0287_009:0572a20_0": "佛子！",
    "T10n0287_009:0572a20_1": "是諸菩薩十種智地悉皆隨順，一切種一切智智漸現前故。",
    "T10n0287_009:0572a21_2": "佛子！",
    "T10n0287_009:0572a21_3": "譬如從無熱池流出之水，以四河口流注潤澤贍部洲地，無盡無竭復更增長，乃至入海令其充滿。",
    "T10n0287_009:0572a23_4": "佛子！",
    "T10n0287_009:0572a23_5": "從菩提心流出善根亦復如是，以大願流四種攝事，充滿饒益諸有情界，無有窮盡復更增長，乃至入於一切智海令其充滿。",
    "T10n0287_009:0572a27_0": "「佛子！",
    "T10n0287_009:0572a27_1": "是諸菩薩十地依因佛智而得顯現。",
    "T10n0287_009:0572a27_2": "佛子！",
    "T10n0287_009:0572a28_3": "譬如依因大地，十大山王而得顯現。",
    "T10n0287_009:0572a28_4": "何等為十？",
    "T10n0287_009:0572a29_5": "所謂：雪山王、香醉山王、裂窮山王、神仙山王、持雙山王、馬耳山王、持魚山王、輪圍山王、幢相山王、妙高山王。",
    "T10n0287_009:0572b02_6": "佛子！",
    "T10n0287_009:0572b02_7": "如雪山王一切藥草種類出處，是諸藥草採不可盡。",
    "T10n0287_009:0572b03_8": "菩薩住在極喜地中亦復如是，能為一切世間書論，文頌明呪所依出處；其諸世間書論技藝，文頌明呪說不可盡。",
    "T10n0287_009:0572b06_9": "佛子！",
    "T10n0287_009:0572b06_10": "譬如香醉大山王，一切香類為所出處，於中諸香取不可盡。",
    "T10n0287_009:0572b07_11": "菩薩住在離垢地中亦復如是，能為一切菩薩淨戒律儀行香所依出處，以諸菩薩淨戒律儀行香無盡。",
    "T10n0287_009:0572b10_12": "佛子！",
    "T10n0287_009:0572b10_13": "譬如裂窮大山王純寶所成，一切眾寶種類出處，於中眾寶取不可盡。",
    "T10n0287_009:0572b11_14": "菩薩住在發光地中亦復如是，能為一切世間靜慮、神通、解脫、等持、等至、所依出處，以於一切世間靜慮、神通、解脫、等持、等至，問答之中不可窮盡。",
    "T10n0287_009:0572b15_15": "佛子！",
    "T10n0287_009:0572b15_16": "譬如神仙大山王純寶所成，五通神仙所依出處，於中五通神仙眾會不可窮盡。",
    "T10n0287_009:0572b17_17": "菩薩住在焰慧地中亦復如是，能為一切於道非道殊勝智慧所依出處，於一切道非道殊勝智問答中不可窮盡。",
    "T10n0287_009:0572b19_18": "佛子！",
    "T10n0287_009:0572b19_19": "譬如持雙大山王純寶所成，一切藥叉大神出處，於中一切藥叉大神眾不可窮盡。",
    "T10n0287_009:0572b21_20": "菩薩住在難勝地中亦復如是，能為一切神通威力自在變化所依出處，於諸一切神通威力自在變化問答之中不可窮盡。",
    "T10n0287_009:0572b24_21": "佛子！",
    "T10n0287_009:0572b24_22": "譬如馬耳大山王純寶所成，一切諸果種類出處，於中諸果取不可盡。",
    "T10n0287_009:0572b26_23": "菩薩住在現前地中亦復如是，能為趣入演說緣起所依出處，聲聞果證問答之中不可窮盡。",
    "T10n0287_009:0572b28_24": "佛子！",
    "T10n0287_009:0572b28_25": "譬如持魚大山王純寶所成，一切大力龍神出處，於中一切大力龍眾無有窮盡。",
    "T10n0287_009:0572c01_26": "菩薩住在遠行地中亦復如是，能為演說方便妙慧所依出處，獨覺果證問答義中不可窮盡。",
    "T10n0287_009:0572c03_27": "佛子！",
    "T10n0287_009:0572c03_28": "譬如鐵輪圍大山王純寶所成，諸自在眾所依出處，以自在眾不可窮盡。",
    "T10n0287_009:0572c05_29": "菩薩住在不動地中亦復如是，能為引發一切菩薩自在問答所依出處，於諸世間剖析問答不可窮盡。",
    "T10n0287_009:0572c07_30": "佛子！",
    "T10n0287_009:0572c07_31": "譬如幢相大山王純寶所成，諸大威德阿素洛眾所依出處，以大威德阿素洛眾不可窮盡。",
    "T10n0287_009:0572c09_32": "菩薩住在善慧地中亦復如是，能為一切世間流轉止息智行所依出處，一切世間生問答中不可窮盡。",
    "T10n0287_009:0572c12_33": "佛子！",
    "T10n0287_009:0572c12_34": "譬如妙高大山王純寶所成，大威德天所依出處，於中諸大威德天眾不可窮盡。",
    "T10n0287_009:0572c14_35": "菩薩住在法雲地中亦復如是，能為如來力、無所畏、不共佛法所依出處，於諸佛事示現問答不可窮盡。",
    "T10n0287_009:0572c16_36": "佛子！",
    "T10n0287_009:0572c16_37": "如此十種大寶山王同在大海所顯菩薩十地，亦復如是，悉皆同在一切智智亦以一切智智所顯。",
    "T10n0287_009:0572c19_0": "「佛子！",
    "T10n0287_009:0572c19_1": "譬如大海以十行相，無映奪故墮在海數。",
    "T10n0287_009:0572c20_2": "何等為十？",
    "T10n0287_009:0572c20_3": "所謂：漸次深故，不共死屍而停宿故，餘水入中捨名數故，同一味故，多珍寶故，深難下故，廣無量故，大身種類所居處故，潮不違越所立限故，能受一切大雲之雨不厭足故。",
    "T10n0287_009:0572c24_4": "佛子！",
    "T10n0287_009:0572c24_5": "諸菩薩行亦復如是，以十行相無映奪故墮大行數。",
    "T10n0287_009:0572c25_6": "何等為十？",
    "T10n0287_009:0572c25_7": "所謂：極喜地中引發大願漸次深故，離垢地中不共毀禁死屍停故，發光地中世間假立捨名數故，焰慧地中以於諸佛不壞淨信同一味故，難勝地中引發無量方便神通世間事用多珍寶故，現前地中觀察緣起甚深理故，遠行地中以廣無量妙慧決擇諸善巧故，不動地中引發示現大莊嚴故，善慧地中如理通達甚深解脫及世間行終不違越所立限故，法雲地中能受一切諸佛法明大雲之雨無厭足故。",
    "T10n0287_009:0573a06_0": "「佛子！",
    "T10n0287_009:0573a06_1": "譬如大摩尼寶，若時超過十種寶性而乃採得，善巧上匠以火炙治，善圓無缺、善淨離垢、善瑩明徹、善妙鑽穿貫以寶縷，置吠瑠璃高幢之上，普放一切種種光明，王所許可，是時能雨一切眾寶，隨欲攝益一切有情，令其心願悉得充滿。",
    "T10n0287_009:0573a11_2": "佛子！",
    "T10n0287_009:0573a11_3": "當知薩婆若心亦復如是，若時菩薩大菩提心，超過十種聖者種性，而乃得起杜多功德，遠離戒禁善炙鍊冶，靜慮、等持、等至圓滿，道支行相善淨無垢，方便神通善瑩明徹，以緣起觀善妙鑽穿，貫以種種方便慧縷，置於自在高幢之上，觀眾生行放聞慧光，正等覺智受灌灑已，是時得名一切智者，能為一切諸有情界廣作佛事。",
    "T10n0287_009:0573a18_4": "佛子！",
    "T10n0287_009:0573a19_5": "當知此能積集諸菩薩行，以一切種一切智智功德性聚妙法門品，未種善根諸有情類終不得聞。」",
    "T10n0287_009:0573a21_6": "解脫月菩薩言：「唯佛子！",
    "T10n0287_009:0573a21_7": "若有有情耳根得聞此一切種一切智智功德性聚妙法門品，此等成就幾所福聚？」",
    "T10n0287_009:0573a23_8": "金剛藏菩薩言：「佛子！",
    "T10n0287_009:0573a24_9": "一切智智所有若干威力自在，發一切智心攝緣故，亦有爾所福德之聚，發一切智心攝緣故，所有若干福德之聚現前，聞此妙法門品，當得爾所福德之聚。",
    "T10n0287_009:0573a27_10": "所以者何？",
    "T10n0287_009:0573a27_11": "佛子！",
    "T10n0287_009:0573a28_0": "當知此一切智智功德性聚妙法門品，若非菩薩不能得聞不能信解，況復於中以修行相精勤加行？",
    "T10n0287_009:0573b01_1": "佛子！",
    "T10n0287_009:0573b01_2": "是故當知若有有情，一心聽聞此法門品，聞已信解，解已受持，以修行相於中加行，此諸有情皆悉隨順一切智門。",
    "T10n0287_009:0573b04_0": "爾時佛神力故、法爾如故，十方世間十俱胝佛剎微塵數世界，皆悉六變十八相動，所謂：動、遍動、等遍動，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，擊、遍擊、等遍擊，佛神力故、法爾如故，雨天花雲、雨天鬘雲，天妙衣雲、諸天寶雲、天莊嚴雲、天寶蓋雲、天寶幢雲、天寶幡雲，雨天樂雲其音和雅同時發聲，雨超諸天讚詠一切智地之雲。",
    "T10n0287_009:0573b11_1": "如此世界於四大洲，他化自在天王宮中演說此法，十方一切諸世界中，此說法聲普遍流轉悉亦如是。",
    "T10n0287_009:0573b14_2": "爾時復以佛神力故，從十方面過十俱胝佛剎微塵數諸世界外，有十俱胝佛剎微塵數諸菩薩眾，遍滿十方來集此會。",
    "T10n0287_009:0573b16_3": "至此會已咸作是言：『善哉，善哉！",
    "T10n0287_009:0573b17_4": "佛子！",
    "T10n0287_009:0573b17_5": "汝今善能顯此菩薩法性。",
    "T10n0287_009:0573b18_6": "佛子！",
    "T10n0287_009:0573b18_7": "我等悉亦同號名金剛藏，我等各各所住世界名金剛勝，於中諸佛正等覺者皆亦同號名金剛幢。",
    "T10n0287_009:0573b20_8": "我等各各從彼而來，於彼一切諸世界中，由佛神力亦說此法，眾會悉等，文字句義與此所說無有增減。",
    "T10n0287_009:0573b23_0": "佛子！",
    "T10n0287_009:0573b23_1": "我等今者承佛神力，而來此會為汝作證。",
    "T10n0287_009:0573b24_2": "如今我等入此世界十方一切諸世界中，一一世界於四大洲，各於他化自在天中，自在天王宮摩尼寶藏殿，悉亦如是而往作證。』」",
    "T10n0287_009:0573b27_0": "爾時，金剛藏菩薩觀察十方一切眾會，普照法界，為欲讚歎發菩提心，為欲示現菩薩境界，為欲淨治菩薩行力，為說攝取一切智道，為除一切諸世間垢，為欲施與一切種智，為欲示現不可思議智莊嚴事，為欲顯示一切菩薩諸勝功德，為欲令此如上地義轉更開顯，承佛神力而說頌言：「其心寂滅恒調順，　　平等無礙如虛空；　離諸垢濁住於道，　　汝等應聽此勝行。",
    "T10n0287_009:0573c07_0": "　百千億劫修諸善，　　供養無量無邊佛；　聲聞、獨覺亦復然，　　為利群生發大心。",
    "T10n0287_009:0573c09_0": "　勤持淨戒、常和忍，　　慚愧福智皆具足；　志求佛智修廣慧，　　為得十力發大心。",
    "T10n0287_009:0573c11_0": "　三世諸佛咸供養，　　一切國土悉嚴淨；　了知諸法皆平等，　　為利有情發大心。",
    "T10n0287_009:0573c13_0": "　初地已發菩提心，　　永離眾惡常歡喜；　願力廣修諸善法，　　以悲愍故入後地。",
    "T10n0287_009:0573c15_0": "　戒、定具足念有情，　　滌除垢穢心明潔；　觀世三毒火熾然，　　廣大解者趣三地。",
    "T10n0287_009:0573c17_0": "　三有一切皆無常，　　如箭入身無救護；　厭離有為求佛法，　　廣大智趣焰慧地。",
    "T10n0287_009:0573c19_0": "　念慧具足得道智，　　供養百千無量佛；　常觀最勝諸功德，　　斯則趣入難勝地。",
    "T10n0287_009:0573c21_0": "　智慧方便善觀察，　　種種示現救有情；　復供十力無上尊，　　此能趣入現前地。",
    "T10n0287_009:0573c23_0": "　世所難知而能知，　　不受於我離有無；　法性本寂隨緣轉，　　由此妙智向七地。",
    "T10n0287_009:0573c25_0": "　智慧方便心廣大，　　難行難伏難了知；　雖證寂滅懃修習，　　能取如空不動地。",
    "T10n0287_009:0573c27_0": "　蒙佛勸從寂滅起，　　廣修種種諸智業；　具十自在觀世間，　　以此而昇善慧地。",
    "T10n0287_009:0573c29_0": "　以微妙智觀有情，　　心、惑、業等諸稠林；　為欲化其令趣道，　　演說諸佛勝義藏。",
    "T10n0287_009:0574a02_0": "　次第修行具眾善，　　乃至九地集福慧；　常求諸佛最勝法，　　以佛智水受灌頂。",
    "T10n0287_009:0574a04_0": "　獲諸無數三摩地，　　皆善了知其作業；　其後定名受灌頂，　　住廣大境恒不動。",
    "T10n0287_009:0574a06_0": "　菩薩得此後定時，　　大寶蓮花忽然現；　身量稱彼於中坐，　　同觀菩薩眾圍遶。",
    "T10n0287_009:0574a08_0": "　放大光明百千億，　　滅除一切有情苦；　復於頂上放光明，　　普入十方諸佛會；　悉住空中作光網，　　供養佛已從足入；　即時諸佛悉知此，　　佛子今登灌頂位。",
    "T10n0287_009:0574a12_0": "　十方菩薩皆來集，　　瞻此大士獲眾定；　諸佛眉間亦放光，　　普照而來從頂入。",
    "T10n0287_009:0574a14_0": "　十方世界咸震動，　　一切惡趣苦銷滅；　是時諸佛灌其頂，　　如轉輪王灌太子。",
    "T10n0287_009:0574a16_0": "　若蒙諸佛與灌頂，　　是則名登法雲地；　智慧增長無有邊，　　開悟一切諸世間。",
    "T10n0287_009:0574a18_0": "　欲界、色界、無色界，　　法界、世界、有情界；　有為、無為、空涅槃，　　如是一切咸通達。",
    "T10n0287_009:0574a20_0": "　一切變化大威力，　　諸佛加持微細智；　祕密劫數毛道等，　　皆能如實而觀察。",
    "T10n0287_009:0574a22_0": "　受生捨俗成正覺，　　轉妙法輪入涅槃；　乃至寂滅解脫法，　　及所示說皆能了。",
    "T10n0287_009:0574a24_0": "　菩薩住此法雲地，　　具足念力持佛法；　譬如大海受龍雨，　　此地受法亦復然。",
    "T10n0287_009:0574a26_0": "　假使十方無量土，　　微塵數等諸有情；　悉得聞持陀羅尼，　　各持別別無量法。",
    "T10n0287_009:0574a28_0": "　菩薩住此法雲地，　　於一佛所所受法；　名為三世法界藏，　　此過彼數無有量。",
    "T10n0287_009:0574b01_0": "　由昔智願威神力，　　一念普遍十方界；　注甘露法滅煩惱，　　是故此地名法雲。",
    "T10n0287_009:0574b03_0": "　神通示現遍十方，　　超出人天世間境；　復過是數無量億，　　若以世智思必迷。",
    "T10n0287_009:0574b05_0": "　十地菩薩身業等，　　至舉足量智功德，　此乃登法太子位，　　九地諸聖不能測，　何況一切諸群生，　　及以聲聞、獨覺等。",
    "T10n0287_009:0574b08_0": "　此地菩薩供養佛，　　十方國土悉周遍，　亦供現前諸聖眾，　　具足莊嚴佛功德。",
    "T10n0287_009:0574b10_0": "　諸佛為住此地說，　　三世法界無礙智，　遍照世界有情等，　　乃至為說一切智。",
    "T10n0287_009:0574b12_0": "　此地菩薩智光明，　　能示有情正法路，　如大自在天王光，　　除闇能悅有情身，　此地智光能除闇，　　悅豫世間亦如是。",
    "T10n0287_009:0574b15_0": "　住此多作三界王，　　善能演說三乘法；　剎那能證百萬億，　　那庾多數不可說。",
    "T10n0287_009:0574b17_0": "　剎土塵等三摩地，　　見佛等事餘亦然；　此地我今已略說，　　若以廣說不可盡。",
    "T10n0287_009:0574b19_0": "　是諸地於佛智中，　　嶷然住似十山王；　初地藝業不可盡，　　如雪山中諸藥性；　二地戒香如香山；　　三如裂窮豐妙珍；　焰慧道寶無有盡，　　如仙山中神仙眾；　五地神通如持雙；　　六如馬耳具眾果；　七地大慧如持魚；　　八地自在如輪圍；　九無礙解如幢相；　　十如妙高具眾德。",
    "T10n0287_009:0574b26_0": "　初地願首二淨戒，　　三靜慮等諸功德，　四專一行覺支道，　　五地微妙方便慧，　六地甚深緣起觀，　　七廣大慧八莊嚴，　九地思擇微妙義，　　出過一切世間道；　十地受持諸佛法，　　如是行海無盡竭。",
    "T10n0287_009:0574c02_0": "　十行超世發心初，　　淨戒第二、靜慮三，　行淨第四、成就五，　　緣起第六、貫穿七，　第八置在金剛幢，　　第九觀察眾稠林，　第十法王授灌頂，　　如是德寶漸清淨。",
    "T10n0287_009:0574c06_0": "　十方國土碎為塵，　　可於一念知其數；　毫末度空可知量，　　億劫說此不可盡。」",
    "T10n0287_009:0574c08_0": "爾時，金剛藏菩薩摩訶薩，以佛神力說此經已，如來、應供、正遍等覺，稱許印可。",
    "T10n0287_009:0574c09_1": "彼諸一切菩薩大眾，及諸天、龍、藥叉、健達縛、阿素洛、釋、梵、護世、摩醯首羅、淨居天眾，皆大歡喜信受奉行。",
    "T10n0287_009:0574c12_2": "時薄伽梵成道未久第二七日，在於他化自在天王宮摩尼寶藏殿，隨喜金剛藏菩薩所說。",
    "T10n0287_009:0574c15_0": "菩薩法雲地第十竟",
    "T10n0287_009:0574c16_0": "十地經卷第九"
}