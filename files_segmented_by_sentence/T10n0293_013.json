{
    "T10n0293_013:0719b15_0": "大方廣佛華嚴經卷第十三",
    "T10n0293_013:0719b17_0": "罽賓國三藏般若奉　詔譯",
    "T10n0293_013:0719b18_0": "入不思議解脫境界普賢行願品",
    "T10n0293_013:0719b19_0": "爾時，善財童子一心正念，隨順思惟彼王所得幻智法門，觀察彼王如幻解脫，思惟彼王如幻法性，發如幻願，淨如幻法，悟如幻業，隨順如幻成就之法，出生如幻不思議智，清淨如幻三世性相；以如幻智，起於種種如幻變化。",
    "T10n0293_013:0719b24_1": "如是思念，漸次前行，經歷人間聚落、城邑。",
    "T10n0293_013:0719b25_2": "或至曠野巖谷、險難山川原隰，處處尋求，無有疲懈。",
    "T10n0293_013:0719b26_3": "然後乃至妙光大城，於其門側問眾人言：「此名何城？",
    "T10n0293_013:0719b27_4": "何王統御？」",
    "T10n0293_013:0719b27_5": "人咸報言：「此妙光城，是大光王之所住處。」",
    "T10n0293_013:0719b28_6": "時，善財童子歡喜踊躍，志樂清淨。",
    "T10n0293_013:0719b29_7": "一心瞻慕，作如是念：「我善知識在此城中，我今必當親得奉覲，聞諸菩薩所行之行；聞諸菩薩出要之門；聞諸菩薩所證之法；聞諸菩薩不思議功德；聞諸菩薩不思議自在；聞諸菩薩不思議平等；聞諸菩薩不思議勇猛；聞諸菩薩不思議境界；聞諸菩薩不思議法性；聞諸菩薩不思議三昧；聞諸菩薩不思議解脫遊戲；聞諸菩薩不思議廣大清淨。」",
    "T10n0293_013:0719c08_8": "作是念已，入妙光城，周遍觀察。",
    "T10n0293_013:0719c09_9": "見此大城眾寶嚴飾，以金銀、瑠璃、玻瓈、赤珠、硨磲、碼碯七寶所成，七重寶塹，周匝圍遶。",
    "T10n0293_013:0719c11_10": "八功德水盈滿其中，底布金沙，光明照耀。",
    "T10n0293_013:0719c12_11": "優鉢羅華、波頭摩華、拘物頭華、芬陀利華遍布其上。",
    "T10n0293_013:0719c13_12": "其水清徹，隨時溫涼。",
    "T10n0293_013:0719c13_13": "白栴檀泥，澄垽其下。",
    "T10n0293_013:0719c14_14": "其水隨泥，如栴檀色。",
    "T10n0293_013:0719c14_15": "寶多羅樹七重行列，枝葉繁茂蓊欝莊嚴。",
    "T10n0293_013:0719c15_16": "七重金剛以為垣牆，所謂：師子光明金剛垣、無能超勝金剛垣、不可沮壞金剛垣、精進難伏金剛垣、堅固無著金剛垣、天衣網藏金剛垣、無垢妙色金剛垣。",
    "T10n0293_013:0719c19_17": "如是七重一一圍遶，悉以無數摩尼妙寶間錯莊嚴。",
    "T10n0293_013:0719c20_18": "閻浮檀金種種眾寶而為埤堄，金銀、瑠璃、赤珠、碼碯、玻瓈、海藏真珠等寶以為嚴飾。",
    "T10n0293_013:0719c22_19": "其城縱廣一十由旬，周迴八方，面開八門，皆以七寶周遍嚴飾。",
    "T10n0293_013:0719c24_0": "帝青瑠璃以為其地，眾色雜寶隨處莊嚴。",
    "T10n0293_013:0719c25_0": "種種珍奇，甚可愛樂。",
    "T10n0293_013:0719c25_1": "其城內有十億街道，一一道邊，安布妙寶以為莊嚴。",
    "T10n0293_013:0719c26_2": "過天帝釋所遊之路，一一道間皆有無數萬億眾生於中止住。",
    "T10n0293_013:0719c28_3": "無數百千廣大宮殿，一一皆以眾寶合成。",
    "T10n0293_013:0719c29_4": "復有無數不思議閻浮檀金樓閣，帝青瑠璃摩尼寶網羅覆其上；無數不思議白銀樓閣，赤真珠摩尼寶網羅覆其上；無數不思議毘瑠璃樓閣，廣博妙藏摩尼寶網羅覆其上；無數不思議玻瓈樓閣，日藏摩尼王網羅覆其上；無數不思議光照世間摩尼寶樓閣，吉祥光藏摩尼王網羅覆其上；無數不思議帝青摩尼寶王樓閣，妙光摩尼王網羅覆其上；無數不思議眾生海藏摩尼寶王樓閣，焰光明藏摩尼王網羅覆其上；無數不思議金剛寶王樓閣，無能勝幢摩尼王網羅覆其上；無數不思議栴檀香王樓閣，天曼陀羅華摩訶曼陀羅華網羅覆其上；無數不思議無等香王樓閣，種種華網羅覆其上。",
    "T10n0293_013:0720a14_0": "有如是等無數不思議種種莊嚴妙寶樓閣，種種寶網羅覆其上。",
    "T10n0293_013:0720a15_1": "一一樓閣，眾寶欄楯周匝圍遶；寶多羅樹，次第行列，皆以寶繩而為界道。",
    "T10n0293_013:0720a17_2": "一一寶繩，懸以金鈴；一一金鈴，眾寶鬘絡，如孔雀尾，異色端嚴，風動成音，聞之可意。",
    "T10n0293_013:0720a19_3": "其城復有阿僧祇摩尼寶網、阿僧祇寶鈴網、阿僧祇天香網、阿僧祇天華網，阿僧祇寶形像網。",
    "T10n0293_013:0720a21_4": "其城復有阿僧祇金剛帳、阿僧祇寶衣帳、阿僧祇寶蓋帳、阿僧祇寶幡帳、阿僧祇寶山帳、阿僧祇寶華鬘帳、阿僧祇寶樓閣帳之所彌覆，處處羅列寶蓋幢幡。",
    "T10n0293_013:0720a24_5": "城中寶池，德水盈滿；底布金沙，光映內外；天諸妙華，敷榮其上；天諸寶鳥，浮戲其中，出和雅音，悅可人意；池岸階砌，七寶莊嚴，帝釋寶池，無以為比。",
    "T10n0293_013:0720a28_6": "當此城中有一樓閣，名妙法藏，阿僧祇種種色寶以為莊嚴，光明照耀，最勝無比，眾生樂見，心無厭足，彼大光王，常處其中。",
    "T10n0293_013:0720b03_0": "爾時，善財童子於彼大城妙寶樓閣、寶池、寶塹、寶樹、寶牆、寶蓋、寶幢、寶鈴、寶網如是一切珍寶妙物，受用資具，乃至男女六塵境界皆無愛著；唯於正法園苑之中，深心渴慕，但正思惟究竟之法，一心願樂見善知識。",
    "T10n0293_013:0720b07_1": "漸漸前行，普遍觀察，見大光王去於所住樓閣不遠四衢道中，坐如意摩尼寶蓮華藏廣大莊嚴師子寶座。",
    "T10n0293_013:0720b10_2": "紺瑠璃寶以為其足；金繒為帳；眾寶為網；閻浮金繩交絡嚴飾上妙天衣，以為茵蓐，四布敷設阿僧祇妙寶形像，隨處莊嚴。",
    "T10n0293_013:0720b13_3": "其王具有三十二種大人之相，八十隨好而以嚴身。",
    "T10n0293_013:0720b14_4": "如真金山，光色熾盛；如淨空日，威光赫奕；如盛滿月，見者清涼，心無厭足；如梵天王，處於梵眾，威德殊勝；亦如大海，聚功德寶，無量無邊；亦如大雲，遍法性空，法雷震吼；如淨空界，顯現種種法門星象；如雪山王，相好樹林以為嚴飾；如須彌山，四色普現眾生心海；如寶洲渚，種種智寶充滿其中。",
    "T10n0293_013:0720b21_5": "於王座前復有無量金銀、瑠璃、真珠、摩尼、珊瑚、琥珀、珂貝、璧玉諸珍寶聚，種種寶衣、華鬘、瓔珞及諸飲食皆悉充滿。",
    "T10n0293_013:0720b23_6": "復見無數百千萬億駟馬寶車，百千萬億天諸妓樂，百千萬億天諸妙香，百千萬億病緣湯藥，無數乳牛蹄角金色，無數千億端正女人。",
    "T10n0293_013:0720b27_0": "上妙栴檀以塗其體，天衣瓔珞種種莊嚴，六十四能靡不該練，儀範禮則，悉皆善知。",
    "T10n0293_013:0720b29_0": "隨眾生心，而以給施；城邑、聚落四衢道側，相次陳列，福舍義堂，滿二十億。",
    "T10n0293_013:0720c01_1": "安置一切珍寶妙物及諸飲食，充滿其中。",
    "T10n0293_013:0720c02_2": "一一道傍有二十億諸大菩薩，以此諸物惠施眾生，令無所乏。",
    "T10n0293_013:0720c04_3": "為欲攝受諸眾生故，為欲發起一切眾生愛敬心故，為欲發起一切眾生歡喜心故，為欲發起一切眾生踊躍心故，為欲清淨一切眾生正信心故，為令眾生心清涼故，為令眾生除愛熱故，為令眾生息煩惱故，為令眾生解真實故，為令眾生入種智故，為令眾生捨怨敵故，為令眾生離諸惡故，為令眾生拔邪見故，為令眾生淨諸業故。",
    "T10n0293_013:0720c13_0": "時，善財童子五體投地，頂禮王足，遶無數匝，合掌而立，白言：「聖者！",
    "T10n0293_013:0720c14_1": "我已先發阿耨多羅三藐三菩提心，而未知菩薩云何學菩薩行、修菩薩道；我聞聖者善能誘誨，願為我說。」",
    "T10n0293_013:0720c18_0": "時，王告言：「善男子！",
    "T10n0293_013:0720c18_1": "我得淨修菩薩大慈幢行解脫門，清淨滿足。",
    "T10n0293_013:0720c19_2": "善男子！",
    "T10n0293_013:0720c19_3": "我於無量百千萬億乃至不可說不可說佛所，親近聽聞，問難此法，隨順思惟，審諦觀察，清淨悟入，修習莊嚴。",
    "T10n0293_013:0720c22_4": "善男子！",
    "T10n0293_013:0720c22_5": "我以此法為王，以此法教勅，以此法攝受，以此法隨逐世間，以此法興行政化，以此法調伏眾生，以此法引導眾生，以此法憐愍眾生，以此法安慰眾生，以此法運載眾生，以此法令眾生趣入，以此法令眾生修行，以此法與眾生方便，以此法令眾生思惟諸法究竟實性，以此法令眾生安住大慈；以慈為主，具足慈力。",
    "T10n0293_013:0720c29_6": "如是令住利益心、安樂心、哀愍心、攝受心、守護眾生心、常不捨離心、拔眾生苦無休息心、代諸眾生恒受苦心、令諸眾生住安樂心。",
    "T10n0293_013:0721a03_7": "為令眾生捨離一切障蓋、纏縛，得自在故；為令眾生究竟安樂，於諸眾生得自在故；為令眾生永斷如草蔓莚，滋長生死心故；為令眾生永斷如河相續，流注結使心故；為令眾生永斷煩惱習氣心故；為令眾生住於法性寂靜心故；為令眾生永息一切不善法故；為令眾生截生死流，入法流故；為令眾生入深法界，心無退轉；以智慧火，燒煩惱薪，永斷一切五道生處，具菩薩行，向一切智，心海清淨，無諸濁亂，信力堅固，諸天、魔、梵、沙門、婆羅門、人與非人所不能動。",
    "T10n0293_013:0721a14_0": "「善男子！",
    "T10n0293_013:0721a14_1": "我住如是大慈幢行解脫門故，能以正法教化世間。",
    "T10n0293_013:0721a15_2": "善男子！",
    "T10n0293_013:0721a15_3": "我國土中一切眾生，皆於我所無有恐怖。",
    "T10n0293_013:0721a16_4": "善男子！",
    "T10n0293_013:0721a16_5": "若有一切貧乏眾生，裸露飢羸來至我所。",
    "T10n0293_013:0721a17_6": "或求衣服，或求飲食，乃至求索一切所須受用之物，我開庫藏示令知見，而告之言：『汝等昔來為此財寶造十不善種種惡業，由是業故貧窮、裸露、衣食不充。",
    "T10n0293_013:0721a21_7": "我於今者悉施，汝等恣意取之。",
    "T10n0293_013:0721a21_8": "既自充足，隨力修行，莫造諸惡，莫害眾生，莫起諸見，莫生執著。",
    "T10n0293_013:0721a23_9": "汝等貧乏，若有所須，當來我所及四衢道二十億處義堂福舍，一切財寶種種具足。",
    "T10n0293_013:0721a25_10": "汝隨意取，勿生疑難。』",
    "T10n0293_013:0721a25_11": "「善男子！",
    "T10n0293_013:0721a25_12": "此妙光城所住眾生，皆是菩薩發大乘意，行大乘行。",
    "T10n0293_013:0721a27_13": "於諸眾生起大悲心，普遍清淨，隨心所欲，所見不同。",
    "T10n0293_013:0721a28_14": "或見此城其量狹小，或見此城其量廣大，或見此城土沙為地，或見瑠璃眾摩尼寶以為其地，或見垣牆聚土成立，或無能勝金剛所成，或見其地高下不平，或見其地平坦如掌，或見屋宅土木所成，或見殿堂眾寶嚴飾，及諸樓閣、階墀、窓闥、軒檻、戶牖，如是一切無非妙寶。",
    "T10n0293_013:0721b06_0": "「善男子！",
    "T10n0293_013:0721b06_1": "若有眾生其心清淨，曾種善根，供養諸佛，發心趣向一切智道，以一切智為歸依處，及我昔時修菩薩行，以四攝事，曾所攝受，則見此城，具足眾寶，清淨莊嚴，餘皆見穢。",
    "T10n0293_013:0721b11_0": "「善男子！",
    "T10n0293_013:0721b11_1": "此國土中一切眾生，五濁世時，隨本業習，樂造諸惡，我起憐愍，攝受彼心，而欲救護。",
    "T10n0293_013:0721b13_2": "入於菩薩大慈為首，隨順世間大三昧門。",
    "T10n0293_013:0721b14_0": "善男子！",
    "T10n0293_013:0721b14_1": "我當入此三昧門時，彼諸眾生所有怖畏心、惱害心、怨敵心、諍論心，如是諸心，悉自銷滅。",
    "T10n0293_013:0721b16_2": "何以故？",
    "T10n0293_013:0721b16_3": "入於菩薩大慈為首，順世三昧本性功能，法如是故。",
    "T10n0293_013:0721b17_4": "善男子！",
    "T10n0293_013:0721b17_5": "且待須臾，自當得見。」",
    "T10n0293_013:0721b18_6": "時，大光王即入此定，其城內外六種震動，寶地、寶牆、寶堂、寶殿、臺觀、樓閣、階砌、戶牖，如是一切，互相衝擊，悉向於王，咸作曲躬敬禮之像，咸出妙音稱讚王德。",
    "T10n0293_013:0721b21_7": "其城內外所有人民靡不同時歡喜踊躍，俱來王所，投地頂禮。",
    "T10n0293_013:0721b23_8": "近王所住鳥獸之屬，互相瞻視，起慈悲心，咸向王前恭敬禮拜。",
    "T10n0293_013:0721b24_9": "一切山原及諸草樹，莫不迴轉，咸向於王如禮敬像。",
    "T10n0293_013:0721b25_10": "陂池、泉井及以河海，悉皆騰溢，流注王前；十千龍王起大香雲，震雷激電，灑細香雨。",
    "T10n0293_013:0721b27_11": "復有十千六欲天王，所謂：四大天王、忉利天王、夜摩天王、兜率陀天王、妙變化天王、他化自在天王，如是等王而為上首，於虛空中作眾妓樂。",
    "T10n0293_013:0721c01_12": "阿僧祇天女歌詠讚歎；阿僧祇天寶華雲、阿僧祇天寶香雲、阿僧祇天寶鬘雲、阿僧祇天末香雲、阿僧祇天寶衣雲、阿僧祇天寶蓋雲、阿僧祇天寶幢雲、阿僧祇天寶幡雲，遍虛空中而為嚴飾，供養於王。",
    "T10n0293_013:0721c06_13": "復有[醫酉+言]羅鉢那大象王，以自在力，於虛空中布阿僧祇大寶蓮華；垂阿僧祇天寶瓔珞、阿僧祇寶繒帶、阿僧祇寶嚴具、阿僧祇寶衣服、阿僧祇寶鬘、阿僧祇寶華、阿僧祇寶香、阿僧祇燒香、阿僧祇塗香，種種奇妙以為嚴飾。",
    "T10n0293_013:0721c11_14": "阿僧祇天女出美妙音，歌詠讚歎。",
    "T10n0293_013:0721c12_15": "閻浮提內復有阿僧祇百千萬億諸羅剎王、諸夜叉王、鳩槃茶王、毘舍闍王、諸鬼王等，或居陸地、或處虛空、或住山間、或居大海；如是一切飲血、噉肉，殘害眾生，皆起慈心，願行利益，明識後世，不造諸惡，恭敬合掌，頂禮於王；恐怖不生，身心寂靜，皆得無量廣大安樂。",
    "T10n0293_013:0721c18_16": "如閻浮提餘三天下，乃至三千大千世界并及十方百千萬億那由他世界，其中所有毒惡眾生，悉亦如是。",
    "T10n0293_013:0721c20_17": "如是一切皆以菩薩大慈為首，隨順世間三昧法門，力如是故。",
    "T10n0293_013:0721c23_0": "時，大光王從三昧起，告善財言：「善男子！",
    "T10n0293_013:0721c23_1": "我唯得此菩薩大慈幢行順世三昧解脫門，如諸菩薩摩訶薩為高蓋，慈心普蔭諸眾生故；為圓滿，平等救護無分別故；為修行，下、中、上行悉等行故；為大地，能以慈心任持一切諸眾生故；為盛滿月，福德光明於諸世間平等現故；為淨日輪，以智光明照了一切所知境故；為世明燈，能破眾生諸黑闇故；為水清珠，能清眾生諂誑濁故；為如意寶，能滿眾生心所願故；為猛疾風，任持眾生及三昧宮殿一切智智大法城故；而我云何能知其行、能說其德、能稱量彼福德大山、能瞻仰彼功德眾星、能觀察彼大願風輪、能校量彼法平等力、能發起彼大修行心、能顯示彼大莊嚴海、能闡明彼普賢行門、能深入彼諸三昧窟、能讚歎彼大慈悲雲、能降注彼甘露法雨？",
    "T10n0293_013:0722a10_2": "善男子！",
    "T10n0293_013:0722a10_3": "於此南方，有一王都名曰安住；有優婆夷名曰不動；汝詣彼問菩薩云何學菩薩行、修菩薩道。」",
    "T10n0293_013:0722a12_4": "時，善財童子頂禮王足，遶無數匝，慇懃瞻仰，辭退而去。",
    "T10n0293_013:0722a14_0": "爾時，善財童子出妙光城，行於道路，正念思惟大光王教，憶念菩薩大慈幢行，思惟菩薩順世三昧，普見彼不思議菩薩清淨身，普念彼不思議妙寶師子座，增長彼不思議大願福德自在力，堅固彼不思議成熟眾生智，觀察彼不思議、不共受用大威德，憶念彼不思議神通差別相，思惟彼不思議清淨大眾會，分別彼不思議菩薩所作業；憶念明了，隨順信解，生歡喜心、生澄淨心、生猛利心、生欣悅心、生慶幸心、生踊躍心、生不亂心、生明照心、生堅固心、生廣博心、生無盡心。",
    "T10n0293_013:0722a24_1": "如是思惟，悲泣流淚。",
    "T10n0293_013:0722a25_2": "念善知識，實為希有，難見、難聞。",
    "T10n0293_013:0722a26_3": "善知識者，是我寶山，出生一切諸功德寶；能遍清淨諸菩薩行，圓滿菩薩一切淨念，清淨菩薩陀羅尼輪，顯發菩薩三昧光明，修治菩薩見佛境界，普雨一切諸佛法雨，顯現如來不思議智，顯示一切菩薩願門，生長一切菩薩根芽。",
    "T10n0293_013:0722b02_4": "復作是念：「善知識者，能救護我，令我不墮一切惡趣；善知識者，能引導我，令我得入平等佛慧；善知識者，能顯照我，令我了知諸夷險道；善知識者，能開示我，令我解了大乘奧義；善知識者，能勸發我，令我速入普賢諸行；善知識者，能曉悟我，令我速到一切智城；善知識者，能誨諭我，令我趣入法界大海；善知識者，能勸誘我，令我普見三世法海；善知識者，能教授我，令我得與眾聖集會；善知識者能增長我，令我出生一切白法。",
    "T10n0293_013:0722b12_5": "念善知識能以如是利益眾生。」",
    "T10n0293_013:0722b12_6": "善財童子如是思惟，涕淚盈目，彼常守護覺悟菩薩，猶影隨形。",
    "T10n0293_013:0722b14_7": "如來使天於虛空中而告之言：「善男子！",
    "T10n0293_013:0722b15_8": "其有隨順善知識教，諸佛世尊悉皆歡喜；其有隨順善知識語，則得近於一切智地；其有能於善知識行，心無疑惑，則常值遇一切善友；其有發心，願常不離善知識者，則得具足一切甚深最勝義利。",
    "T10n0293_013:0722b19_9": "善男子！",
    "T10n0293_013:0722b20_0": "汝可往詣安住王都，即當得見不動優婆夷大善知識，從彼請問諸菩薩行。」",
    "T10n0293_013:0722b22_0": "爾時，善財童子從彼三昧智光明起，漸次遊行，至安住城，周遍求問不動優婆夷，今在何所？",
    "T10n0293_013:0722b24_1": "遇彼人眾咸示之言：「善男子！",
    "T10n0293_013:0722b24_2": "不動優婆夷身是童女，侍覲父母，在自宅中，與其親屬及無量人，周匝圍遶，演說妙法。」",
    "T10n0293_013:0722b26_3": "善財聞已，其心歡喜，生寂靜心，生愛敬心，如見父母。",
    "T10n0293_013:0722b27_4": "念我於今所願圓滿。",
    "T10n0293_013:0722b28_5": "即詣不動優婆夷所，到彼宅門，住立觀察。",
    "T10n0293_013:0722b29_6": "入其宅內，見彼堂宇，微妙清淨，眾寶莊嚴。",
    "T10n0293_013:0722c01_7": "金色光明，普皆照耀。",
    "T10n0293_013:0722c01_8": "如是光明，觸善財身，善財即時獲得五百妙三昧門。",
    "T10n0293_013:0722c02_9": "所謂：入一切安樂自在幢三昧門；了一切寂靜相三昧門；遠離一切世間三昧門；普眼捨得三昧門；如來藏三昧門；得如是等五百三昧門。",
    "T10n0293_013:0722c06_0": "以得如是三昧門故，身心柔軟，如七日胎，微妙輕安，世無過者。",
    "T10n0293_013:0722c07_1": "又聞妙香，非諸天、龍、乾闥婆等人與非人之所能有。",
    "T10n0293_013:0722c08_2": "即前往詣，恭敬合掌，一心觀察。",
    "T10n0293_013:0722c09_3": "見其形色，端正殊妙，十方世界一切女人無能與比，況復過者。",
    "T10n0293_013:0722c10_4": "唯除如來及以一切灌頂菩薩。",
    "T10n0293_013:0722c11_5": "其身殊勝，口出妙香。",
    "T10n0293_013:0722c12_0": "宮殿莊嚴，受用資具、眷屬圍遶，威光熾盛，清淨無染，悉無與等，況其過者？",
    "T10n0293_013:0722c13_1": "十方世界一切眾生無有於此優婆夷所起染著心。",
    "T10n0293_013:0722c14_2": "若有眾生暫得瞻見，所有煩惱悉自銷滅。",
    "T10n0293_013:0722c15_3": "譬如百萬大梵天王，決定不生欲界煩惱。",
    "T10n0293_013:0722c16_4": "其有見此優婆夷者不起煩惱，亦復如是。",
    "T10n0293_013:0722c17_5": "十方眾生觀此女人，歡喜愛敬，心無厭足，唯除具足大智慧者。",
    "T10n0293_013:0722c19_6": "爾時，善財童子曲躬合掌，恭敬瞻視，正念觀察。",
    "T10n0293_013:0722c20_7": "見此女人，其身自在，不可思議。",
    "T10n0293_013:0722c20_8": "色相顏容，世無與等；光明洞徹，物無能障。",
    "T10n0293_013:0722c21_9": "普為法界一切眾生，作大饒益，無有窮盡。",
    "T10n0293_013:0722c22_10": "其身毛孔，恒出妙香，眷屬無邊，宮殿第一；功德深廣，不可思議，莫能究盡，知其涯際。",
    "T10n0293_013:0722c24_11": "生歡喜心，以偈讚曰：「汝常護持清淨戒，　　普修菩薩無垢忍，　堅進不動如金剛，　　妙果超世無能比。」",
    "T10n0293_013:0722c27_12": "◎◎爾時，善財童子說此偈已，白言：「聖者！",
    "T10n0293_013:0722c28_13": "我已先發阿耨多羅三藐三菩提心，而未知菩薩云何學菩薩行，云何修菩薩道；我聞聖者善能誘誨，願為我說。」",
    "T10n0293_013:0723a02_14": "時，不動優婆夷以菩薩柔軟語、可愛語、慈悲語，慰諭善財，而告之言：「善哉！",
    "T10n0293_013:0723a04_15": "善哉！",
    "T10n0293_013:0723a04_16": "善男子！",
    "T10n0293_013:0723a04_17": "汝已能發阿耨多羅三藐三菩提心。",
    "T10n0293_013:0723a05_18": "善男子！",
    "T10n0293_013:0723a05_19": "我得菩薩難摧伏智慧藏解脫門，我得菩薩堅固受持願行門，我得菩薩一切法平等地總持門，我得菩薩一切法智光照辯才門，我得菩薩求一切法心無疲厭莊嚴三昧門。」",
    "T10n0293_013:0723a09_20": "善財童子白言：「聖者！",
    "T10n0293_013:0723a09_21": "菩薩難摧伏智慧藏解脫門，乃至求法心無疲厭莊嚴三昧門境界云何？」",
    "T10n0293_013:0723a11_22": "答言：「善男子！",
    "T10n0293_013:0723a11_23": "此處甚深，難知難信。」",
    "T10n0293_013:0723a12_24": "善財白言：「唯願聖者承佛神力，為我宣說。",
    "T10n0293_013:0723a13_25": "我因聖者善知識力，能信、能受、能解、能知、能甚深入、能隨順行，明了觀察，憶念修習，離諸分別，究竟平等。」",
    "T10n0293_013:0723a15_26": "◎大方廣佛華嚴經卷第十三"
}