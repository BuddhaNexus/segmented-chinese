{
    "T24n1463_002:0807a04_0": "毘尼母經卷第二",
    "T24n1463_002:0807a06_0": "失譯人名今附秦錄",
    "T24n1463_002:0807a07_0": "「尼遣使受戒中，佛在世時唯有一女得。",
    "T24n1463_002:0807a07_1": "所以得者，但此女顏容挺特世所無比，若往者恐惡人抄略，是故佛聽。",
    "T24n1463_002:0807a09_2": "今時若有如是比者，可得遣使受戒，其餘一切要現前得具，不現前不得。",
    "T24n1463_002:0807a11_3": "「師法受具中，除憍曇彌五百諸女，其餘一切不得師法受具。",
    "T24n1463_002:0807a12_4": "「上受具中，除尊者摩訶迦葉蘇陀耶，其餘一切不得建立善法上受具。",
    "T24n1463_002:0807a14_5": "「若男子女人其性調善，慧亦明了，無有諸難，得受具足。",
    "T24n1463_002:0807a15_6": "復有三人不得受具：一不自稱字；二不稱和上字；三不乞戒。",
    "T24n1463_002:0807a16_7": "此三種人不得受具；與此相違得受具足。",
    "T24n1463_002:0807a17_8": "復有五人可受具足：一成就丈夫；二不負債；三不是人奴；四年滿二十；五父母放出家。",
    "T24n1463_002:0807a19_9": "是五種人得受具足。",
    "T24n1463_002:0807a20_10": "復有五處，白四羯磨受戒滿足。",
    "T24n1463_002:0807a20_11": "何者五？",
    "T24n1463_002:0807a21_0": "一者和上；二者阿闍梨；三眾僧具足；四性調順；五諸根具足無諸障礙。",
    "T24n1463_002:0807a22_1": "是名五處受戒滿足；與五人相違不得受具。",
    "T24n1463_002:0807a23_2": "復有二人不聽受具：一者有業障；二者龍變為人。",
    "T24n1463_002:0807a24_3": "若先不知與受戒，後時知應擯出眾。",
    "T24n1463_002:0807a25_4": "先知，不應與受戒。",
    "T24n1463_002:0807a26_0": "如上十三比類應廣知。",
    "T24n1463_002:0807a26_1": "復有一人不應受具，此身上忽生白色，生已復滅。",
    "T24n1463_002:0807a27_2": "若先知，不應與受具。",
    "T24n1463_002:0807a28_3": "若不知已受具竟，後時雖知，不應驅出眾。",
    "T24n1463_002:0807b01_0": "「云何為業？",
    "T24n1463_002:0807b01_1": "思業、行業、可思業，故思業非可思業。",
    "T24n1463_002:0807b02_2": "可受業不可受業、少受業多受業、已受業未受業、色業非色業、可見業不可見業、有對業無對業、聖業世間業，現身受業、生受業、後受業，趣惡業、趣天業、趣涅槃業。",
    "T24n1463_002:0807b05_3": "有三業，一切諸業攝在其中：白業、白第二業、白第四業。",
    "T24n1463_002:0807b06_4": "復有四業：非法作業、法作業、群共作業、業齊集作業。",
    "T24n1463_002:0807b08_5": "復有四種業：有比丘群業、共作非法羯磨齊集業、共作非法羯磨群共業、作法羯磨齊集業。",
    "T24n1463_002:0807b10_6": "作法羯磨，此中非法業、群共業，諸比丘不應作。",
    "T24n1463_002:0807b11_7": "非法業、齊集業，此二業不應作。",
    "T24n1463_002:0807b11_8": "法業、群品業，亦不應作。",
    "T24n1463_002:0807b12_9": "法業、齊集業，此二業應作，吾所聽之。",
    "T24n1463_002:0807b13_10": "此中有三種應當知：一者白業；二者擯罰業；三非白非擯罰業。",
    "T24n1463_002:0807b14_11": "云何名為白業？",
    "T24n1463_002:0807b15_12": "白已剃髮受沙彌戒，乃至大比丘戒亦先白後受。",
    "T24n1463_002:0807b16_13": "若不聽，不得受比丘法。",
    "T24n1463_002:0807b16_14": "一切皆如是。",
    "T24n1463_002:0807b17_15": "若有所作，要白眾僧，聽得，不聽不得作，是故名為白業羯磨。",
    "T24n1463_002:0807b18_16": "云何名為擯罰羯磨？",
    "T24n1463_002:0807b18_17": "若有比丘不順佛語，或自白僧或他白僧，僧集隨其罪輕重，眾訶責擯出。",
    "T24n1463_002:0807b20_18": "或有人擯罰，罪負未訖更重作之，眾僧亦更重訶責。",
    "T24n1463_002:0807b21_19": "如此之類皆名擯罰業也。",
    "T24n1463_002:0807b22_20": "云何名為不白不擯罰？",
    "T24n1463_002:0807b23_0": "若有比丘，僧差營房舍，此業非白亦非擯罰。",
    "T24n1463_002:0807b24_0": "又復此人，僧初與羯磨立作營房人，是亦非白非擯罰。",
    "T24n1463_002:0807b25_1": "是業名為非白非擯罰。",
    "T24n1463_002:0807b25_2": "又復解羯磨非一。",
    "T24n1463_002:0807b26_3": "如羯磨亡比丘物，此羯磨非白非擯罰，是故有異。",
    "T24n1463_002:0807b27_4": "受功德衣羯磨亦如是。",
    "T24n1463_002:0807b27_5": "如結大界羯磨、淨地羯磨，如此等不在白擯罰羯磨也。",
    "T24n1463_002:0807b29_6": "「復有二種羯磨：一為人；二為法。",
    "T24n1463_002:0807b29_7": "何等為法羯磨？",
    "T24n1463_002:0807c01_8": "如白已說波羅提木叉戒自恣，如平僧坊地、差營事人、差分衣鉢人，如為受迦絺那衣、捨迦絺那衣、結界捨界、離衣宿。",
    "T24n1463_002:0807c03_9": "先布薩却安居者，諸比丘檀越請安居。",
    "T24n1463_002:0807c04_10": "安居日滿，比丘尼為飲食美故不去，檀越心生疲厭。",
    "T24n1463_002:0807c05_11": "諸比丘即往白佛。",
    "T24n1463_002:0807c06_12": "佛即制：安居竟，比丘尼若過一日，波逸提。",
    "T24n1463_002:0807c07_13": "若大比丘，突吉羅。",
    "T24n1463_002:0807c07_14": "齊集自恣，問法答法、問毘尼答毘尼。",
    "T24n1463_002:0807c08_15": "問法者迦葉是，答法者阿難是。",
    "T24n1463_002:0807c09_16": "問毘尼者迦葉是，答毘尼者優波離是。",
    "T24n1463_002:0807c09_17": "俱名依法羯磨。",
    "T24n1463_002:0807c10_18": "云何名依人羯磨？",
    "T24n1463_002:0807c10_19": "如度沙彌法，先白後剃髮受戒。",
    "T24n1463_002:0807c11_20": "如行波利婆沙日未滿更犯，還行本事，行摩那埵、行阿浮訶那，與現前毘尼、憶念毘尼。",
    "T24n1463_002:0807c13_21": "因闥婆摩羅子被謗故，佛制憶念毘尼。",
    "T24n1463_002:0807c14_22": "因難提伽比丘本清淨心受戒，失心所作違於毘尼。",
    "T24n1463_002:0807c15_23": "後還得本心，諸比丘謗言犯罪。",
    "T24n1463_002:0807c16_24": "此比丘自言：『我本失心時，所作不覺不知。』",
    "T24n1463_002:0807c17_0": "佛言：『癡狂心所作不犯。』",
    "T24n1463_002:0807c17_1": "是故此比丘從眾僧乞不癡毘尼。",
    "T24n1463_002:0807c18_2": "「云何名自知比丘？",
    "T24n1463_002:0807c18_3": "佛在世時常自說戒。",
    "T24n1463_002:0807c19_4": "忽至說戒日，說戒時至，初夜中夜諸比丘請佛說戒，佛默然不說。",
    "T24n1463_002:0807c20_5": "目連以天眼觀此眾中誰不清淨，佛不說也。",
    "T24n1463_002:0807c21_6": "見一比丘不清淨。",
    "T24n1463_002:0807c22_7": "目連即起捉臂牽出。",
    "T24n1463_002:0807c22_8": "佛即告目連言：『何以不審？",
    "T24n1463_002:0807c23_9": "悉問之。",
    "T24n1463_002:0807c23_10": "諸比丘應自知，所以初夜中夜佛不言者，外有惡賊故爾。』",
    "T24n1463_002:0807c24_11": "爾時舍衛國諸比丘鬪訟，此應滅之。",
    "T24n1463_002:0807c25_12": "云何得滅？",
    "T24n1463_002:0807c25_13": "眾中三藏比丘，當取其語和合滅之。",
    "T24n1463_002:0807c26_14": "有比丘字訶德，有風熱亂心故，與諸外道論義，言辭錯亂前後不定，為外道所笑。",
    "T24n1463_002:0807c28_15": "諸比丘白佛。",
    "T24n1463_002:0807c28_16": "佛呼此比丘在前，語言：『汝莫亂心故與人論議。",
    "T24n1463_002:0807c29_17": "言應定實。』",
    "T24n1463_002:0808a01_0": "現前訶責現前滅之。",
    "T24n1463_002:0808a02_0": "爾時舍衛國諸比丘諍訟，佛告諸比丘：『各各相向五體投地，如草敷地滅所諍訟，犯事後當懺悔除滅。』",
    "T24n1463_002:0808a04_1": "從訶責羯磨乃至知種種雜物人羯磨，此是依人羯磨。",
    "T24n1463_002:0808a05_2": "「有羯磨成事不成、有事成羯磨不成、有俱成、有俱不成。",
    "T24n1463_002:0808a06_3": "羯磨者，法也。",
    "T24n1463_002:0808a07_4": "事者，人也。",
    "T24n1463_002:0808a07_5": "云何名事成羯磨不成者？",
    "T24n1463_002:0808a07_6": "此人清淨一切無諸障礙，是名事成。",
    "T24n1463_002:0808a08_7": "羯磨不成者，或言語不具亦前後不次第說不明了，是名羯磨不成。",
    "T24n1463_002:0808a10_8": "何者名為羯磨成事不成？",
    "T24n1463_002:0808a10_9": "羯磨成者，言語具足前後次第說亦明了，是名羯磨成。",
    "T24n1463_002:0808a12_10": "事不成者，有人諸根不具及餘障礙，是名事不成。",
    "T24n1463_002:0808a13_11": "又俱成者，羯磨及人此二皆具，故言俱成。",
    "T24n1463_002:0808a14_12": "俱不成者，羯磨及人二俱不足，是名俱不成。",
    "T24n1463_002:0808a15_13": "「應止羯磨者，諸比丘皆集，但所作不如法，應羯磨作法不羯磨作、應白作法不白作，眾中有持毘尼行清淨者說言：『此非法非律，是不應作。』",
    "T24n1463_002:0808a18_14": "即止不作，是名止羯磨。",
    "T24n1463_002:0808a18_15": "不應止羯磨者，眾僧齊集，所作亦皆如法，眾中無譏慊者，是名不應止羯磨。",
    "T24n1463_002:0808a20_16": "此二章，卑犍度中廣說章。",
    "T24n1463_002:0808a21_17": "卑者，國名也。",
    "T24n1463_002:0808a21_18": "「擯出有二種羯磨：一永擯；二為調伏故擯。",
    "T24n1463_002:0808a22_19": "調伏者，未懺悔中間，及飲食坐起言語，一切僧法事皆不得同，是名擯出。",
    "T24n1463_002:0808a24_20": "調伏羯磨，此人若剛強永無改悔，盡此一身不復得同僧事。",
    "T24n1463_002:0808a25_21": "尊者優波離即從座，起整衣服合掌禮佛，白佛言：『世尊！",
    "T24n1463_002:0808a26_22": "若有比丘於僧事無缺而強擯者，此事云何？』",
    "T24n1463_002:0808a27_23": "佛言：『擯有二種：一者善擯；二者惡擯。",
    "T24n1463_002:0808a28_24": "如擯十三種人者，名為善擯。",
    "T24n1463_002:0808a29_25": "與此相違，名為惡擯。",
    "T24n1463_002:0808a29_26": "是名擯出羯磨。",
    "T24n1463_002:0808a29_27": "復有眾僧，聽懺悔入僧次第羯磨。",
    "T24n1463_002:0808b01_28": "若比丘為調伏故擯出者，此人後時改悔求僧除罪，僧有所教勅皆順僧意不敢違逆，能使眾僧齊心歡喜，僧即聚集解擯羯磨，更作聽入僧羯磨，是名聽入僧羯磨。』",
    "T24n1463_002:0808b05_29": "優波離問佛：『擯出懺悔，此事云何？』",
    "T24n1463_002:0808b06_30": "佛言：『為調伏者，聽使懺悔。",
    "T24n1463_002:0808b06_31": "永擯者，不聽懺悔。』",
    "T24n1463_002:0808b07_32": "「何者名為訶責羯磨？",
    "T24n1463_002:0808b07_33": "有人僧中健鬪強諍，於僧法事中皆不如法，現前種種訶責乃至擯出。",
    "T24n1463_002:0808b09_34": "此訶責事，訶責犍度中廣說。",
    "T24n1463_002:0808b10_0": "有訶責者，若比丘作種種不如法事，眾僧語言：『長老！",
    "T24n1463_002:0808b11_1": "汝犯不如法事。』",
    "T24n1463_002:0808b11_2": "此人即答僧言：『我不知不見犯何等事。』",
    "T24n1463_002:0808b12_3": "僧應種種苦責擯出，是名呵責羯磨。",
    "T24n1463_002:0808b13_4": "諫法應三處諫：見、聞、疑破戒破見破行。",
    "T24n1463_002:0808b14_5": "諫者有五事因緣：一知時；二利於前人；三實心；四調和語；五不麁惡語。",
    "T24n1463_002:0808b15_6": "復有內立五種因緣故應諫：一利益；二安樂；三慈心；四悲心；五於犯罪中欲使速離。",
    "T24n1463_002:0808b17_7": "是名諫法緣事。",
    "T24n1463_002:0808b18_8": "云何名為緣事？",
    "T24n1463_002:0808b18_9": "若因若緣。",
    "T24n1463_002:0808b18_10": "此中從何初起？",
    "T24n1463_002:0808b19_0": "如拔陀波羅比丘經中，應當廣知。",
    "T24n1463_002:0808b19_1": "爾時世尊在舍衛國一坐而食。",
    "T24n1463_002:0808b20_2": "佛告諸比丘：『吾一食已來身體調適無諸患苦，汝等亦應一食。』",
    "T24n1463_002:0808b21_3": "諸比丘聞告，歡喜奉行。",
    "T24n1463_002:0808b22_4": "拔陀波羅比丘不順佛告，『不能一食。",
    "T24n1463_002:0808b23_5": "何以故？",
    "T24n1463_002:0808b23_6": "我常數數食，以此為法。』",
    "T24n1463_002:0808b23_7": "佛復告言：『汝能多食者，中前多乞，一坐而食。』",
    "T24n1463_002:0808b24_8": "復言：『不能。』",
    "T24n1463_002:0808b25_9": "佛復欲遊諸國邑，阿難為佛縫衣。",
    "T24n1463_002:0808b25_10": "此比丘到阿難所問言：『汝何所作？』",
    "T24n1463_002:0808b26_11": "阿難答言：『世尊欲遊諸國邑，是故為佛縫衣。",
    "T24n1463_002:0808b27_12": "汝住此或無利益。』",
    "T24n1463_002:0808b28_13": "聞此語已即到佛所，五體投地白佛言：『世尊！",
    "T24n1463_002:0808b29_14": "當為弟子懺悔。』",
    "T24n1463_002:0808b29_15": "佛言：『懺悔無益。",
    "T24n1463_002:0808b29_16": "一切沙門婆羅門皆知汝行非法。",
    "T24n1463_002:0808c01_17": "若順吾言者，四禪四空定諸通解脫皆可得耳。",
    "T24n1463_002:0808c02_18": "不用吾言者，於此諸善不可得也。』",
    "T24n1463_002:0808c03_19": "復更慇懃三請世尊，世尊然後受其懺悔，復為說法：『若人造惡能改悔者，於佛法中多所利益。』",
    "T24n1463_002:0808c05_20": "如是廣說。",
    "T24n1463_002:0808c05_21": "此拔陀波羅比丘數數犯罪，諸比丘見已諫之。",
    "T24n1463_002:0808c06_22": "聞諫之言不以經懷，便以餘言而答。",
    "T24n1463_002:0808c07_23": "佛向拔陀波羅比丘言：『有一比丘犯種種罪。",
    "T24n1463_002:0808c08_24": "諸比丘見已如法諫之。",
    "T24n1463_002:0808c09_25": "此比丘更以異言而答，復生瞋恚。』",
    "T24n1463_002:0808c10_0": "佛言：『此比丘雖不受諫，亦應諫之。",
    "T24n1463_002:0808c10_1": "所以爾者，欲使諸沙門婆羅門一切廣聞，亦欲使其現身長夜受苦。』",
    "T24n1463_002:0808c12_2": "佛說曰：『調伏法有三種：一呵責；二別住宿；三當令依止有智慧者乃至驅出。",
    "T24n1463_002:0808c14_0": "是人因是事調伏，心意柔軟順僧法而行，能使大眾歡悅，是名調伏法。』",
    "T24n1463_002:0808c15_1": "「舍摩陀者(秦言名滅)，何等比丘事應滅？",
    "T24n1463_002:0808c16_2": "若有比丘隨善法，能除四受：一者欲受；二者見受；三者戒取受；四者我取受。",
    "T24n1463_002:0808c17_3": "能除此四受，隨順行出離法，善者念念增進，惡者捨之，是名為滅。",
    "T24n1463_002:0808c19_4": "又復滅者，從現前毘尼乃至敷草毘尼，滅此七諍，亦名為滅也。",
    "T24n1463_002:0808c20_5": "不應滅者，若比丘成就五法起鬪諍事：一者常樂在家；二者常樂依國王大臣；三者不樂依僧；四者亦不依法；五者眾僧所行事皆不順之。",
    "T24n1463_002:0808c23_6": "若比丘成就此五種事，所有諍事不應滅之。",
    "T24n1463_002:0808c24_7": "復有比丘成就五法，有諍事起應當滅之。",
    "T24n1463_002:0808c25_8": "何等為五？",
    "T24n1463_002:0808c25_9": "五者與上五事相違，即是五也。",
    "T24n1463_002:0808c26_10": "成此五法，所有諍事應當滅之。",
    "T24n1463_002:0808c27_11": "又復滅者，隨僧行法能隨順之，所有善法日日增進，其所行事常為解說。",
    "T24n1463_002:0808c28_12": "若有事能令僧喜，行之不惓，是名滅法。",
    "T24n1463_002:0808c29_13": "「捨戒法。",
    "T24n1463_002:0808c29_14": "若比丘愁憂不樂不樂梵行，欲歸家不樂比丘法，於此法中生慚愧心，意欲成就在家之法。",
    "T24n1463_002:0809a03_0": "『出家法於我無益，在家法益我甚好。』",
    "T24n1463_002:0809a03_1": "意欲捨比丘法還家，作如是語：『我捨佛法僧、和上阿闍梨、梵行、毘尼、波羅提木叉戒。』",
    "T24n1463_002:0809a05_2": "如是廣說，應當知是為捨戒。",
    "T24n1463_002:0809a06_3": "不捨戒者，若癡狂心亂乃至口噤不能言者，不名捨戒。",
    "T24n1463_002:0809a07_4": "如是廣說，應當知。",
    "T24n1463_002:0809a08_0": "「戒羸者，比丘生念，不樂梵行、樂在外道乃至作僧祇人，是名戒羸。",
    "T24n1463_002:0809a09_1": "戒羸事如上文中所說。",
    "T24n1463_002:0809a10_2": "「說戒法。",
    "T24n1463_002:0809a10_3": "應如法集僧，僧集已應當一白羯磨，不應二三四白羯磨也。",
    "T24n1463_002:0809a11_4": "僧作法事如法取欲，皆應默然不應遮也。",
    "T24n1463_002:0809a12_5": "僧若不滿足者不應說戒，僧若滿足應廣說戒。",
    "T24n1463_002:0809a13_6": "「時不中，略說也。",
    "T24n1463_002:0809a13_7": "時者，無留難名為時。",
    "T24n1463_002:0809a14_8": "爾時世尊於靜房中心念：『我為諸比丘制戒說波羅提木叉，乃至能使人得四沙門果。",
    "T24n1463_002:0809a16_9": "波羅提木叉者，戒律行住處，是名波羅提木叉義。』",
    "T24n1463_002:0809a17_10": "爾時諸比丘用歌音誦戒。",
    "T24n1463_002:0809a18_11": "佛言：『不應當以高聲了了誦戒。",
    "T24n1463_002:0809a18_12": "歌音誦戒有五事過：一心染著此音；二為世人所嫌；三與世人無異；四妨廢行道；五妨入定。",
    "T24n1463_002:0809a20_13": "是名五事過也。』",
    "T24n1463_002:0809a22_0": "「佛在世時，諸比丘日日說戒，眾僧皆生厭心。",
    "T24n1463_002:0809a23_0": "佛聞即制十五日一說戒。",
    "T24n1463_002:0809a23_1": "爾時於一住處說戒，僧坊既大，諸比丘遠者不聞。",
    "T24n1463_002:0809a24_2": "是以如來為諸比丘制法：『僧眾若多僧房亦大者，應當正中敷座，說戒者在此座上，當高聲了了說，使得聞之。』",
    "T24n1463_002:0809a27_3": "爾時諸比丘在一住處，僧眾雖大，無誦戒者，法事不成。",
    "T24n1463_002:0809a28_4": "世尊聞已告諸比丘：『從今已後，有出家者，至五臘要誦戒使利。",
    "T24n1463_002:0809a29_5": "若根鈍者，乃至百臘亦應誦之。",
    "T24n1463_002:0809b01_6": "若故不誦、若先誦後時廢忘、若復鈍根不能得者，此等三人有四種過：一不得畜弟子；二不得離依止；三不得作和上；四不得作阿闍梨。",
    "T24n1463_002:0809b04_7": "是名不誦戒者罪。』",
    "T24n1463_002:0809b05_8": "「有八種難，得略說戒：一者王難；二者賊難；三者水難；四者火難；五者病難；六者人難；七者非人難；八者毒蛇難。",
    "T24n1463_002:0809b07_9": "有此八種得略說戒。",
    "T24n1463_002:0809b07_10": "略有五種：一者說戒序已，稱名說言：『四波羅夷，汝等數數聞。』",
    "T24n1463_002:0809b09_11": "乃至眾學亦如是說。",
    "T24n1463_002:0809b09_12": "第二略者，從戒序說四事竟，後亦稱名如前也。",
    "T24n1463_002:0809b10_13": "第三略者，從戒序說至十三事，後者稱名亦如前二。",
    "T24n1463_002:0809b12_0": "第四略者，從戒序說至二不定，餘者稱名亦如前三。",
    "T24n1463_002:0809b13_1": "第五略者，從戒序說乃至尼薩耆波逸提，後者稱名亦如前四。",
    "T24n1463_002:0809b14_2": "爾時有眾多比丘在一處，皆根鈍無所知，有賊難不得就餘寺說戒，法事不成。",
    "T24n1463_002:0809b16_3": "佛聞已教諸比丘：『汝等當略說戒。",
    "T24n1463_002:0809b17_4": "「諸惡莫作、諸善奉行、自淨其意、是諸佛教。」",
    "T24n1463_002:0809b18_5": "是名略說戒。』",
    "T24n1463_002:0809b18_6": "「不成說戒有四種：非法群共說戒，不名說戒；非法齊集，此亦不名說戒；群共，此亦不成說；應一白處二白，此亦不成說戒。",
    "T24n1463_002:0809b21_7": "若有比丘於說戒時，三四別共私論起貢高心，因說戒論義生於諍訟，如此說戒不成說戒。",
    "T24n1463_002:0809b23_8": "不成有二種：一鬪訟故說戒不成；二惡心故增長煩惱。",
    "T24n1463_002:0809b24_9": "是二皆不成說戒。",
    "T24n1463_002:0809b24_10": "此事布薩犍度中應當廣知。",
    "T24n1463_002:0809b25_11": "是處應說。",
    "T24n1463_002:0809b25_12": "何者？",
    "T24n1463_002:0809b25_13": "若比丘未犯罪心中生念：『云何不犯眾惡而得生善？』",
    "T24n1463_002:0809b27_14": "即詣持法、持毘尼、持摩得勒伽藏者問之。",
    "T24n1463_002:0809b28_0": "『尊者！",
    "T24n1463_002:0809b28_1": "何者是法？",
    "T24n1463_002:0809b28_2": "何者非法？",
    "T24n1463_002:0809b28_3": "何者可說？",
    "T24n1463_002:0809b28_4": "何者不可說？』",
    "T24n1463_002:0809b29_5": "彼師聞此語，即次第為說，法如法說，不如法不如法說，如毘尼如毘尼說，非毘尼如非毘尼說，輕如輕說，重如重說，麁惡語如麁惡語說，非麁惡語如非麁惡語說，犯如犯說，不犯如不犯說，殘如殘說，不殘如不殘說，應如應說，不應如不應說，制如制說，不如制如不如制說，所說如所說，不如所說如不如所說，齊量如齊量說，不齊量如不齊量說，分別如分別說，不分別如不分別說。",
    "T24n1463_002:0809c08_6": "「比丘法。",
    "T24n1463_002:0809c08_7": "食在界內，無淨厨不得食。",
    "T24n1463_002:0809c09_8": "何以故？",
    "T24n1463_002:0809c09_9": "佛遊諸聚落，見諸比丘共諍。",
    "T24n1463_002:0809c10_10": "佛問比丘：『諍何等事？』",
    "T24n1463_002:0809c10_11": "比丘白佛：『昨日食已有餘殘食，是故諍之。』",
    "T24n1463_002:0809c11_12": "佛言：『從今已去，宿食及在大界內食，無淨厨者一切不得食。』",
    "T24n1463_002:0809c13_13": "眾僧住處初立寺時，眾僧齊集，應先羯磨作淨厨處，後羯磨眾僧房舍處。",
    "T24n1463_002:0809c14_14": "若當時忘誤不羯磨作淨厨處者，後若憶，還解大界後解小界，先羯磨淨厨處。",
    "T24n1463_002:0809c16_15": "結界法：先結小界、後結大界。",
    "T24n1463_002:0809c17_16": "共宿食、殘宿食、眾僧小界內所作食、僧自手作食，若僧值世飢饉得食，餘時不得食。",
    "T24n1463_002:0809c19_17": "受食已檀越來請，彼中食即足，應以此食轉施餘僧。",
    "T24n1463_002:0809c20_18": "彼僧得已，應作殘食法而食。",
    "T24n1463_002:0809c20_19": "復有諸大師為國主所重請食，彼中食足，餘殘將來施同住處僧。",
    "T24n1463_002:0809c22_20": "僧怖不食。",
    "T24n1463_002:0809c22_21": "佛言：『聽汝作殘食法食之無過。』",
    "T24n1463_002:0809c23_22": "有比丘外得菓來即與淨施主，施主值世飢饉不還本主。",
    "T24n1463_002:0809c24_23": "佛因而制戒：『從今已去，若飢饉世得自畜而食。",
    "T24n1463_002:0809c25_24": "池中菓一切菓亦如是。』",
    "T24n1463_002:0809c26_25": "「畜鉢法。",
    "T24n1463_002:0809c26_26": "除鐵鉢、瓦鉢，餘一切鉢皆不得畜。",
    "T24n1463_002:0809c27_27": "「色中上色衣不應畜。",
    "T24n1463_002:0809c27_28": "何者？",
    "T24n1463_002:0809c27_29": "錦紋鬘花如此等衣不中畜。",
    "T24n1463_002:0809c28_30": "「應說者，有比丘生念：『云何修諸善法？』",
    "T24n1463_002:0809c29_31": "往詣諸智者所，問言：『云何名犯？",
    "T24n1463_002:0809c29_32": "云何不犯？",
    "T24n1463_002:0810a01_33": "云何懺悔？",
    "T24n1463_002:0810a01_34": "因何事而犯？』",
    "T24n1463_002:0810a01_35": "彼師隨順毘尼為說犯不犯，如是廣，應當知。",
    "T24n1463_002:0810a02_36": "問者聞師說已，心中無復憂苦，隨順師教如毘尼而行，心得清淨隨順善法，更無餘念，是名應說。",
    "T24n1463_002:0810a04_37": "又復應說者，比丘生念：『厭患生死，云何出離修道而得涅槃？』",
    "T24n1463_002:0810a06_38": "生此念已，即到智者邊問之：『尊者大德！",
    "T24n1463_002:0810a07_39": "云何修四禪乃至四果？』",
    "T24n1463_002:0810a07_40": "彼師次第為說，乃至阿羅漢果，是名應說。",
    "T24n1463_002:0810a08_41": "云何名為非法說？",
    "T24n1463_002:0810a08_42": "彼師為問者說，法說非法、非法說法，乃至所說名非所說、不所說名所說，限量作非限量、非限量作限量，分別名不分別、不分別名分別，從食鉢乃至飲皆亦如是。",
    "T24n1463_002:0810a12_43": "又不應說者，有比丘問智者：『云何得初禪乃至四果？』",
    "T24n1463_002:0810a13_44": "智者為說：『汝之所問得過人法。",
    "T24n1463_002:0810a14_45": "汝犯波羅夷。』",
    "T24n1463_002:0810a14_46": "是名不應說。",
    "T24n1463_002:0810a15_47": "往時有比丘，字難提伽。",
    "T24n1463_002:0810a15_48": "失性，於眾僧布薩日，或憶或不憶，憶時來、不憶不來。",
    "T24n1463_002:0810a16_49": "諸比丘往白世尊。",
    "T24n1463_002:0810a17_50": "佛告言：『但與此比丘作失性白二羯磨。",
    "T24n1463_002:0810a18_51": "雖不來，法事成就。』",
    "T24n1463_002:0810a18_52": "此布薩犍度中廣明。",
    "T24n1463_002:0810a19_53": "此比丘還得本心，心中生疑，本失性羯磨為捨不捨？",
    "T24n1463_002:0810a20_54": "往白世尊。",
    "T24n1463_002:0810a20_55": "佛言：『得心者可捨之。』",
    "T24n1463_002:0810a20_56": "諸比丘復疑：『後還失心，此復云何？』",
    "T24n1463_002:0810a21_57": "佛言：『還作失性羯磨，後得本心還捨。』",
    "T24n1463_002:0810a22_58": "「比丘受人施，不如法，為施所墮。",
    "T24n1463_002:0810a23_59": "墮有二種：一者食他人施，不如法修道，放心縱逸無善可記；二者與施轉施，施不如法。",
    "T24n1463_002:0810a25_60": "因此二處當墮三途。",
    "T24n1463_002:0810a25_61": "若無三途受報，此身即腹壞食出，所著衣服即應離身。",
    "T24n1463_002:0810a26_62": "「應施者，若父母貧苦，應先授三歸五戒十善然後施與。",
    "T24n1463_002:0810a28_63": "若不貧，雖受三歸五戒，不中施與。",
    "T24n1463_002:0810a28_64": "復有施處：一者治塔人；二者奉僧人；三者治僧房人；四者病苦人；五者嬰兒；六者懷妊女人；七者牢獄繫人；八者來詣僧房乞人。",
    "T24n1463_002:0810b02_65": "如此等人，或中與、或不中與。",
    "T24n1463_002:0810b03_66": "治塔、奉僧、治僧房人，計其功勞當償作價；若過分與，為施所墮。",
    "T24n1463_002:0810b04_67": "施病者食，當作慈心，隨病者所宜而施與之。",
    "T24n1463_002:0810b05_68": "若設病錯誤與食，為施所墮。",
    "T24n1463_002:0810b06_69": "嬰兒、牢獄繫人、懷妊者，如此人等當以慈心施之，勿望出入得報，當為佛法不作留難。",
    "T24n1463_002:0810b08_70": "如此等心施之如法，若不爾為施所墮。",
    "T24n1463_002:0810b09_71": "詣僧房乞，若自有糧，不須施之，施者為施所墮；若無糧食，施之無過。",
    "T24n1463_002:0810b10_72": "若比丘不坐禪不誦經、不營佛法僧事，受人施，為施所墮。",
    "T24n1463_002:0810b12_73": "若有三業，受施無過。",
    "T24n1463_002:0810b12_74": "若前人無三業，知而轉施與者，受施能施二皆為施所墮。",
    "T24n1463_002:0810b13_75": "若比丘食檀越施，以知足為限，若飽強飲食者，為施所墮。",
    "T24n1463_002:0810b15_76": "若比丘作憍慢意自飲食者，為施所墮。",
    "T24n1463_002:0810b16_77": "何以故？",
    "T24n1463_002:0810b16_78": "世尊於長夜中常讚歎限食。",
    "T24n1463_002:0810b16_79": "最後乃至施持戒者，能受施能消施也。",
    "T24n1463_002:0810b17_80": "如佛說曰：『施持戒者果報益大，施破戒者得果報甚少。』",
    "T24n1463_002:0810b19_0": "如佛說偈：『寧吞鐵丸而死，不以無戒食人信施。』",
    "T24n1463_002:0810b20_1": "若食足已更強食者，不加色力但增其患，是故不應無度食也。",
    "T24n1463_002:0810b21_2": "「羯磨者，有四因緣羯磨得成：一如法；二僧齊集；三如法白一處白一乃至白四處白四，白四處不三二一白；四者眾僧不來者與欲，眾中無說難者。",
    "T24n1463_002:0810b24_3": "此四法成就，是名如法羯磨。",
    "T24n1463_002:0810b25_4": "此事章卑犍度中當廣知。",
    "T24n1463_002:0810b26_0": "非羯磨者，四事不成不名羯磨。",
    "T24n1463_002:0810b26_1": "「毘尼者，有種種毘尼，有犯毘尼、有鬪諍毘尼、有煩惱毘尼、比丘毘尼、比丘尼毘尼、少分毘尼、一切處毘尼、從犯毘尼、出罪毘尼。",
    "T24n1463_002:0810b29_2": "又毘尼，能滅不善根、能滅障法、能滅五蓋惡行，名為毘尼。",
    "T24n1463_002:0810c01_3": "復有毘尼，能發露隨順修行、捨惡從善，名為毘尼。",
    "T24n1463_002:0810c03_4": "云何名為發露？",
    "T24n1463_002:0810c03_5": "所犯不隱盡向人說，名為發露。",
    "T24n1463_002:0810c04_6": "此事滅罪犍度中廣說。",
    "T24n1463_002:0810c04_7": "隨順者，隨順和上所說、隨順阿闍梨所說，乃至眾僧所說皆不違逆，是名隨順。",
    "T24n1463_002:0810c06_8": "云何名為滅？",
    "T24n1463_002:0810c07_9": "能滅鬪諍，故名為滅。",
    "T24n1463_002:0810c07_10": "云何名為斷？",
    "T24n1463_002:0810c07_11": "如斷煩惱名為斷。",
    "T24n1463_002:0810c08_12": "煩惱毘尼、斷煩惱毘尼中應當廣知。",
    "T24n1463_002:0810c09_13": "又比丘說言：『如我所知見者，欲不能障道。』",
    "T24n1463_002:0810c10_14": "餘比丘諫言：『莫作是語，欲者是障道之本。",
    "T24n1463_002:0810c11_15": "所以知之，世尊種種為欲作喻，欲如火坑乃至刀喻等。",
    "T24n1463_002:0810c12_16": "云何言不障？",
    "T24n1463_002:0810c12_17": "當捨此見。』",
    "T24n1463_002:0810c12_18": "諸比丘諫時，受諫者好。",
    "T24n1463_002:0810c13_19": "若不受，諸比丘當為作白四羯磨憶之，是名棄捨惡見比丘過語。",
    "T24n1463_002:0810c14_20": "諸比丘集作法事，不如法眾中有見，眾僧作法事不成。",
    "T24n1463_002:0810c16_21": "此人若有三四五伴，可得諫之。",
    "T24n1463_002:0810c16_22": "若獨一，不須諫也。",
    "T24n1463_002:0810c17_23": "何以故？",
    "T24n1463_002:0810c17_24": "大眾力大或能擯出，於法無益自得苦惱。",
    "T24n1463_002:0810c18_25": "以是義故，應默然不言。",
    "T24n1463_002:0810c18_26": "「若入僧中，應立五德：一者常起慈心，如掃扠喻，好惡平等皆欲令得善。",
    "T24n1463_002:0810c20_27": "二者於諸上座常起恭敬謙下之心，無得慢也。",
    "T24n1463_002:0810c21_28": "三者於諸下座勿得談論而共交由。",
    "T24n1463_002:0810c22_29": "四者若僧集作法事時，大眾應請一知法者說法。",
    "T24n1463_002:0810c23_30": "五者若眾不請，應語眾令請知法說。",
    "T24n1463_002:0810c24_31": "舍利弗亦成就上五種入僧法。",
    "T24n1463_002:0810c25_32": "「云何名白？",
    "T24n1463_002:0810c25_33": "『迦葉！",
    "T24n1463_002:0810c25_34": "隨比丘說言，眾皆聽許，默然故。』",
    "T24n1463_002:0810c26_35": "名為白。",
    "T24n1463_002:0810c26_36": "白一處是，如初度沙彌、受大戒時白僧，白僧已差教授師，將出家者屏猥處問其遮法。",
    "T24n1463_002:0810c28_37": "為欲說波羅提木叉、若自恣、若鉢破更受。",
    "T24n1463_002:0810c29_38": "有一比丘字闡陀，始欲犯戒。",
    "T24n1463_002:0810c29_39": "諸比丘知已諫之。",
    "T24n1463_002:0810c30_40": "此比丘語諸比丘言：『汝等何所說？",
    "T24n1463_002:0811a01_41": "共誰言？",
    "T24n1463_002:0811a01_42": "誰有犯者？",
    "T24n1463_002:0811a01_43": "云何名犯？』",
    "T24n1463_002:0811a01_44": "作如此異語。",
    "T24n1463_002:0811a02_0": "諸比丘白佛。",
    "T24n1463_002:0811a02_1": "佛言：『與此比丘作異語別住羯磨。』",
    "T24n1463_002:0811a03_2": "闡陀比丘後時復更輕弄諸比丘。",
    "T24n1463_002:0811a03_3": "諸比丘語莫坐便坐、莫起便起、莫語便語、莫來便來。",
    "T24n1463_002:0811a05_0": "諸比丘白佛。",
    "T24n1463_002:0811a05_1": "佛言：『為作調弄白一羯磨。』",
    "T24n1463_002:0811a05_2": "如此等及餘未列名者，皆名白一羯磨。",
    "T24n1463_002:0811a06_3": "「云何名為白二羯磨？",
    "T24n1463_002:0811a07_4": "白者，『大德僧聽！",
    "T24n1463_002:0811a07_5": "某甲房舍隤毀。",
    "T24n1463_002:0811a08_0": "若僧時到僧忍聽，僧與某甲房舍與某檀越修治及與營事比丘。",
    "T24n1463_002:0811a09_1": "白如是。』",
    "T24n1463_002:0811a09_2": "『大德僧聽！",
    "T24n1463_002:0811a09_3": "某房舍某房舍，無檀越，隤毀。",
    "T24n1463_002:0811a10_4": "僧今與某房舍與某檀越令修治及營事比丘。",
    "T24n1463_002:0811a11_5": "若僧忍者持某房舍與某檀越令修治及營事比丘，僧忍者默然；不忍者便說。",
    "T24n1463_002:0811a13_6": "僧已忍持某房舍與某檀越及營事比丘竟。",
    "T24n1463_002:0811a14_7": "僧忍，默然故，是事如是持。』",
    "T24n1463_002:0811a15_8": "營僧事人分亡比丘衣鉢，受迦絺那衣、捨迦絺那衣，一切結界不離衣宿法，先結大界後結不失衣界、先捨不失衣界後捨大界，教授比丘尼自恣。",
    "T24n1463_002:0811a18_9": "如是等眾多，皆白二羯磨。",
    "T24n1463_002:0811a18_10": "「白四羯磨者，白已三羯磨，是名白四羯磨。",
    "T24n1463_002:0811a19_11": "一者呵責。",
    "T24n1463_002:0811a20_12": "二者有比丘共白衣鬪，眾僧勸令與檀越懺悔，擯出滅擯、別住還行本事、行摩那埵、行阿浮呵那乃至七滅諍。",
    "T24n1463_002:0811a22_13": "有比丘大德，為巨富信心檀越所重，請其多年，隨其所須供給與之。",
    "T24n1463_002:0811a24_14": "傍人說曰：『此長者巨富，由比丘故大損其財。』",
    "T24n1463_002:0811a25_15": "癡失性比丘尼受戒已，來僧中乞戒；犯戒事、覆鉢、默擯，如是等及餘未列者，皆白四羯磨。",
    "T24n1463_002:0811a27_16": "「別住有二種。",
    "T24n1463_002:0811a27_17": "若有外道來入佛法中求出家者，僧應與四月別住白四羯磨。",
    "T24n1463_002:0811a28_18": "又復別住者，十三種種性於僧殘中若犯一一，不發露覆藏。",
    "T24n1463_002:0811b01_19": "後時發露，僧與白四羯磨別住。",
    "T24n1463_002:0811b02_0": "以何義故名為別住？",
    "T24n1463_002:0811b02_1": "別在一房不得與僧同處。",
    "T24n1463_002:0811b03_2": "一切大僧下坐，不得連草食。",
    "T24n1463_002:0811b03_3": "又復一切眾僧苦役，掃塔及僧房，乃至僧大小行來處皆料理之。",
    "T24n1463_002:0811b05_4": "又復雖入僧中，不得與僧談論，若有問者亦不得答。",
    "T24n1463_002:0811b06_5": "以是義故，名為別住。",
    "T24n1463_002:0811b06_6": "行本事者，別住時未竟，又復更犯，復從眾僧乞別住，僧還與本所覆藏日作白四羯磨，故名本事。",
    "T24n1463_002:0811b09_0": "云何名為摩那埵。",
    "T24n1463_002:0811b09_1": "摩那埵者？",
    "T24n1463_002:0811b09_2": "別住苦役與前住無異，但與日限少有異耳。",
    "T24n1463_002:0811b10_3": "若犯時即發露者，亦六日六夜行之。",
    "T24n1463_002:0811b11_4": "摩那埵者(秦言意喜)，前唯自意歡喜，亦生慚愧，亦使眾僧歡喜。",
    "T24n1463_002:0811b12_5": "由前喜故與其少日，因少日故始得喜名。",
    "T24n1463_002:0811b13_6": "眾僧喜者，觀此人所行法不復還犯，眾僧歎者言：『此人因此改悔，更不起煩惱成清淨人也。』",
    "T24n1463_002:0811b15_7": "是故喜耳。",
    "T24n1463_002:0811b16_0": "阿浮呵那者，清淨戒生，得淨解脫。",
    "T24n1463_002:0811b16_1": "於此戒中清淨無犯，善持起去，是名阿浮呵那義。",
    "T24n1463_002:0811b17_2": "「有犯、不犯，犯者三種人犯：一不癡狂；二不散亂心；三不為苦痛所逼。",
    "T24n1463_002:0811b19_3": "是名為犯。",
    "T24n1463_002:0811b19_4": "復有犯者，一切所犯輕重，隨彼佛所制處廣應當知。",
    "T24n1463_002:0811b20_5": "不犯者亦如是。",
    "T24n1463_002:0811b21_6": "隨何篇所明，彼中廣應當知。",
    "T24n1463_002:0811b21_7": "決了犯不犯義，一切當毘尼中推之。",
    "T24n1463_002:0811b22_8": "從初法非法不知，乃至懺悔不懺悔不知，此二十二種與人受具，皆名為犯。",
    "T24n1463_002:0811b24_9": "欲決斷一切不犯者，應當毘尼中推之。",
    "T24n1463_002:0811b25_10": "有能成就二十二法者，應與人受具，是名不犯。",
    "T24n1463_002:0811b26_11": "「有比丘犯非比丘尼犯，又比丘尼犯非比丘犯，又比丘比丘尼犯非式叉摩尼犯，又比丘比丘尼犯非沙彌沙彌尼犯。",
    "T24n1463_002:0811b28_12": "或有出家五眾犯非優婆塞優婆夷犯。",
    "T24n1463_002:0811b29_13": "復有七眾皆犯。",
    "T24n1463_002:0811c01_14": "何等名為比丘犯非比丘尼犯？",
    "T24n1463_002:0811c01_15": "如阿練若住處所行法，比丘尼不行，比丘犯非比丘尼犯。",
    "T24n1463_002:0811c03_16": "有一比丘在阿練若處住，懈怠不能瓶中盛水亦復無食。",
    "T24n1463_002:0811c04_17": "後時有賊來，從索水索食皆不得，瞋恚即打此比丘。",
    "T24n1463_002:0811c05_18": "如來知已後與制戒：阿練若處住者，皆應瓶盛水、殘食少多留之，賊來索可與耳。",
    "T24n1463_002:0811c07_19": "如是等皆比丘法，非比丘尼所行法。",
    "T24n1463_002:0811c08_20": "「何者比丘尼犯非比丘犯？",
    "T24n1463_002:0811c09_21": "若比丘尼獨渡水、獨行入村、離眾獨宿，或獨隨道行、或獨使男子剃髮、或獨比丘經行處行、或結加趺坐，如是等所犯，比丘尼犯非比丘犯。",
    "T24n1463_002:0811c12_22": "「何者名比丘比丘尼犯非式叉摩尼犯？",
    "T24n1463_002:0811c13_23": "若比丘比丘尼不受食而食，比丘比丘尼犯，非式叉摩尼犯。",
    "T24n1463_002:0811c14_24": "「何等三眾犯非沙彌沙彌尼犯？",
    "T24n1463_002:0811c15_25": "除沙彌沙彌尼戒已，犯餘戒者是三眾犯非沙彌沙彌尼犯。",
    "T24n1463_002:0811c16_26": "「何者五眾犯非優婆塞優婆夷犯？",
    "T24n1463_002:0811c17_27": "除五戒已，犯餘戒者是五眾犯，非二眾也。",
    "T24n1463_002:0811c18_28": "「何者名七眾都犯？",
    "T24n1463_002:0811c19_29": "七眾皆持五戒，七眾若犯此五戒，皆同犯也。",
    "T24n1463_002:0811c20_30": "「有犯冬有非春夏有，有犯春有非夏冬有，有犯夏有非冬春有。",
    "T24n1463_002:0811c21_31": "何者冬有非春夏有？",
    "T24n1463_002:0811c21_32": "冬四月已滿，應捨功德衣。",
    "T24n1463_002:0811c22_33": "若不捨過一日，犯突吉羅。",
    "T24n1463_002:0811c23_34": "此犯冬有非春夏也。",
    "T24n1463_002:0811c23_35": "何者春犯非夏冬有？",
    "T24n1463_002:0811c24_36": "春一月殘，應乞雨浴衣。",
    "T24n1463_002:0811c24_37": "若過一月乞、若乞過長得，得已不十五日用，此三事皆犯尼薩耆波逸提。",
    "T24n1463_002:0811c26_38": "何者夏有非冬春有？",
    "T24n1463_002:0811c26_39": "比丘法應夏安居。",
    "T24n1463_002:0811c27_40": "安居有二種：前、後。",
    "T24n1463_002:0811c27_41": "若不安居，復不自恣，此犯夏有非冬春有。",
    "T24n1463_002:0811c28_42": "是故此三所犯，各當時而有，是名犯不犯。",
    "T24n1463_002:0811c29_43": "「何者輕？",
    "T24n1463_002:0811c29_44": "犯波羅提提舍尼，此罪輕，或向一人說、若自心念，皆能滅也。",
    "T24n1463_002:0812a01_45": "自種性者，若比丘畜人皮革屣、食人肉，若畜食者，偷蘭遮。",
    "T24n1463_002:0812a02_46": "種性者，肉及皮即是人身，故言種性。",
    "T24n1463_002:0812a03_47": "突吉羅者，不攝身威儀得突吉羅。",
    "T24n1463_002:0812a03_48": "惡口者，說言汝是工師技兒諸根不具，如此說者得波逸提，是名惡口輕犯也。",
    "T24n1463_002:0812a06_0": "「重者，波羅夷、僧伽婆尸沙。",
    "T24n1463_002:0812a06_1": "此二邊所得偷蘭遮，重也。",
    "T24n1463_002:0812a07_2": "或有所犯，於比丘重比丘尼輕。",
    "T24n1463_002:0812a07_3": "或有所犯，於比丘尼重比丘輕。",
    "T24n1463_002:0812a08_4": "比丘重者，故出精，比丘得僧伽婆尸沙，比丘尼得波逸提。",
    "T24n1463_002:0812a10_0": "比丘尼重者，比丘尼婬欲心盛，手摩男子屏處；男子亦摩比丘尼屏處；俱著觸樂；比丘尼犯波羅夷。",
    "T24n1463_002:0812a12_1": "若比丘尼知比丘尼犯重；覆藏不向一比丘尼說；亦得波羅夷。",
    "T24n1463_002:0812a13_2": "若比丘不隨順僧法；僧與呵責羯磨。",
    "T24n1463_002:0812a14_3": "又比丘尼言：『此比丘隨順僧法。』",
    "T24n1463_002:0812a15_4": "種種言說與比丘同心。",
    "T24n1463_002:0812a15_5": "諸比丘尼諫言：『不須往反言語相助。』",
    "T24n1463_002:0812a16_6": "不受尼諫，往返言語相助不絕。",
    "T24n1463_002:0812a17_7": "尼僧與作白四羯磨。",
    "T24n1463_002:0812a17_8": "此尼得波羅夷。",
    "T24n1463_002:0812a18_9": "比丘尼復有八事犯波羅夷：一者尼與男子互相捉手；二者便更互捉衣；三者共男子靜屏處並坐；四者屏處共語；五者屏處身相觸；六者尼共男子獨道行；七者道中露身相觸；八者至共期行不淨處。",
    "T24n1463_002:0812a22_10": "若尼具前七事時犯偷蘭遮，滿八事犯波羅夷。",
    "T24n1463_002:0812a23_11": "此是比丘尼重比丘輕。",
    "T24n1463_002:0812a24_12": "「或有犯重報輕，或有犯輕報重，或有犯重報亦重，或有犯輕報亦輕。",
    "T24n1463_002:0812a25_13": "有犯重報輕者，有比丘作使和合男女，若和合者得僧殘，不和合得偷蘭遮。",
    "T24n1463_002:0812a27_14": "若比丘私作房，不白眾僧乞羯磨，未成犯偷蘭遮，成已犯僧殘。",
    "T24n1463_002:0812a28_15": "是名犯重報輕。",
    "T24n1463_002:0812a29_16": "犯輕報重者，若比丘瞋恚心打阿羅漢，或復欲心摩觸阿羅漢起於染著，乃至打佛於佛上起染欲心，或有惡口罵阿羅漢及佛，毀呰形殘諸根不具，此得波逸提，是名犯輕報重。",
    "T24n1463_002:0812b04_17": "犯重報重者，波羅夷及二無根謗聖及凡，得僧殘罪。",
    "T24n1463_002:0812b05_18": "二無根者：一比丘瞋心遣妹尼彌勒，往謗阿羅漢陀驃摩羅子，語言：『大德共我行欲。』",
    "T24n1463_002:0812b07_19": "此謗他比丘。",
    "T24n1463_002:0812b07_20": "隨路行，見二羊共行欲，心中生念：『前謗既虛，今以母羊為彌勒尼、翁羊為陀驃摩羅子。』",
    "T24n1463_002:0812b09_21": "生此念已，來到寺中向眾僧說：『前時不實，今日實見。』",
    "T24n1463_002:0812b10_22": "諸比丘即諫言：『此阿羅漢，莫以惡言謗之。』",
    "T24n1463_002:0812b11_23": "答言：『實爾。",
    "T24n1463_002:0812b11_24": "聽我所說。』",
    "T24n1463_002:0812b12_25": "諸比丘聽之。",
    "T24n1463_002:0812b12_26": "說言：『我向者路中行，見二羊共行欲。",
    "T24n1463_002:0812b13_27": "翁羊為陀驃摩羅子，母羊即是彌勒尼。』",
    "T24n1463_002:0812b14_28": "諸比丘聞此言，即共論議。",
    "T24n1463_002:0812b14_29": "此二皆無根，是名二無根謗。",
    "T24n1463_002:0812b15_30": "一污他家、二壞法輪僧方便、三隨壞法輪僧徒眾、四惡性不受人諫，得僧殘罪，此是犯重報亦重。",
    "T24n1463_002:0812b17_31": "犯輕報亦輕者，若比丘入聚落不憶念攝身四威儀及口四過，忘誤犯者，一人前懺悔波逸提突吉羅。",
    "T24n1463_002:0812b19_32": "若比丘尼犯罪，先忘不發露，布薩時始憶，若欲發露恐亂僧聽戒，心中默念：『說戒已當懺悔。』",
    "T24n1463_002:0812b22_33": "如此等皆犯輕報亦輕。",
    "T24n1463_002:0812b22_34": "「有三種犯：一者事重心輕；二者事輕心重；三者事心俱重。",
    "T24n1463_002:0812b23_35": "事重心輕者，若比丘在尼寺中為尼說法，日已沒，心中生疑謂日未沒說法，此是事重心輕。",
    "T24n1463_002:0812b25_36": "事輕心重者，比丘在尼寺說法，日未沒意謂日已沒說法，此是事輕心重。",
    "T24n1463_002:0812b27_37": "心事俱重者，比丘在尼寺說法，日已沒心作沒想，此是心事俱重。",
    "T24n1463_002:0812b29_38": "心輕事重、心重事輕，是二俱得突吉羅。",
    "T24n1463_002:0812b29_39": "心事俱重得波逸提。",
    "T24n1463_002:0812c01_40": "波羅夷者，犯名雖同，果報有異。",
    "T24n1463_002:0812c02_41": "所以者何？",
    "T24n1463_002:0812c02_42": "如婬處非一，畜生及人。",
    "T24n1463_002:0812c02_43": "人中有出家、有不出家。",
    "T24n1463_002:0812c03_44": "又不出家中有二種，有持戒、不持戒。",
    "T24n1463_002:0812c04_45": "出家中有五種，亦有持戒、不持戒乃至聖人。",
    "T24n1463_002:0812c05_46": "有如是差別，犯名雖同，果報有異。",
    "T24n1463_002:0812c06_0": "第二波羅夷者，所盜處非一，有出家、在家。",
    "T24n1463_002:0812c07_0": "在家人中盜取他物亦有差別，出家人中盜亦有差別，是三寶中盜亦有差別。",
    "T24n1463_002:0812c08_1": "是故波羅夷名雖同，果報有異。",
    "T24n1463_002:0812c09_2": "第三波羅夷者，天及人乃至聖人，如此人等若斷命根得波羅夷。",
    "T24n1463_002:0812c11_0": "斷名雖同，果報亦異。",
    "T24n1463_002:0812c11_1": "第四波羅夷者亦有差別，向在家人說得過人法重，向出家人說得過人法輕。",
    "T24n1463_002:0812c13_2": "是故得罪名雖同，果報不同也。」",
    "T24n1463_002:0812c14_0": "毘尼母經卷第二"
}