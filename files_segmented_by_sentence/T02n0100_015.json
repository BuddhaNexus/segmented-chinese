{
    "T02n0100_015:0476b02_0": "別譯雜阿含經卷第十五(丹本第十一卷第五張准)失譯人名今附秦錄（二九八）如是我聞：一時，佛在舍衛國祇樹給孤獨園。",
    "T02n0100_015:0476b06_1": "爾時，有一天子名曰因陀羅，光色倍常，於其夜中，來詣佛所，身光暉曜，遍照祇洹，赫然大明，頂禮佛足，却坐一面，而說偈言：「云何不知壽？",
    "T02n0100_015:0476b09_2": "　　云何覺了壽？",
    "T02n0100_015:0476b10_0": "　云何貪著壽？",
    "T02n0100_015:0476b10_1": "　　云何繫縛壽？」",
    "T02n0100_015:0476b11_0": "爾時，世尊以偈答曰：「色不能知壽，　　行不覺了壽，　貪著己身壽，　　愛壽為繫縛。」",
    "T02n0100_015:0476b14_0": "時因陀羅天子復說偈言：「如佛之所說，　　色非壽命者，　云何共意識，　　而得成身聚？」",
    "T02n0100_015:0476b17_0": "世尊復以偈答曰：「識依歌羅羅，　　歌羅羅最初，　歌羅羅生胞，　　從胞生肉段，　肉段生堅[革*卬]，　　從[革*卬]生五胞，　從胞生髮爪，　　由是生五根，　男女相別異，　　遷變不暫住，　以是因緣故，　　云何有壽命？」",
    "T02n0100_015:0476b24_0": "時彼天子聞佛所說，歡喜頂禮，還于天宮。",
    "T02n0100_015:0476b25_0": "（二九九）如是我聞：一時，佛在舍衛國祇樹給孤獨園。",
    "T02n0100_015:0476b26_1": "時有天子名曰釋迦，光色倍常，於其夜中，來詣佛所，身光暉曜，遍照祇洹，赫然大明，頂禮佛足，却坐一面，而說偈言：「斷於一切結，　　當捨眾事務，　若有教授他，　　不名善沙門。」",
    "T02n0100_015:0476c02_0": "爾時，世尊以偈答曰：「夜叉應當知，　　諸種苦惱逼，　智者宜悲愍，　　說法而教導。",
    "T02n0100_015:0476c05_0": "　不應放捨彼，　　墜墮於苦道，　羅漢懷慈慧，　　救拔無過咎。」",
    "T02n0100_015:0476c07_0": "時釋迦天子聞佛所說，歡喜頂禮，還于天宮。",
    "T02n0100_015:0476c08_0": "（三〇〇）如是我聞：一時，佛在舍衛國祇樹給孤獨園。",
    "T02n0100_015:0476c09_1": "時有天子名曰最勝長者，神光暉赫，遍照祇洹，頂禮佛足，却坐一面，而說偈言：「常學說善偈，　　親近敬沙門，　恒樂空靜處，　　寂定於諸根。」",
    "T02n0100_015:0476c13_0": "爾時，世尊以偈答曰：「常學說善偈，　　親近敬沙門，　恒樂空寂處，　　寂定於心意。」",
    "T02n0100_015:0476c16_0": "時最勝長者天子聞佛所說，歡喜頂禮，還于天宮。",
    "T02n0100_015:0476c18_0": "（三〇一）如是我聞：一時，佛在舍衛國祇樹給孤獨園。",
    "T02n0100_015:0476c19_1": "時有一天名曰尸毘，威光顯曜，顏色殊常，遍于祇洹，赫然大明，頂禮佛足，却坐一面，而說偈言：「應共誰止住？",
    "T02n0100_015:0476c22_2": "　　宜與誰和合？",
    "T02n0100_015:0476c23_0": "　於誰得正法，　　獲勝無過患？」",
    "T02n0100_015:0476c24_0": "爾時，世尊以偈答曰：「應共賢聖住，　　宜與賢和合，　從賢諮正法，　　獲勝無愆過。」",
    "T02n0100_015:0476c27_0": "時尸毘天子聞佛所說，歡喜頂禮，還于天宮。",
    "T02n0100_015:0476c28_0": "（三〇二）如是我聞：一時，佛在舍衛國祇樹給孤獨園。",
    "T02n0100_015:0476c29_1": "時有天子名月自在，威光顯照，遍于祇洹，頂禮佛足，却坐一面，而說偈言：「修禪至盡處，　　食草雞鹿戒，　成就於棄樂，　　逮得於四禪。」",
    "T02n0100_015:0477a04_0": "爾時，世尊以偈答曰：「雖復修彼禪，　　猶在生死網，　能具正念者，　　獨處心惔怕，　遠離於生死，　　如鵠出網羅。」",
    "T02n0100_015:0477a08_0": "時月自在天子聞佛所說，歡喜頂禮，還于天宮。",
    "T02n0100_015:0477a10_0": "（三〇三）如是我聞：一時，佛在舍衛國祇樹給孤獨園。",
    "T02n0100_015:0477a11_1": "時有天子名曰毘忸，威光炳曜，赫然大明，來詣祇洹，頂禮佛足，却坐一面，而說偈言：「諸親近佛者，　　無不得歡喜，　咸令一切人，　　樂於汝法教，　能令修學者，　　獲得不放逸。」",
    "T02n0100_015:0477a16_0": "爾時，世尊以偈答曰：「此法善教誡，　　知時不放逸，　於魔得自在，　　魔不得其便。」",
    "T02n0100_015:0477a19_0": "時毘忸天子聞佛所說，歡喜頂禮，還于天宮。",
    "T02n0100_015:0477a20_0": "（三〇四）如是我聞：一時，佛在舍衛國祇樹給孤獨園。",
    "T02n0100_015:0477a21_1": "時有天子名般闍羅，光色暉曜，赫然甚明，威儀詳序，來詣佛所，頂禮佛足，退坐一面，而說偈言：「在家纏眾務，　　出家甚寬博，　牟尼由專精，　　從禪出覺了，　廓然而大悟，　　開發顯大智。」",
    "T02n0100_015:0477a27_0": "爾時，世尊以偈答曰：「雖處眾緣務，　　亦能獲得法，　能具念力者，　　由能專定故，　唯有明智人，　　逮證於涅槃。」",
    "T02n0100_015:0477b02_0": "時般闍羅天子聞佛所說，歡喜頂禮，還于天宮。",
    "T02n0100_015:0477b04_0": "（三〇五）如是我聞：一時，佛在舍衛國祇樹給孤獨園。",
    "T02n0100_015:0477b05_1": "時有天子名須尸摩，與其眷屬五百人俱，來詣佛所，頂禮佛足，在一面坐。",
    "T02n0100_015:0477b06_2": "爾時，世尊告阿難言：「世若有人，能稱實說，彼當應言：『舍利弗比丘持戒多聞，少欲知定，樂於閑靜，精勤修定，有大念力，成就智慧，速疾智利智，善知出要，深解出乘，滿足實智。』」",
    "T02n0100_015:0477b10_3": "阿難白佛言：「世尊！",
    "T02n0100_015:0477b11_4": "誠如聖教，若稱實說，彼應當言：『舍利弗比丘持戒多聞，最為第一，乃至成就實智。』」",
    "T02n0100_015:0477b12_5": "時諸天子聞於如來及與阿難讚舍利弗，天之容貌轉復端嚴，其身光曜，倍更殊常，遍照祇洹，赫然大明。",
    "T02n0100_015:0477b15_6": "時須尸摩天子顏貌威光轉熾盛已，合掌向佛，而說偈言：「舍利弗多聞，　　咸稱為大智，　持戒善調順，　　世尊所讚歎。」",
    "T02n0100_015:0477b19_0": "世尊復以偈答曰：「舍利弗多聞，　　咸稱為大智，　持戒善調順，　　世尊所讚歎，　得無生寂滅，　　破魔住後身。」",
    "T02n0100_015:0477b23_0": "時須尸摩聞佛所說，歡喜頂禮，還于天宮。",
    "T02n0100_015:0477b24_0": "（三〇六）如是我聞：一時，佛在舍衛國祇樹給孤獨園。",
    "T02n0100_015:0477b25_1": "時有天子名曰赤馬，光色倍常，來詣佛所，頂禮佛足，却坐一面，白佛言：「世尊！",
    "T02n0100_015:0477b26_2": "當於何處而能得有不生老死，不沒不出，眾生盡處？",
    "T02n0100_015:0477b28_0": "如是邊際，為可知不？」",
    "T02n0100_015:0477b29_0": "爾時，世尊告赤馬天子言：「不生老死，既不終沒，亦不出生，無有人能行至邊際，亦無有能往詣於彼，盡其崖限。」",
    "T02n0100_015:0477c02_1": "時赤馬天子白佛言：「世尊！",
    "T02n0100_015:0477c03_2": "世尊所說，甚善希有，不生老死，乃至無能得其邊際。",
    "T02n0100_015:0477c04_3": "所以者何？",
    "T02n0100_015:0477c04_4": "念我過去，曾為仙人，號名赤馬，斷於欲結，得世五通，神力駿疾，過於日月，舉足一踔，能渡大海。",
    "T02n0100_015:0477c06_5": "而作是念：『我今神力駿疾如是，我當行盡眾生邊際。』",
    "T02n0100_015:0477c07_6": "我於爾時，志欲專求眾生邊故，心意[怡台+(公/心)][怡台+(公/心)]都無閑暇，唯除洗手，并飲食時及大小便，於百年中，竟不能得眾生邊際，而便命終。",
    "T02n0100_015:0477c10_7": "以是故知，如來善說，不生老死，不出不沒，欲往於彼，知其邊際，都無是處。」",
    "T02n0100_015:0477c12_8": "佛告赤馬天子曰：「如是！",
    "T02n0100_015:0477c12_9": "如是！",
    "T02n0100_015:0477c13_0": "若有不生老死，不出不沒，眾生邊際，實無是處。",
    "T02n0100_015:0477c14_1": "若欲知者，眾生邊際即是涅槃，若盡苦際，是即名為得其邊際。」",
    "T02n0100_015:0477c16_0": "爾時，世尊即說偈言：「雖有是神力，　　終無有能得，　行盡眾生邊。",
    "T02n0100_015:0477c18_1": "　　若不得邊際，　何能盡苦際？",
    "T02n0100_015:0477c19_2": "　　是故我牟尼，　得名善知世，　　唯有勝智人，　能曉了邊際，　　梵行已得立，　正智眾生邊，　　度邊之彼岸。」",
    "T02n0100_015:0477c23_0": "時赤馬天子聞佛所說，歡喜頂禮，還于天宮。",
    "T02n0100_015:0477c24_0": "（三〇七）如是我聞：一時，佛在王舍城迦蘭陀竹林。",
    "T02n0100_015:0477c25_1": "當于爾時，有六天子，本是外道六師徒黨，一名難勝，二名自在，三名顯現，四名決勝，五名時起，六名輕弄。",
    "T02n0100_015:0477c27_2": "此六天子咸於其夜，來詣佛所，在一面坐。",
    "T02n0100_015:0477c28_3": "斯諸天光倍勝於常，遍照祇洹，赫然大明。",
    "T02n0100_015:0477c29_4": "爾時，難勝即說偈言：「可譏毀比丘，　　四時自禁制，　見聞其住已，　　是人離諸惡。」",
    "T02n0100_015:0478a03_0": "自在天子復說偈言：「苦行可譏毀，　　撿攝於己身，　斷惡口忿諍，　　苦樂同世尊，　於其法主所，　　不造作眾惡。」",
    "T02n0100_015:0478a07_0": "顯現天子復說偈言：「斬截及傷害，　　祠祀火燒等，　皆無善惡報，　　迦葉之所說。」",
    "T02n0100_015:0478a10_0": "決勝天子復說偈言：「尼乾若提子，　　常說如是言，　長夜修苦行，　　斷除於妄語，　離羅漢不遠，　　墮於世尊數。」",
    "T02n0100_015:0478a14_0": "爾時，世尊以偈答言：「從今令汝等，　　獨己若多眾，　我觀皆鄙穢，　　悉同於死尸，　云何以野干，　　同彼師子王？",
    "T02n0100_015:0478a18_0": "　汝尊裸形眾，　　極惡喜妄語，　如斯外道等，　　彼去羅漢遠。」",
    "T02n0100_015:0478a20_0": "時有天子復說偈言：「作彼苦行者，　　深為可譏毀，　雖處於閑靜，　　徒為勞苦事。",
    "T02n0100_015:0478a23_0": "　願當擁護彼，　　為其作教導，　必趣於色有，　　生梵世歡喜。」",
    "T02n0100_015:0478a25_0": "爾時，世尊復以偈答：「世界所有色，　　此處及他處，　并在虛空中，　　有大光明者，　如是等一切，　　悉入魔羂弶，　譬如捕魚師，　　以網掩眾魚。」",
    "T02n0100_015:0478b01_0": "又有一天復說偈言：「說有及欲過，　　并諸癡幻惡，　一切悉斷除，　　讚歎斷欲結。",
    "T02n0100_015:0478b04_0": "　應向彼禮拜，　　供養以稱讚，　所以如是者，　　彼即世尊故。」",
    "T02n0100_015:0478b06_0": "有一天子復說偈言：「說有及瞋過，　　并諸癡幻惡，　一切悉斷除，　　讚歎斷瞋結。",
    "T02n0100_015:0478b09_0": "　應向彼禮拜，　　供養以讚歎，　所以如是者，　　彼即世尊故。」",
    "T02n0100_015:0478b11_0": "時一天子復說偈言：「說有及癡過，　　并諸癡幻惡，　一切悉斷除，　　讚歎斷癡者。」",
    "T02n0100_015:0478b14_0": "時一天子復說偈言：「說有憍慢過，　　并諸慢幻惡，　一切悉斷除，　　讚歎斷憍慢。」",
    "T02n0100_015:0478b17_0": "時一天子復說偈言：「說有諸見過，　　并諸見幻惡，　一切悉斷除，　　讚歎斷見者。」",
    "T02n0100_015:0478b20_0": "時一天子復說偈言：「說有愛著過，　　并諸愛幻惡，　一切悉斷除，　　讚歎斷愛者。」",
    "T02n0100_015:0478b23_0": "有一天子復說偈言：「王舍城諸山，　　毘富羅最上，　大地諸山中，　　雪山王最上。",
    "T02n0100_015:0478b26_0": "　四方諸世界，　　上下及四維，　一切天人中，　　如來最為尊。」",
    "T02n0100_015:0478b28_0": "時諸天子聞佛所說，各說偈已，歡喜頂禮，還于天宮。",
    "T02n0100_015:0478c01_0": "　因陀羅問壽　　斷於一切結",
    "T02n0100_015:0478c02_0": "　說善稱長者　　尸毘問共住",
    "T02n0100_015:0478c03_0": "　速疾問邊際　　婆睺諮大喜",
    "T02n0100_015:0478c04_0": "　大喜毘忸問　　般闍羅揵持",
    "T02n0100_015:0478c05_0": "　須深摩問第一　　有外道問諸見",
    "T02n0100_015:0478c06_0": "（三〇八）如是我聞：一時，佛在舍衛國祇樹給孤獨園。",
    "T02n0100_015:0478c07_1": "時有天子名曰摩佉，來詣佛所，光色熾盛，赫然大明，禮佛足已，却住一面，而說偈言：「害誰安隱眠？",
    "T02n0100_015:0478c09_2": "　　害誰不憂愁？",
    "T02n0100_015:0478c10_0": "　滅何等一法，　　為聖所稱歎？」",
    "T02n0100_015:0478c11_0": "爾時，世尊以偈答曰：「害瞋安隱眠，　　害瞋得無憂，　瞋恚之毒根，　　詐親傷害人，　滅是等一法，　　賢聖所稱歎。」",
    "T02n0100_015:0478c15_0": "爾時，摩佉聞佛所說，歡喜頂禮，還于天宮。",
    "T02n0100_015:0478c16_0": "（三〇九）如是我聞：一時，佛在舍衛國祇樹給孤獨園。",
    "T02n0100_015:0478c17_1": "時有天子名曰彌佉，來詣佛所，威光顯耀，赫然大明，頂禮佛足已却坐一面，而說偈言：「云何於世間，　　顯發於照明？",
    "T02n0100_015:0478c21_0": "　何者是無上，　　第一之照明？",
    "T02n0100_015:0478c22_0": "　如是甚深義，　　願佛為我說。」",
    "T02n0100_015:0478c23_0": "爾時世尊，以偈答曰：「於一切世間，　　凡有三照明，　云何三照明？",
    "T02n0100_015:0478c25_1": "　　所謂日月火。",
    "T02n0100_015:0478c26_0": "　能於晝夜中，　　處處為照明，　天上及人間，　　唯佛無上明。」",
    "T02n0100_015:0478c28_0": "時，彌佉天子聞佛所說，歡喜頂禮還于天宮。",
    "T02n0100_015:0478c29_0": "（三一〇）如是我聞：一時佛在舍衛國祇樹給孤獨園。",
    "T02n0100_015:0479a01_1": "時，有天子名曇摩尸，來詣佛所，威光暉赫，遍于祇洹。",
    "T02n0100_015:0479a02_2": "却坐一面，而說偈言：「婆羅門今者，　　斷三有欲結。",
    "T02n0100_015:0479a04_0": "　不願求諸有，　　竟何為所作？」",
    "T02n0100_015:0479a05_0": "爾時，世尊以偈答曰：「婆羅門無作，　　念作已終訖，　涉水足盡底，　　以至于彼岸，　若足不盡底，　　不能到彼岸，　手足必運動，　　是名有所作。",
    "T02n0100_015:0479a10_0": "　以此為方喻，　　以明無作義，　曇摩汝當知，　　已盡於諸漏，　住於最後身，　　諸有愛欲過，　一切悉斷除，　　超渡生死海。」",
    "T02n0100_015:0479a14_0": "爾時，曇摩天子聞佛所說，歡喜頂禮，還于天宮。",
    "T02n0100_015:0479a16_0": "（三一一）如是我聞：一時，佛在舍衛國祇樹給孤獨園。",
    "T02n0100_015:0479a17_1": "時有天子名多羅健陀，來詣佛所，光顏暉赫，明遍祇洹，却坐一面，而說偈言：「斷除於幾法？",
    "T02n0100_015:0479a19_2": "　　棄捨於幾法？",
    "T02n0100_015:0479a20_0": "　增進修幾法？",
    "T02n0100_015:0479a20_1": "　　比丘成幾法？",
    "T02n0100_015:0479a21_0": "　凡修除幾法？",
    "T02n0100_015:0479a21_1": "　　得度於駛流。」",
    "T02n0100_015:0479a22_0": "爾時，世尊以偈答曰：「除五欲受陰，　　棄捨於五蓋，　增進修五根，　　成就五分身，　如是之比丘，　　超渡生死海。」",
    "T02n0100_015:0479a26_0": "爾時，多羅健陀天子聞佛所說，歡喜頂禮，還于天宮。",
    "T02n0100_015:0479a28_0": "（三一二）如是我聞：一時，佛在舍衛國祇樹給孤獨園。",
    "T02n0100_015:0479a29_1": "時有天子名曰迦默，來詣佛所，光色暉赫，明照祇洹，禮佛足已，却坐一面，而白佛言：「世尊！",
    "T02n0100_015:0479b02_2": "云何名為難為難作？」",
    "T02n0100_015:0479b03_0": "爾時，世尊以偈答曰：「學者為難作，　　具足於戒定，　得離眾緣務，　　恬靜而快樂。」",
    "T02n0100_015:0479b06_0": "爾時，迦默天子復白佛言：「誠如聖教，默靜為難。」",
    "T02n0100_015:0479b07_1": "爾時，世尊復以偈答：「迦默汝今者，　　難得而欲得，　晝夜修定意，　　必能安靜默。」",
    "T02n0100_015:0479b10_0": "時迦默復白佛言：「心意難定。」",
    "T02n0100_015:0479b10_1": "世尊復以偈答：「定攝擾亂心，　　決定根難住，　壞於死羂網，　　能獲於聖智。」",
    "T02n0100_015:0479b13_0": "迦默復白佛言：「深嶮道岨難，何由得濟渡？」",
    "T02n0100_015:0479b14_0": "世尊復以偈答：「非聖必墮嶮，　　頹墜莫由過，　賢聖履嶮途，　　安隱從中度。」",
    "T02n0100_015:0479b17_0": "爾時，迦默聞佛所說，歡喜頂禮，還于天宮。",
    "T02n0100_015:0479b18_0": "（三一三）如是我聞：一時，佛在舍衛國祇樹給孤獨園。",
    "T02n0100_015:0479b19_1": "時有天子名曰迦默，來詣佛所，光明赫然，遍照祇洹，禮佛足已，却住一面，而說偈言：「貪欲及瞋恚，　　以何為根本？",
    "T02n0100_015:0479b22_0": "　樂不樂恐怖，　　為是而誰耶？",
    "T02n0100_015:0479b23_0": "　孾孩捉母乳，　　意覺從何生？」",
    "T02n0100_015:0479b24_0": "爾時，世尊以偈答曰：「從愛至我心，　　如尼拘陀樹，　根鬚從土生，　　然後入于地。",
    "T02n0100_015:0479b27_0": "　各各於異處，　　愛著生於欲，　亦如摩樓多，　　纏縛覆林樹。",
    "T02n0100_015:0479b29_0": "　若知其根本，　　夜叉當捨離，　能渡生死海，　　度更不受有。」",
    "T02n0100_015:0479c02_0": "時迦默天子聞佛所說，歡喜頂禮，還于天宮。",
    "T02n0100_015:0479c03_0": "（三一四）如是我聞：一時，佛在舍衛國祇樹給孤獨園。",
    "T02n0100_015:0479c04_1": "時有天子名曰栴檀，來詣佛所，光顏熾盛，明照祇洹，却立一面，而說偈言：「我今問瞿曇，　　種別大利智，　除去諸障蔽，　　知見悉明了，　止住於何處？",
    "T02n0100_015:0479c08_2": "　　為習何法教？",
    "T02n0100_015:0479c09_0": "　於後世不畏，　　得善之果報。」",
    "T02n0100_015:0479c10_0": "爾時，世尊以偈答曰：「除棄口意惡，　　身不行非善，　若處於居家，　　布施如流水，　信心數受戒，　　攝念分財與，　天當住此處，　　習學如上事，　若能勤心行，　　後世都無畏。」",
    "T02n0100_015:0479c16_0": "時栴檀天子聞佛所說，歡喜頂禮，還于天宮。",
    "T02n0100_015:0479c17_0": "（三一五）如是我聞：一時，佛在舍衛國祇樹給孤獨園。",
    "T02n0100_015:0479c18_1": "時有天子名曰栴檀，來詣佛所，光顏熾盛，明照祇洹，却立一面，而說偈言：「云何度駛流？",
    "T02n0100_015:0479c20_2": "　　晝夜恒精進，　如此駛流中，　　濤波甚暴急，　無有攀挽處，　　亦無安足地，　誰能處深流，　　而不為漂沒？」",
    "T02n0100_015:0479c24_0": "爾時，世尊以偈答曰：「一切戒完具，　　定慧充其心，　思惟內心念，　　此能度難度。",
    "T02n0100_015:0479c27_0": "　除去於欲想，　　度有結使流，　盡於喜愛有，　　處深不沈沒。」",
    "T02n0100_015:0479c29_0": "時栴檀天子聞佛所說，歡喜頂禮，還于天宮。",
    "T02n0100_015:0480a01_0": "（三一六）如是我聞：一時，佛在舍衛國祇樹給孤獨園。",
    "T02n0100_015:0480a02_1": "時有天子名曰迦葉，身光倍常，來詣佛所，所出光明遍照祇洹，却坐一面，而白佛言：「比丘！",
    "T02n0100_015:0480a04_2": "我今欲說比丘勝利。」",
    "T02n0100_015:0480a04_3": "佛告迦葉：「恣汝所說。」",
    "T02n0100_015:0480a05_4": "爾時，迦葉即說偈言：「比丘能具念，　　心得善解脫，　諸欲有所求，　　逮得無垢處。",
    "T02n0100_015:0480a08_0": "　能知於世間，　　有垢及無垢，　捨離一切有，　　亦無諸畜積，　是名為比丘，　　有勝利功德。」",
    "T02n0100_015:0480a11_0": "時迦葉天子說此偈已，歡喜頂禮，還于天宮。",
    "T02n0100_015:0480a12_0": "（三一七）如是我聞：一時，佛在舍衛國祇樹給孤獨園。",
    "T02n0100_015:0480a13_1": "時有一天名曰迦葉，光色倍常，即於其夜，來詣佛所，身光顯照，遍于祇洹，却坐一面，白佛言：「比丘大德！",
    "T02n0100_015:0480a15_2": "我今亦復欲說比丘所得功德。」",
    "T02n0100_015:0480a16_3": "佛言：「迦葉！",
    "T02n0100_015:0480a16_4": "隨汝意說。」",
    "T02n0100_015:0480a16_5": "迦葉即說偈言：「比丘能具念，　　心得善解脫，　願求得涅槃，　　已知於世間。",
    "T02n0100_015:0480a19_0": "　解有及非有，　　深知諸法空，　是名為比丘，　　離有獲涅槃。」",
    "T02n0100_015:0480a21_0": "時迦葉天子說此偈已，歡喜頂禮，還于天宮。",
    "T02n0100_015:0480a22_0": "　摩佉問所害　　彌佉諮照明",
    "T02n0100_015:0480a23_0": "　曇摩誦應作　　多羅詢所短",
    "T02n0100_015:0480a24_0": "　極難及伏藏　　迦默決二疑",
    "T02n0100_015:0480a25_0": "　實智及渡流　　栴檀之所說",
    "T02n0100_015:0480a26_0": "　無垢有非有　　斯兩迦葉談",
    "T02n0100_015:0480a27_0": "(此中章次因陀羅夜叉與上因陀羅天子所說不異，以其繁重故闕而不傳，次章釋迦夜叉與上釋迦天子不別，亦闕不書)(此下丹本第十二卷初)（三一八）如是我聞：一時，佛遊摩竭提國，將欲向彼崛默夜叉宮中。",
    "T02n0100_015:0480b02_1": "時崛默夜叉往詣佛所，頂禮佛足，在一面坐，白佛言：「世尊！",
    "T02n0100_015:0480b03_2": "唯願如來及比丘僧，於今日夜在我宮宿。」",
    "T02n0100_015:0480b04_3": "爾時，世尊默然許之。",
    "T02n0100_015:0480b05_4": "時崛默夜叉為欲安置佛徒眾故，即時化作五百宮殿，床敷臥具，皆悉備足。",
    "T02n0100_015:0480b06_5": "又復化作五百火爐，中火熾然，都無烟氣。",
    "T02n0100_015:0480b07_6": "請佛詣宮，奉以上房，五百比丘以次取房。",
    "T02n0100_015:0480b08_7": "爾時，如來入房坐已，崛默夜叉在一面立，而說偈言：「得正憶念樂，　　憶念正亦樂，　志念常不忘，　　正念得安眠，　正念得賢樂。",
    "T02n0100_015:0480b13_8": "　　不害不杖捶，　不勝亦不負，　　於一切眾生，　普皆生慈愍，　　離一切怨憎，　斯乃為大樂，　　更無有過者。」",
    "T02n0100_015:0480b17_0": "時崛默夜叉說此偈已，歡喜頂禮而還。",
    "T02n0100_015:0480b18_0": "（三一九）如是我聞：一時，佛在白山。",
    "T02n0100_015:0480b18_1": "爾時，尊者象護為佛侍者。",
    "T02n0100_015:0480b19_2": "於時世尊夜中經行，天降微雨，電光晃曜。",
    "T02n0100_015:0480b20_3": "時天帝釋即便化作琉璃寶堂，以覆佛上，作是事已，來詣佛所，頂禮佛足，如來經行，猶未休止。",
    "T02n0100_015:0480b22_4": "時彼國人若小兒啼泣，不時止者，輒以薄俱羅鬼而以恐之。",
    "T02n0100_015:0480b23_5": "然諸佛常法，師不入室，弟子不得在前入房，而先眠睡。",
    "T02n0100_015:0480b25_0": "爾時，象護作是心念：「今夜既久，世尊不眠，我當作薄俱羅鬼，恐其令眠。」",
    "T02n0100_015:0480b26_1": "作斯念已，尋便反被，俱執至經行道頭，而語佛言：「沙門！",
    "T02n0100_015:0480b27_2": "沙門！",
    "T02n0100_015:0480b28_0": "薄俱羅鬼來。」",
    "T02n0100_015:0480b28_1": "爾時，佛告象護：「汝甚愚癡，以薄俱羅鬼恐怖於我，汝寧不知如來久斷驚懼、毛竪、一切畏耶？」",
    "T02n0100_015:0480c01_2": "時釋提桓因見聞是已，白佛言：「世尊！",
    "T02n0100_015:0480c02_3": "佛法之中亦有如是出家人也。」",
    "T02n0100_015:0480c02_4": "佛告天帝：「憍尸迦！",
    "T02n0100_015:0480c03_5": "瞿曇種姓極為寬廓，多所容納，如是之人，不久亦當得清淨法。」",
    "T02n0100_015:0480c04_6": "爾時，世尊即說偈言：「若於自己法，　　具行婆羅門，　到于彼岸者，　　盡諸有結漏。",
    "T02n0100_015:0480c08_0": "　若於自己法，　　具行婆羅門，　名到于彼岸，　　觀諸受滅沒。",
    "T02n0100_015:0480c10_0": "　若於自己法，　　具行婆羅門，　到于彼岸者，　　觀因之盡沒。",
    "T02n0100_015:0480c12_0": "　若於自己法，　　具行婆羅門，　能度于彼岸，　　觀結使寂滅。",
    "T02n0100_015:0480c14_0": "　若於自己法，　　具行婆羅門，　度于彼岸者，　　觀生老病死。",
    "T02n0100_015:0480c16_0": "　若於自己法，　　具行婆羅門，　度于彼岸者，　　能度毘舍闍，　薄俱羅彼岸。」",
    "T02n0100_015:0480c19_0": "爾時，帝釋聞佛所說，歡喜頂禮，還于天宮。",
    "T02n0100_015:0480c20_0": "（三二〇）爾時，尊者阿那律從佛遊行，至彼摩竭提國鬼子母宮。",
    "T02n0100_015:0480c21_1": "時阿那律中夜早起，正身端坐，誦法句偈，及波羅延大德之偈，又復高聲誦習其義，及修多羅等。",
    "T02n0100_015:0480c23_2": "時鬼子母所愛小子，字賓伽羅，啼泣墮淚。",
    "T02n0100_015:0480c24_3": "時鬼子母慰撫子言：「道人誦經，汝莫啼泣。」",
    "T02n0100_015:0480c25_4": "即說偈言：「汝賓伽羅止爾聲，　　聽道人誦法句偈，　聽是偈已除破戒，　　獲得清淨能守禁。",
    "T02n0100_015:0480c28_0": "　汝賓伽羅止爾聲，　　聽道人誦法句偈，　聽是偈已得不殺。",
    "T02n0100_015:0480c29_1": "　　汝賓伽羅止爾聲，　聽道人誦法句偈，　　聽是偈已得實語。",
    "T02n0100_015:0481a02_0": "　汝賓伽羅止爾聲，　　聽道人誦法句偈，　聽是偈已離鬼胎，　　是故汝應止啼聲。」",
    "T02n0100_015:0481a04_0": "（三二一）如是我聞：一時，佛在摩竭提國富那婆修夜叉母宮。",
    "T02n0100_015:0481a05_1": "佛於其夜，在彼宮宿，其子夜叉婆修，及女優怛羅，夜中啼泣。",
    "T02n0100_015:0481a06_2": "其母爾時慰撫男女，欲令不啼，即說偈言：「富那婆修，　　及優怛羅，　　汝等今者，　宜止啼聲。",
    "T02n0100_015:0481a09_3": "　　佛之世雄，　　所說法要，　使我得聞，　　非父非母，　　能脫苦惱。",
    "T02n0100_015:0481a11_0": "　唯有世尊，　　善巧說法，　　能令聞者，　永離諸苦。",
    "T02n0100_015:0481a12_1": "　　一切眾生，　　隨於欲流，　沒生死海，　　我欲聽法，　　斷斯欲流。",
    "T02n0100_015:0481a14_0": "　富那婆修，　　及優怛羅，　　是故汝等，　宜應默然。」",
    "T02n0100_015:0481a16_0": "時富那婆修，即說偈言：「我今隨母教，　　更不生音聲，　小妹優怛羅，　　爾今亦默然，　願聽彼沙門，　　說於微妙法。",
    "T02n0100_015:0481a20_0": "　佛於摩竭提，　　人中最為上，　廣為諸眾生，　　演說斷苦法。",
    "T02n0100_015:0481a22_0": "　說苦能生苦，　　說苦出要道，　說賢聖八道，　　安隱趣涅槃。",
    "T02n0100_015:0481a24_0": "　善哉聞沙門，　　所說法之要。」",
    "T02n0100_015:0481a25_0": "母以偈答：「汝是知見者，　　所說稱我心，　汝善讚歎彼，　　世間之導師。",
    "T02n0100_015:0481a28_0": "　以汝等默故，　　令我見四諦，　優怛羅後時，　　亦當見四諦。」",
    "T02n0100_015:0481b01_0": "（三二二）如是我聞：一時佛遊摩竭提國，至摩尼行夜叉宮。",
    "T02n0100_015:0481b02_1": "時摩尼行夜叉共諸夜叉，不在己宮，集於餘處。",
    "T02n0100_015:0481b03_2": "有一女人，持好香華，并齎美酒，來至於此夜叉宮中。",
    "T02n0100_015:0481b04_3": "爾時，世尊處彼宮坐，諸根寂定。",
    "T02n0100_015:0481b05_4": "時此女人見於如來，在宮中坐，顏色悅豫，志意湛然，諸根寂定，得上調心，譬如金樓。",
    "T02n0100_015:0481b07_5": "見斯事已，即生此念：「我於今者，便為現見摩尼行夜叉。」",
    "T02n0100_015:0481b08_6": "時此女人前禮佛足，而說偈言：「汝實應供養，　　請與我所願，　使汝得賢善，　　此摩竭提人，　咸從汝求願，　　汝常稱其心，　能與福慶祐。",
    "T02n0100_015:0481b13_7": "　　汝今稱我願，　令我現在樂，　　來世得生天。」",
    "T02n0100_015:0481b15_0": "爾時，世尊以偈答曰：「汝慎莫放逸，　　而生於憍慢，　常當樂信戒，　　汝當自化度。",
    "T02n0100_015:0481b18_0": "　請求摩尼行，　　彼將何所為？",
    "T02n0100_015:0481b19_0": "　未若汝自修，　　生天之業緣。」",
    "T02n0100_015:0481b20_0": "時彼女人聞斯偈已，復作是念：「彼必不是摩尼夜叉，乃是瞿曇沙門。」",
    "T02n0100_015:0481b21_1": "即此女人尋以香花、酒瓶，屏於一處，頂禮佛足，合掌向佛，而說偈言：「云何能獲得，　　現樂後生天？",
    "T02n0100_015:0481b25_0": "　趣向於何事，　　能得受快樂？",
    "T02n0100_015:0481b26_0": "　當作何業行？",
    "T02n0100_015:0481b26_1": "　　我今問瞿曇，　云何今得樂，　　命終得生天？」",
    "T02n0100_015:0481b28_0": "「施與調諸根，　　能生於快樂，　正見賢善俱，　　親近於沙門，　正命自活者，　　何用生于彼，　三十三天中，　　彼即苦羅網。",
    "T02n0100_015:0481c03_0": "　汝除於欲愛，　　至心聽我說，　我今當為汝，　　說無塵垢法，　汝諸夜叉眾，　　善哉聽甘露。」",
    "T02n0100_015:0481c06_0": "爾時，世尊即為說法，示教利喜，如諸佛法，說施論、戒論、生天之論，欲為不淨，出世為要。",
    "T02n0100_015:0481c07_1": "佛知其心，志意調順，為說四諦苦集滅道。",
    "T02n0100_015:0481c08_2": "女人意聰，聞法信悟，如新淨[疊*毛]，易受染色，即於座上見四聖諦法，知法逮得於法，盡法崖底，斷於疑網，渡疑彼岸，不隨於他，即起禮佛，合掌而言：「世尊！",
    "T02n0100_015:0481c12_3": "我已得出，我已得出，我盡形壽歸依三寶，成就不殺。」",
    "T02n0100_015:0481c13_4": "時此女人聞法歡喜，頂禮而去。",
    "T02n0100_015:0481c15_0": "（三二三）如是我聞：一時佛遊摩竭提國，至箭毛夜叉宮，於夜止宿。",
    "T02n0100_015:0481c16_1": "時箭毛夜叉與諸夜叉餘處聚會，不在宮中。",
    "T02n0100_015:0481c17_2": "時箭毛同伴其名為炙，此炙夜叉見佛在於箭毛舍中，詣箭毛夜叉所，而語之言：「汝得大利，如來、至真、等正覺今在汝宮，於中止宿。」",
    "T02n0100_015:0481c20_3": "箭毛夜叉言：「彼云何在我宮宿？」",
    "T02n0100_015:0481c21_4": "時夜叉復語之言：「彼雖人類，實是如來、至真、等正覺。」",
    "T02n0100_015:0481c22_5": "箭毛復言：「我今還宮，足自別知，為是如來、至真、等正覺？",
    "T02n0100_015:0481c23_6": "為非是耶？」",
    "T02n0100_015:0481c23_7": "箭毛夜叉聚會既訖，尋還己宮，以身欲觸佛，佛身轉遠，即問佛言：「沙門！",
    "T02n0100_015:0481c25_8": "今者為驚懼耶？」",
    "T02n0100_015:0481c25_9": "佛言：「我不畏，汝觸極惡。」",
    "T02n0100_015:0481c26_10": "箭毛復言：「沙門！",
    "T02n0100_015:0481c26_11": "我今問難，汝若解釋，甚善無量；若不答我，當破汝心，令熱沸血從面而出，又拔汝膊，擲置婆耆河岸。」",
    "T02n0100_015:0481c28_12": "佛言：「我不見世間若天、魔、梵、沙門、婆羅門，有能令我心意顛倒，破我之心，面出沸血，能拔我膊，擲置于彼婆耆岸者。」",
    "T02n0100_015:0482a02_13": "爾時，箭毛即說偈言：「貪欲瞋恚，　　以何為本？",
    "T02n0100_015:0482a03_14": "　　樂及不樂，　怖畏毛竪，　　為是何耶？",
    "T02n0100_015:0482a04_15": "　　彼意覺者，　住在何處？",
    "T02n0100_015:0482a05_16": "　　孾孩小兒，　　云何生便，　知捉於乳？」",
    "T02n0100_015:0482a07_0": "爾時，世尊以偈答曰：「愛從以我生，　　如尼拘陀樹，　欲愛隨所著，　　亦如摩樓多，　纏縛尼拘樹。",
    "T02n0100_015:0482a10_1": "　　夜叉應當知，　若知其根本，　　必能捨棄離。",
    "T02n0100_015:0482a12_0": "　知彼根本者，　　能度生死海，　度於有駛流，　　更不受後有。」",
    "T02n0100_015:0482a14_0": "時箭毛夜叉聞佛所說，心開意解，歡喜踊躍，即受三歸。",
    "T02n0100_015:0482a16_0": "（三二四）如是我聞：一時，佛在舍衛國祇樹給孤獨園。",
    "T02n0100_015:0482a17_1": "爾時，優婆夷有一男兒，受持八戒，於戒有缺，以犯戒故，鬼著而狂。",
    "T02n0100_015:0482a18_2": "時優婆夷即說偈言：「十四十五日，　　及以月八日，　如來神足月，　　清淨持八戒。",
    "T02n0100_015:0482a22_0": "　修行不缺減，　　鬼神不擾亂，　我從羅漢所，　　得聞如是事。」",
    "T02n0100_015:0482a24_0": "時有夜叉而說偈言：「十四十五日，　　及以月八日，　神足月齋日，　　持戒不毀缺，　具受八支齋，　　鬼神不擾亂。",
    "T02n0100_015:0482a28_0": "　汝於羅漢所，　　所聞皆稱實。",
    "T02n0100_015:0482a29_0": "　我今必當放。」",
    "T02n0100_015:0482a29_1": "　　夜叉作是語：「毀戒鬼擾弄，　　若有所毀缺，　現在鬼神惱，　　將來獲惡果。",
    "T02n0100_015:0482b03_0": "　受戒如執刀，　　急緩俱能傷，　智者須菩提，　　得中則無害，　不持法沙門，　　後受地獄苦。",
    "T02n0100_015:0482b06_0": "　如彼拙用刀，　　必傷於其手，　善捉者不傷，　　能護沙門法，　後必得涅槃。」",
    "T02n0100_015:0482b08_1": "　　夜叉捉兒竟，　捉已尋復放。",
    "T02n0100_015:0482b09_2": "　　時彼優婆夷，　尋語其子言：　　「汝今當聽我，　夜叉之所說，　　諸有遲緩業，　梵行不清淨，　　邪命并諂曲，　彼不成大果。",
    "T02n0100_015:0482b13_3": "　　譬如拙用刀，　必自傷害手，　　善持沙門法，　後必近涅槃，　　如似善捉刀，　不自傷其手。」",
    "T02n0100_015:0482b17_0": "爾時，優婆夷為子種種說是法已，其子尋即生於厭惡，既厭惡已，便求出家，剃除鬚髮，即著法服，年少出家，不能深樂出家之法，以不樂故，便還歸家。",
    "T02n0100_015:0482b20_1": "時優婆夷遙見子來，舉手大喚，而說偈言：「舍既被燒，　　烟炎熾盛，　　善出諸物，　何以復來，　　而欲入火？",
    "T02n0100_015:0482b23_2": "　　舍既焚燒，　烟炎熾盛，　　何緣復來，　　欲被燒害？」",
    "T02n0100_015:0482b25_0": "爾時，其子復說偈言：「一切世人死，　　必應悲號哭，　現在若不見，　　亦復應啼泣，　母今以何故，　　如彼餓鬼哭？」",
    "T02n0100_015:0482b29_0": "其母復說偈言：「汝以先捨欲，　　出家為沙門。",
    "T02n0100_015:0482c02_0": "　汝今欲還家，　　恐為魔所縛。",
    "T02n0100_015:0482c03_0": "　我今以是故，　　是以哭於汝。」",
    "T02n0100_015:0482c04_0": "　時優婆夷，　　如是種種，　　呵責其子，　使生厭惡。",
    "T02n0100_015:0482c06_0": "爾時，其子即向阿練若處，精勤修道，晝夜不廢，獲阿羅漢。",
    "T02n0100_015:0482c08_0": "（三二五）如是我聞：一時佛遊摩竭提國，往至於彼曠野夜叉所住之宮，於夜止宿。",
    "T02n0100_015:0482c09_1": "時彼夜叉與諸夜叉餘處聚會，不在己宮。",
    "T02n0100_015:0482c10_2": "時有夜叉名曰驢駒，見於如來在曠野宮宿，即往於彼曠野鬼所，而語之言：「汝獲大利，如來、至真、等正覺在汝宮宿。」",
    "T02n0100_015:0482c13_3": "曠野答言：「彼人云何在我宮宿？」",
    "T02n0100_015:0482c14_0": "時驢駒夜叉復語之言：「雖是人類，實是如來、至真、等正覺。」",
    "T02n0100_015:0482c15_1": "曠野復言：「汝審真實，是如來、至真、等正覺？",
    "T02n0100_015:0482c16_2": "為非是耶？」",
    "T02n0100_015:0482c16_3": "爾時，曠野聚會已訖，還於己宮，既見佛已，而作是言：「出去！",
    "T02n0100_015:0482c17_4": "沙門。」",
    "T02n0100_015:0482c17_5": "如來爾時以彼住處故，隨語出。",
    "T02n0100_015:0482c18_6": "復語佛言：「沙門還入。」",
    "T02n0100_015:0482c19_7": "佛斷我慢，復隨語入。",
    "T02n0100_015:0482c19_8": "第二第三，語佛出入，佛悉隨之。",
    "T02n0100_015:0482c20_9": "第四亦言：「沙門出去。」",
    "T02n0100_015:0482c20_10": "佛言：「汝已三請，我於今者，不為汝出。」",
    "T02n0100_015:0482c21_11": "曠野即言：「我欲問難，汝若解釋，當聽汝坐；若不答我，當令汝心意倒錯，又破汝心，使熱沸血從面而出，挽汝之膊，擲置婆耆河岸。」",
    "T02n0100_015:0482c24_12": "佛言：「不見世間若天、若魔、若梵、沙門、婆羅門，有能以我如汝語者。",
    "T02n0100_015:0482c25_13": "汝欲問者，隨汝所問。」",
    "T02n0100_015:0482c26_14": "時曠野鬼即說偈言：「一切財寶中，　　何者最為勝？",
    "T02n0100_015:0482c28_0": "　修行何善行，　　能招於樂報？",
    "T02n0100_015:0482c29_0": "　於諸美味中，　　何者最為勝？",
    "T02n0100_015:0483a01_0": "　於諸壽命中，　　何者壽命勝？」",
    "T02n0100_015:0483a02_0": "爾時，世尊以偈答曰：「於諸人中財，　　信財第一勝。",
    "T02n0100_015:0483a04_0": "　修行於法者，　　能得於快樂。",
    "T02n0100_015:0483a05_0": "　實語最美味，　　智慧壽命勝。」",
    "T02n0100_015:0483a06_0": "時曠野夜叉復說偈言：「誰渡於駛流？",
    "T02n0100_015:0483a07_1": "　　誰渡於大海？",
    "T02n0100_015:0483a08_0": "　誰能捨離苦？",
    "T02n0100_015:0483a08_1": "　　誰得於清淨？」",
    "T02n0100_015:0483a09_0": "爾時，世尊以偈答曰：「信能渡駛流，　　不放逸渡海，　精進能離苦，　　智慧能清淨。」",
    "T02n0100_015:0483a12_0": "曠野夜叉復說偈言：「云何能得信？",
    "T02n0100_015:0483a13_1": "　　云何能得財？",
    "T02n0100_015:0483a14_0": "　云何得名稱？",
    "T02n0100_015:0483a14_1": "　　云何得善友？」",
    "T02n0100_015:0483a15_0": "爾時，世尊復以偈言：「阿羅漢得信，　　行法得涅槃，　順行所應作，　　精勤能聚財。",
    "T02n0100_015:0483a18_0": "　實語名遠聞，　　廣施得親友，　汝可廣請問，　　沙門婆羅門，　誰邊得實語？",
    "T02n0100_015:0483a20_1": "　　離我誰有法？",
    "T02n0100_015:0483a21_0": "　九十六種道，　　汝觀察諦問，　誰法有不害，　　能具調順者？」",
    "T02n0100_015:0483a23_0": "爾時，曠野復說偈言：「何須更問彼？",
    "T02n0100_015:0483a24_1": "　　沙門婆羅門，　大精進顯示，　　善分別說法。",
    "T02n0100_015:0483a26_0": "　我今念汝恩，　　由汝示我故，　令我今得見，　　無上大商主。",
    "T02n0100_015:0483a28_0": "　我從於今日，　　隨所行來處，　城邑及聚落，　　常當歸命佛，　顯示於正法。」",
    "T02n0100_015:0483b02_0": "時曠野夜叉聞佛所說，歡喜踊躍，歸依三寶，并受禁戒為佛弟子。",
    "T02n0100_015:0483b04_0": "（三二六）如是我聞：一時，佛在王舍城迦蘭陀竹林。",
    "T02n0100_015:0483b05_1": "爾時，王園精舍有比丘尼，名曰毘[口*梨](毘[口*梨]秦言雄也)。",
    "T02n0100_015:0483b06_2": "時彼國人一切共為俱蜜頭星會，七日七夜歡娛聚集，無有延請比丘尼者。",
    "T02n0100_015:0483b07_3": "時有夜叉，於彼毘[口*梨]比丘尼所生信敬心，知諸國人都無請者，於里巷中說斯偈言：「王舍城諸人，　　一切咸醉眠，　毘[口*梨]比丘尼，　　寂然入善定，　行者實是雄，　　成就於雄法。",
    "T02n0100_015:0483b13_0": "　而此比丘尼，　　善能修諸根，　永離於塵垢，　　寂滅到涅槃。",
    "T02n0100_015:0483b15_0": "　如斯大德人，　　宜勤加供養。",
    "T02n0100_015:0483b16_0": "　汝等今云何，　　都無請命者？」",
    "T02n0100_015:0483b17_0": "時彼城中諸優婆塞聞是偈已，各持衣服及諸餚饍而來，施與彼比丘尼。",
    "T02n0100_015:0483b18_1": "于時夜叉見諸人等，各各供養，復說偈言：「毘[口*梨]比丘尼，　　斷除一切結，　優婆塞有智。",
    "T02n0100_015:0483b21_2": "　　能施於彼食，　以施彼食故，　　得大福增長。",
    "T02n0100_015:0483b23_0": "　毘[口*梨]比丘尼，　　斷一切結使。",
    "T02n0100_015:0483b24_0": "　優婆塞有智，　　能施毘[口*梨]衣，　以施彼衣故，　　得大福增長。」",
    "T02n0100_015:0483b26_0": "（三二七）如是我聞：一時，佛在王舍城迦蘭陀竹林。",
    "T02n0100_015:0483b27_1": "時王園精舍有比丘尼，名曰白淨。",
    "T02n0100_015:0483b27_2": "爾時，國人一切共作俱蜜頭星會，七日七夜歡娛聚集，無有請彼比丘尼者。",
    "T02n0100_015:0483b29_3": "時有夜叉於白淨比丘尼所生信敬心，知諸國人都無請者，於里巷中說斯偈言：「王舍城諸人，　　一切皆醉眠，　不請比丘尼，　　修於諸根者。",
    "T02n0100_015:0483c05_0": "　白淨白淨法，　　比丘尼善定，　永離於塵垢，　　寂滅到涅槃。",
    "T02n0100_015:0483c07_0": "　如斯大德人，　　宜勤加供養。",
    "T02n0100_015:0483c08_0": "　汝等今云何，　　都無命請者？」",
    "T02n0100_015:0483c09_0": "時彼城中諸人聞是偈已，各持衣食施比丘尼。",
    "T02n0100_015:0483c10_1": "于時夜叉見得衣食，復說偈言：「白淨比丘尼，　　斷除於愛結。",
    "T02n0100_015:0483c12_0": "　優婆塞有智，　　能施於彼食，　以施彼食故，　　獲於無量福。",
    "T02n0100_015:0483c14_0": "　白淨比丘尼，　　斷除於慳貪。",
    "T02n0100_015:0483c15_0": "　優婆塞有智，　　能施於彼衣，　以施彼衣故，　　獲於無量福。」",
    "T02n0100_015:0483c17_0": "（三二八）如是我聞：一時，佛在王舍城迦蘭陀竹林。",
    "T02n0100_015:0483c18_1": "時二夜叉：一名七岳，二名雪山。",
    "T02n0100_015:0483c18_2": "此二夜叉共為親友，而作誓言：「若汝宮中有妙寶出，當語於我；若我宮中有妙寶出，亦當語汝。」",
    "T02n0100_015:0483c20_3": "時雪山夜叉宮中，有千葉蓮花，大如車輪，紺瑠璃莖，金剛為鬚。",
    "T02n0100_015:0483c22_4": "雪山夜叉覩斯事已，即便遣使語彼七岳言：「我宮中有是異物，汝可來觀。」",
    "T02n0100_015:0483c23_5": "爾時，七岳夜叉聞是語已，即作心念：「如來世尊近在不遠，可使詣雪山夜叉所言，我當必詣彼，往看寶華。」",
    "T02n0100_015:0483c26_6": "作是念已，即復遣使言：「我此中有如來、至真、等正覺，在此現形，汝宮雖有如是寶華，為何所益？」",
    "T02n0100_015:0483c28_7": "爾時，雪山夜叉聞其使語，侍從五百夜叉，往詣于彼七岳夜叉所止宮中。",
    "T02n0100_015:0484a01_8": "雪山夜叉向於七岳而說偈言：「十五日夜月，　　圓足極淨明，　聞命將徒眾，　　今故來相造，　應當親近誰？",
    "T02n0100_015:0484a04_9": "　　誰是汝羅漢？」",
    "T02n0100_015:0484a05_0": "七岳夜叉說偈答曰：「如來世所尊，　　王舍城最上，　說於四諦法，　　斷除一切苦。",
    "T02n0100_015:0484a08_0": "　說苦從因生，　　能生苦名習，　賢聖八正道，　　趣向於寂滅。",
    "T02n0100_015:0484a10_0": "　彼是我羅漢，　　汝當親近之。」",
    "T02n0100_015:0484a11_0": "雪山夜叉復說偈言：「普於群生類，　　若有慈等心，　於愛不愛覺，　　為得自在不？」",
    "T02n0100_015:0484a14_0": "七岳夜叉復以偈答：「心意極調柔，　　於諸群萠類，　了知一切法，　　為世大導師，　於愛不愛覺，　　心皆得自在。」",
    "T02n0100_015:0484a18_0": "雪山夜叉復說偈言：「若能真實語，　　終不虛妄言，　慈愍眾生類，　　除斷於殺生，　遠離於放逸，　　於禪而不空。」",
    "T02n0100_015:0484a22_0": "七岳夜叉復說偈言：「終不虛妄語，　　遠離於殺害，　常捨諸放逸，　　佛無不定時。」",
    "T02n0100_015:0484a25_0": "雪山夜叉復說偈言：「若不著於欲，　　心無諸擾亂，　為有法眼耶？",
    "T02n0100_015:0484a27_1": "　　盡於愚癡不？",
    "T02n0100_015:0484a28_0": "　能捨諸煩惱，　　得於解脫不？」",
    "T02n0100_015:0484a29_0": "七岳夜叉復以偈答：「超出欲淤泥，　　心淨無擾亂，　法眼甚清徹，　　得盡於愚癡，　永離眾結使，　　獲得於解脫。」",
    "T02n0100_015:0484b04_0": "雪山夜叉復說偈言：「誰無別離惱？",
    "T02n0100_015:0484b05_1": "　　誰能不綺語？",
    "T02n0100_015:0484b06_0": "　誰見物不貪？",
    "T02n0100_015:0484b06_1": "　　誰不生想見？」",
    "T02n0100_015:0484b07_0": "七岳夜叉復以偈答：「久斷愛別苦，　　未曾無義言，　除捨貪欲心，　　永無邪見想。」",
    "T02n0100_015:0484b10_0": "雪山夜叉復說偈言：「頗具於諸明，　　戒行清淨不？",
    "T02n0100_015:0484b12_0": "　為能盡諸漏，　　不受後有耶？」",
    "T02n0100_015:0484b13_0": "七岳夜叉復以偈答：「明行悉具足，　　持戒行清淨，　久斷諸結漏，　　永不受後有。」",
    "T02n0100_015:0484b16_0": "雪山夜叉復說偈言：「如來三業中，　　頗具眾善行，　汝今得遵行，　　讚歎真實法。」",
    "T02n0100_015:0484b19_0": "七岳夜叉復以偈答：「如來身口意，　　具足眾善行，　明達悉充備，　　我讚真實法。」",
    "T02n0100_015:0484b22_0": "雪山夜叉復說偈言：「牟尼天世雄，　　[蹲酋+(十/田/ㄙ)]如伊梨延，　少食不著味。",
    "T02n0100_015:0484b24_1": "　　仙聖處林禪，　我等可共往，　　禮敬瞿曇尊。」",
    "T02n0100_015:0484b26_0": "爾時，七岳夜叉共雪山等，將千夜叉同時俱往，既到佛所，各整衣服，合掌敬禮，而說偈言：「婆伽婆世雄，　　佛陀兩足尊，　諸天所不知，　　具眼悉明了。」",
    "T02n0100_015:0484c01_0": "爾時，雪山、七岳等說此偈已，在一面坐。",
    "T02n0100_015:0484c01_1": "雪山夜叉以偈問佛：「云何苦出要？",
    "T02n0100_015:0484c03_2": "　　云何捨離苦？",
    "T02n0100_015:0484c04_0": "　世尊為我說，　　苦於何處盡？」",
    "T02n0100_015:0484c05_0": "爾時，世尊以偈答曰：「五欲意第六，　　於此處離欲，　解脫於諸苦，　　斯是苦出要。",
    "T02n0100_015:0484c08_0": "　如斯解脫苦，　　即於苦處滅。",
    "T02n0100_015:0484c09_0": "　汝今問於我，　　為汝如是說。」",
    "T02n0100_015:0484c10_0": "雪山夜叉復以偈問：「云何池流迴？",
    "T02n0100_015:0484c11_1": "　　何處無安立？",
    "T02n0100_015:0484c12_0": "　苦樂於何處，　　滅盡無有餘？」",
    "T02n0100_015:0484c13_0": "爾時，世尊以偈答曰：「眼耳鼻舌身，　　意根為第六，　此處池流迴，　　此無安立處。",
    "T02n0100_015:0484c16_0": "　名色不起轉，　　此處得盡滅。」",
    "T02n0100_015:0484c17_0": "雪山夜叉復以偈問：「云何世間生？",
    "T02n0100_015:0484c18_1": "　　云何得和聚？",
    "T02n0100_015:0484c19_0": "　幾為世間受？",
    "T02n0100_015:0484c19_1": "　　幾事為苦求？」",
    "T02n0100_015:0484c20_0": "爾時，世尊以偈答曰：「世間從六生，　　因六得和集，　從六生於受，　　六事恒苦求。」",
    "T02n0100_015:0484c23_0": "雪山夜叉復以偈問：「云何修善法，　　晝夜不懈怠？",
    "T02n0100_015:0484c25_0": "　云何度駛流，　　無有安足處，　亦無所攀緣，　　處深不沈沒？」",
    "T02n0100_015:0484c27_0": "爾時，世尊以偈答曰：「一切戒無犯，　　智慧具禪定，　思惟眾過患，　　具足於念力。",
    "T02n0100_015:0485a01_0": "　此能度難度，　　遠離欲和合，　捨諸有結使，　　盡於歡喜有。",
    "T02n0100_015:0485a03_0": "　如是人名為，　　處深不沈沒。」",
    "T02n0100_015:0485a04_0": "雪山夜叉復以偈問：「誰度於駛流？",
    "T02n0100_015:0485a05_1": "　　孰能越大海？",
    "T02n0100_015:0485a06_0": "　誰能捨於苦？",
    "T02n0100_015:0485a06_1": "　　云何得清淨？」",
    "T02n0100_015:0485a07_0": "爾時，世尊以偈答曰：「信能度駛流，　　不放逸越海，　精進能捨苦，　　智慧能使淨。",
    "T02n0100_015:0485a10_0": "　汝詣諸沙門，　　及諸婆羅門，　各各種別問，　　誰有知法者？",
    "T02n0100_015:0485a12_0": "　誰能說實捨？",
    "T02n0100_015:0485a12_1": "　　離我誰能說？」",
    "T02n0100_015:0485a13_0": "雪山夜叉復以偈問：「我今聞佛說，　　疑網皆已除，　何須種別問，　　沙門婆羅門？",
    "T02n0100_015:0485a16_0": "　世雄善顯示，　　具實分別說，　七岳恩深重，　　能使我得見。",
    "T02n0100_015:0485a18_0": "　無上大導師，　　我今所至處，　城邑及聚落，　　在在并處處，　日夜常歸依，　　如來三佛陀，　法中之正法。」",
    "T02n0100_015:0485a21_1": "　　一千諸夜叉，　心各懷踊躍，　　皆合掌向佛，　咸求為弟子，　　歸依佛世尊。",
    "T02n0100_015:0485a24_0": "（三二九）如是我聞：一時，佛在王舍城迦蘭陀竹林。",
    "T02n0100_015:0485a25_1": "爾時，尊者舍利弗、大目犍連在靈鷲山。",
    "T02n0100_015:0485a25_2": "時舍利弗新剃髮竟，晨朝早起，正身端坐，以衣覆頭。",
    "T02n0100_015:0485a27_3": "當于彼時，有二夜叉：一名為害，二名復害。",
    "T02n0100_015:0485a28_4": "爾時，復害見舍利弗，語為害言：「我於今者，欲以拳打剃頭沙門。」",
    "T02n0100_015:0485a29_5": "為害答言：「而此比丘有大神德，汝勿為此，長夜受苦。」",
    "T02n0100_015:0485b01_6": "第二第三，亦如是諫。",
    "T02n0100_015:0485b02_7": "復害故欲以拳打舍利弗，以不用其所諫曉故，乃至以身躬自抱捉。",
    "T02n0100_015:0485b03_8": "爾時，復害惡心熾盛，雖聞他諫，乃至抱捉，都不從順。",
    "T02n0100_015:0485b04_9": "即以拳打舍利弗頭，既打之已，復害夜叉語為害言：「今打比丘，便為燒煮於我，汝今應當救拔於我。」",
    "T02n0100_015:0485b07_10": "作是語時，地自開裂，現身陷入無間地獄。",
    "T02n0100_015:0485b08_11": "爾時，尊者大目揵連去舍利弗坐處不遠，坐一樹下，尋聞打於舍利弗聲，往詣尊者舍利弗所，而語之言：「不能堪忍受如是苦，將無驚怖，散壞身耶？」",
    "T02n0100_015:0485b11_12": "舍利弗言：「我身忍受，都無苦痛，亦不散壞。」",
    "T02n0100_015:0485b12_13": "尊者即讚歎言：「實有神德，假令復害以手打彼耆闍崛山，猶當碎壞，而舍利弗都無異相。」",
    "T02n0100_015:0485b14_14": "斯二尊者作是語時，爾時，世尊晝在房坐，以淨天耳遙聞其言，即說偈言：「正心如大山，　　安住無動搖，　諸所可染著，　　染不染著法，　遠離於愛樂。",
    "T02n0100_015:0485b18_15": "　　所謂愛樂者，　即是塵欲法。",
    "T02n0100_015:0485b19_16": "　　若來加惱觸，　不報惱觸者，　　是名不惱觸。",
    "T02n0100_015:0485b21_0": "　若如是修心，　　終不受於苦。」",
    "T02n0100_015:0485b22_0": "爾時，比丘聞佛所說，歡喜奉行。",
    "T02n0100_015:0485b23_0": "因陀羅、釋迦、崛默白山、賓迦羅、富那婆修、曼遮尼羅、箭毛、受齋、曠野及雄、淨、七岳并雪山。",
    "T02n0100_015:0485b25_1": "害及於無害。",
    "T02n0100_015:0485b25_2": "是名第十四別譯雜阿含經卷第十五"
}