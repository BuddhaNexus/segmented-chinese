{
    "T23n1435_059:0438b17_0": "十誦律卷第五十九(第十誦之四)",
    "T23n1435_059:0438b19_0": "後秦北印度三藏弗若多羅譯",
    "T23n1435_059:0438b20_0": "比尼誦殺戒之餘",
    "T23n1435_059:0438b21_0": "◎有父子二比丘，遊行憍薩羅國，欲到舍衛國。",
    "T23n1435_059:0438b22_1": "至一無僧伽藍聚落中，兒語父言：「今於何處宿？」",
    "T23n1435_059:0438b23_2": "父言：「此聚落中宿。」",
    "T23n1435_059:0438b23_3": "兒言：「此聚落中白衣住處，若我在中宿與此何異？」",
    "T23n1435_059:0438b24_4": "父言：「當何處宿？」",
    "T23n1435_059:0438b25_5": "兒言：「當此空地宿。」",
    "T23n1435_059:0438b25_6": "父言：「此中有虎畏，若我睡時汝當莫睡。」",
    "T23n1435_059:0438b26_7": "答言：「爾。」",
    "T23n1435_059:0438b26_8": "父即臥睡，有鼾聲，虎聞便來嚙父頭，父便大喚。",
    "T23n1435_059:0438b27_9": "兒看見父頭破，父因是即死。",
    "T23n1435_059:0438b28_10": "兒比丘生疑：「父由我故死，父欲在聚落中宿，我若用父教者，父則不死。",
    "T23n1435_059:0438c01_11": "我欲空地臥故令父死，我將無得波羅夷并逆罪耶？」",
    "T23n1435_059:0438c02_12": "是事白佛，佛言：「無罪。",
    "T23n1435_059:0438c02_13": "應當大喚然火怖虎令去。」",
    "T23n1435_059:0438c03_14": "比丘以殺心，遣使殺某甲人，是人若死，是比丘，得波羅夷。",
    "T23n1435_059:0438c04_15": "若不死，得偷蘭遮。",
    "T23n1435_059:0438c05_16": "有比丘殺一獼猴，諸比丘言：「汝得波羅夷。」",
    "T23n1435_059:0438c06_17": "是比丘言：「何以故？」",
    "T23n1435_059:0438c06_18": "諸比丘言：「獼猴似人，若殺與人何異？」",
    "T23n1435_059:0438c07_19": "是比丘生疑：「我將無得波羅夷耶？」",
    "T23n1435_059:0438c08_20": "是事白佛。",
    "T23n1435_059:0438c08_21": "佛言：「不得波羅夷，得波逸提。」",
    "T23n1435_059:0438c09_22": "諸比丘遊行憍薩羅國，向舍衛城，見一空寺入中觀看，見臥具、床榻、釜鑊、盆器、斗斛、瓶甕眾僧生活物，無所乏少，自相謂言：「我等何不是中安居？」",
    "T23n1435_059:0438c12_23": "餘比丘告言：「隨意。」",
    "T23n1435_059:0438c13_24": "是中安居已立制：「我等三月過不自恣，到八月當自恣。",
    "T23n1435_059:0438c14_25": "夏末月布施物我等當得。」",
    "T23n1435_059:0438c14_26": "夏末八月賊發時，賊作是念：「何處有不須器仗鬪戰而得錢物耶？」",
    "T23n1435_059:0438c16_27": "作是念已共相謂言：「當奪沙門釋子物。」",
    "T23n1435_059:0438c17_28": "賊即來圍繞是寺。",
    "T23n1435_059:0438c17_29": "是僧中有比丘得神通力，亦有本是大力士，及本是大射家子，是諸比丘作是念：「我等以好心出家，不應與賊共鬪。」",
    "T23n1435_059:0438c20_30": "作是念已默然住。",
    "T23n1435_059:0438c20_31": "賊來劫奪衣被令皆裸露。",
    "T23n1435_059:0438c21_32": "諸佛常法，二時大會集諸弟子：一春末月、二夏末月。",
    "T23n1435_059:0438c22_33": "春末月，諸方處處國土諸比丘來至佛所，佛與我等說法，我等三月安居中，當念修習，是初大會。",
    "T23n1435_059:0438c25_0": "為聽法故夏末月，自恣竟作衣畢，持衣鉢到佛所，作是念：「我等久不見佛世尊！」",
    "T23n1435_059:0438c26_1": "是第二大會，為見佛故。",
    "T23n1435_059:0438c27_2": "是被賊比丘，自恣已作衣竟，持衣鉢向舍衛，到佛所頂禮佛足在一面坐。",
    "T23n1435_059:0438c29_3": "諸佛常法，客比丘來，以軟語勞問如是言：「汝忍不？",
    "T23n1435_059:0439a01_4": "足不？",
    "T23n1435_059:0439a01_5": "安樂住不？",
    "T23n1435_059:0439a01_6": "乞食不乏、道路不疲耶？」",
    "T23n1435_059:0439a02_7": "爾時佛以如是語勞問諸比丘：「汝忍不？",
    "T23n1435_059:0439a03_8": "足不？",
    "T23n1435_059:0439a03_9": "安樂住不？",
    "T23n1435_059:0439a03_10": "乞食不乏、道路不疲耶？」",
    "T23n1435_059:0439a04_11": "諸比丘言：「世尊！",
    "T23n1435_059:0439a04_12": "我等忍足、安樂住、乞食不乏、道路不疲。」",
    "T23n1435_059:0439a05_13": "具以上事向佛廣說。",
    "T23n1435_059:0439a05_14": "佛即以是因緣故集僧，集僧已種種因緣讚戒、讚持戒，讚戒、讚持戒已，語諸比丘：「汝等賊來時，應作大音聲擊鍾振鈴令賊怖畏。」",
    "T23n1435_059:0439a08_15": "諸比丘從佛聞是事，見是過罪，後歲還本處安居，安居已還復立制：「我等不應三月自恣，當到八月自恣。",
    "T23n1435_059:0439a11_16": "為夏末月得安居施物用故。」",
    "T23n1435_059:0439a11_17": "夏末八月如本賊發時，賊作是念：「何處當有不須器仗鬪戰而得錢物耶？」",
    "T23n1435_059:0439a13_18": "作是念：「沙門釋子不與人鬪，我當往劫取財物。」",
    "T23n1435_059:0439a14_19": "念已即往圍繞僧房。",
    "T23n1435_059:0439a15_20": "諸比丘先備防賊具，賊來已即入房舍，閉門下店上樓閣上，作大音聲恐怖諸賊，擊鍾振鈴。",
    "T23n1435_059:0439a17_21": "有二比丘，闇中擲石恐怖，石墮殺賊。",
    "T23n1435_059:0439a18_22": "是兩比丘自相謂言：「我與汝俱放石，不知誰石殺賊？」",
    "T23n1435_059:0439a19_23": "即生疑：「我將無得波羅夷耶？」",
    "T23n1435_059:0439a20_24": "是事白佛，佛言：「無罪。",
    "T23n1435_059:0439a20_25": "放石時應唱言：『石下！",
    "T23n1435_059:0439a21_26": "石下！』」",
    "T23n1435_059:0439a21_27": "(第三波羅夷竟)◎◎大妄語戒佛在毘耶離婆求沫河邊，佛與婆求沫河諸比丘結戒，言：「先作無罪。」",
    "T23n1435_059:0439a24_28": "是諸比丘作是念：「我等多時空無過人法妄語，不知何者是先？",
    "T23n1435_059:0439a26_0": "何者非先？」",
    "T23n1435_059:0439a26_1": "心生疑悔。",
    "T23n1435_059:0439a26_2": "是事白佛，佛言：「未結戒前婆求沫諸比丘一切時不犯，是故先作無罪。」",
    "T23n1435_059:0439a28_3": "比丘人前作非人想，自說得過人法，是比丘生疑：「我將無得波羅夷耶？」",
    "T23n1435_059:0439a29_4": "是事白佛，佛言：「人中生人想，得波羅夷。",
    "T23n1435_059:0439b01_5": "人中生非人想，得波羅夷。",
    "T23n1435_059:0439b02_6": "人中生疑，得波羅夷。",
    "T23n1435_059:0439b02_7": "非人中生非人想，得偷蘭遮。",
    "T23n1435_059:0439b03_8": "非人中生人想，得偷蘭遮。",
    "T23n1435_059:0439b04_9": "非人中生疑，得偷蘭遮。」",
    "T23n1435_059:0439b04_10": "有比丘，居士前自稱得過人法。",
    "T23n1435_059:0439b05_11": "是居士不解，居士言：「大德何所道？」",
    "T23n1435_059:0439b06_12": "比丘言：「置不須問。」",
    "T23n1435_059:0439b06_13": "是比丘生疑：「我將無得波羅夷耶？」",
    "T23n1435_059:0439b07_14": "是事白佛，佛言：「不得波羅夷，得偷蘭遮。」",
    "T23n1435_059:0439b08_15": "有人問比丘言：「汝是阿羅漢不？",
    "T23n1435_059:0439b09_16": "汝應受上座上水上供養不？」",
    "T23n1435_059:0439b09_17": "若默然受，得偷蘭遮。",
    "T23n1435_059:0439b10_18": "人問比丘言：「汝是婆羅門除滅惡法不？」",
    "T23n1435_059:0439b11_19": "若默然受，得偷蘭遮。",
    "T23n1435_059:0439b11_20": "人問比丘言：「汝好守六根門不？」",
    "T23n1435_059:0439b12_21": "若默然受，得偷蘭遮。",
    "T23n1435_059:0439b13_0": "人問比丘言：「汝若是阿羅漢便受是衣被。」",
    "T23n1435_059:0439b13_1": "若默然受，得偷蘭遮。",
    "T23n1435_059:0439b14_2": "飲食湯藥資生之物亦如是。",
    "T23n1435_059:0439b15_3": "比丘常入出一居士家，是比丘中前著衣持鉢到是居士舍，居士出在門下立言：「若是阿羅漢，入我舍坐處坐，手受水受飲食，受已呪願，呪願已去。」",
    "T23n1435_059:0439b18_4": "若是比丘默然入坐，飲食呪願，呪願已去時，得偷蘭遮。",
    "T23n1435_059:0439b19_5": "有一比丘常入出一居士家，是比丘中前著衣持鉢到其舍，居士出在門下立言：「大德！",
    "T23n1435_059:0439b21_6": "若是阿羅漢便入。」",
    "T23n1435_059:0439b22_7": "比丘言：「我非阿羅漢，若聽入當入。」",
    "T23n1435_059:0439b23_8": "若居士聽入無罪。",
    "T23n1435_059:0439b23_9": "坐處坐、受水飲食、呪願出門亦如是。",
    "T23n1435_059:0439b24_10": "一時目連語諸比丘：「從阿鼻地獄乃至阿迦尼吒天，我能於中遍至，身自在來往。」",
    "T23n1435_059:0439b26_11": "諸比丘言：「目連！",
    "T23n1435_059:0439b26_12": "汝何有此事？",
    "T23n1435_059:0439b26_13": "聲聞弟子身通，極遠能至梵世。",
    "T23n1435_059:0439b27_14": "汝空無過人法故妄語，汝目連滅擯驅出。」",
    "T23n1435_059:0439b28_15": "是事問佛，佛語諸比丘言：「汝等莫說目連是事罪過。",
    "T23n1435_059:0439b29_16": "何以故？",
    "T23n1435_059:0439b29_17": "若人依初禪，善修習如意足得神通，是人則能從阿鼻地獄乃至阿迦尼吒天，身自在往來。",
    "T23n1435_059:0439c03_0": "若比丘依第二禪、第三禪、第四禪亦如是。",
    "T23n1435_059:0439c03_1": "目連比丘依四禪，善修如意足得大神通，若欲從阿鼻地獄上至阿迦尼吒天，於中身得往反自在，目連語實無罪。」",
    "T23n1435_059:0439c06_2": "又一時目連語諸比丘言：「從阿鼻地獄乃至阿迦尼吒天，其中眾生所有音聲，我以天耳皆悉能聞。」",
    "T23n1435_059:0439c08_3": "諸比丘言：「目連汝何有此事？",
    "T23n1435_059:0439c09_4": "聲聞弟子天耳，極遠能聞上至梵世。",
    "T23n1435_059:0439c10_5": "汝目連空無過人法妄語，汝目連滅擯驅出。」",
    "T23n1435_059:0439c11_6": "是事問佛，佛語諸比丘：「汝等莫說目連是事過罪。",
    "T23n1435_059:0439c12_7": "何以故？",
    "T23n1435_059:0439c12_8": "若有依初禪得天耳，是人則能從阿鼻地獄乃至阿迦尼吒天，其中音聲自在能聞。",
    "T23n1435_059:0439c14_9": "若比丘依第二、第三、第四禪亦如是。",
    "T23n1435_059:0439c15_10": "目連比丘依四禪，善修天耳通，若欲聞阿鼻地獄乃至阿迦尼吒天其中眾生所有音聲，皆悉能聞，目連實語無罪。」",
    "T23n1435_059:0439c18_0": "又一時目連語諸比丘言：「從阿鼻地獄乃至阿迦尼吒天，其中眾生所有心念，我能悉知。」",
    "T23n1435_059:0439c20_0": "諸比丘言：「目連！",
    "T23n1435_059:0439c20_1": "汝何有是事？",
    "T23n1435_059:0439c20_2": "聲聞弟子極遠能知乃至梵世。",
    "T23n1435_059:0439c21_3": "汝空無過人法故妄語，汝目連滅擯驅出。」",
    "T23n1435_059:0439c22_4": "是事問佛，佛語諸比丘：「汝等莫說目連是事過罪。",
    "T23n1435_059:0439c23_5": "何以故？",
    "T23n1435_059:0439c23_6": "若比丘依初禪，善修知他心通，是人則能從阿鼻地獄乃至阿迦尼吒天，其中眾生所有心念皆悉能知。",
    "T23n1435_059:0439c26_7": "若比丘依第二、第三、第四禪亦如是。",
    "T23n1435_059:0439c26_8": "目連比丘依四禪善修他心通，若欲知從阿鼻地獄乃至阿迦尼吒天其中眾生所有心念，皆悉能知，目連語實無罪。」",
    "T23n1435_059:0439c29_9": "又一時目連語諸比丘：「從阿鼻地獄乃至阿迦尼吒天，其中眾生宿命，我悉能知。」",
    "T23n1435_059:0440a02_10": "諸比丘言：「目連！",
    "T23n1435_059:0440a02_11": "汝何有此事？",
    "T23n1435_059:0440a03_12": "聲聞弟子宿命通，極遠能知從阿鼻地獄乃至梵世。",
    "T23n1435_059:0440a04_13": "汝空無過人法故妄語，汝目連滅擯驅出。」",
    "T23n1435_059:0440a05_14": "是事問佛，佛語諸比丘：「汝等莫說目連是事過罪。",
    "T23n1435_059:0440a06_15": "何以故？",
    "T23n1435_059:0440a06_16": "若比丘依初禪善修宿命通，是人則能從阿鼻地獄乃至阿迦尼吒天，其中眾生所有宿命，皆悉能知。",
    "T23n1435_059:0440a08_17": "若比丘依第二、第三、第四禪亦如是。",
    "T23n1435_059:0440a09_18": "目連比丘，依四禪善修宿命通，若阿鼻地獄上至阿迦尼吒天，其中眾生所有宿命，皆悉能知，目連語實無罪。」",
    "T23n1435_059:0440a12_19": "又一時目連語諸比丘：「從阿鼻地獄上至阿迦尼吒天，其中所有眾生死此生彼，我以天眼悉能見之。」",
    "T23n1435_059:0440a14_20": "諸比丘言：「汝目連！",
    "T23n1435_059:0440a15_21": "何有此事？",
    "T23n1435_059:0440a15_22": "聲聞弟子天眼，極遠能見阿鼻地獄乃至梵世。",
    "T23n1435_059:0440a16_23": "汝空無過人法故妄語，汝目連滅擯驅出。」",
    "T23n1435_059:0440a17_24": "是事問佛，佛語諸比丘：「汝等莫說目連是事過罪。",
    "T23n1435_059:0440a18_25": "何以故？",
    "T23n1435_059:0440a18_26": "若比丘依初禪善修天眼通，是人則能從阿鼻地獄上至阿迦尼吒天，其中眾生死此生彼，皆悉能見。",
    "T23n1435_059:0440a21_0": "若人依第二、第三、第四禪亦如是。",
    "T23n1435_059:0440a21_1": "目連比丘，依四禪善修天眼通，若從阿鼻地獄乃至阿迦尼吒天，其中眾生死此生彼，皆悉能見，目連語實無罪。」",
    "T23n1435_059:0440a24_2": "又一時目連語諸比丘言：「若人言求漏盡阿羅漢，梵行已立所作已辦，捨於重擔逮得己利，盡諸有結正智已得解脫者，則我身是。",
    "T23n1435_059:0440a27_3": "何以故？",
    "T23n1435_059:0440a27_4": "我是阿羅漢漏盡，乃至正智已得解脫。」",
    "T23n1435_059:0440a28_5": "諸比丘言：「汝何有此事？",
    "T23n1435_059:0440a29_0": "得阿羅漢漏盡，乃至正智已得解脫。",
    "T23n1435_059:0440a29_1": "何以故？",
    "T23n1435_059:0440b01_0": "目連多事多欲。",
    "T23n1435_059:0440b01_1": "目連！",
    "T23n1435_059:0440b01_2": "汝空無過人法故妄語，滅擯驅出。」",
    "T23n1435_059:0440b02_3": "是事問佛，佛語諸比丘：「汝等莫說目連是事過罪。",
    "T23n1435_059:0440b03_4": "何以故？",
    "T23n1435_059:0440b03_5": "若人求實阿羅漢漏盡，梵行已立所作已辦，捨於重擔逮得己利，盡諸有結，正智已得解脫者，目連是也。",
    "T23n1435_059:0440b06_0": "何以故？",
    "T23n1435_059:0440b06_1": "目連實是阿羅漢漏盡，乃至正智已得解脫，目連語實無罪。」",
    "T23n1435_059:0440b07_2": "又一時目連語諸比丘：「我見有一眾生五百由旬大火焰燒身，虛空中來大喚啼哭極受苦切。」",
    "T23n1435_059:0440b09_3": "諸比丘言：「何處有是眾生、有如是大火焰？",
    "T23n1435_059:0440b10_4": "汝空無過人法故妄語，汝目連滅擯驅出。」",
    "T23n1435_059:0440b11_5": "是事問佛，佛語諸比丘：「汝等莫說目連是事過罪。",
    "T23n1435_059:0440b12_6": "何以故？",
    "T23n1435_059:0440b12_7": "我亦見是眾生五百由旬火焰燒身，虛空中來大喚啼哭極受苦切，但不欲向餘人說。",
    "T23n1435_059:0440b14_8": "何以故？",
    "T23n1435_059:0440b15_0": "畏人不信，若人不信如來語，長夜受大衰惱。",
    "T23n1435_059:0440b16_0": "目連語實無罪。」",
    "T23n1435_059:0440b16_1": "又一時目連語諸比丘：「我見有一眾生，五百夜叉鬼持五百斧，經五百日夜斫一肋。",
    "T23n1435_059:0440b18_2": "是肋墮海水中，海即擾濁。」",
    "T23n1435_059:0440b19_0": "諸比丘言：「目連！",
    "T23n1435_059:0440b19_1": "何處有如是眾生、有如是肋？",
    "T23n1435_059:0440b20_2": "汝目連！",
    "T23n1435_059:0440b20_3": "空無過人法故妄語，汝目連滅擯驅出。」",
    "T23n1435_059:0440b21_4": "是事問佛。",
    "T23n1435_059:0440b21_5": "佛語諸比丘：「汝等莫說目連是事過罪。",
    "T23n1435_059:0440b22_6": "何以故？",
    "T23n1435_059:0440b22_7": "我亦見是眾生，五百夜叉鬼持五百斧，經五百日夜斫斷一肋，墮海水中海即擾濁，而不欲向人說。",
    "T23n1435_059:0440b24_8": "何以故？",
    "T23n1435_059:0440b25_0": "畏人不信。",
    "T23n1435_059:0440b25_1": "若人不信如來語，長夜受大衰惱。",
    "T23n1435_059:0440b26_0": "目連語實無罪。」",
    "T23n1435_059:0440b26_1": "又一時目連語諸比丘：「我見一眾生，身如一大木船，頭如酒甕，喘息如雷聲，眼睛如憍薩羅大銅釪，口中出舌如黑雲中掣電。」",
    "T23n1435_059:0440b29_2": "諸比丘語目連言：「何處有此眾生？",
    "T23n1435_059:0440c01_0": "汝目連！",
    "T23n1435_059:0440c01_1": "空無過人法故妄語，汝目連滅擯驅出。」",
    "T23n1435_059:0440c02_2": "是事問佛，佛語諸比丘：「汝等莫說目連是事過罪。",
    "T23n1435_059:0440c03_3": "何以故？",
    "T23n1435_059:0440c03_4": "我亦見是眾生，身如一大木船，頭如酒甕，喘息如雷聲，眼睛如憍薩羅大銅釪，口中出舌如黑雲中掣電。",
    "T23n1435_059:0440c05_5": "如來而不欲向人說。",
    "T23n1435_059:0440c06_6": "何以故？",
    "T23n1435_059:0440c06_7": "畏人不信。",
    "T23n1435_059:0440c06_8": "若人不信如來語者，長夜受大衰惱。",
    "T23n1435_059:0440c07_9": "目連語實無罪。」",
    "T23n1435_059:0440c08_10": "又一時目連語諸比丘：「北方有池，名漫陀緊尼，廣長五十由旬，周圍二百由旬，底布金沙，八功德水常滿其中，甜美如真蜜，青黃、赤白、紅紫種種雜色蓮花遍覆池上，種種眾鳥哀聲相和甚可愛樂，遶池四邊種種花樹果樹。」",
    "T23n1435_059:0440c13_11": "諸比丘語目連：「何有如此池？",
    "T23n1435_059:0440c13_12": "汝空無過人法故妄語，汝目連滅擯驅出。」",
    "T23n1435_059:0440c14_13": "是事問佛，佛語諸比丘：「汝等莫說目連是事過罪。",
    "T23n1435_059:0440c16_0": "何以故？",
    "T23n1435_059:0440c16_1": "北方有是漫陀緊尼池，縱廣五十由旬，周圍二百由旬，底布金沙，八功德水常滿其中，甜美如真蜜，青黃、赤白、紅紫種種雜色蓮花遍覆池上，種種眾鳥哀聲相和甚可愛樂，遶池四邊種種華樹果樹，目連語實無罪。」",
    "T23n1435_059:0440c21_0": "又一時目連在耆闍崛山中，入虛空無色定，善取入定相、不善取出定相，從三昧起，聞薩卑尼池岸上大象聲。",
    "T23n1435_059:0440c23_1": "聞已還疾入三昧，作是念：「我入三昧中聞是象聲。」",
    "T23n1435_059:0440c24_2": "從三昧起語諸比丘：「我一時在耆闍崛山中，入虛空無色定，聞薩卑尼池岸上象聲。」",
    "T23n1435_059:0440c26_3": "諸比丘語目連：「何有此理？",
    "T23n1435_059:0440c27_4": "入虛空無色定中若見若聞，無有是事。",
    "T23n1435_059:0440c28_0": "何以故？",
    "T23n1435_059:0440c28_1": "若人入無色定，破壞色相捨離聲相故。",
    "T23n1435_059:0440c29_2": "汝空無過人法故妄語，汝目連滅擯驅出。」",
    "T23n1435_059:0441a01_3": "是事問佛，佛語諸比丘：「汝等莫說目連是事過罪。",
    "T23n1435_059:0441a02_4": "何以故？",
    "T23n1435_059:0441a02_5": "目連見先事不見後事，如來亦見先亦見後。",
    "T23n1435_059:0441a03_6": "目連在耆闍崛山中，入虛空無色定，善取入定相、不善取出定相。",
    "T23n1435_059:0441a04_7": "是人從三昧起，聞薩卑尼池岸上象聲已，還疾入虛空無色定，便謂我入定聞聲。",
    "T23n1435_059:0441a06_8": "若人入無色定，若見色聞聲，無有是處。",
    "T23n1435_059:0441a07_9": "何以故？",
    "T23n1435_059:0441a07_10": "是人破壞色相捨離聲相故。",
    "T23n1435_059:0441a08_11": "若目連空無過人法故妄語者，亦無是處。",
    "T23n1435_059:0441a09_12": "目連隨心想說無罪。」",
    "T23n1435_059:0441a10_0": "又一時目連在耆闍崛山中，入識處無色定，善取入定相、不善取出定相。",
    "T23n1435_059:0441a11_1": "從三昧起，聞天城中諸天歌聲，聞已還疾入定，作是念：「我在三昧中聞諸天歌聲。」",
    "T23n1435_059:0441a13_2": "從三昧起，語諸比丘：「我一時在耆闍崛山中，入識處定，聞天城中諸天歌聲。」",
    "T23n1435_059:0441a15_3": "諸比丘語目連：「何有此理？",
    "T23n1435_059:0441a16_0": "入無色定而當見色聞聲耶？",
    "T23n1435_059:0441a16_1": "何以故？",
    "T23n1435_059:0441a16_2": "若人入無色定，破壞色相捨離聲相。",
    "T23n1435_059:0441a17_3": "汝空無過人法故作妄語，汝目連滅擯驅出。」",
    "T23n1435_059:0441a18_4": "是事問佛，佛語諸比丘：「汝等莫說目連是事過罪。",
    "T23n1435_059:0441a19_5": "何以故？",
    "T23n1435_059:0441a20_0": "目連見先事不見後事，如來亦見前亦見後。",
    "T23n1435_059:0441a21_0": "目連在耆闍崛山中，入識處無色定，善取入定相、不善取出定相。",
    "T23n1435_059:0441a22_1": "從三昧起，聞天城中諸天歌聲，聞已還疾入定，便謂我入定聞聲。",
    "T23n1435_059:0441a24_0": "若人入無色定，若見色若聞聲，無有是處。",
    "T23n1435_059:0441a25_0": "何以故？",
    "T23n1435_059:0441a25_1": "是人破壞色相捨離聲相故。",
    "T23n1435_059:0441a25_2": "若目連空無過人法故妄語者，亦無是處。",
    "T23n1435_059:0441a26_3": "目連隨心想說無罪。」",
    "T23n1435_059:0441a27_4": "又一時目連在耆闍崛山中，入無所有處無色定，善取入定相、不善取出定相。",
    "T23n1435_059:0441a29_5": "從三昧起，聞阿修羅城中阿修羅伎樂音聲，聞已還疾入定，作是念：「我在定中聞阿修羅城中伎樂音聲。」",
    "T23n1435_059:0441b02_6": "從定起已語諸比丘：「我一時在耆闍崛山中，入無所有處無色定，聞阿修羅城中阿修羅伎樂音聲。」",
    "T23n1435_059:0441b04_7": "諸比丘語目連：「何有此理？",
    "T23n1435_059:0441b05_8": "入無色定而當見色聞聲耶？",
    "T23n1435_059:0441b06_0": "何以故？",
    "T23n1435_059:0441b06_1": "若人入無色定，破壞色相捨離聲相。",
    "T23n1435_059:0441b07_0": "汝空無過人法故作妄語，汝目連滅擯驅出。」",
    "T23n1435_059:0441b08_0": "是事問佛，佛語諸比丘：「汝等莫說目連是事過罪。",
    "T23n1435_059:0441b09_1": "何以故？",
    "T23n1435_059:0441b09_2": "目連見先事不見後事，如來亦見前亦見後。",
    "T23n1435_059:0441b10_3": "目連在耆闍崛山，入無所有處無色定，善取入定相、不善取出定相。",
    "T23n1435_059:0441b12_0": "從定起聞阿修羅城中伎樂音聲，聞已還疾入定，便謂我入定聞聲。",
    "T23n1435_059:0441b13_1": "若人入無色定，若見色若聞聲，無有是處。",
    "T23n1435_059:0441b14_2": "何以故？",
    "T23n1435_059:0441b14_3": "是人破壞色相捨離聲相故。",
    "T23n1435_059:0441b15_4": "若目連空無過人法故妄語者，亦無是處。",
    "T23n1435_059:0441b16_5": "目連隨心想說無罪。」",
    "T23n1435_059:0441b16_6": "又一時目連語諸比丘：「北方有阿耨達池，縱廣五十由旬，周圍百五十由旬，底有金沙，八功德水常滿其中，甜美如真蜜，青黃、赤白、雜色蓮花遍覆水上，種種眾鳥哀聲相和，如音樂聲甚可愛樂，遶池四邊種種花樹果樹，善住象王宮殿住處，有八千象以為眷屬。",
    "T23n1435_059:0441b22_7": "若轉輪聖王出於世時，八千象中最下小者，出為象寶給聖王乘。」",
    "T23n1435_059:0441b24_8": "諸比丘言：「何有此池？",
    "T23n1435_059:0441b24_9": "何有此象？",
    "T23n1435_059:0441b25_10": "汝空無過人法故妄語，汝目連滅擯驅出。」",
    "T23n1435_059:0441b26_0": "是事問佛，佛語諸比丘：「汝等莫說目連是事過罪。",
    "T23n1435_059:0441b27_1": "何以故？",
    "T23n1435_059:0441b27_2": "北方有阿耨達池，縱廣五十由旬，周圍百五十由旬，底有金沙，八功德水常滿其中，甜美如真蜜，青黃、赤白、雜色蓮花遍覆水上，種種眾鳥哀聲相和，如音樂聲甚可愛樂，遶池四邊種種花樹果樹。",
    "T23n1435_059:0441c02_3": "善住象王宮殿住處，有八千象以為眷屬。",
    "T23n1435_059:0441c03_4": "若轉輪聖王出於世時，八千象中最下小者，出為象寶給聖王乘。",
    "T23n1435_059:0441c05_5": "目連語實無罪。」",
    "T23n1435_059:0441c05_6": "又一時目連語諸比丘：「外大海內洲有明月山，婆羅醯馬王宮殿住處，有八千馬以為眷屬。",
    "T23n1435_059:0441c07_7": "若轉輪聖王出於世時，八千馬中最下小者，出為馬寶給聖王乘。」",
    "T23n1435_059:0441c09_8": "諸比丘言：「何有此處、有如此馬？",
    "T23n1435_059:0441c09_9": "汝空無過人法故作妄語，汝目連滅擯驅出。」",
    "T23n1435_059:0441c10_10": "是事問佛，佛語諸比丘：「汝等莫說目連是事過罪。",
    "T23n1435_059:0441c12_0": "何以故？",
    "T23n1435_059:0441c12_1": "外大海內洲有明月山，婆羅醯馬王宮殿住處，有八千馬以為眷屬。",
    "T23n1435_059:0441c13_2": "若轉輪聖王出於世時，八千馬中最下小者，出為馬寶給聖王乘。",
    "T23n1435_059:0441c15_3": "目連語實無罪。」",
    "T23n1435_059:0441c15_4": "又一時諸比丘問目連：「是多浮河水從何處來？」",
    "T23n1435_059:0441c16_5": "目連答言：「此水從阿耨達池中來。」",
    "T23n1435_059:0441c17_6": "諸比丘言：「阿耨達池其水甜美，有八功德，此水沸熱醎苦，何有此事？",
    "T23n1435_059:0441c19_7": "目連！",
    "T23n1435_059:0441c19_8": "汝空無過人法故作妄語，汝目連滅擯驅出。」",
    "T23n1435_059:0441c20_9": "是事問佛，佛語諸比丘：「汝等莫說目連過罪。",
    "T23n1435_059:0441c21_10": "何以故？",
    "T23n1435_059:0441c21_11": "阿耨達龍住處，去此極遠，是水本有八功德甜美，經歷五百小地獄上來，是故醎熱。",
    "T23n1435_059:0441c23_12": "汝等若問目連：『是水何故醎熱？』",
    "T23n1435_059:0441c24_13": "目連能隨相答汝。",
    "T23n1435_059:0441c24_14": "目連實語無罪。」",
    "T23n1435_059:0441c25_0": "又一時目連語諸比丘：「耆闍崛山底有五百由旬池，池底有金沙，八功德水充滿其中，甜美如真蜜，青黃、赤白、雜色蓮花遍覆水上，種種眾鳥哀聲相和如音樂聲，遶池四邊有種種花樹果樹，是摩那斯龍王宮殿。」",
    "T23n1435_059:0441c29_1": "諸比丘言：「何有是池？",
    "T23n1435_059:0442a01_2": "何有是龍？",
    "T23n1435_059:0442a01_3": "汝空無過人法故作妄語，汝目連滅擯驅出。」",
    "T23n1435_059:0442a02_4": "佛聞是事語諸比丘：「汝等莫說目連是事過罪。",
    "T23n1435_059:0442a03_5": "何以故？",
    "T23n1435_059:0442a03_6": "是耆闍崛山底，有五百由旬池，底布金沙，八功德水充滿其中，甜美如真蜜，青黃、赤白、雜色蓮花遍覆水上，種種眾鳥哀聲相和如音樂聲，遶池四邊有種種花樹果樹，是摩那斯龍王宮殿。",
    "T23n1435_059:0442a08_7": "目連語實無罪。」",
    "T23n1435_059:0442a08_8": "又一時目連語諸比丘：「三十三天有善法堂，堂有五百柱。",
    "T23n1435_059:0442a09_9": "有一寶柱，如毫毛許，不到碠上。",
    "T23n1435_059:0442a10_10": "有寶樓，是釋提桓因坐處，眾花莊嚴。",
    "T23n1435_059:0442a11_11": "其邊皆有諸天坐處，亦以花莊嚴。」",
    "T23n1435_059:0442a12_12": "諸比丘語目連：「何有是事？",
    "T23n1435_059:0442a12_13": "汝空無過人法故作妄語，汝目連滅擯驅出。」",
    "T23n1435_059:0442a13_14": "佛聞是事語諸比丘：「汝等莫說目連是事過罪。",
    "T23n1435_059:0442a14_15": "何以故？",
    "T23n1435_059:0442a15_16": "忉利天上善法堂，堂有五百柱，有一寶柱，如毫毛許不到碠上。",
    "T23n1435_059:0442a16_17": "有寶樓，是釋提桓因坐處，眾花莊嚴。",
    "T23n1435_059:0442a17_18": "其邊皆有諸天坐處，亦以花莊嚴。",
    "T23n1435_059:0442a18_19": "目連語實無罪。」",
    "T23n1435_059:0442a18_20": "又一時目連入定，見跋耆夜叉與摩伽陀夜叉共鬪，跋耆夜叉破摩伽陀夜叉。",
    "T23n1435_059:0442a20_21": "目連從三昧起語諸比丘：「跋耆人當破摩伽陀人。」",
    "T23n1435_059:0442a21_22": "後阿闍世王，善將兵眾破跋耆人。",
    "T23n1435_059:0442a22_23": "諸比丘語目連：「汝先言：『跋耆人當破摩伽陀人。』",
    "T23n1435_059:0442a23_24": "而今摩伽陀人破跋耆人。",
    "T23n1435_059:0442a23_25": "汝空無過人法故妄語，汝目連滅擯驅出。」",
    "T23n1435_059:0442a24_26": "佛聞是事語諸比丘：「汝等莫說目連是事過罪。",
    "T23n1435_059:0442a25_27": "何以故？",
    "T23n1435_059:0442a26_28": "目連見前不見後，如來見前亦見後。",
    "T23n1435_059:0442a26_29": "是跋耆夜叉與摩伽陀夜叉共鬪，跋耆夜叉破摩伽陀夜叉，爾時跋耆人亦破摩伽陀人。",
    "T23n1435_059:0442a28_30": "後阿闍世王，更集兵眾共戰得勝。",
    "T23n1435_059:0442a29_31": "目連隨心想說無罪。」",
    "T23n1435_059:0442b01_32": "目連又復入定，見摩伽陀夜叉與跋耆夜叉共鬪，摩伽陀夜叉破跋耆夜叉。",
    "T23n1435_059:0442b02_33": "目連從三昧起語諸比丘：「摩伽陀人當破跋耆人。」",
    "T23n1435_059:0442b04_34": "後戰時跋耆人破摩伽陀人。",
    "T23n1435_059:0442b04_35": "諸比丘語目連：「汝先言：『摩伽陀人當破跋耆人。』",
    "T23n1435_059:0442b05_36": "而今跋耆人破摩伽陀人。",
    "T23n1435_059:0442b06_37": "汝空無過人法故妄語，汝目連滅擯驅出。」",
    "T23n1435_059:0442b07_38": "佛聞是事語諸比丘：「汝等莫說目連是事過罪。",
    "T23n1435_059:0442b08_39": "何以故？",
    "T23n1435_059:0442b08_40": "目連見前不見後，如來見前亦見後。",
    "T23n1435_059:0442b09_41": "是摩伽陀夜叉，與跋耆夜叉共鬪得勝，破跋耆夜叉，爾時摩伽陀人亦破跋耆人。",
    "T23n1435_059:0442b11_42": "後跋耆人更集兵眾共鬪得勝。",
    "T23n1435_059:0442b11_43": "目連隨心想說無罪。」",
    "T23n1435_059:0442b12_44": "目連常入出一居士舍，又一時目連中前著衣持鉢入其舍，居士與敷坐處共相問訊。",
    "T23n1435_059:0442b14_45": "是家中有妊身婦人，檀越問目連：「大德！",
    "T23n1435_059:0442b15_46": "是婦為生男？",
    "T23n1435_059:0442b15_47": "為生女？」",
    "T23n1435_059:0442b15_48": "目連答言：「生男。」",
    "T23n1435_059:0442b16_49": "語已便去。",
    "T23n1435_059:0442b16_50": "更有一梵志來入其舍，主人問言：「此婦人為生男？",
    "T23n1435_059:0442b17_51": "為生女？」",
    "T23n1435_059:0442b17_52": "梵志言：「生女。」",
    "T23n1435_059:0442b18_53": "是婦人便生女。",
    "T23n1435_059:0442b18_54": "諸比丘語目連：「汝先說某居士舍婦人生男，今乃生女。",
    "T23n1435_059:0442b19_55": "汝空無過人法故妄語，汝目連滅擯驅出。」",
    "T23n1435_059:0442b20_56": "佛聞是事語諸比丘：「汝等莫說目連是事過罪。",
    "T23n1435_059:0442b21_57": "何以故？",
    "T23n1435_059:0442b22_0": "目連見前不見後，如來見前亦見後。",
    "T23n1435_059:0442b22_1": "爾時此兒是男，後轉根為女，目連隨心想說無罪。」",
    "T23n1435_059:0442b24_0": "目連後相生女亦如是。",
    "T23n1435_059:0442b24_1": "又一時大旱無雨，目連入定，見却後七日天當大雨，滿諸溝坑。",
    "T23n1435_059:0442b26_0": "城邑聚落悉聞此言，皆大歡喜。",
    "T23n1435_059:0442b26_1": "國中人民皆捨眾務覆屏蓋藏，各各屈指過籌數日，到第七日雨風尚無，何況雨耶？",
    "T23n1435_059:0442b28_2": "諸比丘語目連：「汝言七日天當大雨滿諸溝坑，今雨風尚無，何況雨耶？",
    "T23n1435_059:0442c01_3": "汝空無過人法故妄語，汝目連滅擯驅出」。",
    "T23n1435_059:0442c02_4": "佛聞是事語諸比丘：「汝等莫說目連是事過罪。",
    "T23n1435_059:0442c03_5": "何以故？",
    "T23n1435_059:0442c03_6": "目連見前不見後，如來見前亦見後。",
    "T23n1435_059:0442c04_7": "七日有大雨下，有羅睺阿修羅王，以手接去置大海中。",
    "T23n1435_059:0442c05_8": "目連隨心想說無罪。」",
    "T23n1435_059:0442c06_9": "長老莎伽陀語諸比丘：「我入禪定，能令從阿鼻地獄上至阿迦尼吒天滿其中火。」",
    "T23n1435_059:0442c08_0": "諸比丘言：「何有是事？",
    "T23n1435_059:0442c08_1": "聲聞弟子能作大火從阿鼻地獄極至梵天。",
    "T23n1435_059:0442c09_2": "汝空無過人法故妄語，汝莎伽陀滅擯驅出。」",
    "T23n1435_059:0442c10_3": "佛聞是事語諸比丘：「汝等莫說莎伽陀是事過罪。",
    "T23n1435_059:0442c11_4": "何以故？",
    "T23n1435_059:0442c11_5": "若比丘依初禪，修如意足得神通，是比丘則能從阿鼻地獄至阿伽尼吒天，自在能滿中火。",
    "T23n1435_059:0442c13_6": "若比丘依第二、第三、第四禪亦如是。",
    "T23n1435_059:0442c14_7": "莎伽陀依止四禪，善修如意足得大神通，若念從阿鼻地獄至阿迦尼吒天自在能滿中火。",
    "T23n1435_059:0442c16_8": "莎伽陀語實無罪。」",
    "T23n1435_059:0442c17_9": "長老輸毘陀語諸比丘：「我能一念中識宿命五百劫事。」",
    "T23n1435_059:0442c18_10": "諸比丘語輸毘陀：「何有是事？",
    "T23n1435_059:0442c19_11": "聲聞弟子一念中極多能知一世。",
    "T23n1435_059:0442c20_0": "汝空無過人法故妄語，汝輸毘陀滅擯驅出。」",
    "T23n1435_059:0442c21_1": "佛聞是事語諸比丘：「汝等莫說輸毘陀是事過罪。",
    "T23n1435_059:0442c22_2": "何以故？",
    "T23n1435_059:0442c22_3": "是輸毘陀前身，從無想天命終，來生此間。",
    "T23n1435_059:0442c23_4": "無想天壽五百劫，以是故說一念中知五百劫。",
    "T23n1435_059:0442c24_5": "輸毘陀隨心想說無罪。」",
    "T23n1435_059:0442c25_6": "(四波羅夷竟。",
    "T23n1435_059:0442c25_7": "略問僧殘、不定、捨墮、單提、悔過，此五篇略問。",
    "T23n1435_059:0442c25_8": "不問眾學、七滅諍也。",
    "T23n1435_059:0442c25_9": ")僧伽婆尸沙初佛在舍衛國，因迦留陀夷結戒，先作無罪。",
    "T23n1435_059:0442c28_0": "長老迦留陀夷，作是念生疑：「我多時出精，不知何時是先、是不先？」",
    "T23n1435_059:0442c29_1": "是事白佛，佛言：「未結戒前善男子迦留陀夷一切時出精不犯，故言先作無罪。」",
    "T23n1435_059:0443a02_2": "一比丘身不動便出精，心生疑：「我將無得僧伽婆尸沙耶？」",
    "T23n1435_059:0443a03_3": "是事問佛，佛言：「無罪。」",
    "T23n1435_059:0443a04_4": "毘舍佉鹿子母，信眾僧，兩手接足頭面作禮，次到迦留陀夷接足作禮，迦留陀夷即失精墮其頭上。",
    "T23n1435_059:0443a06_5": "優婆夷小却兩手拭精，歡喜唱言：「我得大利！",
    "T23n1435_059:0443a07_6": "我諸同學有如是多婬欲人，亦能斷欲修梵行。」",
    "T23n1435_059:0443a08_7": "迦留陀夷生疑：「我將無得僧迦婆尸沙耶？」",
    "T23n1435_059:0443a09_8": "是事白佛，佛言：「無罪。",
    "T23n1435_059:0443a10_0": "若有如是多欲比丘，應當裹繫。」",
    "T23n1435_059:0443a10_1": "有一比丘洗浴時失精，心生疑：「我將無得僧伽婆尸沙耶？」",
    "T23n1435_059:0443a12_2": "是事白佛，佛言：「無罪。」",
    "T23n1435_059:0443a12_3": "有比丘洗浴時餘比丘與摩身即時失精，心生疑：「我將無得僧伽婆尸沙耶？」",
    "T23n1435_059:0443a14_4": "佛言：「無罪。」",
    "T23n1435_059:0443a14_5": "有一比丘摩觸男根時失精，心生疑：「我將無得僧伽婆尸沙耶？」",
    "T23n1435_059:0443a16_6": "佛言：「若逆摩失精，得僧伽婆尸沙。",
    "T23n1435_059:0443a16_7": "若順摩為覆故失精無罪。」",
    "T23n1435_059:0443a17_8": "有一比丘邪念故失精，心生疑：「我將無得僧伽婆尸沙耶？」",
    "T23n1435_059:0443a18_9": "佛言：「無罪。」",
    "T23n1435_059:0443a19_10": "有一比丘見端正女色便失精，心生疑：「我將無得僧伽婆尸沙耶？」",
    "T23n1435_059:0443a20_11": "佛言：「無罪。」",
    "T23n1435_059:0443a21_0": "有比丘若為女人捉手、捉脚、捉膝、捉[跳兆+專]故，比丘失精，心生疑：「我將無得僧伽婆尸沙耶？」",
    "T23n1435_059:0443a23_0": "佛言：「無罪。」",
    "T23n1435_059:0443a23_1": "有比丘為母抱捉嗚說邪語，是比丘失精，心生疑：「我將無得僧伽婆尸沙耶？」",
    "T23n1435_059:0443a25_2": "佛言：「不得僧伽婆尸沙，得突吉羅。",
    "T23n1435_059:0443a25_3": "姊妹、本二、先私通婦亦如是。」",
    "T23n1435_059:0443a26_4": "有比丘於新死女人、脹女人、青瘀女人、臭爛女人、噉殘女人、血塗女人、乾枯女人、脹壞女人、骨女人身上出精，得僧伽婆尸沙。",
    "T23n1435_059:0443a29_5": "(初僧伽婆尸沙竟)佛因迦留陀夷結戒，先作無罪。",
    "T23n1435_059:0443b01_6": "是迦留陀夷作是念生疑：「我多時摩觸女人身，不知何時是先、是不先？」",
    "T23n1435_059:0443b03_7": "是事白佛，佛言：「迦留陀夷未結戒前摩觸女人身一切時不犯，故名先作無罪。」",
    "T23n1435_059:0443b05_8": "有比丘人女中生非人女想摩觸，後生疑：「我將無得僧伽婆尸沙耶？」",
    "T23n1435_059:0443b06_9": "是事白佛，佛言：「若人女中生人女想摩觸，得僧伽婆尸沙。",
    "T23n1435_059:0443b08_10": "人女中生非人女想摩觸，僧伽婆尸沙。",
    "T23n1435_059:0443b09_0": "人女中生疑摩觸，得僧伽婆尸沙。",
    "T23n1435_059:0443b09_1": "非人女中生非人女想摩觸，偷蘭遮。",
    "T23n1435_059:0443b10_2": "非人女中生人女想摩觸，偷蘭遮。",
    "T23n1435_059:0443b11_3": "非人女中生疑摩觸，得偷蘭遮。",
    "T23n1435_059:0443b12_4": "比丘以脚蹋觸女人身，得突吉羅。",
    "T23n1435_059:0443b13_0": "若女人以脚蹋觸比丘身無罪。",
    "T23n1435_059:0443b13_1": "比丘捉女衣，得突吉羅。",
    "T23n1435_059:0443b14_2": "若女人捉比丘衣無罪。",
    "T23n1435_059:0443b14_3": "比丘捉女人鬢、捉髮花、捉真珠、捉耳瓔珞、捉耳璫、捉如是等女人莊嚴具，偷蘭遮。」",
    "T23n1435_059:0443b16_4": "有女人與比丘瀉水，水流不斷，比丘於是女人生邪心，即生疑：「我將無得僧伽婆尸沙耶？」",
    "T23n1435_059:0443b18_5": "是事白佛，佛言：「不得僧伽婆尸沙，得偷蘭遮。」",
    "T23n1435_059:0443b19_6": "比丘為母抱捉鳴說邪語，心生疑：「我將無得僧伽婆尸沙耶？」",
    "T23n1435_059:0443b21_7": "是事白佛，佛言：「不得僧伽婆尸沙，得突吉羅。",
    "T23n1435_059:0443b22_8": "姊妹、本二、先私通婦亦如是。」",
    "T23n1435_059:0443b22_9": "有比丘於新死女人、脹女人、青瘀女人、臭爛女人、噉殘女人、血塗女人、乾枯女人、脹壞女人、骨女人摩觸，得偷蘭遮。",
    "T23n1435_059:0443b25_10": "(第二僧伽婆尸沙竟)佛因迦羅比丘鹿子兒結戒，先作無罪。",
    "T23n1435_059:0443b26_11": "是比丘生疑：「我多時媒嫁，不知何時是先、是不先？」",
    "T23n1435_059:0443b28_0": "是事白佛，佛言：「未結戒前迦羅比丘一切時媒嫁不犯，故名先作無罪。」",
    "T23n1435_059:0443b29_1": "有比丘常入出一家中，是比丘一時中前著衣持鉢至居士舍，與坐處坐已共相問訊。",
    "T23n1435_059:0443c02_2": "居士小默然已語比丘言：「汝能語某甲女人至我邊不？」",
    "T23n1435_059:0443c03_3": "比丘言：「我能語彼，不能還答汝。」",
    "T23n1435_059:0443c04_4": "居士言：「云何知此事得成以不？」",
    "T23n1435_059:0443c05_5": "比丘言：「我當令比丘在某處立。」",
    "T23n1435_059:0443c06_0": "是比丘作是語已出居士舍，見一比丘語言：「汝小住此中。」",
    "T23n1435_059:0443c07_1": "彼比丘言：「住此何為？」",
    "T23n1435_059:0443c07_2": "答：「汝但住莫問。」",
    "T23n1435_059:0443c08_3": "是比丘留彼比丘已便去，居士出便見彼比丘住所期處，語言：「善哉，善哉！",
    "T23n1435_059:0443c09_4": "我事得成。」",
    "T23n1435_059:0443c10_5": "彼比丘言：「得成何事？」",
    "T23n1435_059:0443c10_6": "居士答言：「何用問為？",
    "T23n1435_059:0443c11_7": "此是期處。」",
    "T23n1435_059:0443c11_8": "先比丘生疑：「我將無得僧伽婆尸沙耶？」",
    "T23n1435_059:0443c12_9": "是事白佛，佛言：「不得僧伽婆尸沙，得偷蘭遮。」",
    "T23n1435_059:0443c13_10": "有比丘常入出一家，是比丘一時中前著衣持鉢到居士舍，居士與坐處坐已共相問訊。",
    "T23n1435_059:0443c15_11": "居士小默然已語比丘言：「汝能語某甲女來不？」",
    "T23n1435_059:0443c16_12": "答言：「能。」",
    "T23n1435_059:0443c16_13": "比丘往語女人，女人言：「我不須是事。」",
    "T23n1435_059:0443c17_14": "比丘生疑：「我將無得僧伽婆尸沙耶？」",
    "T23n1435_059:0443c18_15": "是事白佛，佛言：「不得僧伽婆尸沙，得偷蘭遮。」",
    "T23n1435_059:0443c19_16": "有夫婦相瞋不和合，有一比丘常入出其家，是比丘中前著衣持鉢到其舍，與坐處坐已共相問訊，是比丘令二人懺悔。",
    "T23n1435_059:0443c22_17": "是二人懺悔已和合行欲，比丘生疑：「我將無得僧伽婆尸沙耶？」",
    "T23n1435_059:0443c23_18": "是事白佛，佛言：「人有三種婦：一、用財得；二、禮法得；三、破壞得。",
    "T23n1435_059:0443c25_19": "是三種婦，若作券言：『非我婦。』",
    "T23n1435_059:0443c25_20": "禮法未斷猶故出入，未唱言：『非我婦。』",
    "T23n1435_059:0443c26_21": "比丘和合是婦，得偷蘭遮。",
    "T23n1435_059:0443c27_22": "是三種婦，若作券言：『非我婦。』",
    "T23n1435_059:0443c27_23": "禮法已斷不復出入，而未唱言：『非我婦。』",
    "T23n1435_059:0443c28_24": "爾時比丘和合，得偷蘭遮。",
    "T23n1435_059:0443c29_25": "是三種婦，若已作券言：『非我婦。』",
    "T23n1435_059:0444a01_26": "禮法已斷不復出入，已唱言：『非我婦。』",
    "T23n1435_059:0444a02_0": "爾時比丘媒合，得僧伽婆尸沙。」",
    "T23n1435_059:0444a02_1": "一比丘常入出一家，是比丘中前著衣持鉢到居士舍，與坐處坐已共相問訊。",
    "T23n1435_059:0444a04_2": "居士小默然已語比丘言：「汝能語某甲婬女來不？」",
    "T23n1435_059:0444a05_3": "比丘言：「我當語。」",
    "T23n1435_059:0444a06_4": "即往語是婬女來向居士，道中為餘人將去。",
    "T23n1435_059:0444a07_5": "是比丘生疑：「我將無得僧伽婆尸沙耶？」",
    "T23n1435_059:0444a08_0": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444a09_1": "有一比丘常入出一居士家，是比丘中前著衣持鉢到居士舍，與坐處坐已共相問訊。",
    "T23n1435_059:0444a11_2": "居士小默然已語比丘言：「汝能語某甲女人來不？」",
    "T23n1435_059:0444a12_3": "比丘言：「能。」",
    "T23n1435_059:0444a12_4": "即往語，是女人莊嚴身欲往，夫即來入，以是因緣不得去。",
    "T23n1435_059:0444a13_5": "比丘生疑：「我將無得僧伽婆尸沙耶？」",
    "T23n1435_059:0444a14_6": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444a15_7": "有一比丘入出一家，是比丘中前著衣持鉢到是居士舍，與坐處坐已共相問訊。",
    "T23n1435_059:0444a17_8": "居士小默然已語比丘言：「汝能語某甲女人來不？」",
    "T23n1435_059:0444a18_9": "比丘言：「能。」",
    "T23n1435_059:0444a18_10": "即往語，女人便許。",
    "T23n1435_059:0444a19_11": "是女人生念：「我至彼必不得睡，今先睡已當往。」",
    "T23n1435_059:0444a20_12": "女人睡至地了，竟不得去。",
    "T23n1435_059:0444a20_13": "比丘生疑：「我將無得僧伽婆尸沙耶？」",
    "T23n1435_059:0444a21_14": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444a22_15": "有一居士貪著一女人，至此女人所言：「聽我作婬欲。」",
    "T23n1435_059:0444a24_0": "女人答言：「我今懅。」",
    "T23n1435_059:0444a24_1": "居士言：「我云何知汝閑時？」",
    "T23n1435_059:0444a25_2": "女人言：「有一比丘常入出我舍，我遣是比丘打汝背，當知我閑。」",
    "T23n1435_059:0444a26_3": "是比丘中前著衣持鉢至其舍，與坐處坐已共相問訊。",
    "T23n1435_059:0444a27_4": "女人語比丘言：「往打某甲居士背。」",
    "T23n1435_059:0444a28_5": "比丘言：「何以故？」",
    "T23n1435_059:0444a29_0": "女人言：「但往打莫問。」",
    "T23n1435_059:0444a29_1": "比丘即往，以拳打居士背，居士言：「事成已。」",
    "T23n1435_059:0444b01_2": "比丘言：「何所成？」",
    "T23n1435_059:0444b01_3": "居士言：「是期事也。」",
    "T23n1435_059:0444b02_4": "比丘生疑：「我將無得僧伽婆尸沙耶？」",
    "T23n1435_059:0444b03_5": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444b04_6": "有一比丘常入出一家，是比丘中前著衣持鉢到居士舍，與坐處坐已共相問訊。",
    "T23n1435_059:0444b06_7": "居士小默然已語比丘言：「大德！",
    "T23n1435_059:0444b06_8": "能語某甲女人來不？」",
    "T23n1435_059:0444b07_9": "比丘言：「我等不應作使，汝急欲見者，當為眾僧作會，我當請是女人來。」",
    "T23n1435_059:0444b08_10": "居士即與比丘會直，比丘以是直與眾僧作會，請是女人來，居士於中得共女人作婬欲。",
    "T23n1435_059:0444b10_11": "比丘生疑：「我將無得僧伽婆尸沙耶？」",
    "T23n1435_059:0444b11_12": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444b12_13": "有一估客婦，甚有容色。",
    "T23n1435_059:0444b13_14": "有一居士欲共私通，彼婦不從。",
    "T23n1435_059:0444b14_15": "其夫命終，有小因緣，居士不聽餘人出入其舍。",
    "T23n1435_059:0444b15_16": "其母問其女言：「頗有方便可得使人出入不？」",
    "T23n1435_059:0444b16_17": "女言：「有。」",
    "T23n1435_059:0444b16_18": "母問：「是誰？」",
    "T23n1435_059:0444b16_19": "答：「彼居士為我故數數遣信，欲共我通，我不從。」",
    "T23n1435_059:0444b17_20": "母言：「汝可從其意，以汝故令多人得樂。」",
    "T23n1435_059:0444b18_21": "女言：「當使誰語？」",
    "T23n1435_059:0444b19_0": "母言：「可使常入出比丘語。」",
    "T23n1435_059:0444b19_1": "有一比丘常入出其家，中前著衣持鉢入其舍，與坐處坐已，共相問訊已問言：「大德！",
    "T23n1435_059:0444b21_2": "能語某甲居士如是如是事不？」",
    "T23n1435_059:0444b22_3": "答言：「能。」",
    "T23n1435_059:0444b22_4": "即往語，居士便往。",
    "T23n1435_059:0444b22_5": "比丘生疑：「我將無得僧伽婆尸沙耶？」",
    "T23n1435_059:0444b23_6": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444b24_7": "有一居士作僧坊，常供給是處衣被、飲食、湯藥資生所須。",
    "T23n1435_059:0444b26_8": "是居士後少時便死，更無人供給是處衣被、飲食、湯藥資生所須。",
    "T23n1435_059:0444b27_9": "有一比丘到是居士婦邊語言：「汝何以不供給是處眾僧衣被、飲食、湯藥資生所須。」",
    "T23n1435_059:0444b29_10": "居士婦言：「大德！",
    "T23n1435_059:0444b29_11": "是居士福德勇健，本所供給皆是其力。",
    "T23n1435_059:0444c01_12": "大德！",
    "T23n1435_059:0444c01_13": "汝若能令某甲居士此間處分作務，若爾可得供給。」",
    "T23n1435_059:0444c03_0": "比丘即到彼居士邊語言：「汝能與某甲居士婦在外處分作務不？」",
    "T23n1435_059:0444c04_1": "彼居士言：「我家自多事處分不遍。」",
    "T23n1435_059:0444c05_2": "比丘言：「為受為供養塔僧人故。」",
    "T23n1435_059:0444c06_0": "是居士信佛法僧故便言：「能。」",
    "T23n1435_059:0444c06_1": "是居士常入出，與居士婦和合。",
    "T23n1435_059:0444c07_2": "比丘生疑：「我將無得僧伽婆尸沙耶？」",
    "T23n1435_059:0444c08_3": "是事白佛，佛言：「無罪。」",
    "T23n1435_059:0444c08_4": "有一居士作僧房，常供給是處衣被、飲食、湯藥資生所須，是居士婦死，更無有人供給是處衣被、飲食、湯藥資生所須。",
    "T23n1435_059:0444c11_5": "有一比丘到居士所語言：「汝何以不復供給僧房中諸比丘衣被、飲食、湯藥資生所須？」",
    "T23n1435_059:0444c13_6": "居士言：「大德！",
    "T23n1435_059:0444c13_7": "是婦有大福德，本所供給皆是其力。",
    "T23n1435_059:0444c14_8": "汝若能令某甲居士婦修理我家內事處分者，可得供給。」",
    "T23n1435_059:0444c15_9": "比丘即到居士婦邊語言：「汝能與某甲居士，在內修理家事不？」",
    "T23n1435_059:0444c17_10": "居士婦言：「大德！",
    "T23n1435_059:0444c17_11": "我家中自多事務，處分不遍。」",
    "T23n1435_059:0444c18_12": "比丘言：「為受為供養塔僧人故。」",
    "T23n1435_059:0444c19_0": "是居士婦信佛法僧故，便言：「能。」",
    "T23n1435_059:0444c19_1": "是婦常入出故，與居士共和合。",
    "T23n1435_059:0444c20_2": "比丘生疑：「我將無得僧伽婆尸沙耶？」",
    "T23n1435_059:0444c21_3": "是事白佛，佛言：「無罪。」",
    "T23n1435_059:0444c21_4": "有一比丘常入出一家，是比丘中前著衣持鉢到居士舍，與坐處坐共相問訊。",
    "T23n1435_059:0444c23_5": "小默然已，居士語比丘言：「大德！",
    "T23n1435_059:0444c24_6": "汝能語某甲女人來不？」",
    "T23n1435_059:0444c24_7": "答言：「能。」",
    "T23n1435_059:0444c25_8": "即往語彼女人，居士及彼女人俱時得病，不得和合。",
    "T23n1435_059:0444c26_9": "比丘生疑：「我將無得僧伽婆尸沙耶？」",
    "T23n1435_059:0444c27_10": "是事白佛，佛言：「不得僧伽婆尸沙，得偷蘭遮。」",
    "T23n1435_059:0444c28_11": "有一比丘常入出一家，是一比丘中前著衣持鉢入是舍，舍主婦人與坐處坐，共相問訊小默然已，婦人語比丘言：「大德！",
    "T23n1435_059:0445a02_12": "汝能語某甲居士來不？」",
    "T23n1435_059:0445a02_13": "答言：「能。」",
    "T23n1435_059:0445a02_14": "即往語。",
    "T23n1435_059:0445a03_0": "婦人及居士俱得病，不得和合。",
    "T23n1435_059:0445a03_1": "比丘生疑：「我將無得僧伽婆尸沙耶？」",
    "T23n1435_059:0445a04_2": "是事白佛，佛言：「不得僧伽婆尸沙，得偷蘭遮。」",
    "T23n1435_059:0445a05_3": "有比丘常入出一家，是比丘中前著衣持鉢入是舍，居士與坐處坐，共相問訊小默然已，語比丘言：「大德！",
    "T23n1435_059:0445a08_4": "汝能為我兒故語某甲居士，與我兒若姊若妹若女不？」",
    "T23n1435_059:0445a09_5": "答言：「能。」",
    "T23n1435_059:0445a09_6": "便往語。",
    "T23n1435_059:0445a09_7": "是居士兒及彼女俱時得病，脊僂狂發更嫡餘人。",
    "T23n1435_059:0445a10_8": "是比丘生疑：「我將無得僧伽婆尸沙耶？」",
    "T23n1435_059:0445a11_9": "是事白佛，佛言：「不得僧伽婆尸沙，得偷蘭遮。」",
    "T23n1435_059:0445a12_10": "比丘問佛：「如人有可信語優婆塞，非人亦當有耶？」",
    "T23n1435_059:0445a13_11": "佛言：「有！",
    "T23n1435_059:0445a14_12": "得道天是。」",
    "T23n1435_059:0445a14_13": "又問：「人女有可信語優婆夷，非人女亦當有耶？」",
    "T23n1435_059:0445a15_14": "佛言：「有！",
    "T23n1435_059:0445a15_15": "得道天女是。」",
    "T23n1435_059:0445a16_0": "比丘語餘人：「我能虛空中結加趺坐。」",
    "T23n1435_059:0445a16_1": "「是比丘空無是事，得波羅夷。」",
    "T23n1435_059:0445a17_2": "又言：「我能變一身為多身，多身還為一身。",
    "T23n1435_059:0445a18_3": "我以智慧，若現事不現事，皆能通達，牆壁山樹能過無礙，出沒地中如出入雲，履水如地凌虛如鳥，是日月有大威德，我能不動以手摩捫，乃至梵世往來自在。」",
    "T23n1435_059:0445a22_4": "「是事若空無實，得波羅夷。」",
    "T23n1435_059:0445a22_5": "比丘問佛：「頗有比丘作不淨衣著不得波逸提耶？」",
    "T23n1435_059:0445a24_6": "佛言：「有！",
    "T23n1435_059:0445a24_7": "若衣經淨緯不淨、緯淨經不淨、若二俱不淨。",
    "T23n1435_059:0445a25_8": "不淨者，若駱駝毛、牛毛、羖羊毛、若雜織。",
    "T23n1435_059:0445a26_9": "著如是不淨衣，得突吉羅。」",
    "T23n1435_059:0445a26_10": "問：「毘尼中說：『比丘不應畜長髮。』",
    "T23n1435_059:0445a27_11": "若頭上有瘡當云何？」",
    "T23n1435_059:0445a28_12": "佛言：「以剪刀剪却。」",
    "T23n1435_059:0445a28_13": "問：「比丘得淨食，以疑心噉，作是念：『此食為淨、為不淨？』",
    "T23n1435_059:0445a29_14": "得何罪耶？」",
    "T23n1435_059:0445b01_0": "佛言：「得突吉羅。」",
    "T23n1435_059:0445b01_1": "問：「頗有比丘為女人說法，過五六語不得波逸提耶？」",
    "T23n1435_059:0445b02_2": "佛言：「有！",
    "T23n1435_059:0445b02_3": "若作書、若手示相、若遣使，與天女、龍女、夜叉餓鬼女、毘舍遮女、鳩槃荼女、羅剎女說法過五六語，得突吉羅。」",
    "T23n1435_059:0445b05_4": "問：「頗有比丘過第三重覆舍不得波逸提耶？」",
    "T23n1435_059:0445b06_5": "佛言：「有！",
    "T23n1435_059:0445b06_6": "若先作舍以板隨意覆。」",
    "T23n1435_059:0445b06_7": "問：「頗有比丘與女人期共道行不得波逸提耶？」",
    "T23n1435_059:0445b07_8": "佛言：「有！",
    "T23n1435_059:0445b08_9": "比丘與天女期共道行，若龍女、夜叉女餓鬼女、毘舍遮女、鳩槃荼女、羅剎女期共道行，得突吉羅。」",
    "T23n1435_059:0445b10_10": "問：「云何漱口？」",
    "T23n1435_059:0445b10_11": "佛言：「以水著口中三迴轉，是名漱口。」",
    "T23n1435_059:0445b11_12": "問：「頗有比丘別眾食不得波逸提耶？」",
    "T23n1435_059:0445b12_13": "佛言：「有！",
    "T23n1435_059:0445b12_14": "若虛空中食是。」",
    "T23n1435_059:0445b12_15": "問：「頗比丘噉食得波羅夷耶？」",
    "T23n1435_059:0445b13_16": "佛言：「有！",
    "T23n1435_059:0445b13_17": "若以盜心食是。」",
    "T23n1435_059:0445b14_18": "問：「頗有比丘食家中坐不得波逸提耶？」",
    "T23n1435_059:0445b14_19": "佛言：「有！",
    "T23n1435_059:0445b15_20": "若女人受一日戒，男子不受，是家中坐，得突吉羅。",
    "T23n1435_059:0445b16_21": "若男子受一日戒，女人不受，是家中坐，亦得突吉羅。",
    "T23n1435_059:0445b17_22": "若二俱受一日戒，是家中坐無罪。」",
    "T23n1435_059:0445b18_23": "問：「頗比丘，食家中獨與一女人共坐，不得波逸提耶？」",
    "T23n1435_059:0445b19_24": "佛言：「有！",
    "T23n1435_059:0445b19_25": "若女人受一日戒，男子不受，是中坐，得突吉羅。",
    "T23n1435_059:0445b20_26": "若男子受一日戒，女人不受，是中坐，得突吉羅。",
    "T23n1435_059:0445b22_0": "若二俱受不犯。」",
    "T23n1435_059:0445b22_1": "問：「頗比丘往觀軍發行不得波逸提耶？」",
    "T23n1435_059:0445b23_2": "佛言：「有！",
    "T23n1435_059:0445b23_3": "若往觀夜叉軍，得突吉羅。」",
    "T23n1435_059:0445b24_4": "問：「頗有比丘語餘比丘言：『共我去至諸家，當與汝多美飲食。』",
    "T23n1435_059:0445b25_5": "是比丘後時語彼比丘：『我不喜與汝若坐、若語，我獨坐獨語樂。』",
    "T23n1435_059:0445b26_6": "不得波逸提耶？」",
    "T23n1435_059:0445b27_7": "佛言：「有！",
    "T23n1435_059:0445b27_8": "若未至他舍，里巷中語令還，得突吉羅。",
    "T23n1435_059:0445b28_9": "若僧坊中語無罪。」",
    "T23n1435_059:0445b28_10": "問：「頗有比丘無病入白衣舍，從非親里比丘尼自手受飲食，不得波羅提提舍尼耶？」",
    "T23n1435_059:0445c01_11": "答曰：「有！",
    "T23n1435_059:0445c02_0": "若比丘尼自持飲食，就白衣舍與比丘，自手受無罪。」",
    "T23n1435_059:0445c03_1": "問：「頗比丘尼約勅白衣，與如是飯如是羹比丘食，不得波羅提提舍尼耶？」",
    "T23n1435_059:0445c04_2": "答曰：「有！",
    "T23n1435_059:0445c05_3": "若比丘尼，是比丘親里，勸與食，比丘不呵而食，得突吉羅。」",
    "T23n1435_059:0445c06_4": "(五段竟)十誦律卷第五十九"
}