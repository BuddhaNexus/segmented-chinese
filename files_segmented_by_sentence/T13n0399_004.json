{
    "T13n0399_004:0468c20_0": "寶女所問經卷第四",
    "T13n0399_004:0468c22_0": "西晉月支三藏竺法護譯",
    "T13n0399_004:0468c23_0": "三十二相品第九",
    "T13n0399_004:0468c24_0": "於是寶女問世尊曰：「唯然，大聖！",
    "T13n0399_004:0468c24_1": "今所可謂如來至真三十有二大人之相，前世宿命行何功德，而致逮得三十有二大人之相遍布在體？」",
    "T13n0399_004:0468c27_2": "佛告寶女：「吾往古世行無量德合集眾行，如來由是逮得三十有二大人之相遍布于體。",
    "T13n0399_004:0468c29_3": "今粗舉要。",
    "T13n0399_004:0468c29_4": "如來之相足安平立大人之相者，乃往古世堅固勸助而不退轉，未曾覆蔽他人功故。",
    "T13n0399_004:0469a02_5": "如來手足而有法輪大人相者，乃往古世興設若干種種施故。",
    "T13n0399_004:0469a03_6": "如來至真指纖長好大人相者，乃往古世則說經義救護眾生令無患故。",
    "T13n0399_004:0469a05_7": "如來手足生網幔理大人相者，乃往古世未曾破壞他人眷屬故。",
    "T13n0399_004:0469a06_8": "如來手足柔軟微妙大人相者，乃往古世而以惠施，若干種衣細軟服故。",
    "T13n0399_004:0469a08_9": "如來而有七合充滿大人相者，乃往古世廣設眾施，供諸乏故。",
    "T13n0399_004:0469a09_10": "如來之膝平正無節，[蹲-酋+(十/田/ㄙ)]腸如鹿大人相者，乃往古世奉受經典不違失故。",
    "T13n0399_004:0469a11_11": "如來之身其陰馬藏大人相者，乃往古世謹慎己身遠欲法故。",
    "T13n0399_004:0469a13_0": "如來之身頰車充滿，猶如師子大人相者，乃往古世廣修淨業修行備故。",
    "T13n0399_004:0469a14_1": "如來至真常於胸前自然卍字大人相者，乃往古世蠲除穢濁不善行故。",
    "T13n0399_004:0469a16_2": "如來肢體具足成就大人相者，乃往古世施以無畏安慰人故。",
    "T13n0399_004:0469a17_3": "如來手臂長出於膝大人相者，乃往古世人有所作，佐助勸故。",
    "T13n0399_004:0469a19_4": "如來身淨而無瑕玼大人相者，乃往古世奉行十善無厭足故。",
    "T13n0399_004:0469a20_5": "如來腦戶充滿弘備大人相者，乃往古世其有病者，若干種藥瞻視療故。",
    "T13n0399_004:0469a22_6": "如來師子步大人相者，乃往古世殖眾德本具足備故。",
    "T13n0399_004:0469a23_7": "如來四十齒白大人相者，乃往古世志性等仁於眾生故。",
    "T13n0399_004:0469a24_8": "如來牙齒無有間疏大人相者，乃往古世設人諍鬪令合和故。",
    "T13n0399_004:0469a26_9": "如來頷牙大人相者，乃往古世則以微妙可意之物而興施故。",
    "T13n0399_004:0469a27_10": "如來清白美好髮眉大人相者，乃往古世善自護己身口心故。",
    "T13n0399_004:0469a28_11": "如來廣長舌大人相者，乃往古世所言至誠護口之過故。",
    "T13n0399_004:0469b01_12": "如來舋舋大人相者，以無量福供養究竟心行仁和，與眾生願使得覆蓋。",
    "T13n0399_004:0469b02_13": "如來梵聲哀鸞之音大人相者，乃往古世言語柔和，與眾人言護口節辭，無央數人聞其所語無不悅故。",
    "T13n0399_004:0469b05_14": "如來瞳子紺青色大人相者，乃往古世常以慈目察眾人故。",
    "T13n0399_004:0469b06_15": "如來之眼如月初生大人相者，乃往古世無麁暴志，心性和順故。",
    "T13n0399_004:0469b08_16": "如來眉間白毫大人相者，乃往古世咨嗟歌誦閑居之德眾人行故。",
    "T13n0399_004:0469b09_17": "如來頂上肉髻自然大人相者，乃往古世敬奉賢聖禮尊長故。",
    "T13n0399_004:0469b11_18": "如來肌體柔軟妙好大人相者，乃往古世心念念集法品藏故。",
    "T13n0399_004:0469b12_19": "如來身形紫磨金色大人相者，乃往古世多施衣服臥具床故。",
    "T13n0399_004:0469b13_20": "如來之體一一毛生大人相者，乃往古世離於集會眾閙之故。",
    "T13n0399_004:0469b15_21": "如來之毛上向右旋大人相者，乃往古世尊敬於師，受善友教稽首從故。",
    "T13n0399_004:0469b17_0": "如來頭髮紺青色大人相者，乃往古世愍傷群黎，不以刀杖而加害故。",
    "T13n0399_004:0469b18_1": "如來之身平正方圓，無有阿曲大人相者，乃往古世己身眾生勸化安之令定意故。",
    "T13n0399_004:0469b20_2": "如來之脊如大鉤鎖，普有威曜巍巍之德大人相者，乃往古世為諸正覺，興立形像繕修壞寺，其離散者勸使和合施無畏懼，其諍訟者化令相順故。",
    "T13n0399_004:0469b23_3": "女欲知之吾往世時，行於無量不可計會眾德之本，如來宿世奉行如斯，乃能致此三十有二大人之相。」",
    "T13n0399_004:0469b27_0": "爾時，寶女白世尊曰：「至未曾有，天中天！",
    "T13n0399_004:0469b27_1": "如來往古所造德本誠不可及，而分別說諸佛之法。」",
    "T13n0399_004:0469b29_2": "佛告寶女：「如是如是！",
    "T13n0399_004:0469b29_3": "如汝所言，如來則為分別解說諸佛之法。",
    "T13n0399_004:0469c01_4": "若有菩薩逮得聞此如來往古所殖德本諸佛所講，則獲善利無極之慶，即當歸趣於真諦行，咸能具足諸佛之法。」",
    "T13n0399_004:0469c04_5": "佛說於斯如來十力、四無所畏、十八不共諸佛之法，及三十二大人之相法門品時，十方世界六反震動，甚大光明普照佛土，不可計量眾生之類，皆發無上正真道意；二萬五千菩薩得不起法忍。",
    "T13n0399_004:0469c08_6": "天於虛空百千之眾而雨天華，皷天上樂琴笛簫瑟，舉聲歎曰：「其有眾人逮得聞此如來十力、四無所畏、十八不共諸佛之法、三十二大人之相，功德具足無有罪咎，信樂不疑行如上教，則於大眾、天上世間、天人之前演師子吼，猶如今日如來至真等正覺矣，天人之前而師子吼。",
    "T13n0399_004:0469c14_7": "所以者何？",
    "T13n0399_004:0469c15_8": "斯正典者終不歸趣下劣少信，處於小乘眾人之首，當歸清淨遵修法者，其人得此經典之要，愛敬可意欣悅踊躍。」",
    "T13n0399_004:0469c18_0": "法行品第十",
    "T13n0399_004:0469c19_0": "於是寶女白世尊曰：「至未曾有，天中之天！",
    "T13n0399_004:0469c19_1": "如來乃講往古去世一切德本諸佛正典。",
    "T13n0399_004:0469c20_2": "何謂，世尊！",
    "T13n0399_004:0469c21_3": "菩薩所行遵修經典為行法乎？",
    "T13n0399_004:0469c21_4": "善哉世尊！",
    "T13n0399_004:0469c22_5": "願說菩薩所行之法。」",
    "T13n0399_004:0469c22_6": "佛告寶女：「志性清淨則為菩薩所行法也。",
    "T13n0399_004:0469c23_7-0": "堅固親友則為行法；有反覆者則為行法；能修加恩則為行法；能忍罵詈則為行法；又歸命者而不棄捐則為行法；其羸劣者能為忍辱則為行法；所難致者而能施與則為行法；慈哀諸身則為行法；志性愍傷則為行法；護於犯戒則為行法；思惟經典則為行法；將順道教則為行法；好樂正典則為行法；將御諸經則為行法；而順寂然則為行法；而樂獨一則為行法；",
    "T13n0399_004:0469c23_7-1": "不厭閑居則為行法；等於屏處則為行法；捨於眾會則為行法；護於眾生則為行法；所覩無損則為行法；專修慈心則為行法；入于大哀則為行法；歡喜愛法則為行法；觀於禪思則為行法；興顯道心則為行法；嘆大乘法則為行法；棄捐重擔則為行法；心不怯弱則為行法；思惟止足則為行法；棄捐貪餘多欲之慳則為行法；知節賢聖有足之德，而少言辭則為行法；",
    "T13n0399_004:0469c23_7-2": "無有諍訟鬪亂怨恚，忍辱仁和則為行法；信知報應罪福之業則為行法；信、戒、聞、施、慚、恥、智惠，順此七財則為行法；奉敬尊長順從善友，恭禮受命則為行法；心常謙卑恭順自損，則為行法；不自毀身不呰他人、不歎己德不蔽他功，則為行法；蠲除塵欲棄捐瞋恚及愚戇冥，離於憍慢則為行法；威儀禮節所遵具足，則為行法；善聽經典歡喜悅豫，",
    "T13n0399_004:0469c23_7-3": "則為行法；不離於佛、篤信正典、敬從聖眾，則為行法；布施調意智慧出家淨修梵行，則為行法；得利無利，若譽若謗有名無名，若苦若樂不以動搖，以過世間之所有法，則為行法；若見親友及與怨敵、先人問訊，面色和悅而無愁悴，則為行法；無有調戲離於闇昧而無諛諂，不為邪性而無瑕玼，志性本末究竟清淨，則為行法；而行四恩惠施仁愛利仁等利，",
    "T13n0399_004:0469c23_7-4": "一切合集救濟眾生，則為行法；行堅固法則為行法；念佛、念法、念於聖眾，思念布施、念奉禁戒、思念諸天，則為行法；施度無極、戒、忍、精進、一心住慧，所度無極，則為行法；善權方便勸助一切眾德之本為諸菩薩，則為行法；身口意淨護於十善，則為行法；非常、苦、空、而無有身，無人、無我、無壽、無命，信解如此則為行法；分別空行建立無想，",
    "T13n0399_004:0469c23_7-5": "曉了無願，在於三界而無所著，則為行法；意止、意斷，遵修神足、根、力、覺意而入徑路觀乎寂寞，則為行法。」",
    "T13n0399_004:0470b08_8": "佛告寶女：「其行法者，謂無有眼亦無眼行、無色想行；無有耳行亦無聲行、不想響行；無有鼻行亦無香行、不想香行；無有舌行亦無味行、不想味行；無有身行無細滑行、不想細滑；而無意行亦無法行、不想法行、亦無色行則為法行。",
    "T13n0399_004:0470b14_9": "無色想行、無色苦想、無我色行、不寂色行，則為行法；不空色行，非色無想行，則為行法。",
    "T13n0399_004:0470b16_10": "非色無願行，非色無造行；亦復非色恬怕之行；亦復非色清淨之行；亦復非色如審之行；亦復非色無生之行；亦復非色無起之行；亦復非色無著之行；亦不究竟色之所行；亦非於色無本為行，是則行法。",
    "T13n0399_004:0470b20_11": "如是痛痒思想生死識行，則為行法。",
    "T13n0399_004:0470b21_12": "「非識無常行、非識苦行、非識無我行、非識寂行、非識空行、非識無想行、非識無願行、非識非無造行，亦復非識恬怕之行；亦復非識清淨之行；亦復非識如審之行；亦復非識無所生行；亦復非識無起之行；亦復非識無著之行；亦復非識究竟盡行；亦復非識無本之行；則為行法。",
    "T13n0399_004:0470b28_13": "亦復非識覩空之行；亦復非識無想之行；亦復非識無願之行，是則行法。",
    "T13n0399_004:0470c01_0": "亦非四種行；亦非諸入行；亦非欲色無色之行，是則行法。",
    "T13n0399_004:0470c02_1": "亦非有行亦非不行，亦復無行，是則行法。",
    "T13n0399_004:0470c03_2": "亦非往至亦非不行，亦無處所亦無所住，則為行法。",
    "T13n0399_004:0470c04_3": "無心意識之所行者，則為行法。",
    "T13n0399_004:0470c05_4": "是名曰為行法矣！",
    "T13n0399_004:0470c05_5": "「其無有見，不聞不知之所行者，是為行法。",
    "T13n0399_004:0470c06_6": "若使無身口心之行，是為行法。",
    "T13n0399_004:0470c07_7": "其不行法不行非法，是為行法。",
    "T13n0399_004:0470c08_8": "若無二行無若干行，是為行法。",
    "T13n0399_004:0470c08_9": "無過去行、無當來行、無現在行，是為行法。",
    "T13n0399_004:0470c09_10": "其無陰行、無諸種行、無眾入行，是為行法。",
    "T13n0399_004:0470c10_11": "無欲塵行、無有結恨、無所念行，是為行法。",
    "T13n0399_004:0470c11_12": "若無合行、無財業行，無我人壽命行，無有含血，若有所受同像之行，是為行法。",
    "T13n0399_004:0470c13_13": "其無發起分數之行，是為行法。",
    "T13n0399_004:0470c14_14": "其無吾我無己所行，是為行法。",
    "T13n0399_004:0470c15_15": "無斷滅行不計常行，不得諸見崖底之行，不倚中行，是為行法。",
    "T13n0399_004:0470c16_16": "諸法若住若無所住，吾我之法處所自然，其處非處清淨法處，一切法處皆無有處、空無之處、究本末處至竟無處，一切諸法無動無著不可盡極，亦無所有亦無所行、亦無輕戲亦無所依、亦無不依亦無所住亦無所受，其於是法曉了慧者，慧無所念，是曰諦。",
    "T13n0399_004:0470c22_17": "真諦無本則法之慧。",
    "T13n0399_004:0470c23_0": "「設使，寶女！",
    "T13n0399_004:0470c23_1": "菩薩如是曉了諸法，遊在生死開化眾生，亦不違失滅度之法，斯為菩薩等造法行。」",
    "T13n0399_004:0470c25_2": "世尊說此行法之時，八千菩薩逮得法忍。",
    "T13n0399_004:0470c27_0": "不退轉品第十一",
    "T13n0399_004:0470c28_0": "於時寶女！",
    "T13n0399_004:0470c28_1": "即以十億百千貴價珠瓔，貢上大聖，口宣斯言：「唯然，世尊！",
    "T13n0399_004:0470c29_2": "其有菩薩遵修奉順此法行者，則具佛法悉能普備。",
    "T13n0399_004:0471a01_3": "如茲受決，處佛道場，降伏眾魔怨敵之讎，以不退轉印而印之，當造斯觀。」",
    "T13n0399_004:0471a03_4": "時，舍利弗謂寶女曰：「汝豈能知諸菩薩行不退轉印所可印乎？」",
    "T13n0399_004:0471a04_5": "於時寶女答舍利弗以偈頌曰：「人界及法界，　　審諦解平等；　了斯無二際，　　則不退轉印。",
    "T13n0399_004:0471a08_0": "　其過去諸佛，　　當來并現在；　法界皆平等，　　逮成不退轉。",
    "T13n0399_004:0471a10_0": "　諸所有境界，　　并無為之界；　寂寞轉空議，　　覺成不退轉。",
    "T13n0399_004:0471a12_0": "　本際無崖底，　　不得及邊畔；　一時等能解，　　覺了不退轉。",
    "T13n0399_004:0471a14_0": "　其有方俗法，　　如行之所趣；　智慧觀平夷，　　覺了不退轉。",
    "T13n0399_004:0471a16_0": "　如魔之境界，　　佛界則平等；　相應為一類，　　以是印見印。",
    "T13n0399_004:0471a18_0": "　其婬怒癡者，　　欲塵不可限；　覺了諸想著，　　達解不退轉。",
    "T13n0399_004:0471a20_0": "　生死及無為，　　道教則寂然；　等解於滅度，　　覺了不退轉。",
    "T13n0399_004:0471a22_0": "　五陰道如之，　　有二分別慧；　猶如幻貌像，　　明哲無思想。",
    "T13n0399_004:0471a24_0": "　計於四種者，　　猶如虛空界；　曉了無可取，　　真印而見印。",
    "T13n0399_004:0471a26_0": "　覺眼則為道，　　解空無所著；　若眼道如之，　　以等上平等。",
    "T13n0399_004:0471a28_0": "　諸入皆如是，　　道空常平均；　當作是了知，　　以此印見印。",
    "T13n0399_004:0471b01_0": "　眾生之所念，　　一心悉知之；　則無所罣礙，　　斯故不退轉。",
    "T13n0399_004:0471b03_0": "　一切群萌根，　　卑劣妙中間；　于彼度無極，　　逮成不退轉。",
    "T13n0399_004:0471b05_0": "　辯才無罣礙，　　無逝無所住；　億劫中誦說，　　其法不可盡。",
    "T13n0399_004:0471b07_0": "　虛空尚可盡，　　風可尚執持；　彼明辯才慧，　　則不可盡極。",
    "T13n0399_004:0471b09_0": "　總持行如斯，　　攬攝一切法；　名德不違心，　　不失于博聞。",
    "T13n0399_004:0471b11_0": "　其十方諸佛，　　導師所說法；　皆得于總持，　　慧心念不忘。",
    "T13n0399_004:0471b13_0": "　於過去千劫，　　所聞大聖法；　諮問真諦教，　　善學於總持。",
    "T13n0399_004:0471b15_0": "　斯等總持然，　　辯才亦如之；　智惠及諸根，　　逮成不退轉。",
    "T13n0399_004:0471b17_0": "　以空印諸法，　　無著無所拔；　以印印於空，　　故曰不退轉。",
    "T13n0399_004:0471b19_0": "　虛空印諸法，　　清淨無所有；　曉了此本際，　　以印不退轉。",
    "T13n0399_004:0471b21_0": "　諸因緣法無，　　因緣其惟行；　因緣則非真，　　諦相一切法。",
    "T13n0399_004:0471b23_0": "　諸法相猶幻，　　猶如虛空相；　以是相印之，　　印於不退轉。",
    "T13n0399_004:0471b25_0": "　一切眾生行，　　色聲之禮節；　一時普能現，　　覺了不退轉。",
    "T13n0399_004:0471b27_0": "　於施捨無量，　　功德常無盡；　供養虛空界，　　至誠命為一。",
    "T13n0399_004:0471b29_0": "　禁戒高無極，　　懷來致佛戒；　無限無有量，　　等遊若虛空。",
    "T13n0399_004:0471c02_0": "　一切眾生禁，　　學不學緣覺；　及不退轉戒，　　十六分無倫。",
    "T13n0399_004:0471c04_0": "　忍辱悉盡極，　　遵修無所生；　成就此忍辱，　　逮成不退轉。",
    "T13n0399_004:0471c06_0": "　精進無限量，　　方便不可極；　悅可群萌類，　　精進為大仙。",
    "T13n0399_004:0471c08_0": "　常為專志定，　　無亂善謹慎；　普見一切法，　　無諍定三昧。",
    "T13n0399_004:0471c10_0": "　逮無礙智惠，　　淨除所覩處；　得佛之尊行，　　淨土令成就。",
    "T13n0399_004:0471c12_0": "　慧飛度無極，　　善學於善權；　以佛印見印，　　遵修于道行。",
    "T13n0399_004:0471c14_0": "　其行不可知，　　志性何所療？",
    "T13n0399_004:0471c15_0": "　積行無邊際，　　開化于眾生。",
    "T13n0399_004:0471c16_0": "　諸聲聞緣覺，　　一切魔異學；　緣不能及知，　　大人之所行。",
    "T13n0399_004:0471c18_0": "　彼不著諸行，　　感動神足定；　解空無所有，　　皆讀逮所興。",
    "T13n0399_004:0471c20_0": "　來過而出生，　　示現佛形像；　坐於佛樹下，　　則轉于法輪。",
    "T13n0399_004:0471c22_0": "　普現諸國土，　　面見十方佛；　譬若如日月，　　等遊于虛空。",
    "T13n0399_004:0471c24_0": "　示現取滅度，　　隨大信樂乘；　不違示斯印，　　其印不退轉。",
    "T13n0399_004:0471c26_0": "　無限如虛空，　　智慧普若斯！",
    "T13n0399_004:0471c27_0": "　不退轉之法，　　曉了道如斯！」",
    "T13n0399_004:0471c28_0": "於是寶女說此頌已不退轉印時，三千大千世界為大震動，五千菩薩得不退轉受別之印。",
    "T13n0399_004:0472a01_1": "世尊則讚彼寶女曰：「善哉善哉！",
    "T13n0399_004:0472a01_2": "快說斯言，能演菩薩不退轉印」。",
    "T13n0399_004:0472a03_0": "大乘品第十二",
    "T13n0399_004:0472a04_0": "於是賢者須菩提白世尊曰：「唯然，大聖！",
    "T13n0399_004:0472a04_1": "如今斯女，不退轉印而見印矣，不復疑也，乃能有斯如此像類上妙辯才也。",
    "T13n0399_004:0472a06_2": "設不爾者，無緣講說若茲深法。」",
    "T13n0399_004:0472a07_3": "佛言：「如是，須菩提！",
    "T13n0399_004:0472a07_4": "誠如所云。",
    "T13n0399_004:0472a07_5": "如斯寶女，不退轉印而見印矣！",
    "T13n0399_004:0472a08_6": "以逮法忍，乃得入斯大乘之行。」",
    "T13n0399_004:0472a09_7": "於時寶女前問佛言：「所云大乘為何謂乎？」",
    "T13n0399_004:0472a10_8-0": "佛告寶女：「所謂大乘，弘廣之乘，慰撫一切眾生之類故；無有陰蓋，示現一切眾德異惠故；離垢之乘，捨諸塵勞窈冥事故；普照之乘，一切所解脫門相故；顯曜之乘，無欲著故；隨因緣乘，脫所罣礙故；清淨之乘，護戒品故；等善住乘；而諦慎護定品之故；無漏之乘，選惠品故；解脫乘者，照解品故；等現一切諸法乘者，曉了度知見品之故；",
    "T13n0399_004:0472a10_8-1": "不進退乘者，攝十力故；無懼乘者，四無所畏師子吼故；無所往至離處乘者，攝受諸佛十八不共殊勝法故；普平乘者，等行慈心加眾生故；無害乘者，則以正法抑制一切諸外學故；消除乘者，降伏一切魔官屬故；寂滅乘者，壞塵勞故；降化乘者，伏陰魔故；離限乘者，越死魔故；殊勝乘者，棄天魔故；豪富乘者，則能具足施度無極故；無熱乘者，",
    "T13n0399_004:0472a10_8-2": "戒度無極則具足故；棄怨乘者，忍度無極則具足故；堅無壞乘者，進度無極則具足故；斷除一切諸所自在瑕玼之乘者，心離陰蓋故；所修乘者，寂度無極則具足故；一切善德一切智惠世俗之事度世之法所遭乘者，智度無極則具足故；普御隨行一切乘者，權度無極則具足故；至無至乘，趣滅度故；歸安乘者，建八路故；其所至到無處乘者，遵修奉行觀寂之故；",
    "T13n0399_004:0472a10_8-3": "根力覺意具志乘者，一切諸魔及諸異學無瞻顏故；四神足乘，則能普現諸佛國故；等能超度正諦住乘，蠲除一切諸不善法、遵修眾行德善法故；善修謹慎意止乘者，無內怨故；假使不著三界乘者，奉無漏故；不著有為諸界乘者，逮得無為顯曜界故；不捨道心御善住乘，不樂一切聲聞緣覺所行惠故；超越乘者，則能施以無見頂故；莊嚴乘者，功德成故；",
    "T13n0399_004:0472a10_8-4": "選擇眾生志性乘者，究竟慧故；闡門乘者，所可祠祀無所逆故；一味乘者，等佛惠故；洪音乘者，十方聞故；一切諸天普禮乘者，善修業故；釋梵四王所歎乘者，德無量故；其有慳貪能施乘者，為元首故。",
    "T13n0399_004:0472b17_9": "若有犯禁施惠戒乘者，謂大乘故；志懷瞋怒施忍乘者，不加害心於眾生故；其懈怠者施精進乘，被堅固鎧未曾捨故；其亂心者施禪定乘，令心調定業仁賢故；其邪智者施正惠乘，博聞解故；惠施眾安除苦患乘，不造一切眾惡之故。",
    "T13n0399_004:0472b22_10": "佛之聖道無罣礙智，無等倫惠所示現者，皆處一切諸乘頂故。",
    "T13n0399_004:0472b24_11": "以是之故為大乘也。」",
    "T13n0399_004:0472b24_12": "佛講說此大乘議時，萬二千人發無上正真道意，口說斯言：「吾等亦當乘斯大乘，令無數人眾生之類，皆使得立於此大乘。」",
    "T13n0399_004:0472b28_0": "於是寶女白世尊曰：「唯然，大聖！",
    "T13n0399_004:0472b28_1": "其大乘者有何塹路，而不疾歸諸通之惠？」",
    "T13n0399_004:0472b29_2": "佛告寶女：「行大乘者，有三十二罣礙塹路，以此塹故不疾得成諸通之慧。",
    "T13n0399_004:0472c02_3": "何謂三十二？",
    "T13n0399_004:0472c02_4": "樂聲聞乘(一)。",
    "T13n0399_004:0472c03_0": "志緣覺乘(二)。",
    "T13n0399_004:0472c03_1": "求釋梵處(三)。",
    "T13n0399_004:0472c03_2": "倚著所生淨修梵行(四)。",
    "T13n0399_004:0472c04_3": "專一德本言是我所(五)。",
    "T13n0399_004:0472c04_4": "若得財寶慳貪愛悋(六)。",
    "T13n0399_004:0472c05_5": "以偏黨心而施眾生(七)。",
    "T13n0399_004:0472c05_6": "輕易戒禁(八)。",
    "T13n0399_004:0472c05_7": "不念道心專精之行(九)。",
    "T13n0399_004:0472c06_8": "瞋恚之事以為名聞(十)。",
    "T13n0399_004:0472c06_9": "其心廢逸(十一)。",
    "T13n0399_004:0472c07_10": "而心馳騁(十二)。",
    "T13n0399_004:0472c07_11": "不求博聞(十三)。",
    "T13n0399_004:0472c07_12": "不察所造(十四)。",
    "T13n0399_004:0472c07_13": "貢高自大(十五)。",
    "T13n0399_004:0472c08_14": "不能清淨身口心行(十六)。",
    "T13n0399_004:0472c08_15": "不護正法(十七)。",
    "T13n0399_004:0472c08_16": "背捨師恩(十八)。",
    "T13n0399_004:0472c09_17": "棄捨四恩(十九)。",
    "T13n0399_004:0472c09_18": "離堅要法(二十)。",
    "T13n0399_004:0472c09_19": "習諸惡友(二十一)。",
    "T13n0399_004:0472c10_20": "隨諸陰種(二十二)。",
    "T13n0399_004:0472c10_21": "不勸助道(二十三)。",
    "T13n0399_004:0472c10_22": "念不善本(二十四)。",
    "T13n0399_004:0472c11_23": "所發道意無權方便(二十五)。",
    "T13n0399_004:0472c11_24": "不以慇懃咨嗟三寶(二十六)。",
    "T13n0399_004:0472c12_25": "憎諸菩薩(二十七)。",
    "T13n0399_004:0472c12_26": "所未聞法聞之誹謗(二十八)。",
    "T13n0399_004:0472c13_0": "不覺魔事(二十九)。",
    "T13n0399_004:0472c13_1": "習恃俗典(三十)。",
    "T13n0399_004:0472c13_2": "不肯勸化於眾生類(三十一)。",
    "T13n0399_004:0472c14_3": "厭於生死(三十二)。",
    "T13n0399_004:0472c14_4": "是為三十二事，違失大乘墮于塹路，其墮塹路不能疾成諸通之惠。",
    "T13n0399_004:0472c15_5": "「又復寶女！",
    "T13n0399_004:0472c16_6": "其學大乘之威神德，以此之乘墮于塹路。",
    "T13n0399_004:0472c17_7": "所以者何？",
    "T13n0399_004:0472c17_8": "其於斯乘有為之穢，不如所乘為大乘者，則墮塹路。",
    "T13n0399_004:0472c18_9": "若以於彼無為之德，如斯行乘為大乘者，名聞之德計於彼乘，於如來心即為塵勞一切不順，於斯大乘悉墮塹路。",
    "T13n0399_004:0472c21_10": "其於斯乘著如來覺，德稱之故，如是乘者大乘之德故墮塹路。",
    "T13n0399_004:0472c22_11": "是故寶女！",
    "T13n0399_004:0472c22_12": "菩薩大乘當棄塵勞所慕法乘，以斯之法致淨大乘，當習此法思惟奉行令斯恢弘。",
    "T13n0399_004:0472c24_13": "「何所是法淨致大乘？",
    "T13n0399_004:0472c25_14": "有三十二法致淨大乘。",
    "T13n0399_004:0472c25_15": "何謂三十二？",
    "T13n0399_004:0472c25_16": "於諸眾生無請之友故；真諦究竟為他人故；志性堅強遵修眾德，行不以厭至德成故；心無憒亂志性淨故；其身清淨威儀禮節無想念故；口言清淨言行相副故；其心清淨不捨道心故；布施清淨不望報故；戒行鮮潔護犯禁故；忍清淨者不惜身命故；精進清淨十力、無畏具足故；禪定清淨一切塵勞無雜錯故；智惠清淨蠲除一切罣礙之故；清淨心者降伏一切眾魔之故；堅固行者度諸願故；習諸四恩不捨眾生故；於佛反覆護正法故；以不懈惓則能具足道品法故；所聞無厭具聖智故；其歡喜者轉加勝故；無慢善聖以能致到無見頂故；於一切法無諍訟者，因緣報應所見和故；無貧匱者獲七財故；所以不僕由自在故；德慧成就不失通故；滅除眾生之塵勞者，定於寂然成就之故；如來惠解所變化者具足觀故；覩三脫門所示覩者，遵修於空無想願故；澹泊內者，令諸眾生覺了分別寂然惠故；興盡惠者不起法忍故；修行一切諸法要者，致受別故。」",
    "T13n0399_004:0473a16_17": "佛言寶女：「是為三十二法淨致大乘。」",
    "T13n0399_004:0473a17_18": "說此三十二事法品典時，七萬二千天與人，皆發無上正真道意；萬二千菩薩得不起法忍。",
    "T13n0399_004:0473a19_19": "天於虛空百萬之眾諮嗟歎吒，雨於天華鼓諸伎樂，各各舉聲而歌頌曰：「其有逮聞於此大乘名德之稱，斯等眾生振救建立諸佛之德，其聞信樂篤信以後，若執持者審諦奉行，復超此功。」",
    "T13n0399_004:0473a24_0": "囑累品第十三",
    "T13n0399_004:0473a25_0": "於是天帝釋、梵、忍跡天王、四大天王白世尊曰：「至未曾有，天中之天！",
    "T13n0399_004:0473a26_1": "乃能善說深奧應議，講斯經典多所導利，滅諸陰蓋及眾塵勞，化不順議示導正義，以降魔怨，棄捐一切諸外異學，總攝一切諸佛之法。",
    "T13n0399_004:0473a29_2": "是故世尊！",
    "T13n0399_004:0473a29_3": "吾當受持於斯法典諷誦講說。",
    "T13n0399_004:0473b01_4": "若諸法師，攬受奉持此經卷，歸身手執若在其舍，書著竹帛宣布遠近。",
    "T13n0399_004:0473b03_5": "諸天、龍、神及揵沓惒，若信是經欲奉持者，當令斯袖寬弘無役，其不悅樂而察陰蓋者當令諦受，而使斯等不犯法師不有所嬈。」",
    "T13n0399_004:0473b06_6": "於是世尊告天帝釋、梵、忍跡天、四大天王：「善哉善哉！",
    "T13n0399_004:0473b07_7": "諸仁者等！",
    "T13n0399_004:0473b07_8": "汝等乃欲將護法師，曉了志願。",
    "T13n0399_004:0473b08_9": "已能將護於法師者，諸仁者等則為擁護於正法矣。",
    "T13n0399_004:0473b09_10": "已能擁護於正法者，則為擁護一切群萌。」",
    "T13n0399_004:0473b11_0": "爾時，世尊告賢者阿難：「汝當受此經卷之品，寶女所問正法之典，受持諷誦為他人說。",
    "T13n0399_004:0473b12_1": "假使菩薩於百千劫，而行布施忍辱者；設有菩薩取是經法，受則上口而諷誦者、為他人說，建立大哀欲度眾生，具足大慈思惟經法立於忍辱，斯之獲德出彼福上，速疾得歸於此大乘。」",
    "T13n0399_004:0473b17_2": "賢者阿難白世尊曰：「吾尋奉受斯法典已。",
    "T13n0399_004:0473b18_3": "唯然，大聖！",
    "T13n0399_004:0473b18_4": "斯之經法名曰何等？",
    "T13n0399_004:0473b18_5": "云何奉行？」",
    "T13n0399_004:0473b19_0": "佛告阿難：「斯之經法，名曰『真諦曉了義律達門之品』當持。",
    "T13n0399_004:0473b20_1": "又名『無量之德發意所說』當持。",
    "T13n0399_004:0473b21_0": "『如來十力、四無所畏、十八不共諸佛之法分別諸相菩薩應時遵修法行』，『說不退轉輪印講演大乘』當奉持之。",
    "T13n0399_004:0473b23_1": "『聚會之品寶女所問』當奉持之。",
    "T13n0399_004:0473b24_2": "阿難！",
    "T13n0399_004:0473b24_3": "汝若能持此法門品為他人說，便獲無量名德諸法法之光曜，則為眾生建立佛事。",
    "T13n0399_004:0473b26_4": "所以者何？",
    "T13n0399_004:0473b26_5": "是為去來今現諸佛世尊究竟之法。」",
    "T13n0399_004:0473b27_6": "佛說如是！",
    "T13n0399_004:0473b27_7": "寶女、阿難，一切眾會諸天人民、阿須倫、世間人，聞經莫不歡喜。",
    "T13n0399_004:0473b29_0": "寶女所問經卷第四"
}