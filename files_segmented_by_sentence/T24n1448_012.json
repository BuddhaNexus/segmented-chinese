{
    "T24n1448_012:0052a16_0": "根本說一切有部毘奈耶藥事",
    "T24n1448_012:0052a17_0": "卷第十二",
    "T24n1448_012:0052a19_0": "大唐三藏義淨奉　制譯",
    "T24n1448_012:0052a20_0": "　粥井金麥緣、　　農夫牛緣、　　癩女米泔緣、　勝光王緣、　　貧女燈緣、　　頂生王緣。",
    "T24n1448_012:0052a22_0": "爾時世尊告具壽阿難：「汝今可共我往室羅伐城。」",
    "T24n1448_012:0052a23_1": "奉佛教已，即隨佛後遊行人間。",
    "T24n1448_012:0052a23_2": "時有婆羅門，經夜不食，空腹耕墾，家女送粥。",
    "T24n1448_012:0052a24_3": "是時世尊行至彼邊，其婆羅門遙見世尊，具三十二丈夫相、八十種好莊嚴其身，圓光赫奕超過千日，行步殊特如妙寶山，眾賢普飾。",
    "T24n1448_012:0052a27_4": "既見佛已，心生淨信，如十二年來靜練調順，鮮白恬寂、熙怡歡悅，如無子得子、如貧得寶、如求王者得王。",
    "T24n1448_012:0052b01_5": "若人宿有諸善根故，初見佛時即能發此崇敬淨心。",
    "T24n1448_012:0052b02_6": "時婆羅門疾疾捧持所欲食粥，來奉世尊，白言：「沙門喬答摩！",
    "T24n1448_012:0052b03_7": "哀愍我故，受此微粥。」",
    "T24n1448_012:0052b04_8": "于時世尊為婆羅門而現涸井，令粥入井，彼便內瀉，井便溢滿。",
    "T24n1448_012:0052b05_9": "由佛威力、諸天威力，致其涸井香粥盈溢。",
    "T24n1448_012:0052b06_10": "佛告婆羅門曰：「仁行此粥，普與僧伽。」",
    "T24n1448_012:0052b07_11": "彼便行與一切僧伽，悉皆飽足。",
    "T24n1448_012:0052b08_12": "佛加持故，其井尚盈。",
    "T24n1448_012:0052b08_13": "是時婆羅門，於世尊處倍生淨信，頂禮佛足，對面而坐，聽佛說法。",
    "T24n1448_012:0052b10_14": "于時世尊觀彼根性隨眠意樂，為說妙法，於四聖諦令其開悟，廣如餘說。",
    "T24n1448_012:0052b11_15": "乃至彼聞法已，證預流果，心懷踊躍，如商主得價、如戰得勝、如重病得愈。",
    "T24n1448_012:0052b13_16": "聞佛說已歡喜信受，頂禮奉辭，詣種麥處，見其麥苗皆同金色，見已歡笑，生奇特想，而說頌曰：「福田功最勝，　　能離諸過患；　纔種植種子，　　即招而果實。」",
    "T24n1448_012:0052b18_0": "是時婆羅門速詣王所，起居問訊，少病長壽。",
    "T24n1448_012:0052b19_0": "又白王言：「大王當知！",
    "T24n1448_012:0052b19_1": "我纔種麥，生長成金，唯願大王差人取分。」",
    "T24n1448_012:0052b20_2": "王便差人而取麥分。",
    "T24n1448_012:0052b20_3": "時婆羅門收持積聚，量出王分，遂變為麥。",
    "T24n1448_012:0052b21_4": "王曰：「可聚一處，更為量出。」",
    "T24n1448_012:0052b22_5": "如是七遍，為聚共分，王分亦變為麥。",
    "T24n1448_012:0052b23_6": "王曰：「其麥是婆羅門福報，非我所能，任隨彼意，量出我分。」",
    "T24n1448_012:0052b24_7": "婆羅門以無礙意，量出王分，還成金麥。",
    "T24n1448_012:0052b26_0": "是時世尊從此而去，見五百農夫而為耕種，皮膚皴澁，手皴脚劈，著麁麻衣，耕墾牛犢，項傷皮破，膿血流下，喘息長噓。",
    "T24n1448_012:0052b28_1": "時諸農夫，遙見世尊具三十二相，廣如上說。",
    "T24n1448_012:0052b29_2": "乃至如宿種善根人，得見世尊。",
    "T24n1448_012:0052c01_3": "佛詣彼所，欲調伏故而趣一邊，苾芻眾中就座而坐。",
    "T24n1448_012:0052c02_4": "而諸農夫遙見佛坐，皆詣佛所，頂禮雙足，退坐一面。",
    "T24n1448_012:0052c03_5": "佛觀其根性隨眠意樂，廣如上說。",
    "T24n1448_012:0052c04_6": "既聞法已，證預流果，咸從座起，合掌白言：「大德世尊！",
    "T24n1448_012:0052c05_7": "唯願聽許我等於善說法律而為出家，并受近圓，成苾芻性，淨修梵行，奉事世尊。」",
    "T24n1448_012:0052c07_8": "佛既見已，告言：「善來諸苾芻，可修梵行。」",
    "T24n1448_012:0052c08_9": "具如餘說，乃至頌曰：「世尊命善來，　　髮落衣鉢具，　諸根咸寂定，　　隨念悉皆成。」",
    "T24n1448_012:0052c12_0": "爾時世尊隨機教授，彼便策勵，斷諸煩惱，證阿羅漢果。",
    "T24n1448_012:0052c13_1": "時諸耕牛，挽繩令斷，皆來佛所，遶佛而住。",
    "T24n1448_012:0052c14_2": "佛為諸牛說三句法，廣如鵝龜處說，乃至見真諦理，各還天宮。",
    "T24n1448_012:0052c15_3": "時諸苾芻咸皆有疑，請世尊曰：「而諸農夫，先作何業，於此生中而為農夫；於世尊處得為出家，斷諸煩惱，證阿羅漢果？",
    "T24n1448_012:0052c18_4": "復彼諸牛，先作何業生在牛中，遇佛生天，見真諦理？」",
    "T24n1448_012:0052c19_5": "佛告諸苾芻：「先自作業，今還自受。」",
    "T24n1448_012:0052c20_6": "廣如餘說，乃至頌曰：「假令經百劫，　　所作業不亡；　因緣會遇時，　　果報還自受。",
    "T24n1448_012:0052c23_0": "「汝等善聽！",
    "T24n1448_012:0052c23_1": "我今為說。",
    "T24n1448_012:0052c23_2": "乃往古昔，此賢劫中人壽二萬歲時，有佛出現，號迦攝波如來、應、正等覺，十號具足，住波羅痆斯施鹿林中仙人墮處。",
    "T24n1448_012:0052c26_3": "其諸農夫，於佛教中悉作出家，而不讀誦亦不作意，受信施食，作諸戲論，懈怠懶惰而不勤策。",
    "T24n1448_012:0052c28_4": "諸苾芻於意云何？",
    "T24n1448_012:0052c28_5": "其五百苾芻者，豈異人乎？",
    "T24n1448_012:0052c29_6": "今此五百農夫是。",
    "T24n1448_012:0052c29_7": "往時造寺施主者，今五百長者是。",
    "T24n1448_012:0053a01_8": "由彼往昔受信施食，而不讀誦亦不作意，懈惰而不勤策。",
    "T24n1448_012:0053a02_9": "由斯業故，五百生中而為農夫，倍債施主。",
    "T24n1448_012:0053a03_10": "由於迦攝波如來教中出家，悟諸梵行故，今於我所亦得出家，斷諸煩惱，證阿羅漢果。",
    "T24n1448_012:0053a05_11": "而諸耕牛，亦於彼佛教而為出家，毀諸雜小學處。",
    "T24n1448_012:0053a06_12": "由斯業故，生在牛趣。",
    "T24n1448_012:0053a07_13": "而於我處，發清淨心，得生天上。",
    "T24n1448_012:0053a08_14": "由昔梵行，得見真諦。",
    "T24n1448_012:0053a08_15": "是故我常宣說：黑白雜業，廣如餘說。",
    "T24n1448_012:0053a09_16": "乃至汝等，應如是學。」",
    "T24n1448_012:0053a11_0": "是時世尊告具壽阿難陀曰：「汝來可詣都異迦城。」",
    "T24n1448_012:0053a12_1": "聞教隨佛至彼城所。",
    "T24n1448_012:0053a12_2": "有一婆羅門而為耕墾，遙見世尊具三十二大丈夫相，廣如餘說，作如是念：「我若往禮沙門喬答摩者，廢此事業；若不往禮，失諸福利。」",
    "T24n1448_012:0053a15_3": "令事不廢，使獲福利，執鞭耕犁，遙言：「敬禮敬禮。」",
    "T24n1448_012:0053a16_4": "佛告具壽阿難陀：「彼婆羅門，自招錯咎。",
    "T24n1448_012:0053a17_5": "而於此處，有迦攝波如來全身舍利，儼然無損。",
    "T24n1448_012:0053a18_6": "若來我所，恭敬禮拜，彼便致敬二佛世尊。」",
    "T24n1448_012:0053a19_7": "是時阿難陀速整衣服，合掌白言：「唯願世尊就此而坐，其地則為二佛受用。」",
    "T24n1448_012:0053a21_8": "佛告諸苾芻等：「樂見迦攝波如來、應、正等覺全身舍利不？」",
    "T24n1448_012:0053a22_9": "白言：「世尊！",
    "T24n1448_012:0053a22_10": "今正是時。」",
    "T24n1448_012:0053a23_11": "白言：「善逝！",
    "T24n1448_012:0053a23_12": "今正是時。",
    "T24n1448_012:0053a23_13": "若我得見，心倍清淨。」",
    "T24n1448_012:0053a24_14": "于時世尊起世間心。",
    "T24n1448_012:0053a24_15": "常法如是，若佛起世間心時，一切含靈悉知佛意，龍作是念：「世尊！",
    "T24n1448_012:0053a26_16": "何故起世間心？」",
    "T24n1448_012:0053a26_17": "即便觀見世尊欲見迦攝波如來全身舍利。",
    "T24n1448_012:0053a27_18": "龍便捧持其佛舍利，在虛空中。",
    "T24n1448_012:0053a28_19": "佛告諸苾芻：「汝等今應審觀此相，即欲隱沒。」",
    "T24n1448_012:0053a29_20": "時勝光王聞佛示現迦攝波如來全身舍利，令諸苾芻得見其相。",
    "T24n1448_012:0053b01_21": "聞已，心生希覩，即與妃后宮人婇女王子諸臣，嚴飾儀禮，出詣往觀。",
    "T24n1448_012:0053b03_22": "喪善太子、給孤長者、仙授故舊、塼師之子、無枝鹿子母等，各與無量百千有情，皆生希見，亦隨駕後往舍利處。",
    "T24n1448_012:0053b05_23": "由其宿世善根發故，使令往彼。",
    "T24n1448_012:0053b06_24": "是時舍利便即隱沒，而諸人眾聞舍利隱，情生憂惱，互相語曰：「我等空來，而無所獲。」",
    "T24n1448_012:0053b08_25": "時有鄔波索迦，往迦攝波如來有舍利處，右遶恭敬，心作是念：「我今繞禮，必獲福利。」",
    "T24n1448_012:0053b10_26": "世尊知彼心常福利，有清淨心，即說頌曰：「假令百千贍部金，　　積聚奉持施一切；　不如有人一淨心，　　翹勤右遶於佛塔。」",
    "T24n1448_012:0053b14_0": "是時復有一鄔波索迦，持泥置於舍利隱處，世尊為彼亦說伽他曰：「假令百千贍部金，　　恒以奉持施一切；　不如有人一淨心，　　持泥置飾於佛塔。」",
    "T24n1448_012:0053b18_0": "是時有百千人眾聞此施泥福利，咸持泥置，或有將諸微妙花香而散其中。",
    "T24n1448_012:0053b19_1": "佛亦為說頌曰：「假令百千贍部金，　　恒以奉持施一切；　不如有人一淨心，　　香花供養於佛塔。」",
    "T24n1448_012:0053b23_0": "時有諸人，持諸花鬘燈明、幢幡傘蓋，供養是處，以清淨心而來奉施。",
    "T24n1448_012:0053b24_1": "佛知心已，各為說頌。",
    "T24n1448_012:0053b25_2": "世尊又說伽他曰：「我今所說施福田，　　如來功德無邊量；　正覺猶如大海劫，　　無上導首最為勝。」",
    "T24n1448_012:0053b28_0": "時諸人眾咸作是念：「佛所說福緣已滅。",
    "T24n1448_012:0053b28_1": "佛緣現在者，若興供養，有何福利？」",
    "T24n1448_012:0053b29_2": "佛知念已，即說頌曰：「若有能供養，　　現能已成佛；　其心若能等，　　福利無有殊。",
    "T24n1448_012:0053c04_0": "　佛是不思議，　　妙法亦難思；　清淨者亦然，　　果報同為一。",
    "T24n1448_012:0053c06_0": "　名相亦難思，　　無不轉法輪；　正覺功德岸，　　無能到其際。」",
    "T24n1448_012:0053c08_0": "是時世尊為諸人眾說如是法。",
    "T24n1448_012:0053c08_1": "彼聞法已，無量百千有情獲大勝利，或有發聲聞菩提心者，或有發獨覺菩提心者，或有發無上正等覺心者，或有得煖、頂，或得初忍，或證預流果者，或有得一來、不還果者，或有斷諸煩惱證阿羅漢果者；餘眾多人歸佛法僧，信敬三寶，種諸善根。",
    "T24n1448_012:0053c14_2": "時有淨信婆羅門長者居士，即於其處設大施會，名此方地為施水處。",
    "T24n1448_012:0053c16_0": "爾時世尊遊行憍薩羅國，行至室羅伐城，住逝多林給孤獨園。",
    "T24n1448_012:0053c17_1": "給孤長者聞佛至已，詣世尊所，頂禮佛足，退坐一面。",
    "T24n1448_012:0053c18_2": "佛為說法，示教利喜，默然而住。",
    "T24n1448_012:0053c19_3": "是時長者，從座而起，整理衣服，合掌恭敬，雙膝著地，白佛言：「大德世尊與苾芻僧伽，明日就宅，受我微供。」",
    "T24n1448_012:0053c21_4": "佛默然受。",
    "T24n1448_012:0053c22_0": "知佛受已，廣如餘說，乃至明日，令使白佛：「飯食已辦，唯願知時。」",
    "T24n1448_012:0053c23_1": "長者復命守門人曰：「佛與僧伽比至食了，勿令外道入我宅中。」",
    "T24n1448_012:0053c24_2": "時守門人聞教依奉。",
    "T24n1448_012:0053c25_3": "于時世尊與諸僧伽，著衣持鉢，詣長者家，廣如餘說。",
    "T24n1448_012:0053c26_4": "乃至大眾，悉使飽足，淨漱畢已，取小卑座，為聽法故，對佛前坐。",
    "T24n1448_012:0053c28_5": "是時具壽大迦攝波，在一阿練若處，鬚髮稍長，著破納衣詣逝多林。",
    "T24n1448_012:0053c29_6": "見寺無僧，問守寺者：「上首世尊、苾芻僧伽，今在何去？」",
    "T24n1448_012:0054a01_7": "彼便答言：「給孤長者請就宅食。」",
    "T24n1448_012:0054a02_8": "大迦攝波便作是念：「我今宜可就彼而食，於佛上首、苾芻僧伽，便申致敬。」",
    "T24n1448_012:0054a04_9": "作是念已，速時詣彼。",
    "T24n1448_012:0054a04_10": "其守門人告言：「聖者！",
    "T24n1448_012:0054a05_11": "勿入於中。」",
    "T24n1448_012:0054a05_12": "大迦攝波曰：「以何事故？」",
    "T24n1448_012:0054a06_13": "守門人曰：「長者有教，佛與僧伽比至食了，勿令外道入於宅中，於後亦供諸餘外道。」",
    "T24n1448_012:0054a08_0": "時迦攝波作念：「我今獲諸勝妙上利，淨信婆羅門長者居士而不知我是沙門釋迦之子，我今宜往哀愍拔濟貧窮孤陋。」",
    "T24n1448_012:0054a10_1": "作是念已，出遊芳園。",
    "T24n1448_012:0054a11_2": "復作是念：「我今愍哀是何等類，令獲勝利？」",
    "T24n1448_012:0054a12_3": "時有癩病乞兒，骨節分離，瘡膿流潰，乞求濟活。",
    "T24n1448_012:0054a13_4": "大迦攝波便詣彼所，從彼告乞。",
    "T24n1448_012:0054a13_5": "時彼癩女乞得米泔，癩女遙見大迦攝波，形容挺特，善自調伏，具諸威儀，而作是念：「由我未曾施如是者，生此貧苦癩病纏身。",
    "T24n1448_012:0054a16_6": "若見聖者哀愍於我，我以米泔，當為奉施。」",
    "T24n1448_012:0054a17_7": "時迦攝波觀知彼念，即便近前，舒鉢令視，告言：「姊妹！",
    "T24n1448_012:0054a18_8": "能施米泔，可置鉢中。」",
    "T24n1448_012:0054a19_9": "女便瀉泔，繩落鉢內，女欲指摘，指便墮鉢。",
    "T24n1448_012:0054a20_10": "女作是念：「而彼聖者護我心故，而見受泔，豈應自食？」",
    "T24n1448_012:0054a21_11": "時迦攝波知彼念已，便對其前於牆下坐而食其泔。",
    "T24n1448_012:0054a22_12": "彼作是念：「今此聖者護我心故，雖食我泔，必應更求餘好飲食。」",
    "T24n1448_012:0054a24_13": "時迦攝波觀知彼念，告癩女言：「姊妹！",
    "T24n1448_012:0054a24_14": "汝今應當發歡喜心。",
    "T24n1448_012:0054a25_15": "我從今日，至明食時，以汝米泔，度一日一夜。」",
    "T24n1448_012:0054a26_16": "彼甚歡悅，竊作是念：「我於今日，獲勝妙利，大迦攝波受我鄙施。」",
    "T24n1448_012:0054a27_17": "時此女人，迦攝波處心生清淨，因此命終，生覩史多天。",
    "T24n1448_012:0054a29_18": "時天帝釋見此女人，以清淨心而施米泔，因即命過，而不見知生在何趣？",
    "T24n1448_012:0054b01_19": "觀於地獄而亦不見，餓鬼人中、護世四天、三十三天亦復不見。",
    "T24n1448_012:0054b03_20": "天眼下觀，尚不能知。",
    "T24n1448_012:0054b03_21": "時天帝釋來詣佛所，頂禮佛足，合掌恭敬，以頌請曰：「巡行告乞士，　　迦攝波大仁；　施彼米泔女，　　今得生何趣？」",
    "T24n1448_012:0054b08_0": "佛以頌答：「天名都史多，　　諸欲隨念有；　其施米泔女，　　今生於彼中。」",
    "T24n1448_012:0054b11_0": "時天帝釋，作如是念：「而彼諸人，不知修福而行惠施作諸利事。",
    "T24n1448_012:0054b12_1": "我今既知修福獲利，何不惠施，修諸福業？",
    "T24n1448_012:0054b13_2": "聖者迦攝波，心懷哀愍貧窮孤陋病苦疾者，我今應為而施一食。」",
    "T24n1448_012:0054b14_3": "作是念已即便化身，詣貧窮處，羸弱孤單，隨作草菴，如亂巢穴。",
    "T24n1448_012:0054b16_4": "變自形儀作醜陋織師，頭髮蓬亂，著麁麻衣，手皴脚劈而為織作。",
    "T24n1448_012:0054b17_5": "舍支夫人，身為織妻，以撚其綖，取天妙食，預置一邊。",
    "T24n1448_012:0054b18_6": "時迦攝波為欲哀愍諸窮厄者，巡行告乞，次第而至，見已情甚愍此貧弊，佇立門首，持鉢從乞。",
    "T24n1448_012:0054b21_7": "時彼化天，以天妙食滿置鉢中。",
    "T24n1448_012:0054b21_8": "然迦攝波作念，觀斯活計，非常困頓，天妙飲食，從何而得？",
    "T24n1448_012:0054b23_9": "必有餘事。",
    "T24n1448_012:0054b23_10": "生此疑已，常法如是：阿羅漢若不預觀，不知前事。",
    "T24n1448_012:0054b24_11": "即便觀察，見斯天帝，告曰：「憍尸迦！",
    "T24n1448_012:0054b25_12": "仁今何故於苦厄人而為留難？",
    "T24n1448_012:0054b25_13": "於長夜中，世尊說仁無疑惑箭及餘戲笑，拔出根栽，如佛世尊、應、正等覺。」",
    "T24n1448_012:0054b27_14": "帝釋白言：「聖者大迦攝波！",
    "T24n1448_012:0054b28_15": "我今何為留難苦者？",
    "T24n1448_012:0054b28_16": "而此諸人不見自福，不行惠施修諸善福。",
    "T24n1448_012:0054b29_17": "我今自見，何不惠施，廣修諸福？",
    "T24n1448_012:0054c01_18": "世尊豈不說是語耶？",
    "T24n1448_012:0054c02_0": "「『福應常修造，　　無福遭苦厄；　　若有修福者，　　現受當安樂。』」",
    "T24n1448_012:0054c04_0": "大迦攝波從此之後，先觀方乞。",
    "T24n1448_012:0054c04_1": "時天帝釋，於虛空中持諸天食來置鉢中，大迦攝波翻側其鉢，食便落地。",
    "T24n1448_012:0054c06_2": "時諸苾芻以緣白佛，佛言：「由斯事故，苾芻應持鉢蓋。」",
    "T24n1448_012:0054c07_3": "時諸人眾，咸聞癩女施迦攝波臭惡米泔，命終得生覩史多天。",
    "T24n1448_012:0054c08_4": "勝光大王亦聞斯事，詣世尊所，頂禮佛足，退坐一面。",
    "T24n1448_012:0054c10_5": "佛便為王廣說妙法，示教利喜，默然而住。",
    "T24n1448_012:0054c11_6": "王從坐起，整理衣服，合掌恭敬，而白佛言：「唯願世尊與苾芻僧伽，為聖者迦攝波故，於七日內受我微供。」",
    "T24n1448_012:0054c13_7": "佛便默受。",
    "T24n1448_012:0054c13_8": "王知佛受，頂禮佛足，奉辭而去。",
    "T24n1448_012:0054c14_9": "於斯夜中，勅諸供膳，嚴備種種精妙飲食。",
    "T24n1448_012:0054c15_10": "至明清旦，敷設床座，置清淨水，齒木及屑，令使白佛：「飲食已辦，願佛知時。」",
    "T24n1448_012:0054c17_11": "廣如餘說。",
    "T24n1448_012:0054c17_12": "乃至坐定，王自行食。",
    "T24n1448_012:0054c17_13": "時有乞兒來在其中，對尊宿坐，情生淨信，深起恭敬，作如是念：「王由往昔修諸福業，今處尊貴，復能惠施，供養三寶。」",
    "T24n1448_012:0054c20_14": "王復自手遍行飲食，佛與僧伽悉令飽滿，即行淨水，齒木及屑，洗漱畢已。",
    "T24n1448_012:0054c22_15": "王聽法故，取小卑座，對面而坐。",
    "T24n1448_012:0054c22_16": "佛告大王：「我為王故說施伽他？",
    "T24n1448_012:0054c23_17": "而當為彼獲大福者？」",
    "T24n1448_012:0054c24_0": "王作是念：「世尊今時受我供養，何得有人而獲多福？」",
    "T24n1448_012:0054c25_1": "念已白佛：「唯願世尊，為獲多修福業之者而說施願。」",
    "T24n1448_012:0054c26_2": "于時世尊為彼乞兒而說呪願。",
    "T24n1448_012:0054c27_3": "世尊如是於五六日時，為乞兒說施願頌，王便懷憂，手拓頰住，作如是念：「世尊食我供養，稱乞兒名而說施願。」",
    "T24n1448_012:0054c29_4": "諸臣見王愁憂拓頰，白言：「大王！",
    "T24n1448_012:0055a01_5": "何故如是愁憂思慮？」",
    "T24n1448_012:0055a01_6": "王曰：「我何不憂？",
    "T24n1448_012:0055a02_7": "世尊受我微妙供養，稱乞兒名而說施願。」",
    "T24n1448_012:0055a03_8": "時有老臣前白王言：「願王安住，臣當明日致請世尊，而稱王名說呪願。」",
    "T24n1448_012:0055a04_9": "是時老臣宣告供膳，明日宜應倍加營造種種飲食。",
    "T24n1448_012:0055a06_0": "行食之時，一分在鉢、一分墮地。",
    "T24n1448_012:0055a06_1": "供膳之人，奉教營造。",
    "T24n1448_012:0055a07_2": "世尊上首、苾芻僧伽眾坐定已，即行飲食，遂使一分墮其鉢中、一分落地。",
    "T24n1448_012:0055a08_3": "時彼乞兒見食在地，疾走欲捻。",
    "T24n1448_012:0055a09_4": "行食之者，遙唱不令，乞兒告曰：「王財極甚，飲食無窮，似我苦難者，何不令取，在地壞爛？」",
    "T24n1448_012:0055a11_5": "是時乞兒心生散亂，遂不敬崇發清淨意。",
    "T24n1448_012:0055a12_6": "佛與僧伽飲食畢已，王對佛坐，念曰：「世尊今時為我說施、為餘人乎？」",
    "T24n1448_012:0055a14_7": "佛即為王而說施願曰：「嚴備象馬車步乘，　　於此國城自在食；　王今不見緣何得？",
    "T24n1448_012:0055a16_8": "　　因施無鹽米膏力。」",
    "T24n1448_012:0055a17_0": "是時具壽阿難陀而白佛言：「大德世尊！",
    "T24n1448_012:0055a17_1": "於數度受勝光王供養，我未曾聞說如是施頌。」",
    "T24n1448_012:0055a19_0": "佛告阿難陀：「汝今樂聞勝光憍薩羅王，昔施乾燥米膏業緣不？」",
    "T24n1448_012:0055a20_1": "阿難陀白言：「世尊！",
    "T24n1448_012:0055a20_2": "今正是時。」",
    "T24n1448_012:0055a21_3": "白言：「善逝！",
    "T24n1448_012:0055a21_4": "今正說時。",
    "T24n1448_012:0055a21_5": "苾芻僧伽聞佛說此勝光大王宿昔施膏因果業緣，必能受持。」",
    "T24n1448_012:0055a24_0": "佛告諸苾芻：「乃往古昔，有聚落中有一長者，娶妻未久便即有娠，月滿生子，廣如餘說。",
    "T24n1448_012:0055a25_1": "子既長成，夫告妻曰：『賢首！",
    "T24n1448_012:0055a26_2": "子今成人，能為經紀，有債償他、有衣食喫用。",
    "T24n1448_012:0055a27_3": "我今將本，餘方興易。』",
    "T24n1448_012:0055a28_4": "妻曰：『聖子！",
    "T24n1448_012:0055a28_5": "應須如是，斯為善事。』",
    "T24n1448_012:0055a28_6": "便即遊方，至前命過，家有少本，悉皆傾盡。",
    "T24n1448_012:0055a29_7": "夫去之後妻復生子，有隣長者告其母曰：『爾子與我作，當濟衣食。』",
    "T24n1448_012:0055b02_8": "母便授與，長者即使於田種處，與其食分。",
    "T24n1448_012:0055b03_9": "後於異時，節日將至，母作是念：『今此長者，明旦家中設施沙門婆羅門，供待賓客，必無有人。",
    "T24n1448_012:0055b05_10": "我今可往從彼索食，而送與子，使不飢餓。』",
    "T24n1448_012:0055b06_11": "念已，即往向長者妻具陳其事。",
    "T24n1448_012:0055b06_12": "長者妻聞，便生瞋恚，告曰：『我未供養沙門婆羅門諸尊貴客，作人何得先與其食？",
    "T24n1448_012:0055b08_13": "今日且住，明旦倍與。』",
    "T24n1448_012:0055b09_14": "母復作念：『我子今日必受飢餓，家有無鹽淡膏一團，可將與子。』",
    "T24n1448_012:0055b10_15": "持至子所，說如上事。",
    "T24n1448_012:0055b11_16": "又復語子：『畏汝飢餓，故從家中將此無鹽淡膏。』",
    "T24n1448_012:0055b12_17": "子言：『阿母！",
    "T24n1448_012:0055b12_18": "置此歸家。』",
    "T24n1448_012:0055b12_19": "常法如是，世間無佛，當有獨覺，饒益哀愍諸困厄者，世間唯有而此福田，樂住空閑。",
    "T24n1448_012:0055b14_20": "是時有一獨覺來至於此，彼遙見已，身心寂靜、威儀調伏，便作是念：『由我往昔不能供養如是福田，於此生中受斯苦厄。",
    "T24n1448_012:0055b17_21": "若見受我無鹽淡膏，敢為奉施。』",
    "T24n1448_012:0055b18_22": "於時獨覺觀知貧兒心之所念，舒鉢向前，告言：『賢首！",
    "T24n1448_012:0055b19_23": "意欲施者，可置鉢中。』",
    "T24n1448_012:0055b20_24": "彼便恭敬，以珍重心，置膏鉢內。」",
    "T24n1448_012:0055b20_25": "佛告諸苾芻：「於意云何？",
    "T24n1448_012:0055b21_26": "往時貧兒者，豈異人乎？",
    "T24n1448_012:0055b21_27": "今勝光王是。",
    "T24n1448_012:0055b22_28": "緣於往昔奉施獨覺無鹽米膏，因斯業報，六遍常為三十三天主，六遍於此室羅伐城為灌頂王。",
    "T24n1448_012:0055b24_29": "餘殘業報，今於此處亦為灌頂王。",
    "T24n1448_012:0055b25_30": "其報今盡，是故我今而說其頌：「『嚴備象馬車步乘，　　能於國城自在食；　　王今不見緣何有，　　因施無鹽米膏力。』」",
    "T24n1448_012:0055b28_0": "時國人民悉聞斯事。",
    "T24n1448_012:0055b28_1": "王聞佛語，詣世尊所，頂禮佛足，退坐一面。",
    "T24n1448_012:0055b29_2": "佛即為王，說微妙法，示教利喜。",
    "T24n1448_012:0055c01_3": "王聞法已，從坐而起，合掌恭敬，雙膝著地，而白佛言：「大德世尊！",
    "T24n1448_012:0055c02_4": "哀愍我故，與苾芻僧伽，於三月日，受我衣食湯藥臥具。」",
    "T24n1448_012:0055c03_5": "佛便默然受王所請。",
    "T24n1448_012:0055c04_6": "王於月每日營辦百種微妙甘美香饌；一一苾芻，價直百千衣服。",
    "T24n1448_012:0055c05_7": "復持一俱胝諸香油瓶，欲於夜中為然燈會。",
    "T24n1448_012:0055c06_8": "由施食故，此表珍重，遂於國中起喧鬧。",
    "T24n1448_012:0055c07_9": "時有一女，貧苦憔悴，以乞濟活，聞此喧聲，問諸人曰：「何故喧聲？」",
    "T24n1448_012:0055c09_10": "報貧女曰：「勝光大王，於三月日，佛為上首與苾芻僧伽，供養衣食湯藥臥具，施一一苾芻，價直百千衣服。",
    "T24n1448_012:0055c11_11": "於今夜中，為然燈會，表心珍重，所以有此喧聲。」",
    "T24n1448_012:0055c12_12": "時彼乞女聞斯事已，作如是念：「此勝光王，修福無厭，我何能為？",
    "T24n1448_012:0055c13_13": "宜可隨處，求乞一燈，供養世尊。」",
    "T24n1448_012:0055c14_14": "作是念已，捧持乞器，隨處乞油，然燈送置佛經行所，曲躬合掌，而發誓願：「我念以此所有善根，如釋迦佛，百歲之時，成無上覺。",
    "T24n1448_012:0055c17_15": "如舍利弗、大目連，侍立左右前後，善賢相應。",
    "T24n1448_012:0055c18_16": "阿難陀苾芻，而為侍者，父名淨飯、母號摩耶，城名劫比羅，賢子羅怙羅，我當來有如是弟子父母國城子息。",
    "T24n1448_012:0055c21_17": "如釋迦世尊入般涅盤，分分身界碎為舍利，當同此世尊而般涅盤，分身舍利。」",
    "T24n1448_012:0055c22_18": "是時諸燈悉皆滅盡，而此女燈皎然明朗常住如是。",
    "T24n1448_012:0055c24_19": "佛不止住，侍者不息，具壽阿難陀作如是念：「佛燈明中，而眠臥者，無有是處。",
    "T24n1448_012:0055c25_20": "我今宜可止此燈明。」",
    "T24n1448_012:0055c26_21": "即以手擿而不能止，又以衣扇復不能滅，持扇扇之亦不得滅。",
    "T24n1448_012:0055c27_22": "爾時佛告具壽阿難陀曰：「汝何所為？」",
    "T24n1448_012:0055c28_23": "白言：「世尊！",
    "T24n1448_012:0055c28_24": "我念世尊於燈明中而不眠臥，意欲滅止。",
    "T24n1448_012:0055c29_25": "以手衣扇擿撥吹之，竟不能滅。」",
    "T24n1448_012:0056a01_26": "佛言：「阿難陀！",
    "T24n1448_012:0056a02_0": "勿自疲勞。",
    "T24n1448_012:0056a02_1": "縱令無礙大風來吹此燈，尚不能滅，況汝以手衣扇，能令吹滅？",
    "T24n1448_012:0056a03_2": "然此燈者，而彼女人，發弘大行，以無限意方然此燈。",
    "T24n1448_012:0056a04_3": "阿難！",
    "T24n1448_012:0056a05_0": "然彼女人，當來百歲之時，必成正覺，號釋迦牟尼如來、應供、無上正等，十號具足，前後相應賢善弟子，亦名舍利弗、大目連、侍者名阿難陀、父名淨飯、母名大摩耶，城名劫比羅，子名羅怙羅，般涅盤後，分諸舍利。」",
    "T24n1448_012:0056a09_1": "是時四方遠近人眾咸聞斯事，以然一燈供養世尊，蒙佛授記當來成佛。",
    "T24n1448_012:0056a11_2": "婆羅門長者居士聞已，咸言：「而此貧女，當來圓具一切諸德。」",
    "T24n1448_012:0056a12_3": "皆以衣財飲食競興供養。",
    "T24n1448_012:0056a13_4": "勝光王聞，生無比想，即備香油一千大瓶，以四種寶而作燈盞，佛經行處然燈布置。",
    "T24n1448_012:0056a15_5": "又白佛言：「大德世尊！",
    "T24n1448_012:0056a15_6": "我為聖者大迦葉波，奉請世尊及苾芻僧伽七日供養。",
    "T24n1448_012:0056a16_7": "蒙佛說我往昔奉施無鹽米膏因果業緣。",
    "T24n1448_012:0056a17_8": "由斯事故，我復奉請世尊并與僧伽，於三月日供養，一一苾芻皆施價直百千衣服，一俱胝油瓶而作燈會，不蒙世尊授我當來成於無上正等覺記。",
    "T24n1448_012:0056a21_9": "願見世尊記我成佛，當來應有得為導首。」",
    "T24n1448_012:0056a22_10": "佛言：「大王！",
    "T24n1448_012:0056a22_11": "無上等正覺，甚深難測，甚深難照，難解難悟，而不能趣。",
    "T24n1448_012:0056a23_12": "微妙難知，智者所覺，非愚夫了、非是易獲。",
    "T24n1448_012:0056a24_13": "以一施得，不以百施千施百千施而能得之。",
    "T24n1448_012:0056a25_14": "大王！",
    "T24n1448_012:0056a25_15": "然若樂求無上等正覺，應須種種行檀惠施、修諸福利、親近善知識、謙下恭敬，頗有得成導首之期。」",
    "T24n1448_012:0056a27_16": "爾時大王聞佛此語，涕淚悲泣，以衣拭目，合掌白佛言：「大德世尊！",
    "T24n1448_012:0056a29_17": "往求無上等正覺時，施何等物？",
    "T24n1448_012:0056b01_18": "修何福業？」",
    "T24n1448_012:0056b01_19": "佛告大王：「且致餘劫，此賢劫中為求無上等正覺故，所施之物，修諸福業，我今略說，王今諦聽，極善作意。」",
    "T24n1448_012:0056b03_20": "佛告大王：「乃往古昔，人壽無量歲時，有王名曰長淨，頂生肉疱，極為柔軟，猶如綿絮。",
    "T24n1448_012:0056b05_21": "疱熟自破，而生一子，顏容端正，甚可愛樂，不白不黑，如真金色，頭如傘蓋，手臂纖長，額廣平正，眉連如月，鼻高且直，具三十二丈夫相。",
    "T24n1448_012:0056b08_22": "生已入宮，宮中婇女，有八萬四千，遙見王子，乳皆流出，各各咸願：『我養王子。』",
    "T24n1448_012:0056b10_23": "即以為名，號曰樂養；由頂上生，復名頂生，如《中阿笈摩．王法相應品》中廣說。",
    "T24n1448_012:0056b12_24": "頂生王子與諸童子遊戲時間，經六天帝釋報盡命過，後為太子。",
    "T24n1448_012:0056b13_25": "復經六箇天帝命過，登政王位。",
    "T24n1448_012:0056b14_26": "復經六帝釋命過，於贍部洲，以法化世，內宮雨天衣服、外雨金寶。",
    "T24n1448_012:0056b16_27": "爾時廣嚴城側有五仙人，名曰醜面，所居之處，諸鳥亂鳴；仙人不忍，遂呪誓之，使其諸鳥翅羽皆落。",
    "T24n1448_012:0056b18_28": "時曼陀多王聞念曰：『此無悲心，何容住此？』",
    "T24n1448_012:0056b19_29": "便即驅遣令出其界。",
    "T24n1448_012:0056b19_30": "仙作是念：『王王四天，我何處居？』",
    "T24n1448_012:0056b20_31": "便即詣於妙高山所，山下層住。",
    "T24n1448_012:0056b21_32": "時王後至西拘陀尼住，經六天帝命過；東弗婆提、北俱盧洲，亦復如是。",
    "T24n1448_012:0056b22_33": "於此自為治化，於七重金山，各亦過六天帝釋命過。",
    "T24n1448_012:0056b24_0": "于時昇上須彌山頂，其仙呪禁王軍，皆不能動。",
    "T24n1448_012:0056b25_1": "時有藥叉名曰空居，常前而行，仙見是事為說伽陀：「『淨仙請息瞋恚心，　　無有一切得成就；　　此是曼陀多大王，　　不同廣嚴諸鳥類。』",
    "T24n1448_012:0056b29_0": "「時王問曰：『誰禁軍眾？』",
    "T24n1448_012:0056b29_1": "答曰：『是大仙禁止。』",
    "T24n1448_012:0056b29_2": "王復問曰：『此仙愛樂何物？』",
    "T24n1448_012:0056c01_3": "答曰：『愛人髮髻。』",
    "T24n1448_012:0056c01_4": "時王即呪說言：『願彼仙人，無頭髮髻，為我侍從。』",
    "T24n1448_012:0056c02_5": "作此願已，其仙髮髻自落，手持弓杖先走。",
    "T24n1448_012:0056c03_6": "王之女寶白言：『大王！",
    "T24n1448_012:0056c04_7": "此是仙人，莫為過患，願王放之。』",
    "T24n1448_012:0056c05_8": "王聞此語，即放彼仙。",
    "T24n1448_012:0056c05_9": "是時仙人，心生大恨，即持戒行，不久得五神通。",
    "T24n1448_012:0056c06_10": "時難陀、鄔波難陀龍王，見彼大王及諸軍眾，意作是念：『此是阿修羅。』",
    "T24n1448_012:0056c08_11": "即集四兵眾來。",
    "T24n1448_012:0056c08_12": "見是曼陀多王，兵眾皆悉退散，其四大藥叉見此亦皆退走，並詣四天王所，白言：『大王！",
    "T24n1448_012:0056c10_13": "今有四事大軍來至，我等皆被打退。』",
    "T24n1448_012:0056c11_14": "告曰：『此是曼陀多王，有大福德，欲來帝釋宮所，我等非可共敵。",
    "T24n1448_012:0056c12_15": "汝等共我，將諸香花、種種供具於前迎之。』",
    "T24n1448_012:0056c13_16": "見已存問，即共往帝釋天宮。",
    "T24n1448_012:0056c14_17": "帝釋若見，即捨半座，分座而坐。",
    "T24n1448_012:0056c15_18": "于時阿修羅眾有四兵眾，同往帝釋宮所，藥叉又來告彼帝釋：『其阿修羅將四兵眾從地而出，已破五處，可須備辦。",
    "T24n1448_012:0056c17_19": "唯願天主知之，當可預備。』",
    "T24n1448_012:0056c18_20": "于時帝釋即欲往敵。",
    "T24n1448_012:0056c18_21": "其曼陀多王告帝釋曰：『汝今且住！",
    "T24n1448_012:0056c19_22": "我往對敵。』",
    "T24n1448_012:0056c19_23": "答曰：『如是。』",
    "T24n1448_012:0056c20_24": "時王即領十八萬眾精力壯士騰空而去，各相謂言：『發大聲響，我等大威力士。』",
    "T24n1448_012:0056c21_25": "其阿修羅見彼空中有十八萬力士作如此聲，皆悉閉耳散走。",
    "T24n1448_012:0056c23_26": "時頂生王復作是念：『我應住此，贍部洲人，熾盛豐樂，及以三洲，皆悉屬我。",
    "T24n1448_012:0056c24_27": "今須取帝釋之位，作人天主。』",
    "T24n1448_012:0056c25_28": "作此念已，即失神通，墮贍部洲，染大疾患。",
    "T24n1448_012:0056c26_29": "王即說伽他曰：「『有億多財者，　　貪欲而無足；　　少樂而苦多，　　智人能遠離。",
    "T24n1448_012:0056c29_0": "　　設受天堂樂，　　意悅亦未足；　　欲知悅樂盡，　　唯佛聲聞眾。",
    "T24n1448_012:0057a02_0": "　　譬如金山聚，　　亦如雪山王；　　一人猶未足，　　智者如是解。",
    "T24n1448_012:0057a04_0": "　　緣見此苦根，　　諸欲不可樂；　　人箭是蔭根，　　當共學律教。』",
    "T24n1448_012:0057a06_0": "「時王說是頌已作大捨施。",
    "T24n1448_012:0057a06_1": "復以伽他而說頌曰：「『我知短壽身，　　來世必招苦；　　今須作功德，　　以招來世樂。",
    "T24n1448_012:0057a10_0": "　　若樂修福者，　　捨施隨力分；　　樂修福業人，　　今世後世樂。』」",
    "T24n1448_012:0057a12_0": "爾時佛告大王：「於汝意云何？",
    "T24n1448_012:0057a12_1": "時彼曼陀多王者，即我身是。",
    "T24n1448_012:0057a13_2": "我於爾時，如是利益有情，尚不能獲無上正覺，況復少施而獲無上覺者，為有緣此因生死報。」",
    "T24n1448_012:0057a16_0": "根本說一切有部毘奈耶藥事卷第十二"
}