{
    "T03n0157_005:0196a03_0": "悲華經卷第五",
    "T03n0157_005:0196a05_0": "北涼天竺三藏曇無讖譯",
    "T03n0157_005:0196a06_0": "諸菩薩本授記品第四之三",
    "T03n0157_005:0196a07_0": "佛告寂意菩薩：「善男子！",
    "T03n0157_005:0196a07_1": "爾時，寶海梵志復白第十王子軟心言，乃至發心亦復如是。",
    "T03n0157_005:0196a09_0": "王子所願，皆如阿閦菩薩所願，白佛言：『世尊！",
    "T03n0157_005:0196a10_1": "若我所願成就得己利者，令一切眾生悉得思惟諸佛境界，手中自然生栴檀香、優陀婆羅香，以此諸香供養諸佛。』",
    "T03n0157_005:0196a13_0": "「爾時，寶藏如來讚王子言：『善哉！",
    "T03n0157_005:0196a13_1": "善哉！",
    "T03n0157_005:0196a13_2": "善男子！",
    "T03n0157_005:0196a14_3": "汝所願者甚奇特。",
    "T03n0157_005:0196a14_4": "汝願眾生手中自然有栴檀香、優陀婆羅香，悉得思惟諸佛境界，繫念清淨。",
    "T03n0157_005:0196a16_5": "以是故，今改汝字號為香手。』",
    "T03n0157_005:0196a17_0": "佛告香手：『善男子！",
    "T03n0157_005:0196a17_1": "未來之世過一恒河沙等阿僧祇劫，入第二恒河沙等阿僧祇劫後分之中，阿閦如來般涅槃後，正法滅盡過七日已，汝於是時當成阿耨多羅三藐三菩提，其佛世界故名妙樂，佛名金華如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0196a23_2": "「爾時，香手菩薩復作是言：『世尊！",
    "T03n0157_005:0196a24_3": "若我所願成就得己利者，今我禮佛，此閻浮園周匝當雨諸薝蔔華。』",
    "T03n0157_005:0196a25_4": "善男子！",
    "T03n0157_005:0196a26_5": "爾時，香手菩薩於寶藏佛前頭面著地，是時閻浮園中如其所言，周匝遍雨諸薝蔔華。",
    "T03n0157_005:0196a28_6": "「爾時，寶藏如來為香手菩薩而說偈言：「『尊妙功德，　　善趣汝起，　　如心所願，　　雨薝蔔華，　　度脫無量，　　一切眾生，　　示諸善道，　　令至無畏。』",
    "T03n0157_005:0196b05_0": "「善男子！",
    "T03n0157_005:0196b05_1": "爾時，香手菩薩聞是偈已，心大歡喜，即起合掌，前禮佛足，去佛不遠，復坐聽法。",
    "T03n0157_005:0196b07_0": "「善男子！",
    "T03n0157_005:0196b07_1": "爾時，寶海梵志復白第十一王子瞢伽奴言，乃至發心亦復如是。",
    "T03n0157_005:0196b08_2": "王子所願亦如香手菩薩所願。",
    "T03n0157_005:0196b09_3": "爾時，師子王子以珍寶幢供養寶藏如來時，佛即讚師子王子言：『善哉！",
    "T03n0157_005:0196b11_4": "善哉！",
    "T03n0157_005:0196b11_5": "善男子！",
    "T03n0157_005:0196b11_6": "汝今以此寶幢供養，是故號汝名為寶相。』",
    "T03n0157_005:0196b12_7": "「佛告寶相：『未來之世，過一恒河沙等阿僧祇劫，入第二恒河沙等阿僧祇劫後分之中，妙樂世界金華如來般涅槃後，正法滅已過三中劫，妙樂世界轉名月勝，汝於是中當成阿耨多羅三藐三菩提，號龍自在尊音王如來、應、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_005:0196b19_8": "彼佛世界所有莊嚴，如妙樂世界等無差別。』",
    "T03n0157_005:0196b20_9": "「爾時，寶相菩薩前白佛言：『世尊！",
    "T03n0157_005:0196b20_10": "若我所願成就得己利者，我今頭面禮於佛足，令一切眾生得如是念，猶如菩薩住無諂三昧，一切眾生得大利益，生於大悲發菩提心。』",
    "T03n0157_005:0196b24_11": "善男子！",
    "T03n0157_005:0196b24_12": "爾時，寶相菩薩在寶藏佛前頭面著地，一切眾生悉得如是無諂三昧，得大利益，生於大悲發菩提心。",
    "T03n0157_005:0196b26_13": "「爾時，寶藏如來為寶相菩薩而說偈言：「『善意勤起，　　已於我前，　　為諸眾生，　　善作大誓，　　能大利益，　　無量眾生，　　令心無垢，　　是故來世，　　得成為佛，　　天人之尊。』",
    "T03n0157_005:0196c04_0": "「善男子！",
    "T03n0157_005:0196c04_1": "爾時，寶相菩薩聞是偈已，心大歡喜，即起合掌，前禮佛足，去佛不遠，復坐聽法。",
    "T03n0157_005:0196c06_0": "「爾時，摩闍婆王子等五百王子作如是願：『願得如是種種莊嚴功德佛土，皆如虛空印菩薩摩訶薩所修淨土。』",
    "T03n0157_005:0196c08_1": "爾時，寶藏如來皆為一一授阿耨多羅三藐三菩提記，同共一時各於餘國成無上道，如虛空印菩薩摩訶薩。",
    "T03n0157_005:0196c11_0": "「復次，四百王子作是誓願：『願取莊嚴淨妙佛土，皆如金剛智慧光明菩薩摩訶薩。』",
    "T03n0157_005:0196c12_1": "爾時寶藏如來亦為一一授阿耨多羅三藐三菩提記，同共一時各於異國成無上道，如金剛智慧光明菩薩摩訶薩。",
    "T03n0157_005:0196c15_2": "「復次，八十九王子又作是願：『願取如是莊嚴佛土，如普賢菩薩摩訶薩所修佛土等無差別。』",
    "T03n0157_005:0196c18_0": "「爾時，八萬四千小王，各各別異作殊勝願，人人自取種種莊嚴上妙佛土。",
    "T03n0157_005:0196c19_1": "爾時，寶藏如來各各與授阿耨多羅三藐三菩提記，當來之世各在餘國同共一時成無上道。",
    "T03n0157_005:0196c21_2": "「爾時，九十二億眾生亦各發願，取種種莊嚴勝妙佛土。",
    "T03n0157_005:0196c23_0": "時寶藏如來一切皆與授阿耨多羅三藐三菩提記：『汝等來世於餘國土，同共一時成無上道。』",
    "T03n0157_005:0196c25_1": "「善男子！",
    "T03n0157_005:0196c25_2": "爾時，寶海梵志有八十子，即是寶藏如來之兄弟也，其最長子名海地尊。",
    "T03n0157_005:0196c27_0": "善男子！",
    "T03n0157_005:0196c27_1": "爾時寶海梵志告其長子言：『汝今可取微妙清淨莊嚴佛土。』",
    "T03n0157_005:0196c28_2": "其子答言：『惟願尊者先師子吼。』",
    "T03n0157_005:0196c29_3": "其父告言：『我之所願當最後說。』",
    "T03n0157_005:0197a01_4": "其子復言：『我今所願，當取清淨、不清淨耶？』",
    "T03n0157_005:0197a02_5": "父復答言：『若有菩薩成就大悲，爾乃取於不清淨世界。",
    "T03n0157_005:0197a03_6": "何以故？",
    "T03n0157_005:0197a03_7": "欲善調伏眾生垢故，如是之事汝自知之。』",
    "T03n0157_005:0197a04_8": "「善男子！",
    "T03n0157_005:0197a04_9": "爾時，海地尊至寶藏如來所，在於佛前白佛言：『世尊！",
    "T03n0157_005:0197a06_0": "我願阿耨多羅三藐三菩提，若人有壽八萬歲時，如今佛世，爾乃成阿耨多羅三藐三菩提。",
    "T03n0157_005:0197a08_1": "我今又願，令我國土所有眾生，薄婬恚癡、厭離身心，怖畏生死，見其過患，來至我所出家學道，我於爾時為諸眾生說三乘法。",
    "T03n0157_005:0197a11_2": "世尊！",
    "T03n0157_005:0197a11_3": "若我所願成就得己利者，惟願世尊授我阿耨多羅三藐三菩提記。』",
    "T03n0157_005:0197a12_4": "「爾時，寶藏如來告海地尊言：『善男子！",
    "T03n0157_005:0197a13_5": "未來之世過一恒河沙等阿僧祇劫，入第二恒河沙等阿僧祇劫，是時有劫名曰遍敷優鉢羅華，此佛世界當名願愛，是時人民壽八萬歲，汝於是中成阿耨多羅三藐三菩提，號曰寶山如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0197a19_6": "「爾時，海地尊復作是言：『世尊！",
    "T03n0157_005:0197a20_7": "若我所願成就得己利者，此閻浮園周匝當雨赤色真珠，一切樹木自然皆出微妙技樂。』",
    "T03n0157_005:0197a22_8": "善男子！",
    "T03n0157_005:0197a22_9": "時海地尊在寶藏佛前頭面作禮，當爾之時，其園周匝雨赤真珠，一切樹木皆出種種微妙伎樂。",
    "T03n0157_005:0197a24_10": "「爾時，寶藏如來即為摩納，而說偈言：「『大力汝起，　　無量智藏，　　慈悲眾生，　　作大利益，　　所願清淨，　　今得成就，　　當為眾生，　　作天人師。』",
    "T03n0157_005:0197b01_0": "「善男子！",
    "T03n0157_005:0197b01_1": "爾時，海地尊聞是偈已，心大歡喜，即起合掌，前禮佛足，去佛不遠，復坐聽法。",
    "T03n0157_005:0197b03_0": "「梵志第二子名曰三婆婆，白佛言：『世尊！",
    "T03n0157_005:0197b03_1": "我今所願，如海地尊之所願也。』",
    "T03n0157_005:0197b04_2": "「爾時，寶藏如來便告三婆婆言：『未來之世優鉢羅華劫中願愛世界，人壽轉多八十億歲，汝當於中得成阿耨多羅三藐三菩提，號曰日華如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0197b09_3": "「第三子所得世界亦復如是，人壽二千歲時成阿耨多羅三藐三菩提，號火音王如來乃至天人師、佛、世尊。",
    "T03n0157_005:0197b11_4-0": "第四成佛號須曼那，第五成佛號持戒王，第六成佛號善持目，第七成佛號梵增益，第八成佛號閻浮影，第九成佛號富樓那，第十成佛號曰勝妙，十一成佛號曰寶山，十二成佛號曰海藏，十三成佛號那羅延，十四成佛號曰尸棄，十五成佛號南無尼，十六成佛號曰覺尊，十七成佛號憍陳如，十八成佛號師子力，十九成佛號曰智幢，二十成佛號音聲，",
    "T03n0157_005:0197b11_4-1": "二十一成佛號尊勝佛，二十二成佛號離世尊佛，二十三號利益佛，二十四號智光明佛，二十五號師子尊佛，二十六號寂靜智佛，二十七號難陀佛，二十八號尼拘羅王佛，二十九號金色目佛，三十號得自在佛，三十一號曰樂佛，三十二號寶勝佛，三十三號善目佛，三十四號梵善樂佛，三十五號梵仙佛，三十六號梵音佛，三十七號法月佛，三十八號示現義佛，",
    "T03n0157_005:0197b11_4-2": "三十九號稱樂佛，四十號增益佛，四十一號端嚴佛，四十二號善香佛，四十三號眼勝佛，四十四號善觀佛，四十五號攝取義佛，四十六號善意願佛，四十七號勝慧佛，四十八號金幢佛，四十九號善目佛，五十號天明佛，五十一號淨飯佛，五十二號善見佛，五十三號毘琉璃幢佛，五十四號毘樓博叉佛，五十五號梵音佛，五十六號功德成就佛，五十七號有功德淨佛，",
    "T03n0157_005:0197b11_4-3": "五十八號寶光明佛，五十九號摩尼珠佛，六十號釋迦文尼佛，六十一號音尊王佛，六十二號智和合佛，六十三號勝尊佛，六十四號成華佛，六十五號善華佛，六十六號無怒佛，六十七號日藏佛，六十八號尊樂佛，六十九號日明佛，七十號龍得佛，七十一號金剛光明佛，七十二號稱王佛，七十三號常光明佛，七十四號相光明佛，七十五號刪尼輸佛，",
    "T03n0157_005:0197b11_4-4": "七十六號智成就佛，七十七號音王佛，七十八號娑羅王那羅延藏佛，七十九號火藏佛。",
    "T03n0157_005:0197c19_5": "「善男子！",
    "T03n0157_005:0197c19_6": "爾時，梵志其最小子名離怖惱，在佛前住，白佛言：『世尊！",
    "T03n0157_005:0197c20_7": "是七十九人，佛今已為現前授記，於遍敷優鉢羅華劫願愛世界人壽轉多時，成阿耨多羅三藐三菩提。",
    "T03n0157_005:0197c23_8": "世尊！",
    "T03n0157_005:0197c23_9": "我今佛前發阿耨多羅三藐三菩提心，優鉢羅華劫後分之中，成阿耨多羅三藐三菩提時，如七十九佛所得壽命，願我壽命亦復如是；如七十九佛所度眾生，我所度眾生亦復如是；如七十九佛三乘說法，我亦如是說三乘法；如七十九佛聲聞弟子眾數多少，我之所得眾數多少亦復如是；是七十九佛於優鉢羅華劫，所可教化無量眾生，使受人身未得度者，我於末劫成阿耨多羅三藐三菩提已，悉當教化，令住三乘。",
    "T03n0157_005:0198a04_10": "世尊！",
    "T03n0157_005:0198a04_11": "若我所願成就得己利者，惟願世尊授我阿耨多羅三藐三菩提記。』",
    "T03n0157_005:0198a05_12": "「善男子！",
    "T03n0157_005:0198a05_13": "爾時，寶藏佛即讚離怖惱言：『善哉！",
    "T03n0157_005:0198a06_14": "善哉！",
    "T03n0157_005:0198a06_15": "善男子！",
    "T03n0157_005:0198a07_16": "汝今乃為無量眾生生大悲心。",
    "T03n0157_005:0198a07_17": "善男子！",
    "T03n0157_005:0198a08_0": "未來之世，過一恒河沙等阿僧祇劫，入第二恒河沙等阿僧祇劫，是中有劫名優鉢羅華，後分之中，汝當成阿耨多羅三藐三菩提，號無垢燈出王如來、應、正遍知、明行足、善逝、世間解、無上士、調御丈夫、天人師、佛、世尊。",
    "T03n0157_005:0198a12_1": "七十九佛所得壽命都合半劫，汝之壽命亦得半劫，如前所願悉得成就。』",
    "T03n0157_005:0198a14_2": "「爾時，離怖惱菩薩復作是言：『世尊！",
    "T03n0157_005:0198a15_3": "若我所願成就得己利者，我今頭面敬禮於佛，令此世界周匝遍雨優鉢羅華微妙之香，若有眾生聞此香者，身諸四大清淨無穢，調適和順，一切病苦，悉得除愈。』",
    "T03n0157_005:0198a19_4": "善男子！",
    "T03n0157_005:0198a19_5": "爾時，離怖惱菩薩說是言已，尋以頭面敬禮佛足。",
    "T03n0157_005:0198a20_6": "爾時，此佛世界尋時遍雨優鉢羅華微妙之香，眾生聞者，身諸四大清淨無穢，調適和順，一切病苦，悉得除愈。",
    "T03n0157_005:0198a22_7": "「寶藏如來為是菩薩，而說偈言：「『善心慈悲，　　導師可起，　　諸佛世尊，　　咸稱讚汝，　　能斷堅牢，　　諸煩惱結，　　當來成善，　　淨智慧藏。』",
    "T03n0157_005:0198a28_0": "「善男子！",
    "T03n0157_005:0198a28_1": "爾時，離怖惱菩薩聞是偈已，心大歡喜，即起合掌，前禮佛足，去佛不遠，復坐聽法。",
    "T03n0157_005:0198b02_0": "「善男子！",
    "T03n0157_005:0198b02_1": "爾時，寶海梵志有三億弟子，在園門外一處而坐，教餘眾生受三歸依，令發阿耨多羅三藐三菩提心者。",
    "T03n0157_005:0198b04_2": "善男子！",
    "T03n0157_005:0198b04_3": "爾時，梵志勸諸弟子作如是言：『汝等今者應發阿耨多羅三藐三菩提心，取佛世界，今於佛前如心所求，便可說之。』",
    "T03n0157_005:0198b07_4": "「是三億人中有一人名曰樹提，作如是言：『尊者！",
    "T03n0157_005:0198b08_5": "云何菩提？",
    "T03n0157_005:0198b08_6": "云何助菩提法？",
    "T03n0157_005:0198b09_7": "云何菩薩修行菩提？",
    "T03n0157_005:0198b09_8": "云何繫念得於菩提？』",
    "T03n0157_005:0198b10_9": "「爾時，其師報言：『摩納！",
    "T03n0157_005:0198b10_10": "如汝所問，菩提者，即是菩薩之所修集四無盡藏。",
    "T03n0157_005:0198b11_11": "何等為四？",
    "T03n0157_005:0198b12_12": "所謂無盡福德藏、無盡智藏、無盡慧藏、無盡佛法和合藏。",
    "T03n0157_005:0198b13_13": "善男子！",
    "T03n0157_005:0198b13_14": "是名菩提。",
    "T03n0157_005:0198b13_15": "摩納！",
    "T03n0157_005:0198b14_16": "如佛所說助菩提法，所謂攝取助清淨度生死法門。",
    "T03n0157_005:0198b15_17": "善男子！",
    "T03n0157_005:0198b15_18": "捨財即是助菩提法，以調伏眾生故；持戒即是助菩提法，隨其所願得成就故；忍辱即是助菩提法，三十二相、八十種隨形好具足故；精進即是助菩提法，具足一切諸事故；禪定即是助菩提法，其心當得善調伏故；智慧即是助菩提法，以知一切諸煩惱故；多聞即是助菩提法，得無閡辯故；福德即是助菩提法，一切眾生之所須故；智即是助菩提法，成就無閡智故；寂滅即是助菩提法，柔軟善心得成就故；思惟即是助菩提法，成就斷疑故；慈心即是助菩提法，成就無閡心故；悲心即是助菩提法，教化眾生無厭足故；喜心即是助菩提法，於正法中生愛樂故；捨心即是助菩提法，成就斷於愛憎法故；聽法即是助菩提法，成就滅五蓋故；出世即是助菩提法，成就捨除一切世間故；阿蘭若是助菩提法，所作不善，滅使不生，所有善根，多增長故；念是助菩提法，成就護持故；意是助菩提法，成就分別諸法故；持是助菩提法，成就思議寤醒故；念處即是助菩提法，分別身受心法成就故；正勤即是助菩提法，以離一切不善法，修行一切善法增廣故；如意足是助菩提法，成就身心輕利故；諸根即是助菩提法，攝取諸根成就故；諸力即是助菩提法，摧滅一切煩惱故；覺是助菩提法，覺知實法故；六和即是助菩提法，調伏眾生，令清淨故。",
    "T03n0157_005:0198c13_19": "摩納！",
    "T03n0157_005:0198c13_20": "是名攝取助清淨度生死法門。』",
    "T03n0157_005:0198c14_21": "「樹提復言：『尊者！",
    "T03n0157_005:0198c14_22": "如佛所說，布施果報，即是大富得大眷屬，護持禁戒得生天上，廣博多聞得大智慧。",
    "T03n0157_005:0198c16_23": "又如佛說，思惟之法，得度生死。』",
    "T03n0157_005:0198c17_24": "「師復報言：『摩納！",
    "T03n0157_005:0198c17_25": "若樂生死故行布施，是故大富。",
    "T03n0157_005:0198c18_26": "摩納！",
    "T03n0157_005:0198c18_27": "若善男子、善女人，心向菩提，為心調伏，故行布施；為心寂靜，故持禁戒；為心清淨，無有愛濁，故求多聞；為大悲故，思惟修道；其餘諸法，智慧方便成就助求。",
    "T03n0157_005:0198c22_28": "摩納！",
    "T03n0157_005:0198c22_29": "是名助菩提法。",
    "T03n0157_005:0198c23_0": "如是修行，即是繫念得菩提也。",
    "T03n0157_005:0198c23_1": "摩納！",
    "T03n0157_005:0198c23_2": "如是菩提今應生欲，是道清淨，應專心作願；是道無濁，心清淨故；是道正直無有諂曲，斷煩惱故；是道安隱，乃至能到涅槃城故。",
    "T03n0157_005:0198c26_3": "汝等今應作大善願，取莊嚴佛土，隨意所求淨及不淨。』",
    "T03n0157_005:0198c28_4": "「善男子！",
    "T03n0157_005:0198c28_5": "爾時，樹提摩納在寶藏佛前，右膝著地長跪叉手，前白佛言：『世尊！",
    "T03n0157_005:0198c29_6": "我今發阿耨多羅三藐三菩提心，此不淨世界所有眾生，少於貪婬、瞋恚、愚癡，不犯非法，心無愛濁、無怨賊想，捨離、慳悋、嫉妬之心，離邪見心，安住正見，離不善心，求諸善法，離三惡心，求三善道，於三福處，成就善根，於三乘法，精勤修集，爾時我當成無上道。",
    "T03n0157_005:0199a07_0": "世尊！",
    "T03n0157_005:0199a07_1": "若我所願成就得己利者，令我兩手自然而出白色龍象。』",
    "T03n0157_005:0199a08_2": "作是言已，佛神力故，其兩手中即出龍象，其色純白七處到地。",
    "T03n0157_005:0199a10_0": "「見是事已，告言：『龍象！",
    "T03n0157_005:0199a10_1": "汝等今者可至虛空去此不遠，遍雨此界八德香水，覺悟此界一切眾生，若有眾生得遇一渧、聞其香氣，悉斷五蓋，所謂婬欲、瞋恚、眠睡、掉悔、疑蓋。』",
    "T03n0157_005:0199a14_2": "作是語已，爾時，龍象在虛空中，周旋速疾，猶如力士，善射放箭，是二龍象所作諸事悉成就已，復還來至摩納前住。",
    "T03n0157_005:0199a16_3": "爾時，樹提見是事已心大歡喜。",
    "T03n0157_005:0199a17_4": "「善男子！",
    "T03n0157_005:0199a17_5": "爾時，寶藏如來即告摩納：『善男子！",
    "T03n0157_005:0199a18_6": "未來之世，過一恒河沙等阿僧祇劫，入第二恒河沙阿僧祇劫，是時有劫名音光明，此佛世界轉名和合音光明，汝於是中成阿耨多羅三藐三菩提，号寶蓋增光明如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0199a23_7": "善男子！",
    "T03n0157_005:0199a24_8": "爾時，樹提頭面著地，禮於佛足。",
    "T03n0157_005:0199a24_9": "「寶藏如來即為樹提而說偈言：「『其心離垢，　　清淨且起，　　今已授記，　　能令無量，　　億數眾生，　　淨第一道，　　於當來世，　　調御天人。』",
    "T03n0157_005:0199b01_0": "「善男子！",
    "T03n0157_005:0199b01_1": "爾時，樹提聞是偈已，生大歡喜，即起合掌，前禮佛足，去佛不遠，復坐聽法。",
    "T03n0157_005:0199b02_2": "三億弟子除一千人，其餘咸共同聲發願，於此世界成阿耨多羅三藐三菩提。",
    "T03n0157_005:0199b04_3": "爾時，寶藏如來皆為一一授其阿耨多羅三藐三菩提記。",
    "T03n0157_005:0199b06_0": "乃至毘婆尸、尸棄、毘尸沙婆，最後成阿耨多羅三藐三菩提。",
    "T03n0157_005:0199b07_1": "「其餘千人悉皆讀誦毘陀外典，其中最大所宗仰者，名婆由比紐，白佛言：『世尊！",
    "T03n0157_005:0199b09_2": "我今所願，當於五濁惡世成阿耨多羅三藐三菩提，為此厚重貪欲、瞋恚、愚癡多惱眾生，說於正法。』",
    "T03n0157_005:0199b11_3": "「時，千人中復有一人字曰火鬘，作如是言：『尊者婆由比紐！",
    "T03n0157_005:0199b13_0": "向見何義，願於五濁惡世之中，成阿耨多羅三藐三菩提？』",
    "T03n0157_005:0199b14_1": "其師報言：『是菩薩大悲成就故，於五濁世成阿耨多羅三藐三菩提。",
    "T03n0157_005:0199b15_2": "爾時，眾生無有救護、無諸善念，其心常為煩惱所亂、諸見所侵，於中成阿耨多羅三藐三菩提，乃能大益無量眾生，善能為作擁護，依止舍宅燈明，兼復度脫於生死大海，教令安住於正見中，使處涅槃服甘露水，是菩薩摩訶薩欲示現大悲故，願取如是五濁惡世。』",
    "T03n0157_005:0199b22_3": "「善男子！",
    "T03n0157_005:0199b22_4": "爾時，寶藏如來告婆由比紐言：『善男子！",
    "T03n0157_005:0199b23_5": "當來之世，過一恒河沙等阿僧祇劫，入第二恒河沙等阿僧祇劫後分之中，東方去此一佛世界微塵數等佛土，有世界名袈裟幢，汝於是中當成阿耨多羅三藐三菩提，号金山王如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0199b29_6": "「爾時，婆由比紐復白佛言：『世尊！",
    "T03n0157_005:0199b29_7": "若我所願成就得己利者，我今頭面敬禮佛足，惟願如來以百福莊嚴佛之兩足置我頂上。』",
    "T03n0157_005:0199c03_0": "善男子！",
    "T03n0157_005:0199c03_1": "爾時，婆由比紐說是語已，尋時敬禮寶藏佛足。",
    "T03n0157_005:0199c04_2": "「即時，如來百福之足在其頭上，復以此偈，而讚歎言：「『大悲心者，　　今可還起，　　智慧明利，　　行菩薩道，　　為菩提故，　　斷除堅牢，　　諸煩惱縛，　　當來成佛，　　能大利益，　　無量眾生。』",
    "T03n0157_005:0199c11_0": "「善男子！",
    "T03n0157_005:0199c11_1": "爾時，婆由比紐聞是偈已，心大歡喜，即起合掌，前禮佛足，去佛不遠，復坐聽法。",
    "T03n0157_005:0199c14_0": "「善男子！",
    "T03n0157_005:0199c14_1": "爾時，火鬘摩納在寶藏佛前，右膝著地長跪叉手，前白佛言：『我今所願，於此世界發阿耨多羅三藐三菩提心，若有眾生三毒等分，不能專心住於善法，其心不善，壽四萬歲，爾時，我當成阿耨多羅三藐三菩提。』",
    "T03n0157_005:0199c19_2": "「爾時，寶藏如來告火鬘言：『善男子！",
    "T03n0157_005:0199c19_3": "未來之世，過一恒河沙等阿僧祇劫，入第二恒河沙等阿僧祇劫後分之中，此佛世界當名娑婆。",
    "T03n0157_005:0199c22_4": "何因緣故，名曰娑婆？",
    "T03n0157_005:0199c22_5": "是諸眾生忍受三毒及諸煩惱，是故彼界名曰忍土。",
    "T03n0157_005:0199c23_6": "時有大劫，名曰善賢。",
    "T03n0157_005:0199c24_7": "何因緣故，劫名善賢？",
    "T03n0157_005:0199c24_8": "是大劫中，多有貪欲、瞋恚、愚癡、憍慢眾生，有千世尊成就大悲出現於世。",
    "T03n0157_005:0199c26_9": "善男子！",
    "T03n0157_005:0199c26_10": "賢劫之初，人壽四萬歲，於千佛中，最初成阿耨多羅三藐三菩提，号拘留孫如來、應、正遍知、明行足、善逝、世間解、無上士、調御丈夫、天人師、佛、世尊，為諸眾生說三乘法，令無量眾生在生死者，悉得解脫住於涅槃。』",
    "T03n0157_005:0200a02_11": "「善男子！",
    "T03n0157_005:0200a02_12": "爾時，火鬘摩納前禮佛足，却在一面，復坐聽法。",
    "T03n0157_005:0200a04_0": "「善男子！",
    "T03n0157_005:0200a04_1": "爾時，第二摩納字虛空，在佛前坐，白佛言：『世尊！",
    "T03n0157_005:0200a05_2": "我於來世次拘留孫如來之處，人壽三萬歲，我當成阿耨多羅三藐三菩提。』",
    "T03n0157_005:0200a07_3": "「爾時，世尊告虛空摩納言：『善男子！",
    "T03n0157_005:0200a08_0": "當來之世，過一恒河沙等阿僧祇劫，入第二恒河沙等阿僧祇劫後分，入賢劫中，娑婆世界，次拘留孫佛後，人壽三萬歲，汝當於中成阿耨多羅三藐三菩提，号伽那迦牟尼如來、應、正遍知、明行足、善逝、世間解、無上士、調御丈夫、天人師、佛、世尊，有大名稱遍聞世間。』",
    "T03n0157_005:0200a14_1": "「爾時，虛空聞受記已，頭面禮佛，右繞三匝，在佛前住，以種種華散佛身上，叉手恭敬禮，以偈讚佛：「『攝護身心，　　善入禪定，　　以微妙音，　　善能教誡；　　其心清淨，　　無有濁亂，　　雖化眾生，　　不壞世法；　　名稱光明，　　及念總持，　　百福功德，　　無不增廣；　　為諸眾生，　　示現善道，　　竪仙勝幡，　　積功德山；　　持以利益，　　無量眾生，　　悉令一切，　　功德滿足；　　又與眾生，　　善寂滅道，　　所燒煩惱，　　如須彌山；　　於三有中，　　生大悲心，　　而與無量，　　眾生受記。』",
    "T03n0157_005:0200b02_0": "「善男子！",
    "T03n0157_005:0200b02_1": "爾時，第三摩納字毘舍掬多，在於佛前，以七寶床——床上所敷綩綖茵蓐價直千萬兩金，於其床上，置真金器盛滿七寶，純金澡灌七寶妙杖——供養世尊及比丘僧。",
    "T03n0157_005:0200b06_2": "作是施已，白佛言：『世尊！",
    "T03n0157_005:0200b06_3": "我未來世，過一恒河沙等阿僧祇劫，第二恒河沙等阿僧祇劫後分，入賢劫中，願我成阿耨多羅三藐三菩提。",
    "T03n0157_005:0200b09_4": "爾時人民壽命損減，初入五濁，所有眾生厚重貪婬、瞋恚、愚癡、慳悋、嫉妬，行於邪見，隨惡知識，諸不善根，以覆其心，於諸善根，心沒退失，遠離正見，邪命自活。",
    "T03n0157_005:0200b12_5": "伽那迦牟尼般涅槃後，正法滅已，一切眾生，盲無慧眼、無所師宗，人壽二萬歲，爾時，我當成阿耨多羅三藐三菩提。』",
    "T03n0157_005:0200b15_6": "「善男子！",
    "T03n0157_005:0200b15_7": "爾時，寶藏如來讚毘舍掬多言：『善哉！",
    "T03n0157_005:0200b16_8": "善哉！",
    "T03n0157_005:0200b16_9": "善男子！",
    "T03n0157_005:0200b16_10": "汝今成就無上智慧。",
    "T03n0157_005:0200b17_11": "汝當初入五濁惡世，時人壽命滿二萬歲，盲無慧眼，無所師宗，汝於是中成阿耨多羅三藐三菩提，今當号汝為大悲智慧。』",
    "T03n0157_005:0200b20_12": "佛告大悲智慧菩薩：『善男子！",
    "T03n0157_005:0200b20_13": "汝於來世，過一恒河沙等阿僧祇劫，入第二恒河沙等阿僧祇劫後分，入賢劫中，人壽二萬歲，汝於爾時，得成阿耨多羅三藐三菩提，号迦葉如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0200b25_14": "「善男子！",
    "T03n0157_005:0200b25_15": "爾時，大悲智慧菩薩，尋以頭面禮於佛足，却住一面，以種種華香、末香、塗香供養世尊，以偈讚佛：「『人中之尊，　　利益眾生，　　悉能令彼，　　生愛樂心，　　念定法門，　　心得專一，　　我聞妙音，　　心大歡喜；　　智慧方便，　　無不具足，　　是故能行，　　世間教化。",
    "T03n0157_005:0200c06_0": "　　又與無量，　　無邊眾生，　　授於無上，　　菩提道記；　　緣是得見，　　十方諸佛，　　智慧神足，　　皆悉平等。",
    "T03n0157_005:0200c10_0": "　　諸佛所有，　　微妙功德，　　并及示現，　　修菩薩道，　　授諸眾生，　　無上道記。",
    "T03n0157_005:0200c13_0": "　　若欲稱讚，　　不可得盡，　　是故我今，　　稽首敬禮。』",
    "T03n0157_005:0200c15_0": "「爾時，寶海梵志復告第四摩納毘舍耶無垢言：『善男子！",
    "T03n0157_005:0200c16_1": "汝今可發阿耨多羅三藐三菩提心。』",
    "T03n0157_005:0200c17_2": "「善男子！",
    "T03n0157_005:0200c17_3": "爾時，毘舍耶無垢在佛前住白佛言：『世尊！",
    "T03n0157_005:0200c18_4": "我願於此世界賢劫中，求阿耨多羅三藐三菩提，非於五濁惡世之中，如迦葉佛所有國土。",
    "T03n0157_005:0200c20_5": "迦葉如來般涅槃後，正法滅已，人壽轉少至十千歲，所有布施、調伏、持戒悉皆滅盡，是諸眾生善心轉滅，遠離七財，於惡知識起世尊想，於三福事永無學心，離三善行，勤行三惡，以諸煩惱覆智慧心，令無所見，於三乘法不欲修學。",
    "T03n0157_005:0200c25_6": "是眾生中，若我欲成阿耨多羅三藐三菩提，尚無有人能作遮閡，何況人壽一千歲也！",
    "T03n0157_005:0200c27_7": "乃至人壽百歲，是時眾生乃至無有善法名字，何況有行善根之者。",
    "T03n0157_005:0200c29_8": "五濁惡世，人民壽命稍稍減少，乃至十歲刀劫復起，我於爾時當從天來擁護眾生，為現善法，令離不善法，乃至安住十善法中，離於十惡煩惱諸結，悉令清淨，滅五濁世眾生，乃至人壽八萬歲，爾時，我當成阿耨多羅三藐三菩提。",
    "T03n0157_005:0201a05_9": "是時眾生，少於貪婬、瞋恚、愚癡、無明、慳悋、嫉妬，我於爾時，為諸眾生說三乘法，令得安住。",
    "T03n0157_005:0201a07_10": "世尊！",
    "T03n0157_005:0201a08_11": "若我所願成就得己利者，惟願如來授我阿耨多羅三藐三菩提記。",
    "T03n0157_005:0201a09_12": "世尊！",
    "T03n0157_005:0201a09_13": "若我不得如是受記，我於今者當求聲聞或求緣覺，如其乘力，疾得解脫度於生死。』",
    "T03n0157_005:0201a11_14": "「時寶藏佛告毘舍耶無垢言：『善男子！",
    "T03n0157_005:0201a12_15": "菩薩有四懈怠，若菩薩成就如是四法者，貪著生死，於生死獄受諸苦惱，不能疾成阿耨多羅三藐三菩提。",
    "T03n0157_005:0201a15_16": "何等四？",
    "T03n0157_005:0201a15_17": "下行、下伴、下施、下願。",
    "T03n0157_005:0201a15_18": "云何菩薩下行？",
    "T03n0157_005:0201a16_19": "或有菩薩破身口戒不能善護，是名下行；云何下伴，親近聲聞及辟支佛，與共從事，是名菩薩下伴；云何下施？",
    "T03n0157_005:0201a18_20": "不能一切捨諸所有，於受者中，心生分別，為得天上受快樂故，而行布施，是名菩薩下施；云何下願？",
    "T03n0157_005:0201a21_21": "不能一心願取諸佛淨妙世界，所作誓願不為調伏一切眾生，是名菩薩之下願也。",
    "T03n0157_005:0201a23_22": "菩薩成是四懈怠法，久處生死受諸苦惱，不能疾成阿耨多羅三藐三菩提。",
    "T03n0157_005:0201a25_23": "「『善男子！",
    "T03n0157_005:0201a25_24": "復有四法，菩薩成就，則能疾成阿耨多羅三藐三菩提。",
    "T03n0157_005:0201a26_25": "何等四？",
    "T03n0157_005:0201a26_26": "一、能持禁戒，淨身口意，護持法行；二、親近修學大乘之人，與法同事；三、所有之物能一切捨，以大悲心施於一切；四、一心願取種種莊嚴諸佛世界，亦為調伏一切眾生。",
    "T03n0157_005:0201b01_27": "是名四法菩薩成就，則能疾成阿耨多羅三藐三菩提。",
    "T03n0157_005:0201b03_28": "「『復有四法，菩薩成就，能持無上菩提之道。",
    "T03n0157_005:0201b04_29": "何等四？",
    "T03n0157_005:0201b04_30": "精勤行於諸波羅蜜；攝取一切無量眾生；心常不離四無量行；遊戲諸通。",
    "T03n0157_005:0201b06_0": "是名四法，菩薩成就，能持無上菩提之道。",
    "T03n0157_005:0201b06_1": "「『復有四法，令心無厭。",
    "T03n0157_005:0201b07_2": "何等為四？",
    "T03n0157_005:0201b07_3": "一者行施，二聽法，三修行，四攝取眾生。",
    "T03n0157_005:0201b08_4": "如是四法，令心無厭，菩薩應學。",
    "T03n0157_005:0201b09_5": "「『復有四無盡藏，是諸菩薩所應成就。",
    "T03n0157_005:0201b10_6": "何等四？",
    "T03n0157_005:0201b10_7": "一者信根，二者說法，三善根願，四者攝取貧窮眾生。",
    "T03n0157_005:0201b11_8": "是為菩薩四無盡藏具足修滿。",
    "T03n0157_005:0201b13_0": "「『復有四清淨法，菩薩成就。",
    "T03n0157_005:0201b13_1": "何等四？",
    "T03n0157_005:0201b13_2": "持戒清淨以無我故；三昧清淨無眾生故；智慧清淨無壽命故；解脫知見清淨以無人故。",
    "T03n0157_005:0201b15_3": "是為四清淨法，菩薩成就以是故，疾成阿耨多羅三藐三菩提，轉虛空法輪、轉不可思議法輪、轉不可量法輪、轉無我法輪、轉無言說法輪、轉出世法輪、轉通達法輪、轉諸天人所不能轉微妙之輪。",
    "T03n0157_005:0201b20_4": "「『善男子！",
    "T03n0157_005:0201b20_5": "未來之世，過一恒河沙等阿僧祇劫，入第二恒河沙等阿僧祇劫後分，初入賢劫，五濁滅已，壽命增益至八萬歲，汝於是中成阿耨多羅三藐三菩提，号曰彌勒如來、應、正遍知、明行足、善逝、世間解、無上士、調御丈夫、天人師、佛、世尊。』",
    "T03n0157_005:0201b25_6": "「爾時，毘舍耶摩納在於佛前，頭面禮足，却住一面，以種種華香、末香、塗香，供養於佛及比丘僧，以偈讚佛：「『世尊無垢，　　如真金山，　　眉間毫相，　　白如珂雪；　　應時為我，　　說微妙法，　　記我來世，　　作天人師。",
    "T03n0157_005:0201c04_0": "　　誰有見聞，　　而當不取，　　仙聖大覺，　　世燈功德？』",
    "T03n0157_005:0201c06_0": "「善男子！",
    "T03n0157_005:0201c06_1": "爾時，寶海梵志一千摩納，惟除一人，悉共讀誦比陀外典，皆已勸化於阿耨多羅三藐三菩提，如拘留孫、迦那伽牟尼、迦葉、彌勒。",
    "T03n0157_005:0201c09_2": "其第五者，名師子光明，亦如是。",
    "T03n0157_005:0201c09_3": "其千人中，惟除一人，其餘皆願於賢劫中成阿耨多羅三藐三菩提，於其眾中最下小者，名持力捷疾，寶海梵志復教令發阿耨多羅三藐三菩提心：『善男子！",
    "T03n0157_005:0201c13_4": "汝今莫觀久遠，當離心覺，為諸眾生起大悲心。』",
    "T03n0157_005:0201c14_5": "爾時，梵志即為持力捷疾，而說偈言：「『陰界諸入，　　所攝眾生，　　畏老病死，　　墮於愛海，　　閉在三有，　　可畏獄中，　　飲煩惱毒，　　互相侵害。",
    "T03n0157_005:0201c20_0": "　　長夜墮在，　　苦惱海中，　　癡盲無目，　　失於正道，　　久處生死，　　機關所覆，　　三有眾生，　　諸苦熾然。",
    "T03n0157_005:0201c24_0": "　　以離正見，　　安住邪見，　　周迴生死，　　五道之中，　　不得休息，　　譬如車輪。",
    "T03n0157_005:0201c27_0": "　　有諸眾生，　　失於法眼，　　盲無所覩，　　又無救護。",
    "T03n0157_005:0201c29_0": "　　汝應修集，　　無量智慧，　　令離癡惑，　　使發菩提，　　應與眾生，　　作善知識，　　為燒愛結，　　解煩惱縛，　　應為是等，　　發菩提心。",
    "T03n0157_005:0202a05_0": "　　失法眼者，　　為癡所覆，　　為離癡故，　　應與勝道，　　生死有獄，　　大火熾然，　　與法甘露，　　令其充足。",
    "T03n0157_005:0202a09_0": "　　汝今速往，　　至於佛所，　　頭頂禮足，　　作大利益。",
    "T03n0157_005:0202a11_0": "　　當於佛所，　　發妙勝願，　　所願勝妙，　　善持念之。",
    "T03n0157_005:0202a13_0": "　　汝當來世，　　調御天人，　　亦當願施，　　眾生無畏，　　拔濟一切，　　悉令解脫，　　亦令具足，　　根力覺道，　　雨大法雨，　　施智慧水，　　滅諸眾生，　　苦惱之火。』",
    "T03n0157_005:0202a19_0": "「善男子！",
    "T03n0157_005:0202a19_1": "爾時，持力捷疾作如是言：『尊者！",
    "T03n0157_005:0202a19_2": "我今所願，不求生死果報，不求聲聞、辟支佛乘；我今惟求無上大乘，待時待處，待調伏眾生，待發善願，我今思惟如是等事。",
    "T03n0157_005:0202a22_3": "尊者！",
    "T03n0157_005:0202a23_4": "且待須臾，聽我師子吼。』",
    "T03n0157_005:0202a23_5": "「時，善男子！",
    "T03n0157_005:0202a23_6": "爾時，寶海梵志漸漸却行，有侍者五人，一名手龍，二名陸龍，三名水龍，四名虛空龍，五名妙音龍，而告之曰：『汝等今者可發阿耨多羅三藐三菩提心。』",
    "T03n0157_005:0202a27_7": "五人報曰：『尊者！",
    "T03n0157_005:0202a27_8": "我等空無所有，無以供養佛及眾僧。",
    "T03n0157_005:0202a28_9": "未種善根，云何得發阿耨多羅三藐三菩提心？』",
    "T03n0157_005:0202a29_10": "「善男子！",
    "T03n0157_005:0202a29_11": "爾時，梵志以左耳中所著寶環持與手龍，右耳寶環持與陸龍，所坐寶床持與水龍，所用寶杖與虛空龍，純金澡罐與妙音龍。",
    "T03n0157_005:0202b03_12": "如是與已復作是言：『童子！",
    "T03n0157_005:0202b04_13": "汝今可持此物供養佛及眾僧，發阿耨多羅三藐三菩提心。』",
    "T03n0157_005:0202b06_0": "悲華經卷第五"
}