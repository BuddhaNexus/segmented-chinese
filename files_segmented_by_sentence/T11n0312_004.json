{
    "T11n0312_004:0711c17_0": "佛說如來不思議祕密大乘經卷",
    "T11n0312_004:0711c18_0": "第四",
    "T11n0312_004:0711c20_0": "西天譯經三藏朝散大夫",
    "T11n0312_004:0711c21_0": "試光祿卿傳梵大師賜紫",
    "T11n0312_004:0711c22_0": "沙門臣法護等奉　詔譯",
    "T11n0312_004:0711c23_0": "菩薩心密品第三之餘",
    "T11n0312_004:0711c24_0": "復次，金剛手大祕密主菩薩摩訶薩告寂慧菩薩摩訶薩言：「善男子！",
    "T11n0312_004:0711c25_1": "菩薩心密者，謂修慈行即知無我，若修悲行即無眾生，若修喜行即無壽者，若修捨行即無有人，若修布施行即心調伏，若修持戒行即心寂靜，若修忍辱行即心無盡相，若修精進行即心離相，若修禪定行即心安定，若修慧行即心無伺察，若修四念處行即心無念亦無作意，若修四正斷行即心正平等，若修四神足行即心無戲論，若修信根即心無著，若修精進根即心無發悟，若修念根即得自然智心，若修定根即得平等性智心，若修慧根即得無根本心，若修五力即得心無屈伏，若修七覺支即得慧分別心，若修八正道即得無所修心，若修奢摩他即得寂止心，若修毘鉢舍那即得無所觀心，若修四聖諦即得畢竟無了知心，若修佛作意即得無作意心，若修法作意即得法界平等心，若修僧作意即得無住心，若修成熟有情行即得本來清淨心，若修攝受正法行即得法界無差別心，若修嚴淨佛土行即得虛空平等心，若修無生法忍行即得無所得心，若修不退轉地行即得無轉而轉心，若修成就諸相行即得無相心，若修莊嚴菩提果即得三界圓滿心，若修降伏諸魔行即得普攝一切有情心，若修趣向菩提行即得法界自性隨覺了心，若修轉法輪行即得無轉非無轉心，若修大涅槃行即得隨觀生死自性心。",
    "T11n0312_004:0712a22_2": "「寂慧！",
    "T11n0312_004:0712a22_3": "當知此等皆是得忍菩薩心祕密法心業清淨。",
    "T11n0312_004:0712a23_4": "若彼菩薩如是清淨已，即得一切有情心亦清淨，而是菩薩乃能隨入諸有情心，即彼一切有情之心，皆從大菩提心光明中出。",
    "T11n0312_004:0712a26_5": "譬如虛空於一切處住、隨入一切處。",
    "T11n0312_004:0712a26_6": "菩薩心者亦復如是，於一切處住、隨入一切處。」",
    "T11n0312_004:0712a28_0": "金剛手大祕密主菩薩摩訶薩如是宣說菩薩所有身語心密不思議正法，時會中有七萬二千天及人發阿耨多羅三藐三菩提心，三萬二千菩薩得無生法忍，八萬四千人遠塵離垢得法眼淨，八千苾芻不受諸法漏盡意解得心解脫。",
    "T11n0312_004:0712b04_1": "時此三千大千世界六種震動，有大光明普遍照耀，虛空自然雨眾天華，復於空中有百千種殊妙音樂不鼓自鳴。",
    "T11n0312_004:0712b06_2": "其音樂中出如是言：「若諸有情已得授記位者，方乃得聞此金剛手大祕密主菩薩摩訶薩所說正法。",
    "T11n0312_004:0712b09_3": "於中聞已，受持讀誦如理修行、廣為他人隨應宣說，永不忘失大菩提心。",
    "T11n0312_004:0712b10_4": "當知彼人非少善根而能成就，已於廣多佛世尊所深植善本，勤修一切最勝福行，當為一切有情作大饒益。」",
    "T11n0312_004:0712b14_0": "震吼音聲菩薩來會品第四",
    "T11n0312_004:0712b15_0": "爾時世尊告寂慧菩薩摩訶薩言：「善男子！",
    "T11n0312_004:0712b15_1": "汝聞空中多種鼓樂妙音聲不？」",
    "T11n0312_004:0712b16_2": "寂慧菩薩白佛言：「世尊！",
    "T11n0312_004:0712b17_3": "我初已聞。",
    "T11n0312_004:0712b17_4": "此是何等殊妙音聲？",
    "T11n0312_004:0712b17_5": "願佛為說。」",
    "T11n0312_004:0712b18_6": "佛言：「寂慧！",
    "T11n0312_004:0712b18_7": "汝今當知，有菩薩摩訶薩名震吼音聲，從大雲世界雲音王如來所來此娑婆世界，瞻禮於我親近供養，及欲聽受金剛手菩薩宣說正法，亦復樂見十方來會諸大菩薩摩訶薩眾。",
    "T11n0312_004:0712b22_8": "是彼震吼音聲菩薩隱自身相住虛空中，雨眾妙華、鼓勝音樂，供養於我。",
    "T11n0312_004:0712b24_9": "其樂音中出如是聲：『世尊如來於大會中，非久宣說廣大正法。』」",
    "T11n0312_004:0712b25_10": "發是言已，即時震吼音聲菩薩摩訶薩從空而下入佛會中，頭面禮足右繞七匝，住於佛前而白佛言：「大雲世界雲音王如來問訊世尊，少病少惱，起居輕利，氣力安不？",
    "T11n0312_004:0712b29_11": "彼佛如來又作是說：『金剛手大祕密主菩薩摩訶薩，有大方便善說正法，是佛威神之所建立，乃能如是通達一切無量佛法。』」",
    "T11n0312_004:0712c04_0": "爾時世尊告震吼音聲菩薩摩訶薩言：「善哉善男子！",
    "T11n0312_004:0712c05_1": "汝善來此大眾會中，樂聽金剛手大祕密主菩薩摩訶薩宣說如來祕密不思議法。",
    "T11n0312_004:0712c07_2": "汝當於此諦聽諦受。」",
    "T11n0312_004:0712c08_0": "持國輪王先行品第五",
    "T11n0312_004:0712c09_0": "爾時會中諸菩薩眾咸起是念：「此金剛手大祕密主菩薩摩訶薩，往昔於何佛世尊所，親近聽受深種善根，復修何等廣大誓願，乃能如是具大辯才善說諸法？」",
    "T11n0312_004:0712c13_0": "爾時世尊知諸菩薩心疑念已，即告寂慧菩薩言：「善男子！",
    "T11n0312_004:0712c14_1": "我念過去世中經阿僧祇劫，復過阿僧祇數無量無邊不可思議劫前，有劫名善現，世界名莊嚴。",
    "T11n0312_004:0712c16_2": "有佛出世，號無邊功德寶眾莊嚴王如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T11n0312_004:0712c18_3": "寂慧當知，彼莊嚴世界廣大妙好安隱豐樂，人民熾盛，地平如掌，無諸砂礫荊棘雜穢，草木樹林青欝可愛。",
    "T11n0312_004:0712c21_4": "復有名華，軟草覆地青潤妙好，如孔雀項右旋喜相，有色有香令人適悅。",
    "T11n0312_004:0712c22_5": "下足于地隨減四指，舉足還復隨起四指。",
    "T11n0312_004:0712c23_6": "無極寒熱溫涼調適，軟美清風令人愛樂。",
    "T11n0312_004:0712c24_7": "其地莊嚴如吠瑠璃。",
    "T11n0312_004:0712c25_8": "彼時人民色相嚴好，少貪瞋癡及餘煩惱，人有孝愛復具勢力，聞說善言能自開曉。",
    "T11n0312_004:0712c27_9": "而彼世尊無邊功德寶眾莊嚴王如來法中，有十二那庾多諸聲聞眾，三十二俱胝諸菩薩眾。",
    "T11n0312_004:0712c29_10": "彼時人壽三十六俱胝歲，於中有人趣命終者。",
    "T11n0312_004:0713a01_11": "「寂慧當知，而彼善現劫中莊嚴世界，處于中四大洲。",
    "T11n0312_004:0713a02_12": "一一四大洲其量廣闊八萬四千由旬，每一由旬中有千國城郡邑聚落周匝圍繞。",
    "T11n0312_004:0713a04_13": "彼莊嚴世界中有大國城名極清淨，而彼國城分量廣闊，北六十四由旬、南四十由旬，東西亦然。",
    "T11n0312_004:0713a06_14": "有十千園苑而為嚴飾，國城之內復有十千州城縣邑。",
    "T11n0312_004:0713a07_15": "彼極清淨國城之中，有大轉輪聖王名曰持國，七寶具足為四大洲主。",
    "T11n0312_004:0713a09_16": "於先佛所深植善根，福德威光王中最勝，不退轉於阿耨多羅三藐三菩提心。",
    "T11n0312_004:0713a11_17": "「寂慧！",
    "T11n0312_004:0713a11_18": "而彼持國轉輪聖王所居國城，縱廣正等十六由旬，廣大殊妙，有七重牆，七寶所成，其上復有七重樓閣，七重寶網垂諸寶鈴。",
    "T11n0312_004:0713a14_19": "牆內周匝有四大園：一名眾花，二名德喜，三名孔雀喜，四名時分快樂。",
    "T11n0312_004:0713a15_20": "是諸園中各有大池：一名歡喜，二名喜上，三名香上，四名順流。",
    "T11n0312_004:0713a17_21": "其池縱廣半由旬量，悉以眾寶砌其階級，閻浮檀金而為其底，金沙布地，八功德水充滿其中，有寶蓮華彌覆其內，鵝鴈鴛鴦眾鳥游泳。",
    "T11n0312_004:0713a20_22": "又彼持國轉輪聖王有其七萬宮嬪婇女，皆悉相好端嚴殊妙，而為女寶以用給侍，是諸宮嬪皆悉已發阿耨多羅三藐三菩提心。",
    "T11n0312_004:0713a23_23": "王有千子，色相端嚴，勇猛無畏能伏他軍人，各具其二十八種大丈夫相以為嚴飾，深心淨信於阿耨多羅三藐三菩提法。",
    "T11n0312_004:0713a25_24": "「寂慧！",
    "T11n0312_004:0713a26_0": "時彼世尊無邊功德寶眾莊嚴王如來，居極清淨大國城中。",
    "T11n0312_004:0713a27_1": "彼持國轉輪聖王，與諸大臣、婆羅門長者乃至一切人民，咸悉恭敬尊重供養其王淨信彼無邊功德寶眾莊嚴王如來及苾芻眾，滿一俱胝歲，承事供養廣持悅意，種種飲食珍妙衣服乃至一切受用等物，悉以奉上。",
    "T11n0312_004:0713b03_2": "又諸苾芻眾，各以三園用獻遊止。",
    "T11n0312_004:0713b04_0": "「寂慧！",
    "T11n0312_004:0713b04_1": "彼轉輪王有諸太子，心各清淨曾無放逸，親近彼佛勇聞正法，不以欲樂而為染著。",
    "T11n0312_004:0713b06_0": "由不放逸其心寂定，聽正法故，是諸太子不久之間得五神通，即時各各踊身空中，猶如鵝王飛騰自在，從園至園，從此城邑至彼城邑，乃至遍遊四大洲界，隨行空中說伽陀曰：「『諸佛出世得何利？",
    "T11n0312_004:0713b10_1": "　　總聚人間利復深。",
    "T11n0312_004:0713b11_0": "　　仁者聽法淨信心，　　經百劫中極難得。",
    "T11n0312_004:0713b12_0": "　　今此人中仙出世，　　宣說正法寂靜道，　　我今近彼善逝尊，　　由聞法故生善趣，　　聞正法已破惡趣，　　聞正法已善趣生，　　由聞法故煩惱除，　　心得清涼最上樂。』",
    "T11n0312_004:0713b16_0": "　　空中說是伽陀時，　　此大地中六震動，　　天人空中出妙聲，　　大雨眾華生悅意：　『若人得見佛大師，　　彼功德說不能盡，　　應當頂禮二足尊，　　合掌諦誠而恭信。",
    "T11n0312_004:0713b20_0": "　　彼佛能知人心意，　　如其所應為說法。』",
    "T11n0312_004:0713b21_0": "　　聞法三十六俱胝，　　人皆住勝菩提道；　　復有三百俱胝人，　　獲得最上淨法眼；　　一切皆生厭離心，　　歸佛出家依正教。",
    "T11n0312_004:0713b24_0": "　　又四俱胝那庾多，　　人受淨戒作佛事，　　聽法供養佛世尊，　　作已各還於本處。",
    "T11n0312_004:0713b26_0": "「彼諸太子說伽陀已，同為其父持國轉輪聖王作供養事。",
    "T11n0312_004:0713b27_1": "擇以龍堅妙栴檀香造作樓閣，廣大殊麗妙好嚴飾，縱廣正等十由旬量，四方四隅分量齊等，樓觀門徑悉以龍堅妙栴檀香；製作圓具如天宮殿。",
    "T11n0312_004:0713c01_2": "其龍堅香半兩價直過於閻浮檀金價，而彼樓閣巧施工力妙好嚴成。",
    "T11n0312_004:0713c03_3": "「是時持國轉輪聖王欲詣世尊無邊功德寶眾莊嚴王如來所，瞻禮親近聽受正法。",
    "T11n0312_004:0713c05_4": "時王諸子并宮嬪眷屬，侍從父王，即入栴檀大樓閣中。",
    "T11n0312_004:0713c06_5": "其王處于蓮華莊嚴師子座上，太子宮嬪臣佐人民咸皆尊重，以一切種花鬘塗香、上妙衣服、寶幢幡蓋、微妙音樂廣伸供養。",
    "T11n0312_004:0713c09_6": "復以寶網垂覆樓閣，眾共執擎而將前進，即時騰踊在虛空中，猶如鵝王自在而行。",
    "T11n0312_004:0713c11_7": "前至佛所，徐徐以彼樓閣安置地已，持國轉輪聖王并太子宮嬪從樓閣中安庠而下，前詣佛所，頭面著地禮佛雙足，并苾芻眾各敬禮已，右繞七匝還住佛前，合掌諦誠聽受正法。",
    "T11n0312_004:0713c15_8": "時彼世尊無邊功德寶眾莊嚴王如來，知彼持國轉輪聖王來佛會中樂欲聽法，佛即如應為說妙法示教利喜。",
    "T11n0312_004:0713c17_9": "佛言：『大王！",
    "T11n0312_004:0713c17_10": "汝今當知有四種法，若如理修行者，即能安住大乘趣向勝道，所有善法而無壞失。",
    "T11n0312_004:0713c19_11": "何等為四？",
    "T11n0312_004:0713c20_0": "大王！",
    "T11n0312_004:0713c20_1": "一者、信法能向勝道。",
    "T11n0312_004:0713c20_2": "復何名信？",
    "T11n0312_004:0713c20_3": "謂有信故而能隨順諸賢聖種，所不應作而悉不作。",
    "T11n0312_004:0713c22_0": "二者、尊重能向勝道。",
    "T11n0312_004:0713c22_1": "以尊重故，於諸聖者所說妙法而能聽受，諦受法故耳無外聽。",
    "T11n0312_004:0713c23_2": "三者、無慢能向勝道。",
    "T11n0312_004:0713c24_3": "以無慢故，即能於彼一切賢聖恭信頂禮。",
    "T11n0312_004:0713c25_4": "四者、精進能向勝道。",
    "T11n0312_004:0713c25_5": "以精進故，若身若心悉得輕安，所作善法皆能成辦。",
    "T11n0312_004:0713c26_6": "大王！",
    "T11n0312_004:0713c27_7": "此等四法若如理修行者，即能安住大乘趣向勝道。",
    "T11n0312_004:0713c29_0": "佛說如來不思議祕密大乘經卷第四"
}