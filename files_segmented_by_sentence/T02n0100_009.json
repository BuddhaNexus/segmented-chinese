{
    "T02n0100_009:0435a03_0": "別譯雜阿含經卷第九(丹本第九卷初准)失譯人名今附秦錄（一六一）如是我聞：一時，佛在舍衛國祇樹給孤獨園。",
    "T02n0100_009:0435a07_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「不生歡喜園，　　終不能得樂。",
    "T02n0100_009:0435a11_0": "　是三十三天，　　名稱滿世間，　常是彼天人，　　之所居住處。」",
    "T02n0100_009:0435a13_0": "爾時，世尊以偈答曰：「汝如小嬰愚，　　非爾智所及，　如斯之妙法，　　乃是羅漢語。",
    "T02n0100_009:0435a16_0": "　諸行斯無常，　　是生滅之法，　其生滅滅已，　　寂滅乃為樂。」",
    "T02n0100_009:0435a18_0": "天復以偈讚曰：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0435a21_0": "爾時，此天說此偈已，歡喜還宮。",
    "T02n0100_009:0435a22_0": "（一六二）如是我聞：一時，佛在舍衛國祇樹給孤獨園。",
    "T02n0100_009:0435a23_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「能捨於家業，　　斷諸一切法，　常教授於他，　　不名善沙門。」",
    "T02n0100_009:0435a28_0": "爾時，世尊以偈答曰：「夜叉汝當知，　　若諸種姓中，　有遭苦難者，　　諸有有智人，　不應不愍彼。",
    "T02n0100_009:0435b02_1": "　　善逝以大悲，　安慰而教導，　　羅漢法應爾。」",
    "T02n0100_009:0435b04_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0435b07_0": "爾時，此天說此偈已，歡喜還宮。",
    "T02n0100_009:0435b08_0": "（一六三）如是我聞：一時，佛在舍衛國祇樹給孤獨園。",
    "T02n0100_009:0435b09_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「若有賢善人，　　能具修慚愧，　譬如彼良馬，　　不為[怡台+龍]悷惡。」",
    "T02n0100_009:0435b14_0": "爾時，世尊以偈答曰：「一切世間人，　　少能修慚愧，　能遠離諸惡，　　猶彼調乘馬。」",
    "T02n0100_009:0435b17_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0435b20_0": "爾時，此天說此偈已，歡喜還宮。",
    "T02n0100_009:0435b21_0": "（一六四）如是我聞：一時，佛在舍衛國祇樹給孤獨園。",
    "T02n0100_009:0435b22_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「不善知己法，　　好欲習他法，　是名睡不寤，　　有時必得寤。」",
    "T02n0100_009:0435b27_0": "爾時，世尊以偈答曰：「既善知己法，　　不憙習他教，　漏盡阿羅漢，　　棄惡就正法。」",
    "T02n0100_009:0435c01_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0435c04_0": "爾時，此天說此偈已，歡喜還宮。",
    "T02n0100_009:0435c05_0": "（一六五）如是我聞：一時，佛在舍衛國祇樹給孤獨園。",
    "T02n0100_009:0435c06_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「不善調於法，　　依止於異見，　是名睡不寤，　　有時或得寤。」",
    "T02n0100_009:0435c11_0": "爾時，世尊以偈答曰：「於法善調順，　　不依止邪見，　度愛之彼岸，　　佛知已涅槃。」",
    "T02n0100_009:0435c14_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0435c17_0": "爾時，此天說此偈已，歡喜還宮。",
    "T02n0100_009:0435c18_0": "（一六六）如是我聞：一時，佛在舍衛國祇樹給孤獨園。",
    "T02n0100_009:0435c19_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「比丘得羅漢，　　盡諸有漏法，　如是滅結者，　　住於最後身。",
    "T02n0100_009:0435c24_0": "　偽說言是我，　　偽說言非我。」",
    "T02n0100_009:0435c25_0": "爾時，世尊以偈答曰：「比丘得羅漢，　　盡諸有漏法，　如斯滅結者，　　住於最後身。",
    "T02n0100_009:0435c28_0": "　內心終不著，　　我及以非我，　隨順世俗故，　　亦說我非我。」",
    "T02n0100_009:0436a01_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0436a04_0": "爾時，此天說此偈已，歡喜還宮。",
    "T02n0100_009:0436a05_0": "（一六七）如是我聞：一時，佛在舍衛國祇樹給孤獨園。",
    "T02n0100_009:0436a06_1": "爾時，羅睺羅阿脩羅王手障於月。",
    "T02n0100_009:0436a06_2": "時月天子極大驚怖，身毛為竪，往詣佛所，頂禮佛足，即說偈言：「如來大精進，　　我今歸命禮，　能於一切處，　　悉皆得解脫。",
    "T02n0100_009:0436a11_0": "　今遭大艱難，　　願作我歸依，　世間之善逝，　　應供阿羅漢，　我今來歸依，　　如來愍世間，　使彼羅睺羅，　　自然放捨我。」",
    "T02n0100_009:0436a15_0": "爾時，世尊說偈答曰：「月處虛空中，　　能滅一切闇，　有大光明照，　　清白悉明了。",
    "T02n0100_009:0436a18_0": "　月是世明燈，　　羅睺應速放。」",
    "T02n0100_009:0436a19_0": "　羅睺聞偈已，　　心中懷戰慄，　流汗如沐浴，　　即速放彼月。",
    "T02n0100_009:0436a21_0": "時，跋羅蒲盧旃見阿脩羅王速疾放月，即說偈言：「汝何故驚懼？",
    "T02n0100_009:0436a23_1": "　　速疾放於月，　身汗如沐浴，　　掉動如病者？」",
    "T02n0100_009:0436a25_0": "時，阿脩羅復說偈言：「我聞佛說偈，　　若不放月者，　頭當破七分，　　終不見安樂。」",
    "T02n0100_009:0436a28_0": "時，跋羅蒲盧旃復說偈言：「佛出未曾有，　　見者得安隱，　阿修聞說偈，　　即時放於月。」",
    "T02n0100_009:0436b02_0": "（一六八）如是我聞：一時，佛在舍衛國祇樹給孤獨園。",
    "T02n0100_009:0436b03_1": "時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：「汝手為有杻，　　及有靽桁不？",
    "T02n0100_009:0436b07_0": "　不處於牢獄，　　乃至繫閉不？」",
    "T02n0100_009:0436b08_0": "爾時，世尊以偈答曰：「我都無手杻，　　及以諸桁械，　羇靽繫閉等，　　一切皆永滅。",
    "T02n0100_009:0436b11_0": "　夜叉汝當知，　　我脫如是事。」",
    "T02n0100_009:0436b12_0": "天復以偈問曰：「云何名為杻？",
    "T02n0100_009:0436b13_1": "　　云何是桁械？",
    "T02n0100_009:0436b14_0": "　云何是羇靽？",
    "T02n0100_009:0436b14_1": "　　云何為繫閉？」",
    "T02n0100_009:0436b15_0": "佛復以偈答曰：「母即名為杻，　　婦名為桁械，　子名為羇靽，　　愛名為繫閉。",
    "T02n0100_009:0436b18_0": "　我無母之杻，　　亦無妻桁械，　無有子羇靽，　　復無愛繫閉。」",
    "T02n0100_009:0436b20_0": "天復說偈言：「善哉得無杻！",
    "T02n0100_009:0436b21_1": "　　亦無有桁械。",
    "T02n0100_009:0436b22_0": "　善哉無羇靽！",
    "T02n0100_009:0436b22_1": "　　無繫閉亦善。」",
    "T02n0100_009:0436b23_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0436b26_0": "爾時，此天說此偈已，歡喜還宮。",
    "T02n0100_009:0436b27_0": "（一六九）如是我聞：一時，佛在釋翅鳩羅脾大斯聚落。",
    "T02n0100_009:0436b28_1": "爾時，世尊剃除鬚髮，未久之間，晨朝早起，正身端坐，以衣覆頭。",
    "T02n0100_009:0436b29_2": "時彼鳩羅脾大斯聚落之中，有一天神來至佛所，而問佛言：「汝憂愁耶？」",
    "T02n0100_009:0436c02_3": "佛言：「我無所失，何故憂愁？」",
    "T02n0100_009:0436c02_4": "天神復言：「汝歡喜耶？」",
    "T02n0100_009:0436c03_5": "佛答之曰：「我無所得，何故歡喜？」",
    "T02n0100_009:0436c04_6": "復言：「沙門汝不憂愁不歡喜耶？」",
    "T02n0100_009:0436c04_7": "佛言：「誠如所言。」",
    "T02n0100_009:0436c05_8": "天即說偈言：「比丘汝云何，　　得無煩惱耶？",
    "T02n0100_009:0436c07_0": "　汝無少歡喜，　　獨坐於林野，　是處難忍樂。",
    "T02n0100_009:0436c08_1": "　　而汝於今者，　不為不忍樂，　　之所覆蔽障。」",
    "T02n0100_009:0436c10_0": "爾時，世尊以偈答曰：「我都無煩惱，　　安住得解脫。",
    "T02n0100_009:0436c12_0": "　亦無有歡喜，　　不樂所不亂，　天神應當知，　　是故能獨住。」",
    "T02n0100_009:0436c14_0": "天神復以偈問言：「比丘汝今者，　　何故無煩惱？",
    "T02n0100_009:0436c16_0": "　云何無歡喜？",
    "T02n0100_009:0436c16_1": "　　而獨住林野，　不為彼不樂，　　之所覆蔽障？」",
    "T02n0100_009:0436c18_0": "爾時，世尊以偈答曰：「歡喜即煩惱，　　煩惱即歡喜。",
    "T02n0100_009:0436c20_0": "　我無喜煩惱，　　天神應當知。」",
    "T02n0100_009:0436c21_0": "天神復說偈言：「比丘快善哉！",
    "T02n0100_009:0436c22_1": "　　而無諸煩惱，　亦無有歡喜，　　無歡喜善哉！",
    "T02n0100_009:0436c24_0": "　善哉處閑獨！",
    "T02n0100_009:0436c24_1": "　　不樂所不亂。」",
    "T02n0100_009:0436c25_0": "天神復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0436c28_0": "爾時，此天說此偈已，歡喜還宮。",
    "T02n0100_009:0436c29_0": "（一七〇）如是我聞：一時，佛在舍衛國祇樹給孤獨園。",
    "T02n0100_009:0437a01_1": "時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：「端坐百牟鋑，　　頭上亦火然，　應勤思方便，　　而斷於欲結。」",
    "T02n0100_009:0437a05_0": "爾時，世尊以偈答曰：「端坐百牟鋑，　　頭上亦火然，　念覺之比丘，　　應勤思方便，　而斷於邊見，　　及以吾我見。」",
    "T02n0100_009:0437a09_0": "天復以偈讚曰：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0437a12_0": "爾時，此天說是偈已，歡喜還宮。",
    "T02n0100_009:0437a13_0": "（一七一）如是我聞：一時，佛在舍衛國祇樹給孤獨園。",
    "T02n0100_009:0437a14_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「天女侍左右，　　毘舍闍充滿，　愚癡黑闇林，　　云何得過去？」",
    "T02n0100_009:0437a19_0": "爾時，世尊以偈答曰：「正直名為道，　　無畏名方便，　無聲名快樂，　　能覆善覺觀。",
    "T02n0100_009:0437a22_0": "　慚愧為拘靷，　　念為諸翼從，　智慧為善乘，　　正見為引導。",
    "T02n0100_009:0437a24_0": "　男子若女人，　　能乘是乘者，　必捨棄名色，　　離欲斷生死。」",
    "T02n0100_009:0437a26_0": "天復以偈讚曰：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0437a29_0": "爾時，此天說此偈已，歡喜還宮。",
    "T02n0100_009:0437b01_0": "（一七二）如是我聞：一時，佛在舍衛國祇樹給孤獨園。",
    "T02n0100_009:0437b02_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「九門四輪轉，　　內盛滿重銅，　深淤泥之中，　　云何而得去？」",
    "T02n0100_009:0437b07_0": "爾時，世尊以偈答曰：「斷於喜愛結，　　及以欲貪惡，　拔於愛根本，　　然後安隱出。」",
    "T02n0100_009:0437b10_0": "天復以偈讚言：「往昔已曾見，　　婆羅門涅槃，　嫌怖久捨離，　　能度世間愛。」",
    "T02n0100_009:0437b13_0": "爾時，此天說此偈已，歡喜還宮。",
    "T02n0100_009:0437b14_0": "（一七三）如是我聞：一時，佛在舍衛國祇樹給孤獨園。",
    "T02n0100_009:0437b15_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「云何外結髮，　　內亦有結髮，　世界俱結髮？",
    "T02n0100_009:0437b19_2": "　　我今問瞿曇，　云何令結髮，　　作於不結髮？」",
    "T02n0100_009:0437b21_0": "爾時，世尊以偈答曰：「堅持立禁戒，　　修心及智慧，　懃行於精進，　　具念名比丘，　速能令結髮，　　作於不結髮。」",
    "T02n0100_009:0437b25_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0437b28_0": "爾時，此天說此偈已，歡喜還宮。",
    "T02n0100_009:0437b29_0": "（一七四）如是我聞：一時，佛在舍衛國祇樹給孤獨園。",
    "T02n0100_009:0437c01_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「出家甚為難，　　極難難可見，　愚者作沙門，　　多有諸事難。",
    "T02n0100_009:0437c06_0": "　怖畏懈怠者，　　常無歡喜心，　云何而得行，　　於彼沙門法？",
    "T02n0100_009:0437c08_0": "　不能禁其心，　　數生不歡喜，　想欲得自在，　　云何而除滅？」",
    "T02n0100_009:0437c10_0": "爾時，世尊以偈答曰：「比丘覆惡覺，　　譬如龜藏六，　比丘無所依，　　亦不惱害彼，　比丘入涅槃，　　都無有譏論。」",
    "T02n0100_009:0437c14_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0437c17_0": "爾時，此天說此偈已，歡喜還宮。",
    "T02n0100_009:0437c18_0": "（一七五）如是我聞：一時，佛在舍衛國祇樹給孤獨園。",
    "T02n0100_009:0437c19_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「睡臥厭頻申，　　頻申而不樂，　飲食不調適，　　并心下狹劣，　五事來覆障，　　不得見賢道。」",
    "T02n0100_009:0437c25_0": "爾時，世尊以偈答曰：「若人睡臥厭，　　頻申而不樂，　飲食不調適，　　并其心下劣，　精進捨五事，　　後必見聖道。」",
    "T02n0100_009:0437c29_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0438a03_0": "爾時，此天說此偈已，歡喜還宮。",
    "T02n0100_009:0438a04_0": "（一七六）如是我聞：一時，佛在舍衛國祇樹給孤獨園。",
    "T02n0100_009:0438a05_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「池水云何竭？",
    "T02n0100_009:0438a08_2": "　　有何流還返？",
    "T02n0100_009:0438a09_0": "　世間之苦樂，　　何處都消盡？」",
    "T02n0100_009:0438a10_0": "爾時，世尊以偈答曰：「眼耳與鼻舌，　　并及於身意，　名色都消盡，　　如是池枯竭。",
    "T02n0100_009:0438a13_0": "　盡於諸結業，　　世間之苦樂，　於斯盡無餘，　　亦無有還返。」",
    "T02n0100_009:0438a15_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0438a18_0": "爾時，此天說此偈已，歡喜還宮。",
    "T02n0100_009:0438a19_0": "（一七七）如是我聞：一時，佛在舍衛國祇樹給孤獨園。",
    "T02n0100_009:0438a20_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「牟尼之世雄，　　猶如伊尼延，　少食不嗜味，　　寂然處林坐。",
    "T02n0100_009:0438a25_0": "　我今有少疑，　　欲問於瞿曇，　苦從誰出要？",
    "T02n0100_009:0438a26_1": "　　云何解脫苦？",
    "T02n0100_009:0438a27_0": "　苦於何處盡？",
    "T02n0100_009:0438a27_1": "　　願為決所疑。」",
    "T02n0100_009:0438a28_0": "爾時，世尊以偈答曰：「世間有五欲，　　意第六顯現，　除斷於喜欲，　　遠離一切苦，　是名苦出要，　　亦名苦解脫，　斯處名盡滅，　　是事汝當知。」",
    "T02n0100_009:0438b04_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0438b07_0": "爾時，此天說此偈已，歡喜還宮。",
    "T02n0100_009:0438b08_0": "（一七八）如是我聞：一時，佛在舍衛國祇樹給孤獨園。",
    "T02n0100_009:0438b09_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「都無所緣攀，　　又無安足處，　甚深洪流中，　　誰能不沈沒？",
    "T02n0100_009:0438b14_0": "　誰有勤精進，　　能度瀑駛流？」",
    "T02n0100_009:0438b15_0": "爾時，世尊以偈答曰：「淨持於禁戒，　　修智及禪定，　觀察內身念，　　難度而得度。",
    "T02n0100_009:0438b18_0": "　得離於欲結，　　出過色有使，　盡於歡喜有，　　如是能履深，　而不為沒溺，　　能度瀑駛流。」",
    "T02n0100_009:0438b21_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0438b24_0": "爾時，此天說此偈已，歡喜還宮。",
    "T02n0100_009:0438b25_0": "（一七九）如是我聞：一時，佛在舍衛國祇樹給孤獨園。",
    "T02n0100_009:0438b26_1": "時有一天，光色倍常，赫然大明，遍于祇洹，來詣佛所，頂禮足已，在一面坐。",
    "T02n0100_009:0438b27_2": "問言：「瞿曇！",
    "T02n0100_009:0438b28_3": "汝今能知一切眾生所著所縛，及知一切眾生得解脫者，并淨解脫不？」",
    "T02n0100_009:0438b29_4": "爾時，世尊即告天曰：「我實盡知一切之所縛著，及得解脫、盡解脫、淨解脫者。」",
    "T02n0100_009:0438c02_5": "天復問言：「瞿曇！",
    "T02n0100_009:0438c02_6": "云何能知一切眾生之所縛著得解脫、盡解脫、淨解脫耶？」",
    "T02n0100_009:0438c04_7": "佛復告言：「我盡觀見有，汝天當知，今我之心得善解脫，得解脫故，能知眾生之所縛著，得解脫、盡解脫、淨解脫，亦悉知之。」",
    "T02n0100_009:0438c06_8": "天即讚言：「善哉！",
    "T02n0100_009:0438c07_9": "善哉！",
    "T02n0100_009:0438c07_10": "瞿曇！",
    "T02n0100_009:0438c07_11": "知縛著，乃至能知得淨解脫。」",
    "T02n0100_009:0438c08_12": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0438c11_0": "爾時，此天說此偈已，歡喜還宮。",
    "T02n0100_009:0438c12_0": "（一八〇）如是我聞：一時，佛在舍衛國祇樹給孤獨園。",
    "T02n0100_009:0438c13_1": "時有一天，光色倍常，於其夜中，來詣佛所，威光顯照，遍于祇洹，晃然大明，却坐一面，而問佛言：「瞿曇！",
    "T02n0100_009:0438c15_2": "汝為能度瀑駛流耶？」",
    "T02n0100_009:0438c15_3": "爾時，世尊答言：「實爾！」",
    "T02n0100_009:0438c16_4": "天言：「瞿曇！",
    "T02n0100_009:0438c16_5": "如此駛流，深廣無際，傍無攀緣，中無安足，而能得度，甚為奇特。」",
    "T02n0100_009:0438c18_6": "佛言：「實爾。」",
    "T02n0100_009:0438c18_7": "天復問曰：「瞿曇！",
    "T02n0100_009:0438c18_8": "汝今云何於此駛流，無可攀挽，無安足處，而能得度？」",
    "T02n0100_009:0438c19_9": "佛答天曰：「若我懈怠，必為沈沒。",
    "T02n0100_009:0438c20_10": "若為沈沒，必為所漂。",
    "T02n0100_009:0438c21_11": "若我精進，必不沈沒。",
    "T02n0100_009:0438c21_12": "若不沈沒，不為所漂。",
    "T02n0100_009:0438c22_13": "我於如是大洪流中，無可攀挽，無安足處，而能得度此大駛流。」",
    "T02n0100_009:0438c23_14": "天即讚言：「善哉！",
    "T02n0100_009:0438c23_15": "善哉！",
    "T02n0100_009:0438c24_0": "比丘於此駛流，無所攀挽，而能得度，甚為希有！」",
    "T02n0100_009:0438c26_0": "天復以偈讚言：「我昔已曾見，　　婆羅門涅槃，　久捨於嫌怖，　　能度世間愛。」",
    "T02n0100_009:0438c29_0": "爾時，此天說此偈已，歡喜還宮。",
    "T02n0100_009:0439a01_0": "　牟鋑及天女　　四轉輪、髻髮　睡厭、極難盡　　伊尼延、駛流　無縛著解脫　　而能得濟度（一八一）如是我聞：一時，佛在舍衛國祇樹給孤獨園。",
    "T02n0100_009:0439a05_1": "時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：「世間常驚懼，　　眾生恒憂惱，　未得財封利，　　及已得之者，　於得不得中，　　能無喜懼心，　如斯之等事，　　唯願為我說。」",
    "T02n0100_009:0439a11_0": "爾時，世尊以偈答曰：「若有智慧者，　　苦行攝諸根，　棄捨一切務，　　除如此等人，　更無出生死。",
    "T02n0100_009:0439a14_1": "　　若不捨諸務，　常處於生死，　　驚畏而怖迮，　憂愁等諸患，　　苦惱所纏逼。",
    "T02n0100_009:0439a17_0": "　若捨於一切，　　能除上諸患，　則離於生死，　　憂怖等諸惡。」",
    "T02n0100_009:0439a19_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0439a22_0": "爾時，此天說此偈已，歡喜還宮。",
    "T02n0100_009:0439a23_0": "（一八二）如是我聞：一時，佛在舍衛國祇樹給孤獨園。",
    "T02n0100_009:0439a24_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「誰得色最勝？",
    "T02n0100_009:0439a27_2": "　　誰乘和合逝？",
    "T02n0100_009:0439a28_0": "　當於其處住，　　習學何事業？",
    "T02n0100_009:0439a29_0": "　是何等種類，　　而能供養天？」",
    "T02n0100_009:0439b01_0": "爾時，世尊以偈答曰：「持戒有智慧，　　善能修己者，　念禪不放逸，　　除去四熱惱。",
    "T02n0100_009:0439b04_0": "　正法意解脫，　　如此得上色，　美妙獲最勝，　　和合斯乘道。",
    "T02n0100_009:0439b06_0": "　應形彼處住，　　習學於善法，　若有如是人，　　名知供養天。」",
    "T02n0100_009:0439b08_0": "天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0439b11_0": "爾時，此天說此偈已，歡喜還宮。",
    "T02n0100_009:0439b12_0": "（一八三）如是我聞：一時，佛在舍衛國祇樹給孤獨園。",
    "T02n0100_009:0439b13_1": "時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：「羅吒國商估，　　財產極巨富，　各各相貪利，　　貪求無厭足。",
    "T02n0100_009:0439b18_0": "　為財產鬪諍，　　愛欲結流漂，　如斯之等類，　　誰能捨欲愛？」",
    "T02n0100_009:0439b20_0": "爾時，世尊以偈答曰：「棄捨於眾緣，　　妻子及六畜，　一切所翫愛，　　除去欲貪癡。",
    "T02n0100_009:0439b23_0": "　捨欲而出家，　　此能斷欲結，　永捨於一切，　　漂沒及諍訟。」",
    "T02n0100_009:0439b25_0": "爾時天復以偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_009:0439b28_0": "爾時，此天說此偈已，歡喜還宮。",
    "T02n0100_009:0439b29_0": "（一八四）如是我聞：一時，佛在舍衛國祇樹給孤獨園。",
    "T02n0100_009:0439c01_1": "爾時，佛告諸比丘：「於往昔時，俱薩羅國有五百乘車，而以為伴，行到曠野險難之處，無有水草。",
    "T02n0100_009:0439c03_2": "有五百賊尋逐其車，規欲摽掠。",
    "T02n0100_009:0439c04_3": "時有天神，住曠野中，知賊欲劫，而作是念：『我今當往詣彼車所，我當問之，彼若能答，當為救護。",
    "T02n0100_009:0439c06_4": "設有不通，我當放捨。』",
    "T02n0100_009:0439c06_5": "思惟是已，尋即來到行客車前，身光遍照，五百乘車盡皆大明，即便以偈問商估言：「『誰於寤者名為睡？",
    "T02n0100_009:0439c09_6": "　　誰於睡者名為寤？",
    "T02n0100_009:0439c10_0": "　　誰能解達如斯義，　　宜知是時應答我。』",
    "T02n0100_009:0439c11_0": "「時商估中，有優婆塞，於三寶所深得淨信，歸佛法僧，於佛法僧得了決定，無有狐疑。",
    "T02n0100_009:0439c12_1": "又於四諦，亦無疑心。",
    "T02n0100_009:0439c13_2": "已得見諦，獲於初果。",
    "T02n0100_009:0439c13_3": "晨朝早起，正身端坐，繫念在前，高聲誦經，誦法句偈，及波羅緣，種種經偈。",
    "T02n0100_009:0439c15_4": "彼優婆塞說偈答言：「『我於寤者名為睡，　　我於睡者名為寤，　　我知斯事悉明了，　　是故今者以偈答。』",
    "T02n0100_009:0439c19_0": "「爾時，天神以偈問言：「『汝今云何作是言：　　我於寤者名為睡，　　我於睡者名為寤？",
    "T02n0100_009:0439c21_1": "　　云何如此而答我？』",
    "T02n0100_009:0439c22_0": "「優婆塞以偈答言：「『斷除貪欲瞋恚癡，　　諸漏已盡阿羅漢，　　彼稱為寤我名睡。",
    "T02n0100_009:0439c24_1": "　　不知苦習及滅道，　　我於彼睡名為寤，　　天神汝今應當知。』",
    "T02n0100_009:0439c26_0": "「天神復說偈問言：「『善哉於寤名為睡，　　汝能善解答我問。",
    "T02n0100_009:0439c28_0": "　　久來不見法兄弟，　　今得相見大歡悅。",
    "T02n0100_009:0439c29_0": "　　今爾眾伴為汝故，　　一切安隱得歸還。』」",
    "T02n0100_009:0440a01_0": "佛說是已，諸比丘聞佛所說，歡喜奉行。",
    "T02n0100_009:0440a02_0": "（一八五）如是我聞：一時，佛在舍衛國祇樹給孤獨園。",
    "T02n0100_009:0440a03_1": "爾時，佛告諸比丘：「乃往古昔，輸波羅城有優婆塞所居住處，諸優婆塞咸共集會於其堂上，訶欲之過：欲現外形，如露白骨；又如肉段，眾鳥競逐；欲如糞毒，亦螫亦污；又如火坑，亦如疥人，向火癢痛，愈增其疾；又如向風執炬逆走，若不放捨，必為所燒；亦如夢幻，又如假借，亦如樹果，又如鉾戟；欲為不淨，穢惡充滿；如食不消，噦臭可惡。",
    "T02n0100_009:0440a10_2": "雖復共集種種言說訶欲之過，然其還家，各自放逸。",
    "T02n0100_009:0440a12_0": "時優婆塞所集堂神，而作是念：『諸優婆塞集會此堂，說欲過患，及其還家，嗜欲滋甚，不名清淨，不依法行。",
    "T02n0100_009:0440a14_1": "我今為彼，作諸觸惱，令其覺寤。』",
    "T02n0100_009:0440a15_2": "作是念已，時彼堂神於優婆塞集會之時，即說偈言：「『優婆塞集論，　　說欲是無常，　　汝等還自為，　　欲流所沈沒。",
    "T02n0100_009:0440a19_0": "　　譬如深淤泥，　　老牛墜在中，　　如今我觀察，　　優婆塞眾多，　　多聞持禁戒，　　唯說一欲過，　　言欲是無常，　　但空有是言，　　實無棄欲心，　　貪著男女相。",
    "T02n0100_009:0440a24_0": "　　貪著名非法，　　汝等宜捨棄，　　於佛教法中，　　應如法修行。』",
    "T02n0100_009:0440a26_0": "「爾時，天神說如是偈，諸優婆塞聞是偈已，皆悉解悟，厭惡於欲，剃除鬚髮，信家非家，出家學道，勤行精進，修戒定慧，悉皆獲得阿羅漢果。」",
    "T02n0100_009:0440a29_1": "佛說是已，諸比丘聞佛所說，歡喜奉行。",
    "T02n0100_009:0440b02_0": "（一八六）如是我聞：一時，佛在王舍城迦蘭陀竹林。",
    "T02n0100_009:0440b03_1": "時須達多長者有少因緣，從舍衛國至王舍城，詣護彌長者家，見其家中，竟夜不睡，破薪然火，辦諸供具，安置高座，敷諸床榻。",
    "T02n0100_009:0440b05_2": "須達多長者見是事已，作是思惟：「今此長者施設供具，為欲結婚歡樂宴會？",
    "T02n0100_009:0440b07_3": "為欲屈彼頻婆娑羅王及大臣乎？」",
    "T02n0100_009:0440b08_4": "復更思念：「若請國王，及以官屬，婚姻宴會，而此長者不應躬身，而自栖栖，執於勞苦，然火作食；必有勝人，不審是誰？",
    "T02n0100_009:0440b11_5": "我今當問。」",
    "T02n0100_009:0440b11_6": "思惟是已，即以所念，問於長者。",
    "T02n0100_009:0440b12_7": "時護彌長者即答之曰：「我亦不為婚姻歡會，亦不屈請頻婆娑羅王及大臣等，而為此會。",
    "T02n0100_009:0440b14_8": "我於明日，將欲請佛及比丘僧，故設斯供。」",
    "T02n0100_009:0440b15_0": "須達多長者初聞佛名，身毛為竪，驚喜問言：「云何名佛？」",
    "T02n0100_009:0440b16_1": "護彌答言：「釋種出家，剃除鬚髮，成於無上正真之道，號曰為佛。」",
    "T02n0100_009:0440b17_2": "須達又問：「云何名僧？」",
    "T02n0100_009:0440b18_3": "長者答曰：「若剎利子，剃除鬚髮，逐佛出家。",
    "T02n0100_009:0440b19_4": "婆羅門種、居士種、首陀羅種，如是之等，信家非家，隨佛出家，是名為僧。",
    "T02n0100_009:0440b20_5": "我於今者，請佛及僧。」",
    "T02n0100_009:0440b21_6": "須達多問言：「今日如來為可見不？」",
    "T02n0100_009:0440b22_7": "護彌答言：「如來近在迦蘭陀林，爾今小待，佛當自來受我供養。」",
    "T02n0100_009:0440b23_8": "時須達多內心踊躍，思覩世尊，便小睡眠，眠已尋寤，天猶未曉，意謂平旦，即便早起，趣於城門。",
    "T02n0100_009:0440b25_9": "然彼城門，初夜後夜二時常開。",
    "T02n0100_009:0440b26_10": "時須達多既至門下，見城門開，謂天已曉，即出門外，欲詣佛所。",
    "T02n0100_009:0440b28_11": "先以念佛故，有光明來照其身。",
    "T02n0100_009:0440b28_12": "到城外已，見一天祠，即時繞祠，恭敬禮拜，還復黑闇，心自念言：「天大黑闇，若人非人，或能害我，當還入城。」",
    "T02n0100_009:0440c02_13": "時尸婆天神放光照曜，乃至祇洹悉皆大明。",
    "T02n0100_009:0440c03_14": "天神即語須達多言：「汝可前進，不宜退還。」",
    "T02n0100_009:0440c04_15": "爾時天神即說偈言：「假使百匹馬，　　載滿眾珍寶，　并及百金人，　　以持用布施，　如是展轉施，　　遍滿閻浮提，　如是功德聚，　　以用為一分，　不如有一人，　　發心向佛所，　舉足行一步，　　十六分中一。",
    "T02n0100_009:0440c11_0": "　假使雪山中，　　所有大力象，　其數足滿百，　　金寶莊挍身，　其體甚姝大，　　其行極迅疾，　暴逸倍有力，　　滿載諸雜寶，　以此用布施，　　不如向佛所，　一步之功德，　　十六分中一。",
    "T02n0100_009:0440c17_0": "　假使劍摩耆，　　所出之寶女，　顏容甚端嚴，　　其數足滿百，　瓔珞以嚴身，　　真金為首飾，　頭著寶珠瓔，　　以此用布施，　所得之功德，　　不如向佛所，　舉足行一步，　　十六分中一。",
    "T02n0100_009:0440c23_0": "　是故我勸爾，　　於此莫退還。」",
    "T02n0100_009:0440c24_0": "時須達多即問之曰：「汝是誰耶？」",
    "T02n0100_009:0440c24_1": "天即答言：「我是汝昔日親舊善身摩納，於舍利弗、大目連所，臨終之時，生歡喜心，命終生天，得為北方天王毘沙門子。",
    "T02n0100_009:0440c27_2": "我於如來弟子所，發心隨喜，尚獲此福，況復佛也？」",
    "T02n0100_009:0440c28_3": "時須達多復自念言：「今此天神稱讚乃爾，以此量之，必知彼人功德尊勝。」",
    "T02n0100_009:0441a01_4": "爾時，世尊露地經行，須達多長者即詣佛所，初見世尊，不知禮敬，輒前直坐。",
    "T02n0100_009:0441a02_5": "時彼天神化作婆羅門，來至佛所，繞佛三匝，頂禮恭敬，然後就坐。",
    "T02n0100_009:0441a04_6": "時須達多既見之已，方效於彼，禮敬而坐，問訊：「不審聖體安樂以不？」",
    "T02n0100_009:0441a05_7": "爾時，世尊以偈答曰：「一切事安樂，　　婆羅門涅槃，　無為欲所污，　　解脫於諸有。",
    "T02n0100_009:0441a09_0": "　心斷諸欲求，　　心除熱惱病，　其心得清淨，　　寂滅安隱眠。」",
    "T02n0100_009:0441a11_0": "爾時，世尊即將長者須達多入於房中，敷座而坐。",
    "T02n0100_009:0441a12_1": "時須達多禮佛足已，在一面坐。",
    "T02n0100_009:0441a12_2": "佛為種種說法，示教利喜，施論、戒論、生天之論，欲為不淨，出要為樂。",
    "T02n0100_009:0441a14_3": "佛知須達多心意專正，踊躍歡喜，佛為說四真諦，即於座上見四真諦，如新淨[疊*毛]易受染色，須達多易悟，亦復如是，見法證法，斷八十億洞然之結，得須陀洹。",
    "T02n0100_009:0441a17_4": "即從座起，整衣服，禮佛足已，白佛言：「世尊！",
    "T02n0100_009:0441a18_5": "我名須達多，我以布施貧乏之故，諸人稱為給孤獨氏。」",
    "T02n0100_009:0441a20_6": "佛言：「汝是何國人？",
    "T02n0100_009:0441a20_7": "出生何種族？」",
    "T02n0100_009:0441a20_8": "須達白言：「我所出生舍衛國，唯願世尊往詣彼國，我當終身施設供養。」",
    "T02n0100_009:0441a22_9": "佛告須達多：「彼國為有僧坊以不？」",
    "T02n0100_009:0441a23_10": "須達多白佛言：「世尊但往於彼，我當營造，使諸比丘來往於彼。」",
    "T02n0100_009:0441a24_11": "爾時如來默然受請。",
    "T02n0100_009:0441a25_12": "時須達多聞佛所說，并受其請，頂禮佛足，歡喜而去。",
    "T02n0100_009:0441a27_0": "（一八七）如是我聞：一時，佛在舍衛國祇樹給孤獨園。",
    "T02n0100_009:0441a28_1": "爾時，須達多長者遇病困篤。",
    "T02n0100_009:0441a28_2": "於時世尊聞其病甚，即於晨朝，著衣持鉢，往詣其家。",
    "T02n0100_009:0441b01_0": "須達長者遙見佛來，動身欲起，佛告長者：「不須汝起。」",
    "T02n0100_009:0441b02_1": "爾時世尊別敷座坐，佛告長者：「汝所患苦，為可忍不？",
    "T02n0100_009:0441b03_2": "醫療有降，不至增乎？」",
    "T02n0100_009:0441b03_3": "長者白佛：「今所患苦，甚為難忍，所受痛苦，遂漸增長，苦痛逼切，甚可患厭。",
    "T02n0100_009:0441b05_4": "譬如力人以繩繫於弱劣者頭，[打丁+(稯禾)]搣掣頓，揉捺其頭，我患首疾，亦復如是。",
    "T02n0100_009:0441b07_5": "譬如屠家以彼利刀，而開牛腹，撓攪五內，我患腹痛，亦復如是。",
    "T02n0100_009:0441b08_6": "譬如二大力士，捉彼羸瘦極患之人，向火燺炙，我患身體，煩熱苦痛，亦復如是。」",
    "T02n0100_009:0441b10_7": "佛告長者：「汝於今者，應於佛所生不壞信，法僧及戒，亦當如是。」",
    "T02n0100_009:0441b11_8": "長者白言：「如佛所說，四不壞信，我亦具得。」",
    "T02n0100_009:0441b12_9": "佛告長者：「依四不壞，爾今次應修於六念，汝當念佛諸功德，憶佛十號，如來、應供、正遍知、明行足、善逝、世間解、無上士、調御丈夫、天人師、佛、世尊，是名念佛。",
    "T02n0100_009:0441b16_10": "云何念法？",
    "T02n0100_009:0441b16_11": "如來所說勝妙之法，等同慶善，現在得利，及獲得證，離諸熱惱，不擇時節，能向善趣。",
    "T02n0100_009:0441b18_12": "現在開示，乃至智者自知，是名念法。",
    "T02n0100_009:0441b19_13": "云何念僧？",
    "T02n0100_009:0441b19_14": "常當憶念僧之德行，如來聖僧，得向具足，應病授藥，正真向道，所行次第，不越限度，能隨於佛。",
    "T02n0100_009:0441b21_15": "所行之法，須陀洹果，向須陀洹，斯陀含果，向斯陀含，阿那含果，向阿那含，阿羅漢果，向阿羅漢，是名如來聲聞僧。",
    "T02n0100_009:0441b24_16": "具足戒、定、慧、解脫、解脫知見，為他所請，如是等僧，宜應敬禮，合掌向之，是名念僧。",
    "T02n0100_009:0441b26_17": "云何念戒？",
    "T02n0100_009:0441b26_18": "自念所行滿足之戒，白淨戒，不瑕戒，不缺戒，不穿漏戒，純淨戒，無垢穢戒，不求財物戒，智者所樂戒，無可譏嫌戒。",
    "T02n0100_009:0441b29_19": "次應自念，是名念戒。",
    "T02n0100_009:0441b29_20": "云何念施？",
    "T02n0100_009:0441b29_21": "己所行施，我得善利，應離慳貪，行於布施，心無所著，悉能放捨。",
    "T02n0100_009:0441c02_22": "若施之時，手自授與，心常樂施，無有厭倦，捨心具足。",
    "T02n0100_009:0441c03_23": "若有乞索，常為開分，是名念施。",
    "T02n0100_009:0441c04_24": "云何念天？",
    "T02n0100_009:0441c04_25": "常當護心，念六欲天，念須陀洹、斯陀含，生彼六天。」",
    "T02n0100_009:0441c05_26": "須達多白佛言：「世尊！",
    "T02n0100_009:0441c06_27": "如佛所說，六念之法，我已具修。」",
    "T02n0100_009:0441c06_28": "須達白佛：「唯願世尊，在此中食。」",
    "T02n0100_009:0441c07_29": "佛默受請。",
    "T02n0100_009:0441c07_30": "日時既到，須達長者為於如來設眾餚饌，種種備具，清淨香潔。",
    "T02n0100_009:0441c09_31": "設是供已，合掌向佛，而作是言：「世尊出世，難可值遇。」",
    "T02n0100_009:0441c10_32": "佛為長者種種說法，示教利喜，從座而去。",
    "T02n0100_009:0441c11_33": "須達長者於佛去後，尋於其夜，身壞命終，得生天上。",
    "T02n0100_009:0441c12_34": "既生天上，尋還佛所，須達天子光色倍常，照于祇洹，悉皆大明，頂禮佛足，在一面坐，而說偈言：「此今猶故是，　　祇洹之園林，　仙聖所住處，　　林池甚閑靜。",
    "T02n0100_009:0441c17_0": "　法主居其中，　　我今生喜樂，　信戒定慧業，　　正命能使淨。",
    "T02n0100_009:0441c19_0": "　若能修如是，　　向來之上行，　非種姓財富，　　能得獲斯事。",
    "T02n0100_009:0441c21_0": "　智慧舍利弗，　　寂然持禁戒，　空處樂恬靜，　　最勝無倫匹。」",
    "T02n0100_009:0441c23_0": "佛告天曰：「如是！",
    "T02n0100_009:0441c23_1": "如是。」",
    "T02n0100_009:0441c23_2": "爾時，世尊即說偈言：「信戒定慧業，　　正念能使淨，　非種姓財富，　　能獲如斯事。",
    "T02n0100_009:0441c26_0": "　智慧舍利弗，　　寂滅能持戒，　空處樂恬靜，　　最上無倫匹。」",
    "T02n0100_009:0441c28_0": "須達天子聞佛所說，歡喜頂禮，於座上沒，還於天宮。",
    "T02n0100_009:0442a01_0": "爾時，世尊於天未曉，入講堂中，敷座而坐，告諸比丘：「向有一天，光色倍常，來詣我所，其光暉曜，普照祇洹，悉皆大明。",
    "T02n0100_009:0442a03_1": "禮我足已，却坐一面，而說斯偈：「『此今猶故是，　　祇洹之園林，　　仙聖所住處，　　林池甚閑靜。",
    "T02n0100_009:0442a07_0": "　　法主居其中，　　我今生悅樂，　　信戒定慧業，　　正命能使淨。",
    "T02n0100_009:0442a09_0": "　　若能修如是，　　向來之上事，　　非種姓財富，　　能獲如斯事。",
    "T02n0100_009:0442a11_0": "　　智慧舍利弗，　　寂然持禁戒，　　空處樂恬靜，　　最勝無倫匹。』」",
    "T02n0100_009:0442a13_0": "爾時，尊者阿難在如來後，聞天說偈，即白佛言：「此必是須達長者，得生天上，是故還來讚舍利弗。」",
    "T02n0100_009:0442a15_1": "佛言：「如是！",
    "T02n0100_009:0442a15_2": "如是。",
    "T02n0100_009:0442a15_3": "彼須達多生天上，來至我所，說如斯偈。」",
    "T02n0100_009:0442a16_4": "爾時，阿難及諸比丘聞佛所說，歡喜奉行。",
    "T02n0100_009:0442a18_0": "（一八八）如是我聞：一時，佛在曠野園第一林中。",
    "T02n0100_009:0442a19_1": "時首長者身遇困疾，爾時，世尊聞其患已，後日晨朝，著衣持鉢，往詣其家。",
    "T02n0100_009:0442a20_2": "時首長者遙見佛來，動身欲起，佛告長者：「不須汝起。」",
    "T02n0100_009:0442a21_3": "佛即慰問：「汝所患苦，為可忍不？",
    "T02n0100_009:0442a22_4": "醫療有降，不至增耶？」",
    "T02n0100_009:0442a23_5": "長者白佛：「今我患苦，極為難忍，所受痛劇，遂漸增長，苦痛逼切，甚可厭患。",
    "T02n0100_009:0442a24_6": "譬如有力之人，以手[打丁+(稯禾)]搣無力者頭，揉捺牽掣，我患頭痛，亦復如是。",
    "T02n0100_009:0442a26_7": "譬如屠者以彼利刀，撓攪牛腹腸胃寸絕，我患腹痛，亦復如是。",
    "T02n0100_009:0442a27_8": "譬如二大力人，捉一羸病，向火燺炙，身體焦爛，患體熱痛，亦復如是。」",
    "T02n0100_009:0442a29_9": "佛告長者：「汝今，應於佛所生不壞信，法僧及戒，亦當如是。」",
    "T02n0100_009:0442b01_10": "長者白佛：「如佛所說，四不壞信，我已具得。」",
    "T02n0100_009:0442b02_11": "佛告長者「依於如是四不壞信，應修六念。」",
    "T02n0100_009:0442b03_12": "長者白佛：「如此六念，我已具修。」",
    "T02n0100_009:0442b04_13": "時首長者即白佛言：「唯願世尊，在此中食。」",
    "T02n0100_009:0442b05_14": "佛默然受請。",
    "T02n0100_009:0442b05_15": "日時已到，彼首長者為於如來設眾餚饍，種種備具，清淨香潔。",
    "T02n0100_009:0442b06_16": "設是供已，尋便奉施，合掌向佛，而作是言：「世尊出世，難可值遇。」",
    "T02n0100_009:0442b08_17": "佛為長者種種說法，示教利喜，從座而去。",
    "T02n0100_009:0442b09_18": "時首長者如來去後，尋於其夜，身壞命終，生無熱天。",
    "T02n0100_009:0442b10_19": "既生天已，即作此念：「我於今者，應往佛所。」",
    "T02n0100_009:0442b11_20": "作是念已，尋來佛所，光色倍常，照于祇洹，悉皆大明，頂禮佛已，却坐一面，身滲入地，譬如蘇油。",
    "T02n0100_009:0442b13_21": "佛告天子：「汝可化為麁身，當作住想。」",
    "T02n0100_009:0442b14_22": "時首天子受佛勅已，即便化作欲界麁形，不復滲沒。",
    "T02n0100_009:0442b15_23": "佛告首天子言：「汝行幾法不生厭足，身壞命終，生無熱天？」",
    "T02n0100_009:0442b16_24": "首天白佛：「我行三法，心無厭足，故得生天。",
    "T02n0100_009:0442b17_25": "見佛，聽法，供養眾僧，無厭足故，命終得生無熱天上。」",
    "T02n0100_009:0442b19_26": "時首天子即說偈言：「我樂常見佛，　　不捨於聽法，　供養比丘僧，　　受持賢聖法，　調伏貪嫉心，　　得生無熱天。」",
    "T02n0100_009:0442b23_0": "時首天子說是偈已，歡喜頂禮，即從座沒，還於天宮。",
    "T02n0100_009:0442b25_0": "（一八九）如是我聞：一時，佛在舍衛國祇樹給孤獨園。",
    "T02n0100_009:0442b26_1": "時有一天，來至佛所，光色倍常，威光暉曜，遍照祇洹，悉皆大明，却坐一面，而說偈言：「七比丘解脫，　　生於無煩天，　盡於善受有，　　度世間愛著。",
    "T02n0100_009:0442c02_0": "　誰使度駛流？",
    "T02n0100_009:0442c02_1": "　　而此駛流者，　死極得自在，　　甚難可得度。",
    "T02n0100_009:0442c04_0": "　誰救死羂弶？",
    "T02n0100_009:0442c04_1": "　　出過天境界。」",
    "T02n0100_009:0442c05_0": "爾時，世尊以偈答曰：「優比羅建陀，　　第三佛羯羅，　跋直羯提婆，　　婆睺提毘紐，　如是等比丘，　　盡度於駛流。",
    "T02n0100_009:0442c09_0": "　能度死自在，　　盡斷生死羂，　出過於天界，　　言說極深遠，　難識難可解，　　所說無不善。",
    "T02n0100_009:0442c12_0": "　汝是何天耶？",
    "T02n0100_009:0442c12_1": "　　來問我此事。」",
    "T02n0100_009:0442c13_0": "爾時，此天以偈答曰：「我不還此有，　　名為無煩天，　是故我盡知，　　七比丘解脫，　斷棄於愛有，　　度世之縛結。",
    "T02n0100_009:0442c17_0": "　我生天先緣，　　今日當具說。",
    "T02n0100_009:0442c18_0": "　梵行盡於漏，　　迦葉優婆塞，　瓦師養父母，　　遠離於婬欲，　迦葉及父母，　　愛答摩納等，　彼是我親友，　　我亦與彼昵。",
    "T02n0100_009:0442c22_0": "　淨身守口意，　　盡住最後身，　如是諸大人，　　我共為善伴。」",
    "T02n0100_009:0442c24_0": "爾時，世尊復答天曰：「如是！",
    "T02n0100_009:0442c24_1": "如是。",
    "T02n0100_009:0442c24_2": "實如所說。",
    "T02n0100_009:0442c25_0": "「瓦師如爾言，　　本毘婆陵伽，　難提婆瓦師，　　迦葉優婆塞，　孝事於父母，　　梵行盡於漏，　彼與我親友，　　我亦為彼親。",
    "T02n0100_009:0442c29_0": "　如是諸大人，　　本日相親近，　善修身口意，　　住於最後身。」",
    "T02n0100_009:0443a02_0": "爾時，彼天聞佛所說，歡喜頂禮而去。",
    "T02n0100_009:0443a03_0": "　常驚恐、顏色　　羅吒國、估客　輸波羅、須達　　須達多生天　首長者生天　　又有無煩天別譯雜阿含經卷第九"
}