{
    "T17n0777_001:0714a06_0": "佛說賢者五福德經",
    "T17n0777_001:0714a08_0": "西晉河內沙門白法祖譯",
    "T17n0777_001:0714a09_0": "聞如是：一時佛在舍衛國祇樹給孤獨園。",
    "T17n0777_001:0714a09_1": "佛告諸比丘：「賢者說法時，有五福德。",
    "T17n0777_001:0714a10_2": "何謂為五？",
    "T17n0777_001:0714a11_3": "其人所生則得長壽，是為一福德；其人所生即得大富，饒財多寶，是為二福德；其人所生即端正無比，是為三福德；其人所生即名譽遠聞，是為四福德；其人所生即聰明大智，是為五福德。",
    "T17n0777_001:0714a15_4": "「何因賢者說法得長壽？",
    "T17n0777_001:0714a15_5": "用前世說法時，上語亦善，中語亦善，下語亦善，其義備足，歸寂無為，好殺之人聞法，即止不殺，用是故得長壽。",
    "T17n0777_001:0714a18_6": "「何因說法之人得大富，饒財多寶？",
    "T17n0777_001:0714a19_7": "用前世說法時，上、中、下語其義備悉，歸寂無為，盜竊之人聞經，即止不盜，便能施與，用是故得大富。",
    "T17n0777_001:0714a21_8": "「何因說法之人得端正無比？",
    "T17n0777_001:0714a22_9": "用前世說法時，上、中、下語其義備悉，歸寂無為，令聞法者和氣安之，即顏色悅，自生光澤，用是故得端正。",
    "T17n0777_001:0714a24_10": "「何因說法之人，得名譽遠聞？",
    "T17n0777_001:0714a25_11": "用前世說法時，上、中、下語其義備悉，歸寂無為，令聞法者敬佛、敬法、敬比丘僧，用是故得名聞。",
    "T17n0777_001:0714a27_12": "「何因說法之人得聰明大智？",
    "T17n0777_001:0714a27_13": "用前世說法時，上、中、下語其義備悉，歸寂無為，令聞法者曉了妙慧，用是故得聰明大智。",
    "T17n0777_001:0714a29_14": "是為五法，說經者得福也。」",
    "T17n0777_001:0714b01_15": "諸比丘聞經歡喜，前為佛作禮。",
    "T17n0777_001:0714b03_0": "佛說賢者五福德經"
}