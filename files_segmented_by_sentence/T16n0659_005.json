{
    "T16n0659_005:0265c21_0": "大乘寶雲經卷第五",
    "T16n0659_005:0265c23_0": "梁扶南三藏曼陀羅仙共僧伽婆羅譯",
    "T16n0659_005:0265c24_0": "安樂行品第五",
    "T16n0659_005:0265c25_0": "爾時，世尊復告降伏一切障礙菩薩摩訶薩言：「善男子！",
    "T16n0659_005:0265c26_1": "菩薩摩訶薩修行十法，在在處處心恒寂靜而安樂住。",
    "T16n0659_005:0265c27_2": "何等為十？",
    "T16n0659_005:0265c27_3": "所謂善修憶念觀察於身及受、心、法，善修憶念觀察境界、阿蘭若處，於諸聚落國城都邑、於諸利養恭敬名聞、於諸如來所制禁戒、於皮肉心一切煩惱上、中、下品，善修憶念而觀察之。",
    "T16n0659_005:0266a02_4": "「善男子！",
    "T16n0659_005:0266a03_0": "云何菩薩觀察於身而安樂住？",
    "T16n0659_005:0266a03_1": "菩薩摩訶薩以智慧故觀察是身，從足至頂唯見是身三十六物假合成人，念念生滅、無常敗壞、筋脈連持、不淨充滿、無可樂者，如是觀察即生厭離。",
    "T16n0659_005:0266a07_2": "以厭離故，身染、身貪、身見、身著悉不復生。",
    "T16n0659_005:0266a08_0": "以是因緣，凡諸不善與身相應皆得遠離、有諸善法與身相應悉皆增長。",
    "T16n0659_005:0266a09_1": "「云何觀受善修憶念而安樂住？",
    "T16n0659_005:0266a10_2": "菩薩摩訶薩作是思惟：『凡是諸受一切皆苦。",
    "T16n0659_005:0266a11_3": "所以者何？",
    "T16n0659_005:0266a11_4": "嬰兒、凡夫頑嚚無智，以顛倒故，以苦受中而生樂想；一切聖人唯見是苦，復能安立一切眾生，於是法中令得隨順。』",
    "T16n0659_005:0266a14_5": "如是學之，已得觀受善住念處，於苦樂受不瞋、不貪。",
    "T16n0659_005:0266a15_6": "為滅受故，勤修憶念，於是法中勸化他人、令如是行。",
    "T16n0659_005:0266a16_7": "「云何觀察於心念處而安樂住？",
    "T16n0659_005:0266a17_8": "菩薩摩訶薩作是思惟：『是心顛倒，無常常想、苦生樂想、於無我法而作我想、於不淨中而作淨想，躁動易轉、一念不住，為諸煩惱而作根本，長為眾生開三塗門，為諸苦惱而作因緣，能閉善道，能為發起貪、瞋、癡等，為一切法作增上緣。",
    "T16n0659_005:0266a22_9": "一切諸法心為上首，若知於心則能得知一切諸法。",
    "T16n0659_005:0266a23_10": "心能盡作一切世間種種色像，唯心見心、唯心造業——若善、不善——唯心輪轉無暫休息猶若火輪、唯心奔逸猶如惡馬、唯心能燒猶如野火、唯心潤生猶若大水。』",
    "T16n0659_005:0266a27_11": "如是觀察住心念處，則便能得不隨於心、能為心師；以心師故則能得為一切法師。",
    "T16n0659_005:0266a29_0": "若能於心得自在者，則於諸法而得自在。",
    "T16n0659_005:0266a29_1": "「云何菩薩觀法念處而安樂住？",
    "T16n0659_005:0266b01_2": "菩薩摩訶薩於如是等不善諸法如實而知，言不善者，貪、瞋、癡等及諸煩惱因無明生。",
    "T16n0659_005:0266b03_3": "以是義故，修對治門，若貪心生修不淨觀、若瞋心生修慈悲觀、若癡心生而修十二因緣之觀，修行正勤而令除滅。",
    "T16n0659_005:0266b06_4": "復為觀察一切善法，見善法已，於善法中攝心令住，憶念觀察受持是法，於是法中轉更勸化，令他眾生安住其中。",
    "T16n0659_005:0266b08_5": "「云何菩薩於諸境界攝念觀察而安樂住？",
    "T16n0659_005:0266b09_6": "菩薩於色、聲、香、味、觸——若好、若醜——而不生於戀著、隔礙、貪、瞋之心。",
    "T16n0659_005:0266b11_7": "作是思惟：『我今不宜起如此心，一切諸法皆非是持，我今云何橫生戀著？",
    "T16n0659_005:0266b12_8": "於是法中我若戀著，我是愚癡、我是不了、我是顛倒。",
    "T16n0659_005:0266b13_9": "所以者何？",
    "T16n0659_005:0266b14_10": "如佛所說，以戀慕故而生染著、以染著故而取境界、以愚癡故則不能了善、不善法，以是因緣當墮惡道。』",
    "T16n0659_005:0266b16_11": "復作是念：『我今不宜生如是心，於危脆法而生隔礙。",
    "T16n0659_005:0266b17_12": "若生隔礙則不堪忍，由不忍耐便生瞋恚，以生瞋故為諸聖人之所呵責、一切同學而生毀呰、所不稱歎。』",
    "T16n0659_005:0266b20_13": "作是觀已，於憎恨境善修憶念而安樂住。",
    "T16n0659_005:0266b21_0": "「云何菩薩於阿蘭若而安樂住？",
    "T16n0659_005:0266b21_1": "菩薩摩訶薩作如是念：『夫阿蘭若，無諍三昧之所居處。",
    "T16n0659_005:0266b22_2": "此阿蘭若多有天、龍、夜叉、乾闥婆等得他心智、證知我心及心數法。",
    "T16n0659_005:0266b24_3": "是故，我今於此林中不宜起諸不善思惟。』",
    "T16n0659_005:0266b25_4": "於一切法若能不生不善思惟，觀行得成、多修善法。",
    "T16n0659_005:0266b26_5": "「云何菩薩於村聚落、國城、都邑而作觀察得安樂住？",
    "T16n0659_005:0266b27_6": "菩薩摩訶薩行於聚落，脫見是處於出家人不相宜者應遠避之。",
    "T16n0659_005:0266b29_7": "何等是耶？",
    "T16n0659_005:0266b29_8": "所謂若酤酒家、若婬女舍、若國王家、若波羅塞等嬉戲之處，及以飲酒聚集之處、若白衣群作倡伎樂歌舞之處。",
    "T16n0659_005:0266c03_0": "凡是出家非所宜者悉遠離之，是中觀察而安樂住。",
    "T16n0659_005:0266c04_1": "「云何菩薩於諸利養、恭敬、名聞而作觀察得安樂住？",
    "T16n0659_005:0266c05_2": "菩薩摩訶薩於諸利養、檀越、嚫施、功德事中，於是利養而須自策調伏其心，勿令貪著、不生愛樂，亦復不生我我所心，所得利養皆與一切困乏眾生共同平等、普受用之。",
    "T16n0659_005:0266c09_3": "若藉是緣而得名聞，於是名中亦不自高、不生憍慢亦不自恣，作如是念：『我今所得如是名聞，不久之頃自當歇滅，能得名者及所得名一切無常。",
    "T16n0659_005:0266c12_4": "何有智者於諸虛妄、無常迅速敗壞、危脆無安立處，而生貪著、起於憍慢、輕蔑他人？』",
    "T16n0659_005:0266c14_5": "如是觀察得安樂住。",
    "T16n0659_005:0266c14_6": "「云何菩薩於諸如來所制戒律憶念觀察得安樂住？",
    "T16n0659_005:0266c15_7": "菩薩摩訶薩作如是念：『於過去世一切如來學此法律已成等覺而般涅槃、於未來世一切如來學此法律當成正覺而般涅槃、於現在世一切如來亦學是法今成正覺而般涅槃。』",
    "T16n0659_005:0266c19_8": "作是觀已，於諸法律至心恭敬，勤求是法，修行諸善，得安樂住。",
    "T16n0659_005:0266c21_9": "「云何菩薩於皮肉心上、中、下品三種煩惱憶念觀察得安樂住？",
    "T16n0659_005:0266c22_10": "菩薩摩訶薩於皮煩惱而觀察之、肉心煩惱亦觀察之，以觀察故知其因緣——是諸煩惱從何緣生、是諸因緣復依何生——即得知見煩惱因緣則是無明。",
    "T16n0659_005:0266c26_11": "無明因緣不善思惟。",
    "T16n0659_005:0266c26_12": "不善思惟復何因生？",
    "T16n0659_005:0266c27_13": "不聽正法。",
    "T16n0659_005:0266c27_14": "不聽正法復何因緣？",
    "T16n0659_005:0266c27_15": "不近善友。",
    "T16n0659_005:0266c28_16": "如是知已，煩惱因緣、煩惱源由、煩惱境界悉能遠離，得安樂住。",
    "T16n0659_005:0266c29_17": "「善男子！",
    "T16n0659_005:0266c29_18": "如是，菩薩具是十法，在在處處心恒寂靜、得安樂住。",
    "T16n0659_005:0267a01_19": "「善男子！",
    "T16n0659_005:0267a02_20": "菩薩摩訶薩具足十法，著糞掃衣。",
    "T16n0659_005:0267a02_21": "何等為十？",
    "T16n0659_005:0267a03_22": "所謂受持堅固、謙卑堪忍、無疲倦心、無染污心、不見其惡、唯見功德、亦不自高、不輕蔑人、具足淨戒、感諸天人之所供養恭敬禮拜。",
    "T16n0659_005:0267a06_0": "「云何菩薩受持堅固？",
    "T16n0659_005:0267a06_1": "善男子！",
    "T16n0659_005:0267a06_2": "菩薩摩訶薩信根成就，內懷清淨，隨順如來所制法律，若喪身命終不故犯。",
    "T16n0659_005:0267a08_3": "「所受持法堅固持已，得謙卑心；謙卑心故，憍慢不生；無憍慢故，摭拾弊壞、世間所棄、異於世俗所著之衣；摭拾得已，浣濯練治，壞其本色，縫納為衣，不生煩惱、不辭劬勞，心無疲倦亦無污染，直為成就所作功德。",
    "T16n0659_005:0267a13_4": "「於如是等糞掃衣中不見其惡，謂是糞掃大藍縷哉、過麁弊哉、聚多虱哉、迮我身哉、出垢污哉。",
    "T16n0659_005:0267a15_5": "「以是義故，菩薩觀察於糞掃衣唯見功德——是糞掃衣一切仙聖所經受持，隨於無欲，順於聖種；一切諸佛之所稱歎，不以此緣生我慢心，亦不自高、不輕蔑人。",
    "T16n0659_005:0267a18_6": "「若離憍慢即不輕他；不輕他故，戒品具足；戒具足已，一切釋、梵及諸天眾之所供養、稱嘆、禮拜，一切諸佛之所護念、一切菩薩之所擁護、人非人等之所恭敬，國王、豪族及諸臣民之所供養、一切同學之所勸進。",
    "T16n0659_005:0267a23_7": "「善男子！",
    "T16n0659_005:0267a23_8": "如是，菩薩具足十法，著糞掃衣。」",
    "T16n0659_005:0267a24_9": "降伏一切障礙菩薩言：「世尊！",
    "T16n0659_005:0267a25_10": "一切菩薩心地廣大，何緣樂此下劣麁弊糞掃衣耶？」",
    "T16n0659_005:0267a26_11": "佛言：「善男子！",
    "T16n0659_005:0267a26_12": "一切菩薩欲使一切世間願力自在成就，然諸菩薩於願力中未成就者，為諸煩惱不得生故，對治法門而修習之。",
    "T16n0659_005:0267a29_13": "善男子！",
    "T16n0659_005:0267a29_14": "汝意云何？",
    "T16n0659_005:0267a29_15": "如來世尊廣大心耶？",
    "T16n0659_005:0267b01_0": "弊陋意耶？",
    "T16n0659_005:0267b01_1": "鄙下心耶？」",
    "T16n0659_005:0267b01_2": "對曰：「世尊！",
    "T16n0659_005:0267b01_3": "我無此辯能答是言。",
    "T16n0659_005:0267b02_4": "所以者何？",
    "T16n0659_005:0267b02_5": "世尊！",
    "T16n0659_005:0267b02_6": "諸佛如來應現信解非我境界。",
    "T16n0659_005:0267b03_7": "何以故？",
    "T16n0659_005:0267b03_8": "唯是世尊了見是法、唯修伽陀了見是法，諸佛如來無有一法而不知見、不可信者。」",
    "T16n0659_005:0267b05_9": "佛言：「善男子！",
    "T16n0659_005:0267b05_10": "汝意云何？",
    "T16n0659_005:0267b05_11": "何因緣故，如來世尊於閻浮提人、非人等種種根性、種種信解，於眾生前現弊陋行，及諸天、龍、夜叉、乾闥婆等於其前說光揚稱歎頭陀功德？」",
    "T16n0659_005:0267b09_12": "降伏一切障礙菩薩又言：「世尊！",
    "T16n0659_005:0267b09_13": "為是眾生所應化者而現是事，及諸無量新發心者行菩提行、煩惱未斷，如來為示對治法門。」",
    "T16n0659_005:0267b11_14": "「善男子！",
    "T16n0659_005:0267b12_15": "如是，菩薩得誓願力，但為教導諸眾生故著糞掃衣，非鄙下心。",
    "T16n0659_005:0267b13_16": "善男子！",
    "T16n0659_005:0267b13_17": "以是義故，菩薩摩訶薩著糞掃衣。",
    "T16n0659_005:0267b14_18": "「善男子！",
    "T16n0659_005:0267b14_19": "菩薩摩訶薩具足十法，受持三衣。",
    "T16n0659_005:0267b15_20": "何等為十？",
    "T16n0659_005:0267b15_21": "所謂其心知足、而常少欲、遠離貪求、遠離儲蓄、既無所蓄無去失憂、既無失憂離有失苦、離失苦故惡心不生、惡心無故無有愁毒、無愁毒故無所求取、無求取故能得修行，盡諸有流。",
    "T16n0659_005:0267b19_22": "善男子！",
    "T16n0659_005:0267b19_23": "以知足故，菩薩摩訶薩隨宜法服而為自足；以自足故，即得少欲；以少欲故，遠離貪求；離貪求故，無所儲蓄；無儲蓄故，無有失憂；無失憂故，不生苦惱；無苦惱故，惡心不生；無惡心故，不生愁毒；無愁毒故，無所求取；無求取故，能得修行，盡諸有流。",
    "T16n0659_005:0267b25_24": "善男子！",
    "T16n0659_005:0267b25_25": "如是菩薩具足十法，受持三衣。",
    "T16n0659_005:0267b26_26": "「善男子！",
    "T16n0659_005:0267b26_27": "菩薩摩訶薩具足十法，不低昂住。",
    "T16n0659_005:0267b27_28": "何者為十？",
    "T16n0659_005:0267b27_29": "所謂不隨貪欲、不隨瞋恚、不隨愚癡，安隱而住，是名不低昂住；無怨恨住、無嫉妬住、無慳悋住、無憍慢住、不顯己德住、不求名聞住、不貪利養住、不輕蔑他住、不自高住。",
    "T16n0659_005:0267c02_30": "善男子！",
    "T16n0659_005:0267c02_31": "菩薩摩訶薩具是十法，無低昂住。",
    "T16n0659_005:0267c03_32": "「善男子！",
    "T16n0659_005:0267c03_33": "菩薩摩訶薩具足十法，行乞摶食。",
    "T16n0659_005:0267c04_34": "何等為十？",
    "T16n0659_005:0267c04_35": "所謂發心利益諸眾生故、次第行乞、無渴愛求、已自知足、性樂分施、無貪婪想、於所乞食自知限量、趣向助道、巧摶善根、遠離摶想。",
    "T16n0659_005:0267c07_36": "「善男子！",
    "T16n0659_005:0267c07_37": "云何菩薩利益眾生乃至遠離摶想？",
    "T16n0659_005:0267c08_38": "「善男子！",
    "T16n0659_005:0267c08_39": "菩薩摩訶薩見諸眾生貧窮困苦、功德微薄、不種善根，為利彼故行詣乞食。",
    "T16n0659_005:0267c10_40": "「若入城郭、若入聚落而行乞時，應善攝念、內善思惟，於諸境界勿令馳騁，威儀庠序，諸根不動，慎無於放逸，視地七尺低頭而行，於諸善法勿使心散。",
    "T16n0659_005:0267c13_41": "「以如是法次第行乞，不長出手，斂鉢在胸。",
    "T16n0659_005:0267c14_42": "「若入大富、長者之家，亦不多求，知量受之，充足是日一食而已，勿妨法事。",
    "T16n0659_005:0267c16_43": "「若處多有惡狗、惡牛、惡馬、惡象、種種禽獸來相惱觸，若男、若女、若小、若大惡口戲調，或相是非、毀呰、誹謗，如是等處悉皆遠離。",
    "T16n0659_005:0267c18_44": "「修行乞法勿渴愛求、勿強逼求，於諸檀越勿起愛慕亦不瞋恨。",
    "T16n0659_005:0267c20_45": "「既無渴樂，隨宜所得，已自知足持鉢而還，至所住處安置衣鉢而洗手足。",
    "T16n0659_005:0267c22_0": "「若見佛像而前恭敬、供養、禮拜，然後入寺。",
    "T16n0659_005:0267c22_1": "「於所食者分為四分：一分與同學、一分施貧窮、一分與畜生、一分而自食。",
    "T16n0659_005:0267c24_2": "「如是取食，無貪著心、無希望心，隨宜飲食但能持身，莫為過少、莫為過多，於食多少籌量取足。",
    "T16n0659_005:0267c26_3": "所以者何？",
    "T16n0659_005:0267c26_4": "若食過少，不能行道；若食過多，睡眠身重亦不堪任學問坐禪。",
    "T16n0659_005:0267c28_5": "「夫求道者，皆應正勤而作是念：『懈怠、懶惰何由能得滿助道法？』",
    "T16n0659_005:0267c29_6": "「若能合集助道法已則不著我；若不著我，能自割肉以飴眾生。",
    "T16n0659_005:0268a02_7": "「善男子！",
    "T16n0659_005:0268a02_8": "如是，菩薩具足十法，行乞摶食。",
    "T16n0659_005:0268a03_9": "「善男子！",
    "T16n0659_005:0268a03_10": "菩薩摩訶薩具足十法，唯一坐食。",
    "T16n0659_005:0268a04_11": "何等為十？",
    "T16n0659_005:0268a04_12": "所謂坐於菩提道場，一切魔兵為作恐怖而坐不動；於出世座而坐不動；於出世慧而坐不動；於出世智而坐不動；於空三昧而坐不動；覺了諸法而坐不動；於八正道而坐不動；於真實際而坐不動；於如如中而坐不動；於一切智而坐不動。",
    "T16n0659_005:0268a09_13": "所言一坐，唯是法座，是故名為一坐食也。",
    "T16n0659_005:0268a10_14": "善男子！",
    "T16n0659_005:0268a10_15": "如是，菩薩見是十法，唯一坐食。",
    "T16n0659_005:0268a11_16": "「善男子！",
    "T16n0659_005:0268a11_17": "菩薩摩訶薩具足十法，持不再食。",
    "T16n0659_005:0268a12_18": "何者為十？",
    "T16n0659_005:0268a12_19": "所謂一食之後無所希望、無所染著，勸食不食，是時、非時悉皆不受；脫能治身種種湯藥所可食者，所謂若蘇、若油、若石蜜、若白蜜、若砂糖、若根、若果，設見他食亦不生瞋、亦不貪樂、亦不悋惜；若菩薩中後不食而病困苦，若以病故恐失壽命、恐廢行道，以無疑心審知是藥能治是病許為受用。",
    "T16n0659_005:0268a19_20": "善男子！",
    "T16n0659_005:0268a19_21": "如是，菩薩具是十法，持不再食。",
    "T16n0659_005:0268a20_22": "「善男子！",
    "T16n0659_005:0268a20_23": "菩薩摩訶薩具足十法，住阿蘭若。",
    "T16n0659_005:0268a21_24": "何者為十？",
    "T16n0659_005:0268a21_25": "所謂久習梵行、善解毘尼、諸根不缺、廣博多聞、持戒德業、離著我怖、譬如野鹿攝身威儀、修身輕利、趣向寂靜、心無愁悶。",
    "T16n0659_005:0268a24_26": "「善男子！",
    "T16n0659_005:0268a24_27": "云何菩薩久習梵行乃至心無愁悶？",
    "T16n0659_005:0268a25_28": "「善男子！",
    "T16n0659_005:0268a25_29": "菩薩摩訶薩出家已來，於正法律具足戒品、三輪清淨、善解法相、威儀具足、出入以時，凡是如來所示道法上中、下、品皆悉通達，不復求人、不易可動，不著邪論、一切外典，於佛正法文義明了。",
    "T16n0659_005:0268a29_30": "「犯與不犯懺悔方法無不具知，於所犯者皆悉遠離，恭敬正法，數數懺悔。",
    "T16n0659_005:0268b02_31": "「一切惡法發露改往，是罪源由莫不洞達而遠離之，上中下業、上中下報亦悉了知。",
    "T16n0659_005:0268b04_32": "「已信解故，守護正法，眼、耳等根具足，身分無所殘缺。",
    "T16n0659_005:0268b05_33": "「住阿蘭若——阿者言無、蘭若謂諍——住山林中不與世諍，於是林中無相觸惱，不近、不遠，便於乞食。",
    "T16n0659_005:0268b07_34": "「是山林中有清淨水，無諸難事，灌洗易得。",
    "T16n0659_005:0268b08_35": "樹木蔭映，華果豐足，無惡禽獸。",
    "T16n0659_005:0268b09_36": "自然石室不過峻阻，登涉無難。",
    "T16n0659_005:0268b09_37": "「寂靜閑居，獨而無侶，曾所聞法而誦習之，日夜六時憶念不忘，聲不高下，誦之勿廢。",
    "T16n0659_005:0268b11_38": "「調伏諸根不令馳騁，攝心思惟勿生散亂，恬然自樂受持經典，取於三相謂止發捨，勿著睡眠。",
    "T16n0659_005:0268b13_39": "「脫有國王、大臣、長者及諸人民故來尋詣，應作是言：『善來，善來。』",
    "T16n0659_005:0268b15_40": "若至住處，喚大王坐，隨宜坐處。",
    "T16n0659_005:0268b15_41": "王若能坐，二人俱坐；王若不坐，莫獨自坐。",
    "T16n0659_005:0268b16_42": "王若躁動，不就鄙座，應作愛語：『大王！",
    "T16n0659_005:0268b17_43": "此山林地甚有利益，持戒道德、多聞沙門是中安止，無怖、無畏、無劫盜賊。』",
    "T16n0659_005:0268b19_44": "若是國王安隱寂靜、堪聽說法，而為說之；其若不樂廣分別說，當為略說隨順厭離；其若不樂聽厭離法，當說嘆佛無上功德。",
    "T16n0659_005:0268b22_45": "「若諸長者、人民來至，隨其所應為說法要，悉令得生信法之心、亦使受持三歸戒等，令諸人輩生歡喜心、自利利他。",
    "T16n0659_005:0268b24_46": "「已生諸惡及諸煩惱令得滅故，而修多聞、不著於我；不著我故，住於山林，無憂、無畏、無怯弱想、不生恐怖。",
    "T16n0659_005:0268b27_47": "「趣向寂靜，遠離喧雜，獨居如鹿，少欲知足。",
    "T16n0659_005:0268b28_0": "「善男子！",
    "T16n0659_005:0268b28_1": "菩薩居山，不同於鹿怖畏馳走，不取其失。",
    "T16n0659_005:0268b29_2": "言如鹿者，遠離郭邑、聚落、居家，其作是念：『近惡人故，或失壽命。』",
    "T16n0659_005:0268c01_3": "如是，菩薩離於喧雜——若男、若女、若小、若大——而作是念：『親近是等，失我宿昔所習善根，勿生散亂。』",
    "T16n0659_005:0268c03_4": "如是，恒生怖畏心住故向寂靜，於世間中生厭離心，住山林中唯見功德、唯見寂靜、唯見畢竟、唯見安樂，無憂愁心、無迷悶心，不近惡友、不障山中寂定功德、受持修行一切善法。",
    "T16n0659_005:0268c07_5": "「善男子！",
    "T16n0659_005:0268c07_6": "如是，菩薩具是十法，住阿蘭若。",
    "T16n0659_005:0268c08_7": "「善男子！",
    "T16n0659_005:0268c08_8": "菩薩摩訶薩具足十法，依止樹下。",
    "T16n0659_005:0268c09_9": "何等為十？",
    "T16n0659_005:0268c09_10": "所謂所依樹下，去於聚落不近不遠、無諸棘刺及毒草木穢雜之處、樹葉不彫、非猿猴處、眾鳥巢處、非惡禽獸所居之樹、無有惡人危難之處，所依樹下身安樂處、心無悶處、安心而止。",
    "T16n0659_005:0268c13_11": "善男子！",
    "T16n0659_005:0268c14_12": "如是，菩薩具是十法，依止樹下。",
    "T16n0659_005:0268c14_13": "「善男子！",
    "T16n0659_005:0268c14_14": "菩薩摩訶薩具足十法，坐於露地。",
    "T16n0659_005:0268c15_15": "何等為十？",
    "T16n0659_005:0268c15_16": "所謂冬時、夏時、春時不得近於舂場之處、不近樹木非叢聚處、不約山險、莫近江河、不遮寒、不遮風、亦不遮雨、亦不遮熱、不遮霜露——唯除疾病。",
    "T16n0659_005:0268c19_17": "菩薩摩訶薩若坐露地，身有疾病不堪行法當住寺中，而作是念：『諸佛如來制頭陀法，但為斷除一切煩惱。",
    "T16n0659_005:0268c21_18": "如佛教法我當奉行，我雖住寺應學正勤，為斷煩惱不得懈怠、散亂、閑住，雖居寺舍不生貪著。』",
    "T16n0659_005:0268c23_19": "復作是念：『如是寺舍皆是檀越之所起造，利益一切修道之人。",
    "T16n0659_005:0268c25_20": "是故，我今不應於寺生我所心，雖住寺中恒不離於露地之想。』",
    "T16n0659_005:0268c26_21": "善男子！",
    "T16n0659_005:0268c26_22": "如是，菩薩具是十法，坐於露地。",
    "T16n0659_005:0268c27_23": "「善男子！",
    "T16n0659_005:0268c27_24": "菩薩摩訶薩具足十法，住屍陀林。",
    "T16n0659_005:0268c28_25": "何等為十？",
    "T16n0659_005:0268c28_26": "所謂若在中住多生厭離，恒作死想、作八萬戶蟲所唼食想、作赤血想、作青淤想、作臭穢想、作膖脹想、作血塗想、作膿爛想、作解離想、作骸骨想。",
    "T16n0659_005:0269a02_27": "「善男子！",
    "T16n0659_005:0269a03_0": "菩薩摩訶薩住屍陀林，恒興慈悲憐愍眾生，持戒清淨、具足威儀、恒習素食、支持活命。",
    "T16n0659_005:0269a04_1": "所以者何？",
    "T16n0659_005:0269a05_2": "善男子！",
    "T16n0659_005:0269a05_3": "是屍陀林有諸非人依止中住，食人血肉，若見菩薩食魚肉者，而起惡心來相觸惱。",
    "T16n0659_005:0269a07_4": "「善男子！",
    "T16n0659_005:0269a07_5": "住屍陀林菩薩脫入寺舍，前禮佛塔，次禮大德，問訊上座，恭敬事畢一處而立，於眾僧座不得坐之。",
    "T16n0659_005:0269a09_6": "何以故？",
    "T16n0659_005:0269a09_7": "菩薩之法將護世間諸俗人意，是屍陀林住止菩薩翻於世間凡愚眾生，不違眾聖。",
    "T16n0659_005:0269a11_8": "「若於私座請菩薩坐，審如是僧心無變異乃可就坐，勿令前人而生悔心，以卑下心於己身中作旃陀羅想。",
    "T16n0659_005:0269a14_9": "「善男子！",
    "T16n0659_005:0269a14_10": "如是，菩薩具是十法，住屍陀林。",
    "T16n0659_005:0269a15_11": "「善男子！",
    "T16n0659_005:0269a15_12": "菩薩摩訶薩具足十法，宴坐不臥。",
    "T16n0659_005:0269a16_0": "何等為十？",
    "T16n0659_005:0269a16_1": "所謂不為苦身故而坐不眠、不為惱心故不為眠、所牽故不萎身坐、菩薩摩訶薩凡坐不眠、但為滿足菩提諸行、為一心故、為向正道故、為坐道場故、為利眾生故、為滅一切煩惱故，坐而不臥。",
    "T16n0659_005:0269a20_2": "善男子！",
    "T16n0659_005:0269a20_3": "如是，菩薩具是十法，常坐不臥。",
    "T16n0659_005:0269a21_4": "「善男子！",
    "T16n0659_005:0269a21_5": "菩薩摩訶薩具足十法，隨宜敷坐。",
    "T16n0659_005:0269a22_6": "何等為十？",
    "T16n0659_005:0269a22_7": "所謂於坐之處不過經營、亦不求他而為敷座、不作相貌令他敷座、所坐之處若葉若草隨得而坐、若有地所多諸虫——蟻、蚊、虻、蠅、蚤——作窟住處及闍維處悉遠離之；若消息時，右脇而臥，上下累脚，袈裟覆身，正念專心作光明想；恒作悟想而暫眠臥，不取眠樂、不取脇樂，但調其身；持於四大勿令過困、晝夜用心趣助道法。",
    "T16n0659_005:0269a29_8": "善男子！",
    "T16n0659_005:0269a29_9": "如是，菩薩具是十法，隨敷而坐。",
    "T16n0659_005:0269b01_10": "「善男子！",
    "T16n0659_005:0269b01_11": "菩薩摩訶薩具足十法，攝心與理相應。",
    "T16n0659_005:0269b02_12": "何者為十？",
    "T16n0659_005:0269b02_13": "所謂多修不淨觀、多修慈悲觀、多修十二因緣觀、善識污心之法、多修空相、多修無相、多修攝心、無所願求、恒修不息不令悔恨、具足戒品。",
    "T16n0659_005:0269b06_14": "「善男子！",
    "T16n0659_005:0269b06_15": "云何菩薩多修不淨觀？",
    "T16n0659_005:0269b06_16": "善男子！",
    "T16n0659_005:0269b07_17": "菩薩摩訶薩獨居閑寂，不出人間，隱山林中，一向默念其心調直。",
    "T16n0659_005:0269b08_18": "令身調直，結跏趺坐，見其支節屈伸俯仰，生厭離心。",
    "T16n0659_005:0269b09_19": "當觀身內三十六物，念念相次，莫觀皮外。",
    "T16n0659_005:0269b10_20": "作如是觀：乃至眾生種種飲食美味淨潔——若麁、若好——纔入腹中即成不淨，觸於內火則便臭爛，穢氣逆鼻，一切世間之所不耐。",
    "T16n0659_005:0269b13_21": "如此之身，一切嬰兒、凡夫、眾生之所戀著，當依聖教以善智慧如實觀之。",
    "T16n0659_005:0269b15_22": "是故，我今不應愛此臭處之身，以是因緣故厭離之。",
    "T16n0659_005:0269b16_23": "如是，菩薩多修不淨觀。",
    "T16n0659_005:0269b16_24": "「云何菩薩多修慈悲觀？",
    "T16n0659_005:0269b17_25": "菩薩摩訶薩獨居閑靜具如前說，依前次第而作是念：『是諸眾生多諸瞋恚、怨憾、忿恨，造諸惡業、結搆怨家、無緣責主。",
    "T16n0659_005:0269b20_26": "若於過去、現在、未來一切瞋恚究竟滅已，我方得坐菩提道場。』",
    "T16n0659_005:0269b21_27": "作是甚深觀察，思惟真實慈悲，非但口說。",
    "T16n0659_005:0269b22_28": "「云何菩薩多修十二因緣觀？",
    "T16n0659_005:0269b23_29": "菩薩摩訶薩若貪欲生、若瞋恚生、若愚癡生，作是思惟：『是貪、瞋、癡藉因緣生，而此因緣復藉因緣，於是諸法因緣所生，無有自性悉是虛妄。",
    "T16n0659_005:0269b26_30": "何有智者以虛妄法——因緣所生——於自己身而作瘡疣？』",
    "T16n0659_005:0269b27_31": "「云何菩薩善知污心之法？",
    "T16n0659_005:0269b27_32": "菩薩摩訶薩觀是污法——若在自心、若在他心——不可量度，為滅是等因緣法故當觀察之。",
    "T16n0659_005:0269b29_33": "何者是耶？",
    "T16n0659_005:0269c01_34": "所謂不敬佛、不敬法、不敬僧、不敬戒律、不敬同學——若老、若少並不恭敬——是名染污心法。",
    "T16n0659_005:0269c03_35": "「唯重自身、輕蔑他人，於諸境界馳騁散亂，背於涅槃，著於我見、人見、眾生見、壽者見，執著空見、執著斷見，執常、無常，憎忿善人，親近凡愚、離持戒者，近破戒眾、伏事惡友，遠善知識，誹謗諸佛甚深經典，於甚深法生怖畏相，懈怠懶惰，於己身中生下劣想，無有威德，訥於言語，非處生疑、應疑不疑、不疑而疑，諸蓋諸結之所纏縛，幻惑世人，間構諂曲，睡眠瞪瞢，唯貪利養、求於名聞，恃於姓族，戀於眷屬，染於邪見，恃怙國土、戀慕群眾，習學呪術、路伽耶陀、世俗文章，捨離正法、廢於道行，於不善法忽務經營、於功德業不勤其事，憎惡毀呰出家之人，但好歌詠歎諸女色、稱美少年——若男、若女——不樂寂靜，於阿蘭若愁憒不樂，於善、不善不知量度，於可尊重不往問訊、親近、供養，讀誦經典不知時節，於所行處不避譏嫌，於諸戒律若輕若重悉不能持。",
    "T16n0659_005:0269c19_36": "於諸惡法皆無怖畏，諸根暗鈍、愚癡障重，心恒躁動、惡業快利，無所忌難、自恣獨步，橫理取法、憂慮愁毒。",
    "T16n0659_005:0269c22_37": "於色好醜取相評量、於瞋恚境不修慈悲、於諸貧窮不起憐愍、見疾病苦不生厭離、見死不怖、住火宅中不欲出離，但經營身不護戒律，於過去中經作何事、於現在中正作何事、於未來中當何所作？",
    "T16n0659_005:0269c26_38": "如是境界都無思惟。",
    "T16n0659_005:0269c27_39": "於不思議而作思議、於不可量而作限量、所不可求而競勤求、於非清淨作清淨想、於非出離作出離想、於非正道作正道想、於所未得謂言已得。",
    "T16n0659_005:0270a01_40": "『我正多事未得修善。』",
    "T16n0659_005:0270a01_41": "『我是凡夫那能修行諸聖道法？』",
    "T16n0659_005:0270a02_42": "多戀俗務推斥度日，迴避微妙功德善根。",
    "T16n0659_005:0270a03_43": "於大小乘不能稱歎，設見信樂佛正法者而誹謗之，樂於鬪諍、好相是非、麁獷惡口、自大高舉、惡賴罵詈、卒暴怱擾、凌轢於他、說無義語、喜論人過、所不可說而好說之，樂於戲論，耽著嬉戲。",
    "T16n0659_005:0270a07_44": "如是等事名染污法，能染污心而善知之。",
    "T16n0659_005:0270a08_45": "「為滅一切諸戲論故，多修於空而入禪定以調其心。",
    "T16n0659_005:0270a09_46": "「如是修空，於此境界隨心著處。",
    "T16n0659_005:0270a10_47": "「當尋是處，求其體性遂無所有；無所有故，通達於空。",
    "T16n0659_005:0270a11_48": "「所緣之境及能緣心並須觀察，作觀察已，心、境二法悉無所有而通達空。",
    "T16n0659_005:0270a13_49": "「通達空故，為修無相而攝其心入於禪定，一切相貌顯現相似，善觀察之則見非相。",
    "T16n0659_005:0270a15_50": "「既了非相，不得己身則無身相；得無相已，不著己身；不著身故，不得一切外諸境相。",
    "T16n0659_005:0270a17_51": "「於諸外境不作分別、不更移心，於內外相心既不動，為滅無相之相故，於修觀行不生憂喜。",
    "T16n0659_005:0270a19_52": "「雖得是定，習氣尚多；為滅習氣恒修是定，心心相續無令休息，猶如[火*(替曰+貝)]火。",
    "T16n0659_005:0270a20_53": "「住於奢摩他、毘婆舍那中，毘婆舍那者如實法觀、奢摩他者一心寂默。",
    "T16n0659_005:0270a22_54": "「得心定故，後不致悔；不致悔故，生歡喜心。",
    "T16n0659_005:0270a23_55": "何故歡喜？",
    "T16n0659_005:0270a23_56": "由戒清淨。",
    "T16n0659_005:0270a23_57": "一切菩薩具足戒品，清淨攝心與理相應。",
    "T16n0659_005:0270a24_58": "何以故？",
    "T16n0659_005:0270a25_59": "持戒清淨故，攝心得成。",
    "T16n0659_005:0270a25_60": "是故，說名與理相應。",
    "T16n0659_005:0270a26_61": "「善男子！",
    "T16n0659_005:0270a26_62": "如是，菩薩具足十法，攝心與理相應。",
    "T16n0659_005:0270a27_63": "「善男子！",
    "T16n0659_005:0270a27_64": "菩薩摩訶薩具足十法，受持經典。",
    "T16n0659_005:0270a28_65": "所謂為護正法而往聽聞，不為資生；為護正教勤聽正法，不為利養；為三寶種不斷絕故勤求多聞，不為世利；為欲利益學大乘者而修多聞，不為稱歎；為諸眾生無救護者利益因緣而修多聞、為諸眾生三苦所逼作安樂故而修多聞、為無慧眼諸眾生故令得慧眼而修多聞、為小乘人說聲聞法而修多聞、為大乘人說菩薩道而修多聞、為自得證無上智慧而修多聞、不求下乘而修多聞。",
    "T16n0659_005:0270b07_66": "善男子！",
    "T16n0659_005:0270b08_67": "菩薩具是十法，受持經典。",
    "T16n0659_005:0270b08_68": "「善男子！",
    "T16n0659_005:0270b08_69": "菩薩摩訶薩具足十法，受持毘尼。",
    "T16n0659_005:0270b09_70": "何等為十？",
    "T16n0659_005:0270b09_71": "所謂了知毘尼并律宗體、毘尼甚深、毘尼微細、犯與不犯、性罪制罪、波羅提木叉、學之本源、聲聞毘尼、菩薩毘尼悉皆了知。",
    "T16n0659_005:0270b12_72": "善男子！",
    "T16n0659_005:0270b12_73": "如是，菩薩具足十法，受持毘尼。",
    "T16n0659_005:0270b13_74": "「善男子！",
    "T16n0659_005:0270b13_75": "菩薩摩訶薩具足十法，威儀行處齊整具足。",
    "T16n0659_005:0270b14_76": "何等為十？",
    "T16n0659_005:0270b14_77": "所謂於聲聞法已經修學、於緣覺法已經修學、於菩薩法已經修學，如是學已威儀具足；凡是沙門不宜處行皆悉遠離，以是因緣，非處不行、非時不行、非國不行；修行沙門所應行處不失威儀，勿令沙門婆羅門之所譏誚。",
    "T16n0659_005:0270b19_78": "夫威儀者，與理相應，復勸化他，令住此法，使行法者具諸威儀，庠序細密，內懷相應，無有虛假。",
    "T16n0659_005:0270b22_0": "善男子！",
    "T16n0659_005:0270b22_1": "如是，菩薩具是十法，威儀行處齊整具足。",
    "T16n0659_005:0270b23_2": "「善男子！",
    "T16n0659_005:0270b23_3": "菩薩摩訶薩具足十法，心無慳貪亦無嫉妬。",
    "T16n0659_005:0270b24_4": "何等為十？",
    "T16n0659_005:0270b24_5": "所謂自能惠施、復勸他人令行布施、稱歎布施、見他布施起隨喜心、勸歎成獎令其歡喜。",
    "T16n0659_005:0270b26_6": "不作是念：『但施於我，莫施餘人；唯使我豐，不令他得。』",
    "T16n0659_005:0270b27_7": "應作是念：『令諸眾生得安樂具、種種資生，若於世間、若出世間具足安樂，我今所為是等眾生利益安樂修諸苦行。",
    "T16n0659_005:0270c01_8": "是故，我今於眾生邊不應起諸慳貪、嫉妬。』",
    "T16n0659_005:0270c02_9": "善男子！",
    "T16n0659_005:0270c02_10": "如是，菩薩具足十法，無有慳貪、嫉妬之心。",
    "T16n0659_005:0270c03_11": "「善男子！",
    "T16n0659_005:0270c03_12": "菩薩摩訶薩具足十法，於諸眾生行平等心。",
    "T16n0659_005:0270c04_13": "何等為十？",
    "T16n0659_005:0270c04_14": "所謂於諸眾生業行平等、於諸眾生無忿憾心、於諸眾生平等利益而行布施、受持禁戒、修於忍辱、勇猛精進、善思禪定、修般若智、不依二邊而修是心、緣諸眾生起平等心、修行六度令得是法。",
    "T16n0659_005:0270c09_15": "「生死火宅眾苦熾然，自得出已，復救餘人令其得出。",
    "T16n0659_005:0270c10_16": "以心平等，不生彼此隔礙之想，無有憎愛。",
    "T16n0659_005:0270c11_17": "「善男子！",
    "T16n0659_005:0270c11_18": "譬如長者，其家巨富，唯有六子愛念憐愍而悉平等。",
    "T16n0659_005:0270c12_19": "是等子息嬰稚愚癡，於事不了，匍匐而戲。",
    "T16n0659_005:0270c13_20": "是長者宅被火所燒，熾然猛焰炎盛遍起，是等諸子各各東西。",
    "T16n0659_005:0270c15_0": "善男子！",
    "T16n0659_005:0270c15_1": "於意云何？",
    "T16n0659_005:0270c15_2": "是時長者頗作是念：『我今前可且救一子，然後方便救餘子。』",
    "T16n0659_005:0270c16_3": "不？」",
    "T16n0659_005:0270c16_4": "降伏一切障礙菩薩對曰：「不也。",
    "T16n0659_005:0270c17_5": "世尊！",
    "T16n0659_005:0270c17_6": "所以者何？",
    "T16n0659_005:0270c17_7": "而是長者於其諸子平等救濟、無有偏心，而隨近者前引出之。」",
    "T16n0659_005:0270c19_8": "「善男子！",
    "T16n0659_005:0270c19_9": "如是，一切眾生之類皆是菩薩之嬰兒也，未了苦樂、無所知解生死火宅，六道之中各各住處。",
    "T16n0659_005:0270c21_10": "菩薩摩訶薩隨其善根有成熟者，前救脫之安置令住清淨法界、生死之外。",
    "T16n0659_005:0270c23_11": "「善男子！",
    "T16n0659_005:0270c23_12": "如是，菩薩具足十法，於諸眾生行平等心。",
    "T16n0659_005:0270c24_13": "「善男子！",
    "T16n0659_005:0270c24_14": "菩薩摩訶薩具足十法，慇懃恭敬供養諸佛。",
    "T16n0659_005:0270c25_15": "何等為十？",
    "T16n0659_005:0270c25_16": "所謂供養於法是供養佛、不以財物是供如來、為作安樂利益眾生、為欲攝受一切眾生、為欲成就眾生善根、不捨所受清淨禁戒、不癈一切菩薩行業、如所說法身即能行，如是修行心無疲倦、不捨無上菩提之心。",
    "T16n0659_005:0271a01_17": "「如是恭敬供養諸佛不用財寶，若能修行諸佛正法即供養佛。",
    "T16n0659_005:0271a03_18": "所以者何？",
    "T16n0659_005:0271a03_19": "供養於法則是供養一切如來。",
    "T16n0659_005:0271a04_20": "「是法所生利益群品令出世間，若背菩薩所行之業則為身、口相乖，如所誓願不得成滿，則心疲倦便捨菩提，則不能得利益眾生。",
    "T16n0659_005:0271a07_0": "何以故？",
    "T16n0659_005:0271a07_1": "菩薩摩訶薩求阿耨多羅三藐三菩提，但為利益諸眾生故，若無眾生亦無菩薩取於正覺。",
    "T16n0659_005:0271a09_2": "善男子！",
    "T16n0659_005:0271a09_3": "當如是觀：法即是佛，一切諸佛法為身故。",
    "T16n0659_005:0271a10_4": "「善男子！",
    "T16n0659_005:0271a10_5": "如是，菩薩具足十法，慇懃恭敬供養諸佛。",
    "T16n0659_005:0271a11_6": "「善男子！",
    "T16n0659_005:0271a11_7": "菩薩摩訶薩具足十法，斷除憍慢。",
    "T16n0659_005:0271a12_8": "何等為十？",
    "T16n0659_005:0271a12_9": "所謂出離家居，勤苦求道，親識、朋友、一切眷屬不復相關，何異死人？",
    "T16n0659_005:0271a14_10": "故無憍慢；改其形相，著壞色衣，而我今者別有所求，故無憍慢；剃頭持鉢，家家乞食活此身故，不生憍慢；以乞食故，生謙下心，如栴陀羅不應憍慢；今我身命寄於人活受他摶食，猶若餓狗人所輕蔑，不應憍慢；我應紹續尊重福田，不應憍慢；令諸同學見而歡喜，不應憍慢；持諸威儀，庠序齊整，不應憍慢；所未得法我當得之，不生憍慢；於弊惡性諸眾生中多修忍辱，不生憍慢住。",
    "T16n0659_005:0271a22_11": "善男子！",
    "T16n0659_005:0271a22_12": "如是，菩薩具足十法，斷除憍慢。",
    "T16n0659_005:0271a23_13": "「善男子！",
    "T16n0659_005:0271a23_14": "菩薩摩訶薩具足十法，心多清淨。",
    "T16n0659_005:0271a24_15": "何等為十？",
    "T16n0659_005:0271a24_16": "所謂福業所持過去善根、宿因具足、正見具足、不著邪論、不可移動、不事餘師、內懷清淨、無有諂曲、意無貢高、亦不幻惑。",
    "T16n0659_005:0271a27_17": "其心質直，備諸智慧、諸根明利、離眾障蔽、心行清潔、親近善友、遠惡知識、摧伏憍慢、勤求妙理、於聽法時不伺過失、諸佛功德皆悉了知。",
    "T16n0659_005:0271b01_18": "善男子！",
    "T16n0659_005:0271b01_19": "如是，菩薩具是十法，心多清淨。」",
    "T16n0659_005:0271b02_20": "降伏一切障礙菩薩言：「世尊！",
    "T16n0659_005:0271b03_21": "諸佛功德不可思議，我於此法云何得聞、能了知之？」",
    "T16n0659_005:0271b04_22": "佛言：「善男子！",
    "T16n0659_005:0271b04_23": "汝善諦聽，我今為汝說於如來少分功德。」",
    "T16n0659_005:0271b05_24": "「唯然，世尊！",
    "T16n0659_005:0271b05_25": "願樂欲聞。」",
    "T16n0659_005:0271b06_0": "佛言：「善男子！",
    "T16n0659_005:0271b06_1": "如來大慈具足圓滿，於諸眾生悉皆平等——如於一人慈悲平等，於遍法界一切眾生其心亦爾。",
    "T16n0659_005:0271b08_2": "「如虛空界遍於一切眾生界中；如來慈悲遍一切處、無量無邊亦復如是，異於聲聞、緣覺菩薩。",
    "T16n0659_005:0271b10_3": "「善男子！",
    "T16n0659_005:0271b10_4": "諸佛如來說法無盡，於無量劫不可窮竭，種種名字、種種義趣，於無量眾一時一音而為說法，隨其類音各各得解無限無盡。",
    "T16n0659_005:0271b13_5": "「善男子！",
    "T16n0659_005:0271b13_6": "諸佛如來問答具足。",
    "T16n0659_005:0271b14_7": "設有一切預眾生類以種種問俱問如來，如來隨其種種類音、種種名字，於一剎那、一念、一時皆悉能答，無滯無礙。",
    "T16n0659_005:0271b16_8": "「善男子！",
    "T16n0659_005:0271b16_9": "諸佛禪定境界無礙。",
    "T16n0659_005:0271b17_10": "善男子！",
    "T16n0659_005:0271b17_11": "設有一切眾生之類位階十地，一時一念俱時入於百千萬億禪定三昧，於諸無量種種三昧皆不能及如來三昧無邊境界。",
    "T16n0659_005:0271b20_12": "「善男子！",
    "T16n0659_005:0271b20_13": "如來具足無量色身。",
    "T16n0659_005:0271b21_14": "善男子！",
    "T16n0659_005:0271b21_15": "設有眾生以如來身應受化者，一念之頃遍於眾生，對其面前而現佛身，隨眾生願，一念之頃現種種身。",
    "T16n0659_005:0271b23_16": "「善男子！",
    "T16n0659_005:0271b23_17": "如來具足天眼無量境界。",
    "T16n0659_005:0271b24_18": "善男子！",
    "T16n0659_005:0271b24_19": "有諸眾生得天眼者，所見諸色無量無邊諸世界中，如來悉見，如菴摩勒在手掌中。",
    "T16n0659_005:0271b26_20": "「善男子！",
    "T16n0659_005:0271b26_21": "如來無量天耳境界。",
    "T16n0659_005:0271b27_22": "善男子！",
    "T16n0659_005:0271b27_23": "設有眾生得天耳者，滿於無量無邊世界，隨其所聞種種音聲，如來能於一剎那頃皆悉得聞是等音聲。",
    "T16n0659_005:0271b29_24": "「善男子！",
    "T16n0659_005:0271b29_25": "如來具足知他心智無邊無盡等於虛空。",
    "T16n0659_005:0271c01_26": "善男子！",
    "T16n0659_005:0271c01_27": "設有一切諸眾生界種種覺觀、種種思惟、種種業行，如來能於一念之頃悉能了知無量無邊一切諸心，及所造業并業果報，於三世中以無礙智悉皆了知。",
    "T16n0659_005:0271c05_28": "「善男子！",
    "T16n0659_005:0271c05_29": "如來恒在禪定不曾忘失。",
    "T16n0659_005:0271c06_30": "所以者何？",
    "T16n0659_005:0271c06_31": "佛無失念，諸根不動、內心無亂。",
    "T16n0659_005:0271c07_32": "何以故？",
    "T16n0659_005:0271c07_33": "一切煩惱、煩惱習氣畢竟盡故，恒在寂靜。",
    "T16n0659_005:0271c08_34": "善男子！",
    "T16n0659_005:0271c08_35": "有煩惱人內心迷亂，不得禪定；如來不爾。",
    "T16n0659_005:0271c09_36": "夫如來者，無復煩惱、無復塵累，無漏、無為，得一切法，自在遊於一切甚深三昧境界。",
    "T16n0659_005:0271c11_37": "善男子！",
    "T16n0659_005:0271c11_38": "如來設住隨一威儀中、隨一三昧中，乃至涅槃，常住其中無有動移，故常在三昧。",
    "T16n0659_005:0271c13_39": "「善男子！",
    "T16n0659_005:0271c13_40": "諸佛如來於無量劫備修諸行得成正覺，不可思量、不可思議、無有邊限。」",
    "T16n0659_005:0271c15_41": "降伏一切障礙菩薩言：「世尊！",
    "T16n0659_005:0271c15_42": "如來不於無量劫中修功德耶？」",
    "T16n0659_005:0271c16_43": "佛言：「善男子！",
    "T16n0659_005:0271c16_44": "莫作是說。",
    "T16n0659_005:0271c16_45": "何以故？",
    "T16n0659_005:0271c17_46": "菩薩摩訶薩不應思量如來境界。",
    "T16n0659_005:0271c17_47": "如來境界不可思量，但為淺近諸眾生等說三僧祇修習所得，而實菩薩發心已來不可稱計。」",
    "T16n0659_005:0271c20_0": "降伏一切障礙菩薩言：「世尊！",
    "T16n0659_005:0271c20_1": "幸甚。",
    "T16n0659_005:0271c20_2": "是等眾生修諸善根、已滅業障、多生信解、近於菩提，聞佛功德心生歡喜，何況聞已盡能受持、讀誦、解說、書寫、供養？",
    "T16n0659_005:0271c23_3": "世尊！",
    "T16n0659_005:0271c23_4": "是等眾生不久當得如來功德，無異今日。」",
    "T16n0659_005:0271c24_5": "佛言：「善男子！",
    "T16n0659_005:0271c24_6": "如是，如是。",
    "T16n0659_005:0271c24_7": "如來攝受是等眾生，於諸佛所已種善根、恭敬承事於無量佛，是等眾生聞佛功德不生疑惑。",
    "T16n0659_005:0271c27_8": "「善男子！",
    "T16n0659_005:0271c27_9": "若善男子、若善女人七日七夜無餘思想，內心不亂，念念相續，憶持如來如是功德甚深微妙，著淨潔衣，設諸供養，心心成就，是七日內即見如來三十二相色身具足。",
    "T16n0659_005:0272a02_0": "若有散亂、不平其事而恒一心，於臨死時如來現身立在其前。」",
    "T16n0659_005:0272a03_1": "降伏一切障礙菩薩言：「世尊！",
    "T16n0659_005:0272a04_2": "頗有眾生聞佛所說如來功德生不信耶？」",
    "T16n0659_005:0272a05_0": "佛言：「善男子！",
    "T16n0659_005:0272a05_1": "有諸眾生聞佛說是如來功德，以其惡口麁獷罵詈、生瞋恚心、於說法者生怨家想，以是因緣，捨身之後生於地獄，受無量苦。",
    "T16n0659_005:0272a08_2": "善男子！",
    "T16n0659_005:0272a08_3": "有諸眾生聞佛功德生歡喜者，於說法人生善友想、生如來想。",
    "T16n0659_005:0272a09_4": "善男子！",
    "T16n0659_005:0272a09_5": "是等眾生信最極理，已於過去曾聞如來如是功德。",
    "T16n0659_005:0272a11_6": "是等眾生於大眾中而作是說：『我於過去曾聞如來說佛功德，無異今日經中所說。』」",
    "T16n0659_005:0272a12_7": "爾時，世尊出長舌相以覆其面、覆於面已復覆其頂、覆於頂已復覆於身、覆於身已覆師子座、覆師子座已復覆菩薩及聲聞眾、覆聲聞眾已復覆釋梵四天等眾，如是普覆大眾等已而縮舌相，問大眾言：「如來世尊有此舌相，頗復能作妄語不耶？",
    "T16n0659_005:0272a18_8": "善男子！",
    "T16n0659_005:0272a18_9": "汝等當信如來所說必非虛妄。",
    "T16n0659_005:0272a19_10": "若信此經，於未來世為汝等故，長夜利益，安樂無盡。」",
    "T16n0659_005:0272a20_11": "說是語時，八萬四千菩薩摩訶薩得無生法忍；無量無邊諸眾生等遠塵離垢，於佛法中得法眼淨；無量眾生——未曾發於菩提心者——即於是時皆發阿耨多羅三藐三菩提心。",
    "T16n0659_005:0272a25_0": "大乘寶雲經卷第五"
}