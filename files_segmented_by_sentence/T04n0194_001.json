{
    "T04n0194_001:0115b15_0": "僧伽羅剎所集經卷上并序",
    "T04n0194_001:0115b17_0": "◎符秦罽賓三藏僧伽跋澄等譯",
    "T04n0194_001:0115b18_0": "僧伽羅剎者，須賴國人也。",
    "T04n0194_001:0115b18_1": "佛去世後七百年生此國，出家學道，遊教諸邦至揵陀越土，甄陀罽膩王師焉，高明絕世多所述作，此土《修行大道地經》其所集也。",
    "T04n0194_001:0115b21_2": "又著此經憲章世尊，自始成道迄于淪虛，行無巨細必因事而演，遊化夏坐莫不曲備，雖《普曜》、《本行》、《度世》諸經載佛起居至謂為密，今覽斯經所悟復多矣。",
    "T04n0194_001:0115b25_3": "傳其將終，「我若立根得力大士誠不虛者，立斯樹下手援其葉而棄此身，使那羅延力大象之勢，無能移余如毛髮也，正使就耶維者當不燋此葉。」",
    "T04n0194_001:0115b28_4": "言然之後便即立終。",
    "T04n0194_001:0115b28_5": "罽膩王自臨而不能動，遂以巨絙象挽未始能搖，即就耶維炎葉不傷。",
    "T04n0194_001:0115c01_6": "尋昇兜術，與彌勒大士高談彼宮，將補佛處賢劫第八。",
    "T04n0194_001:0115c02_7": "以建元二十年，罽賓沙門僧伽跋澄齎此經本來詣長安，武威太守趙文業請令出焉。",
    "T04n0194_001:0115c04_8": "佛念為譯，慧嵩筆受，正值慕容作難於近郊，然譯出不襄，余與法和對檢定之，十一月三十日乃了也。",
    "T04n0194_001:0115c06_9": "此年出《中阿含》六十卷，《增一阿含》四十六卷，伐鼓擊柝之中，而出斯一百餘卷，窮通不改其恬，詎非先師之故迹乎？",
    "T04n0194_001:0115c10_0": "◎僧伽羅剎比丘所集佛行首",
    "T04n0194_001:0115c11_0": "爾時菩薩始行時，愍世間故，發趣於道；彼出家故，行忍；不相應故，心三昧；斷無知故，行金剛智慧；除捨調戲行真諦故，除棄意垢；為直行故，為苦行；慈孝父母故，心堅牢固不捨誓願；離欲故，為聞饒已念報恩；求解脫故，著袈裟；欲應息住林間故，不觀行者；求知親故，知己身縛；口行無欺故，一切苦本意無所念，不捨有故。",
    "T04n0194_001:0115c19_0": "◎若復菩薩行智慧之時，以所知故名曰智慧，數數於彼行中及諸眾生不解深義，長夜勸勵分別決了智慧，此深此淺，清淨其利，此惡此醜，親近善知識，彼法不亂，無量無限亦無增損，猶如劍戟所截皆斷，彼智慧者亦復如是。",
    "T04n0194_001:0115c24_1": "現第一義故有共慧明，已意闇閉故開彼見明與共相應，以諸行故根門具足，無怯弱故現其威力，欲斷不善財業現其有財業，以珍寶不可得故如是現珍寶也。",
    "T04n0194_001:0115c27_2": "以斷命現其壽命，斷諸結使故，是力觀察遠事與彼分別，皆使決了救彼脆命，以彼愁憂故起歡喜之心，息意不起故去離惡法而成就善法。",
    "T04n0194_001:0116a01_3": "去邪就正，以是之故成其智慧力。",
    "T04n0194_001:0116a02_4": "以生死故欲斷望見至出要處，猶步世間故遊一切境界，究竟一切智原使至無為。",
    "T04n0194_001:0116a05_0": "　善住不移動，　　無有生死畏，　即逮不還處，　　消滅三界趣。",
    "T04n0194_001:0116a07_0": "　百劫所造行，　　欲淨眾生類，　無有三世想，　　爾能無悕望。",
    "T04n0194_001:0116a09_0": "是菩薩行諦之時，彼名諦者心無有虛妄、言無有二，常娛樂其中，亦無彼此。",
    "T04n0194_001:0116a10_1": "數數樂彼，寤寐之中未曾調戲亦不妄語。",
    "T04n0194_001:0116a11_2": "又聞，昔有王，名須陀摩，於王宮生，統領四域法鼓遠振，羣臣人民無不聞者。",
    "T04n0194_001:0116a13_3": "生如此有德人，往詣池水浴洗，乘羽寶之車欲出城門。",
    "T04n0194_001:0116a14_4": "時有婆羅門，顏色端政聰明智慧，欲來乞寶。",
    "T04n0194_001:0116a15_5": "婆羅門即白王，自稱姓名舉手乞言。",
    "T04n0194_001:0116a16_6": "是時王聞乞匃言聲便懷歡喜，即報言：「止止尊者！",
    "T04n0194_001:0116a17_7": "須我還國當相救濟。」",
    "T04n0194_001:0116a18_8": "夫王之法言無有二，即詣彼池浴洗，洗已竟便欲還國。",
    "T04n0194_001:0116a19_9": "是時有翅飛鬼名羯摩沙波羅，現其恐怖，手執王身。",
    "T04n0194_001:0116a20_10": "是時彼王即自涕零。",
    "T04n0194_001:0116a20_11": "是時彼鬼觀彼王意：「云何大王何為啼哭有此愁憂之心？」",
    "T04n0194_001:0116a22_12": "時菩薩報言：「我無有此身想，唯我許婆羅門財寶，以是之故便懷愁憂。」",
    "T04n0194_001:0116a23_13": "是時彼鬼即報王言：「我未曾聞，此甚奇甚特之事世所希聞，為彼人民故來相試，若今設放王去，當復還不？」",
    "T04n0194_001:0116a26_14": "時王甚懷喜悅。",
    "T04n0194_001:0116a26_15": "是時彼鬼身有兩翅飛在虛空，觀其所說即放使去。",
    "T04n0194_001:0116a27_16": "是時菩薩還國，歡喜以財與彼婆羅門，實無有虛施，不有悔，有是審諦之言。",
    "T04n0194_001:0116a29_17": "是時國王即詣彼鬼所，自稱姓名，今已到此。",
    "T04n0194_001:0116b01_18": "是時彼鬼見王形貌即便驚怖，有是實言，王顏色不變。",
    "T04n0194_001:0116b02_19": "除去瞋怒無殺害意，便作是語：「甚奇甚特，未曾所聞。」",
    "T04n0194_001:0116b03_20": "說此偈言：「我堪飲惡毒，　　洋銅灌口中，　利刀割其體，　　誰敢害法王？",
    "T04n0194_001:0116b07_0": "　宿福生王族，　　觀德無有比，　勇猛實不虛，　　應相為國主。",
    "T04n0194_001:0116b09_0": "　我今當尊敬，　　從王不復殺，　改往修善行，　　眾生隨所樂。」",
    "T04n0194_001:0116b11_0": "是時菩薩行柔和之時，彼心柔和有此名聲，言不卒暴，欲求法故常護彼意，未曾起怨惡、不生悕望，口不吐惡言，為愚癡故現其智慧，除心垢故皆悉稱名，無有若干吾我想，不隨幻。",
    "T04n0194_001:0116b15_1": "諸佛所擁護，於此獲如是德，亦無姦偽，如是之穢皆悉避之，於中得柔和之心，善根本具足，人所愛念，不惜身命，神仙所嘆譽。",
    "T04n0194_001:0116b17_2": "如是柔和觀彼善惡之報，彼智功德具足如所說。",
    "T04n0194_001:0116b19_0": "善本不斷貧窮之者，施以金銀珍寶除去諸穢。",
    "T04n0194_001:0116b20_1": "壽十歲時遭遇厄難，所欲自在亦不殺生，善身造業，心所生財、口所傳教、行所造業，除去穢惡所覆蓋者。",
    "T04n0194_001:0116b22_2": "爾時諸比丘世間有身已得休息，非己所有悉盡無餘，如是已盡，以是之故當去離染著。",
    "T04n0194_001:0116b24_3": "前世所造者，彼已盡更不復造，已斷根本苦休壞敗。",
    "T04n0194_001:0116b25_4": "如是說已，作是法住於此深妙法中，如手執輪六月不懈，諸佛世尊皆悉覺知皆悉成就。",
    "T04n0194_001:0116b27_5": "於是便說偈言：「不造諛諂意，　　覺知邪法業，　本亦不造此，　　當作如是觀。",
    "T04n0194_001:0116c01_0": "　勇猛意如海，　　柔和不麤穬，　頭面稽首禮，　　無著世希有。」",
    "T04n0194_001:0116c03_0": "是時菩薩慈孝於父母時，性有報恩恭敬承事，遠惡就善隨時供給，夙起夜寐瞻父母意無事不辦，所約教訓未曾違失。",
    "T04n0194_001:0116c05_1": "有如是柔和之心，以是之故有如是事，心所修行常自觀察當辦何事？",
    "T04n0194_001:0116c07_2": "所聞教誡尋即知之，常懷歡喜一切愛敬，念盡知父母之心，常念欲報恩，無麤穬言此無處所。",
    "T04n0194_001:0116c09_3": "又聞，昔者未成菩薩時為大象王，端正無雙，頭眼肌毛皆悉端正，觀無厭足，耳滿充備眾象中，長牙瓜方政有娛樂之心，脣齒純赤頭耳滿具，形體方圓極大高廣猶高山峻，行步庠序七處滿足猶青蓮花，行步庠序無所罣礙，龍女所生遊山澤中色如白雪，便為獵者所獲。",
    "T04n0194_001:0116c15_4": "將彼去時，是時山野樹木皆悉屈申，水自涌沸將至所止，與種種甘饌飲食亦不肯食。",
    "T04n0194_001:0116c17_5": "是時象師在前長跪叉手，白彼象言，便說此偈：「我本造善本，　　降此神象來，　何為不肯食？",
    "T04n0194_001:0116c20_6": "　　如有怨恨心。」",
    "T04n0194_001:0116c21_0": "是時彼神象便答偈言：「我母無有目，　　羸瘦懷愁惱，　憶彼不能食，　　是故願見恕。",
    "T04n0194_001:0116c24_0": "「於彼深山中，不食飢渴必當命終，甚痛甚苦毒，各當共別離，以是愁憂亦不能食亦不飲水。",
    "T04n0194_001:0116c26_1": "無有果蓏與我母者，二人俱當死。」",
    "T04n0194_001:0116c26_2": "作如是辛酸語已，時獵師便懷歡喜放使去。",
    "T04n0194_001:0116c27_3": "於彼拘薩羅國，有一止住處隱學士名曰睒施，行十善功德備具，持瓶行取水。",
    "T04n0194_001:0116c29_4": "是時拘薩羅國王出行遊獵，追逐麋鹿，於山中射。",
    "T04n0194_001:0117a01_5": "著，喚呼：「便憂父母，猶如飛鳥無有兩翅，父母年老目盲無所見，今被毒箭俱亦當死，父母修四等心。」",
    "T04n0194_001:0117a04_0": "便說此偈：「惟我父母老，　　目冥無所覩，　父母生子時，　　欲得蒙其力。",
    "T04n0194_001:0117a07_0": "　◎自覺而覺人，　　一切同自相，　如彼色聲聞，　　智者自息意。",
    "T04n0194_001:0117a09_0": "　最勝愍萌類，　　皆至彼道場，　起者盡滅度，　　是世最妙義。」",
    "T04n0194_001:0117a11_0": "最初發意名菩薩者，有如是眾行。",
    "T04n0194_001:0117a11_1": "消滅無明諸覆蓋者，一切無明皆使至有明，無有能除無明者；欲現有明智慧所修行，除其所覺者。",
    "T04n0194_001:0117a14_0": "如是菩薩觀察，是時於眾生類而行大慈。",
    "T04n0194_001:0117a14_1": "愍世間故發趣於道，皆是愛著亦不自任力勢；除其所覺者。",
    "T04n0194_001:0117a16_2": "如是菩薩觀察，是時於眾生類而起大慈。",
    "T04n0194_001:0117a17_3": "眾生為色所縛，為欲愛縛著，無能有解色者；除其智者。",
    "T04n0194_001:0117a18_4": "如是菩薩觀察，是時於眾生類而發大慈。",
    "T04n0194_001:0117a19_5": "眾生為陰怨憎二念相繫縛，無有能覺此；除其智者。",
    "T04n0194_001:0117a20_6": "如是菩薩觀察，是時於眾生類而起大慈。",
    "T04n0194_001:0117a21_7": "眾生為苦重擔為苦所害，無有能度此苦擔者；除其智者。",
    "T04n0194_001:0117a22_8": "如是菩薩觀察，是時於眾生類而發大慈。",
    "T04n0194_001:0117a23_9": "眾生類常懷恐懼，百苦并至無有能除其恐畏者；除其智者。",
    "T04n0194_001:0117a25_10": "如是菩薩觀察，是時於眾生類而起大慈。",
    "T04n0194_001:0117a26_11": "眾生之類遭遇飢饉渴愛無厭，無有能脫此飢饉者；除其智者。",
    "T04n0194_001:0117a27_12": "如是菩薩觀察，是時於眾生類而起大慈。",
    "T04n0194_001:0117a28_13": "眾生之類為因病所逼，一病動百病增，無有能脫此病者；除其智者。",
    "T04n0194_001:0117a29_14": "如是菩薩觀察。",
    "T04n0194_001:0117b01_15": "是時於眾生類而起大慈。",
    "T04n0194_001:0117b01_16": "眾生之類生老病死常自追身而厭患之，無有能脫此生老病死使至無為者；除其智者。",
    "T04n0194_001:0117b03_17": "如是菩薩觀察，是時於眾生類而起大慈。",
    "T04n0194_001:0117b04_18": "眾生之類眾事總猥著有常想，無有能除其總猥者；除其智者。",
    "T04n0194_001:0117b06_19": "如是菩薩觀察，是時於眾生類而起大慈。",
    "T04n0194_001:0117b07_20": "若眾生之類所為事不辦，志性荒亂，無有能究竟其事者；除其智者。",
    "T04n0194_001:0117b08_21": "如是菩薩觀察，是時於眾生類而起大慈。",
    "T04n0194_001:0117b09_22": "眾生之類貪著少味經歷眾苦，無有能脫此苦惱者；除其智者。",
    "T04n0194_001:0117b11_23": "如是菩薩觀察，是時於眾生類而起大慈。",
    "T04n0194_001:0117b12_0": "眾生之類常懷猶豫悕望，遠正就邪，無有能斷其狐疑者；除其智者。",
    "T04n0194_001:0117b13_1": "如是菩薩觀察，是時於眾生類而起大慈。",
    "T04n0194_001:0117b14_2": "眾生之類有若干見趣，無有能拔此見趣者；除其智者。",
    "T04n0194_001:0117b15_3": "如是菩薩觀察，是時於眾生類而起大慈。",
    "T04n0194_001:0117b16_4": "眾生之類塵垢著，不度彼岸，無能得度彼岸者；除其智者。",
    "T04n0194_001:0117b17_5": "如是菩薩觀察，是時於眾生類而起大慈。",
    "T04n0194_001:0117b18_6": "眾生之類三種火盛而為焚燒，無有能脫此法者，亦不能以法雨滅者；除其智者。",
    "T04n0194_001:0117b20_7": "如是菩薩觀察，是時於眾生類而起大慈。",
    "T04n0194_001:0117b21_8": "眾生之類輪轉生死無有休息，亦無有能得度彼岸者；除其智者。",
    "T04n0194_001:0117b23_9": "如是菩薩觀察，是時於眾生類而起大慈。",
    "T04n0194_001:0117b24_10": "眾生之類行垢所染著增益生本，無有能脫此生死者；除其智者。",
    "T04n0194_001:0117b25_11": "如是菩薩觀察，是時於眾生類而起大慈。",
    "T04n0194_001:0117b26_12": "眾生之類身處大嶮手攀脆繩，無能脫此脆繩者；除其智者。",
    "T04n0194_001:0117b27_13": "如是菩薩觀察，是時於眾生類而起大慈。",
    "T04n0194_001:0117b28_14": "眾生之類猶如桑虫子為行所驅逼，亦無有能脫此使流者；除其智者。",
    "T04n0194_001:0117c01_15": "如是菩薩觀察，是時於眾生類而起大慈。",
    "T04n0194_001:0117c02_16": "眾生之類發趣大生死常懷悕望，亦無能使還止者；除其智者。",
    "T04n0194_001:0117c03_17": "如是菩薩觀察，是時於眾生類而起大慈。",
    "T04n0194_001:0117c04_18": "眾生之類發趣惡道常懷欲行想，無有能安處正道者；除其智者。",
    "T04n0194_001:0117c06_19": "如是菩薩觀察，是時於眾生類而起大慈。",
    "T04n0194_001:0117c07_20": "眾生之類長夜自處幽冥無智之所，由無有能脫此邪道使處正智者；除其智者。",
    "T04n0194_001:0117c09_0": "如是菩薩觀察，是時於眾生類而發大慈。",
    "T04n0194_001:0117c09_1": "眾生之類不照見究竟見賢聖諦，無有能使見賢聖諦者；除其智者。",
    "T04n0194_001:0117c11_2": "如是菩薩觀察，是時於眾生類而起大慈。",
    "T04n0194_001:0117c12_3": "眾生之類長夜處流滯，無有能脫此流滯者；除其智者。",
    "T04n0194_001:0117c13_4": "如是菩薩觀察，是時於眾生類而起大慈。",
    "T04n0194_001:0117c14_5": "眾生之類無有閑靜，與種種趣相應，無有能脫此閑靜處者；除其智者。",
    "T04n0194_001:0117c16_6": "如是菩薩觀察，是時於眾生類而起大慈。",
    "T04n0194_001:0117c17_7": "眾生之類貪著結使長夜染著，無有能滅此結使者；除其智者。",
    "T04n0194_001:0117c18_8": "如是菩薩觀察，是時於眾生類而起大慈。",
    "T04n0194_001:0117c19_9": "眾生之類遭遇苦難志性荒亂，無有能使至解脫處者；除其智者。",
    "T04n0194_001:0117c20_10": "如是菩薩觀察，是時於眾生類而起大慈。",
    "T04n0194_001:0117c21_11": "眾生之類謂欲為淨內盛臭處，無有能脫此愛欲者；除其智者。",
    "T04n0194_001:0117c23_12": "如是菩薩觀察，是時於眾生類而起大慈。",
    "T04n0194_001:0117c24_13": "眾生之類謂欲為樂諸陰苦患，無有能曉第一之義至涅槃者；除其智者。",
    "T04n0194_001:0117c25_14": "如是菩薩觀察，是時於眾生類而起大慈。",
    "T04n0194_001:0117c26_15": "眾生之類著有常想謂不移動，無有能示涅槃之路者；除其智者。",
    "T04n0194_001:0117c28_16": "如是菩薩觀察，是時於眾生類而起大慈。",
    "T04n0194_001:0117c29_17": "眾生之類計吾我想不解法數，無有能分別法者；除其智者。",
    "T04n0194_001:0118a01_18": "如是菩薩觀察，是時於眾生類而起大慈。",
    "T04n0194_001:0118a02_19": "眾生之類不得救護厭患於涅槃，猶如大狗常守死屍、馳走東西無有休息，愚癡所為今亦如是，與彼狗無異自無性行，馳走東西不解涅槃義，陰蓋所覆不悉觀察。",
    "T04n0194_001:0118a06_20": "菩薩起勇猛意使至彼道。",
    "T04n0194_001:0118a06_21": "便有是偈：「多有眾生類，　　流轉生死淵，　觀此艱難苦，　　安處至涅槃。",
    "T04n0194_001:0118a10_0": "　陰雲所覆蓋，　　無光處幽冥，　智者皆現世，　　除雲使光出。」",
    "T04n0194_001:0118a12_0": "爾時菩薩而行此檀，最初始時興起法想，甘饌香美饒益眾生，隨時相應，與第一義相應，心無悕愛味成就充滿除去眾結，亦無所遠離。",
    "T04n0194_001:0118a15_1": "不逆乞者，施已無變悔之心，皆是曩昔施行功德使彼無結著。",
    "T04n0194_001:0118a16_2": "為眾人荷負重擔，皆棄結使，如今日之施，成其所願，欲使眾生所欲皆獲。",
    "T04n0194_001:0118a18_3": "從小已來無種種害意，忍諸種種穢患，施功德漸漸厚，導引人民而作船師，數數不廢於施，常好惠施內自清淨外現穢相，不達一切者，謂一切眾生除去憍慢無懈惓心。",
    "T04n0194_001:0118a21_4": "施心遂增，顏色和悅無有怨恨，不自稱譽亦不自下，愛樂眾生，一切所有皆悉惠施，義所成辦。",
    "T04n0194_001:0118a24_5": "合集人民，數數惠施無變悔心，心意喜悅，嘆譽布施果報遠徹。",
    "T04n0194_001:0118a25_6": "以金銀珍寶、車璩馬瑙、車乘男女城郭皆悉惠施，內無慳嫉。",
    "T04n0194_001:0118a26_7": "愛彼信施，欲充滿彼悕望具足，欲使彼施果皆悉牢固，欲使彼乘船得度，以彼施故具足此義。",
    "T04n0194_001:0118a28_8": "觀察施果捐棄諸結，眾生貪著除去使無邪見，除去慳貪，隨時生依法雨而雨，是故歸命。",
    "T04n0194_001:0118b02_0": "「金銀珍寶施，　　車璩馬瑙珠，　瞻彼無厭足，　　今禮釋師子。",
    "T04n0194_001:0118b04_0": "　象馬及天金，　　色最為第一，　能施和顏色，　　歸命解脫者。",
    "T04n0194_001:0118b06_0": "　車寶為第一，　　珍寶所瓔珞，　顏色皆和悅。",
    "T04n0194_001:0118b07_1": "　　妻子及男女，　金鉢盛滿銀，　　或盛滿碎金，　彼以歡喜施，　　誰勝毘沙門？",
    "T04n0194_001:0118b10_0": "　和悅以自施，　　如果茂盛好，　歡喜而惠施，　　彼滿三世界。",
    "T04n0194_001:0118b12_0": "　男女極端政，　　婦身及頭目，　為世而惠施，　　誰與此施等？",
    "T04n0194_001:0118b14_0": "　檀施無過此，　　天人所不及，　猶如彼上人，　　意大海無底。」",
    "T04n0194_001:0118b16_0": "彼菩薩修行戒時，於彼戒非為無戒，及身口所行、心所起甘露之法，如彼花果擁護其根必生果實於彼而得，皆是人所行。",
    "T04n0194_001:0118b18_1": "猶如彼士，殺生、不與取、婬逸及諸放恣，菩薩不飲酒，於諸戒智慧皆悉具足，除去非戒。",
    "T04n0194_001:0118b20_2": "於道場而常三昧，遠離犯戒，亦不有殺意，物性皆清淨。",
    "T04n0194_001:0118b21_3": "受彼信施，數數厚味亦無所犯。",
    "T04n0194_001:0118b22_4": "內無所缺，去不就有亦不敷花，依見不腐敗無穢，不造新穢果，所種有新善，眠悟無愁。",
    "T04n0194_001:0118b24_5": "彼眾生色最第一，由彼功德故善香遠布。",
    "T04n0194_001:0118b25_6": "受信施故意常牢固，諸根具足故無所壞敗，智慧住不移故無所不壞，緣彼人故有所增益。",
    "T04n0194_001:0118b27_7": "為彼人故擔負苦惱，因善法故有其處所，無愁惱亦無所染，以形貌故有服飾，為彼人故有其財寶，無限無量無有窮盡，從初發意未曾變悔，況復菩薩禁戒成就？",
    "T04n0194_001:0118c02_8": "於是便說此偈：「上下及四方，　　諸有聞戒香，　皆悉等具足，　　遠欲為最要。",
    "T04n0194_001:0118c05_0": "　親近善知識，　　善者作功德，　善色無有比，　　戒香第一福。",
    "T04n0194_001:0118c07_0": "　諸穢悉休息，　　覺我無有我，　最勝後第七，　　我今當自禮。」",
    "T04n0194_001:0118c09_0": "若復菩薩行精進時，然彼心有所緣，心亦無懈惓，出家不可障斷，為眾生故而出家，不移動故有其力緣，種種眾生有其精進，不可勝故有其忍，有所長益故示現於世，有其功德故示現眾生。",
    "T04n0194_001:0118c13_1": "攝其心意故彼意不移動，為船師故得到彼岸，以定故不亂，發意躇步則有所度，以彼眾生故成其所願，欲成道故施象馬寶車。",
    "T04n0194_001:0118c16_2": "是時菩薩，於彼眾生有是精進，其有聞精進名者發趣於道，一身之中所作功德不可限量，況復如來無數阿僧祇劫所作功德？",
    "T04n0194_001:0118c19_3": "端坐道場時降伏外道，經歷生死以精進意除去愁憂。",
    "T04n0194_001:0118c21_0": "　精進最第一，　　歸命法王主，　於佛善自覺，　　今歸命無等。",
    "T04n0194_001:0118c23_0": "　彼尊為第一，　　法鼓聲遠布，　於覺覺自覺，　　是故歸無著。",
    "T04n0194_001:0118c25_0": "若復菩薩行忍時，無畏無所懼無所染，不觀彼果報，有其力勢擁護眾生常遠離惡數。",
    "T04n0194_001:0118c26_1": "志性剛強自省己過，一切眾生皆懷恐怖，使無恐怖示彼戒律，亦為一切眾生降伏麤穬，去不善語慈愍眾生。",
    "T04n0194_001:0118c29_2": "彼無量無限依眾生語，設有所聞及諸至道迹微妙第一，猶如華果未常不敷華，為風所吹動，山巖處穴採取諸花香味種種色處所福德音響，眾生之類皆悉喜聞，猶如蜂王採諸花味以用作蜜，及諸小蜂而作蜜者，及諸泉源處處流溢，及諸那陀園快樂無比。",
    "T04n0194_001:0119a06_3": "有罵詈所為成辦，諸求呪術為彼示慚愧，眾生修行道者為厄難者而作救護，名曰忍辱仙人。",
    "T04n0194_001:0119a08_4": "是時迦藍浮王往入深山欲獵麋鹿，適入山中見此忍辱仙人便前跪問：「在此深山為求何道？」",
    "T04n0194_001:0119a10_5": "忍答曰：「求忍。」",
    "T04n0194_001:0119a10_6": "是時大王不自觀察，亦不觀察行，欲有所試，即時便作是說：「我今當截汝手脚。」",
    "T04n0194_001:0119a12_7": "即截彼仙人手脚。",
    "T04n0194_001:0119a12_8": "復作是問：「汝今為求何道？」",
    "T04n0194_001:0119a13_9": "是時忍答言：「我求忍辱道。」",
    "T04n0194_001:0119a14_10": "即時嘆譽忍辱之德。",
    "T04n0194_001:0119a14_11": "是時大王倍懷瞋恚欲傷害其命。",
    "T04n0194_001:0119a15_12": "是時仙人已截手脚，便作誓願言：「使我世世勿懷瞋恚亦不有瞋恚。",
    "T04n0194_001:0119a16_13": "於彼大王解知諸法皆悉虛空。」",
    "T04n0194_001:0119a17_14": "復有異仙，人往至彼仙人所而作是問：「云何神仙不起瞋恚於彼王耶？」",
    "T04n0194_001:0119a19_15": "若行此忍辱之時，有此大忍辱之力，當於爾時不起瞋恚之意，觀此血色亦不變易。",
    "T04n0194_001:0119a21_16": "是時護世四天王往詣彼仙人住處，是時提頭賴吒頭面作禮便作是問：「我今欲殺迦藍浮王為可爾不？」",
    "T04n0194_001:0119a23_17": "作是語已，是時仙人默然不對。",
    "T04n0194_001:0119a24_18": "時第二天王復作是問：「我今當殺彼男女大小及城郭人民皆悉蕩盡。」",
    "T04n0194_001:0119a25_19": "作是語已，是時仙人默然不對。",
    "T04n0194_001:0119a26_20": "是時毘樓[卄/披]叉王復作是問：「我取彼境界國土所有人民盡取殺之，願見聽許。」",
    "T04n0194_001:0119a28_21": "是時仙人默然不對。",
    "T04n0194_001:0119a28_22": "是時毘沙門王復作是問：「我欲取彼境界國土移著他方，願見聽許。」",
    "T04n0194_001:0119b01_23": "是時仙人歡喜歎譽忍辱之德，便說此偈：「截頭目手足，　　不起怨惡意，　所有盡施彼，　　況當於世間？」",
    "T04n0194_001:0119b05_0": "是時護世天王復作是問：「云何仙人欲求何等道？」",
    "T04n0194_001:0119b06_1": "是時仙人答曰：「欲使彼王身，　　無有惡行報，　彼王雖兇暴，　　憂彼不自憂。」",
    "T04n0194_001:0119b09_0": "若菩薩修行三昧時，設入彼三昧有所緣心，未曾忘失亦不放逸，專其一心，若復不慇懃求方便，亦不受諸行，解諸法味不著於法，於彼地中亦無結使。",
    "T04n0194_001:0119b12_1": "彼三昧之中清淨無瑕穢，伏外敵無怯弱，一心解其氣味，心無所著，降伏志性未曾懈惓，成其所行。",
    "T04n0194_001:0119b14_2": "得三昧歡喜根，精進不移念不錯亂，一劫所修覺知道品，念猗歡喜勇猛所獲，皆依猗智漸漸得歡樂處。",
    "T04n0194_001:0119b17_3": "然菩薩行於彼三昧行時，起三昧善行，已辦三昧善行，若行若住未曾失之。",
    "T04n0194_001:0119b18_4": "彼以有此行，善法具足，起諸善行，諸所求皆悉現在前。",
    "T04n0194_001:0119b20_0": "設心有愁憂，漸降伏其意，使不忘失思惟增益增益善。",
    "T04n0194_001:0119b21_1": "若心放逸，復思惟善法，若心懷愁憂緣縛所繫，即能思惟彼解脫善。",
    "T04n0194_001:0119b22_2": "於己境界威儀悉善，為人演說亂想穢病及餘種三昧，諸功德具足三昧，彼處彼處三昧行報之果實最為善行，猶如青青樹木現淨解脫，及餘青黃白黑皆隨彼三昧來往無所罣礙。",
    "T04n0194_001:0119b26_3": "欲以三昧力火聚日光無所不照，彼得天眼亦復如是晝夜徹照，亦復得天耳徹聽，有如是之力。",
    "T04n0194_001:0119b29_4": "彼菩薩得是三昧無限無量不可稱計，盡由三昧之力，亦由思惟，由不懈怠，由智慧明知卷知舒，亦由悕望三昧，由去離惡相，由逆順三昧力。",
    "T04n0194_001:0119c03_5": "如是眾想是彼三昧所生，彼彼總持門成三昧，所適之處亦無疲惓，求其方便不堅固三昧故而行三昧，為一切欲故降伏心意，善擁護思惟亦不錯亂，隨意自在，不說人過，無量無限無有窮盡。",
    "T04n0194_001:0119c07_6": "於今三昧斷諸狐疑，放種種光明，依一切善法；諸結使淨，數數習三昧，依一切善法。",
    "T04n0194_001:0119c09_7": "於是便說此偈：「獲此解脫心，　　三昧無罣礙，　新頭趣大海，　　駛流難可制。",
    "T04n0194_001:0119c12_0": "　若意有所欲，　　心亦不移轉，　欲斷境界水，　　皆是根門行。",
    "T04n0194_001:0119c14_0": "　我於百年中，　　擔負父母行，　不充我所願，　　能報父母恩。",
    "T04n0194_001:0119c16_0": "　已得將護彼，　　指授父母處，　能覺知如是，　　世之所悕有。」",
    "T04n0194_001:0119c18_0": "是時菩薩行堅固心時，收攝解脫有如是方便，彼有勇猛意，所為無罣礙，不為人所制，持是故當方便求。",
    "T04n0194_001:0119c20_1": "昔聞阿蘭迦蘭起諸禪定，捨彼禪已，更求三耶三佛無上道，便往行南半由旬，中詣彼空閑處作種種苦行，噉果飲水著純黑皮衣，在樹下結加趺坐，或時飲水或時食果蓏或時服氣，作如是苦行，於草上臥，或以灰自擁，樂著於彼三宿之中顏色不變易，九日之中禮跪祠火。",
    "T04n0194_001:0119c26_2": "諸放逸者隨彼言教，或時祠天頭目漸羸，兩臂露現，或翹一足身體僂曲，亦不盜竊以法自樂。",
    "T04n0194_001:0119c28_3": "於彼苦行求道，亦不飲食，皮骨相連身日日極，身黑面色萎黃，猶如箜篌內無有實，肋脊悉現，形有百變不可觀省，少壯之貌永無復有，猶如老象無所任施，坐臥行步而無有力亦不能語，雖復貪命不久在世。",
    "T04n0194_001:0120a04_4": "當於爾時，天使已至彼所住之處，為設方便，有如是若干變化。",
    "T04n0194_001:0120a05_5": "彼為法故，寤寐不失其節，如是求解脫不顧其身，於是便說偈言：「設我當融爛，　　人身分為百，　又無瞋恚想，　　眾生至無異。",
    "T04n0194_001:0120a10_0": "　彼意何可貪？",
    "T04n0194_001:0120a10_1": "　　苦惱無數變，　有計吾我想，　　眠與死何異？」",
    "T04n0194_001:0120a12_0": "是時菩薩多聞之時，所謂聞名者自稱揚其德最為第一，息心眾人所敬待。",
    "T04n0194_001:0120a13_1": "志性不亂，所聞能持，聞持具足亦不忘失，觀察其義除去憍慢，有如是之業與智相應，今悉聞知，以智無懈惓，恭敬於師長，所願自在。",
    "T04n0194_001:0120a16_2": "若飢虛者起大慈悲，降伏大外道，無所罣礙亦無塵垢，於異剎土現其道行，不為愛欲所染著，起方便意為世人民，欲使解脫。",
    "T04n0194_001:0120a19_3": "爾時菩薩有如是慈心，一切智所因，皆是方便所起。",
    "T04n0194_001:0120a20_4": "於是便說此偈：「彼聞若干響，　　其色無有變，　牢固不久存，　　況我今日身？",
    "T04n0194_001:0120a23_0": "　最初受此法，　　有信於世尊，　便生大智慧，　　除去諸結使。」",
    "T04n0194_001:0120a25_0": "爾時菩薩行恩之時，識其恩德亦不忘失，便有是智慧，欲報其恩造少功德，永以不忘失亦不永盡，猶如種少穀子終身不忘失。",
    "T04n0194_001:0120a27_1": "昔者菩薩欲求無上道時，在一閑靜之處，有鸚鵡菩薩常處彼樹。",
    "T04n0194_001:0120a29_2": "爾時有風吹彼樹木相切磨，磨便有火出，火漸熾盛遂及山巖，諸生青青樹木火悉焚燒，有欝烟起，色極自熾亦不時滅，猶如日光塵烟俱起，大小樹木皆悉被燒無有遺餘，猶如天地融爛時，須臾之間聞見者皆為恐怖，所焚燒物隨時便盡，諸樹木皆悉盡。",
    "T04n0194_001:0120b06_3": "爾時菩薩為鸚鵡身，一夜之中便作是思惟：「猶如飛鳥止此樹木，當有返復之心，與彼相應便起恩意，況當我等長夜處其中，亦不能得滅此火？",
    "T04n0194_001:0120b09_4": "我今政是時。」",
    "T04n0194_001:0120b09_5": "現其威力往詣大海中，以兩翅而取其水，在彼火上而灑其火，或以翅灑或以口灑，東西馳奔。",
    "T04n0194_001:0120b11_6": "是時有神便說此偈：「此火甚熾盛，　　煙雲不可近，　雖有此善心，　　亦不能得滅。」",
    "T04n0194_001:0120b15_0": "是時菩薩鸚鵡語彼天言：「我處此山中，　　未曾失其恩，　云何當捨去，　　使火燒此林？",
    "T04n0194_001:0120b18_0": "　今我有此力，　　意欲滅此火，　不空居此山，　　欲得報其恩。」",
    "T04n0194_001:0120b20_0": "爾時樹神復作是說：「此鳥有恩慈，　　其色甚端正，　此是應人法，　　世之所希有。」",
    "T04n0194_001:0120b23_0": "爾時天神作是思惟，便語彼鸚鵡菩薩言：「知汝有恩慈，　　為汝當滅火，　相愍有此心，　　我當速滅火。",
    "T04n0194_001:0120b26_0": "　爾時有大雲，　　愍彼鸚鵡故，　今當滅此火，　　使彼願獲果。」",
    "T04n0194_001:0120b28_0": "況當成等正覺？",
    "T04n0194_001:0120b28_1": "於是便說此偈：「如來在彼時，　　有此恩慈心，　諸有發歡喜，　　天人所供養。",
    "T04n0194_001:0120c02_0": "　以能到彼岸，　　遠離生老病，　篤信已牢固，　　統攝十方國。」",
    "T04n0194_001:0120c04_0": "爾時菩薩著袈裟時，為世人軌則，為眾生等變俗就道，此是大幢蓋。",
    "T04n0194_001:0120c05_1": "如是捨國王妻子，出家學道以度諸狐疑。",
    "T04n0194_001:0120c06_2": "是時菩薩著袈裟時，有如是增益功德，曾聞過去三耶三佛，遊在園觀花果茂盛欲得出家。",
    "T04n0194_001:0120c08_3": "於彼園中人民遊行，有佛出世觀無厭足，人民熾盛，於彼園中無有眾音。",
    "T04n0194_001:0120c10_4": "著袈裟三色清明，耳嚮解脫聲音柔和，壽有限齊一切自歸，為一切苦故降伏瞋恚，色如赤銅，盡力喘息煙風起，見色已便作是說：「然與我心相應起此心，是我解脫。」",
    "T04n0194_001:0120c13_5": "是時護袈裟有眾功德，捨彼瑕穢，緣是之故便說此偈：「亦不自識名，　　與彼而相應，　亦不善浴洗，　　降伏故來此，　速降伏彼果，　　割己無所惜，　口作善言教，　　必當自壞敗，　雖復作此觀，　　與我說是義，　我當惠施彼，　　忍此苦惱業。」",
    "T04n0194_001:0120c21_0": "已自割己降伏其心，便作是語而說此偈：「莫作苦惱患，　　有如是慳嫉，　此果雖復小，　　惡報無有限。」",
    "T04n0194_001:0120c24_0": "爾時菩薩樂閑居靜處，於彼園觀，清淨無眾亂亦無眾事，行到彼者皆懷恐怖，心所愛樂，曾聞有仙人所居處，極妙無比，廣說如上。",
    "T04n0194_001:0120c26_1": "仙人所住處，彼所有眾事皆盡無餘，遠此園觀去。",
    "T04n0194_001:0120c28_2": "當於爾時未定阿惟三佛菩薩為兔身，是時兔依仙人住。",
    "T04n0194_001:0120c29_3": "時兔見仙人下山，便以偈語仙人言：「人身處世間，　　極妙無有比，　已得生人間，　　應處山林園。",
    "T04n0194_001:0121a04_0": "　善哉此仙人，　　善色面親近，　無有眾瑕惡，　　心自能降伏。",
    "T04n0194_001:0121a06_0": "　殺害之所起，　　自知齊限量，　能自降伏心，　　無有境界想。",
    "T04n0194_001:0121a08_0": "「已捨境界可食我，為出家故求解脫道，心意決了莫捨甘露，去彼悕望意功德同處山林，有如是三昧意無眾亂。",
    "T04n0194_001:0121a10_1": "已處此山林，當樂此山林，如夜月照明、日照於晝，能仁有恩慈應住此山林。",
    "T04n0194_001:0121a12_2": "然仙人少壯時，於彼山林中而居住，今年已老，何緣捨此去？」",
    "T04n0194_001:0121a13_3": "時是仙人便作是語：「自伏其心。」",
    "T04n0194_001:0121a14_4": "倍復歡喜而作是語：「若仙人去者，誰當樂此住？」",
    "T04n0194_001:0121a15_5": "菩薩兔便說此偈：「我今無此豆，　　粳米及餘穀，　心能自降伏，　　願住此山林。」",
    "T04n0194_001:0121a18_0": "爾時成阿惟三佛遂住於彼，照明於世間，樂彼閑居，以是之故當住彼山林。",
    "T04n0194_001:0121a19_1": "便說此偈：「境界甚庠序，　　山林行苦業，　常樂居閑靜，　　當自思惟行。",
    "T04n0194_001:0121a22_0": "　解脫身功德，　　心意常和悅，　智慧極微妙，　　當親近山林。」",
    "T04n0194_001:0121a24_0": "爾時菩薩有此親友之心，常懷慈心，自省所生如實所生，如所聞有山林中廣說如契經，便作是念：「此山林無有眾果，諸法解脫以忍法解脫。」",
    "T04n0194_001:0121a27_1": "是時菩薩長夜之中有此慈心，諸法解脫，於彼人民無所觸嬈。",
    "T04n0194_001:0121a28_2": "於彼端坐思惟不移動，鳥巢頂上，覺知鳥在頂上乳，恒恐懷怖懼卵墜落，身不移動。",
    "T04n0194_001:0121b01_3": "是時便觀察，便捨身而行彼處不動，善慇懃力生，樂攝彼。",
    "T04n0194_001:0121b02_4": "是時鳥已生翅，已生翅未能飛，終不捨去。",
    "T04n0194_001:0121b03_5": "今行此慈竟有何奇亦不恐怖，眾生亦未曾為。",
    "T04n0194_001:0121b04_6": "如是自知，便說此偈：「彼能辦此事，　　故于人中大，　亦不觸嬈彼，　　此德無有上。",
    "T04n0194_001:0121b08_0": "　是故彼世尊，　　最為第一神，　故在道場處，　　功德自備具。」",
    "T04n0194_001:0121b10_0": "是時菩薩行悲時，自有力勢堪負重擔求一處所，一切眾生我當度脫之增益功德，於諸苦脫無力者除世愁憂，無救護者為作救護，無悕望者為作悕望，無力勢者為作力勢。",
    "T04n0194_001:0121b13_1": "諸疾病者為作醫王，為老者示現少壯意，為少者示現有力。",
    "T04n0194_001:0121b15_2": "曾聞世尊行道之時，無數比丘前後圍繞，火焚燒園觀時，比丘見大火煙起，各馳走向世尊，或有嘆譽世尊者於如來前住。",
    "T04n0194_001:0121b18_3": "彼諸比丘住如來前觀者，於是便說此偈：「如我無疇匹，　　三世功德具，　以此至誠語，　　使惡速休息。」",
    "T04n0194_001:0121b21_0": "說是偈已，是火聚火即休息。",
    "T04n0194_001:0121b21_1": "是時諸比丘嘆未曾有，皆是世尊之恩力，歡喜於如來，各各嘆說此偈，言未曾有。",
    "T04n0194_001:0121b23_2": "世尊告曰：「諸比丘在一閑靜處，種種境界若干種色，當於爾時我未成於等正覺，爾時我為桎梏羅瞿也。",
    "T04n0194_001:0121b25_3": "從彼生已來，年少自在，好施於人，求微妙行。",
    "T04n0194_001:0121b26_4": "當於爾時，褰荼國界人民熾盛土地豐熟，多竹林葦樹木高峻，時火所燒極熾盛漸及山澤，有如是之變，廣說如契經。",
    "T04n0194_001:0121b29_5": "爾時有群鳥眾，各各產乳，翅羽未生，或有翅始生者，或有墮地者，或有破頭尾者，亦不堪任飛，或有飢餓者，見彼火熾盛各欲飛去。",
    "T04n0194_001:0121c03_6": "我爾時見此火已，亦不護身，無數百千劫功德有如是護心。",
    "T04n0194_001:0121c04_7": "我爾時於彼清淨便發此心，使此眾生脫此大患。",
    "T04n0194_001:0121c05_8": "爾時我便滅此火，火即時滅。",
    "T04n0194_001:0121c06_9": "我爾時於彼園滅此火行此悲心，況我今日成大悲？",
    "T04n0194_001:0121c07_10": "今日火當滅。」",
    "T04n0194_001:0121c08_0": "於是世尊便說此偈：「由少之所生，　　本觀一切變，　一切皆悉壞，　　慈哀於眾生。」",
    "T04n0194_001:0121c11_0": "彼火即得滅，火滅未久，以智慧明滅世人火。",
    "T04n0194_001:0121c12_0": "爾時菩薩為生死故，菩薩欲生時，救濟眾生觀生苦本，曾聞空靜山林之中，有烏鹿鴿蛇在彼止。",
    "T04n0194_001:0121c14_1": "於彼有仙人菩薩，常處其中食果飲水。",
    "T04n0194_001:0121c15_2": "爾時烏往詣彼仙人所，在一面立，便作是說：「世有何苦？」",
    "T04n0194_001:0121c16_3": "爾時烏便作是言：「飢為最苦，由何因緣而生此苦？",
    "T04n0194_001:0121c17_4": "我等各各自當陳說。",
    "T04n0194_001:0121c17_5": "身體疲極煩熾諸根不定，口不能言耳無所聞，常懷思想，是故飢最為苦。",
    "T04n0194_001:0121c19_6": "此苦患身火所燒，由此飢饉此病難療，共相牽連，皆有如是之苦。」",
    "T04n0194_001:0121c21_0": "是時鹿便作是語：「驚怖為苦，所謂驚怖者，身在獨處見獵師常懷驚怖，身心之穢常恐無此身，復畏獵師欲殺害己。",
    "T04n0194_001:0121c23_1": "此身有何牢？",
    "T04n0194_001:0121c23_2": "要住無常處馳走東西。",
    "T04n0194_001:0121c24_3": "此驚怖者由何而生？",
    "T04n0194_001:0121c24_4": "常有此念：『彼一切有是行，捨離一切身，我等有此身，常懷驚怖須臾不寧，皆是本所造壞敗之苦，有如是驚怖。』",
    "T04n0194_001:0121c27_5": "以是之故，驚怖為苦。」",
    "T04n0194_001:0121c27_6": "是時鴿便作是語：「欲最為苦，更樂其中心境界淨，思惟所處無脫此欲患。",
    "T04n0194_001:0121c29_7": "此欲猶如火，亦如脂酥著器，然則熾狂有所說染著其心。",
    "T04n0194_001:0122a01_8": "欲火亦復如是，染著其心，消盡其形增益諸縛，無數劫為欲惑會合，熾然燒人形體。",
    "T04n0194_001:0122a03_9": "以是之故，欲最為苦。」",
    "T04n0194_001:0122a04_10": "時蛇便作是語：「瞋恚最為苦，所謂瞋恚者，便傷害人命，無有尊卑，增諸罪根，身體顏色常變易，動有殺意，顰蹙眼赤牙齒長利人所惡見，搖頭動身長息吐毒，身體肌皮純有瞋恚之火，一切世人皆不喜見，常伏空處，飢亦瞋飽亦瞋，眼視不善，有如是之變，彼猶如火焚燒山澤，此瞋恚火亦復如是。",
    "T04n0194_001:0122a10_11": "以是故瞋恚為苦。」",
    "T04n0194_001:0122a11_12": "爾時菩薩甚深之智，思惟此已，便說此偈：「一切皆悉苦，　　親近其顏色，　生者必有苦，　　聽我今所說。",
    "T04n0194_001:0122a15_0": "　猶如此大患，　　苦惱無有限，　一切是生根，　　是故生非真。」",
    "T04n0194_001:0122a17_0": "若有必成菩薩道者，流轉生死以慈悲喜護愍一切眾生，以捷疾之智無所罣礙，有勇猛意修一切智，無懈惓之心，教化無有狐疑，常懷等見，志性牢固不可沮壞，得彼氣味不失其志，有力堪任，分別諸法亦不毀漏，彼成大智慧施意解脫無變悔心。",
    "T04n0194_001:0122a22_1": "一切惠施如濕鞞國王，常修淨行未曾懈惓，如摩訶提披王忍力具足，如忍神仙戒不缺漏，如布賴多學士常樂出家顏色和悅。",
    "T04n0194_001:0122a25_2": "若復於愛敬之中意無染著，如大須達施那王遊化世俗，瞿頻陀王愛樂於法，如欝多羅摩納樂閑靜之處，為伎樂聲響清徹，如善覺菩薩在大眾中為師子吼，皆得解脫至泥洹界，諸功德具足必成，於道倍益諸德成菩薩行。",
    "T04n0194_001:0122b01_3": "於是便說此偈曰：「倍無傷害意，　　菩薩功德淨，　已志性牢固，　　如日放光明。",
    "T04n0194_001:0122b04_0": "　愛樂如是法，　　福田無有穢，　愍彼世人民，　　故說如是業。」",
    "T04n0194_001:0122b06_0": "是時菩薩不懷恐怖，從兜術天降神，觀有為行無常，心無亂想，常自觀察，知所從生處，亦復自知更不受胎。",
    "T04n0194_001:0122b08_1": "有是真諦，究竟其原，心無染著。",
    "T04n0194_001:0122b09_2": "降母胎中住彼處所亦無亂想，於彼觀犯戒為惡行、持戒為清淨，亦無染著。",
    "T04n0194_001:0122b10_3": "於胎之中無不淨行，猶如蓮花不染著水。",
    "T04n0194_001:0122b11_4": "於彼多起道意已，有此智慧，諸天子常衛護，兜術諸天遞來宿衛，現婬不淨行樂修梵行。",
    "T04n0194_001:0122b13_5": "自從菩薩降母胎中，夫人之身未曾有穢，菩薩戒行極為清淨，心無傷害之意，施行立誓審諦至誠，欲出於家，大尊妙神天子，皆悉扶持胎淨無惱。",
    "T04n0194_001:0122b17_6": "若舉足行七步，時懷出家意即觀四方，今當向何方便無眾苦？",
    "T04n0194_001:0122b18_7": "香汁浴洗自然有香池，皆是前世功德所致，天雨優鉢拘文羅花而供如來，於是便說偈言：「無數世勞勤，　　救彼眾生故，　轉輪無有量，　　天人得安隱。",
    "T04n0194_001:0122b23_0": "　諸有天伎樂，　　皆得歡喜心，　香輪在前轉，　　降伏眾魔怨。」",
    "T04n0194_001:0122b25_0": "彼時菩薩從兜術天降神時，梵天眾皆悉侍從，若世尊人民天眾圍繞時，此是第一相。",
    "T04n0194_001:0122b26_1": "若菩薩從兜術天降神，地為大動。",
    "T04n0194_001:0122b27_2": "若世尊覺悟，眾生塵勞無有雜穢，此初瑞應地為大動。",
    "T04n0194_001:0122b28_3": "彼眾生之類塵勞永不生，最第一樂，是初瑞應。",
    "T04n0194_001:0122c01_0": "若菩薩從兜術天降神時，有大光明照世間界，是智慧光明相初瑞應，諸幽冥之處皆悉見明，亦是智慧之相。",
    "T04n0194_001:0122c03_1": "若菩薩初生時舉足行七步，此七覺意之瑞應。",
    "T04n0194_001:0122c04_2": "是時菩薩觀察四方時，此是四賢聖諦之瑞應。",
    "T04n0194_001:0122c05_3": "是時菩薩大笑時，現度人之瑞應。",
    "T04n0194_001:0122c06_4": "是時菩薩夢見，以此世界為床，須彌山為机，手脚垂四海之外，此是世有常之想，此是甘露法味之瑞應。",
    "T04n0194_001:0122c08_5": "復夢緹隸迦樹生齊，上覆三千世界，此是道場之瑞應，天人所尊敬。",
    "T04n0194_001:0122c10_6": "夢見眾多飛鳥周匝圍繞，皆同一色，現眾成就之瑞應。",
    "T04n0194_001:0122c11_7": "夢見蟲頭黑身白，現優婆塞眾成就之瑞應。",
    "T04n0194_001:0122c12_8": "復夢見山頂上行，現得利不慳之瑞應。",
    "T04n0194_001:0122c13_9": "於是便說偈曰：「瑞應未曾有，　　彼有大功德，　起者必當滅，　　苦樂之所更。",
    "T04n0194_001:0122c16_0": "　見彼皆歡喜，　　必當有佛出，　如日除雲霧，　　無復有眾塵。」",
    "T04n0194_001:0122c18_0": "是時菩薩志性不可迴轉如所說，如月初出於幽冥處眾人所敬，即從座起欲得出家，是時便起此心：「此最後有斯三更樂。」",
    "T04n0194_001:0122c20_1": "是時菩薩從高床下，爾時亦起是意：「此最是高廣之床。」",
    "T04n0194_001:0122c22_0": "如菩薩出城門時，是時便作是念：「我不得道終不歸還。」",
    "T04n0194_001:0122c23_1": "猶如菩薩解瓔珞以授車匿，爾時復作是念：「計此寶衣最是我後所有。」",
    "T04n0194_001:0122c24_2": "若復菩薩以馬授車匿，是時亦作是念：「此是我後所乘馬。」",
    "T04n0194_001:0122c26_3": "是時菩薩右手執刀自剃頭髮，是時菩薩復作是念：「最是我遺餘鬚髮。」",
    "T04n0194_001:0122c27_4": "是時菩薩以寶衣貿鹿皮用作袈裟，是時菩薩復作是念：「最是我應所著衣。」",
    "T04n0194_001:0122c29_5": "若復菩薩在道場坐，是時復作是念：「我不解加趺坐，不逮一切智，不起于座。」",
    "T04n0194_001:0123a02_6": "於是便說此偈：「積德從小起，　　當獲無量福，　猶水渧漸涱，　　必成大江河。",
    "T04n0194_001:0123a05_0": "　觀此若干類，　　有為行所造，　應食甘露味，　　消滅諸惡毒。」",
    "T04n0194_001:0123a07_0": "一切智成等正覺時，觀世無常苦空，彼已成等正覺無有眾惱，所可因緣成等正覺，起者皆悉歸滅，知一切死者與彼生相應皆悉覺知。",
    "T04n0194_001:0123a10_1": "是時分別眼識，作如是覺知，高下隨眾生所為、境界所有，智已辦無有狐疑，於彼覺知本因緣等，正覺無有邊幅。",
    "T04n0194_001:0123a12_2": "爾時有眾智生，覺知有道流布世間，覺知道不可移動，是時盡越一切苦。",
    "T04n0194_001:0123a14_3": "一一分別境界，若於一劫若百劫若百千劫，意流轉不可移動，無染著意亦不亂，智慧無量亦不捨智慧，意善分別遊境界裏求其方便，果報無量，智慧悉具足，一切無有罣礙。",
    "T04n0194_001:0123a18_4": "於是便說此偈：「覺一切物，　　亦無有量，　　來往周旋，　無所罣礙，　　悉覺一切，　　最勝所觀，　除三界苦，　　當照世間，　　誰能分別？",
    "T04n0194_001:0123a22_0": "　唯佛能解。",
    "T04n0194_001:0123a22_1": "　　欲求微妙，　　當求如來。",
    "T04n0194_001:0123a23_0": "　如來隨時，　　與彼相應，　　所當成就，　無有退轉。」",
    "T04n0194_001:0123a25_0": "爾時世尊獨遊無侶亦無有師，功德無量欲訓誨眾生，於佛法眾皆悉成，一智成就成等正覺，最尊微妙無等者，覺知一切塵勞所趣根本，一切皆悉成。",
    "T04n0194_001:0123a28_1": "念不移動，以智分別一切法，度以一切結使，微妙最為第一，暢說一切行，故曰一切智。",
    "T04n0194_001:0123b01_2": "已有一切智，專其一心解一切法，斷一切結使，故曰一切滅。",
    "T04n0194_001:0123b02_3": "除去有無有愛，亦無有伴侶，一切功德智成就。",
    "T04n0194_001:0123b03_4": "等擁護一切眾生，如父母愛子，展轉功德力成就，無貪憍慢故曰最勝，布現八賢聖道而轉法輪。",
    "T04n0194_001:0123b06_0": "彼喻如影不在日前在闇前，此亦如是，一切結使不與道共相應，是故而轉法輪。",
    "T04n0194_001:0123b07_1": "於是便說此偈：「一一功德具，　　彼不可限量，　況色不思議，　　一切相具足。",
    "T04n0194_001:0123b11_0": "　猶如月光明，　　而照幽冥中，　眾寶集于海，　　釋種德亦爾。」",
    "T04n0194_001:0123b13_0": "觀諸緣起已，智度十二因緣，塵垢牢固起愛著之智，意馳其心中，或起有漏智造諸苦行而得出要道，知欲滅諸結使故，無有苦樂之想休息之想。",
    "T04n0194_001:0123b16_1": "智以無我故得增益，智與共相應識身心空，智欲降伏少壯之意，染著其心起依猗智，自省決了滅諸結使，起明慧智欲降伏結使，起伏息智欲度彼岸，故起輕舉智自稱其身覺。",
    "T04n0194_001:0123b20_2": "眾生以諦挍授起滅盡智，緣彼諦思惟有諸微妙禪，以彼思惟故起度彼岸智，彼心得悕望餘者亦得悕望，悉同其迹，意有所猗而逮智慧四大休止處。",
    "T04n0194_001:0123b23_3": "思惟與相類，趣到彼岸，得天耳智等度彼境界，同其一行已得等度彼岸，得天鼻智依彼識欲有分別智，知他人心智所念，悉清淨有所修行，欲化眾生故便得自識宿命智，為彼善色故敷示四大，便得天眼智，心有所覺，觀察戒清淨，得誓願智大神仙功德。",
    "T04n0194_001:0123b29_4": "彼三昧種子所生，度諸三昧界，欲長益彼故，眾生歡喜便得究竟智。",
    "T04n0194_001:0123c02_0": "於是便說此偈：「種種人思念，　　親近現在前，　分別種種法，　　以示大神仙。",
    "T04n0194_001:0123c05_0": "　當覺知彼業，　　以捨諸塵蓋，　悉達觀察心，　　善哉人中上。」",
    "T04n0194_001:0123c07_0": "彼如實而無有愛欲，不與彼愛欲相應，亦無瞋恚及殺害之意，亦無愚癡覺知彼病，亦無諛諂常懷柔和，亦不自嘆譽，語出善教亦無有想，除去悕望之想，亦無彼此之心，不傷害彼人，自得解脫無所適莫，有慈哀心所為皆悉辦。",
    "T04n0194_001:0123c12_1": "非為無慈心有悲心，無雜穢想亦有護心，欲等度護眾生故有空心，禁戒具足有無願心，智慧潤澤有無想心，亦無所染亦無調戲，為世人民不離調戲，避諸惡業而說法教，禁戒成就無所缺漏，三昧成就定不移動，智慧成就皆悉至彼岸，十力具足無能勝者，得四無所畏無怯弱心，獨步三界，於大眾中而師子吼。",
    "T04n0194_001:0123c19_2": "於是便說此偈言：「猶如此大海，　　廣博極微妙，　十力一切德，　　智者之所觀。",
    "T04n0194_001:0123c22_0": "　猶如此大海，　　瀾波搖動時，　有人立彼岸，　　不究其功德。」",
    "T04n0194_001:0123c24_0": "僧伽羅剎所集經卷上"
}