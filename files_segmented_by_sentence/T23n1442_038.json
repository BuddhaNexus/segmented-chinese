{
    "T23n1442_038:0833b02_0": "根本說一切有部毘奈耶卷第三",
    "T23n1442_038:0833b03_0": "十八",
    "T23n1442_038:0833b05_0": "三藏法師義淨奉　制譯",
    "T23n1442_038:0833b06_0": "擬手向苾芻學處第四十九",
    "T23n1442_038:0833b07_0": "爾時薄伽梵在室羅伐城住逝多林給孤獨園。",
    "T23n1442_038:0833b08_1": "時具壽大目乾連與十七眾出家并受圓具，廣說如前，令其執作，彼不隨教。",
    "T23n1442_038:0833b09_2": "時鄔陀夷即便瞋忿，努手向一，彼十七人一時皆倒高聲啼泣。",
    "T23n1442_038:0833b11_3": "餘苾芻問其故：「何因瞋一，十七俱倒？」",
    "T23n1442_038:0833b12_0": "答曰：「我若不俱倒地恐皆被打。」",
    "T23n1442_038:0833b12_1": "苾芻嫌賤，以事白佛。",
    "T23n1442_038:0833b13_2": "佛便呵責，乃至「我觀十利，為制學處，應如是說：「若復苾芻瞋恚故不喜，擬手向苾芻者，波逸底迦。」",
    "T23n1442_038:0833b17_0": "若復苾芻等者，事並同前。",
    "T23n1442_038:0833b17_1": "言擬手者，謂舉手擬他。",
    "T23n1442_038:0833b18_2": "釋罪同前。",
    "T23n1442_038:0833b18_3": "此中犯相其事云何？",
    "T23n1442_038:0833b18_4": "有內外俱：內謂苾芻努其一指擬苾芻時，得一墮罪，乃至五指得五墮罪，或以拳肘從頭至足，准事如前，是謂為內。",
    "T23n1442_038:0833b21_5": "外者，將草莛等擲擬前人，如上廣說。",
    "T23n1442_038:0833b22_6": "俱者，謂手執杖等以擬前人，皆得墮罪。",
    "T23n1442_038:0833b23_7": "若為利益令彼恐怖，或復欲令呪術成就努擬前人，並皆無犯。",
    "T23n1442_038:0833b24_8": "又無犯者，謂初犯人，或癡狂、心亂、痛惱所纏。",
    "T23n1442_038:0833b26_0": "覆藏他罪學處第五十",
    "T23n1442_038:0833b27_0": "佛在室羅伐城逝多林給孤獨園。",
    "T23n1442_038:0833b27_1": "時六眾苾芻與他出家，并受圓具而為共住。",
    "T23n1442_038:0833b28_2": "時諸弟子若未知彼是惡行人，悉皆承事親近供養；後既知已便捨而去，與善苾芻共相狎習，然為敬佛教故每日三時親為敬禮。",
    "T23n1442_038:0833c02_3": "其難陀苾芻有親弟子名曰達摩，彼未知師是惡行者，與之共住；後既知已捨之而去，與善苾芻同居。",
    "T23n1442_038:0833c05_0": "敬佛教故每日三時常來禮謁，因白師曰：「鄔波馱耶存念！",
    "T23n1442_038:0833c06_1": "我今請白，欲向寺園閑靜之處隨情作業。」",
    "T23n1442_038:0833c07_2": "難陀報曰：「爾當謹慎。」",
    "T23n1442_038:0833c07_3": "鄔波難陀聞是語已報達摩曰：「汝持我座，共爾俱行。」",
    "T23n1442_038:0833c08_4": "達摩白言：「豈阿遮利耶亦於晝日詣閑林處而逐靜耶？」",
    "T23n1442_038:0833c10_5": "鄔波難陀曰：「癡人！",
    "T23n1442_038:0833c10_6": "汝意謂我心常散亂無所了知。",
    "T23n1442_038:0833c11_7": "何靜慮門我不通解？」",
    "T23n1442_038:0833c11_8": "達摩答曰：「我實不敢作此思惟，但問軌範師向晝日遊處不？」",
    "T23n1442_038:0833c13_9": "是時達摩便持彼座，往晝遊處置一樹下，即自歛身詣一靜處，加趺而坐繫念思惟。",
    "T23n1442_038:0833c15_0": "鄔波難陀隨後而至，達摩遙見白言：「大師！",
    "T23n1442_038:0833c15_1": "彼處樹下已安座訖，宜當就彼安靜而住。」",
    "T23n1442_038:0833c16_2": "時鄔波難陀即便往彼就座而坐，衣覆頭面歛念思惟心不能安，還從座起周迴四顧。",
    "T23n1442_038:0833c18_3": "見一女人毀籬欲入，鄔波難陀遙喚達摩曰：「達摩！",
    "T23n1442_038:0833c19_4": "汝今知不？",
    "T23n1442_038:0833c20_5": "有人毀籬。」",
    "T23n1442_038:0833c20_6": "達摩報曰：「阿遮利耶！",
    "T23n1442_038:0833c20_7": "幸可思念《逝多林經》。」",
    "T23n1442_038:0833c21_8": "鄔波難陀曰：「癡人！",
    "T23n1442_038:0833c21_9": "汝今方解依經而住，汝豈不聞世尊之教，於僧祇物不應捨棄，我今自往遮彼女人。」",
    "T23n1442_038:0833c23_10": "即從座起，既至彼已，問言：「少女！",
    "T23n1442_038:0833c24_11": "何意毀籬。」",
    "T23n1442_038:0833c24_12": "女人便笑，時鄔波難陀染心遂起，即便捉臂遍抱女身，鳴咂其口捨之而去，往達摩所問言：「汝何所見？」",
    "T23n1442_038:0833c27_0": "答曰：「唯除交會，餘事皆見。」",
    "T23n1442_038:0833c27_1": "鄔波難陀曰：「具壽！",
    "T23n1442_038:0833c28_0": "雖知汝見勿告餘人。」",
    "T23n1442_038:0833c28_1": "報言：「大師！",
    "T23n1442_038:0833c28_2": "乃至未見，善苾芻來我終不說。」",
    "T23n1442_038:0833c29_3": "鄔波難陀曰：「汝親教師有鄙惡事，我當覆蓋，汝見我過不藏護耶？」",
    "T23n1442_038:0834a01_4": "達摩曰：「大師！",
    "T23n1442_038:0834a02_5": "知他有麁惡罪共相覆護，如此之事我當先說。」",
    "T23n1442_038:0834a03_6": "達摩便去，告諸苾芻。",
    "T23n1442_038:0834a03_7": "諸少欲者聞生嫌賤，舉以白佛。",
    "T23n1442_038:0834a04_8": "佛集苾芻，乃至「我觀十利，為制學處，應如是說：「若復苾芻知他苾芻有麁惡罪，覆藏者波逸底迦。」",
    "T23n1442_038:0834a08_0": "若復苾芻者，鄔波難陀，餘義如上。",
    "T23n1442_038:0834a08_1": "知義亦如上。",
    "T23n1442_038:0834a09_2": "苾芻者謂是難陀。",
    "T23n1442_038:0834a09_3": "麁惡罪者有二種：謂波羅市迦罪、僧伽伐尸沙罪。",
    "T23n1442_038:0834a10_4": "何故此二名為麁惡？",
    "T23n1442_038:0834a11_5": "自體及因皆麁弊可惡，故言麁惡。",
    "T23n1442_038:0834a11_6": "覆藏者，謂掩蔽也。",
    "T23n1442_038:0834a12_7": "釋罪同前。",
    "T23n1442_038:0834a12_8": "此中犯相其事云何？",
    "T23n1442_038:0834a13_9": "若復苾芻見苾芻犯他勝罪時，作心覆藏，乃至明相未出已來，得惡作罪；明相出已便得墮罪。",
    "T23n1442_038:0834a15_10": "若覆他殘罪事亦同此。",
    "T23n1442_038:0834a15_11": "若苾芻見苾芻犯波逸底迦罪時，作心覆藏，乃至明相未出已來，得惡作罪；明相出已亦得惡作。",
    "T23n1442_038:0834a17_12": "如是別悔法乃至惡作罪，覆藏亦爾。",
    "T23n1442_038:0834a18_13": "若說罪者恐他與為障礙之事、或為梵行等難、或復緣此令僧破者，覆皆無犯。",
    "T23n1442_038:0834a20_14": "又無犯者，謂初犯人，或癡狂、心亂、痛惱所纏。",
    "T23n1442_038:0834a22_0": "第六攝頌曰：　伴惱觸火欲、　　同眠法非障、　未捨求寂染、　　收寶極炎時。",
    "T23n1442_038:0834a25_0": "共至俗家不與食學處第五十一",
    "T23n1442_038:0834a26_0": "佛在室羅伐城逝多林給孤獨園。",
    "T23n1442_038:0834a26_1": "難陀苾芻有弟子名曰達摩，性懷慚恥於犯追悔，廣說如前，乃至重佛教故日別三時就師致禮。",
    "T23n1442_038:0834a28_2": "時鄔波難陀語難陀曰：「大德當知！",
    "T23n1442_038:0834a29_3": "達摩於我先有讎隙，我必對佛僧及餘眾前，彰其惡響作不饒益事，或令一日絕食受飢。」",
    "T23n1442_038:0834b02_4": "難陀報曰：「此之達摩稟性持戒，愧恥為懷追悔在心，曾無有犯。",
    "T23n1442_038:0834b04_5": "何能與彼作無益事？」",
    "T23n1442_038:0834b04_6": "鄔波難陀曰：「我今必當令彼無食受餓。」",
    "T23n1442_038:0834b05_7": "難陀聞已便作是念：「寧使絕食，不可令其漫彰餘過。」",
    "T23n1442_038:0834b06_8": "時有長者來請難陀、鄔波難陀就舍而食。",
    "T23n1442_038:0834b07_9": "是時難陀報鄔波難陀：「今日我令達摩絕食。」",
    "T23n1442_038:0834b08_10": "鄔波難陀曰：「今正是時。」",
    "T23n1442_038:0834b09_11": "達摩時至欲得乞食，便詣師所禮拜合掌白言：「鄔波馱耶存念！",
    "T23n1442_038:0834b10_12": "我今欲行乞食。」",
    "T23n1442_038:0834b11_0": "師便報曰：「我於今日有一施主，來請我食并弟子一人，汝可與我就彼而食。」",
    "T23n1442_038:0834b12_1": "便白師曰：「豈我比來曾隨師後受請食耶？」",
    "T23n1442_038:0834b13_2": "鄔波難陀聞其語已而告之曰：「達摩！",
    "T23n1442_038:0834b14_3": "我先別聞與今見異，我意謂汝稟性持戒慚愧為懷，遵奉師言情無違逆，豈復本師以不淨物而勸於汝，何故汝今見違上命？」",
    "T23n1442_038:0834b17_4": "是時達摩既蒙大德呵責默然而止，復白師曰：「我取水羅及乞食鉢方從師去。」",
    "T23n1442_038:0834b19_0": "鄔波難陀報言：「具壽！",
    "T23n1442_038:0834b19_1": "更復何用水羅鉢為，於彼舍中自有淨器，其水先濾亦復無蟲，即可與我相隨而去。」",
    "T23n1442_038:0834b21_2": "是時達摩尋從師後。",
    "T23n1442_038:0834b21_3": "有一乞食苾芻見而問曰：「具壽達摩！",
    "T23n1442_038:0834b22_4": "欲何所適？」",
    "T23n1442_038:0834b22_5": "報言：「欲往請處。」",
    "T23n1442_038:0834b23_6": "乞食者報曰：「具壽！",
    "T23n1442_038:0834b23_7": "知量而食。」",
    "T23n1442_038:0834b23_8": "達摩曰：「大德！",
    "T23n1442_038:0834b24_9": "事未可知，為當得食？",
    "T23n1442_038:0834b24_10": "為絕食耶？」",
    "T23n1442_038:0834b24_11": "時乞食者相隨而去入室羅伐城。",
    "T23n1442_038:0834b25_12": "時難陀、鄔波難陀與其弟子至一店所，其難陀、達摩便住於此。",
    "T23n1442_038:0834b27_13": "鄔波難陀即往施主家，飽足食已還來店上，難陀次往就舍而食。",
    "T23n1442_038:0834b28_14": "達摩便白鄔波難陀曰：「阿遮利耶時將欲至，我當行矣。」",
    "T23n1442_038:0834b29_15": "鄔波難陀報曰：「彼施主家眾事皆辦，至便噉食，更何所憂，待至臨中我當共去。」",
    "T23n1442_038:0834c02_16": "達摩即起以足量影。",
    "T23n1442_038:0834c03_0": "鄔波難陀報達摩曰：「癡人！",
    "T23n1442_038:0834c03_1": "汝言謂我不護尸羅、心常懈慢非時食耶？",
    "T23n1442_038:0834c04_2": "汝今宜去！",
    "T23n1442_038:0834c04_3": "若住於此令我不樂，若語若坐無有歡心，不如獨住，汝勿居此。」",
    "T23n1442_038:0834c06_4": "達摩念曰：「我若持羅及鉢來至此者，當行乞食，今既無羅及鉢，其欲如何？」",
    "T23n1442_038:0834c07_5": "遂歸寺所，乃至食力未盡已來專修善品，及食力衰委脇而臥。",
    "T23n1442_038:0834c09_6": "時乞食者還至寺中，見達摩臥告曰：「具壽達摩！",
    "T23n1442_038:0834c10_7": "食是他物腹豈他耶？",
    "T23n1442_038:0834c10_8": "恣意飽餐遂令不能作業。」",
    "T23n1442_038:0834c11_9": "答言：「大德！",
    "T23n1442_038:0834c11_10": "誰餐飽食？」",
    "T23n1442_038:0834c11_11": "報云：「豈非今日受他請食？」",
    "T23n1442_038:0834c12_12": "答曰：「不食。」",
    "T23n1442_038:0834c12_13": "問言：「何故？」",
    "T23n1442_038:0834c13_14": "即以上緣次第陳告。",
    "T23n1442_038:0834c13_15": "時乞食者告諸苾芻，苾芻聞已各生嫌賤作如是語：「云何苾芻故心令他苾芻絕食？」",
    "T23n1442_038:0834c15_16": "以緣白佛。",
    "T23n1442_038:0834c15_17": "佛集僧眾，問答虛實，廣說如前，乃至「我觀十利，制其學處，應如是說：若復苾芻語餘苾芻作如是語：『具壽！",
    "T23n1442_038:0834c18_0": "共汝詣俗家，當與汝美好飲食令得飽滿。』",
    "T23n1442_038:0834c18_1": "彼苾芻至俗家竟不與食，語言：『具壽！",
    "T23n1442_038:0834c19_2": "汝去。",
    "T23n1442_038:0834c19_3": "我與汝共坐共語不樂，我獨坐獨語樂。』",
    "T23n1442_038:0834c20_4": "作是語時欲令生惱者，波逸底迦。」",
    "T23n1442_038:0834c22_0": "若復苾芻者，謂鄔波難陀，餘義如上。",
    "T23n1442_038:0834c22_1": "餘苾芻者，此法中人。",
    "T23n1442_038:0834c23_2": "共至俗家者，謂四姓家。",
    "T23n1442_038:0834c23_3": "言美好飲食，謂五嚼食及五噉食。",
    "T23n1442_038:0834c24_4": "令得飽滿者，謂恣意而食。",
    "T23n1442_038:0834c25_5": "汝去等者，是驅遣言。",
    "T23n1442_038:0834c25_6": "語謂讀誦，坐謂禪思。",
    "T23n1442_038:0834c26_7": "獨坐等樂者，明作惱意令彼絕食，以此為緣，不為餘事。",
    "T23n1442_038:0834c27_8": "釋罪同前。",
    "T23n1442_038:0834c27_9": "此中犯相其事云何？",
    "T23n1442_038:0834c28_10": "若苾芻故心令他苾芻絕食者，得波逸底迦。",
    "T23n1442_038:0834c29_11": "若為病緣醫遣絕食，不與無犯。",
    "T23n1442_038:0834c29_12": "又無犯者，謂初犯人，如上。",
    "T23n1442_038:0835a02_0": "觸火學處第五十二",
    "T23n1442_038:0835a03_0": "佛在室羅伐城逝多林給孤獨園。",
    "T23n1442_038:0835a03_1": "時此城中有諸商人，往詣佛所禮雙足已，次至阿難陀處問曰：「世尊！",
    "T23n1442_038:0835a05_2": "夏了欲向何處？」",
    "T23n1442_038:0835a05_3": "阿難陀具答，廣說如前，觀其先兆欲向王舍城。",
    "T23n1442_038:0835a06_4": "商主問：「知行日多少？」",
    "T23n1442_038:0835a07_5": "即皆預辦供設所須。",
    "T23n1442_038:0835a07_6": "時阿難陀每日常在商主前行，遂見岐路奉待世尊。",
    "T23n1442_038:0835a08_7": "世尊見已，問言：「汝今何故住此不行？」",
    "T23n1442_038:0835a09_8": "阿難陀曰：「大德！",
    "T23n1442_038:0835a09_9": "今此二路：一是直道，多有獅子虎豹恐怖難行。",
    "T23n1442_038:0835a11_10": "一是曲路，安隱無礙。",
    "T23n1442_038:0835a11_11": "我今不知欲趣何路？」",
    "T23n1442_038:0835a12_0": "佛告阿難陀：「宜取直路，怛他揭多離諸怖畏故。」",
    "T23n1442_038:0835a13_1": "爾時世尊便取直路至一聚落。",
    "T23n1442_038:0835a13_2": "時聚落中有二童子，在村門戲，一人持鼓、一人執弓。",
    "T23n1442_038:0835a14_3": "時二童子見世尊來，即便禮足白佛言：「世尊！",
    "T23n1442_038:0835a15_4": "善來！",
    "T23n1442_038:0835a16_5": "善來！",
    "T23n1442_038:0835a16_6": "因何世尊欲從險道而為遊涉？",
    "T23n1442_038:0835a16_7": "唯願世尊勿生恐怖，我等為佛作引導人。」",
    "T23n1442_038:0835a17_8": "一在前行鳴鼓而去，一持弓矢隨後而來。",
    "T23n1442_038:0835a18_9": "世尊見去便作是念：「此二童子久植善根，今遭遇我。」",
    "T23n1442_038:0835a19_10": "告曰：「汝等二人今可歸去，如來大師久離怖畏，獅子虎豹何所能為？」",
    "T23n1442_038:0835a21_11": "一人佛前聲鼓，一人對佛彈弓，禮佛足已遂還本處。",
    "T23n1442_038:0835a22_12": "爾時世尊即現微笑，有種種光從口而出，所謂青黃赤白紅頗胝色。",
    "T23n1442_038:0835a24_13": "此之光明或有沈下或復上昇，其光下者下至速活地獄、黑繩、眾合、小叫、大叫、小熱、大熱、阿毘地獄及八寒地獄。",
    "T23n1442_038:0835a26_14": "光既至彼，若諸有情受炎熱者皆得清涼，若處寒氷便獲溫暖。",
    "T23n1442_038:0835a28_15": "彼諸有情離苦安樂皆作是言：「我與汝等為從地獄死生餘處耶？」",
    "T23n1442_038:0835a29_16": "爾時世尊為欲令彼諸有情類生信喜故，便遣化身往地獄內，彼見化已咸作是說：「我等不於此死而生餘處，必是由此希奇大人威德力故，令我身心除苦得樂。」",
    "T23n1442_038:0835b04_17": "既生信已便能消滅地獄諸苦，於人天趣受勝妙身，常為法器能見諦理。",
    "T23n1442_038:0835b05_18": "其上昇者上至四大王眾天、三十三天、夜摩天、覩史多天、化樂天、他化自在天、梵眾、梵輔、大梵、少光、無量光、光音、少淨、無量淨、遍淨、無雲、福生、廣果、無煩、無熱、善見、善現、色究竟天。",
    "T23n1442_038:0835b09_19": "所至之處光中演說苦空無常無我等法，并復說此二伽他曰：「汝當求出離，　　於佛教精懃，　降伏生死軍，　　如象摧草舍。",
    "T23n1442_038:0835b14_0": "　於此法律中，　　常修不放逸，　能竭煩惱海，　　當盡苦邊際。」",
    "T23n1442_038:0835b16_0": "時彼光明遍照三千大千世界已，還至佛所。",
    "T23n1442_038:0835b17_0": "若佛世尊說過去事，光從背入；若說未來事，光於胸入；若說地獄事，光從足下入；若說傍生事，光從足跟入；若說餓鬼事，光從足指入；若說人事，光從膝入；若說力輪王事，光從左手掌入；若說轉輪王事，光從右手掌入；若說天事，光從臍入；若說聲聞事，光從口入；若說獨覺事，光從眉間入；若說阿耨多羅三藐三菩提，光從頂入。",
    "T23n1442_038:0835b24_1": "是時光明繞佛三匝從頂而入，時具壽阿難陀合掌恭敬白佛言：「世尊！",
    "T23n1442_038:0835b26_0": "如來、應、正等覺，非無因緣熙怡微笑。」",
    "T23n1442_038:0835b26_1": "即說伽他曰：「世尊遠離掉憍慢，　　於有情中第一尊；　降伏煩惱及諸怨，　　若無因緣不微笑。",
    "T23n1442_038:0835c01_0": "　如來自證真妙覺，　　諸有聽者皆樂聞；　牟尼最勝願宣揚，　　大眾疑心為開決。」",
    "T23n1442_038:0835c03_0": "佛告阿難陀：「如是！",
    "T23n1442_038:0835c03_1": "如是！",
    "T23n1442_038:0835c03_2": "如來、應、正等覺，非無因緣而現微笑。",
    "T23n1442_038:0835c04_3": "汝見二童子引導我不？」",
    "T23n1442_038:0835c04_4": "白佛言：「見。」",
    "T23n1442_038:0835c05_5": "佛告阿難陀：「以此善根於當來世十三劫內，不墮惡趣生人天中，於最後身得成無上正等菩提，一名法鼓音如來、二名施無畏如來。」",
    "T23n1442_038:0835c08_6": "爾時世尊說是記已隨路而去，至一村隅林中而宿。",
    "T23n1442_038:0835c09_7": "如佛所說，苾芻住處乃至樹下亦應隨次共分。",
    "T23n1442_038:0835c10_8": "時六眾苾芻分得一枯樹，夜被寒逼以火燒樹，於此樹中有蛇依止，蛇被煙熏緣枝而上垂身欲下。",
    "T23n1442_038:0835c12_9": "六眾見蛇高聲唱言：「欲墮！",
    "T23n1442_038:0835c13_10": "欲墮！」",
    "T23n1442_038:0835c13_11": "時諸商人聞是聲已咸作斯念：「有師子入營跳躑而墮。」",
    "T23n1442_038:0835c14_12": "便大驚怖四向奔走。",
    "T23n1442_038:0835c15_0": "于時世尊告阿難陀曰：「何意商旅四面逃奔？」",
    "T23n1442_038:0835c16_0": "阿難陀白佛言：「大德！",
    "T23n1442_038:0835c16_1": "如佛教勅：凡諸苾芻所在之處，應隨長幼而共分之。",
    "T23n1442_038:0835c17_2": "六眾苾芻今宵宿處分得枯樹，被寒所逼以火燒樹，於此樹中有蛇依止，蛇被煙熏緣枝而上放身欲下。",
    "T23n1442_038:0835c20_0": "六眾見蛇高聲唱言：『欲墮！",
    "T23n1442_038:0835c20_1": "欲墮！』",
    "T23n1442_038:0835c20_2": "時諸商人聞是聲已咸作斯念：『有師子入營跳躑而墮。』",
    "T23n1442_038:0835c21_3": "便大驚怖四面奔逃。」",
    "T23n1442_038:0835c22_4": "世尊告曰：「汝可急去報諸商人，如來在處離師子怖，速命商旅勿復驚惶。」",
    "T23n1442_038:0835c24_5": "時阿難陀奉教告知，諸人咸至。",
    "T23n1442_038:0835c24_6": "時諸苾芻見是事已悉皆有疑，俱來白佛：「大德！",
    "T23n1442_038:0835c25_7": "何意六眾作墮落聲驚諸商旅？」",
    "T23n1442_038:0835c26_8": "世尊因此重為安慰令離憂怖。",
    "T23n1442_038:0835c28_0": "佛告阿難陀：「非但今日驚怖商旅，乃往古昔已曾恐懼於他，令彼四面逃走，我為安慰令離憂惱。",
    "T23n1442_038:0836a01_1": "汝等當聽！",
    "T23n1442_038:0836a01_2": "於過去世在彼水側有頻螺果林，於此林中有其六兔，共為知友依止而居。",
    "T23n1442_038:0836a03_3": "時頻螺果熟墮水作聲。",
    "T23n1442_038:0836a03_4": "于時六兔聞果落聲，形小志怯，便大驚怖四向逃走。",
    "T23n1442_038:0836a04_5": "時有野干，見其奔走來問其故。",
    "T23n1442_038:0836a05_6": "兔曰：『我聞水內有非常之聲，將非猛獸欲來害我，緣此事故我等逃奔。』",
    "T23n1442_038:0836a07_7": "野干亦走，如是猪鹿、牛象、豺狼、虎豹及小師子等，各相詰問，聞斯語已悉皆奔竄。",
    "T23n1442_038:0836a08_8": "去斯不遠於山谷中，有一猛師子王依止而住。",
    "T23n1442_038:0836a10_0": "于時師子見諸獸類惶怖奔馳而問之曰：『汝等皆有爪牙勇力，何所怖懼各見驚馳？』",
    "T23n1442_038:0836a11_1": "皆悉報言：『我聞惡聲非常可畏，定有猛獸來害於我，為此驚惶求安靡地。』",
    "T23n1442_038:0836a13_2": "師子報曰：『在何處所而作惡聲？』",
    "T23n1442_038:0836a14_3": "諸獸答曰：『我亦不知何處作聲？』",
    "T23n1442_038:0836a14_4": "師子報曰：『若未委者，君等莫走，我為審觀是何聲耶？』",
    "T23n1442_038:0836a16_5": "即問虎曰：『汝何處聞？』",
    "T23n1442_038:0836a16_6": "答曰：『我從豹聞。』",
    "T23n1442_038:0836a16_7": "如是展轉問詰至兔，兔云：『此之怖聲是我親證，非是傳聞。",
    "T23n1442_038:0836a18_8": "仁等俱來共觀聲處。』",
    "T23n1442_038:0836a18_9": "于時諸獸咸悉共至頻螺林所，兔曰：『此是驚怖起處。』",
    "T23n1442_038:0836a19_10": "須臾暫住，還聞果落墮水作聲。",
    "T23n1442_038:0836a20_11": "師子報曰：『此是食果，非關恐怖。』",
    "T23n1442_038:0836a21_12": "爾時空中有天，見已說伽他曰：「『不應聞他語便信，　　當須親自審觀察；　　勿如樹果落池中，　　山林諸獸皆驚走。』",
    "T23n1442_038:0836a25_0": "「汝等苾芻勿生異念，往時師子王者即我身是，往時六兔驚恐諸獸，我已為其作安隱事，六兔者即六眾是。",
    "T23n1442_038:0836a27_1": "今時復緣驚諸商旅，我亦為其作安慰事。」",
    "T23n1442_038:0836a28_2": "爾時世尊為說昔緣，令諸苾芻斷疑惑已，告阿難陀曰：「汝今可去遍告商人：『汝等今日不應先去，如來當在商旅前行。』」",
    "T23n1442_038:0836b02_0": "時阿難陀如佛所教具告商旅：「汝勿先去。」",
    "T23n1442_038:0836b02_1": "爾時世尊及諸僧眾皆在前行，至險林中有師子王欲來害佛。",
    "T23n1442_038:0836b04_2": "世尊見來便舒右手，於五指頭化出五師子，彼聞此氣即便奔走。",
    "T23n1442_038:0836b05_3": "世尊便於四面化為猛火，紅焰侵天飛光裂地，八方遍合求避無由，唯見佛邊清涼可愛。",
    "T23n1442_038:0836b07_4": "是時師子便詣佛所頂禮雙足，爾時世尊便以百福莊嚴、眾相具足、無畏右手摩師子頭，告言：「賢首！",
    "T23n1442_038:0836b10_5": "汝於先世已作惡業墮傍生中，復於今時常以害心斷他生命活自己身，於此命終還生惡趣。",
    "T23n1442_038:0836b12_6": "賢首！",
    "T23n1442_038:0836b12_7": "諸行無常、諸法無我、涅槃寂滅。",
    "T23n1442_038:0836b13_8": "汝於我所應生信心，於傍生趣深起厭離。」",
    "T23n1442_038:0836b14_0": "時諸苾芻亦以手觸師子，師子見觸作不忍聲，佛告諸苾芻：「汝等勿觸師子。",
    "T23n1442_038:0836b15_1": "何以故？",
    "T23n1442_038:0836b15_2": "猛獸獷烈性難親附，若輒觸者致有損傷。",
    "T23n1442_038:0836b16_3": "是故汝等莫觸師子。",
    "T23n1442_038:0836b17_4": "若諸苾芻觸師子時，得惡作罪。",
    "T23n1442_038:0836b17_5": "若觸石師子、草師子、或泥土作及畫者，並皆無犯。」",
    "T23n1442_038:0836b19_6": "調師子已佛與苾芻隨路而去。",
    "T23n1442_038:0836b19_7": "時師子王辭佛而住，便作是念：「我今不應親於佛所聞三句法，更斷他命而活己身，我今宜應要心絕食不復餐噉。」",
    "T23n1442_038:0836b22_8": "凡諸畜類火力增強不堪忍飢，遂便命過生四大王眾天。",
    "T23n1442_038:0836b23_9": "初生天者法爾有三種念：「我於何處死？",
    "T23n1442_038:0836b24_10": "今於何處生？",
    "T23n1442_038:0836b24_11": "由何等業招斯異熟？」",
    "T23n1442_038:0836b25_12": "即便自知從畜趣死，今生四大王眾天。",
    "T23n1442_038:0836b26_13": "曾作何業？",
    "T23n1442_038:0836b26_14": "由於佛邊生淨信心。",
    "T23n1442_038:0836b26_15": "時此天子復作是念：「我今宜應往詣佛所承事供養。」",
    "T23n1442_038:0836b27_16": "于時天子以天瓔珞莊嚴其身，以天妙花盛滿衣角，過於夜分放大光明來詣佛所，即以天嗢鉢花、俱牟陀花、鉢沓摩花、分陀利花，布列佛前而為供養，禮佛足已在一面坐。",
    "T23n1442_038:0836c02_17": "由此天身光明赫奕周遍晃耀，闌若林中悉皆明顯。",
    "T23n1442_038:0836c04_0": "爾時世尊隨彼天子意樂隨眠根性差別，而為說法，能令悟入四真諦理。",
    "T23n1442_038:0836c05_1": "是時天子既聞法已，即於座上以金剛智杵摧破二十種薩迦耶見山，得預流果。",
    "T23n1442_038:0836c07_2": "既見諦已白世尊曰：「大德！",
    "T23n1442_038:0836c08_3": "由世尊故，令我證得解脫之果。",
    "T23n1442_038:0836c08_4": "此非父母高祖人王天眾沙門婆羅門親友眷屬之所能作，我逢世尊善知識故，於地獄傍生餓鬼趣中拔濟令出，安置人天勝妙之處，當盡生死趣涅槃路，乾竭血海超越骨山，無始積集薩迦耶見山，以金剛智杵而摧破之，得預流果。",
    "T23n1442_038:0836c14_0": "我今歸依佛法僧寶。",
    "T23n1442_038:0836c14_1": "唯願世尊！",
    "T23n1442_038:0836c14_2": "證知我是鄔波索迦，始從今日乃至命存受五學處，不殺生乃至不飲酒。」",
    "T23n1442_038:0836c16_3": "作是語已，時彼天子深心歡喜得未曾有，禮佛而去還適天宮。",
    "T23n1442_038:0836c17_4": "時諸苾芻於初後夜，警覺用心思惟而住，見世尊處有大光明，周遍晃耀闌若林中，便生疑念：「有何天眾來詣佛所？",
    "T23n1442_038:0836c20_5": "由彼福力光遍林中。」",
    "T23n1442_038:0836c20_6": "至天曉已往詣佛所，頂禮尊足在一面坐，而白佛言：「我於昨夜見大光明遍滿林中，便生是念：『豈非梵世諸天及天帝釋，或四天王及餘殊勝大威德天，來詣佛所親承供養，由彼力故光遍林中。』」",
    "T23n1442_038:0836c25_7": "爾時世尊告諸苾芻曰：「昨夜光明非是梵王、帝釋及餘天眾威神之力，汝豈不見林中大師子王，親於我邊聞三句法？」",
    "T23n1442_038:0836c27_8": "諸苾芻白佛言：「我等已見。」",
    "T23n1442_038:0836c28_9": "佛言：「彼師子王從我聞法，於此命過生四大王眾天。",
    "T23n1442_038:0836c29_10": "既受天身報恩供養，來至我所奉獻天花，我為說法。",
    "T23n1442_038:0837a01_11": "既聞法已便得見諦還本天宮，由彼力故光遍林中。」",
    "T23n1442_038:0837a03_0": "時諸苾芻聞是語已請世尊曰：「我等不知彼師子天曾作何業？",
    "T23n1442_038:0837a04_1": "由彼業故招異熟報墮師子中。",
    "T23n1442_038:0837a05_2": "復由何業命終之後，生在四天王天？",
    "T23n1442_038:0837a06_0": "復作何緣聞佛法已獲預流果，得未曾有還本天宮？」",
    "T23n1442_038:0837a07_1": "世尊告曰：「汝等當聽！",
    "T23n1442_038:0837a07_2": "此之天子前身作業，因緣運合至成熟時，不於外界地水火風令使成熟，還於自身蘊界處中內善惡業而受其報。」",
    "T23n1442_038:0837a10_3": "即說頌曰：「假令經百劫，　　所作業不亡；　因緣會遇時，　　果報還自受。",
    "T23n1442_038:0837a13_0": "「汝等苾芻應至心聽！",
    "T23n1442_038:0837a13_1": "於過去世人壽二萬歲時，有佛出世名迦攝波，十號具足。",
    "T23n1442_038:0837a14_2": "有二萬弟子以為眷屬，在婆羅痆斯國而為住止。",
    "T23n1442_038:0837a15_3": "彼迦攝波佛未出世時，於此城中有婆羅門，學善四明博通諸論。",
    "T23n1442_038:0837a17_4": "時世人眾極生尊重，同心敬仰以為大師。",
    "T23n1442_038:0837a18_5": "彼迦攝波佛出世之後，人皆敬佛，不復就彼共相承事。",
    "T23n1442_038:0837a19_6": "時迦攝波應正等覺，於無量百千大眾之中宣揚妙法。",
    "T23n1442_038:0837a20_7": "時婆羅門在眾邊過，見彼世尊於百千眾中而為說法，便生嫉妬口出鄙語，作如是說：『此之沙門不知怖畏，猶如師子在大眾中為他說法，諸餘聽者猶如小獸敬受其法。』",
    "T23n1442_038:0837a24_8": "時彼世尊聞此語聲告婆羅門曰：『婆羅門！",
    "T23n1442_038:0837a25_9": "汝於天人師處出麁惡言，當於地獄受諸苦報。",
    "T23n1442_038:0837a26_10": "汝今宜可來至我所至心說罪，罪得輕薄。』",
    "T23n1442_038:0837a27_11": "時婆羅門聞佛教已內興恥愧，於世尊前自言其過。",
    "T23n1442_038:0837a28_12": "既說罪已，即於佛邊歸依三寶，受五學處為鄔波索迦。",
    "T23n1442_038:0837b01_13": "汝等苾芻！",
    "T23n1442_038:0837b01_14": "勿生異念。",
    "T23n1442_038:0837b01_15": "往時婆羅門者，由其惡口親於佛前作輕慢語，因彼惡業雖復說罪尚有餘報，於五百生中常為師子，或受餘報今猶未息。",
    "T23n1442_038:0837b04_16": "由於我所生正信心聞三句法，得生天上。",
    "T23n1442_038:0837b05_17": "由於迦攝波佛前歸依三寶受五學處，緣彼業力今於我所證真諦理，得預流果，還本天宮。",
    "T23n1442_038:0837b07_18": "是故苾芻，汝等當知！",
    "T23n1442_038:0837b07_19": "作純黑業得純黑異熟，作純白業得純白異熟，若作雜業受雜異熟。",
    "T23n1442_038:0837b09_20": "汝等從今當捨黑業及以雜業，當莫放逸修純白業，如是應學。」",
    "T23n1442_038:0837b10_21": "時諸苾芻及人天眾，聞佛說已信受奉行。",
    "T23n1442_038:0837b12_0": "爾時世尊漸次遊行到摩揭陀，至王舍城住羯闌鐸迦池竹林園中。",
    "T23n1442_038:0837b13_1": "時六眾苾芻於燃火處，各以火頭共相調弄，或作日月形。",
    "T23n1442_038:0837b14_2": "外道見時各生輕賤作如是語：「仁等知不？",
    "T23n1442_038:0837b15_3": "沙門釋子火頭調戲，與彼童兒有何異相？",
    "T23n1442_038:0837b16_4": "云何減割妻子之分，給此禿人充其鉢食？」",
    "T23n1442_038:0837b17_5": "時諸苾芻聞是語已具白世尊。",
    "T23n1442_038:0837b19_0": "爾時世尊集諸苾芻廣說如前，乃至「我觀十利，為諸苾芻制其學處，應如是說：「若復苾芻若自然火、若教他燃者，波逸底迦。」",
    "T23n1442_038:0837b22_0": "爾時世尊為諸苾芻制其學處，不應觸火。",
    "T23n1442_038:0837b22_1": "諸苾芻眾於如來窣覩波處，更不燒香然燈以為供養，亦不承事親教師軌範師以煖湯水，及熏鉢染衣等並不復作。",
    "T23n1442_038:0837b25_2": "爾時世尊知而故問具壽阿難陀曰：「阿難陀！",
    "T23n1442_038:0837b26_3": "何故苾芻不燒香燃燈供養如來窣覩波處，及以二師湯水等事？」",
    "T23n1442_038:0837b28_4": "阿難陀曰：「由佛世尊為制學處不得觸火，以此因緣諸苾芻眾，遂便斷絕供養等事。」",
    "T23n1442_038:0837b29_5": "佛告阿難陀：「若觸火者作時守持，雖觸無犯。」",
    "T23n1442_038:0837c02_0": "時諸苾芻不知云何作時守持？",
    "T23n1442_038:0837c02_1": "佛言：「凡觸火時作如是念：『我為供養佛故今須觸火。』",
    "T23n1442_038:0837c03_2": "或云『為法為僧、為鄔波馱耶、阿遮利耶及己自受用并同梵行者，為某事故今須觸火。』」",
    "T23n1442_038:0837c05_3": "諸苾芻為染衣熏鉢等事數數觸火，觸時忘念而不持心，便生悔恨起惡作心：「我今如何故犯此罪？」",
    "T23n1442_038:0837c08_4": "即以此緣具白世尊，佛言：「應云：『乃至事了長時守持。』」",
    "T23n1442_038:0837c09_5": "時一苾芻身苦風病，詣醫人所，報言：「賢首！",
    "T23n1442_038:0837c10_6": "為我准如是病而處方藥。」",
    "T23n1442_038:0837c10_7": "醫人報曰：「凡是風病得火為良，當須近火。」",
    "T23n1442_038:0837c11_8": "報言：「賢首！",
    "T23n1442_038:0837c11_9": "世尊制戒不許向火。」",
    "T23n1442_038:0837c12_10": "醫曰：「聖者！",
    "T23n1442_038:0837c12_11": "世尊大慈，緣斯事故必定開許。」",
    "T23n1442_038:0837c13_12": "以緣白佛。",
    "T23n1442_038:0837c13_13": "佛言：「前是創制，今更隨開，應如是說：「若復苾芻無病為身，若自燃火、若教他燃者，波逸底迦。」",
    "T23n1442_038:0837c17_0": "若復苾芻者，謂是六眾，餘義如上。",
    "T23n1442_038:0837c17_1": "無病者，謂除其病。",
    "T23n1442_038:0837c18_2": "自他等義如前廣說。",
    "T23n1442_038:0837c18_3": "此中犯相其事云何？",
    "T23n1442_038:0837c19_4": "若苾芻以火頭共相戲弄，或作日月輪形，皆得墮罪。",
    "T23n1442_038:0837c20_5": "凡苾芻燃火之時，應觀其事而守持之；若不守持輒燃輒觸者，得波逸底迦。",
    "T23n1442_038:0837c22_6": "若滅火者，亦得墮罪。",
    "T23n1442_038:0837c22_7": "若苾芻捉火頭前火、或抽火頭、或翻轉火炭、或翻轉糠[麥*戈]等火，隨作何事，謂作食煮水燃燈燒香等，觸著之時皆惡作罪。",
    "T23n1442_038:0837c25_8": "若以毛髮爪唾等棄火中者，亦得惡作罪。",
    "T23n1442_038:0837c26_9": "若此等事作時守持者無犯。",
    "T23n1442_038:0837c26_10": "又無犯者，謂最初犯人，或癡狂、心亂、痛惱所纏。",
    "T23n1442_038:0837c28_0": "與欲已更遮學處第五十三",
    "T23n1442_038:0837c29_0": "佛在室羅伐城逝多林給孤獨園。",
    "T23n1442_038:0837c29_1": "時具壽鄔陀夷斷除煩惱得阿羅漢果已，時闡陀苾芻遂往憍閃毘國靜緣而住，其阿說迦、補捺伐素二俱命過，其難陀、鄔波難陀在逝多林年並衰邁。",
    "T23n1442_038:0838a04_2": "彼十七眾苾芻年漸長大，勇健有力善三藏教，便共詳議咸作是說：「我於長時常被六眾之所欺輕，於彼眾中難陀、鄔波難陀常為毒害，於二人中鄔波難陀更為苦切，我等宜應為作捨置羯磨。」",
    "T23n1442_038:0838a08_3": "一人告眾曰：「上座難陀即是其兄，善明法務，我等何能與作羯磨？」",
    "T23n1442_038:0838a10_0": "一人議曰：「我今應權為誘誑不令入眾，我等即便共為羯磨。」",
    "T23n1442_038:0838a11_1": "作是議已，遂至其所告言：「畔睇阿遮利耶！」",
    "T23n1442_038:0838a12_2": "答言：「願具壽無病！」",
    "T23n1442_038:0838a12_3": "白言：「上座所著支伐羅，非常垢膩，何不浣濯？」",
    "T23n1442_038:0838a13_4": "報言：「具壽！",
    "T23n1442_038:0838a14_0": "我今年朽，弟子門人見是衰邁各起輕心，誰復肯為洗濯衣服？」",
    "T23n1442_038:0838a15_1": "彼便答言：「大德！",
    "T23n1442_038:0838a15_2": "可與我衣，當為浣濯。」",
    "T23n1442_038:0838a16_3": "于時難陀便以一衣付與令洗。",
    "T23n1442_038:0838a16_4": "彼復報曰：「一種辛苦，可總與衣俱時浣濯。」",
    "T23n1442_038:0838a17_5": "即便披一破服總與三衣。",
    "T23n1442_038:0838a18_6": "彼得衣已咸悉漬以灰汁，即往集處敷座席已，便鳴健椎。",
    "T23n1442_038:0838a19_7": "俱至難陀所白言：「大德！",
    "T23n1442_038:0838a20_8": "眾僧有事，健椎已鳴，宜可暫入眾中共觀其事。」",
    "T23n1442_038:0838a21_9": "難陀報曰：「具壽！",
    "T23n1442_038:0838a21_10": "我今如此形儀，何得入眾？",
    "T23n1442_038:0838a22_11": "若於眾中有如法僧事，我當與欲。」",
    "T23n1442_038:0838a23_12": "即便與欲。",
    "T23n1442_038:0838a23_13": "彼持其欲往至眾中，為陳說已，一人即起詣上座鄔波難陀所，作如是語：「大德有罪，我欲詰問，幸見容許。」",
    "T23n1442_038:0838a25_14": "報云：「隨意。」",
    "T23n1442_038:0838a26_15": "白言：「大德！",
    "T23n1442_038:0838a26_16": "頗憶於某時某處自作是語：『我當破汝等腹決取中腸繞逝多林。』",
    "T23n1442_038:0838a27_17": "其事實不？」",
    "T23n1442_038:0838a28_0": "鄔波難陀聞斯語已報言：「具壽！",
    "T23n1442_038:0838a28_1": "豈已差之瘡重更傷損，此事過去，何勞在言？」",
    "T23n1442_038:0838a29_2": "白言：「大德！",
    "T23n1442_038:0838b01_0": "如來大師亦依過去事為諸弟子而制學處。」",
    "T23n1442_038:0838b02_0": "即便強與作捨置羯磨。",
    "T23n1442_038:0838b02_1": "大眾散已，時鄔波難陀詣難陀所啼泣而住，難陀問曰：「爾有何事今忽悲啼？」",
    "T23n1442_038:0838b04_2": "報言：「被諸黑鉢與我作捨置羯磨。」",
    "T23n1442_038:0838b05_0": "難陀報曰：「彼與我弟作羯磨者，便是自於村坊城邑三界之內驅遣其身，於弟何過？",
    "T23n1442_038:0838b06_1": "然我今時當為申謝。",
    "T23n1442_038:0838b07_2": "又彼僧伽作別眾羯磨，作法不成，我不赴集。」",
    "T23n1442_038:0838b08_3": "餘人報曰：「豈非大德前與欲耶？」",
    "T23n1442_038:0838b09_4": "難陀曰：「若作如是非所愛事，我不與欲。",
    "T23n1442_038:0838b09_5": "持欲不成，是惡與欲。」",
    "T23n1442_038:0838b10_6": "少欲苾芻聞是語已各生嫌賤：「云何苾芻先時與欲，後更追悔作如是語：『還我欲來不與汝欲。』」",
    "T23n1442_038:0838b12_7": "時諸苾芻以是因緣具白世尊。",
    "T23n1442_038:0838b13_8": "佛以此緣告諸苾芻，問答虛實，廣說乃至「我觀十利，為諸苾芻制其學處，應如是說：「若復苾芻與他苾芻欲已，後便悔言：『還我欲來，不與汝。』",
    "T23n1442_038:0838b17_9": "者，波逸底迦。」",
    "T23n1442_038:0838b18_0": "若復苾芻者，謂是難陀，餘義如上。",
    "T23n1442_038:0838b18_1": "又苾芻者，謂此法中人。",
    "T23n1442_038:0838b19_2": "與欲已者，謂先已言與。",
    "T23n1442_038:0838b19_3": "後便等者，是索欲詞。",
    "T23n1442_038:0838b20_4": "釋罪同前。",
    "T23n1442_038:0838b21_0": "此中犯相其事云何？",
    "T23n1442_038:0838b21_1": "若苾芻先與欲已，後便生悔報眾云：「還我欲來，我不樂與。」",
    "T23n1442_038:0838b22_2": "者，便得墮罪。",
    "T23n1442_038:0838b23_3": "又無犯者，謂最初犯人，或癡狂、心亂、痛惱所纏。",
    "T23n1442_038:0838b25_0": "根本說一切有部毘奈耶卷第三十八"
}