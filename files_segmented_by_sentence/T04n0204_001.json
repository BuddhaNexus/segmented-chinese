{
    "T04n0204_001:0499b03_0": "雜譬喻經",
    "T04n0204_001:0499b05_0": "後漢月支沙門支婁迦讖譯",
    "T04n0204_001:0499b06_0": "（一）昔有比丘聰明智慧，時病危頓，弟子問曰：「成應真未？」",
    "T04n0204_001:0499b07_1": "答曰：「未得；不還未也。」",
    "T04n0204_001:0499b07_2": "問曰：「和上道高名遠，何以不至乎？」",
    "T04n0204_001:0499b08_3": "和上告曰：「已得頻來，二果未通。」",
    "T04n0204_001:0499b09_4": "問之：「已得頻來，礙何等事不至真人？」",
    "T04n0204_001:0499b10_5": "答曰：「欲覩彌勒佛時三會二百八十億人得真人時，及諸菩薩不可限載。",
    "T04n0204_001:0499b11_6": "彌勒如來巨身至尊長百六十丈，其土人民皆桃華色，人民皆壽八萬四千歲，土地平正衣食自然，閻浮土地廣長各三十萬里，意欲見此，不取真人。",
    "T04n0204_001:0499b15_7": "彌勒佛時二尊弟子：一曰雜施，二曰數數，復欲見之，知何如我？」",
    "T04n0204_001:0499b16_8": "弟子復問：「從何聞此？」",
    "T04n0204_001:0499b17_9": "和上答曰：「從佛經聞。」",
    "T04n0204_001:0499b17_10": "弟子白曰：「生死勤苦，彌勒設有異法當往待之乎？」",
    "T04n0204_001:0499b18_11": "答曰：「無異，六度四等四恩四諦寧有異乎？」",
    "T04n0204_001:0499b19_12": "答曰：「不也。",
    "T04n0204_001:0499b20_13": "設使一等彼此無異，何為復待？",
    "T04n0204_001:0499b20_14": "今受佛恩反歸彌勒，亦可取度不須待彼。」",
    "T04n0204_001:0499b21_15": "和上言：「止！",
    "T04n0204_001:0499b22_16": "卿且出去，吾當思惟。」",
    "T04n0204_001:0499b22_17": "弟子適出未到戶外，已成真人。",
    "T04n0204_001:0499b23_18": "弟子還曰：「何乎？」",
    "T04n0204_001:0499b23_19": "師曰：「已成真人。」",
    "T04n0204_001:0499b24_20": "弟子禮曰：「咄叱之頃已成果證。」",
    "T04n0204_001:0499b25_0": "（二）昔有比丘得定意時，野火燒不燒，人見之謂是鬼，便斫之，刀折不入，用心一故不入，柔軟故不燒。",
    "T04n0204_001:0499b27_1": "有人得定者，弟子呼之飯不覺，因前牽其臂，臂申長丈餘，弟子怖便取結之，意恐結不可復解之。",
    "T04n0204_001:0499b29_2": "師禪寤，苦臂痛，問弟子，白如是。",
    "T04n0204_001:0499c01_3": "師言：「汝不解寤我，折我臂，人得定意柔軟如綿，在母腹中亦爾。」",
    "T04n0204_001:0499c03_0": "（三）昔罽賓國有一菩薩，始生墮地，地有大動，父母皆驚。",
    "T04n0204_001:0499c04_1": "時有真人，低頭面禮華蓋供散。",
    "T04n0204_001:0499c05_0": "後長出家明哲辯慧，然多蕩泆乃無法度，所說聞者輒令得道。",
    "T04n0204_001:0499c06_1": "時有二人共為比丘，精舍守戒清白積年，意不開解。",
    "T04n0204_001:0499c07_2": "天神語之：「彼國有比丘，多所化度。」",
    "T04n0204_001:0499c08_3": "二人即往故遠歸請。",
    "T04n0204_001:0499c08_4": "時此比丘彼國有比丘與婬女通，二人求見，一人先入禮敬却坐，婬女故臥端正極世，專心聽經無他異念，便得道迹，稽首還。",
    "T04n0204_001:0499c11_5": "復使一前禮調訊坐聽，見臥婬女，心念：「此人穢辱不良，唐苦遠來。」",
    "T04n0204_001:0499c13_6": "便棄出外。",
    "T04n0204_001:0499c13_7": "比丘曰：「何愁乃爾知有邪見？」",
    "T04n0204_001:0499c14_8": "曰：「乃誤我曹，涉曠辛苦，師此污濁有是蕩行。」",
    "T04n0204_001:0499c15_9": "曰：「卿為大非。",
    "T04n0204_001:0499c15_10": "學士法但當正心聽受慧解，焉譏是非？",
    "T04n0204_001:0499c16_11": "自生惡念，令無所得。」",
    "T04n0204_001:0499c16_12": "更自端心共入聽經，復得道迹。",
    "T04n0204_001:0499c17_13": "一得應真，師為設賓便還本國。",
    "T04n0204_001:0499c18_14": "師後典寺，大用僧物通婬戲樂過度。",
    "T04n0204_001:0499c19_15": "眾僧議逐，有真人曰：「且莫擯棄！",
    "T04n0204_001:0499c19_16": "雖用僧物能多化度。」",
    "T04n0204_001:0499c20_17": "便止不逐。",
    "T04n0204_001:0499c20_18": "親親詣曰：「卿前弟子可往從乞備眾人物。」",
    "T04n0204_001:0499c21_19": "即到彼國，大得眾寶還倍償僧。",
    "T04n0204_001:0499c23_0": "（四）昔有賢者奉法精進，得病奄亡，妻子嘷戀無聊有生，火葬收骨埋去既訖，廢忘經道香燈不設，家財饒富月旦晦朔烹殺饌餟上塚集會，相哭哀摧悲悼斷絕。",
    "T04n0204_001:0499c26_1": "亡者戒德終乃昇天，天眼遙見愍其笑之愚癡之至，便作小兒於邊牧牛，牛便卒死。",
    "T04n0204_001:0499c28_2": "兒便嘷哭，刈草著前曉喻令食，復打呼起對泣自傳，如此終日。",
    "T04n0204_001:0500a01_3": "眾人怪笑，共往呵問：「汝誰家子？",
    "T04n0204_001:0500a01_4": "牛死當歸語家，嘷哭何益？",
    "T04n0204_001:0500a02_5": "牛死豈知乎？」",
    "T04n0204_001:0500a02_6": "曰：「我不愚也。",
    "T04n0204_001:0500a03_7": "牛死尚在，猶可有望；汝父早死，設百種食共向嘷哭，焦骨何知？」",
    "T04n0204_001:0500a04_8": "眾聞霍解。",
    "T04n0204_001:0500a04_9": "曰：「吾本汝父，蒙佛生天，故來釋卿。」",
    "T04n0204_001:0500a05_10": "因還復天身，「欲得如我，加進道供。」",
    "T04n0204_001:0500a06_11": "已忽不現，妻子內外便還精進，戒德布施拯濟一切不復憂愁，皆得道迹，同時生天。",
    "T04n0204_001:0500a09_0": "（五）海中有一國名私訶疊，中多出珍寶唯無石蜜。",
    "T04n0204_001:0500a10_1": "時有賈人，持五百餘車石蜜往，念欲上王，所得賞報必勝市賣，便以石蜜置王宮門，作事自陳。",
    "T04n0204_001:0500a12_2": "如是月日之中無有問者，恚曰：「彼王亦是人，我亦是人，眼耳鼻口四大俱爾，乃不可得一見與言語也。",
    "T04n0204_001:0500a14_3": "何則？",
    "T04n0204_001:0500a14_4": "王福德勝人故也。",
    "T04n0204_001:0500a15_5": "吾亦當作功德，當令王不覺來歸我。」",
    "T04n0204_001:0500a16_6": "時遂行作沙門，以蜜供養三尊，求一靜處思惟苦空非身，使其未半，意解無縛得六通道，諸能一處不移成羅漢者，地為震動，帝釋諸天應來慰問，於是天帝諸天人皆下作禮助其歡喜。",
    "T04n0204_001:0500a20_7": "比丘問天帝：「卿等天上盡何所為？」",
    "T04n0204_001:0500a21_8": "答曰：「天上有四戲觀園，三處是五欲處，一處是道德，在中或論佛貴典，或時論天下四輩精進持法者。」",
    "T04n0204_001:0500a23_9": "比丘曰：「論持者為一等也，為有深淺乎？」",
    "T04n0204_001:0500a24_10": "天帝曰：「普論善人耳，佛泥曰以來有三人諸天持論未曾廢捨。」",
    "T04n0204_001:0500a25_11": "比丘曰：「斯何人也？",
    "T04n0204_001:0500a26_12": "天帝與我一一說之。」",
    "T04n0204_001:0500a26_13": "天帝言：「波羅柰國有一人作沙門，自誓言：『當經行仿佯，不得應真終不臥息。』",
    "T04n0204_001:0500a28_14": "於是晝夜經行，足壞流血百鳥逐啄，三年得道；諸天稱察無不奉承矣。",
    "T04n0204_001:0500b01_15": "有一人在羅閱祇國亦作沙門，布草為蓐坐其上，自誓曰：『不得道終不起。』",
    "T04n0204_001:0500b02_16": "而蔭蓋來但欲睡眠，使人作錐長八寸，睡來時便刺兩髀，以瘡痛不睡，一年之中得應真道；天亦歎未曾有也。",
    "T04n0204_001:0500b05_17": "復有一人在拘睒尼國亦作沙門，在山石室峻險，卒無能得往來者。",
    "T04n0204_001:0500b06_18": "時魔波旬見其精進，便化作水牛，在比丘前鳴鼻角目，以欲觸之，比丘甚畏而思曰：『此間牛所不能得至，何以有此？",
    "T04n0204_001:0500b09_19": "得無是魔所為也。』",
    "T04n0204_001:0500b10_0": "即[口*戒]言：『汝是弊魔所為耶？』",
    "T04n0204_001:0500b10_1": "魔謂已知便服本形。",
    "T04n0204_001:0500b11_2": "比丘語魔：『卿恐我何求？』",
    "T04n0204_001:0500b11_3": "魔言：『見道人精勤恐出我界去，故來相恐矣。』",
    "T04n0204_001:0500b12_4": "比丘說言：『我所以作沙門者求度世間，佛有相好欲見之耳，佛以去世無能見者，聞魔能變作佛身，為吾現之，吾便不復精進也。』",
    "T04n0204_001:0500b15_5": "魔其當然即化為佛在前立，思惟即得應真，諸天空中稱善無量，魔悔愁毒即時滅去。」",
    "T04n0204_001:0500b17_6": "天帝語比丘：「是三人諸天所歎，于今未休。」",
    "T04n0204_001:0500b18_7": "比丘語天帝：「此三人者，明識苦空是以朽身。",
    "T04n0204_001:0500b19_8": "吾本無意為人所輕，遂行求道得出三界，亦復奇妙亦得應真。」",
    "T04n0204_001:0500b20_9": "諸天報曰：「今還天上以道人上頭第一。」",
    "T04n0204_001:0500b21_10": "於是諸天作禮而去。",
    "T04n0204_001:0500b22_11": "於是國王聞石蜜主勤行得道，即往稽首叩頭謝過，遂為國師，興隆三寶國致太平，得福得度不可復計。",
    "T04n0204_001:0500b25_0": "（六）昔有一病人，眾醫不能治差，徑來投國王，王名薩和檀，以身歸大王：「慈願治我病。」",
    "T04n0204_001:0500b27_0": "王即付諸師，勅令為治病。",
    "T04n0204_001:0500b27_1": "諸醫啟王：「此藥不可得。」",
    "T04n0204_001:0500b28_2": "王問諸師曰：「其藥名何等？」",
    "T04n0204_001:0500b28_3": "「世無五毒人其肉中作湯，服此便得差。",
    "T04n0204_001:0500b29_4": "何等為五毒？",
    "T04n0204_001:0500c01_5": "一者無貪婬心，二者無瞋恚心，三者無愚癡心，四者無妬嫉心，五者無剋虐心。",
    "T04n0204_001:0500c02_6": "若有此人者，其病便愈。」",
    "T04n0204_001:0500c03_7": "王告諸師曰：「此人來歸我，唯我無此毒。」",
    "T04n0204_001:0500c04_8": "即割身上肉與之令合湯，病者服愈便發摩訶衍。",
    "T04n0204_001:0500c06_0": "（七）昔有迦羅越，常願見文殊師利。",
    "T04n0204_001:0500c06_1": "迦羅越便大布施并設高座訖，便有一老翁甚大醜惡，眼中眵出、鼻中洟出、口中唾出，迦羅越見在高座上便起意：「我今日施高座，高尚沙門當在其上，汝是何等人？」",
    "T04n0204_001:0500c10_2": "便牽著地布施訖，迦羅越便然燈燒香，著佛寺中，言：「持是功德現世見文殊師利。」",
    "T04n0204_001:0500c12_3": "便自還歸家疲極臥，夢有人語言：「汝欲見文殊師利，見之不識，近前高座上老翁正是文殊師利，汝便牽著地。",
    "T04n0204_001:0500c14_4": "如是前後七反，見之不識，當那得見文殊師利？」",
    "T04n0204_001:0500c16_0": "若人求菩薩道，一切當等心於人。",
    "T04n0204_001:0500c16_1": "求菩薩道者，文殊師利便往試之，當覺是意。",
    "T04n0204_001:0500c18_0": "（八）為無常家說譬喻。",
    "T04n0204_001:0500c18_1": "有一大樹，其果如二升瓶，其果垂熟，有烏飛來住樹枝上方住，果落烏頭殺。",
    "T04n0204_001:0500c20_2": "樹神見此，而作偈言：「烏來不求死，　　果墮不為烏，　果熟烏應死，　　因緣會使爾。」",
    "T04n0204_001:0500c23_0": "人在世間罪福會遲速合，無有前却，黠人得罪不怨、得福不喜，爾乃為諦信佛言受持不離。",
    "T04n0204_001:0500c25_1": "三界之中有九十六種道，世人各奉其所事冀神有益，此諸小道未曉為福，豈能執德？",
    "T04n0204_001:0500c27_2": "所以爾者，不識三尊之上明，不執五戒之清真，無有八正之深見，豈能祐濟於人乎？",
    "T04n0204_001:0500c28_3": "是以名之薄田耳。",
    "T04n0204_001:0501a01_0": "（九）有能敬佛三尊，監通三世，明天堂之福，審太山之罪，至信三寶以塞三塗，強智慧之力以消三界癡冥，修六淨神水以蕩六患之穢，故能輕財損身口分，行等之施，以樹來世之本。",
    "T04n0204_001:0501a05_1": "施一萬報疾若響應，故言：「大道三界之良田也。」",
    "T04n0204_001:0501a06_2": "何以明之？",
    "T04n0204_001:0501a06_3": "昔阿育王曾作小兒，時道遇佛不勝歡喜，以少沙土至心奉佛，由此之福故得為聖王，典主四十萬里十六大國。",
    "T04n0204_001:0501a09_0": "以此明之，佛最為良田。",
    "T04n0204_001:0501a09_1": "昔佛弟難陀，乃往昔惟衛佛時人，一洗眾僧之福，功德自追，生在釋種，身珮五六之相，神容晃昱金色，乘前世之福，與佛同世研精道場便得六通。",
    "T04n0204_001:0501a13_0": "古人施一猶有弘報，況今檀越能多行者乎？",
    "T04n0204_001:0501a14_0": "普等之行必逮尊號，加增歡喜廣度一切。",
    "T04n0204_001:0501a15_0": "（一〇）法言：「染神億劫不朽，煎熬生死，得道乃止。」",
    "T04n0204_001:0501a16_1": "昔佛泥曰後五百十年，有一國王，精進勇猛世所希有，供養六萬沙門三月一時，甘香餚饍極世之味，最上座道人博綜群籍探古達今，得應真。",
    "T04n0204_001:0501a19_2": "去此國東四百八十里有一國王，供養五百婆羅門，亦盡世之美，作百種幢幡裝挍繒綵綿潔金寶雜物，一幢直五百兩金，以此伎樂而娛樂之。",
    "T04n0204_001:0501a22_3": "其有能作此技藝者，便以與之。",
    "T04n0204_001:0501a23_4": "諸國貧人聞彼國王有此寶物，各各四面雲集合五百人，路由精舍，各習技藝欲取彼寶，糧食乏盡不能得達，便詣上座前求作沙門。",
    "T04n0204_001:0501a26_5": "上座即觀之，乃惟衛佛時賢者家奴客，曾為道人作食飲，又聞法言，從是以來天上人中受福自然，福今始盡法言故存，此等可度。",
    "T04n0204_001:0501a29_6": "便下鬚髮授以戒法，將入宮，食還大歡喜。",
    "T04n0204_001:0501b01_7": "師知其意，為說此飯不可妄食，人無至誠而食此飯者，當累劫為王作牛馬奴婢。",
    "T04n0204_001:0501b03_8": "五百新學比丘，聞此恐怖，厲志精進，九十日皆得應真。",
    "T04n0204_001:0501b04_9": "比丘已得道，欲自說本末，便大走行喚入王門共相撲來，三毒、十二因緣、五陰、六衰我皆撲之，誰能與我對者？",
    "T04n0204_001:0501b07_0": "眾坐愕然，此何言也？",
    "T04n0204_001:0501b07_1": "比丘曰：「吾等本習技藝取彼寶利養，為沙門自致羅漢，三界眾邪吾等已撲滅之，蒙大師恩快樂無極。」",
    "T04n0204_001:0501b10_0": "（一一）昔者兄弟二人居，大勢富貴資財無量，父母終亡無所依仰。",
    "T04n0204_001:0501b11_1": "雖為兄弟志念各異，兄好道誼；弟愛家業，官爵俸祿貪世榮色。",
    "T04n0204_001:0501b12_2": "居近波利弗雞鳴精舍去之不遠。",
    "T04n0204_001:0501b13_3": "兄專行學諮受經道不預家計，其弟見兄不親家事恒嫌恨之：「共為兄弟，父母早終，勤苦念生活，反棄家業追逐沙門聽受佛經。",
    "T04n0204_001:0501b16_4": "沙門豈能與汝衣財寶耶？",
    "T04n0204_001:0501b17_5": "家轉貧狹財物日耗人所蚩笑，謂之懈廢門戶絕滅，凡為人子當立功效，繼續父母功勳不廢，乃為孝子耳。」",
    "T04n0204_001:0501b19_6": "兄報之曰：「五戒、十善、供養三寶、行六度、坐禪念定，以道化親，乃為孝耳。",
    "T04n0204_001:0501b21_7": "道俗相反自然之數，道之所樂俗之所惡，俗之所珍道之所賤。",
    "T04n0204_001:0501b22_8": "智愚不同謀，猶明冥不可共處。",
    "T04n0204_001:0501b23_9": "是故慧人去冥就明以致道真。",
    "T04n0204_001:0501b24_10": "卿今所樂，苦惱之我，一切空無虛偽不真，迷謬計有，豈知苦辛？」",
    "T04n0204_001:0501b25_11": "其弟含恚俾頭不信，兄見如是便謂曰：「卿貪家事以財為貴，吾好經道以慧為珍。",
    "T04n0204_001:0501b27_12": "今欲捨家歸命福田，計命寄世忽若飛塵，無常卒至為罪所纏，是故捨世避危就安。」",
    "T04n0204_001:0501b29_13": "弟見兄意志趣道誼寂然無報。",
    "T04n0204_001:0501c01_14": "兄則去家行作沙門，夙夜精進，誦經念道一心坐禪，分別思惟，未曾休息懈怠，即具根力，三十七品，行合經法，成道果證。",
    "T04n0204_001:0501c03_15": "往到弟所勸令奉法：「五戒十善生天之本，布施學問道慧之基。」",
    "T04n0204_001:0501c05_16": "弟聞此言瞋恚更盛，即答兄曰：「卿自應廢，不親家業毀壞門戶，可獨為此，勿復教我，疾出門去莫預我事。」",
    "T04n0204_001:0501c07_17": "兄便捨去。",
    "T04n0204_001:0501c07_18": "弟貪家業汲汲不休，未曾以法而住其心，然後壽終墮牛中肥盛甚大，賈客買取載鹽販之，往返有數，牛遂羸頓不能復前，上坂困頓躃臥不起，賈人策撾搖頭纔動。",
    "T04n0204_001:0501c11_19": "時兄遊行飛在虛空，遙見如是，即時思惟：「知從何來？」",
    "T04n0204_001:0501c12_20": "觀見其本，本是其弟，便謂之曰：「弟汝所居舍宅田地汲汲所樂，今為所在？",
    "T04n0204_001:0501c14_21": "而自投身墮牛畜中。」",
    "T04n0204_001:0501c15_0": "即以威神照示本命，即自識知淚出，自責本行不善慳貪嫉妬，不信佛法輕慢聖眾，快心恣意不信兄語，違戾聖教抵突自用故墮牛中，疲頓困劣悔當何逮？",
    "T04n0204_001:0501c18_1": "兄知心念愴然哀傷，即為牛主說其本末事狀如是：「本是我弟，不信三尊背真向偽，慳妬自恣貪求不施，墮牛中羸瘦困劣甚可愍傷，今已老極疲不中用，幸以惠我濟其殘命。」",
    "T04n0204_001:0501c22_2": "賈人聞之便以施與，即將牛去還至寺中，使念三寶飯食隨時，其命終盡得生忉利。",
    "T04n0204_001:0501c24_3": "時眾賈客各自念言：「我等勤治生無厭，不能施與又不奉法不識道誼，死亦恐然不免此類。」",
    "T04n0204_001:0501c26_4": "便共出舍，捐其妻子棄所珍翫，行作沙門精進不懈，皆亦得道。",
    "T04n0204_001:0501c27_5": "由是觀之，世間財寶不益於人，奉敬三尊修身學慧博聞行道世世獲安。",
    "T04n0204_001:0502a01_0": "（一二）昔者舍衛國有一貧家，庭中有蒲桃樹，上有數穗，念欲即施道人。",
    "T04n0204_001:0502a02_1": "時國王先前請食一月，是貧家力勢不如，王正玄許一月，乃得一道人便持施之。",
    "T04n0204_001:0502a04_2": "語道人言：「念欲施來一月，今乃得願。」",
    "T04n0204_001:0502a05_3": "道人語優婆夷：「以一月中施矣。」",
    "T04n0204_001:0502a06_0": "優婆夷言：「我但一穗蒲桃施耳，那得一月施。」",
    "T04n0204_001:0502a07_1": "道人言：「但一月中念欲施，則為一月也。」",
    "T04n0204_001:0502a08_0": "有十八事，人於世間甚大難：一者值佛世難。",
    "T04n0204_001:0502a09_1": "二者正使值佛，成得為人難。",
    "T04n0204_001:0502a09_2": "三者正使得成為人，在中國生難。",
    "T04n0204_001:0502a10_3": "四者正使在中國生，種姓家難。",
    "T04n0204_001:0502a11_4": "五者正使在種姓家。",
    "T04n0204_001:0502a11_5": "四支六情完具難。",
    "T04n0204_001:0502a12_6": "六者正使四支六情完具，財產難。",
    "T04n0204_001:0502a13_0": "七者正使得財產，善知識難。",
    "T04n0204_001:0502a13_1": "八者正使得善知識，智慧難。",
    "T04n0204_001:0502a14_2": "九者正使得智慧，善心難。",
    "T04n0204_001:0502a14_3": "十者正使得善心，能布施難。",
    "T04n0204_001:0502a15_4": "十一者正使能布施，欲得賢善有德人難。",
    "T04n0204_001:0502a16_5": "十二者正使得賢善有德人，往至其所難。",
    "T04n0204_001:0502a17_6": "十三者正至其所，得宜適難。",
    "T04n0204_001:0502a18_7": "十四者正使得宜適，受聽問訊說中正難。",
    "T04n0204_001:0502a19_8": "十六者正使得中正，解智慧難。",
    "T04n0204_001:0502a19_9": "十七者正使得解智慧，能受深經種種難。",
    "T04n0204_001:0502a20_10": "是為十八事。",
    "T04n0204_001:0502a22_0": "雜譬喻經"
}