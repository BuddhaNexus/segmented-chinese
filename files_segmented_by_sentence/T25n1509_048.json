{
    "T25n1509_048:0402c14_0": "大智度論釋四念處品第十九(卷四十八)龍樹菩薩造後秦龜茲國三藏鳩摩羅什譯【經】佛告須菩提：「菩薩摩訶薩摩訶衍，所謂四念處。",
    "T25n1509_048:0402c19_1": "何等四？",
    "T25n1509_048:0402c19_2": "「須菩提！",
    "T25n1509_048:0402c19_3": "菩薩摩訶薩，內身中循身觀，亦無身覺，以不可得故；外身中、內外身中循身觀，亦無身覺，以不可得故。",
    "T25n1509_048:0402c21_4": "勤精進一心，除世間貪憂。",
    "T25n1509_048:0402c22_5": "內受、內心、內法，外受、外心、外法，內外受、內外心、內外法，循法觀，亦無法覺，以不可得故。",
    "T25n1509_048:0402c24_6": "勤精進一心，除世間貪憂。",
    "T25n1509_048:0402c24_7": "「須菩提！",
    "T25n1509_048:0402c25_8": "菩薩摩訶薩，云何內身中循身觀？",
    "T25n1509_048:0402c25_9": "須菩提！",
    "T25n1509_048:0402c26_10": "若菩薩摩訶薩行時知行，住時知住，坐時知坐，臥時知臥，如身所行，如是知。",
    "T25n1509_048:0402c27_11": "須菩提！",
    "T25n1509_048:0402c28_0": "菩薩摩訶薩如是內身中循身觀，勤精進一心，除世間貪憂，以不可得故。",
    "T25n1509_048:0402c29_1": "「復次，須菩提！",
    "T25n1509_048:0403a01_0": "菩薩摩訶薩若來若去，視瞻一心，屈申俯仰，服僧伽梨，執持衣鉢，飲食、臥息、坐立、睡覺、語默，入禪、出禪，亦常一心。",
    "T25n1509_048:0403a03_1": "如是，須菩提！",
    "T25n1509_048:0403a03_2": "菩薩摩訶薩行般若波羅蜜，內身中循身觀，以不可得故。",
    "T25n1509_048:0403a05_3": "「復次，須菩提！",
    "T25n1509_048:0403a05_4": "菩薩摩訶薩內身中循身觀時，一心念：『入息時知入息，出息時知出息；入息長時知入息長，出息長時知出息長；入息短時知入息短，出息短時知出息短。",
    "T25n1509_048:0403a08_5": "譬如旋師，若旋師弟子，繩長知長，繩短知短。』",
    "T25n1509_048:0403a09_6": "菩薩摩訶薩，亦如是一心念：『入息時知入息，出息時知出息；入息長時知入息長，出息長時知出息長；入息短時知入息短，出息短時知出息短。』",
    "T25n1509_048:0403a13_7": "如是，須菩提！",
    "T25n1509_048:0403a13_8": "菩薩摩訶薩內身中循身觀，勤精進一心，除世間貪憂，以不可得故。",
    "T25n1509_048:0403a15_0": "「復次，須菩提！",
    "T25n1509_048:0403a15_1": "菩薩摩訶薩觀身四大，作是念：『身中有地大、水大、火大、風大。』",
    "T25n1509_048:0403a16_2": "譬如屠牛師、若屠牛弟子，以刀殺牛，分作四分，作四分已，若立若坐，觀此四分。",
    "T25n1509_048:0403a18_3": "菩薩摩訶薩亦如是，行般若波羅蜜時，種種觀身四大：地大、水大、火大、風大。",
    "T25n1509_048:0403a20_4": "如是，須菩提！",
    "T25n1509_048:0403a20_5": "菩薩摩訶薩內身中循身觀，以不可得故。",
    "T25n1509_048:0403a21_6": "「復次，須菩提！",
    "T25n1509_048:0403a21_7": "菩薩摩訶薩觀內身，從足至頂，周匝薄皮，種種不淨充滿身中；作是念：『身中有髮、毛、爪、齒、薄皮、厚皮、筋、肉、骨、髓、脾、腎、心、肝、肺、小腸、大腸、胃、胞、屎、尿、垢、汗、目、淚、涕、唾、膿、血、黃、白痰、陰、肪、[月*冊]、腦、膜。』",
    "T25n1509_048:0403a26_8": "譬如田夫倉中，隔盛雜穀，種種充滿，稻、麻、黍、粟、豆、麥；明眼之人，開倉即知是麻、是黍、是稻、是粟、是麥、是豆，分別悉知。",
    "T25n1509_048:0403a28_9": "菩薩摩訶薩亦如是觀是身，從足至頂，周匝薄皮，種種不淨充滿身中，髮毛、爪齒，乃至腦膜。",
    "T25n1509_048:0403b01_10": "如是，須菩提！",
    "T25n1509_048:0403b02_11": "菩薩摩訶薩觀內身，勤精進一心，除世間貪憂，以不可得故。",
    "T25n1509_048:0403b03_12": "「復次，須菩提！",
    "T25n1509_048:0403b03_13": "菩薩摩訶薩若見棄死人身，一日、二日，至于五日，膖脹、青瘀，膿汁流出；自念：『我身亦如是相、如是法，未脫此法。』",
    "T25n1509_048:0403b06_14": "如是，須菩提！",
    "T25n1509_048:0403b06_15": "菩薩摩訶薩內身中循身觀，勤精進一心，除世間貪憂，以不可得故。",
    "T25n1509_048:0403b08_0": "「復次，須菩提！",
    "T25n1509_048:0403b08_1": "菩薩摩訶薩若見棄死人身，若六日、若七日，烏、鵄、雕、鷲、豺、狼、狐、狗如是等種種禽獸爴裂食之；自念：『我身如是相、如是法，未脫此法。』",
    "T25n1509_048:0403b11_2": "如是，須菩提！",
    "T25n1509_048:0403b11_3": "菩薩摩訶薩內身中循身觀，勤精進一心，除世間貪憂，以不可得故。",
    "T25n1509_048:0403b13_4": "「復次，須菩提！",
    "T25n1509_048:0403b13_5": "菩薩摩訶薩若見棄死人身，禽獸食已，不淨爛臭；自念：『我身如是相、如是法，未脫此法。』",
    "T25n1509_048:0403b15_6": "乃至除世間貪憂。",
    "T25n1509_048:0403b15_7": "「復次，須菩提！",
    "T25n1509_048:0403b16_0": "菩薩摩訶薩若見棄死人身，骨鎖血肉塗染，筋骨相連；自念：『我身如是相、如是法，未脫此法。』",
    "T25n1509_048:0403b18_1": "乃至除世間貪憂。",
    "T25n1509_048:0403b18_2": "「復次，須菩提！",
    "T25n1509_048:0403b18_3": "菩薩摩訶薩若見棄死人身，骨瑣血肉已離，筋骨相連；自念：『我身如是相、如是法，未脫此法。』",
    "T25n1509_048:0403b20_4": "乃至除世間貪憂。",
    "T25n1509_048:0403b21_5": "「復次，須菩提！",
    "T25n1509_048:0403b21_6": "菩薩摩訶薩若見棄死人身，骨瑣已散在地；自念：『我身如是相、如是法，未脫此法。』",
    "T25n1509_048:0403b23_7": "如是，須菩提！",
    "T25n1509_048:0403b23_8": "菩薩摩訶薩觀內身，乃至除世間貪憂。",
    "T25n1509_048:0403b24_9": "「復次，須菩提！",
    "T25n1509_048:0403b24_10": "菩薩摩訶薩若見棄死人身，骨散在地，腳骨異處，膞骨、髀骨，腰骨、肋骨，脊骨、手骨，項骨、髑髏，各各異處；自念：『我身如是相、如是法，未脫此法。』",
    "T25n1509_048:0403b28_11": "如是，須菩提！",
    "T25n1509_048:0403b28_12": "菩薩摩訶薩觀內身，乃至除世間貪憂。",
    "T25n1509_048:0403b29_13": "「復次，須菩提！",
    "T25n1509_048:0403b29_14": "菩薩摩訶薩見是棄死人骨在地，歲久風吹日曝，色白如貝；自念：『我身如是相、如是法，未脫此法。』",
    "T25n1509_048:0403c02_15": "如是，須菩提！",
    "T25n1509_048:0403c02_16": "菩薩摩訶薩觀內身，乃至除世間貪憂，以不可得故。」",
    "T25n1509_048:0403c04_17": "【論】問曰：四念處中有種種觀，何以但說十二種觀——所謂若內、若外、若內外？",
    "T25n1509_048:0403c05_18": "復次，何等是內？",
    "T25n1509_048:0403c06_19": "何等是外？",
    "T25n1509_048:0403c06_20": "內外觀已，何以復別說內外？",
    "T25n1509_048:0403c07_21": "復次，四念處中，一念處是內，內法中攝，所謂心；二念處是外，外法中攝，所謂受與法；一念處是內外，內外法中攝，所謂身。",
    "T25n1509_048:0403c09_22": "何以說四法都是內、都是外、都是內外？",
    "T25n1509_048:0403c10_23": "何以不但言「觀身」，而言「循身觀」？",
    "T25n1509_048:0403c11_24": "云何觀身而不生身覺？",
    "T25n1509_048:0403c12_25": "何以言「勤精進一心」？",
    "T25n1509_048:0403c12_26": "三十七品皆應言「一心」，何以但此中言「一心」？",
    "T25n1509_048:0403c13_27": "此中若修行四念處時，一切五蓋應除，何以獨言「除貪」？",
    "T25n1509_048:0403c15_28": "世間喜亦能妨道，何以但言「除憂」？",
    "T25n1509_048:0403c15_29": "觀身法種種門：無常、苦、空、無我等，今何以但言「不淨」？",
    "T25n1509_048:0403c17_30": "若但觀不淨，何以復念身四威儀等？",
    "T25n1509_048:0403c17_31": "此事易知，何足問！",
    "T25n1509_048:0403c18_32": "答曰：是十二種觀，行者從此得定心。",
    "T25n1509_048:0403c19_33": "先來三種邪行，若內、若外、若內外；破三種邪行，是故有三種正行。",
    "T25n1509_048:0403c20_34": "有人著內情多，著外情少；如人為身故，能捨妻子、親屬、寶物。",
    "T25n1509_048:0403c22_35": "有人著外情多，著內情少；如人貪財喪身，為欲沒命。",
    "T25n1509_048:0403c23_36": "有人著內外情多——是故說三種正行。",
    "T25n1509_048:0403c24_37": "復次，自身名內身，他身名外身；九受入名為內身，九不受入名為外身；眼等五情名為內身，色等五塵名為外身；如是等分別內、外。",
    "T25n1509_048:0403c27_38": "行者先以不淨、無常、苦、空、無我等智慧觀內身，不得是身好相：若淨相，若常相，若樂，若我，若實。",
    "T25n1509_048:0403c29_39": "內既不得，復觀外身，求淨、常、我、樂、實亦不可得。",
    "T25n1509_048:0404a01_40": "若不得便生疑：「我觀內時，於外或錯；觀外時，於內或錯。」",
    "T25n1509_048:0404a03_41": "今內外一時俱觀，亦不可得。",
    "T25n1509_048:0404a03_42": "是時心得正定，知是身不淨、無常、苦、空、無我，如病、如癰、如瘡，九孔流穢，是為行廁；不久破壞、離散、盡滅、死相；常有飢渴、寒熱、鞭杖、繫閉，罵詈、毀呰、老病等諸苦常圍遶，不得自在。",
    "T25n1509_048:0404a08_0": "內空無主，亦無知者、見者，作者、受者，但空諸法因緣和合而有，自生自滅，無所繫屬，猶如草木，是故內外俱觀。",
    "T25n1509_048:0404a10_1": "餘內、外義，如十八空中說。",
    "T25n1509_048:0404a11_2": "「循身觀」者，尋隨觀察，知其不淨，衰老病死，爛壞臭處，骨節腐敗，摩滅歸土。",
    "T25n1509_048:0404a12_3": "如我此身，覆以薄皮，令人狂惑，憂畏萬端。",
    "T25n1509_048:0404a13_4": "以是故，如身相內外隨逐，本末觀察。",
    "T25n1509_048:0404a14_5": "又如佛說循身觀法。",
    "T25n1509_048:0404a15_6": "「不生身覺」者，不取身一異相而生戲論。",
    "T25n1509_048:0404a16_7": "眾生於是身中起種種覺：有生淨覺，有生不淨覺；有生瞋覺，念他過罪；有人觀此身：「身為何法？",
    "T25n1509_048:0404a18_8": "諸身分邊為一？",
    "T25n1509_048:0404a18_9": "為異？」",
    "T25n1509_048:0404a19_10": "不生如是種種覺。",
    "T25n1509_048:0404a19_11": "所以者何？",
    "T25n1509_048:0404a19_12": "無所利益，妨涅槃道故。",
    "T25n1509_048:0404a20_13": "復次，餘凡夫、聲聞人取身相能觀身，菩薩不取身相而能觀身。",
    "T25n1509_048:0404a21_14": "「勤精進一心」者，餘世事巧便，從無始世界來，常習常作，如離別常人易，離別知識難；離別知識易，離別父子難；離別父子易，自離其身難；自離其身易，離其心者難。",
    "T25n1509_048:0404a25_15": "自不一心勤精進，此不可得！",
    "T25n1509_048:0404a26_16": "譬如攢燧求火，一心勤著，不休不息，乃可得火，是故說「一心勤精進」。",
    "T25n1509_048:0404a28_17": "「除世間貪憂」者，貪除則五蓋盡去；猶如破竹，初節既破，餘節皆去。",
    "T25n1509_048:0404a29_18": "復次，行者遠離五欲，出家學道，既捨世樂，未得定樂，或時心生憂念，如魚樂水。",
    "T25n1509_048:0404b02_19": "心相如是，常求樂事，還念本所欲。",
    "T25n1509_048:0404b03_20": "行者多生是二心，是故佛說「當除貪、憂」。",
    "T25n1509_048:0404b04_21": "說「貪」，即是說世間喜，以相應故。",
    "T25n1509_048:0404b05_22": "初觀不淨者，人身不淨，薄皮覆故，先生淨相，後生餘倒；以是故，初說不淨觀。",
    "T25n1509_048:0404b07_0": "復次，眾生多著貪欲，取淨相；瞋恚、邪見不爾故，是以先治貪欲，觀不淨。",
    "T25n1509_048:0404b08_1": "念身四威儀等者，先欲破身賊；得一心人，所為之事皆能成辦。",
    "T25n1509_048:0404b10_2": "以是故先尋繹其身所為、所行、來去、臥覺、坐禪觀身所作，常一心安詳，不錯不亂。",
    "T25n1509_048:0404b12_3": "作如是觀察，以不淨，三昧易得。",
    "T25n1509_048:0404b12_4": "身雖安詳，內有種種惡覺觀，破亂其心；以是故，說安那波那十六分以防覺觀。",
    "T25n1509_048:0404b14_5": "安那般那義，如先說。",
    "T25n1509_048:0404b15_6": "身既安詳，心無錯亂，然後行不淨觀，安隱牢固。",
    "T25n1509_048:0404b16_7": "若先行不淨觀，狂心錯亂故，不淨反作淨相。",
    "T25n1509_048:0404b17_8": "佛法中，此二法名甘露初門。",
    "T25n1509_048:0404b18_9": "不淨觀者，所謂菩薩摩訶薩觀身如草木瓦石無異。",
    "T25n1509_048:0404b19_10": "是身外四大變為飲食，充實內身：堅者是地，濕者是水，熱者是火，動者是風；是四事入內即是身。",
    "T25n1509_048:0404b21_11": "是四分中，各各無我、無我所，隨逐自相，不隨人意。",
    "T25n1509_048:0404b22_12": "苦、空等亦如是說。",
    "T25n1509_048:0404b23_13": "「若坐、若立」者，臥則懈怠，身不動故，心亦不動；行則心亂，身不靜故，心亦不靜。",
    "T25n1509_048:0404b25_0": "欲以眼見事況所不見，故說譬喻：「牛」即是行者身，「屠兒」即是行者，「刀」是利智慧，「奪牛命」即是破身一相，「四分」即是四大。",
    "T25n1509_048:0404b27_1": "屠者觀牛四分，更無別牛，亦非是牛；行者觀身四大亦如是。",
    "T25n1509_048:0404b29_2": "是四大不名為身。",
    "T25n1509_048:0404b29_3": "所以者何？",
    "T25n1509_048:0404b29_4": "此四，身一故；又四大是總相，身是別相；若外四大不名為身，入身中假名為身。",
    "T25n1509_048:0404c02_5": "我不在四大中，四大不在我中；我去四大遠，但以顛倒妄計為身。",
    "T25n1509_048:0404c04_6": "用是散空智慧分別四大及造色，然後入三念處，得入道。",
    "T25n1509_048:0404c05_7": "又此身從足至髮、從髮至足，周匝薄皮；反覆思惟，無一淨處。",
    "T25n1509_048:0404c07_8": "髮毛等乃至腦膜，略說則三十六，廣說則眾多。",
    "T25n1509_048:0404c08_9": "穀倉是身，農夫是行者，田種穀是行者身業因緣。",
    "T25n1509_048:0404c09_10": "結實入倉，是行者因緣熟得身。",
    "T25n1509_048:0404c10_11": "稻、麻、黍、粟等，是身中種種不淨。",
    "T25n1509_048:0404c11_12": "農夫開倉，即知麻、黍、麥、豆種種別異，是行者不淨觀，以慧眼開見是身倉，知此身中不淨充滿，必當敗壞，若他來害，若當自死。",
    "T25n1509_048:0404c14_13": "此身中但有屎尿不淨、種種惡露等。",
    "T25n1509_048:0404c14_14": "已觀內身不淨，今觀外身敗壞；是故說二種不淨：一者、已壞，二者、未壞。",
    "T25n1509_048:0404c16_15": "先觀己身未壞有識，若結使薄、利根人即生患厭；鈍根結厚者，觀死人已壞，可畏可惡。",
    "T25n1509_048:0404c18_16": "若死一日至五日，親里猶尚守護；是時禽獸未食，青瘀、膖脹、膿血流出、腹脹破裂、五藏爛壞，屎尿臭處，甚可惡厭。",
    "T25n1509_048:0404c21_17": "行者心念：「此色先好，行來、言語，妖蠱姿則，惑亂人情，淫者愛著；今者觀之，好色安在？",
    "T25n1509_048:0404c23_18": "如佛所說，真是幻法，但誑無智之眼！」",
    "T25n1509_048:0404c24_19": "今此實事露現，行者即念：「我身與彼，等無有異；未脫此法，云何自著、著彼？",
    "T25n1509_048:0404c25_20": "又亦何為自重輕他？」",
    "T25n1509_048:0404c26_21": "如是觀已，心則調伏，可以求道，能除世間貪憂。",
    "T25n1509_048:0404c27_22": "又復思惟：此屍初死之時，鳥獸見之，謂非死人，不敢來近；以是故說「過六七日，親戚既去，烏鷲、野干之屬競來食之。」",
    "T25n1509_048:0405a01_23": "皮肉既盡，日日變異，以是故說「但有骨人」。",
    "T25n1509_048:0405a02_24": "見其如此，更生厭心，念言：「是心肝皮肉，實無有我，但因是身合集罪福因緣，受苦無量！」",
    "T25n1509_048:0405a04_25": "即復自念：「我身不久，會當如是，未離此法。」",
    "T25n1509_048:0405a05_26": "或時行者見骨人在地，雨水澆浸，日曝風吹，但有白骨；或見久骨筋斷節解，分散異處，其色如鴿；或腐朽爛壞，與土同色。",
    "T25n1509_048:0405a08_27": "初觀三十六物，死屍膖脹，一日至五日，是不淨觀。",
    "T25n1509_048:0405a09_28": "鳥獸來食，乃至與土同色，是無常觀。",
    "T25n1509_048:0405a10_29": "是中求我、我所不可得，如先說「因緣生，不自在故」，是非我觀。",
    "T25n1509_048:0405a11_30": "觀身相如此，無一可樂；若有著者，則生憂苦，是名苦觀。",
    "T25n1509_048:0405a13_31": "以四聖行觀外身，自知己身亦復如是，然後內外俱觀。",
    "T25n1509_048:0405a14_32": "若心散亂，當念老病死、三惡道苦，身命無常，佛法欲滅；如是等，鞭心令伏，還繫不淨觀中，是名「勤精進」。",
    "T25n1509_048:0405a16_33": "一心勤精進故，能除貪、憂。",
    "T25n1509_048:0405a17_34": "貪、憂二賊，劫我法寶，行者作是念：「是身無常，不淨可惡；如此眾生，何故貪著此身，起種種罪因緣？」",
    "T25n1509_048:0405a19_35": "如是思惟已，知是身中有五情、外有五欲，和合故生世間顛倒樂！",
    "T25n1509_048:0405a21_36": "人心求樂，初無住時。",
    "T25n1509_048:0405a21_37": "當觀此樂為實為虛？",
    "T25n1509_048:0405a22_38": "身為堅固，猶尚散滅，何況此樂！",
    "T25n1509_048:0405a23_0": "此樂亦無住處，未來未有，過去已滅，現在不住，念念皆滅；以遮苦故名樂，無有實樂！",
    "T25n1509_048:0405a25_1": "譬如飲食，除飢渴苦故，暫以為樂，過度則復生苦，如先破樂中說。",
    "T25n1509_048:0405a26_2": "則知世間樂皆從苦因緣生，亦能生苦果；誑人須臾，後苦無量。",
    "T25n1509_048:0405a28_3": "譬如美食雜毒，食雖香美，毒則害人；世間樂亦如是。",
    "T25n1509_048:0405a29_4": "婬欲煩惱等毒故奪智慧命，心則狂惑，捨利取衰，誰受此樂？",
    "T25n1509_048:0405b01_5": "唯有心識。",
    "T25n1509_048:0405b02_6": "諦觀此心念念生滅，相續有故，可得取相；譬如水波、燈焰。",
    "T25n1509_048:0405b03_7": "受苦心非樂心，受樂心非苦心，受不苦不樂心非苦樂心，時相各異，以是故心無常。",
    "T25n1509_048:0405b05_8": "無常故不自在，不自在故無我。",
    "T25n1509_048:0405b06_9": "想、思、憶念等亦如是。",
    "T25n1509_048:0405b06_10": "餘三念處內外相如先說。",
    "T25n1509_048:0405b07_11": "行是四聖行，破四顛倒；破四顛倒故，開實相門；開實相門已，愧本所習；譬人夜食不淨，他了知非，羞愧其事。",
    "T25n1509_048:0405b09_12": "觀是四法不淨、無常等，是名苦諦；是苦因愛等諸煩惱，是集諦；愛等諸煩惱斷，是滅諦；斷愛等諸煩惱方便，是道諦。",
    "T25n1509_048:0405b12_13": "如是觀四諦，信涅槃道，心住快樂，似如無漏，是名「煖法」。",
    "T25n1509_048:0405b14_0": "如人攢火，並有煖氣，必望得火。",
    "T25n1509_048:0405b14_1": "信此法已，心愛樂佛，是法如佛所說，如服好藥差病，知師為妙；諸服藥病差者，人中第一，是則信僧——如是信三寶。",
    "T25n1509_048:0405b17_2": "煖法增進，罪福停等故，名為「頂法」。",
    "T25n1509_048:0405b18_3": "如人上山至頂，兩邊道里俱等。",
    "T25n1509_048:0405b19_4": "從頂至忍，乃至阿羅漢，是一邊道；從煖至頂是一邊道。",
    "T25n1509_048:0405b20_5": "聲聞法中觀四念處，所得果報如是。",
    "T25n1509_048:0405b21_6": "菩薩法者，於是觀中不忘本願，不捨大悲，先用不可得空調伏心地，住是地中，雖有煩惱，心常不墮；如人雖未殺賊，繫閉一處。",
    "T25n1509_048:0405b24_7": "菩薩頂法，如先法位中說。",
    "T25n1509_048:0405b25_8": "忍法、世間第一法，則是菩薩柔順法忍。",
    "T25n1509_048:0405b26_9": "須陀洹道，乃至阿羅漢、辟支佛道，即是菩薩無生法忍。",
    "T25n1509_048:0405b27_10": "如佛後品自說：「須陀洹若智、若果，皆是菩薩無生法忍。」",
    "T25n1509_048:0405b28_11": "四正勤、四如意足，雖各各別位，皆在四念處中。",
    "T25n1509_048:0405b29_12": "慧多故，名「四念處」；精進多故，名「四正勤」；定多故，名「四如意足」。",
    "T25n1509_048:0405c02_13": "問曰：若爾者，何以不說「智處」而說「念處」？",
    "T25n1509_048:0405c03_14": "答曰：初習行時，未及有智；念為初門，常念其事，是智慧隨念故，以「念」為名。",
    "T25n1509_048:0405c04_15": "四念處實體是智慧。",
    "T25n1509_048:0405c05_16": "所以者何？",
    "T25n1509_048:0405c05_17": "觀內外身，即是智慧；念持智慧在緣中，不令散亂，故名「念處」。",
    "T25n1509_048:0405c07_18": "與九十六種邪行求道相違，故名「正勤」。",
    "T25n1509_048:0405c08_0": "諸外道等捨五欲自苦身，不能捨惡不善，不能集諸善法。",
    "T25n1509_048:0405c09_1": "佛有兩種斷惡不善法：已來者除却，未來者防使不生；善法亦有二種：未生善法令生，已生善法令增長，是名「正勤」。",
    "T25n1509_048:0405c12_2": "智慧火得正勤風，無所不燒。",
    "T25n1509_048:0405c12_3": "正勤若過，心則散亂，智火微弱；如火得風，過者或滅、或微，不能燒照。",
    "T25n1509_048:0405c14_4": "是故須定以制過精進風，則可得定。",
    "T25n1509_048:0405c15_5": "定有四種：欲定、精進定、心定、思惟定。",
    "T25n1509_048:0405c16_6": "制四念處中過智慧，是時定慧道得精進故，所欲如意；後得如意事辦故名「如意足」。",
    "T25n1509_048:0405c18_7": "足者，名如意因緣，亦名分。",
    "T25n1509_048:0405c18_8": "是十二法，鈍根人中名為「根」，如樹有根未有力；若利根人中名為「力」，是事了了，能疾有所辦，如利刀截物故名有力。",
    "T25n1509_048:0405c21_9": "事未辦故名為「道」；事辦，思惟修行故名為「覺」。",
    "T25n1509_048:0405c22_10": "三十七品論議，如先說。",
    "T25n1509_048:0405c23_11": "問曰：若菩薩修此三十七品，云何不取涅槃？",
    "T25n1509_048:0405c24_12": "答曰：本願牢故，大悲心深入故，了了知諸法實相故，十方諸佛護念故。",
    "T25n1509_048:0405c26_0": "如經說：「菩薩到七住地，外觀諸法空，內觀無我；如人夢中縛栰渡河，中流而覺。",
    "T25n1509_048:0405c27_1": "作是念：『我空自疲苦，無河無栰，我何所渡？』",
    "T25n1509_048:0405c28_2": "菩薩爾時亦如是，心則悔厭：『我何所度？",
    "T25n1509_048:0405c29_3": "何所滅？』",
    "T25n1509_048:0406a01_4": "且欲自滅倒心。",
    "T25n1509_048:0406a01_5": "是時，十方佛伸手摩頭：『善哉！",
    "T25n1509_048:0406a02_6": "佛子！",
    "T25n1509_048:0406a02_7": "莫生悔心！",
    "T25n1509_048:0406a02_8": "念汝本願！",
    "T25n1509_048:0406a02_9": "汝雖知此，眾生未悟，汝當以此空法教化眾生。",
    "T25n1509_048:0406a03_10": "汝所得者，始是一門；諸佛無量身、無量音聲、無量法門、一切智慧等，汝皆未得。",
    "T25n1509_048:0406a05_11": "汝觀諸法空故，著是涅槃；諸法空中無有滅處，無有著處；若實有滅，汝先來已滅。",
    "T25n1509_048:0406a07_12": "汝未具足六波羅蜜乃至十八不共法；汝當具足此法，坐於道場，如諸佛法。』」",
    "T25n1509_048:0406a09_13": "復次，三三昧、十一智、三無漏根、覺觀三昧、十念、四禪、四無量心、四無色定、八背捨、九次第定，如先說。",
    "T25n1509_048:0406a11_14": "復次，佛十力、四無所畏、四無礙智、十八不共法，如初品中說。",
    "T25n1509_048:0406a13_0": "是諸法後皆用無所得故。",
    "T25n1509_048:0406a13_1": "以般若波羅蜜畢竟空和合故名「除世間貪憂，以不可得故」。",
    "T25n1509_048:0406a15_0": "【經】「復次，須菩提！",
    "T25n1509_048:0406a15_1": "菩薩摩訶薩見是棄死人骨在地，歲久，其色如鴿，腐朽爛壞，與土共合，自念：『我身如是法、如是相，未脫此法。』",
    "T25n1509_048:0406a17_2": "如是，須菩提！",
    "T25n1509_048:0406a18_3": "菩薩摩訶薩內身中循身觀，勤精進一心，除世間貪憂，以不可得故。",
    "T25n1509_048:0406a19_4": "「外身、內外身亦如是。",
    "T25n1509_048:0406a20_5": "「受念處、心念處、法念處亦應如是廣說。",
    "T25n1509_048:0406a21_6": "須菩提！",
    "T25n1509_048:0406a21_7": "是名菩薩摩訶薩摩訶衍。",
    "T25n1509_048:0406a21_8": "「復次，須菩提！",
    "T25n1509_048:0406a22_9": "菩薩摩訶薩摩訶衍，所謂四正勤。",
    "T25n1509_048:0406a22_10": "何等四？",
    "T25n1509_048:0406a23_11": "須菩提！",
    "T25n1509_048:0406a23_12": "菩薩摩訶薩未生諸惡不善法為不生故，欲生勤精進攝心行道；已生諸惡不善法為斷故，欲生勤精進攝心行道；未生諸善法為生故，欲生勤精進攝心行道；已生諸善法為住不失修滿增廣故，欲生勤精進攝心行道；以不可得故。",
    "T25n1509_048:0406a28_13": "須菩提！",
    "T25n1509_048:0406a28_14": "是名菩薩摩訶薩摩訶衍。",
    "T25n1509_048:0406a29_15": "「復次，須菩提！",
    "T25n1509_048:0406a29_16": "菩薩摩訶薩摩訶衍，所謂四如意分。",
    "T25n1509_048:0406b01_17": "何等四？",
    "T25n1509_048:0406b01_18": "欲定斷行成就修如意分，心定斷行成就修如意分，精進定斷行成就修如意分，思惟定斷行成就修如意分。",
    "T25n1509_048:0406b04_19": "以不可得故。",
    "T25n1509_048:0406b04_20": "須菩提！",
    "T25n1509_048:0406b04_21": "是名菩薩摩訶薩摩訶衍。",
    "T25n1509_048:0406b05_22": "「復次，須菩提！",
    "T25n1509_048:0406b05_23": "菩薩摩訶薩摩訶衍，所謂五根。",
    "T25n1509_048:0406b06_24": "何等五？",
    "T25n1509_048:0406b06_25": "信根、精進根、念根、定根、慧根，是名菩薩摩訶薩摩訶衍，以不可得故。",
    "T25n1509_048:0406b07_26": "「復次，須菩提！",
    "T25n1509_048:0406b08_27": "菩薩摩訶薩摩訶衍，所謂五力。",
    "T25n1509_048:0406b08_28": "何等五？",
    "T25n1509_048:0406b09_0": "信力、精進力、念力、定力、慧力，是名菩薩摩訶薩摩訶衍，以不可得故。",
    "T25n1509_048:0406b10_1": "「復次，須菩提！",
    "T25n1509_048:0406b10_2": "菩薩摩訶薩摩訶衍，所謂七覺分。",
    "T25n1509_048:0406b11_3": "何等七？",
    "T25n1509_048:0406b11_4": "菩薩摩訶薩修念覺分，依離、依無染、向涅槃；擇法覺分、精進覺分、喜覺分、除覺分、定覺分、捨覺分，依離、依無染、向涅槃。",
    "T25n1509_048:0406b14_5": "以不可得故，是名菩薩摩訶薩摩訶衍。",
    "T25n1509_048:0406b15_6": "「復次，須菩提！",
    "T25n1509_048:0406b15_7": "菩薩摩訶薩摩訶衍，所謂八聖道分。",
    "T25n1509_048:0406b16_8": "何等八？",
    "T25n1509_048:0406b16_9": "正見、正思惟、正語、正業、正命、正精進、正念、正定，是名菩薩摩訶薩摩訶衍，以不可得故。",
    "T25n1509_048:0406b18_10": "「復次，須菩提！",
    "T25n1509_048:0406b18_11": "菩薩摩訶薩摩訶衍，所謂三三昧。",
    "T25n1509_048:0406b19_12": "何等三？",
    "T25n1509_048:0406b19_13": "空、無相、無作三昧。",
    "T25n1509_048:0406b20_14": "『空三昧』名諸法自相空，是為空解脫門。",
    "T25n1509_048:0406b21_15": "『無相』名壞諸法相，不憶不念，是為無相解脫門。",
    "T25n1509_048:0406b22_16": "『無作』名諸法中不作願，是為無作解脫門。",
    "T25n1509_048:0406b23_17": "是名菩薩摩訶薩摩訶衍，以不可得故。",
    "T25n1509_048:0406b24_18": "「復次，須菩提！",
    "T25n1509_048:0406b24_19": "菩薩摩訶薩摩訶衍，所謂苦智、集智、滅智、道智、盡智、無生智、法智、比智、世智、他心智、如實智。",
    "T25n1509_048:0406b26_20": "云何名苦智？",
    "T25n1509_048:0406b26_21": "知苦不生，是名苦智。",
    "T25n1509_048:0406b27_22": "云何名集智？",
    "T25n1509_048:0406b27_23": "知集應斷，是名集智。",
    "T25n1509_048:0406b28_0": "云何名滅智？",
    "T25n1509_048:0406b28_1": "知苦滅，是名滅智。",
    "T25n1509_048:0406b28_2": "云何名道智？",
    "T25n1509_048:0406b29_0": "知八聖道分，是名道智。",
    "T25n1509_048:0406b29_1": "云何名盡智？",
    "T25n1509_048:0406b29_2": "知諸婬怒癡盡，是名盡智。",
    "T25n1509_048:0406c01_3": "云何名無生智？",
    "T25n1509_048:0406c01_4": "知諸有中無生，是名無生智。",
    "T25n1509_048:0406c02_5": "云何名法智？",
    "T25n1509_048:0406c02_6": "知五眾本事分別知無，是名法智。",
    "T25n1509_048:0406c03_7": "云何名比智？",
    "T25n1509_048:0406c03_8": "知眼無常乃至意觸因緣生受無常，是名比智。",
    "T25n1509_048:0406c05_0": "云何名世智？",
    "T25n1509_048:0406c05_1": "知因緣、名字，是名世智。",
    "T25n1509_048:0406c05_2": "云何名他心智？",
    "T25n1509_048:0406c06_3": "知他眾生心，是名他心智。",
    "T25n1509_048:0406c06_4": "云何名如實智？",
    "T25n1509_048:0406c07_5": "知諸佛一切種智，是名如實智。",
    "T25n1509_048:0406c07_6": "須菩提！",
    "T25n1509_048:0406c08_7": "是名菩薩摩訶薩摩訶衍，以不可得故。",
    "T25n1509_048:0406c09_0": "「復次，須菩提！",
    "T25n1509_048:0406c09_1": "菩薩摩訶薩摩訶衍，所謂三根：未知欲知根、知根、知者根。",
    "T25n1509_048:0406c10_2": "云何名未知欲知根？",
    "T25n1509_048:0406c11_3": "諸學人未得果信根、精進根、念根、定根、慧根，是名未知欲知根。",
    "T25n1509_048:0406c12_4": "云何名知根？",
    "T25n1509_048:0406c12_5": "諸學人得果信根乃至慧根，是名知根。",
    "T25n1509_048:0406c13_6": "云何名知者根？",
    "T25n1509_048:0406c14_7": "諸無學人，若阿羅漢、若辟支佛、諸佛信根乃至慧根，是名知者根。",
    "T25n1509_048:0406c15_8": "須菩提！",
    "T25n1509_048:0406c15_9": "是名菩薩摩訶薩摩訶衍，以不可得故。",
    "T25n1509_048:0406c16_10": "「復次，須菩提！",
    "T25n1509_048:0406c16_11": "菩薩摩訶薩摩訶衍，所謂三三昧。",
    "T25n1509_048:0406c17_12": "何等三？",
    "T25n1509_048:0406c17_13": "有覺有觀三昧，無覺有觀三昧，無覺無觀三昧。",
    "T25n1509_048:0406c18_14": "云何名有覺有觀三昧？",
    "T25n1509_048:0406c19_15": "離諸欲，離惡不善法，有覺有觀，離生喜樂入初禪，是名有覺有觀三昧。",
    "T25n1509_048:0406c21_16": "云何名無覺有觀三昧？",
    "T25n1509_048:0406c21_17": "初禪二禪中間，是名無覺有觀三昧。",
    "T25n1509_048:0406c22_18": "云何名無覺無觀三昧？",
    "T25n1509_048:0406c23_19": "從二禪乃至非有想非無想定，是名無覺無觀三昧。",
    "T25n1509_048:0406c24_20": "是名菩薩摩訶薩摩訶衍，以不可得故。",
    "T25n1509_048:0406c25_21": "「復次，須菩提！",
    "T25n1509_048:0406c25_22": "菩薩摩訶薩摩訶衍，所謂十念。",
    "T25n1509_048:0406c26_23": "何等十？",
    "T25n1509_048:0406c26_24": "念佛、念法、念僧、念戒、念捨、念天、念滅、念出入息、念身、念死。",
    "T25n1509_048:0406c27_25": "須菩提！",
    "T25n1509_048:0406c27_26": "是名菩薩摩訶薩摩訶衍，以不可得故。",
    "T25n1509_048:0406c28_27": "「復次，須菩提！",
    "T25n1509_048:0406c29_28": "菩薩摩訶薩摩訶衍，所謂四禪、四無量心、四無色定、八背捨、九次第定。",
    "T25n1509_048:0407a01_29": "須菩提！",
    "T25n1509_048:0407a01_30": "是名菩薩摩訶薩摩訶衍，以不可得故。",
    "T25n1509_048:0407a02_31": "「復次，須菩提！",
    "T25n1509_048:0407a03_0": "菩薩摩訶薩摩訶衍，所謂佛十力。",
    "T25n1509_048:0407a03_1": "何等十？",
    "T25n1509_048:0407a03_2": "佛如實知一切法是處不是處相，一力也。",
    "T25n1509_048:0407a04_3": "如實知他眾生過去、未來、現在諸業諸受法，知造業處，知因緣、知報，二力也。",
    "T25n1509_048:0407a06_4": "如實知諸禪、解脫、三昧、定垢淨分別相，三力也。",
    "T25n1509_048:0407a07_5": "如實知他眾生諸根上下相，四力也。",
    "T25n1509_048:0407a08_6": "如實知他眾生種種欲解，五力也。",
    "T25n1509_048:0407a09_7": "如實知世間種種無數性，六力也。",
    "T25n1509_048:0407a10_0": "如實知一切至處道，七力也。",
    "T25n1509_048:0407a10_1": "知種種宿命，有相、有因緣，一世、二世乃至百千世，劫初劫盡，我在彼眾生中生：如是姓，如是名，如是飲食、苦樂、壽命長短；彼中死、是間生，是間死、還生是間，此間生姓名、飲食、苦樂、壽命長短亦如是，八力也。",
    "T25n1509_048:0407a15_2": "佛天眼淨，過諸天眼，見眾生死時生時、端正醜陋、若大若小、若墮惡道若墮善道；如是業因緣受報：是諸眾生惡身業成就、惡口業成就、惡意業成就、謗毀聖人，受邪見業因緣故，身壞死時入惡道，生地獄中；是諸眾生善身業成就，善口業成就，善意業成就，不謗毀聖人，受正見業因緣故，身就壞時入善道，生天上，九力也。",
    "T25n1509_048:0407a22_3": "佛如實知諸漏盡故，無漏心解脫，無漏慧解脫；現在法中自證知入是法，所謂我生已盡，梵行已作，從今世不復見後世，十力也。",
    "T25n1509_048:0407a25_4": "須菩提！",
    "T25n1509_048:0407a25_5": "是名菩薩摩訶薩摩訶衍，以不可得故。",
    "T25n1509_048:0407a26_6": "「復次，須菩提！",
    "T25n1509_048:0407a27_0": "菩薩摩訶薩摩訶衍，所謂四無所畏。",
    "T25n1509_048:0407a27_1": "何等四？",
    "T25n1509_048:0407a28_0": "「佛作誠言：『我是一切正智人。』",
    "T25n1509_048:0407a28_1": "若有沙門、婆羅門，若天、若魔、若梵、若復餘眾，如實難言：『是法不知。』",
    "T25n1509_048:0407b01_2": "乃至不見是微畏相。",
    "T25n1509_048:0407b01_3": "以是故，我得安隱，得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉，一無畏也。",
    "T25n1509_048:0407b04_4": "「佛作誠言：『我一切漏盡。』",
    "T25n1509_048:0407b05_5": "若有沙門、婆羅門，若天、若魔、若梵、若復餘眾，如實難言：『是漏不盡。』",
    "T25n1509_048:0407b06_6": "乃至不見是微畏相。",
    "T25n1509_048:0407b07_7": "以是故，我得安隱，得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉，二無畏也。",
    "T25n1509_048:0407b10_8": "「佛作誠言：『我說障法。』",
    "T25n1509_048:0407b10_9": "若有沙門、婆羅門，若天、若魔、若梵、若復餘眾，如實難言：『受是法不障道。』",
    "T25n1509_048:0407b12_10": "乃至不見是微畏相。",
    "T25n1509_048:0407b12_11": "以是故，我得安隱，得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉，三無畏也。",
    "T25n1509_048:0407b15_12": "「佛作誠言：『我所說聖道，能出世間，隨是行能盡苦。』",
    "T25n1509_048:0407b16_13": "若有沙門、婆羅門，若天、若魔、若梵、若復餘眾，如實難言：『行是道不能出世間，不能盡苦。』",
    "T25n1509_048:0407b18_14": "乃至不見是微畏相。",
    "T25n1509_048:0407b19_15": "以是故，我得安隱，得無所畏，安住聖主處，在大眾中師子吼，能轉梵輪；諸沙門、婆羅門，若天、若魔、若梵、若復餘眾，實不能轉，四無畏也。",
    "T25n1509_048:0407b22_16": "須菩提！",
    "T25n1509_048:0407b22_17": "是名菩薩摩訶薩摩訶衍，以不可得故。",
    "T25n1509_048:0407b23_18": "「復次，須菩提！",
    "T25n1509_048:0407b23_19": "菩薩摩訶薩摩訶衍，所謂四無礙智。",
    "T25n1509_048:0407b24_20": "何等四？",
    "T25n1509_048:0407b24_21": "義無礙、法無礙、辭無礙、樂說無礙。",
    "T25n1509_048:0407b25_22": "義無礙者，知諸法實相義。",
    "T25n1509_048:0407b25_23": "法無礙者，知諸法名。",
    "T25n1509_048:0407b26_24": "辭無礙者，言辭中無礙。",
    "T25n1509_048:0407b26_25": "樂說無礙者，審諦言無盡。",
    "T25n1509_048:0407b27_26": "須菩提！",
    "T25n1509_048:0407b27_27": "是名菩薩摩訶薩摩訶衍，以不可得故。",
    "T25n1509_048:0407b28_28": "「復次，須菩提！",
    "T25n1509_048:0407b28_29": "菩薩摩訶薩摩訶衍，所謂十八不共法。",
    "T25n1509_048:0407b29_30": "何等十八？",
    "T25n1509_048:0407c01_0": "一、諸佛身無失，二、口無失，三、念無失；四、無異想；五、無不定心；六、無不知已捨心；七、欲無減，八、精進無減，九、念無減，十、慧無減，十一、解脫無減，十二、解脫知見無減；十三、一切身業隨智慧行，十四、一切口業隨智慧行，十五、一切意業隨智慧行；十六、智慧知見過去世無礙無障，十七、智慧知見未來世無礙無障，十八、智慧知見現在世無礙無障。",
    "T25n1509_048:0407c08_1": "須菩提！",
    "T25n1509_048:0407c08_2": "是名菩薩摩訶薩摩訶衍，以不可得故。",
    "T25n1509_048:0407c09_3": "「復次，須菩提！",
    "T25n1509_048:0407c10_4": "菩薩摩訶薩摩訶衍，所謂字等、語等諸字入門。",
    "T25n1509_048:0407c11_5": "何等為字等、語等諸字入門？",
    "T25n1509_048:0407c11_6": "「阿字門，一切法初不生故。",
    "T25n1509_048:0407c12_7": "「羅字門，一切法離垢故。",
    "T25n1509_048:0407c12_8": "「波字門，一切法第一義故。",
    "T25n1509_048:0407c13_9": "「遮字門，一切法終不可得故，諸法不終不生故。",
    "T25n1509_048:0407c14_10": "「那字門，諸法離名，性相不得不失故。",
    "T25n1509_048:0407c15_11": "「邏字門，諸法度世間故，亦愛枝因緣滅故。",
    "T25n1509_048:0407c16_12": "「陀字門，諸法善心生故，亦施相故。",
    "T25n1509_048:0407c17_13": "「婆字門，諸法婆字離故。",
    "T25n1509_048:0407c17_14": "「荼字門，諸法荼字淨故。",
    "T25n1509_048:0407c18_15": "「沙字門，諸法六自在王性清淨故。",
    "T25n1509_048:0407c18_16": "「和字門，入諸法語言道斷故。",
    "T25n1509_048:0407c19_17": "「多字門，入諸法如相不動故。",
    "T25n1509_048:0407c20_18": "「夜字門，入諸法如實不生故。",
    "T25n1509_048:0407c20_19": "「吒字門，入諸法制伏不可得故。",
    "T25n1509_048:0407c21_20": "「迦字門，入諸法作者不可得故。",
    "T25n1509_048:0407c22_21": "「婆字門，入諸法時不可得故，諸法時來轉故。",
    "T25n1509_048:0407c23_22": "「磨字門，入諸法我所不可得故。",
    "T25n1509_048:0407c24_0": "「伽字門，入諸法去者不可得故。",
    "T25n1509_048:0407c24_1": "「他字門，入諸法處不可得故。",
    "T25n1509_048:0407c25_2": "「闍字門，入諸法生不可得故。",
    "T25n1509_048:0407c26_0": "「簸字門，入諸法簸字不可得故。",
    "T25n1509_048:0407c26_1": "「馱字門，入諸法性不可得故。",
    "T25n1509_048:0407c27_2": "「賒字門，入諸法定不可得故。",
    "T25n1509_048:0407c28_0": "「呿字門，入諸法虛空不可得故。",
    "T25n1509_048:0407c28_1": "「叉字門，入諸法盡不可得故。",
    "T25n1509_048:0407c29_2": "「哆字門，入諸法有不可得故。",
    "T25n1509_048:0408a01_0": "「若字門，入諸法智不可得故。",
    "T25n1509_048:0408a01_1": "「拖字門，入諸法拖字不可得故。",
    "T25n1509_048:0408a02_2": "「婆字門，入諸法破壞不可得故。",
    "T25n1509_048:0408a03_3": "「車字門，入諸法欲不可得故，如影五眾亦不可得故。",
    "T25n1509_048:0408a04_4": "「魔字門，入諸法魔字不可得故。",
    "T25n1509_048:0408a04_5": "「火字門，入諸法喚不可得故。",
    "T25n1509_048:0408a05_6": "「蹉字門，入諸法蹉字不可得故。",
    "T25n1509_048:0408a06_7": "「伽字門，入諸法厚不可得故。",
    "T25n1509_048:0408a07_8": "「咃字門，入諸法處不可得故。",
    "T25n1509_048:0408a07_9": "「拏字門，入諸法不來不去，不立不坐不臥故。",
    "T25n1509_048:0408a08_10": "「頗字門，入諸法邊不可得故。",
    "T25n1509_048:0408a09_11": "「歌字門，入諸法聚不可得故。",
    "T25n1509_048:0408a10_0": "「醝字門，入諸法醝字不可得故。",
    "T25n1509_048:0408a10_1": "「遮字門，入諸法行不可得故。",
    "T25n1509_048:0408a11_2": "「咤字門，入諸法軀不可得故。",
    "T25n1509_048:0408a12_3": "「荼字門，入諸法邊竟處不可得故，不終不生故。",
    "T25n1509_048:0408a13_4": "過荼無字可得。",
    "T25n1509_048:0408a13_5": "何以故？",
    "T25n1509_048:0408a13_6": "更無字故。",
    "T25n1509_048:0408a14_0": "「諸字無礙無名，亦不滅，亦不可說，不可示，不可見，不可書。",
    "T25n1509_048:0408a15_1": "須菩提！",
    "T25n1509_048:0408a15_2": "當知一切諸法如虛空！",
    "T25n1509_048:0408a16_3": "須菩提！",
    "T25n1509_048:0408a16_4": "是名陀羅尼門，所謂阿字義。",
    "T25n1509_048:0408a16_5": "「若菩薩摩訶薩，是諸字門印阿字印，若聞、若受、若誦、若讀、若持、若為他說，如是知當得二十功德。",
    "T25n1509_048:0408a19_6": "何等二十？",
    "T25n1509_048:0408a19_7": "得強識念，得慚愧，得堅固心，得經旨趣，得智慧，得樂說無礙，易得諸陀羅尼門，得無疑悔心，得聞善不憙、聞惡不怒，得不高不下住心得無增減，得善巧知眾生語，得巧分別五眾、十二入、十八界、十二因緣、四緣、四諦，得巧分別眾生諸根利鈍，得巧知他心，得巧分別日月歲節，得巧分別天耳通，得巧分別宿命通，得巧分別生死通，得能巧說是處非處，得巧知往來坐起等身威儀。",
    "T25n1509_048:0408a28_0": "須菩提！",
    "T25n1509_048:0408a28_1": "是陀羅尼門、阿字門等，是名菩薩摩訶薩摩訶衍。」",
    "T25n1509_048:0408b01_0": "【論】釋曰：「字等、語等」者，是陀羅尼，於諸字平等，無有愛憎。",
    "T25n1509_048:0408b02_1": "又此諸字，因緣未會時亦無，終歸亦無，現在亦無所有，但住吾我心中，憶想分別覺觀心說；是散亂心說，不見實事，如風動水則無所見。",
    "T25n1509_048:0408b05_2": "「等」者，與畢竟空、涅槃同等。",
    "T25n1509_048:0408b06_3": "菩薩以此陀羅尼於一切諸法通達無礙，是名「字等、語等」。",
    "T25n1509_048:0408b07_4": "問曰：若略說則五百陀羅尼門，若廣說則無量陀羅尼門，今何以說是字等陀羅尼名為諸陀羅尼門？",
    "T25n1509_048:0408b09_5": "答曰：先說一大者，則知餘者皆說；此是諸陀羅尼初門，說初，餘亦說。",
    "T25n1509_048:0408b11_6": "復次，諸陀羅尼法皆從分別字語生，四十二字是一切字根本。",
    "T25n1509_048:0408b12_7": "因字有語，因語有名，因名有義；菩薩若聞字，因字乃至能了其義。",
    "T25n1509_048:0408b14_8": "是字，初阿、後荼，中有四十。",
    "T25n1509_048:0408b15_0": "得是字陀羅尼菩薩，若一切語中聞阿字，即時隨義，所謂一切法從初來不生相。",
    "T25n1509_048:0408b16_1": "阿提，秦言初；阿耨波陀，秦言不生。",
    "T25n1509_048:0408b17_2": "若聞羅字，即隨義知一切法離垢相。",
    "T25n1509_048:0408b18_3": "羅闍，秦言垢。",
    "T25n1509_048:0408b18_4": "若聞波字，即時知一切法入第一義中。",
    "T25n1509_048:0408b19_5": "波羅木陀，秦言第一義。",
    "T25n1509_048:0408b20_6": "若聞遮字，即時知一切諸行皆非行。",
    "T25n1509_048:0408b21_7": "遮梨夜，秦言行。",
    "T25n1509_048:0408b21_8": "若聞那字，即知一切法不得不失，不來不去。",
    "T25n1509_048:0408b22_9": "那，秦言不。",
    "T25n1509_048:0408b22_10": "若聞邏字，即知一切法離輕重相。",
    "T25n1509_048:0408b23_11": "邏求，秦言輕。",
    "T25n1509_048:0408b24_12": "若聞陀字，即知一切法善相。",
    "T25n1509_048:0408b24_13": "陀摩，秦言善。",
    "T25n1509_048:0408b25_14": "若聞婆字，即知一切法無縛無解。",
    "T25n1509_048:0408b25_15": "婆陀，秦言縛。",
    "T25n1509_048:0408b26_16": "若聞荼字，即知諸法不熱相。",
    "T25n1509_048:0408b26_17": "南天竺荼闍他，秦言不熱。",
    "T25n1509_048:0408b27_18": "若聞沙字，即知人身六種相。",
    "T25n1509_048:0408b28_19": "沙，秦言六。",
    "T25n1509_048:0408b28_20": "若聞和字，即知一切諸法離語言相。",
    "T25n1509_048:0408b29_21": "和(于波反)波他，秦言語言。",
    "T25n1509_048:0408b29_22": "若聞多字，即知諸法在如中不動。",
    "T25n1509_048:0408c01_23": "多他，秦言如。",
    "T25n1509_048:0408c02_24": "若聞夜字，即知諸法入實相中，不生不滅。",
    "T25n1509_048:0408c03_25": "夜他跋，秦言實。",
    "T25n1509_048:0408c03_26": "若聞吒字，即知一切法無障礙相。",
    "T25n1509_048:0408c04_27": "吒婆，秦言障礙。",
    "T25n1509_048:0408c04_28": "若聞迦字，即知諸法中無有作者。",
    "T25n1509_048:0408c05_29": "迦羅迦，秦言作者。",
    "T25n1509_048:0408c05_30": "若聞婆字，即知一切法一切種不可得。",
    "T25n1509_048:0408c06_31": "薩婆，秦言一切。",
    "T25n1509_048:0408c07_32": "若聞摩字，即知一切法離我所。",
    "T25n1509_048:0408c08_0": "魔迦羅，秦言我所。",
    "T25n1509_048:0408c08_1": "若聞伽字，即知一切法底不可得。",
    "T25n1509_048:0408c09_2": "伽陀，秦言底。",
    "T25n1509_048:0408c09_3": "若聞陀字，即知四句如去不可得。",
    "T25n1509_048:0408c10_4": "多陀阿伽陀，秦言如去。",
    "T25n1509_048:0408c10_5": "若聞闍(社音)字，即知諸法生老不可得。",
    "T25n1509_048:0408c11_6": "闍提闍羅，秦言生老。",
    "T25n1509_048:0408c12_7": "若聞濕波字，即知一切法不可得，如濕波字不可得。",
    "T25n1509_048:0408c13_8": "濕簸字無義，故不釋。",
    "T25n1509_048:0408c14_9": "若聞馱字，即知一切法中法性不可得。",
    "T25n1509_048:0408c14_10": "馱摩，秦言法。",
    "T25n1509_048:0408c15_11": "若聞賒字，即知諸法寂滅相。",
    "T25n1509_048:0408c15_12": "賒多(都餓反)，秦言寂滅。",
    "T25n1509_048:0408c16_13": "若聞呿字，即知一切法虛空不可得。",
    "T25n1509_048:0408c17_14": "呿伽，秦言虛空。",
    "T25n1509_048:0408c17_15": "若聞叉字，即知一切法盡不可得。",
    "T25n1509_048:0408c18_16": "叉耶，秦言盡。",
    "T25n1509_048:0408c18_17": "若聞哆字，即知諸法邊不可得。",
    "T25n1509_048:0408c19_18": "阿利迦哆度求那，秦言是事邊得何利。",
    "T25n1509_048:0408c20_19": "若聞若字，即知一切法中無智相。",
    "T25n1509_048:0408c21_20": "若那，秦言智。",
    "T25n1509_048:0408c21_21": "若聞他字，即知一切法義不可得。",
    "T25n1509_048:0408c22_22": "阿他，秦言義。",
    "T25n1509_048:0408c22_23": "若聞婆字，即知一切法不可破相。",
    "T25n1509_048:0408c23_24": "婆伽，秦言破。",
    "T25n1509_048:0408c24_25": "若聞車字，即知一切法無所去。",
    "T25n1509_048:0408c24_26": "伽車提，秦言去。",
    "T25n1509_048:0408c25_27": "若聞濕尛字，即知諸法牢堅如金剛石。",
    "T25n1509_048:0409a01_28": "阿濕尛，秦言石。",
    "T25n1509_048:0409a01_29": "若聞火字，即知一切法無音聲相。",
    "T25n1509_048:0409a02_30": "火夜，秦言喚來。",
    "T25n1509_048:0409a02_31": "若聞蹉字，即知一切法無慳無施相。",
    "T25n1509_048:0409a03_32": "末蹉羅，秦言慳。",
    "T25n1509_048:0409a04_0": "若聞伽字，即知諸法不厚不薄。",
    "T25n1509_048:0409a04_1": "伽那，秦言厚。",
    "T25n1509_048:0409a05_2": "若聞他(土荼反)字，即知諸法無住處。",
    "T25n1509_048:0409a05_3": "南天竺他那，秦言處。",
    "T25n1509_048:0409a06_4": "若聞拏字，即知一切法及眾生不來不去，不坐不臥，不立不起，眾生空、法空故。",
    "T25n1509_048:0409a08_5": "南天竺拏，秦言不。",
    "T25n1509_048:0409a08_6": "若聞頗字，即知一切法因果空故。",
    "T25n1509_048:0409a09_7": "頗羅，秦言果。",
    "T25n1509_048:0409a09_8": "若聞歌字，即知一切法五眾不可得。",
    "T25n1509_048:0409a10_9": "歌大，秦言眾。",
    "T25n1509_048:0409a10_10": "若聞醝字，即知醝字空，諸法亦爾。",
    "T25n1509_048:0409a11_11": "若聞遮字，即知一切法不動相。",
    "T25n1509_048:0409a12_12": "遮羅地，秦言動。",
    "T25n1509_048:0409a12_13": "若聞吒字，即知一切法此彼岸不可得。",
    "T25n1509_048:0409a13_14": "吒羅，秦言岸。",
    "T25n1509_048:0409a14_15": "若聞茶字，即知一切法必不可得。",
    "T25n1509_048:0409a15_0": "波茶，秦言必。",
    "T25n1509_048:0409a15_1": "茶外更無字；若更有者，是四十二字枝派。",
    "T25n1509_048:0409a16_2": "是字常在世間，相似相續故、入一切語故「無礙」。",
    "T25n1509_048:0409a17_3": "如國國不同，無一定名，故言「無名」。",
    "T25n1509_048:0409a18_4": "聞已便盡，故言「滅」。",
    "T25n1509_048:0409a18_5": "諸法入法性，皆不可得，而況字可說！",
    "T25n1509_048:0409a19_6": "諸法無憶想分別故「不可示」。",
    "T25n1509_048:0409a20_7": "先意業分別故有口業；口業因緣故，身業作字；字是色法，或眼見、或耳聞，眾生強作名字。",
    "T25n1509_048:0409a22_8": "無因緣，以是故「不可見」、「不可書」。",
    "T25n1509_048:0409a23_9": "諸法常空，如虛空相，何況字說已便滅！",
    "T25n1509_048:0409a24_0": "是文字陀羅尼，是諸陀羅尼門。",
    "T25n1509_048:0409a24_1": "問曰：知是陀羅尼門因緣者，應得無量無邊功德，何以但說二十？",
    "T25n1509_048:0409a26_2": "答曰：佛亦能說諸餘無量無邊功德，但以廢說般若波羅蜜故，但略說二十。",
    "T25n1509_048:0409a28_3": "「得強識念」者，菩薩得是陀羅尼，常觀諸字相，修習憶念故，得強識念。",
    "T25n1509_048:0409a29_4": "「得慚愧」者，集諸善法，厭諸惡法故，生大慚愧。",
    "T25n1509_048:0409b01_5": "「心得堅固」者，集諸福德、智慧故，心得堅固如金剛；乃至阿鼻地獄事，尚不退阿耨多羅三藐三菩提，何況餘苦！",
    "T25n1509_048:0409b04_6": "「得經旨趣」者，知佛五種方便說法故，名為得經旨趣：一者、知作種種門說法，二者、知為何事故說；三者、知以方便故說，四者、知示理趣故說，五者、知以大悲心故說。",
    "T25n1509_048:0409b08_7": "「得智慧」者，菩薩因是陀羅尼，分別破散諸字，言語亦空，言語空故名亦空，名空故義亦空；得畢竟空，即是般若波羅蜜。",
    "T25n1509_048:0409b11_0": "「智慧樂說」者，既得如是畢竟清淨無礙智慧，以本願、大悲心度眾生故樂說易。",
    "T25n1509_048:0409b12_1": "「得陀羅尼」者，譬如破竹，初節既破，餘者皆易；菩薩亦如是，得是文字陀羅尼，諸陀羅尼自然而得。",
    "T25n1509_048:0409b15_2": "「無疑悔心」者，入諸法實相中，雖未得一切智慧，於一切深法中無疑無悔。",
    "T25n1509_048:0409b16_3": "「聞善不喜、聞惡不瞋」者，各各分別諸字，無讚歎、無毀呰故，聞善不喜，聞惡不瞋。",
    "T25n1509_048:0409b18_4": "「不高不下」者，憎愛斷故。",
    "T25n1509_048:0409b19_5": "「善巧知眾生語」者，得解一切眾生言語三昧故。",
    "T25n1509_048:0409b20_6": "「巧分別五眾、十二入、十八界，十二因緣、四緣、四諦」者，五眾等義如先說。",
    "T25n1509_048:0409b22_7": "「巧分別眾生諸根利鈍、知他心、天耳、宿命、巧說是處非處」者，如十力中說。",
    "T25n1509_048:0409b23_8": "「巧知往來坐起等」者，如〈阿鞞跋致品〉中所說。",
    "T25n1509_048:0409b25_9": "「日月歲節」者，日名從旦至旦，初分、中分、後分；夜亦三分。",
    "T25n1509_048:0409b26_10": "一日一夜有三十時：春、秋分時，十五時屬晝，十五時屬夜；餘時增減——五月至，晝十八時，夜十二時；十一月至，夜十八時，晝十二時。",
    "T25n1509_048:0409b29_11": "一月，或三十日、或三十日半、或二十九日、或二十七日半。",
    "T25n1509_048:0409c01_12": "有四種月：一者、日月，二者、世間月，三者、月月，四者、星宿月。",
    "T25n1509_048:0409c03_0": "日月者，三十日半；世間月者，三十日；月月者，二十九日加六十二分之三十；星宿月者，二十七日加六十七分之二十一。",
    "T25n1509_048:0409c05_1": "閏月者，從日月、世間月二事中出，是名十三月。",
    "T25n1509_048:0409c06_2": "或十二月、或十三月，名一歲。",
    "T25n1509_048:0409c07_3": "是歲三百六十六日，周而復始。",
    "T25n1509_048:0409c08_4": "菩薩知日中分時，前分已過，後分未生，中分中無住處，無相可取，日分空無所有。",
    "T25n1509_048:0409c10_5": "到三十日時，二十九日已滅，云何和合成月？",
    "T25n1509_048:0409c11_6": "月無故，云何和合而為歲？",
    "T25n1509_048:0409c11_7": "以是故，佛言：「世間法如幻、如夢，但是誑心法。」",
    "T25n1509_048:0409c12_8": "菩薩能知世間日、月、歲和合，能知破散無所有，是名「巧分別」。",
    "T25n1509_048:0409c14_9": "如是等種種分別，是名「菩薩摩訶薩摩訶衍」。",
    "T25n1509_048:0409c16_0": "大智度論卷第四十八(釋第十九品)"
}