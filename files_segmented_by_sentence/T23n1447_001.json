{
    "T23n1447_001:1048c03_0": "根本說一切有部毘奈耶皮革事",
    "T23n1447_001:1048c04_0": "卷上",
    "T23n1447_001:1048c06_0": "大唐三藏義淨奉　制譯",
    "T23n1447_001:1048c07_0": "爾時薄伽梵在室羅筏城逝多林給孤獨園。",
    "T23n1447_001:1048c08_0": "時婆索迦聚落，彼有長者名曰力軍，財如毘沙門天王，娶妻經久一無子息，便生愁念：「我今大富多有珍財，了無子息，一朝身死，以無後嗣，財物沒官。」",
    "T23n1447_001:1048c11_1": "親識知聞，咸來慰問：「何故如斯愁惱而住？」",
    "T23n1447_001:1048c12_2": "答曰：「我無男女，恐身死後財物入官，是故憂耳。」",
    "T23n1447_001:1048c13_3": "諸親報曰：「應可祈請神祇，當得男女。」",
    "T23n1447_001:1048c14_4": "即便答曰：「若如是者，我當求請。」",
    "T23n1447_001:1048c14_5": "為求子故，即便祈請大自在天、四大海神、毘沙門天、帝釋、梵王，諸天神等悉皆祈請求其男女，諸園林神、曠野等神、四衢道神、受祭神、同生神、同法神，常隨神等，悉皆求之。",
    "T23n1447_001:1048c18_6": "諸人見彼祈請眾神，尚無男女，咸作是言：「若求天神，得男女者，世間諸人，求者皆得，便滿千子，如轉輪王，等無有異。」",
    "T23n1447_001:1048c21_7": "然由三事現前，方有男女。",
    "T23n1447_001:1048c21_8": "云何為三？",
    "T23n1447_001:1048c22_9": "所為父母要有欲心和合一處、母月期至、中有現前，具此諸緣，方有子息。",
    "T23n1447_001:1048c23_10": "然彼長者，為求男女祈請不息。",
    "T23n1447_001:1048c24_11": "後於異時，有一薩埵餘處命終，遂便託娠於長者妻腹。",
    "T23n1447_001:1048c25_12": "有智女人善知五事。",
    "T23n1447_001:1048c26_13": "云何為五？",
    "T23n1447_001:1048c26_14": "一、知男子有染心無染心；二、知時知節；三、知得娠；四、知從彼男得娠；五、知是男女，若是男時胎在右邊，女在左邊。",
    "T23n1447_001:1048c29_15": "其長者妻既得娠已，生大歡喜，報其夫曰：「賢首！",
    "T23n1447_001:1049a01_16": "仁今知不？",
    "T23n1447_001:1049a01_17": "我已有子，今在右邊，必知是男。」",
    "T23n1447_001:1049a02_18": "長者聞已，甚大歡喜，便舉右手，仰面而笑，作如是語：「我於多時，祈請天神，求覓男女，助我家事，代我劬勞。",
    "T23n1447_001:1049a04_19": "我所不及，當為我作，子孫昌延，得長久住。",
    "T23n1447_001:1049a05_20": "我若死後，為我追福稱我名字，當願我父生於善處。」",
    "T23n1447_001:1049a06_21": "既知有子，即令安置在高樓上，任情遊戲，寒時進火，熱時招涼，飲食知時，宜食給與。",
    "T23n1447_001:1049a08_22": "六時相順者依時而進，悉皆如法。",
    "T23n1447_001:1049a09_23": "嚴身瓔珞，一如天女遊歡喜園，從床至床，從蹬至蹬，足不履地，又亦不令聞惡音聲。",
    "T23n1447_001:1049a11_24": "十月滿足，至欲生時，在於聞星下生。",
    "T23n1447_001:1049a11_25": "其子端正，令人樂見，耳上便有寶璫，珠自然而出。",
    "T23n1447_001:1049a13_0": "其父告左右曰：「汝可喚別寶之人。」",
    "T23n1447_001:1049a13_1": "既喚來已，告言：「此寶價直幾許？」",
    "T23n1447_001:1049a14_2": "答曰：「無能作價；常法無價之寶，皆作一俱胝金錢而准。」",
    "T23n1447_001:1049a15_3": "是時其子生來，已經三七日，集諸眷屬，建立名號。",
    "T23n1447_001:1049a16_4": "爾時親屬共相議曰：「欲立何名？」",
    "T23n1447_001:1049a17_5": "諸親共言：「此是聞星中生，復有寶耳璫珠莊嚴其耳，此寶價直俱胝。",
    "T23n1447_001:1049a19_6": "為斯事故。",
    "T23n1447_001:1049a19_7": "孩子可名曰聞俱胝耳。」",
    "T23n1447_001:1049a19_8": "當生之日，長者家內，婢生二子，一名曰奴，二名擁護。",
    "T23n1447_001:1049a21_0": "長者即令乳養，置八乳母看之：二常懷抱、二常乳食、二人洗浴、二常共遊戲作樂。",
    "T23n1447_001:1049a22_1": "此八嬭母日夜供侍，常以乳酪酥及醍醐勝妙甘美飲食供給，如蓮在水，速能長大。",
    "T23n1447_001:1049a24_2": "既長成已，即教學藝，先學文字算數，及知物價，別衣別木，別寶別象，別男別女，如是八種，悉皆明了。",
    "T23n1447_001:1049a27_0": "其父便為造三種堂室，謂冬、夏、秋。",
    "T23n1447_001:1049a27_1": "復作三種園苑，三種宮殿，上、中、下別。",
    "T23n1447_001:1049a28_2": "聞俱胝耳共諸婇女，往詣閣上遊戲。",
    "T23n1447_001:1049a29_3": "力軍長者，所有家事農業耕墾，皆悉自作。",
    "T23n1447_001:1049b01_4": "其子見父自為農業墾耕之作，告其父曰：「云何躬自執作？」",
    "T23n1447_001:1049b02_5": "長者告曰：「我往亦如汝在閣上遊戲快樂，其樂不久便盡。」",
    "T23n1447_001:1049b03_6": "子白父言：「若如是者，當賜處分，我應入海採寶。」",
    "T23n1447_001:1049b05_0": "父曰：「如人所食麻米五穀，汝所食寶我亦能辦。",
    "T23n1447_001:1049b06_1": "我之財物，終不少乏，汝何用入海？」",
    "T23n1447_001:1049b06_2": "子便三請，復白父言：「願賜處分，放我入海。」",
    "T23n1447_001:1049b07_3": "其父不隨所請，子復白言：「許我入海。」",
    "T23n1447_001:1049b08_4": "父知子意決定不移，即放令去。",
    "T23n1447_001:1049b09_5": "是時長者於聚落中，搖鈴宣告：「在此居住之人願聞，我子今欲入海採寶。",
    "T23n1447_001:1049b10_6": "若有人去者，在路無課，亦不輸脚，及無差科，當自辦財物。」",
    "T23n1447_001:1049b12_7": "時有五百商人，各辦米糧。",
    "T23n1447_001:1049b12_8": "于時婆羅仙長者，請五百商人，家中設食已，告諸商人曰：「如我愛子，亦如汝子。",
    "T23n1447_001:1049b14_9": "若作不善無利益事，當須勸諫，勿令作惡。」",
    "T23n1447_001:1049b15_10": "時諸商人，並皆敬諾，又告子曰：「汝聞我語，皆應奉行，若商人有教，亦如我言。",
    "T23n1447_001:1049b17_11": "莫在前行，亦莫在後。",
    "T23n1447_001:1049b17_12": "何以故？",
    "T23n1447_001:1049b18_0": "或有強賊、或有力弱。",
    "T23n1447_001:1049b18_1": "其勇健者，在商人前來；然力弱者，從後而來。",
    "T23n1447_001:1049b19_2": "若商主被損，商眾總損。」",
    "T23n1447_001:1049b20_0": "子聞其父說此語已，父又喚彼家生二奴：「汝等當聽！",
    "T23n1447_001:1049b21_1": "汝之二人，不得一人輒離我子。」",
    "T23n1447_001:1049b21_2": "二奴啟曰：「誠如聖言！",
    "T23n1447_001:1049b22_3": "誠如聖言！」",
    "T23n1447_001:1049b22_4": "其長者復作思惟：「欲令我子乘騎何乘？",
    "T23n1447_001:1049b23_5": "若與象馬，乘騎費糧。",
    "T23n1447_001:1049b23_6": "當與乘驢，而為輕省。」",
    "T23n1447_001:1049b24_7": "作是念已，即辦驢乘發遣，道路所須，具皆悉備。",
    "T23n1447_001:1049b25_8": "其長者子往詣母所，白言：「阿母！",
    "T23n1447_001:1049b26_9": "我今入海採寶。」",
    "T23n1447_001:1049b26_10": "時母聞已，迷悶悲啼，勸不令去，告曰：「何時更得見汝？」",
    "T23n1447_001:1049b27_11": "子生瞋故答曰：「於惡趣中相見。」",
    "T23n1447_001:1049b28_12": "母報子言：「汝所出語，極為麁穢不善，宜應悔過令罪減少。」",
    "T23n1447_001:1049b29_13": "即於母前，而便悔過。",
    "T23n1447_001:1049c01_14": "既悔過已，乘騎進發。",
    "T23n1447_001:1049c01_15": "時諸婆羅門等，為作吉祥呪願已，即以運戴貨物，應所須者，皆悉持去。",
    "T23n1447_001:1049c03_16": "漸漸遊行，經無量聚落城邑，方至大海。",
    "T23n1447_001:1049c04_17": "即共五百商人，持五百金錢，用雇船舶及五船師：一人執柁、一人知進、一人知退、一人修補船、一人別水。",
    "T23n1447_001:1049c06_18": "既裝束已，再三祈願。",
    "T23n1447_001:1049c06_19": "于時商主長者子，擊鼓宣令，論說海中善不善事。",
    "T23n1447_001:1049c08_20": "舶發去已，便至寶所多取寶物，安穩而迴，還到海岸。",
    "T23n1447_001:1049c09_21": "爾時商主長者子，別於一方，於沙灘上居止，共二家生計算來去用度之物。",
    "T23n1447_001:1049c10_22": "其長者子告自奴曰：「馱索迦！",
    "T23n1447_001:1049c11_23": "汝往看諸商人，今作何事？」",
    "T23n1447_001:1049c12_24": "奴往急看，乃見商人並皆眠臥，奴便睡眠。",
    "T23n1447_001:1049c13_25": "其長者子，後命令擁護往看商人，今作何事？",
    "T23n1447_001:1049c14_26": "時波洛迦見諸商人皆悉被辦，馱乘欲發。",
    "T23n1447_001:1049c15_27": "其馱索迦謂言：「波洛迦報。」",
    "T23n1447_001:1049c15_28": "波洛迦復謂：「馱索迦報彼商主。」",
    "T23n1447_001:1049c16_29": "是時二奴隨商人去。",
    "T23n1447_001:1049c16_30": "至天明已，二奴既不見長者子東西驅走，問諸商人曰：「長者子今何所在？」",
    "T23n1447_001:1049c18_31": "或有答言：「在前。」",
    "T23n1447_001:1049c18_32": "或言：「在後。」",
    "T23n1447_001:1049c19_33": "皆覓不見。",
    "T23n1447_001:1049c19_34": "諸商人等各相告言：「我等棄捨商主，甚為非理，急須往覓。」",
    "T23n1447_001:1049c20_35": "時諸商人，或有言：「此路極險，若覓商主，我等皆死；然而商主覓不可得。",
    "T23n1447_001:1049c22_36": "我等共為方便，若至家時父問商主，在前行者云：『商主在後。』",
    "T23n1447_001:1049c23_37": "若問在後，云：『商主在前。』",
    "T23n1447_001:1049c24_38": "然不得云：『失却商主。』」",
    "T23n1447_001:1049c24_39": "作是語已，漸至本村。",
    "T23n1447_001:1049c25_0": "其婆羅仙長者，聞諸商人來至，歡喜前行，問諸人曰：「我子何在？」",
    "T23n1447_001:1049c26_1": "其前行者答曰：「在後。」",
    "T23n1447_001:1049c26_2": "其在後人，告言：「向前。」",
    "T23n1447_001:1049c27_3": "其婆羅仙便作是念：「此等諸人誑惑於我，我子應死為復失耶？」",
    "T23n1447_001:1049c28_4": "爾時長者無希望心，生大苦惱，親屬聚集，俱時啼泣。",
    "T23n1447_001:1050a01_0": "眾人皆往長者家，舉聲大哭。",
    "T23n1447_001:1050a01_1": "為哭多故，其長者及婦，二俱眼盲，四遠諸人皆知長者子於大海中失沒。",
    "T23n1447_001:1050a03_2": "其婆羅仙長者久持孝服，子在之日，所有鞋履衣服文書受用之具，皆悉施與村中祕祠，即發誓言：「若我子命存，所在之處，安穩速達。",
    "T23n1447_001:1050a06_3": "若身已死，願生勝處。」",
    "T23n1447_001:1050a06_4": "其長者子睡，時被日照身，覺已為風吹沙乃不見路，不知商人從何處去？",
    "T23n1447_001:1050a08_5": "即乘驢而行。",
    "T23n1447_001:1050a08_6": "驢省非是舊路，徐徐而行。",
    "T23n1447_001:1050a09_7": "其長者子為驢行緩，以杖打之，驢被打困更不能行。",
    "T23n1447_001:1050a10_8": "長者子復作思惟：「誰忍見此困苦之事，無慈愍心更打此驢？」",
    "T23n1447_001:1050a11_9": "即自步行，驅驢而去。",
    "T23n1447_001:1050a12_10": "見一鐵城，其城廣大，牆壁極高，其中寬大。",
    "T23n1447_001:1050a13_11": "至城門所，見一丈夫，其身長大，黑色赤精，遍身有毛，其腹麁大，甚可怖畏，執杖而住。",
    "T23n1447_001:1050a15_12": "時長者子問其人曰：「丈夫！",
    "T23n1447_001:1050a15_13": "此中有水不？」",
    "T23n1447_001:1050a16_14": "彼默不言。",
    "T23n1447_001:1050a16_15": "長者子問已，即入城中。",
    "T23n1447_001:1050a16_16": "為渴所逼，迷悶東西，求覓水故，竟無可得，不稱所求，遂即大聲云：「水！",
    "T23n1447_001:1050a18_17": "水！」",
    "T23n1447_001:1050a18_18": "時有五百餓鬼，一時而來，如燒木柱，自髮覆體，咽如針孔，腹如大山，節節火出，赫然俱熾，告商主曰：「汝大慈悲，與我水飲，我等渴逼。」",
    "T23n1447_001:1050a21_19": "長者子曰：「我為渴逼求水，故入此城中。」",
    "T23n1447_001:1050a22_20": "餓鬼報言：「此是餓鬼之城，何處得水？",
    "T23n1447_001:1050a23_21": "十二年中，我等不聞水名。」",
    "T23n1447_001:1050a23_22": "長者子問曰：「造何罪業，生在此中？」",
    "T23n1447_001:1050a24_23": "餓鬼答曰：「贍部洲人，多生難信，我今若說，汝亦不信。」",
    "T23n1447_001:1050a25_24": "長者子告曰：「我今對驗，面前而見，云何不信？」",
    "T23n1447_001:1050a26_25": "是時餓鬼而說頌言：「我曾罵詈常瞋恚，　　慳悋惜財不與人；　亦不曾行於布施，　　緣此業故生餓鬼。」",
    "T23n1447_001:1050b01_0": "時長者子，生厭離煩惱之心，即急出城，告彼丈夫曰：「汝當報我，此是餓鬼城耶？",
    "T23n1447_001:1050b02_1": "我當不入。」",
    "T23n1447_001:1050b03_0": "丈夫答曰：「商主！",
    "T23n1447_001:1050b03_1": "汝可見聞入餓鬼城，更有得出者不？",
    "T23n1447_001:1050b04_2": "為汝有大福威德，今得重出。",
    "T23n1447_001:1050b04_3": "好去！",
    "T23n1447_001:1050b04_4": "好去！」",
    "T23n1447_001:1050b05_5": "時長者子漸漸前行，日欲暮時，乃見化天宮處。",
    "T23n1447_001:1050b06_6": "有一天子，復有四天女，共為歡樂遊戲天宮。",
    "T23n1447_001:1050b07_7": "其天遙見長者子，告曰：「商主無病。",
    "T23n1447_001:1050b07_8": "汝有飢渴不？」",
    "T23n1447_001:1050b08_9": "答言：「甚飢渴耳！」",
    "T23n1447_001:1050b08_10": "于時天子即令商主洗浴，供妙飲食，其夜止宿。",
    "T23n1447_001:1050b09_11": "至天曉已，於日出時，其宮變化，前四天女變為黧狗，捉此天子，覆面撲著於熱鐵床上，猛焰星流，食其背肉。",
    "T23n1447_001:1050b12_0": "復至暮間日欲沒時，還復變為天宮，狗乃變為天女。",
    "T23n1447_001:1050b13_1": "然長者子眼親見已，情切怪異，即告彼天子曰：「汝作何業今生此處？」",
    "T23n1447_001:1050b14_2": "時天子答曰：「商主！",
    "T23n1447_001:1050b15_3": "南贍部洲人多難信。」",
    "T23n1447_001:1050b15_4": "長者子曰：「我今目驗，云何不信？」",
    "T23n1447_001:1050b16_5": "爾時天子說往昔業緣，以頌答曰：「昔時白日損他命，　　夜則持戒勤修行；　以此因緣生此中，　　今受如是善惡業。」",
    "T23n1447_001:1050b19_0": "時長者子聞此頌已白言：「頌有何義？」",
    "T23n1447_001:1050b19_1": "天子答曰：「商主！",
    "T23n1447_001:1050b20_2": "我往昔時在婆索村中，身為屠兒，常以殺羊賣肉自養育身。",
    "T23n1447_001:1050b21_3": "時有聖者苾芻，名迦多演那，勸我改悔，勿造斯業，無有盡期。",
    "T23n1447_001:1050b22_4": "既勸不得，是時聖者又復勸我，令夜持戒。",
    "T23n1447_001:1050b23_5": "我即依教。",
    "T23n1447_001:1050b24_6": "以此業故，今者白日受苦；為夜持戒，夜受如是快樂果報。",
    "T23n1447_001:1050b25_7": "商主！",
    "T23n1447_001:1050b25_8": "若至彼村見我男女，為我告言：『我見汝父極受苦報，汝今改悔休作此業。』」",
    "T23n1447_001:1050b27_9": "時長者子告曰：「汝今自說南贍部人難化難信。」",
    "T23n1447_001:1050b28_10": "天子報曰：「為將一信，報我子言：『其殺羊處地下有一瓶金，爾可穿取隨意受用，自然快樂。",
    "T23n1447_001:1050c01_11": "亦應時時供養聖者迦多演那，是人天福田。",
    "T23n1447_001:1050c02_12": "所供養者，布施之時，稱讚我名願罪消滅。』」",
    "T23n1447_001:1050c03_13": "是時商主聞此語已，漸進前行，復見天宮。",
    "T23n1447_001:1050c04_14": "有一天子，共諸天女歡喜遊戲，遙見長者子告言：「商主！",
    "T23n1447_001:1050c05_15": "願爾無病，不有飢渴耶？」",
    "T23n1447_001:1050c05_16": "長者子曰：「我有飢渴。」",
    "T23n1447_001:1050c06_17": "天子即令洗浴，設諸飲食，止息安臥。",
    "T23n1447_001:1050c07_18": "至日暮時，天宮復變，天女為大蛇，繞天子身，周匝食腦。",
    "T23n1447_001:1050c08_19": "至日出時，還復天宮，作天子形及以天女。",
    "T23n1447_001:1050c09_20": "其商主怪異，問彼天子曰：「曾造何業生於此中？」",
    "T23n1447_001:1050c10_21": "天子報曰：「南贍部洲人，難化難信，我不能說。」",
    "T23n1447_001:1050c11_22": "時長者子答曰：「我目親見，云何無信？」",
    "T23n1447_001:1050c12_23": "爾時天子說伽他曰：「夜共他婦宿，　　晝日護尸羅；　緣此業果故，　　受斯善惡報。」",
    "T23n1447_001:1050c15_0": "時長者子問曰：「此說何義？」",
    "T23n1447_001:1050c15_1": "天子答曰：「我曾往昔在婆索婆村中，常行婬欲，婬他女婦。",
    "T23n1447_001:1050c16_2": "後逢聖者迦多演那，勸我悔造非法惡業。",
    "T23n1447_001:1050c17_3": "我由不斷斯事，聖者復言：『汝不常斷者，白日持戒、夜還行非。』",
    "T23n1447_001:1050c19_4": "緣此事故白日受天快樂，夜受苦報。",
    "T23n1447_001:1050c20_0": "善哉長者子！",
    "T23n1447_001:1050c20_1": "去至彼村，我有一子，幸為報之。",
    "T23n1447_001:1050c21_0": "我見汝父作如是言：『我由前生曾作此業，婬他女婦受地獄苦。』」",
    "T23n1447_001:1050c22_1": "時長者子言：「南贍部洲人難化難信，云何肯受？」",
    "T23n1447_001:1050c23_2": "天子報曰：「若不信時，告言：『我生存日，祭火爐地下有二瓶金，當可穿取，自受快樂。",
    "T23n1447_001:1050c25_3": "又復時時供養人天所奉大迦多演那，發弘誓願，稱我名號，願罪消除，得生善趣。』」",
    "T23n1447_001:1050c27_4": "時長者子領受此語，次復前行，去此未遠，乃更遙見園苑。",
    "T23n1447_001:1050c28_5": "其中有師子座，座上有一婦女而坐，顏容妙好，人所喜見。",
    "T23n1447_001:1050c29_6": "座四脚下各有一餓鬼，縛著座脚而住。",
    "T23n1447_001:1051a01_7": "時此婦人遙見長者子來，告言：「商主！",
    "T23n1447_001:1051a02_8": "無病少惱。",
    "T23n1447_001:1051a02_9": "有飢渴耶？」",
    "T23n1447_001:1051a02_10": "答曰：「我甚飢渴！」",
    "T23n1447_001:1051a03_11": "時彼婦人告長者子曰：「與汝諸漿。",
    "T23n1447_001:1051a04_0": "汝可作盟：今所與漿，勿得與此四箇飢鬼。」",
    "T23n1447_001:1051a04_1": "長者子答曰：「敬諾所言。」",
    "T23n1447_001:1051a05_2": "既蒙設漿及妙飲食，時彼婦人欲現餓鬼業報之事故，便入一房，隱身藏住。",
    "T23n1447_001:1051a07_3": "諸餓鬼等即白長者子曰：「汝大慈悲，願賜少許飲食。」",
    "T23n1447_001:1051a08_4": "其長者子心生憐愍，即擲食與。",
    "T23n1447_001:1051a09_5": "第一得食，變為炎熱鐵團；第二得食，變為麥糠；第三得食，變為膿血不淨；第四得食，乃還食噉自身肉血。",
    "T23n1447_001:1051a11_6": "爾時餓鬼吞熱鐵丸者，燒身臭穢，婦人聞氣，即出高聲告長者子曰：「汝所作者甚為非理，不應與彼飲食。」",
    "T23n1447_001:1051a13_7": "其長者子答曰：「妹子！",
    "T23n1447_001:1051a14_8": "彼見求我，心生慈悲，云何不與？」",
    "T23n1447_001:1051a14_9": "時婦人言：「我心慈悲，更大於汝。",
    "T23n1447_001:1051a15_10": "然此餓鬼：一者是我夫婿，二者是我之子，三者是我新婦，四者是我家奴。」",
    "T23n1447_001:1051a17_11": "是時長者子問曰：「曾造何罪，生在此中？」",
    "T23n1447_001:1051a18_12": "婦人告曰：「南贍部洲人難化難信，說有何益？」",
    "T23n1447_001:1051a19_13": "長者子曰：「我今現見，云何不信？」",
    "T23n1447_001:1051a19_14": "時婦人言：「我於往昔，於婆索婆村，曾為梵志女，因歲星節日家中設食，乃有聖者人天所奉迦多演那，來乞飯食。",
    "T23n1447_001:1051a22_15": "我生歡喜，施滿鉢盂食。",
    "T23n1447_001:1051a22_16": "我復生念：『今可告夫，冀生隨喜施食之因。』",
    "T23n1447_001:1051a23_17": "其夫瞋恚婦曰：『尚未供養諸婆羅門，因何先施禿頭之人。",
    "T23n1447_001:1051a25_18": "云何不與熱鐵丸？』",
    "T23n1447_001:1051a25_19": "既不遂情。",
    "T23n1447_001:1051a25_20": "次當勸子，子復報云：『何不食其麥糠？』",
    "T23n1447_001:1051a26_21": "後時我遣一奴送食與諸親眷，奴得食已，在路自飡上妙好者。",
    "T23n1447_001:1051a28_22": "迴至勘問，其奴便諱：『我若在路食之，願我當食自身膿血。』",
    "T23n1447_001:1051a29_23": "後時諸親又送食來，新婦盜食。",
    "T23n1447_001:1051b01_24": "我又問之，答言：『不食！",
    "T23n1447_001:1051b01_25": "若食，願我自食身肉。』」",
    "T23n1447_001:1051b02_26": "白言：「商主！",
    "T23n1447_001:1051b02_27": "其夫婿、兒子、新婦，及奴者，此餓鬼等是，並由自作，今受餓鬼。",
    "T23n1447_001:1051b03_28": "由我布施聖者迦多演那一飡之食，作如是言：『汝若受報，我當眼見。』",
    "T23n1447_001:1051b05_29": "我先布施天人所供迦多演那，應生帝釋天宮；由發惡願故，今墮餓鬼道中。",
    "T23n1447_001:1051b06_30": "商主！",
    "T23n1447_001:1051b07_31": "仁若往訪婆索婆村，我有一女，在彼村中為婬女，幸可為報云：『汝父母兄嫂及奴，墮在餓鬼趣中受苦，由先作惡今受此苦，汝今應可悔過，莫作斯惡，當受苦報。』」",
    "T23n1447_001:1051b10_32": "長者子曰：「南贍部洲人多難信，不受我語。」",
    "T23n1447_001:1051b11_33": "白言：「商主！",
    "T23n1447_001:1051b11_34": "彼若不信者，便當告：『我先臥床下，有四瓶金并一金杖及金澡罐，汝當出取金瓶任意受用。",
    "T23n1447_001:1051b13_35": "復須時時供養天人所識迦多演那美妙飲食，并稱我名令我得福罪當輕薄。』」",
    "T23n1447_001:1051b15_36": "時長者子既聞語已，即便辭別，入房眠睡。",
    "T23n1447_001:1051b16_37": "爾時諸鬼互相告曰：「汝等應知，此長者子正睡，可持送往婆索婆村，置靈床上。」",
    "T23n1447_001:1051b18_38": "時諸鬼等，依言將往。",
    "T23n1447_001:1051b18_39": "是時商主至明清旦日欲出時，即便睡覺，乃見諸床及以小床、靴履之物，一切資具之上皆有其名字。",
    "T23n1447_001:1051b21_40": "次第讀看有如是語：「我今所施此物，願子早來。",
    "T23n1447_001:1051b22_41": "如若死者，隨所生處願此諸物，並皆隨從。」",
    "T23n1447_001:1051b23_42": "見斯事已，即思惟言：「我之父母，既知我死，何須更住？",
    "T23n1447_001:1051b24_43": "宜可往詣聖者迦多演那所，而為出家，修其梵行。」",
    "T23n1447_001:1051b25_44": "作是念已，即便往詣迦多演那所。",
    "T23n1447_001:1051b26_45": "時具壽迦多演那，遙見長者子來，見已即告語言：「善來商主！",
    "T23n1447_001:1051b27_46": "汝今見此生死過患耶？」",
    "T23n1447_001:1051b28_47": "白言：「聖者！",
    "T23n1447_001:1051b28_48": "我今已見。」",
    "T23n1447_001:1051b28_49": "又即白言：「願與出家供侍聖者，斷婬怒癡修於梵行。」",
    "T23n1447_001:1051b29_50": "時具壽迦多演那言：「汝可先傳彼語，然後可來出家。」",
    "T23n1447_001:1051c01_51": "白言：「可爾！」",
    "T23n1447_001:1051c02_52": "既聞聖者告已，即往彼村殺羊之處，到其人所，告曰：「汝今知不？",
    "T23n1447_001:1051c03_53": "於惡趣中，曾見汝父，遣傳此語：『汝可迴斯殺羊惡業非法之事。』」",
    "T23n1447_001:1051c05_0": "彼乃答言：「我父死來經十二年，豈有傳信別生中事，汝從他聞為自見耶？」",
    "T23n1447_001:1051c06_1": "答曰：「我從惡趣中來。",
    "T23n1447_001:1051c07_2": "若不信者，汝父報言：『汝屠羊處地下有一金瓶，穿取其金將為受用，并復時時供養聖者迦多演那食，稱讚我名願罪業消滅。』」",
    "T23n1447_001:1051c09_3": "然此屠兒即穿地下，遂得金瓶，乃知證驗。",
    "T23n1447_001:1051c10_4": "時長者子又即往訪婬逸之子，到已告曰：「我見汝父，令報汝斯事：『我所造業果報成熟，現受眾苦。』」",
    "T23n1447_001:1051c13_5": "斯人答曰：「我父死來，經今十二年。",
    "T23n1447_001:1051c13_6": "豈從他生中來？",
    "T23n1447_001:1051c14_7": "為復聞他說耶？",
    "T23n1447_001:1051c14_8": "為自見耶？」",
    "T23n1447_001:1051c14_9": "長者子曰：「我從餓鬼中來，具見斯事。",
    "T23n1447_001:1051c15_10": "若不信者，汝父信曰：『向汝事火爐下有二金瓶，汝應穿取受用，及將一分時時供養聖者迦多演那一團之食，稱讚我名願我罪業除滅。』」",
    "T23n1447_001:1051c18_11": "子即穿地乃見金瓶，始知現驗。",
    "T23n1447_001:1051c19_12": "時長者子又往彼婬女之處告言：「汝復當知，我於惡趣，見汝父母兄嫂及奴，令報汝知，急悔已過惡業之事。」",
    "T23n1447_001:1051c21_13": "答商主曰：「彼並死來，經今十二年，誰復見聞？",
    "T23n1447_001:1051c22_14": "爾從何處來耶？」",
    "T23n1447_001:1051c23_15": "答曰：「我從地獄中來。",
    "T23n1447_001:1051c23_16": "若不信者，汝父母言：『我眠臥處床四足下，各有一金瓶，其中并有金杖澡瓶。",
    "T23n1447_001:1051c25_17": "汝可穿取歡樂受用，及以時時供養聖者人天所奉迦多演那，當稱讚我名願我罪滅。』」",
    "T23n1447_001:1051c27_18": "當即穿地，一如來信。",
    "T23n1447_001:1051c27_19": "時長者子笑曰：「人皆信金，不信我語。」",
    "T23n1447_001:1051c28_20": "因笑露齒，女見金齒，乃知斯人是彼長者之子，問曰：「聖者！",
    "T23n1447_001:1051c29_21": "仁豈不是婆羅仙子耶？」",
    "T23n1447_001:1052a01_22": "報曰：「眾人皆道我是。」",
    "T23n1447_001:1052a01_23": "其女即走往至其家，切報父母。",
    "T23n1447_001:1052a02_24": "父母聞已，當由未信。",
    "T23n1447_001:1052a02_25": "其長者子自往家中，作謦咳聲。",
    "T23n1447_001:1052a03_26": "父母猜覺，乃知是子，即抱子頭，號聲大哭。",
    "T23n1447_001:1052a04_27": "父母先盲，因哭眼膜除，得見子面。",
    "T23n1447_001:1052a05_28": "時長者子白父母：「我欲出家，願見賜許。」",
    "T23n1447_001:1052a06_29": "父母告曰：「比者為汝眼目雙盲，我等命存已來，不得出家，二俱死後隨汝所欲。」",
    "T23n1447_001:1052a08_0": "時長者子雖復在家，而常學讀誦，遂證預流果。",
    "T23n1447_001:1052a09_1": "復為父母說四真諦法，父母聞已以慧金剛杵，摧破二十種薩迦耶見山證預流果。",
    "T23n1447_001:1052a10_2": "於後父母二俱身亡。",
    "T23n1447_001:1052a11_3": "于時長者子悲愁離別戀父母故，廣行布施修諸福業已，往詣聖者迦多演那所，頭面頂禮白言：「聖者！",
    "T23n1447_001:1052a13_4": "願於善說法律中而為出家，修行梵行并受近圓。」",
    "T23n1447_001:1052a14_5": "爾時聖者既觀察已，即與億耳出家，而為求寂證一來果。",
    "T23n1447_001:1052a16_6": "時彼住處，是其邊地，少有苾芻，難得受具且為求寂。",
    "T23n1447_001:1052a17_7": "所有求寂行法悉已教之，證不還果。",
    "T23n1447_001:1052a18_8": "諸佛常法歲二大會，一切苾芻悉皆來集。",
    "T23n1447_001:1052a19_9": "言二時者，所為春末及以夏後。",
    "T23n1447_001:1052a19_10": "凡有大小聲聞等眾，普皆雲集。",
    "T23n1447_001:1052a20_11": "具壽聖者迦多演那弟子，及諸苾芻等，在於餘處三月安居。",
    "T23n1447_001:1052a21_12": "安居既竟洗浣衣訖，著衣持鉢漸漸遊行，往婆索婆村，方滿十眾。",
    "T23n1447_001:1052a23_13": "時聖者迦多演那，即與億耳近圓。",
    "T23n1447_001:1052a24_14": "既近圓已，所有律行悉皆教學，斷諸煩惱證無學果。",
    "T23n1447_001:1052a25_15": "既獲果已，堪受人天上妙供養，如上廣說。",
    "T23n1447_001:1052a26_16": "時諸苾芻等，往聖者迦多演那所白言：「大德！",
    "T23n1447_001:1052a27_17": "比住此間，供養聖者，所有事法悉皆作了，今欲禮覲大師世尊。」",
    "T23n1447_001:1052a28_18": "聖者報言：「善哉隨去！」",
    "T23n1447_001:1052a29_19": "既蒙許已，嚴持衣鉢，往室羅筏城。",
    "T23n1447_001:1052a29_20": "于時聖者億耳從坐而起，整衣服合掌恭敬，白迦多演那言：「鄔波馱耶！",
    "T23n1447_001:1052b02_21": "我有諮白，願見聽許。",
    "T23n1447_001:1052b02_22": "我今但見鄔波馱耶，未見世尊。",
    "T23n1447_001:1052b03_23": "雖見法身，未見色身。",
    "T23n1447_001:1052b04_24": "若親教聽我見如來色身相好者，今亦欲去。」",
    "T23n1447_001:1052b05_25": "是時聖者迦多演那告億耳曰：「諸佛如來，難可得見。",
    "T23n1447_001:1052b06_26": "時久乃逢，如鄔曇花。",
    "T23n1447_001:1052b06_27": "汝今欲去，宜可知時。」",
    "T23n1447_001:1052b07_28": "迦多演那告言：「汝至世尊所，代我頭面禮足問訊世尊：『少病少惱，起居輕利安樂住不？』",
    "T23n1447_001:1052b09_29": "并持五事往白世尊：『婆索婆村，地是邊國，有欲近圓，十眾難得。",
    "T23n1447_001:1052b10_30": "又彼國人常以水澡洗為淨。",
    "T23n1447_001:1052b11_31": "其地堅鞕，牛若行時有脚迹，不同諸國地土柔軟。",
    "T23n1447_001:1052b12_32": "又東國人用如是臥具，所謂羖羊皮、鹿皮、牛皮等。",
    "T23n1447_001:1052b13_33": "若有苾芻，與餘苾芻送衣，聞有衣來，而未入手，恐犯過十日捨罪，不知云何？",
    "T23n1447_001:1052b15_34": "將此請緣具白世尊，世尊有教，我敬奉行。』」",
    "T23n1447_001:1052b16_35": "是時億耳一心專念，既辭師已，其夜在彼村宿，至明清旦，著衣持鉢漸漸遊行。",
    "T23n1447_001:1052b17_36": "乞食已訖，至於食後，別其主人，還臥具竟，執持衣鉢，往室羅筏城，隨路而去。",
    "T23n1447_001:1052b19_37": "經諸村落，方達彼城至逝多林，安置衣鉢洗手足訖，即往頂禮世尊。",
    "T23n1447_001:1052b21_38": "爾時世尊為諸四眾及諸天、龍、鬼神、國王、大臣、沙門、婆羅門等說法。",
    "T23n1447_001:1052b22_39": "佛既遙見億耳從遠方來，而告阿難陀曰：「可於房內與敷億耳床褥臥具。」",
    "T23n1447_001:1052b24_40": "阿難奉教，即往敷床臥具。",
    "T23n1447_001:1052b24_41": "既敷設已白世尊曰：「願聖知時。」",
    "T23n1447_001:1052b25_42": "佛既洗足入於房內，右脇而臥，兩足相壘，作光明相，正念當起如是作意。",
    "T23n1447_001:1052b27_43": "爾時億耳，於寺門外，洗足已入房安置，同前右脇而臥，作光明相，念當早起。",
    "T23n1447_001:1052b29_0": "如是作意，而於夜中，竟無言語，默然而住。",
    "T23n1447_001:1052b29_1": "夜欲已過，億耳即便結跏趺坐，直身定意，正念現前。",
    "T23n1447_001:1052c02_2": "佛告億耳苾芻：「汝可誦我所說經律，如我成道所說之者。」",
    "T23n1447_001:1052c03_3": "即教誦經，億耳既誦經已，佛即讚言：「善哉，善哉！",
    "T23n1447_001:1052c04_4": "汝所誦經極為清淨微妙。」",
    "T23n1447_001:1052c05_5": "時億耳即作是念：「鄔波馱耶！",
    "T23n1447_001:1052c05_6": "令我請者，今正是時。",
    "T23n1447_001:1052c06_7": "如鄔波馱耶所問之事，今應請之。」",
    "T23n1447_001:1052c06_8": "作是念已，即從座起，頂禮佛足白言：「大德！",
    "T23n1447_001:1052c07_9": "我住處阿濕婆蘭德伽國婆索婆村，其地邊方，彼有聖者迦多演那，是親教師，稽首頂禮佛足，問訊世尊：『少病少惱，起居輕利安樂住不？",
    "T23n1447_001:1052c10_10": "并以五事請問世尊：彼國是邊地，十眾近圓極為難得。",
    "T23n1447_001:1052c12_11": "又彼國人，常以洗浴，以為清淨。",
    "T23n1447_001:1052c12_12": "彼國地土，極惡堅硬，牛蹋足迹，日曬乾已，人行不得，不同餘國。",
    "T23n1447_001:1052c14_13": "彼國常用如是臥具：毛蓐、羊皮、鹿皮、牛皮、羖羊皮，以為臥具。",
    "T23n1447_001:1052c15_14": "若苾芻與餘苾芻送衣，聞有衣來，而未入手，過十日，恐成犯捨，不知云何？』」",
    "T23n1447_001:1052c17_15": "佛告億耳苾芻：「汝所問者，今非是時，我今不說，且置是事。",
    "T23n1447_001:1052c18_16": "當於眾中問，我於大眾之中為汝決疑。」",
    "T23n1447_001:1052c19_17": "既至平旦，佛即起來，眾中就座而坐。",
    "T23n1447_001:1052c20_18": "佛既坐已，時億耳苾芻即從座起，整理衣服合掌頂禮世尊，白言：「東方邊國婆索婆聚落，聖者迦多演那在彼而住，是我鄔波馱耶，頭面禮佛足，問訊世尊：『少病少惱、起居輕利、安樂住不？",
    "T23n1447_001:1052c24_19": "彼國邊方，欲受近圓，十眾難得。",
    "T23n1447_001:1052c25_20": "彼國人民，常以水洗浴，便為清淨。",
    "T23n1447_001:1052c26_21": "國內地土極為堅硬，牛行蹋地足迹，日曬乾已，人行不得，不同餘國。",
    "T23n1447_001:1052c27_22": "國法復用如是臥具，所謂羊毛、羊皮、鹿、牛、羖羊等皮，以為臥具。",
    "T23n1447_001:1052c29_0": "有苾芻遣信與苾芻衣，聞有衣來，其衣未至，便過十日，恐犯捨墮，不知云何？』」",
    "T23n1447_001:1053a01_1": "爾時世尊以此因緣，告諸苾芻曰：「從今已後，聽諸苾芻，於邊方國，持律苾芻五人，得為近圓。",
    "T23n1447_001:1053a03_2": "邊方地土惡處，開著一重革屣，不得二重、三重，底若穿破應補。",
    "T23n1447_001:1053a05_3": "若苾芻遣信送衣與餘苾芻，彼未得衣，無犯捨罪。」",
    "T23n1447_001:1053a06_4": "時具壽鄔波離在於眾中，從座而起整理衣服，合掌白佛言：「世尊大德！",
    "T23n1447_001:1053a07_5": "向開邊方持律五人近圓，不知從何處以來是邊方處？」",
    "T23n1447_001:1053a09_6": "佛言：「從此東方，有奔荼林，彼有水，名曰奔荼，從此已去名為邊國。",
    "T23n1447_001:1053a10_7": "南方有國，名攝伐羅佛底，有水亦名攝伐羅佛底，從此已外亦名邊方。",
    "T23n1447_001:1053a12_8": "西方有國，名窣吐奴，鄔波窣吐奴婆羅門村此外名邊方。",
    "T23n1447_001:1053a13_9": "北方有山，名嗢尸羅，此山之外，名曰邊方。」",
    "T23n1447_001:1053a14_10": "諸苾芻等生疑，白佛言：「世尊！",
    "T23n1447_001:1053a15_11": "此億耳苾芻，曾作何業？",
    "T23n1447_001:1053a15_12": "生大富貴家，財寶無量，於母胎中，耳上自然有此妙寶耳璫，價直無量。",
    "T23n1447_001:1053a17_13": "復得出家近圓，不見世尊得無學果，斷除煩惱。」",
    "T23n1447_001:1053a18_14": "佛告諸苾芻：「此億耳苾芻，先所作業，自作自受。",
    "T23n1447_001:1053a19_15": "因緣會遇，如暴水流，決定須受。",
    "T23n1447_001:1053a20_16": "今始會遇，合受斯報，亦非地水火風能令有壞果報，身必自受。",
    "T23n1447_001:1053a21_17": "如有頌云：「『假令經百劫，　　所作業不亡，　　因緣會遇時，　　果報還自受。』」",
    "T23n1447_001:1053a24_0": "告諸苾芻曰：「乃往過去，於此賢劫中人壽二萬歲時，有佛出世，號迦攝波如來，十號具足，住波羅痆斯國仙人墮處施鹿林中。",
    "T23n1447_001:1053a26_1": "其國有王，名訖里伽，而為王化，人民熾盛，飲食豐足，無諸衰患，悉皆安樂。",
    "T23n1447_001:1053a28_2": "無賊無畏，一切具足，無所乏少，以法治世。",
    "T23n1447_001:1053a29_3": "彼王有子，名曰善生，立為太子。",
    "T23n1447_001:1053b01_4": "時迦攝波如來化緣既畢，如薪盡火滅而入涅槃。",
    "T23n1447_001:1053b02_5": "時訖里伽王即取香木以用荼毘，又用牛乳滅火，收拾設利羅，用四種寶造瓶，於四衢中起七寶塔，安置設利羅，高一俱盧舍。",
    "T23n1447_001:1053b05_6": "其國東境所有貢物，盡施於塔。",
    "T23n1447_001:1053b05_7": "後時其王命終，便立太子為王，即與諸大臣等共撿庫藏其物多少。",
    "T23n1447_001:1053b07_8": "并見國之東境所出貢物，悉施於塔。",
    "T23n1447_001:1053b08_9": "諸臣白王：『先有王所施塔之物，應還取不？』",
    "T23n1447_001:1053b09_10": "新王答曰：『我父先王所作之事，如釋梵天王，我今豈敢還取斯物。』",
    "T23n1447_001:1053b10_11": "然諸臣等皆不信樂佛法，共作是念：『我今當設方便，施塔之物悉還收取。』",
    "T23n1447_001:1053b12_12": "即閉城東門，所有財物皆悉不入，其塔彩色脫落，並皆破壞。",
    "T23n1447_001:1053b13_13": "「北方有一商主，將諸商人來至此國，於塔傍住。",
    "T23n1447_001:1053b14_14": "爾時商主塔所禮敬，見塔破壞，復見一女人，無有男女灑掃供養。",
    "T23n1447_001:1053b16_15": "然彼女人，既見迦攝波如來、應、正等覺，於彼佛所發心受學。",
    "T23n1447_001:1053b17_16": "商主問女曰：『此是誰塔？』",
    "T23n1447_001:1053b18_17": "女便廣說因緣：『此是迦攝波佛塔。』",
    "T23n1447_001:1053b18_18": "商主聞已，心生歡喜，即脫耳璫奉彼女人，令賣取直用修營塔：『我若迴還，當更布施。』",
    "T23n1447_001:1053b20_19": "女人得已，即便莊嚴。",
    "T23n1447_001:1053b21_20": "商主迴還，到彼塔邊瞻仰無盡，即便發心，更造寶蓋幢幡以用供養，如是發願：『我今供養此迦攝波如來塔所有善根，願我當來生處，常得富貴尊高。",
    "T23n1447_001:1053b24_21": "於當佛所，願得出家，斷除煩惱，證無學果。』」",
    "T23n1447_001:1053b26_0": "佛告諸苾芻：「其商主者，豈異人乎？",
    "T23n1447_001:1053b26_1": "即此億耳苾芻是。",
    "T23n1447_001:1053b27_2": "由供養迦攝波佛塔故，生生常得富貴家生，於母胎中，便有寶耳璫珠自然在耳。",
    "T23n1447_001:1053b29_0": "復願當來出家，斷除煩惱，得阿羅漢果。",
    "T23n1447_001:1053b29_1": "復於母所，出惡言故，由斯業力，見諸地獄。」",
    "T23n1447_001:1053c02_0": "佛告諸苾芻：「若作白業得白果報，若作黑業得黑報，雜業雜報。",
    "T23n1447_001:1053c03_1": "汝等苾芻！",
    "T23n1447_001:1053c03_2": "當離雜、黑業，當修白業。」",
    "T23n1447_001:1053c04_3": "告諸苾芻：「此是我教。」",
    "T23n1447_001:1053c04_4": "諸苾芻等聞佛說已，歡喜奉行。",
    "T23n1447_001:1053c06_0": "根本說一切有部毘奈耶皮革事卷上"
}