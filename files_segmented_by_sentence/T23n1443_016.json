{
    "T23n1443_016:0991c09_0": "根本說一切有部苾芻尼毘奈耶",
    "T23n1443_016:0991c10_0": "卷第十六",
    "T23n1443_016:0991c12_0": "三藏法師義淨奉　制譯",
    "T23n1443_016:0991c13_0": "與賊同行學處第五十五",
    "T23n1443_016:0991c14_0": "緣處同前。",
    "T23n1443_016:0991c14_1": "有一苾芻於王舍城夏安居竟，時有商人欲向室羅伐城，此之商人是偷稅者，苾芻不知，共相隨去。",
    "T23n1443_016:0991c16_2": "偷道而行，遂便撿獲俱縛將來，廣說乃至世尊告言：「我觀十利，為二部弟子制其學處，應如是說：「若復苾芻尼，與賊商旅共同道行，乃至一村間者，波逸底迦。」",
    "T23n1443_016:0991c21_0": "餘義如上。",
    "T23n1443_016:0991c21_1": "與賊者，謂破壞村坊及偷關稅。",
    "T23n1443_016:0991c21_2": "同道行者，謂逈遠處共為伴侶，乃至一村間得波逸底迦。",
    "T23n1443_016:0991c23_3": "若以賊為防援、引導人者，同行無犯。",
    "T23n1443_016:0991c24_4": "或迷失道，彼來指示者，雖同道去，此亦無犯。",
    "T23n1443_016:0991c26_0": "壞生地學處第五十六",
    "T23n1443_016:0991c27_0": "緣處同前。",
    "T23n1443_016:0991c27_1": "時六眾苾芻自手掘地、或教人掘，俗旅見譏，乃至以緣白佛。",
    "T23n1443_016:0991c28_2": "佛集苾芻，以種種方便，讚歎持戒少欲知足，訶責多欲，告言：「我觀十利，為二部弟子制其學處，應如是說：「若復苾芻尼，自手掘地、若教人掘者，波逸底迦。」",
    "T23n1443_016:0992a04_0": "餘義如上，自他同前。",
    "T23n1443_016:0992a04_1": "地者，有其二種：謂生地、非生地。",
    "T23n1443_016:0992a05_2": "云何生地？",
    "T23n1443_016:0992a05_3": "謂性是生地，或因發掘於三月中經天大雨是名生地；若無雨者經六月後方名為生。",
    "T23n1443_016:0992a07_4": "釋罪如上。",
    "T23n1443_016:0992a07_5": "此中犯相其事云何？",
    "T23n1443_016:0992a08_6": "若尼掘損生地，得墮罪；若非生地，得惡作罪。",
    "T23n1443_016:0992a09_7": "若舉地皮時、若與地性相連者，波逸底迦；若不相連者，得惡作罪。",
    "T23n1443_016:0992a10_8": "若尼釘橛者，波逸底迦；若拔橛者，得惡作罪。",
    "T23n1443_016:0992a11_9": "若尼輒畫地者，得惡作罪。",
    "T23n1443_016:0992a12_10": "若輕為記數者，無犯。",
    "T23n1443_016:0992a12_11": "若牛糞著地而發起者，得惡作罪；若但取牛糞者，無犯。",
    "T23n1443_016:0992a13_12": "若尼崩河岸時損生地者，波逸底迦；若有璺裂而崩墮者，得惡作罪。",
    "T23n1443_016:0992a15_13": "若尼搖動河池中泥者，得惡作罪。",
    "T23n1443_016:0992a16_14": "若瓨在泥處而擎起者，得惡作罪。",
    "T23n1443_016:0992a16_15": "若牆上釘杙者，波逸底迦。",
    "T23n1443_016:0992a17_16": "若牛糞著牆發舉者，得惡作罪。",
    "T23n1443_016:0992a18_17": "若推牆壁與濕性相連者，得波逸底迦；若有璺裂者，得惡作罪。",
    "T23n1443_016:0992a19_18": "若畫壁，得惡作罪；若作記數想者，無犯。",
    "T23n1443_016:0992a20_19": "若牆上生青衣損動者，得惡作罪。",
    "T23n1443_016:0992a21_20": "若掘石地，石少土多者，得波逸底迦罪；若土少者，得惡作罪；若純石者，無犯。",
    "T23n1443_016:0992a23_0": "若掘砂地，砂少土多者，得波逸底迦；若砂多者，得惡作罪；若純砂者，無犯。",
    "T23n1443_016:0992a24_1": "若營作苾芻尼欲定基時，得好星候吉辰，無有淨人，應自以橛釘地，欲記疆界深四指者，無犯。",
    "T23n1443_016:0992a27_0": "過四月索食學處第五十七",
    "T23n1443_016:0992a28_0": "緣在劫比羅城。",
    "T23n1443_016:0992a28_1": "時釋迦大名請佛及僧三月飲食供養，并及一切所須之物不令有闕。",
    "T23n1443_016:0992a29_2": "時六眾於三月中常噉好食皆如醫教，三月既了尚從厨人索好美味，大名譏嫌，受他請了非分強索，以緣白佛，佛言：「勿復從施主強為乞索因生忿惱。」",
    "T23n1443_016:0992b04_3": "廣說先緣，乃至種種訶責，告諸苾芻：「我觀十利，為二部弟子制其學處，應如是說：「若復苾芻尼，有四月請，須時應受。",
    "T23n1443_016:0992b07_4": "若過受者，波逸底迦。」",
    "T23n1443_016:0992b09_0": "如是制已，時勝光大王請佛及僧三月供養。",
    "T23n1443_016:0992b10_0": "時有苾芻施主復請，佛言：「我今隨開，若別別請者應受無犯。」",
    "T23n1443_016:0992b11_1": "復有客來，不被王請遂行乞食，王因見之。",
    "T23n1443_016:0992b12_2": "問言：「我請眾僧，何因乞食？」",
    "T23n1443_016:0992b13_0": "答言：「我不受請。」",
    "T23n1443_016:0992b13_1": "王曰：「我今更請食。」",
    "T23n1443_016:0992b13_2": "佛言：「若更請者應受。」",
    "T23n1443_016:0992b14_3": "乃至慇懃重請，王請食了而行乞食。",
    "T23n1443_016:0992b15_4": "王復常請，佛言：「若常請者亦應受。」",
    "T23n1443_016:0992b15_5": "世尊讚歎持戒少欲，訶責多欲，告諸苾芻曰：「前是創制、今更隨開，應如是說：「若復苾芻尼，有四月請，須時應受。",
    "T23n1443_016:0992b18_6": "若過受者，除餘時，波逸底迦。",
    "T23n1443_016:0992b19_7": "餘時者，謂別請、更請、慇懃請、常請，此是時。」",
    "T23n1443_016:0992b21_0": "餘義如上。",
    "T23n1443_016:0992b21_1": "四月者，謂齊四月。",
    "T23n1443_016:0992b21_2": "請受者，請許其事。",
    "T23n1443_016:0992b22_3": "若過者，請過期限。",
    "T23n1443_016:0992b22_4": "除餘時者，謂別請時，即是不同餘人。",
    "T23n1443_016:0992b23_5": "更請，謂數數更請。",
    "T23n1443_016:0992b23_6": "慇懃請者，謂更慇懃盡心而請。",
    "T23n1443_016:0992b24_7": "常請者，謂是長時延請。",
    "T23n1443_016:0992b25_8": "此是時者，謂隨開時。",
    "T23n1443_016:0992b25_9": "釋罪如上。",
    "T23n1443_016:0992b25_10": "此中犯相其事云何？",
    "T23n1443_016:0992b26_11": "若尼他請麁食、從索美好，索時惡作，食便墮罪。",
    "T23n1443_016:0992b27_12": "若他與好食、從索麁者，索時惡作，食時無犯。",
    "T23n1443_016:0992b28_13": "如與乳等時，便從索酪等，索時惡作，食時墮罪。",
    "T23n1443_016:0992b29_14": "若病者無犯。",
    "T23n1443_016:0992b29_15": "若巡家乞食，主人見已持食而出，尼情悕者應告彼曰：「更不須飯。」",
    "T23n1443_016:0992c02_16": "若返問言：「聖者！",
    "T23n1443_016:0992c02_17": "更何所須？」",
    "T23n1443_016:0992c02_18": "者，此即是請，隨所須者當就覓之，無犯。",
    "T23n1443_016:0992c04_0": "遮傳教學處第五十八",
    "T23n1443_016:0992c05_0": "緣在王舍城。",
    "T23n1443_016:0992c05_1": "世尊法爾，若制二部共學處時，即二部僧伽並皆須集，此之學處是二部共有，然尼眾不集。",
    "T23n1443_016:0992c07_2": "佛告具壽阿難陀：「汝可語朱荼半託迦：『汝當持此學處詣苾芻尼眾而為宣告。』」",
    "T23n1443_016:0992c09_3": "彼奉佛教已，便往尼寺欲宣佛教。",
    "T23n1443_016:0992c09_4": "於其中路見六眾問：「是何學處？」",
    "T23n1443_016:0992c10_5": "即為陳說。",
    "T23n1443_016:0992c10_6": "「若復苾芻尼，有四月請須時應受。",
    "T23n1443_016:0992c11_7": "若過受者，除餘時，波逸底迦，乃至此是時。」",
    "T23n1443_016:0992c12_8": "既為說已，六眾報曰：「汝是愚癡，不分明、不善好，豈用汝言？",
    "T23n1443_016:0992c13_9": "我若見餘善閑三藏者，當隨彼言受行學處。」",
    "T23n1443_016:0992c14_10": "作是罵已遂便捨去。",
    "T23n1443_016:0992c15_11": "又至十二眾尼處，彼亦作非法言。",
    "T23n1443_016:0992c16_12": "餘眾苾芻、苾芻尼聞已歡喜頂受奉行，廣說乃至世尊問實訶責，告言：「我觀十利制其學處，應如是說：「若復苾芻尼，聞諸苾芻尼作如是語：『具壽！",
    "T23n1443_016:0992c19_13": "仁當習行如是學處。』",
    "T23n1443_016:0992c20_14": "彼作是語：『我實不能用，汝愚癡、不分明、不善解者所說之言受行學處。",
    "T23n1443_016:0992c22_0": "我若見餘善閑三藏，當隨彼言而受行。』",
    "T23n1443_016:0992c22_1": "者，波逸底迦。",
    "T23n1443_016:0992c23_2": "若彼苾芻尼實欲求解者，當問三藏，此是時。」",
    "T23n1443_016:0992c25_0": "餘義如上。",
    "T23n1443_016:0992c25_1": "「具壽！",
    "T23n1443_016:0992c25_2": "仁今當習如是學處」者，謂是所傳學處。",
    "T23n1443_016:0992c26_3": "「不能用汝愚癡」等者，謂思其惡思、說其惡說、作其惡作，名之為愚。",
    "T23n1443_016:0992c27_4": "若不持經律論，名之為癡。",
    "T23n1443_016:0992c28_5": "若於三藏不了其義，名不分明。",
    "T23n1443_016:0992c29_0": "若於三藏不善決擇，名不善解。",
    "T23n1443_016:0992c29_1": "餘文易知，乃至釋罪皆如上說。",
    "T23n1443_016:0993a01_2": "此中犯相其事云何？",
    "T23n1443_016:0993a01_3": "若尼告餘尼，作如是語：「仁可習行如是學處。」",
    "T23n1443_016:0993a02_4": "彼便報云：「我不能用汝語。」",
    "T23n1443_016:0993a03_5": "便以愚等四事，一一說時皆得墮罪。",
    "T23n1443_016:0993a04_6": "若彼前人是實愚等，說時無犯。",
    "T23n1443_016:0993a06_0": "默聽鬪諍學處第五十九",
    "T23n1443_016:0993a07_0": "緣在室羅伐城。",
    "T23n1443_016:0993a07_1": "時十七眾見六眾中有命過者，鄔陀夷依大眾住。",
    "T23n1443_016:0993a08_2": "時十七眾憶先被欺，於食堂中共為籌議，欲與鄔波難陀作捨置羯磨，彼便詣其窓所側耳而聽，即入堂中苦為剋責。",
    "T23n1443_016:0993a11_3": "如是十七眾在處議論，皆往竊聽共為鬪亂。",
    "T23n1443_016:0993a12_4": "廣說乃至世尊訶責告言：「我觀十利，為二部弟子制其學處，應如是說：「若復苾芻尼，知餘苾芻尼評論事生，求過紛擾諍競而住，默然往彼聽其所說，作如是念：『我欲聽已，當令鬪亂。』",
    "T23n1443_016:0993a16_5": "以此為緣者，波逸底迦。」",
    "T23n1443_016:0993a18_0": "餘義如上。",
    "T23n1443_016:0993a18_1": "言評論事者，謂初見不可意事始作評論。",
    "T23n1443_016:0993a19_2": "言求過者，謂求覓過愆更相道說。",
    "T23n1443_016:0993a19_3": "紛擾者，謂情不含忍發舉其事。",
    "T23n1443_016:0993a20_4": "諍競者，以此諍事入鬪諍門，自結朋黨共相扶扇。",
    "T23n1443_016:0993a21_5": "鬪諍而住默而聽者，謂竊聽其言隨彼所說。",
    "T23n1443_016:0993a22_6": "鬪亂者，欲令紛競不止息也。",
    "T23n1443_016:0993a23_7": "釋罪如上。",
    "T23n1443_016:0993a23_8": "此中犯相，若尼在於閣共為議論，有餘苾芻尼昇閣之時，應蹈階道作聲、或謦欬、或彈指。",
    "T23n1443_016:0993a25_9": "若不作如是事昇閣之時，但聞言聲未解其義，得惡作罪；若解言義便得墮罪。",
    "T23n1443_016:0993a27_10": "廣說如前，乃至門屋輕重之罪，隨事應知。",
    "T23n1443_016:0993a28_11": "若經行處、若靜林中，亦准事應識。",
    "T23n1443_016:0993a29_12": "若隨路行時共為籌議，苾芻尼後來，所有行法皆准昇閣應知，若不作者得罪輕重如上。",
    "T23n1443_016:0993b02_13": "若先無讐隙，偶爾聞之，或復聽已，欲令鬪諍方便殄息者，無犯。",
    "T23n1443_016:0993b04_0": "不與欲默然起去學處第六十",
    "T23n1443_016:0993b05_0": "緣處同前。",
    "T23n1443_016:0993b05_1": "時鄔陀夷斷諸結惑，廣如上說。",
    "T23n1443_016:0993b05_2": "乃至十七眾共為籌議，集苾芻眾已詣上座前，作如是白：「我今有所詰問……乃至欲與鄔波難陀作捨置羯磨。」",
    "T23n1443_016:0993b08_3": "難陀聞已遂生怖懼，默而起去，廣說乃至世尊訶責告言：「我觀十利，為二部弟子制其學處，應如是說：「若復苾芻尼，知眾如法評論事時，默然從座起去者，波逸底迦。」",
    "T23n1443_016:0993b13_0": "如是制已，時諸苾芻尼久在眾中，其看病人及授事人，事有廢闕。",
    "T23n1443_016:0993b14_1": "由此為緣，佛更聽許：「若有緣者應囑授去。」",
    "T23n1443_016:0993b15_2": "世尊讚歎持戒，乃至廣說：「前是創制、此是隨開，應如是說：「若復苾芻尼，知眾如法評論事時，默然從座起去，有苾芻尼不囑授者，除餘緣故，波逸底迦。」",
    "T23n1443_016:0993b20_0": "餘義如上。",
    "T23n1443_016:0993b20_1": "眾謂佛弟子。",
    "T23n1443_016:0993b20_2": "如法評論者，謂是如法單白、白二、白四羯磨。",
    "T23n1443_016:0993b21_3": "默然從座起去者，謂出勢分外。",
    "T23n1443_016:0993b22_4": "不囑授者，有尼不語知而去。",
    "T23n1443_016:0993b22_5": "釋罪同前。",
    "T23n1443_016:0993b23_6": "此中犯相其事云何？",
    "T23n1443_016:0993b23_7": "若苾芻尼，知眾有如法事言論決擇，有尼不囑授，默然從座而起去者，乃至言聲所及處來，得惡作罪。",
    "T23n1443_016:0993b25_8": "捨此處時，得根本罪。",
    "T23n1443_016:0993b27_0": "第七攝頌曰：　不恭敬飲食、　　入聚往餘家、　明相攝耳筩、　　床足綿敷具。",
    "T23n1443_016:0993c01_0": "不恭敬學處第六十一",
    "T23n1443_016:0993c02_0": "緣在王舍城。",
    "T23n1443_016:0993c02_1": "時有二苾芻，知諸苾芻集食堂中欲殄諍事，一順眾命，一便違教不赴眾所。",
    "T23n1443_016:0993c04_2": "以緣白佛，佛以此緣同前訶責，「為二部弟子制其學處，應如是說：「若復苾芻尼，不恭敬者，波逸底迦。」",
    "T23n1443_016:0993c07_0": "餘義如上。",
    "T23n1443_016:0993c07_1": "不恭敬者，其有二種：一、謂大眾，二、是別人，於此二處不恭敬時，皆得墮罪。",
    "T23n1443_016:0993c08_2": "此中犯相其事云何？",
    "T23n1443_016:0993c09_3": "若尼知大眾集評論事時，喚令赴集而不來者，便得墮罪。",
    "T23n1443_016:0993c10_4": "喚住不住、遣去不去，遣取臥具而不肯取、不遣取時即便強取，遣詣房等事皆同此，違眾教時皆得墮罪。",
    "T23n1443_016:0993c13_5": "若尼見親教、軌範二師作如是語，喚來不來乃至房等事，違別人教時皆得惡作。",
    "T23n1443_016:0993c14_6": "若依道理而白知者、非不恭敬，此皆無犯。",
    "T23n1443_016:0993c16_0": "飲酒學處第六十二",
    "T23n1443_016:0993c17_0": "緣在室羅伐城。",
    "T23n1443_016:0993c17_1": "有一長者名曰浮圖，大富多財衣食豐足，娶妻未久誕生一女，顏貌端正人所愛樂。",
    "T23n1443_016:0993c19_2": "至年長大，娉與給孤獨長者男為妻，後誕一息。",
    "T23n1443_016:0993c20_3": "父見歡喜，唱言：「善來！",
    "T23n1443_016:0993c20_4": "善來！」",
    "T23n1443_016:0993c20_5": "時諸親族因與立名，號曰善來。",
    "T23n1443_016:0993c21_6": "由此孩兒薄福力故，所有家產日就消亡，父母俱喪。",
    "T23n1443_016:0993c22_7": "時諸人眾見其如此，遂號惡來。",
    "T23n1443_016:0993c23_8": "與乞匃人共為半侶，以乞活命。",
    "T23n1443_016:0993c24_9": "廣說乃至修青處觀影像現前，世尊復為演說法要示教利喜，便證見諦，出家離俗修持梵行，發大勇猛守堅固心，於初後夜思惟忘倦，斷除結惑證阿羅漢果，說伽他曰：「昔於諸佛所，　　但持瓦鐵身；　今聞世尊教，　　轉作真金體。",
    "T23n1443_016:0994a02_0": "　我於生死中，　　更不受後有；　奉持無漏法，　　安趣涅槃城。",
    "T23n1443_016:0994a04_0": "　若人樂珍寶，　　及生天解脫；　當近善知識，　　所欲皆隨意。」",
    "T23n1443_016:0994a06_0": "時不信敬者便生嫌議：「沙門喬答摩！",
    "T23n1443_016:0994a06_1": "貧賤愚人皆度出家，以為走使。」",
    "T23n1443_016:0994a07_2": "世尊為欲發起善來德故，令調毒龍，乃至龍受三歸并五學處。",
    "T23n1443_016:0994a08_3": "佛告諸苾芻：「我諸弟子聲聞之中降伏毒龍，善來第一。」",
    "T23n1443_016:0994a10_4": "時收摩羅山遠近諸人婆羅門等，見伏毒龍眾無惱害。",
    "T23n1443_016:0994a11_5": "時有婆羅門奉請善來，以上妙飲食至誠供養令飽食已，欲使善來食速消化，便以少許飲象之酒置飲漿中。",
    "T23n1443_016:0994a13_6": "善來不知，飲此漿已醉臥于地。",
    "T23n1443_016:0994a14_7": "諸佛世尊於一切時得不忘念，便於善來臥處化為草菴，蓋覆其身不令人見，告諸苾芻曰：「汝等當觀善來所作，於江猪山處降伏菴婆毒龍，豈復今時能調小蟹？",
    "T23n1443_016:0994a18_8": "汝諸苾芻！",
    "T23n1443_016:0994a18_9": "若飲酒者有斯大失。」",
    "T23n1443_016:0994a18_10": "即以無量百千網鞔輪相福德殊勝莊嚴王手，摩善來頂，告言：「善來！",
    "T23n1443_016:0994a20_11": "何不觀察受斯困頓？」",
    "T23n1443_016:0994a20_12": "爾時善來得少醒悟，隨從佛後至逝多林。",
    "T23n1443_016:0994a21_13": "佛洗足已，於如常座就之而坐，告諸苾芻曰：「汝等當觀，諸飲酒者有斯過失。」",
    "T23n1443_016:0994a23_14": "讚歎持戒，廣說乃至「我觀十利，為二部弟子制其學處，應如是說：「若復苾芻尼，飲諸酒者，波逸底迦。」",
    "T23n1443_016:0994a26_0": "餘義如上。",
    "T23n1443_016:0994a26_1": "言諸酒者，謂米麴酒，或以根莖皮葉花果相和成酒，此等諸酒飲時令人惛醉。",
    "T23n1443_016:0994a28_2": "飲者，謂吞咽。",
    "T23n1443_016:0994a28_3": "釋罪如前。",
    "T23n1443_016:0994a28_4": "此中犯相其事云何？",
    "T23n1443_016:0994a29_5": "若尼飲諸酒時能令人醉，波逸底迦；若不醉人飲，得惡作罪。",
    "T23n1443_016:0994b01_6": "若尼見彼諸酒，有酒色酒氣酒味，若能醉者波逸底迦；若不醉者得三惡作。",
    "T23n1443_016:0994b03_7": "若尼飲諸酒時，有酒色酒氣，若能醉者波逸底迦；若不醉者，得二惡作。",
    "T23n1443_016:0994b04_8": "若尼飲諸酒時，但有酒色，若能醉者隨罪，若不醉者得一惡作。",
    "T23n1443_016:0994b06_9": "若食酒糟醉者墮罪，若不醉者得惡作罪。",
    "T23n1443_016:0994b07_10": "若尼食諸根莖葉花果能醉人者，皆得惡作。",
    "T23n1443_016:0994b09_0": "佛告諸苾芻苾芻尼：「汝等若以我為師者，凡是諸酒不應自飲，亦不與人，乃至不以茅端渧酒而著口中，若故違者得越法罪。",
    "T23n1443_016:0994b11_1": "若苾芻尼飲醋之時，有酒色者，飲之無犯。",
    "T23n1443_016:0994b12_2": "若飲熟煮酒者，此亦無犯。",
    "T23n1443_016:0994b13_3": "若是醫人令含酒，或塗身者，無犯。」",
    "T23n1443_016:0994b15_0": "非時入聚落不囑授苾芻尼學處第六十三緣處同前。",
    "T23n1443_016:0994b16_1": "時有餘處婆羅門，來此城中娶婦同居，未經多時誕生一女。",
    "T23n1443_016:0994b17_2": "年漸長大，共諸童女往逝多林至寺門前。",
    "T23n1443_016:0994b18_3": "時鄔陀夷見此女人顏容姿媚，遂起染心，即摩觸彼身鳴唼其口。",
    "T23n1443_016:0994b20_0": "是時童女欲行非法，鄔陀夷不然其事。",
    "T23n1443_016:0994b20_1": "女懷瞋忿，遂以指甲自爴身形，既還家已告其父曰：「鄔陀夷損我童女。」",
    "T23n1443_016:0994b22_2": "其父即告五百婆羅門，各懷瞋忿共集一處，欲打鄔陀夷。",
    "T23n1443_016:0994b23_3": "時五百人即至其所俱共牽曳，乃至移足亦不能令動。",
    "T23n1443_016:0994b25_0": "世尊知已作如是念：「此是最後教誡鄔陀夷事。」",
    "T23n1443_016:0994b26_1": "佛衰其力令無所堪，諸婆羅門見其力弱，即共熟打幾將至死，曳至王門。",
    "T23n1443_016:0994b27_2": "時王於高樓上晝日而睡，佛以神力令王驚覺，廣說乃至勝鬘夫人告令改悔。",
    "T23n1443_016:0994b29_3": "聞斯責已發勇猛心，未久之間，眾惑皆斷證阿羅漢果，廣度人民，世尊記為教化人中最為第一。",
    "T23n1443_016:0994c02_4": "後因夜入他舍，非理被殺棄糞聚中。",
    "T23n1443_016:0994c03_5": "爾時世尊至住處已，告諸苾芻：「此由非時行，招斯大過。」",
    "T23n1443_016:0994c04_6": "廣說乃至「我觀十利，為二部弟子制其學處，應如是說：若復苾芻尼，非時入聚落者，波逸底迦。」",
    "T23n1443_016:0994c06_7": "如是制已，諸苾芻尼有看病人，不得非時入村，遂闕瞻視；知僧事者僧事廢闕。",
    "T23n1443_016:0994c08_8": "以事白佛，佛言：「有苾芻尼者囑授應去。",
    "T23n1443_016:0994c09_9": "應告彼曰：『具壽存念！",
    "T23n1443_016:0994c09_10": "我有看病因緣、或為眾事，須非時入聚落。",
    "T23n1443_016:0994c10_11": "白具壽知。』",
    "T23n1443_016:0994c11_12": "彼答云：『奧箄迦。』」",
    "T23n1443_016:0994c11_13": "時有苾芻於俗舍內先寄衣鉢，其舍非時忽然火起，即便往取；行至中路憶不囑授，遂即迴還，衣鉢燒盡，佛言：「除因緣故。",
    "T23n1443_016:0994c14_14": "前是創制、今更隨開，應如是說：「若復苾芻尼非時入聚落，不囑授餘苾芻尼，除因緣故，波逸底迦。」",
    "T23n1443_016:0994c17_0": "餘義如上。",
    "T23n1443_016:0994c17_1": "非時者，有二分齊：謂從過午至明相未出。",
    "T23n1443_016:0994c18_2": "聚落義如上。",
    "T23n1443_016:0994c18_3": "入者，謂至村門。",
    "T23n1443_016:0994c18_4": "餘苾芻尼者，謂於其處既有苾芻尼而不告語。",
    "T23n1443_016:0994c19_5": "除時因緣者，謂有難緣，餘義如上。",
    "T23n1443_016:0994c20_6": "此中犯相其事云何？",
    "T23n1443_016:0994c21_7": "若苾芻尼，於非時非時想疑，得根本罪；於時作非時想疑，得惡作罪。",
    "T23n1443_016:0994c22_8": "餘二無犯。",
    "T23n1443_016:0994c22_9": "餘有昔因緣，同苾芻說。",
    "T23n1443_016:0994c24_0": "受食前食後請學處第六十四",
    "T23n1443_016:0994c25_0": "緣處同前。",
    "T23n1443_016:0994c25_1": "時此城中有一長者，大富多財受用豐足。",
    "T23n1443_016:0994c26_2": "時鄔陀夷因乞食至其舍，為說法要：施食之人獲五功德，謂長命、色、力、安樂、詞辯。",
    "T23n1443_016:0994c27_3": "長者聞已持食奉施，深心歡喜頂禮其足，歸依三寶受五學處。",
    "T23n1443_016:0994c29_4": "時鄔陀夷復於他日至長者家，長者白言：「我請佛僧就舍而食，仁可早來。」",
    "T23n1443_016:0995a02_0": "即於晨朝至長者宅，報曰：「我有緣事暫至餘家，我若未來不須行食。」",
    "T23n1443_016:0995a03_1": "佛將大眾詣長者家，時諸苾芻報長者曰：「應唱隨意。」",
    "T23n1443_016:0995a04_2": "長者報曰：「聖者！",
    "T23n1443_016:0995a05_3": "我為大眾設斯座褥。」",
    "T23n1443_016:0995a05_4": "佛言：「此即便是唱隨意訖，宜應就坐。」",
    "T23n1443_016:0995a06_5": "時鄔陀夷時欲將過方至行食，諸苾芻輩有噉少許、有不食者，佛為長者說施頌已，從座而去。",
    "T23n1443_016:0995a08_6": "鄔波難陀即於此住不往寺中，當時是十五日眾僧長淨不來赴集，復無持欲人，眾皆久坐妨廢法事，求覓不得令眾疲勞，廣說乃至「我觀十利，為二部弟子制其學處，應如是說：「若復苾芻尼，受食家請，食前食後行詣餘家者，波逸底迦。」",
    "T23n1443_016:0995a15_0": "如是制已，時有看病、知僧事者同前過起，佛聞此已，告曰：「前是創制、今復隨開，應如是說：「若復苾芻尼，受食家請，食前食後行詣餘家不囑授者，除因緣故，波逸底迦。」",
    "T23n1443_016:0995a19_0": "餘義如上。",
    "T23n1443_016:0995a19_1": "食家請者，謂他請喚。",
    "T23n1443_016:0995a19_2": "食前者，謂是午前，若出行時過二家者，便得墮罪。",
    "T23n1443_016:0995a20_3": "食後者，謂過午已後，若出行時過三家者，便得墮罪。",
    "T23n1443_016:0995a22_0": "不囑授者，謂不報人，應囑施主云：「我往某處。」",
    "T23n1443_016:0995a23_0": "或囑苾芻尼云：「向某處。」",
    "T23n1443_016:0995a23_1": "結罪如上。",
    "T23n1443_016:0995a23_2": "此中犯相，若受食家請，食前行過二家、食後行過三家，不囑授得墮罪。",
    "T23n1443_016:0995a25_3": "若不以此苾芻尼為先首而請喚者，無犯。",
    "T23n1443_016:0995a27_0": "入王宮學處第六十五",
    "T23n1443_016:0995a28_0": "緣處同前。",
    "T23n1443_016:0995a28_1": "時鄔陀夷不知機變，夜聞兵馬鈴鐸之響，即便驚覺作如是念：「豈非王眾有事他行？」",
    "T23n1443_016:0995b01_2": "即於未明作天明想，執持衣鉢入王宮中。",
    "T23n1443_016:0995b02_3": "勝鬘夫人聞已，迎接敬受經教，再三反覆猶未天明。",
    "T23n1443_016:0995b03_4": "宮人譏議：「王雖敬信，情無間然，苾芻不識時機中宵而至，王未藏寶及諸寶類，而便造次輒到宮門。」",
    "T23n1443_016:0995b05_5": "廣說乃至佛以此緣，告諸苾芻苾芻尼：「入王宮者有十種過失，廣說具如大苾芻律，乃至我觀十利，為二部弟子制其學處，應如是說：「若復苾芻尼明相未出，剎帝利灌頂王未藏寶及寶類，若入過宮門閫者，波逸底迦。」",
    "T23n1443_016:0995b11_0": "如是制已，復於異時，王請佛僧。",
    "T23n1443_016:0995b11_1": "世尊不去，令舍利子與眾俱行。",
    "T23n1443_016:0995b12_2": "既至王門不敢輒入，王命令進。",
    "T23n1443_016:0995b13_3": "舍利子作念：「世尊制戒，不許輒入宮門。",
    "T23n1443_016:0995b14_0": "今得王教，復不許違。",
    "T23n1443_016:0995b14_1": "佛以此緣或容開許。」",
    "T23n1443_016:0995b14_2": "即入宮內。",
    "T23n1443_016:0995b15_3": "還至佛所，述如上事。",
    "T23n1443_016:0995b15_4": "佛告舍利子：「善哉！",
    "T23n1443_016:0995b16_5": "我未開許汝已知時。",
    "T23n1443_016:0995b16_6": "汝等當知，前是創制、今更隨開，為諸弟子應如是說：「若復苾芻尼，明相未出，剎帝利灌頂王未藏寶及寶類，若入過宮門閫者，除餘緣故，波逸底迦。」",
    "T23n1443_016:0995b21_0": "餘義如上。",
    "T23n1443_016:0995b21_1": "明相未出者，謂天未曉，有三種相。",
    "T23n1443_016:0995b22_0": "王及寶等並如餘說。",
    "T23n1443_016:0995b22_1": "宮門閫者，有三種別：謂城門、王門、宮門。",
    "T23n1443_016:0995b23_2": "過者，謂舉足越。",
    "T23n1443_016:0995b23_3": "除餘緣故者，除得勝法如舍利子等。",
    "T23n1443_016:0995b24_4": "釋罪如上。",
    "T23n1443_016:0995b24_5": "此中犯相，若尼未曉未曉想及疑，越城門者，得惡作罪；曉未曉想疑，亦得惡作。",
    "T23n1443_016:0995b26_6": "王門亦爾。",
    "T23n1443_016:0995b26_7": "若越宮門想疑，本罪；次二惡作；後二句無犯。",
    "T23n1443_016:0995b27_8": "若王妃及太子大臣喚，亦無犯。",
    "T23n1443_016:0995b29_0": "詐言不知學處第六十六",
    "T23n1443_016:0995c01_0": "緣處同前。",
    "T23n1443_016:0995c01_1": "佛言：「半月半月應說波羅底木叉戒。」",
    "T23n1443_016:0995c02_2": "奉教而說。",
    "T23n1443_016:0995c02_3": "六眾聽戒之時，作如是語：「我今始知是法在戒經中說。」",
    "T23n1443_016:0995c03_4": "諸苾芻曰：「仁等比來豈不聞耶？」",
    "T23n1443_016:0995c04_5": "答曰：「豈可我等唯聽說此更無餘事？」",
    "T23n1443_016:0995c05_6": "乃至世尊訶責，「為二部弟子制其學處，應如是說：「若復苾芻尼，半月半月說戒經時，作如是語：『具壽！",
    "T23n1443_016:0995c08_7": "我今始知是法戒經中說。』",
    "T23n1443_016:0995c08_8": "諸苾芻尼知是苾芻尼若二、若三同作長淨，況復過此，應語彼言：『具壽！",
    "T23n1443_016:0995c10_9": "非不知故得免其罪，汝所犯罪應如法說悔。』",
    "T23n1443_016:0995c11_10": "當勸喻言：『具壽！",
    "T23n1443_016:0995c11_11": "此法希奇難可逢遇，汝說戒時，不恭敬、不住心、不殷重、不作意、不一想、不攝耳、不策念而聽法。』",
    "T23n1443_016:0995c13_12": "者，波逸底迦。」",
    "T23n1443_016:0995c15_0": "餘義如上。",
    "T23n1443_016:0995c15_1": "說戒經時者，謂從八他勝乃至七滅諍法，相次而說詮其要義。",
    "T23n1443_016:0995c16_2": "我今始知等者，謂六眾與餘苾芻屢同聽戒，而彼故言我不知者，意欲令他心生憂悔故諠惱時眾。",
    "T23n1443_016:0995c18_3": "諸苾芻當勸喻言等者，明不恭敬等有所虧失故。",
    "T23n1443_016:0995c20_0": "此中犯相者，尼見說八他勝時如是乃至二十一殘罪七滅諍法，作如是說者，一一說時皆得墮罪。",
    "T23n1443_016:0995c22_1": "若實不了知如愚癡人者，說實無犯。",
    "T23n1443_016:0995c24_0": "作針筒學處第六十七",
    "T23n1443_016:0995c25_0": "緣處同前。",
    "T23n1443_016:0995c25_1": "有一工人名曰達摩，善牙骨作，先於外道心生敬信，因來寺中而聽法要，棄彼偽教契想真宗，念曰：「然我家貧難修福業，宜可自勵役己惠人。」",
    "T23n1443_016:0995c28_2": "白諸苾芻、苾芻尼曰：「我善牙作及骨，若須針筒，我當施手為造。」",
    "T23n1443_016:0995c29_3": "時彼工入因致貧困，衣不掩形、食不充口。",
    "T23n1443_016:0996a01_4": "外道見問：「汝於先時家道豐贍，今依剃髮遂致貧窮。",
    "T23n1443_016:0996a02_5": "以此察之，孰為勝友？」",
    "T23n1443_016:0996a03_6": "廣說乃至世尊訶責，告諸苾芻：「我觀十利，為二部弟子制其學處，應如是說：「若復苾芻尼，用骨牙角作針筒，成者應打碎，波逸底迦。」",
    "T23n1443_016:0996a08_0": "餘義如上。",
    "T23n1443_016:0996a08_1": "其骨牙角如事可知。",
    "T23n1443_016:0996a08_2": "有二種針筒：一、筒，二、管。",
    "T23n1443_016:0996a09_3": "若用骨牙角作者，二皆不許。",
    "T23n1443_016:0996a09_4": "若自、若他並不應作。",
    "T23n1443_016:0996a10_5": "若成者即應打碎，其罪說悔。",
    "T23n1443_016:0996a11_6": "其所對人應問云：「爾針筒打碎未？」",
    "T23n1443_016:0996a11_7": "若不問者得惡作罪。",
    "T23n1443_016:0996a12_8": "問已方悔。",
    "T23n1443_016:0996a12_9": "尼應用竹[竺二+韋]為筒，或氈片等以安其針，時可數看勿令生垢，此皆無犯。",
    "T23n1443_016:0996a15_0": "作過量床學處第六十八",
    "T23n1443_016:0996a16_0": "緣處同前。",
    "T23n1443_016:0996a16_1": "時有苾芻人間遊行至逝多林間，日暮門閉。",
    "T23n1443_016:0996a17_2": "即於門屋下坐，短脚床洗足歛身入定。",
    "T23n1443_016:0996a18_3": "有蛇愛冷在床前住，見苾芻垂頭，遂螫其額，因即身亡生三十三天。",
    "T23n1443_016:0996a19_4": "廣說乃至以事白佛，佛言：「不應下小床上而為寢臥，亦不應床前洗足，違者得越法罪。」",
    "T23n1443_016:0996a21_5": "時六眾聞是制已，遂作高床，脚長七肘緣梯上下，俗旅譏嫌。",
    "T23n1443_016:0996a23_6": "世尊訶責告諸苾芻：「我觀十利，為二部弟子制其學處，應如是說：「若復苾芻尼，作大小床足，應高佛八指。",
    "T23n1443_016:0996a25_7": "若過作者應截去，波逸底迦。」",
    "T23n1443_016:0996a27_0": "如是制已，時鄔陀夷身形長大，坐彼床時頦拄著膝，佛言：「此更隨開，除入梐木，若過者應截去，波逸底迦。」",
    "T23n1443_016:0996b01_0": "餘義如上。",
    "T23n1443_016:0996b01_1": "作大小床者，謂自作使人造。",
    "T23n1443_016:0996b01_2": "此大床及小座時應高佛八指者，佛謂大師，此之八指長中人一肘。",
    "T23n1443_016:0996b03_3": "除入梐木者，除床脚入梐木，此非是量。",
    "T23n1443_016:0996b04_4": "若過作者，謂量若過應截去。",
    "T23n1443_016:0996b04_5": "墮罪應說悔。",
    "T23n1443_016:0996b05_6": "此中犯相，若為僧作、若自為作，過八指量者應截去。",
    "T23n1443_016:0996b06_7": "其罪說除。",
    "T23n1443_016:0996b06_8": "對說罪者，應可問言：「床脚截未？」",
    "T23n1443_016:0996b07_9": "若不問者得惡作罪，其罪不應說悔。",
    "T23n1443_016:0996b08_10": "若依量作者無犯。",
    "T23n1443_016:0996b09_0": "用草木綿貯床學處第六十九",
    "T23n1443_016:0996b10_0": "緣處同前。",
    "T23n1443_016:0996b10_1": "時鄔波難陀分得大床，以木綿貯安儭而臥。",
    "T23n1443_016:0996b11_2": "有年老者來，合與臥具時，便去儭物以散木綿，令其寢息，身衣總白。",
    "T23n1443_016:0996b12_3": "以緣白佛，佛言：「我觀十利，為二部弟子制其學處，應如是說：若復苾芻尼，以木綿等貯僧床座者，應撤去，波逸底迦。」",
    "T23n1443_016:0996b16_0": "餘義如上。",
    "T23n1443_016:0996b16_1": "言貯物者有五種：一、苫末梨，二、荻苫，三、頞迦，四、蒲薹，五、羊毛。",
    "T23n1443_016:0996b17_2": "若尼以五種物自貯、教人貯，皆得墮罪。",
    "T23n1443_016:0996b18_3": "此中犯者，苾芻尼若僧、私床座，以木綿等而散貯者，皆得墮罪。",
    "T23n1443_016:0996b20_0": "絮應撤去，罪應說悔，餘並同前。",
    "T23n1443_016:0996b21_0": "過量作尼師但那學處第七十",
    "T23n1443_016:0996b22_0": "緣處同前。",
    "T23n1443_016:0996b22_1": "如世尊說：「若受用僧伽臥具及餘人物乃至私物，應用儭身替。」",
    "T23n1443_016:0996b23_2": "不識其量遂便大作，小者棄擲或嫌長短，廣說乃至世尊「為二部弟子制其學處，應如是說：「若復苾芻尼，作尼師但那當應量作。",
    "T23n1443_016:0996b26_3": "是中量者，長佛二張手、廣一張手半。",
    "T23n1443_016:0996b27_4": "若過作者，波逸底迦。」",
    "T23n1443_016:0996b28_5": "如是制已，時吐羅尼身形長大，每至臥時為護臥具故，於其足邊以諸樹葉而為儭替，乃至佛言：「此復重開，長中更增一張手。",
    "T23n1443_016:0996c02_0": "若過作者應截去，波逸底迦。」",
    "T23n1443_016:0996c03_0": "餘義如上。",
    "T23n1443_016:0996c03_1": "尼師但那者，謂敷具也。",
    "T23n1443_016:0996c03_2": "若自作、使人，皆悉同犯。",
    "T23n1443_016:0996c04_3": "應量者，如文可知。",
    "T23n1443_016:0996c04_4": "若佛一張手，當中人三張手，總長九張手，合有四肘半。",
    "T23n1443_016:0996c05_5": "廣一張手半者，當中人四張手，復有六指。",
    "T23n1443_016:0996c06_6": "若不依此量而過作者，物應截去，罪應說悔，餘問答等並如上說。",
    "T23n1443_016:0996c09_0": "第八攝頌曰：　覆瘡佛衣量、　　蒜剃洗手拍、　自煮食水灑、　　生草棄牆外。",
    "T23n1443_016:0996c12_0": "作覆瘡衣學處第七十一",
    "T23n1443_016:0996c13_0": "緣處同前。",
    "T23n1443_016:0996c13_1": "如世尊說：「作覆瘡衣。」",
    "T23n1443_016:0996c13_2": "苾芻及尼不知當云何作？",
    "T23n1443_016:0996c14_3": "其量過大或時太小。",
    "T23n1443_016:0996c14_4": "乃至世尊「制其學處，應如是說：若復苾芻尼，作覆瘡衣當應量作。",
    "T23n1443_016:0996c16_5": "是中量者，長佛四張手、廣二張手。",
    "T23n1443_016:0996c17_0": "若過作者應截去，波逸底迦。」",
    "T23n1443_016:0996c18_0": "餘義如上。",
    "T23n1443_016:0996c18_1": "覆瘡衣者，謂覆身瘡疥也。",
    "T23n1443_016:0996c18_2": "其佛張手及有過截，并說罪等，廣如上說。",
    "T23n1443_016:0996c20_0": "同佛衣量作衣學處第七十二",
    "T23n1443_016:0996c21_0": "緣處同前。",
    "T23n1443_016:0996c21_1": "時鄔波難陀與佛等量作衣，但披一邊、餘聚肩上。",
    "T23n1443_016:0996c22_2": "佛以此緣告諸苾芻：「我觀十利，為二部弟子制其學處，應如是說：「若復苾芻尼，同佛衣量作衣或復過者，波逸底迦。",
    "T23n1443_016:0996c25_3": "是中佛衣量者，長佛十張手、廣六張手，此是佛衣量。」",
    "T23n1443_016:0996c27_0": "餘義如上。",
    "T23n1443_016:0996c27_1": "佛衣者，大師衣也。",
    "T23n1443_016:0996c27_2": "長佛十張手，當中人三十張手有十五肘。",
    "T23n1443_016:0996c28_3": "廣六者，當十八張手有九肘，或復過此皆犯墮罪。",
    "T23n1443_016:0996c29_4": "廣如上說。",
    "T23n1443_016:0997a01_0": "根本說一切有部苾芻尼毘奈耶卷第十六"
}