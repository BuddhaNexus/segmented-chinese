{
    "T51n2087_005:0893c04_0": "大唐西域記卷第五(六國)",
    "T51n2087_005:0893c06_0": "三藏法師玄奘奉　詔譯",
    "T51n2087_005:0893c07_0": "大總持寺沙門辯機撰",
    "T51n2087_005:0893c08_0": "羯若鞠闍國阿踰陀國",
    "T51n2087_005:0893c09_0": "阿耶穆佉國鉢邏耶伽國",
    "T51n2087_005:0893c10_0": "憍賞彌國鞞索(山格反)迦國",
    "T51n2087_005:0893c11_0": "羯若鞠闍國，周四千餘里。",
    "T51n2087_005:0893c11_1": "國大都城西臨殑伽河，其長二十餘里，廣四五里。",
    "T51n2087_005:0893c12_2": "城隍堅峻，臺閣相望，花林池沼，光鮮澄鏡。",
    "T51n2087_005:0893c13_3": "異方奇貨，多聚於此。",
    "T51n2087_005:0893c14_4": "居人豐樂，家室富饒。",
    "T51n2087_005:0893c14_5": "華菓具繁，稼穡時播。",
    "T51n2087_005:0893c15_6": "氣序和洽，風俗淳質。",
    "T51n2087_005:0893c15_7": "容貌妍雅，服飾鮮綺。",
    "T51n2087_005:0893c16_8": "篤學遊藝，談論清遠。",
    "T51n2087_005:0893c16_9": "邪正二道，信者相半。",
    "T51n2087_005:0893c17_10": "伽藍百餘所，僧徒萬餘人，大小二乘，兼功習學。",
    "T51n2087_005:0893c18_11": "天祠二百餘所，異道數千餘人。",
    "T51n2087_005:0893c19_0": "羯若鞠闍國人長壽時，其舊王城號拘蘇磨補羅(唐言花宮)。",
    "T51n2087_005:0893c20_1": "王號梵授，福智宿資，文武允備，威懾贍部，聲震隣國。",
    "T51n2087_005:0893c21_2": "具足千子，智勇弘毅，復有百女，儀貌妍雅。",
    "T51n2087_005:0893c22_3": "時有仙人居殑伽河側，棲神入定，經數萬歲，形如枯木，遊禽棲集，遺尼拘律果於仙人肩上，暑往寒來，垂蔭合拱。",
    "T51n2087_005:0893c25_4": "多歷年所，從定而起，欲去其樹，恐覆鳥巢，時人美其德，號大樹仙人。",
    "T51n2087_005:0893c26_5": "仙人寓目河濱，遊觀林薄，見王諸女相從嬉戲，欲界愛起，染著心生，便詣華宮，欲事禮請。",
    "T51n2087_005:0893c29_6": "王聞仙至，躬迎慰曰：「大仙棲情物外，何能輕舉？」",
    "T51n2087_005:0894a01_7": "仙人曰：「我棲林藪，彌積歲時，出定遊覽，見王諸女，染愛心生，自遠來請。」",
    "T51n2087_005:0894a02_8": "王聞其辭，計無所出，謂仙人曰：「今還所止，請俟嘉辰。」",
    "T51n2087_005:0894a04_9": "仙人聞命，遂還林藪。",
    "T51n2087_005:0894a04_10": "王乃歷問諸女，無肯應娉。",
    "T51n2087_005:0894a05_11": "王懼仙威，憂愁毀悴。",
    "T51n2087_005:0894a05_12": "其幼稚女候王事隙，從容問曰：「父王千子具足，萬國慕化，何故憂愁，如有所懼？」",
    "T51n2087_005:0894a07_13": "王曰：「大樹仙人幸顧求婚，而汝曹輩莫肯從命。",
    "T51n2087_005:0894a08_14": "仙有威力，能作災祥，儻不遂心，必起瞋怒，毀國滅祀，辱及先王。",
    "T51n2087_005:0894a10_15": "深惟此禍，誠有所懼。」",
    "T51n2087_005:0894a10_16": "稚女謝曰：「遺此深憂，我曹罪也。",
    "T51n2087_005:0894a11_17": "願以微軀，得延國祚。」",
    "T51n2087_005:0894a12_18": "王聞喜悅，命駕送歸。",
    "T51n2087_005:0894a12_19": "既至仙廬，謝仙人曰：「大仙俯方外之情，垂世間之顧，敢奉稚女，以供灑掃。」",
    "T51n2087_005:0894a14_20": "仙人見而不悅，乃謂王曰：「輕吾老叟，配此不妍。」",
    "T51n2087_005:0894a15_21": "王曰：「歷問諸女，無肯從命。",
    "T51n2087_005:0894a16_22": "唯此幼稚，願充給使。」",
    "T51n2087_005:0894a16_23": "仙人懷怒，便惡呪曰：「九十九女，一時腰曲，形既毀弊，畢世無婚。」",
    "T51n2087_005:0894a18_24": "王使往驗，果已背傴。",
    "T51n2087_005:0894a18_25": "從是之後，便名曲女城焉。",
    "T51n2087_005:0894a20_0": "今王，本吠奢種也，字曷利沙伐彈那(唐言喜增)。",
    "T51n2087_005:0894a20_1": "君臨有土，二世三王。",
    "T51n2087_005:0894a21_2": "父字波羅羯羅伐彈那(唐言作光增)，兄字曷邏闍伐彈那(唐言王增)。",
    "T51n2087_005:0894a22_3": "王增以長嗣位，以德治政。",
    "T51n2087_005:0894a23_4": "時東印度羯羅拏蘇伐剌那(唐言金耳)國設賞迦王(唐言月)，每謂臣曰：「隣有賢主，國之禍也。」",
    "T51n2087_005:0894a25_5": "於是誘請，會而害之。",
    "T51n2087_005:0894a25_6": "人既失君，國亦荒亂。",
    "T51n2087_005:0894a26_7": "時大臣婆尼(唐言辯了)，職望隆重，謂僚庶曰：「國之大計，定於今日。",
    "T51n2087_005:0894a27_8": "先王之子，亡君之弟，仁慈天性，孝敬因心，親賢允屬，欲以襲位。",
    "T51n2087_005:0894a29_9": "於事何如？",
    "T51n2087_005:0894a29_10": "各言爾志。」",
    "T51n2087_005:0894a29_11": "眾咸仰德，嘗無異謀。",
    "T51n2087_005:0894b01_12": "於是輔臣執事咸勸進曰：「王子垂聽，先王積功累德，光有國祚。",
    "T51n2087_005:0894b02_13": "嗣及王增，謂終壽考；輔佐無良，棄身讎手，為國大恥，下臣罪也。",
    "T51n2087_005:0894b04_14": "物議時謠，允歸明德。",
    "T51n2087_005:0894b04_15": "光臨土宇，克復親讎，雪國之恥，光父之業，功孰大焉？",
    "T51n2087_005:0894b05_16": "幸無辭矣！」",
    "T51n2087_005:0894b06_17": "王子曰：「國嗣之重，今古為難，君人之位，興立宜審。",
    "T51n2087_005:0894b07_18": "我誠寡德，父兄遐棄，推襲大位，其能濟乎？",
    "T51n2087_005:0894b08_19": "物議為宜，敢忘虛薄？",
    "T51n2087_005:0894b08_20": "今者殑伽河岸，有觀自在菩薩像，既多靈鑒，願往請辭。」",
    "T51n2087_005:0894b10_21": "即至菩薩像前，斷食祈請。",
    "T51n2087_005:0894b10_22": "菩薩感其誠心，現形問曰：「爾何所求，若此勤懇？」",
    "T51n2087_005:0894b11_23": "王子曰：「我惟積禍，慈父云亡；重茲酷罰，仁兄見害。",
    "T51n2087_005:0894b13_0": "自顧寡德，國人推尊，令襲大位，光父之業。",
    "T51n2087_005:0894b14_0": "愚昧無知，敢希聖旨！」",
    "T51n2087_005:0894b14_1": "菩薩告曰：「汝於先身，在此林中為練若苾芻，而精勤不懈。",
    "T51n2087_005:0894b15_2": "承茲福力，為此王子。",
    "T51n2087_005:0894b16_3": "金耳國王既毀佛法，爾紹王位，宜重興隆，慈悲為志，傷愍居懷，不久當王五印度境。",
    "T51n2087_005:0894b18_4": "欲延國祚，當從我誨，冥加景福，隣無強敵。",
    "T51n2087_005:0894b19_5": "勿昇師子之座，勿稱大王之號。」",
    "T51n2087_005:0894b20_6": "於是受教而退，即襲王位，自稱曰王子，號尸羅阿迭多(唐言戒日)。",
    "T51n2087_005:0894b21_7": "於是謂臣曰：「兄讎未報，隣國不賓，終無右手進食之期。",
    "T51n2087_005:0894b23_0": "凡爾庶僚，同心勠力。」",
    "T51n2087_005:0894b23_1": "遂總率國兵，講習戰士。",
    "T51n2087_005:0894b24_2": "象軍五千，馬軍二萬，步軍五萬，自西徂東，征伐不臣。",
    "T51n2087_005:0894b25_3": "象不解鞍，人不釋甲，於六年中，臣五印度。",
    "T51n2087_005:0894b26_4": "既廣其地，更增甲兵。",
    "T51n2087_005:0894b26_5": "象軍六萬，馬軍十萬。",
    "T51n2087_005:0894b27_6": "垂三十年，兵戈不起，政教和平，務修節儉，營福樹善，忘寢與食。",
    "T51n2087_005:0894b28_7": "令五印度不得噉肉，若斷生命，有誅無赦。",
    "T51n2087_005:0894c01_0": "於殑伽河側建立數千窣堵波，各高百餘尺。",
    "T51n2087_005:0894c02_1": "於五印度城邑、鄉聚、達巷、交衢，建立精廬，儲飲食，止醫藥，施諸羈貧，周給不殆。",
    "T51n2087_005:0894c04_2": "聖迹之所，並建伽藍。",
    "T51n2087_005:0894c04_3": "五歲一設無遮大會，傾竭府庫，惠施群有，唯留兵器，不充檀捨。",
    "T51n2087_005:0894c06_4": "歲一集會諸國沙門，於三七日中，以四事供養，莊嚴法座，廣飾義筵，令相摧論，校其優劣，褒貶淑慝，黜陟幽明。",
    "T51n2087_005:0894c08_5": "若戒行貞固，道德淳邃，推昇師子之座，王親受法；戒雖清淨，學無稽古，但加敬禮，示有尊崇；律儀無紀，穢德已彰，驅出國境，不願聞見。",
    "T51n2087_005:0894c12_6": "隣國小王、輔佐大臣，殖福無殆，求善忘勞，即携手同座，謂之善友；其異於此，面不對辭，事有聞議，通使往復。",
    "T51n2087_005:0894c14_7": "而巡方省俗，不常其居，隨所至止，結廬而舍。",
    "T51n2087_005:0894c15_8": "唯雨三月，多雨不行。",
    "T51n2087_005:0894c16_9": "每於行宮日修珍饌，飯諸異學，僧眾一千，婆羅門五百。",
    "T51n2087_005:0894c17_10": "每以一日分作三時，一時理務治政，二時營福修善，孜孜不倦，竭日不足矣。",
    "T51n2087_005:0894c19_11": "初，受拘摩羅王請曰，自摩揭陀國往迦摩縷波國。",
    "T51n2087_005:0894c20_12": "時戒日王巡方在羯朱嗢祇羅國，命拘摩羅王曰：「宜與那爛陀遠客沙門速來赴會。」",
    "T51n2087_005:0894c22_13": "於是遂與拘摩羅王往會見焉。",
    "T51n2087_005:0894c23_14": "戒日王勞苦已曰：「自何國來，將何所欲？」",
    "T51n2087_005:0894c24_15": "對曰：「從大唐國來，請求佛法。」",
    "T51n2087_005:0894c25_16": "王曰：「大唐國在何方？",
    "T51n2087_005:0894c26_17": "經途所亘，去斯遠近？」",
    "T51n2087_005:0894c26_18": "對曰：「當此東北數萬餘里，印度所謂摩訶至那國是也。」",
    "T51n2087_005:0894c28_19": "王曰：「嘗聞摩訶至那國有秦王天子，少而靈鑒，長而神武。",
    "T51n2087_005:0894c29_20": "昔先代喪亂，率土分崩，兵戈競起，群生荼毒，而秦王天子早懷遠略，興大慈悲，拯濟含識，平定海內，風教遐被，德澤遠洽，殊方異域，慕化稱臣。",
    "T51n2087_005:0895a04_21": "民庶荷其亭育，咸歌《秦王破陣樂》。",
    "T51n2087_005:0895a05_22": "聞其雅頌，于茲久矣。",
    "T51n2087_005:0895a05_23": "盛德之譽，誠有之乎？",
    "T51n2087_005:0895a07_0": "大唐國者，豈此是耶？」",
    "T51n2087_005:0895a07_1": "對曰：「然。",
    "T51n2087_005:0895a07_2": "至那者，前王之國號；大唐者，我君之國稱。",
    "T51n2087_005:0895a10_3": "昔未襲位，謂之秦王；今已承統，稱曰天子。",
    "T51n2087_005:0895a12_4": "前代運終，群生無主，兵戈亂起，殘害生靈。",
    "T51n2087_005:0895a14_0": "秦王天縱含弘，心發慈愍，威風鼓扇，群凶殄滅，八方靜謐，萬國朝貢。",
    "T51n2087_005:0895a15_1": "愛育四生，敬崇三寶，薄賦斂，省刑罰，而國用有餘，氓俗無穴，風猷大化，難以備舉。」",
    "T51n2087_005:0895a17_2": "戒日王曰：「盛哉！",
    "T51n2087_005:0895a18_0": "彼土群生，福感聖主。」",
    "T51n2087_005:0895a18_1": "時戒日王將還曲女城設法會也，從數十萬眾，在殑伽河南岸。",
    "T51n2087_005:0895a20_0": "拘摩羅王從數萬之眾，居北岸。",
    "T51n2087_005:0895a20_1": "分河中流，水陸並進。",
    "T51n2087_005:0895a21_2": "二王導引，四兵嚴衛，或泛舟，或乘象，擊鼓鳴螺，拊弦奏管。",
    "T51n2087_005:0895a22_3": "經九十日，至曲女城，在殑伽河西大花林中。",
    "T51n2087_005:0895a23_4": "是時諸國二十餘王，先奉告命，各與其國髦俊沙門及婆羅門、群官、兵士，來集大會。",
    "T51n2087_005:0895a25_5": "王先於河西建大伽藍；伽藍東起寶臺，高百餘尺，中有金佛像，量等王身；臺南起寶壇，為浴佛像之處；從此東北十四五里，別築行宮。",
    "T51n2087_005:0895a28_6": "是時，仲春月也。",
    "T51n2087_005:0895a29_7": "從初一日，以珍味饌諸沙門、婆羅門，至二十一日。",
    "T51n2087_005:0895b01_8": "自行宮屬伽藍，夾道為閣，窮諸瑩飾，樂人不移，雅聲遞奏。",
    "T51n2087_005:0895b02_9": "王於行宮出一金像，虛中隱起，高餘三尺，載以大象，張以寶幰。",
    "T51n2087_005:0895b04_10": "戒日王為帝釋之服，執寶蓋以左侍，拘摩羅王作梵王之儀，執白拂而右侍。",
    "T51n2087_005:0895b06_11": "各五百象軍，被鎧周衛，佛像前後各百大象，樂人以乘，鼓奏音樂。",
    "T51n2087_005:0895b07_12": "戒日王以真珠雜寶及金銀諸花，隨步四散，供養三寶。",
    "T51n2087_005:0895b08_13": "先就寶壇，香水浴像，王躬負荷，送上西臺，以諸珍寶、憍奢耶衣數十百千，而為供養。",
    "T51n2087_005:0895b10_14": "是時唯有沙門二十餘人預從，諸國王為侍衛。",
    "T51n2087_005:0895b12_0": "饌食已訖，集諸異學，商確微言，抑揚至理。",
    "T51n2087_005:0895b13_1": "日將曛暮，迴駕行宮。",
    "T51n2087_005:0895b13_2": "如是日送金像，導從如初，以至散日。",
    "T51n2087_005:0895b14_3": "其大臺忽然火起，伽藍門樓煙焰方熾。",
    "T51n2087_005:0895b15_4": "王曰：「罄捨國珍，奉為先王，建此伽藍，式昭勝業，寡德無祐，有斯災異，咎徵若此，何用生為！」",
    "T51n2087_005:0895b17_5": "乃焚香禮請而自誓曰：「幸以宿善，王諸印度，願我福力，禳滅火災，若無所感，從此喪命！」",
    "T51n2087_005:0895b19_6": "尋即奮身，跳履門閫，若有撲滅，火盡煙消。",
    "T51n2087_005:0895b20_7": "諸王覩異，重增祇懼。",
    "T51n2087_005:0895b21_8": "已而顏色不動，辭語如故，問諸王曰：「忽此災變，焚燼成功，心之所懷，意將何謂？」",
    "T51n2087_005:0895b23_0": "諸王俯伏悲泣，對曰：「成功勝迹，冀傳來葉，一旦灰燼，何可為懷？",
    "T51n2087_005:0895b24_1": "況諸外道，快心相賀！」",
    "T51n2087_005:0895b25_0": "王曰：「以此觀之，如來所說誠也。",
    "T51n2087_005:0895b25_1": "外道異學守執常見，唯我大師無常是誨。",
    "T51n2087_005:0895b26_2": "然我檀捨已周，心願諧遂，屬斯變滅，重知如來誠諦之說，斯為大善，無可深悲。」",
    "T51n2087_005:0895b28_3": "於是從諸王東上大窣堵波，登臨觀覽。",
    "T51n2087_005:0895b29_4": "方下階陛，忽有異人持刃逆王，王時窘迫，却行進級，俯執此人，以付群官。",
    "T51n2087_005:0895c02_5": "是時群官惶遽，不知進救。",
    "T51n2087_005:0895c03_0": "諸王咸請誅戮此人，戒日王殊無忿色，止令不殺。",
    "T51n2087_005:0895c04_1": "王親問曰：「我何負汝，為此暴惡？」",
    "T51n2087_005:0895c04_2": "對曰：「大王德澤無私，中外荷負。",
    "T51n2087_005:0895c05_3": "然我狂愚，不謀大計，受諸外道一言之感，輒為刺客，首圖逆害。」",
    "T51n2087_005:0895c07_4": "王曰：「外道何故興此惡心？」",
    "T51n2087_005:0895c07_5": "對曰：「大王集諸國，傾府庫，供養沙門，鎔鑄佛像，而諸外道自遠召集，不蒙省問，心誠愧恥。",
    "T51n2087_005:0895c09_6": "乃令狂愚，敢行凶詐。」",
    "T51n2087_005:0895c10_7": "於是究問外道徒屬。",
    "T51n2087_005:0895c10_8": "有五百婆羅門，並諸高才，應命召集，嫉諸沙門蒙王禮重，乃射火箭，焚燒寶臺，冀因救火，眾人潰亂，欲以此時殺害大王，既無緣隙，遂雇此人，趨隘行刺。",
    "T51n2087_005:0895c14_9": "是時諸王、大臣請誅外道，王乃罰其首惡，餘黨不罪，遷五百婆羅門出印度之境。",
    "T51n2087_005:0895c16_10": "於是乃還都也。",
    "T51n2087_005:0895c16_11": "城西北窣堵波，無憂王之所建也。",
    "T51n2087_005:0895c17_12": "如來在昔，於此七日說諸妙法。",
    "T51n2087_005:0895c18_13": "其側則有過去四佛坐及經行遺迹之所。",
    "T51n2087_005:0895c19_14": "復有如來髮、爪小窣堵波。",
    "T51n2087_005:0895c19_15": "說法窣堵波南，臨殑伽河，有三伽藍，同垣異門，佛像嚴麗，僧徒肅穆，役使淨人數千餘戶。",
    "T51n2087_005:0895c21_16": "精舍寶函中有佛牙，長餘寸半，殊光異色，朝變夕改。",
    "T51n2087_005:0895c23_17": "遠近相趨，士庶咸集，式修瞻仰，日百千眾。",
    "T51n2087_005:0895c24_18": "監守者繁其諠雜，權立重稅，宣告遠近：欲見佛牙，輸大金錢。",
    "T51n2087_005:0895c25_19": "然而瞻禮之徒，寔繁其侶，金錢之稅，悅以心競。",
    "T51n2087_005:0895c26_20": "每於齋日，出置高座，數百千眾，燒香散華，華雖盈積，牙函不沒。",
    "T51n2087_005:0895c28_21": "伽藍前左、右各有精舍，高百餘尺，石基塼室，其中佛像，眾寶莊飾，或鑄金、銀，或鎔鍮石。",
    "T51n2087_005:0896a01_22": "二精舍前各有小伽藍。",
    "T51n2087_005:0896a02_0": "伽藍東南不遠，有大精舍，石基塼室，高二百餘尺，中作如來立像，高三十餘尺，鑄以鍮石，飾諸妙寶。",
    "T51n2087_005:0896a04_1": "精舍四周石壁之上，雕畫如來修菩薩行所經事迹，備盡鐫鏤。",
    "T51n2087_005:0896a06_0": "石精舍南不遠，有日天祠。",
    "T51n2087_005:0896a06_1": "祠南不遠，有大自在天祠。",
    "T51n2087_005:0896a07_2": "並瑩青石，俱窮雕刻，規摹度量，同佛精舍。",
    "T51n2087_005:0896a08_3": "各有千戶充其灑掃，鼓樂絃歌晝夜無徙。",
    "T51n2087_005:0896a10_0": "大城東南六七里，殑伽河南，有窣堵波，高二百餘尺，無憂王之所建也。",
    "T51n2087_005:0896a11_1": "在昔如來於此六月說身無常、苦、空、不淨。",
    "T51n2087_005:0896a12_2": "其側則有過去四佛坐及經行遺迹之所。",
    "T51n2087_005:0896a13_3": "又有如來髮、爪小窣堵波，人有染疾，至誠旋繞，必得痊愈，蒙其福利。",
    "T51n2087_005:0896a15_4": "大城東南行百餘里，至納縛提婆矩羅城，據殑伽河東岸，周二十餘里。",
    "T51n2087_005:0896a16_5": "華林清池，互相影照。",
    "T51n2087_005:0896a18_0": "納縛提婆矩羅城西北，殑伽河東，有一天祠，重閣層臺，奇工異製。",
    "T51n2087_005:0896a19_1": "城東五里有三伽藍，同垣異門，僧徒五百餘人，並學小乘說一切有部。",
    "T51n2087_005:0896a21_2": "伽藍前二百餘步，有窣堵波，無憂王之所建也。",
    "T51n2087_005:0896a22_3": "基雖傾陷，尚高百餘尺，是如來昔於此處七日說法。",
    "T51n2087_005:0896a23_4": "中有舍利，時放光明。",
    "T51n2087_005:0896a24_0": "其側則有過去四佛坐及經行遺迹之所。",
    "T51n2087_005:0896a25_0": "伽藍北三四里，臨殑伽河岸，有窣堵波，高二百餘尺，無憂王之所建也。",
    "T51n2087_005:0896a26_1": "昔如來在此七日說法，時有五百餓鬼來至佛所，聞法解悟，捨鬼生天。",
    "T51n2087_005:0896a29_0": "說法窣堵波側有過去四佛坐及經行遺迹之所。",
    "T51n2087_005:0896b01_1": "其側復有如來髮、爪窣堵波。",
    "T51n2087_005:0896b01_2": "自此東南行六百餘里，渡殑伽河，南至阿踰陀國(中印度境)。",
    "T51n2087_005:0896b04_0": "阿踰陀國，周五千餘里。",
    "T51n2087_005:0896b04_1": "國大都城周二十餘里。",
    "T51n2087_005:0896b05_2": "穀稼豐盛，華菓繁茂。",
    "T51n2087_005:0896b05_3": "氣序和暢，風俗善順，好營福，勤學藝。",
    "T51n2087_005:0896b06_4": "伽藍百有餘所，僧徒三千餘人，大乘、小乘，兼功習學。",
    "T51n2087_005:0896b07_5": "天祠十所，異道寡少。",
    "T51n2087_005:0896b08_6": "大城中有故伽藍，是伐蘇畔度菩薩(唐言世親。",
    "T51n2087_005:0896b09_7": "舊曰婆藪盤豆，譯曰天親。",
    "T51n2087_005:0896b09_8": "訛謬也)數十年中於此製作大小乘諸異論。",
    "T51n2087_005:0896b10_9": "其側故基，是世親菩薩為諸國王、四方俊彥、沙門、婆羅門等講義說法堂也。",
    "T51n2087_005:0896b13_0": "城北四五里，臨殑伽河岸，大伽藍中，有窣堵波，高二百餘尺，無憂王之所建也。",
    "T51n2087_005:0896b14_1": "是如來為天、人眾，於此三月說諸妙法。",
    "T51n2087_005:0896b15_2": "其側窣堵波，過去四佛坐及經行遺迹之所。",
    "T51n2087_005:0896b16_3": "伽藍西四五里，有如來髮、爪窣堵波。",
    "T51n2087_005:0896b18_0": "髮、爪窣堵波北，伽藍餘趾，昔經部室利邏多(唐言勝受)論師於此製造經部《毘婆沙論》。",
    "T51n2087_005:0896b20_0": "城西南五六里大菴沒羅林中，有故伽藍，是阿僧伽(唐言無著)菩薩請益導凡之處。",
    "T51n2087_005:0896b21_1": "無著菩薩夜昇天宮，於慈氏菩薩所受《瑜伽師地論》、《莊嚴大乘經論》、《中邊分別論》等，晝為大眾講宣妙理。",
    "T51n2087_005:0896b24_2": "菴沒羅林西北百餘步，有如來髮、爪窣堵波。",
    "T51n2087_005:0896b25_3": "其側故基，是世親菩薩從覩史多天下見無著菩薩處。",
    "T51n2087_005:0896b26_4": "無著菩薩，健馱邏國人也，佛去世後一千年中，誕靈利見，承風悟道，從彌沙塞部出家修學，頃之迴信大乘。",
    "T51n2087_005:0896b29_5": "其弟世親菩薩於說一切有部出家受業，博聞強識，達學研機。",
    "T51n2087_005:0896c01_6": "無著弟子佛陀僧訶(唐言師子覺)者，密行莫測，高才有聞。",
    "T51n2087_005:0896c02_7": "二三賢哲每相謂曰：「凡修行業，願覲慈氏，若先捨壽，得遂宿心，當相報語，以知所至。」",
    "T51n2087_005:0896c04_8": "其後師子覺先捨壽命，三年不報。",
    "T51n2087_005:0896c05_9": "世親菩薩尋亦捨壽，時經六月，亦無報命。",
    "T51n2087_005:0896c06_10": "時諸異學咸皆譏誚，以為世親菩薩及師子覺，流轉惡趣，遂無靈鑒。",
    "T51n2087_005:0896c08_11": "其後無著菩薩於夜初分，方為門人教授定法，燈光忽翳，空中大明，有一天仙乘虛下降，即進階庭敬禮無著。",
    "T51n2087_005:0896c10_12": "無著曰：「爾來何暮？",
    "T51n2087_005:0896c11_13": "今名何謂？」",
    "T51n2087_005:0896c11_14": "對曰：「從此捨壽命，往覩史多天慈氏內眾蓮華中生，蓮華纔開，慈氏讚曰：『善來廣慧，善來廣慧。』",
    "T51n2087_005:0896c13_15": "旋繞纔周，即來報命。」",
    "T51n2087_005:0896c14_16": "無著菩薩曰：「師子覺者，今何所在？」",
    "T51n2087_005:0896c14_17": "曰：「我旋繞時，見師子覺在外眾中，耽著欲樂，無暇相顧，詎能來報？」",
    "T51n2087_005:0896c16_18": "無著菩薩曰：「斯事已矣。",
    "T51n2087_005:0896c17_19": "慈氏何相？",
    "T51n2087_005:0896c17_20": "演說何法？」",
    "T51n2087_005:0896c17_21": "曰：「慈氏相好，言莫能宣。",
    "T51n2087_005:0896c18_22": "演說妙法，義不異此。",
    "T51n2087_005:0896c18_23": "然菩薩妙音，清暢和雅，聞者忘倦，受者無厭。」",
    "T51n2087_005:0896c20_0": "無著講堂故基西北四十餘里，至故伽藍，北臨殑伽河，中有塼窣堵波，高百餘尺，世親菩薩初發大乘心處。",
    "T51n2087_005:0896c22_1": "世親菩薩自北印度至於此也，時無著菩薩命其門人，令往迎候。",
    "T51n2087_005:0896c24_0": "至此伽藍，遇而會見。",
    "T51n2087_005:0896c24_1": "無著弟子止戶牖外，夜分之後，誦《十地經》。",
    "T51n2087_005:0896c25_2": "世親聞已，感悟追悔：「甚深妙法，昔所未聞，誹謗之愆，源發於舌，舌為罪本，今宜除斷。」",
    "T51n2087_005:0896c27_3": "即執銛刀，欲自斷舌。",
    "T51n2087_005:0896c28_0": "乃見無著住立告曰：「夫大乘教者，至真之理也，諸佛所讚，眾聖攸宗。",
    "T51n2087_005:0896c29_1": "吾欲誨爾，爾今自悟。",
    "T51n2087_005:0897a01_2": "悟其時矣，何善如之？",
    "T51n2087_005:0897a01_3": "諸佛聖教，斷舌非悔。",
    "T51n2087_005:0897a02_4": "昔以舌毀大乘，今以舌讚大乘，補過自新，猶為善矣，杜口絕言，其利安在？」",
    "T51n2087_005:0897a03_5": "作是語已，忽不復見。",
    "T51n2087_005:0897a04_6": "世親承命，遂不斷舌。",
    "T51n2087_005:0897a04_7": "旦詣無著，諮受大乘。",
    "T51n2087_005:0897a05_8": "於是研精覃思，製大乘論，凡百餘部，並盛宣行。",
    "T51n2087_005:0897a06_9": "從此東行三百餘里，渡殑伽河，北至阿耶穆佉國(中印度境)。",
    "T51n2087_005:0897a08_0": "阿耶穆佉國，周二千四五百里。",
    "T51n2087_005:0897a08_1": "國大都城臨殑伽河，周二十餘里。",
    "T51n2087_005:0897a09_2": "其氣序土宜，同阿踰陀國。",
    "T51n2087_005:0897a10_3": "人淳俗質，勤學好福。",
    "T51n2087_005:0897a10_4": "伽藍五所，僧徒千餘人，習學小乘正量部法。",
    "T51n2087_005:0897a11_5": "天祠十餘所，異道雜居。",
    "T51n2087_005:0897a13_0": "城東南不遠，臨殑伽河岸，有窣堵波，無憂王之所建也，高二百餘尺，是如來昔於此處三月說法。",
    "T51n2087_005:0897a15_1": "其側則有過去四佛坐及經行遺迹之所。",
    "T51n2087_005:0897a16_2": "復有如來髮、爪青石窣堵波。",
    "T51n2087_005:0897a16_3": "其側伽藍，僧徒二百餘人，佛像莊飾，威嚴如在。",
    "T51n2087_005:0897a17_4": "臺閣宏麗，奇製欝起，是昔佛陀馱婆(唐言覺使)論師於此製說一切有部《大毘婆沙論》。",
    "T51n2087_005:0897a19_5": "從此東南行七百餘里，渡殑伽河南、閻牟那河北，至鉢邏耶伽國(中印度境)。",
    "T51n2087_005:0897a22_0": "鉢邏耶伽國，周五千餘里。",
    "T51n2087_005:0897a22_1": "國大都城據兩河交，周二十餘里。",
    "T51n2087_005:0897a23_2": "稼穡滋盛，菓木扶疎。",
    "T51n2087_005:0897a23_3": "氣序和暢，風俗善順。",
    "T51n2087_005:0897a24_4": "好學藝，信外道。",
    "T51n2087_005:0897a24_5": "伽藍兩所，僧徒寡少，並皆習學小乘法教。",
    "T51n2087_005:0897a25_6": "天祠數百，異道寔多。",
    "T51n2087_005:0897a27_0": "大城西南瞻博迦華林中，有窣堵波，無憂王之所建也。",
    "T51n2087_005:0897a28_1": "基雖傾陷，尚百餘尺，在昔如來於此處降伏外道。",
    "T51n2087_005:0897a29_2": "其側則有髮、爪窣堵波、經行遺迹。",
    "T51n2087_005:0897b02_0": "髮、爪窣堵波側，有故伽藍，是提婆(唐言天受)菩薩作《廣百論》挫小乘、伏外道處。",
    "T51n2087_005:0897b03_1": "初，提婆菩薩自南印度至此伽藍，城中有外道婆羅門，高論有聞，辯才無礙，循名責實，反質窮辭。",
    "T51n2087_005:0897b06_0": "雅知提婆博究玄奧，欲挫其鋒，乃循名問曰：「汝為何名？」",
    "T51n2087_005:0897b07_1": "提婆曰：「名天。」",
    "T51n2087_005:0897b07_2": "外道曰：「天是誰？」",
    "T51n2087_005:0897b08_0": "提婆曰：「我。」",
    "T51n2087_005:0897b08_1": "外道曰：「我是誰？」",
    "T51n2087_005:0897b08_2": "提婆曰：「狗。」",
    "T51n2087_005:0897b08_3": "外道曰：「狗是誰？」",
    "T51n2087_005:0897b09_4": "提婆曰：「汝。」",
    "T51n2087_005:0897b09_5": "外道曰：「汝是誰？」",
    "T51n2087_005:0897b09_6": "提婆曰：「天。」",
    "T51n2087_005:0897b10_7": "外道曰：「天是誰？」",
    "T51n2087_005:0897b10_8": "提婆曰：「我。」",
    "T51n2087_005:0897b10_9": "外道曰：「我是誰？」",
    "T51n2087_005:0897b11_10": "提婆曰：「狗。」",
    "T51n2087_005:0897b11_11": "外道曰：「誰是狗？」",
    "T51n2087_005:0897b11_12": "提婆曰：「汝。」",
    "T51n2087_005:0897b12_0": "外道曰：「汝是誰？」",
    "T51n2087_005:0897b12_1": "提婆曰：「天。」",
    "T51n2087_005:0897b12_2": "如是循環，外道方悟。",
    "T51n2087_005:0897b13_3": "自時厥後，深敬風猷。",
    "T51n2087_005:0897b13_4": "城中有天祠，瑩飾輪煥，靈異多端。",
    "T51n2087_005:0897b14_5": "依其典籍，此處是眾生殖福之勝地也，能於此祠捐捨一錢，功踰他所惠施千金。",
    "T51n2087_005:0897b16_6": "復能輕生，祠中斷命，受天福樂，悠永無窮。",
    "T51n2087_005:0897b18_0": "天祠堂前有一大樹，枝葉扶疎，陰影蒙密，有食人鬼依而棲宅，故其左右多有遺骸。",
    "T51n2087_005:0897b20_0": "若人至此祠中，無不輕捨身命，既怵邪說，又為神誘，自古迄今，習謬無替。",
    "T51n2087_005:0897b21_1": "近有婆羅門，族姓子也，闊達多智，明敏高才，來至祠中，謂眾人曰：「夫曲俗鄙志，難以導誘，吾方同事，然後攝化。」",
    "T51n2087_005:0897b24_2": "亦既登臨，俯謂友曰：「吾有死矣。",
    "T51n2087_005:0897b25_3": "昔謂詭妄，今驗真實，天仙伎樂依空接引，當從勝境捐此鄙形。」",
    "T51n2087_005:0897b26_4": "尋欲投身，自取殞絕，親友諫喻，其志不移。",
    "T51n2087_005:0897b27_5": "遂布衣服，遍周樹下，及其自投，得全軀命。",
    "T51n2087_005:0897b28_6": "久而醒曰：「唯見空中諸天召命，斯乃邪神所引，非得天樂也。」",
    "T51n2087_005:0897c02_0": "大城東，兩河交，廣十餘里，土地爽塏，細沙彌漫。",
    "T51n2087_005:0897c03_1": "自古至今，諸王、豪族，凡有捨施，莫不至止，周給不計，號大施場。",
    "T51n2087_005:0897c04_2": "今戒日王者，聿修前緒，篤述惠施，五年積財，一旦傾捨，於其施場，多聚珍貨。",
    "T51n2087_005:0897c06_3": "初第一日，置大佛像，眾寶莊嚴，即持上妙奇珍，而以奉施；次常住僧；次見前眾；次高才碩學、博物多能；次外道學徒，隱淪肥遁；次鰥寡孤獨，貧窮乞人。",
    "T51n2087_005:0897c09_4": "備極珍玩，窮諸上饌，如是節級，莫不周施。",
    "T51n2087_005:0897c10_5": "府庫既傾，服玩都盡，髻中明珠，身諸瓔珞，次第施與，初無所悔。",
    "T51n2087_005:0897c12_6": "既捨施已，稱曰：「樂哉！",
    "T51n2087_005:0897c12_7": "凡吾所有，已入金剛堅固藏矣。」",
    "T51n2087_005:0897c13_8": "從此之後，諸國君王各獻珍服。",
    "T51n2087_005:0897c14_9": "嘗不踰旬，府庫充仞。",
    "T51n2087_005:0897c15_0": "大施場東合流口，日數百人自溺而死。",
    "T51n2087_005:0897c15_1": "彼俗以為欲求生天，當於此處絕粒自沈，沐浴中流，罪垢消滅。",
    "T51n2087_005:0897c17_2": "是以異國遠方，相趁萃止，七日斷食，然後絕命。",
    "T51n2087_005:0897c18_3": "至於山猨、野鹿，群遊水濱，或濯流而返，或絕食而死。",
    "T51n2087_005:0897c19_4": "當戒日王之大施也，有一獼猴，居河之濱，獨在樹下屏迹絕食，經數日後自餓而死。",
    "T51n2087_005:0897c21_5": "故諸外道修苦行者，於河中立高柱，日將旦也，便即昇之，一手一足執柱端，躡傍杙，一手一足虛懸外申，臨空不屈，延頸張目，視日右轉，逮乎曛暮，方乃下焉。",
    "T51n2087_005:0897c25_6": "若此者，其徒數十，冀斯勤苦，出離生死，或數十年未嘗懈息。",
    "T51n2087_005:0897c27_7": "從此西南入大林中，惡獸、野象，群暴行旅，非多徒黨，難以經涉。",
    "T51n2087_005:0897c28_8": "行五百餘里，至憍賞彌國(舊曰拘睒彌國，訛也。",
    "T51n2087_005:0897c29_9": "中印度境)。",
    "T51n2087_005:0898a01_0": "憍賞彌國，周六千餘里。",
    "T51n2087_005:0898a01_1": "國大都城周三十餘里。",
    "T51n2087_005:0898a02_2": "土稱沃壤，地利豐植，粳稻多，甘蔗茂。",
    "T51n2087_005:0898a02_3": "氣序暑熱，風俗剛猛。",
    "T51n2087_005:0898a03_4": "好學典藝，崇樹福善。",
    "T51n2087_005:0898a03_5": "伽藍十餘所，傾頓荒蕪，僧徒三百餘人，學小乘教。",
    "T51n2087_005:0898a05_6": "天祠五十餘所，外道寔多。",
    "T51n2087_005:0898a06_0": "城內故宮中有大精舍，高六十餘尺，有刻檀佛像，上懸石蓋，鄔陀衍那王(唐言出愛。",
    "T51n2087_005:0898a07_1": "舊云優填王，訛也)之所作也。",
    "T51n2087_005:0898a08_2": "靈相間起，神光時照。",
    "T51n2087_005:0898a08_3": "諸國君王恃力欲舉，雖多人眾，莫能轉移。",
    "T51n2087_005:0898a09_4": "遂圖供養，俱言得真，語其源迹，即此像也。",
    "T51n2087_005:0898a10_5": "初，如來成正覺已，上昇天宮，為母說法，三月不還。",
    "T51n2087_005:0898a12_6": "其王思慕，願圖形像。",
    "T51n2087_005:0898a12_7": "乃請尊者沒特伽羅子，以神通力，接工人上天宮，親觀妙相，雕刻栴檀。",
    "T51n2087_005:0898a14_8": "如來自天宮還也，刻檀之像起迎世尊，世尊慰曰：「教化勞耶？",
    "T51n2087_005:0898a15_9": "開導末世，寔此為冀。」",
    "T51n2087_005:0898a17_0": "精舍東百餘步，有過去四佛坐及經行遺迹之所。",
    "T51n2087_005:0898a18_1": "其側不遠，有如來井及浴室，井猶充汲，室以頹毀。",
    "T51n2087_005:0898a20_0": "城內東南隅，有故宅餘趾，是具史羅(舊云瞿師羅，訛也)長者故宅也，中有佛精舍及髮、爪窣堵波。",
    "T51n2087_005:0898a22_0": "復有故基，如來浴室也。",
    "T51n2087_005:0898a23_0": "城東南不遠，有故伽藍，具史羅長者舊園也。",
    "T51n2087_005:0898a24_0": "中有窣堵波，無憂王之所建立，高二百餘尺。",
    "T51n2087_005:0898a25_1": "如來於此數年說法。",
    "T51n2087_005:0898a25_2": "其側則有過去四佛座及經行遺迹之所，復有如來髮、爪窣堵波。",
    "T51n2087_005:0898a27_3": "伽藍東南重閣上有故塼室，世親菩薩嘗住此中作《唯識論》破斥小乘，難諸外道。",
    "T51n2087_005:0898b01_0": "伽藍東菴沒羅林中有故基，是無著菩薩於此作《顯揚聖教論》。",
    "T51n2087_005:0898b03_0": "城西南八九里，毒龍石窟。",
    "T51n2087_005:0898b03_1": "昔者如來伏此毒龍，於中留影，雖則傳記，今無所見。",
    "T51n2087_005:0898b04_2": "其側有窣堵波，無憂王之所建也，高二百餘尺。",
    "T51n2087_005:0898b06_0": "傍有如來經行遺迹及髮、爪窣堵波，病苦之徒，求願多愈。",
    "T51n2087_005:0898b07_1": "釋迦法盡，此國最後，故上自君王，下及眾庶，入此國境，自然感傷，莫不飲泣，悲歎而歸。",
    "T51n2087_005:0898b10_0": "龍窟東北大林中，行七百餘里，渡殑伽河，北至迦奢布羅城，周十餘里，居人富樂。",
    "T51n2087_005:0898b11_1": "城傍有故伽藍，唯餘基址，是昔護法菩薩伏外道處。",
    "T51n2087_005:0898b13_2": "此國先王扶於邪說，欲毀佛法，崇敬外道。",
    "T51n2087_005:0898b14_3": "外道眾中召一論師，聰敏高明達幽微者，作偽邪書千頌，凡三萬二千言，非毀佛法，扶正本宗。",
    "T51n2087_005:0898b16_4": "於是召集僧眾，令相摧論。",
    "T51n2087_005:0898b17_5": "外道有勝，當毀佛法；眾僧無負，斷舌以謝。",
    "T51n2087_005:0898b18_6": "是時僧徒懼有退負，集而議曰：「慧日已沈，法橋將毀，王黨外道，其可敵乎？",
    "T51n2087_005:0898b19_7": "事勢若斯，計將安出？」",
    "T51n2087_005:0898b20_8": "眾咸默然，無竪議者。",
    "T51n2087_005:0898b20_9": "護法菩薩年在幼稚，辯慧多聞，風範弘遠，在大眾中揚言贊曰：「愚雖不敏，請陳其略。",
    "T51n2087_005:0898b22_10": "誠宜以我疾應王命。",
    "T51n2087_005:0898b23_11": "高論得勝，斯靈祐也；徵議墮負，乃稚齒也。",
    "T51n2087_005:0898b24_12": "然則進退有辭，法、僧無咎。」",
    "T51n2087_005:0898b25_13": "僉曰：「允諧。」",
    "T51n2087_005:0898b25_14": "如其籌策。",
    "T51n2087_005:0898b25_15": "尋應王命，即昇論座。",
    "T51n2087_005:0898b26_16": "外道乃提頓綱網，抑揚辭義，誦其所執，待彼異論。",
    "T51n2087_005:0898b27_17": "護法菩薩納其言而笑曰：「吾得勝矣！",
    "T51n2087_005:0898b28_18": "將覆逆而誦耶？",
    "T51n2087_005:0898b28_19": "為亂辭而誦耶？」",
    "T51n2087_005:0898b29_0": "外道憮然而謂曰：「子無自高也。",
    "T51n2087_005:0898b29_1": "能領語盡，此則為勝，順受其文，後釋其義。」",
    "T51n2087_005:0898c01_2": "護法乃隨其聲調，述其文義，辭理不謬，氣韻無差。",
    "T51n2087_005:0898c02_3": "於是外道聞已，欲自斷舌。",
    "T51n2087_005:0898c03_4": "護法曰：「斷舌非謝，改執是悔。」",
    "T51n2087_005:0898c04_5": "即為說法，心信意悟。",
    "T51n2087_005:0898c04_6": "王捨邪道，遵崇正法。",
    "T51n2087_005:0898c06_0": "護法伏外道側，有窣堵波，無憂王所建也，基雖傾陷，尚高二百餘尺。",
    "T51n2087_005:0898c07_1": "是如來昔於此處六月說法。",
    "T51n2087_005:0898c08_2": "傍有經行之迹及髮、爪窣堵波。",
    "T51n2087_005:0898c08_3": "自此北行百七八十里，至鞞索(山格反)迦國(中印度境)。",
    "T51n2087_005:0898c10_0": "鞞索迦國，周四千餘里。",
    "T51n2087_005:0898c10_1": "國大都城周十六里。",
    "T51n2087_005:0898c11_0": "穀稼殷盛，華果具繁。",
    "T51n2087_005:0898c11_1": "氣序和暢，風俗淳質。",
    "T51n2087_005:0898c11_2": "好學不倦，求福不回。",
    "T51n2087_005:0898c12_3": "伽藍二十餘所，僧眾三千餘人，並學小乘正量部法。",
    "T51n2087_005:0898c13_4": "天祠五十餘所，外道甚多。",
    "T51n2087_005:0898c15_0": "城南道左，有大伽藍。",
    "T51n2087_005:0898c15_1": "昔提婆設摩阿羅漢於此造《識身論》，說無我人；瞿波阿羅漢作《聖教要實論》，說有我人。",
    "T51n2087_005:0898c17_2": "因此法執，遂深諍論。",
    "T51n2087_005:0898c18_0": "又是護法菩薩於此七日中摧伏小乘一百論師。",
    "T51n2087_005:0898c19_1": "伽藍側有窣堵波，高二百餘尺，無憂王所建也。",
    "T51n2087_005:0898c20_2": "如來昔日，六年於此說法導化。",
    "T51n2087_005:0898c20_3": "說法側有奇樹，高六七尺，春秋遞代，常無增減。",
    "T51n2087_005:0898c22_0": "是如來昔嘗淨齒，棄其遺枝，因植根柢，繁茂至今。",
    "T51n2087_005:0898c23_1": "諸邪見人及外道眾競來殘伐，尋生如故。",
    "T51n2087_005:0898c24_2": "其側不遠，有過去四佛坐及經行遺迹之所。",
    "T51n2087_005:0898c25_3": "復有如來髮、爪窣堵波。",
    "T51n2087_005:0898c25_4": "靈基連隅，林沼交映。",
    "T51n2087_005:0898c26_5": "從此東北行五百餘里，至室羅伐悉底國(舊曰舍衛，訛也。",
    "T51n2087_005:0898c27_6": "中印度境)。",
    "T51n2087_005:0898c28_0": "大唐西域記卷第五"
}