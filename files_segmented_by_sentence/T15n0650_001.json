{
    "T15n0650_001:0750a03_0": "諸法無行經卷上",
    "T15n0650_001:0750a05_0": "姚秦龜茲三藏鳩摩羅什譯",
    "T15n0650_001:0750a06_0": "如是我聞：一時佛在王舍城耆闍崛山中，共大比丘僧五百人俱，菩薩九萬二千人，其名曰：眾德莊嚴菩薩摩訶薩、師子遊步菩薩、光無障淨王菩薩、高山頂自在王菩薩、愛喜淨光菩薩、光蔽日月菩薩、妙淨鬚菩薩、身出蓮華光菩薩、梵自在王音菩薩、遊戲世師子王音菩薩、金色淨光威德菩薩、柔軟身菩薩、金色相莊嚴身菩薩、十光破魔力菩薩、諸根威儀善寂菩薩、德如高山菩薩、天音聲菩薩、法力自在遊行菩薩、山德淨身菩薩、妙德菩薩摩訶薩，如是等九萬二千人。",
    "T15n0650_001:0750a16_1": "爾時師子遊步菩薩見是大會，即從座起，偏袒右肩右膝著地，合掌向佛，以偈問曰：「世尊大導師，　　名德稱無量，　今此大眾集，　　願說寂滅法。",
    "T15n0650_001:0750a21_0": "　邪見諸愛慢，　　嫉妬瞋恚性，　云何即是道？",
    "T15n0650_001:0750a22_1": "　　大音方便說。",
    "T15n0650_001:0750a23_0": "　云何涅槃相，　　與世法無異？",
    "T15n0650_001:0750a24_0": "　諸法無有二，　　大悲為演說。",
    "T15n0650_001:0750a25_0": "　云何諸法性，　　畢竟無有礙？",
    "T15n0650_001:0750a26_0": "　其性如涅槃，　　亦同於解脫，　無縛亦無解，　　亦復如虛空，　迦羅頻伽音，　　大梵清淨聲。",
    "T15n0650_001:0750a29_0": "　身色喻天金，　　淨命無量德，　演說實相法，　　畢竟無縛解。",
    "T15n0650_001:0750b02_0": "　云何此五蓋，　　而等於菩提？",
    "T15n0650_001:0750b03_0": "　云何是菩提，　　即同諸業性？",
    "T15n0650_001:0750b04_0": "　是法是非法，　　云何同一相？",
    "T15n0650_001:0750b05_0": "　如是畢竟淨，　　唯願為演說。",
    "T15n0650_001:0750b06_0": "　無數無非數，　　諸法畢竟滅，　一切種智相，　　及以菩提道，　二法云何無？",
    "T15n0650_001:0750b08_1": "　　惟願為演說。",
    "T15n0650_001:0750b09_0": "　無作無非作，　　無著無非著，　畢竟無眾生，　　諸法中無礙，　無戒無忍辱，　　亦無有毀戒，　無智亦無慧，　　亦無非智慧，　是法常清淨，　　惟願為演說。",
    "T15n0650_001:0750b14_0": "　云何一切法，　　寂滅如虛空？",
    "T15n0650_001:0750b15_0": "　無心心數法，　　無見斷證修？",
    "T15n0650_001:0750b16_0": "　一切諸眾生，　　同如虛空相，　一相法亦無，　　心行亦叵得？",
    "T15n0650_001:0750b18_0": "　諸法無生滅，　　無學無羅漢，　亦無辟支佛，　　亦無求菩薩，　無住無休止，　　無來亦無去，　諸法無動相，　　常住如須彌，　無相亦無色，　　色性即是道，　色性佛道一，　　如是法願說。",
    "T15n0650_001:0750b24_0": "　云何無佛法，　　亦無有眾僧？",
    "T15n0650_001:0750b25_0": "　是三寶一相，　　惟願為演說。",
    "T15n0650_001:0750b26_0": "　無空無無相，　　亦無有無作，　不合亦不散，　　名相法亦無，　諸法畢竟空，　　如響無作者，　無生無無生，　　無滅無往來，　無天無龍神，　　夜叉緊那等，　無人無地獄，　　無餓鬼畜生，　無眾生五道，　　願說如是法。",
    "T15n0650_001:0750c04_0": "　如導世師人，　　外道非見者，　其有所演說，　　云何等無二？",
    "T15n0650_001:0750c06_0": "　諸文字語言，　　是法皆一相，　世尊大慈愍，　　願開是法門。」",
    "T15n0650_001:0750c08_0": "爾時世尊讚師子遊步菩薩摩訶薩言：「善哉，善哉！",
    "T15n0650_001:0750c09_1": "善男子！",
    "T15n0650_001:0750c09_2": "汝所問者甚為希有，一切世間之所難信。",
    "T15n0650_001:0750c10_3": "善男子！",
    "T15n0650_001:0750c10_4": "止止勿問。",
    "T15n0650_001:0750c10_5": "所以者何？",
    "T15n0650_001:0750c11_0": "新發意菩薩，於此空見、無相見、無作見、無生見、無所有見、無取相見、佛見、菩提見，所不能及。",
    "T15n0650_001:0750c13_1": "善男子！",
    "T15n0650_001:0750c13_2": "如此法者不應在新學菩薩前說。",
    "T15n0650_001:0750c14_0": "何以故？",
    "T15n0650_001:0750c14_1": "若聞是法，或斷善業，於佛道中則行邪道；若墮斷滅、若墮計常，不知如來以何方便隨宜所說？」",
    "T15n0650_001:0750c16_2": "爾時師子遊步菩薩摩訶薩白佛言：「世尊！",
    "T15n0650_001:0750c17_3": "哀愍世間，願必為說。",
    "T15n0650_001:0750c17_4": "當來世中有菩薩空見、無相見、無作見、無生見、無所有見、無取相見、佛見、菩提見者，分別是空、是無相無作，好常讚學勤於事業，樂著文辭以辯說為妙貴於名利，如是之人聞如來說是無文字法畢竟清淨，當捨是諸見。",
    "T15n0650_001:0750c22_5": "是諸菩薩隨眾生所能信解，以方便力而為說法，雖說少欲知足而不以為最，雖說經戒亦不以為最，雖說在眾過惡亦知一切法遠離相，常稱讚獨處不在憒閙而不以為最。",
    "T15n0650_001:0750c26_6": "雖讚發菩提心而知心性即是菩提，雖讚大乘經而知一切諸法皆是大相，雖說菩薩道而不分別阿羅漢、辟支佛、諸佛，雖讚布施而通達布施平等相，雖讚持戒而了知諸法同是戒性，雖讚忍辱而知諸法無生無滅無盡相，雖讚精進而知諸法不發不行相，雖種種讚歎禪定而知一切法常定相，雖種種讚於智慧而了智慧之實性。",
    "T15n0650_001:0751a05_7": "雖說貪欲之過而不見法有可貪者，雖說瞋恚之過而不見法有可瞋者，雖說愚癡之過而知諸法無癡無礙，雖示眾生墮三惡道怖畏之苦而不得地獄、餓鬼、畜生之相。",
    "T15n0650_001:0751a09_0": "如是諸菩薩，雖隨眾生所能信解，以方便力而為說法，而自信解一相之法，所謂空、無相、無作、無生、無所有、無取相。",
    "T15n0650_001:0751a11_1": "世尊！",
    "T15n0650_001:0751a11_2": "惟願說是不可思議方便之法，一切聲聞、辟支佛與新發意菩薩所不能及，但為信解甚深一相法者說之。」",
    "T15n0650_001:0751a14_3": "爾時佛告師子遊步菩薩摩訶薩言：「善男子！",
    "T15n0650_001:0751a15_4": "汝今諦聽，善思念之，吾當為汝解說此義。」",
    "T15n0650_001:0751a16_5": "「唯然。",
    "T15n0650_001:0751a16_6": "世尊！",
    "T15n0650_001:0751a16_7": "我當受之。」",
    "T15n0650_001:0751a16_8": "爾時世尊以偈答曰：「若人欲成佛，　　勿壞於貪欲，　諸法即貪欲，　　知是則成佛。",
    "T15n0650_001:0751a20_0": "　貪欲及恚癡，　　無有能得者，　是法皆如空，　　知是則成佛。",
    "T15n0650_001:0751a22_0": "　見非見一相，　　著不著亦然，　此無佛無法，　　知是名大智。",
    "T15n0650_001:0751a24_0": "　如人於夢中，　　得道度眾生，　無道無眾生，　　佛法性亦然；　道場無所得，　　若得則不有，　明無明一相，　　知是為世尊。",
    "T15n0650_001:0751a28_0": "　眾生即菩提，　　菩提即眾生，　菩提眾生一，　　知是為世尊。",
    "T15n0650_001:0751b01_0": "　譬如巧幻師，　　幻作種種事，　所見無有實，　　無智數若干，　貪瞋癡如幻，　　幻不異三毒，　凡夫自分別，　　我貪我瞋恚，　如是愚癡人，　　則墮三惡道。",
    "T15n0650_001:0751b06_0": "　實相無貪恚，　　癡亦不可得，　分別如幻法，　　自生煩惱熱，　實相無煩惱，　　無眾生無佛，　分別無生法，　　凡夫願作佛。",
    "T15n0650_001:0751b10_0": "　不見諸佛法，　　亦不見眾生，　知是法相者，　　疾成眾生尊。",
    "T15n0650_001:0751b12_0": "　若人求菩提，　　則無有菩提，　是人遠菩提，　　譬如天與地，　知諸法如幻，　　速成人中上。",
    "T15n0650_001:0751b15_0": "　若人分別戒，　　是則無有戒，　若有見戒者，　　是則為失戒，　戒非戒一相，　　知是為導師。",
    "T15n0650_001:0751b18_0": "　如夢受五欲，　　娛樂自快樂，　分別見女色，　　此中實無女。",
    "T15n0650_001:0751b20_0": "　戒毀戒如夢，　　凡夫分別二，　實無戒毀戒，　　知是為導師。",
    "T15n0650_001:0751b22_0": "　凡夫著名字，　　不知語言性，　名字非名字，　　知是得無生。",
    "T15n0650_001:0751b24_0": "　自謂是菩薩，　　讀誦為人說，　己身無所行，　　但依恃種性，　但讀經求道，　　常見他人過，　著威儀文頌，　　見人敬自貴，　恃種性文頌，　　不知法實相，　如是之人等，　　終不能得佛。",
    "T15n0650_001:0751c01_0": "　為說諸法空，　　惡心好諍訟，　是人無佛法，　　亦無有菩提。",
    "T15n0650_001:0751c03_0": "　知瞋忍同相，　　達是終不瞋，　不了眾生性，　　是則生瞋恚。",
    "T15n0650_001:0751c05_0": "　自言菩薩者，　　復作如是說，　我慈悲一切，　　成佛度眾生。",
    "T15n0650_001:0751c07_0": "　他惱生瞋恚，　　懷忿不與語，　常求他人過，　　樂於鬪諍訟，　亦稱歎忍辱，　　及說諸法空，　我心多憍慢，　　常觀他人過，　貪著於美味，　　晝夜念五欲，　是人入城邑，　　自說度人者，　悲念於眾生，　　常為求饒益，　口雖如是說，　　而心好惱他。",
    "T15n0650_001:0751c15_0": "　我未曾見聞，　　慈悲而行惱，　互共相瞋惱，　　願生阿彌陀。",
    "T15n0650_001:0751c17_0": "　若人如恒沙，　　惡口加刀杖，　如是皆能忍，　　則生清淨土。",
    "T15n0650_001:0751c19_0": "　佛土非佛土，　　知如虛空相，　不分別國土，　　及國土功德，　如是之人等，　　能生諸佛國。",
    "T15n0650_001:0751c22_0": "　自言忍眾惡，　　見菩薩如佛，　我未曾見聞，　　佛相而瞋者。",
    "T15n0650_001:0751c24_0": "　各自美毀他，　　樂檀越知識，　言我所教化，　　護使令如法，　汝應我所度，　　莫親近餘人，　彼人行不純，　　常處於憒閙，　是人於佛道，　　不能勤修行。",
    "T15n0650_001:0751c29_0": "　真求佛道者，　　晝夜各三時，　頂禮諸菩薩，　　應生恭敬心，　隨其所行道，　　不說其過失。",
    "T15n0650_001:0752a03_0": "　若見著五欲，　　不說其過惡，　應當念彼人，　　久後亦得道，　次第行業道，　　不可頓成佛，　或非久發心，　　是以行此事。",
    "T15n0650_001:0752a07_0": "　勿分別貪欲，　　貪欲性是道，　煩惱先自無，　　未來亦無有，　能如是信解，　　便得無生忍。",
    "T15n0650_001:0752a10_0": "　觀好惡音聲，　　知非音聲性，　當入無文字，　　實相之法門，　若能信是法，　　則無婬怒癡。",
    "T15n0650_001:0752a13_0": "　觀貪欲愚癡，　　即是無量相，　是二無文字，　　以文字故說，　諸有文字處，　　是皆無有實。",
    "T15n0650_001:0752a16_0": "　一切諸音聲，　　觀是一音性，　佛說及邪說，　　是皆無分別。",
    "T15n0650_001:0752a18_0": "　法雖以言說，　　實無法無說，　能入一相門，　　則得無上忍。",
    "T15n0650_001:0752a20_0": "　是忍是非忍，　　勿作是分別，　於欲瞋恚心，　　勿計其中利，　知是二無生，　　當為世中尊。",
    "T15n0650_001:0752a23_0": "　東西南北方，　　如恒河沙土，　皆碎為微塵，　　一塵為一國，　滿中諸珍寶，　　於無央數劫，　供養諸如來，　　其所得功德，　若人聞是經，　　過彼百千倍。",
    "T15n0650_001:0752a28_0": "　若有出家人，　　一心求佛道，　我囑累是人，　　此祕密要法。",
    "T15n0650_001:0752b01_0": "　若有誦是經，　　及以解其義，　無量總持辯，　　自然皆當得，　利根無盡慧，　　樂說之辯才。",
    "T15n0650_001:0752b04_0": "　無量億諸佛，　　皆亦與是人，　諸經妙法寶，　　自然皆能說。」",
    "T15n0650_001:0752b06_0": "爾時師子遊步菩薩白佛言：「世尊！",
    "T15n0650_001:0752b06_1": "今說是偈，有幾所人得自利益？」",
    "T15n0650_001:0752b07_2": "佛言：「善男子！",
    "T15n0650_001:0752b07_3": "汝見是大眾不？」",
    "T15n0650_001:0752b08_4": "「唯然已見。」",
    "T15n0650_001:0752b08_5": "佛言：「今說此法時，會中有無量無數眾生共集，與天、龍、夜叉、乾闥婆、阿修羅、緊那羅、迦樓羅、摩睺羅伽等滿在虛空，以說法之明乃至他方世界多所饒益。",
    "T15n0650_001:0752b12_6": "九萬二千夜叉神皆發阿耨多羅三藐三菩提心。",
    "T15n0650_001:0752b13_7": "增上慢比丘有五百人未得謂得，聞是法無增上慢，得真法信，解一切法皆是一相，不受諸法故漏盡得解脫。",
    "T15n0650_001:0752b15_8": "於是菩薩眾中六萬二千人，信解諸法無障礙相得無生法忍。",
    "T15n0650_001:0752b17_9": "何以故？",
    "T15n0650_001:0752b17_10": "如是說法於諸說法中最為第一。",
    "T15n0650_001:0752b18_11": "善男子！",
    "T15n0650_001:0752b18_12": "如我於然燈佛所，信解諸法一相無礙，然後乃得無生法忍具足六波羅蜜。",
    "T15n0650_001:0752b20_13": "所以者何？",
    "T15n0650_001:0752b20_14": "若菩薩於恒河沙劫，布施、持戒、忍辱、精進、禪定、智慧，若不知如是法相，是人或能斷滅一切善根。",
    "T15n0650_001:0752b22_15": "善男子！",
    "T15n0650_001:0752b22_16": "汝見提婆達多有大功德善根、成就三十二大人相，有如是功德，不知如是法相故，斷滅善根墮大地獄。",
    "T15n0650_001:0752b26_0": "「善男子！",
    "T15n0650_001:0752b26_1": "當知雖久發心有大功德，不入是法門皆能斷滅善根功德。",
    "T15n0650_001:0752b27_2": "善男子！",
    "T15n0650_001:0752b27_3": "如過去無量無邊不可思議阿僧祇劫，有佛名高須彌山王如來、應供、正遍知、明行足、善逝、世間解、無上士、道法御、天人師、佛、世尊，壽命九千九百千萬億那由他歲，國土名金焰明，其國皆以黃金為地。",
    "T15n0650_001:0752c03_4": "其所說法亦以三乘度脫眾生，其佛初會，有八十百千萬億那由他聲聞弟子；次第二會，七十百千萬億那由他聲聞弟子；第三會，六十百千萬億那由他聲聞弟子；第四會，五十百千萬億那由他聲聞弟子；皆得阿羅漢，捨諸重擔逮得己利，盡諸有結正智得解脫。",
    "T15n0650_001:0752c09_5": "比丘尼眾倍於上數，優婆塞眾亦倍上數，優婆夷眾亦倍上數，菩薩眾亦倍上數，皆得阿惟越致無生法忍，皆得無量無邊陀羅尼門三昧門，能轉不退法輪，何況新發菩薩意者。",
    "T15n0650_001:0752c13_6": "又發辟支佛道心者亦無量無邊。",
    "T15n0650_001:0752c14_0": "「善男子！",
    "T15n0650_001:0752c14_1": "爾時彼佛會中弟子眾數無量無邊，彼金焰國中皆以七寶為樹，於其寶樹常出法音，所謂一切諸法空音、無相音、無作音、無生音、無所有音、無取相音。",
    "T15n0650_001:0752c17_2": "其國人民聞是法音，自然皆得諸法實相心得解脫。",
    "T15n0650_001:0752c18_3": "其佛滅後法住千歲，諸寶樹音亦不復出。",
    "T15n0650_001:0752c19_4": "善男子！",
    "T15n0650_001:0752c19_5": "是高須彌山王佛，以法囑累淨威儀菩薩令守護法，囑累已後便入無餘涅槃。",
    "T15n0650_001:0752c21_6": "時有比丘名有威儀，持戒不淨，得四禪四無色定及五神通，善誦毘尼藏，樂於苦行，不能善知他心。",
    "T15n0650_001:0752c23_7": "其弟子眾亦皆苦行貴頭陀法。",
    "T15n0650_001:0752c24_8": "是淨威儀法師，持戒清淨，於無所有法中得巧方便。",
    "T15n0650_001:0752c25_9": "復於一時，淨威儀法師將諸弟子，到有威儀比丘住處與共同止，淨威儀法師憐愍眾生故，從所住處常入聚落食訖而還，教化百千萬家皆作弟子，令發阿耨多羅三藐三菩提心。",
    "T15n0650_001:0752c29_10": "其弟子眾亦善教化，到諸聚落而為說法，令若干百千眾生皆發阿耨多羅三藐三菩提心。",
    "T15n0650_001:0753a02_11": "有威儀比丘常樂住塔寺，其弟子眾不持淨戒而樂行頭陀。",
    "T15n0650_001:0753a04_12": "有威儀比丘勤行精進其心決定，自以所行化諸弟子，貪著善法有所見得，所謂說一切有為法皆無常皆苦、一切法無我，不能善行諸禪定法，亦不能善於菩薩所行之道，本心不純故。",
    "T15n0650_001:0753a08_13": "淨威儀法師善知眾生諸根利鈍，知有威儀比丘心故，不復常入聚落，其諸弟子如本不異。",
    "T15n0650_001:0753a10_14": "「有威儀比丘見淨威儀法師諸弟子眾常入聚落，生不淨心，即鳴犍椎集眾立制：『汝等自今已去不應入於聚落，不能一心徐行靜默，數入聚落得何等利？",
    "T15n0650_001:0753a14_15": "佛所稱讚阿練若住處，汝等當行禪樂莫好入他家。』",
    "T15n0650_001:0753a15_16": "淨威儀法師諸弟子眾，不受其語猶入聚落。",
    "T15n0650_001:0753a16_17": "後於一時有威儀比丘，見從聚落中出，更鳴犍椎集眾，說如是言：『若復更入聚落者，不復得住於此。』",
    "T15n0650_001:0753a20_0": "「爾時淨威儀法師將護有威儀比丘故，告諸弟子：『汝等！",
    "T15n0650_001:0753a21_1": "從今已去勿入聚落。』",
    "T15n0650_001:0753a21_2": "即如師教不入聚落。",
    "T15n0650_001:0753a22_3": "爾時諸人民眾不見其師及諸弟子故，皆懷憂惱善根退失。",
    "T15n0650_001:0753a23_4": "淨威儀法師過三月自恣竟，從是中出至餘僧坊，於其所止師徒還入城邑聚落為人說法。",
    "T15n0650_001:0753a25_5": "後時有威儀比丘，見淨威儀法師還入他家，見其弟子毀失常儀，復生不淨惡心作是念：『是比丘破戒毀戒，何有菩提？』",
    "T15n0650_001:0753a28_6": "便語眾人：『是比丘雜行，去佛道甚遠。』",
    "T15n0650_001:0753a29_7": "有威儀比丘起是業已，後時命終，是業果報故，墮阿鼻大地獄，九百千億劫受諸苦惱；從地獄出六十三萬世，常被誹謗；其罪漸薄，後作比丘三十二萬世，出家之後是業因緣反道入俗，又餘罪業因緣故，於淨明佛所出家入道殷勤精進如救頭然，千萬億歲中乃至不得柔順法忍，無量千萬世諸根闇鈍。",
    "T15n0650_001:0753b07_8": "「師子遊步，於汝意云何？",
    "T15n0650_001:0753b07_9": "爾時有威儀比丘豈異人乎？",
    "T15n0650_001:0753b08_10": "勿造斯觀，則我身是。",
    "T15n0650_001:0753b09_11": "我時起是微細不淨心，受此罪業墮於地獄。",
    "T15n0650_001:0753b10_12": "師子遊步！",
    "T15n0650_001:0753b10_13": "若人不欲起是微細罪業者，於彼菩薩不應起於惡心。",
    "T15n0650_001:0753b11_14": "菩薩諸所行道皆當信解，不應起於瞋恨之心，應作是念：『我不能善知他人心，眾生所行是亦難知。』",
    "T15n0650_001:0753b14_15": "善男子！",
    "T15n0650_001:0753b14_16": "如來見是利故常說是法，是故行者不應平量於人，唯有如來及似如來者，乃能知是。",
    "T15n0650_001:0753b16_17": "是故行者若欲自護其身，慎莫平量於人而相違逆。",
    "T15n0650_001:0753b17_18": "菩薩若欲修集佛法，常當晝夜勤心專念。",
    "T15n0650_001:0753b18_19": "深發菩薩心者，不當好求人長短。",
    "T15n0650_001:0753b19_20": "菩薩若能教三千大千世界中眾生令行十善，不如菩薩如一食頃一心靜處念一相法門，乃至聞受讀誦解說，是人福德勝彼甚多。",
    "T15n0650_001:0753b22_21": "何以故？",
    "T15n0650_001:0753b22_22": "諸菩薩用是法門，能滅一切業障罪，亦於一切眾生之中離憎愛心，便能疾得一切種智。」",
    "T15n0650_001:0753b24_23": "爾時文殊師利法王子白佛言：「世尊！",
    "T15n0650_001:0753b25_24": "如佛所說滅業障罪，云何滅業障罪？」",
    "T15n0650_001:0753b26_25": "佛告文殊師利：「若菩薩見一切法性無業無報，則能畢滅業障之罪。",
    "T15n0650_001:0753b27_26": "又文殊師利！",
    "T15n0650_001:0753b28_27": "若菩薩見貪欲際即是真際，見瞋恚際即是真際，見愚癡際即是真際，則能畢滅業障之罪。",
    "T15n0650_001:0753c01_28": "又文殊師利！",
    "T15n0650_001:0753c01_29": "若菩薩能見一切眾生性即是涅槃性，則能畢滅業障之罪。",
    "T15n0650_001:0753c03_0": "所以者何？",
    "T15n0650_001:0753c03_1": "若人自有所見即能起業，無知無聞凡夫愚人不知諸法畢竟滅相，故自見其身亦見他人，以是見故便起身口意業。",
    "T15n0650_001:0753c05_2": "是人妄見憶想分別，作是念：『我是貪欲、瞋恚、愚癡。』",
    "T15n0650_001:0753c07_3": "如是分別故，於佛法中出家學道，復作是念：『我是持戒修梵行人，我當越度生死，得於涅槃免諸苦惱。』",
    "T15n0650_001:0753c09_4": "是人分別諸法，是善是不善，是應知、是應斷、是應證、是應修，所謂苦應見、集應斷、滅應證、道應修。",
    "T15n0650_001:0753c11_5": "而復分別一切諸行皆悉無常，一切諸行皆悉是苦，一切諸行皆三毒熾然，我當疾捨此有為法。",
    "T15n0650_001:0753c14_0": "常作如是思惟，於諸行中種種取相而生厭心。",
    "T15n0650_001:0753c16_0": "「爾時便作是念：『見諸行如是，是名見苦；惡厭諸行，是名斷集。』",
    "T15n0650_001:0753c17_1": "分別諸行，見於滅諦即作是念：『我今見滅是名證滅，我當修道。』",
    "T15n0650_001:0753c18_2": "便至靜處念如是法，作是念已攝心定住。",
    "T15n0650_001:0753c19_3": "是人先得厭心，今得定心，故於諸行中心便捨離，而自愧厭不喜不樂，復作是念：『我今於一切法中已得解脫，更無所作，我身已得阿羅漢道。』",
    "T15n0650_001:0754a01_0": "是人命終之時見受生處，即菩提中心生疑悔，以此疑故命終之後墮大地獄。",
    "T15n0650_001:0754a02_1": "何以故？",
    "T15n0650_001:0754a03_2": "是人於無生法中而分別故。」",
    "T15n0650_001:0754a04_0": "爾時文殊師利法王子白佛言：「世尊！",
    "T15n0650_001:0754a04_1": "今云何應觀四聖諦？」",
    "T15n0650_001:0754a05_2": "佛告文殊師利：「若行者能見一切法即是無生性，是名見苦。",
    "T15n0650_001:0754a06_3": "若能見一切法不集不起，是名斷集。",
    "T15n0650_001:0754a07_4": "若能見一切法畢竟滅相，是名證滅。",
    "T15n0650_001:0754a08_5": "若能見一切法無所有性，是名修道。",
    "T15n0650_001:0754a09_6": "文殊師利！",
    "T15n0650_001:0754a09_7": "若行者能如是見四聖諦，是人不作如是分別，是法善是法不善，是法應見、是法應斷、是法應證、是法應修，所謂苦應見、集應斷、滅應證、道應修。",
    "T15n0650_001:0754a12_8": "所以者何？",
    "T15n0650_001:0754a12_9": "凡夫所行貪欲、瞋恚、愚癡，行者見是法皆空、無生、無所有、不可分別，但積集虛妄。",
    "T15n0650_001:0754a14_10": "爾時於法無所取無所捨，於三界中心無所礙，見一切三界畢竟不生，見一切善不善法虛誑不實，如幻如夢如影如響如焰。",
    "T15n0650_001:0754a17_11": "行者見貪欲性即是涅槃性，瞋恚性即是涅槃性，愚癡性即是涅槃性。",
    "T15n0650_001:0754a19_12": "若能見一切法性如是，便於一切眾生之中不起憎愛。",
    "T15n0650_001:0754a20_13": "所以者何？",
    "T15n0650_001:0754a20_14": "是行者不得是法，若生愛處、若生憎處，安住虛空，心中乃至不見佛、不見法、不見僧，是則不見一切法。",
    "T15n0650_001:0754a23_0": "若不見一切法，於諸法中則不生疑，不生疑故則不受一切法，不受一切法故則自寂滅。",
    "T15n0650_001:0754a25_0": "文殊師利！",
    "T15n0650_001:0754a25_1": "長老須菩提知如是法故，不來禮佛足。",
    "T15n0650_001:0754a26_2": "須菩提尚不得自身，何況得如來身？",
    "T15n0650_001:0754a27_0": "不得自身而得如來身者，無有是處。」",
    "T15n0650_001:0754a28_0": "文殊師利復白佛言：「世尊！",
    "T15n0650_001:0754a28_1": "行者云何應觀四念處？」",
    "T15n0650_001:0754a29_2": "佛告文殊師利：「當來世有比丘如是說：『觀內身處若觀不淨是身念處，觀樂皆苦是受念處，觀心生滅性是心念處，觀壞和合相但得法相是法念處。』」",
    "T15n0650_001:0754b03_3": "文殊師利白佛言：「世尊！",
    "T15n0650_001:0754b04_0": "今云何真觀四念處？」",
    "T15n0650_001:0754b04_1": "佛言：「止止。",
    "T15n0650_001:0754b04_2": "文殊師利！",
    "T15n0650_001:0754b04_3": "不須問也，如來隨宜說法難可得解。」",
    "T15n0650_001:0754b05_4": "文殊師利言：「世尊！",
    "T15n0650_001:0754b06_5": "愍念眾生故，願必為說。」",
    "T15n0650_001:0754b06_6": "佛告文殊師利：「若行者見身如虛空，是為身念處；若行者見受不得內外兩間，是為受念處；若行者知心唯有名字，是為心念處；若行者不得善法不得不善法，是為法念處。",
    "T15n0650_001:0754b10_7": "文殊師利！",
    "T15n0650_001:0754b11_8": "應如是觀四念處。」",
    "T15n0650_001:0754b11_9": "文殊師利復白佛言：「世尊！",
    "T15n0650_001:0754b12_10": "行者云何應觀八聖道分？」",
    "T15n0650_001:0754b13_0": "佛告文殊師利：「若行者見一切法平等無二無分別，是名正見。",
    "T15n0650_001:0754b14_1": "見一切法無思惟無分別，以是見故是名正思惟。",
    "T15n0650_001:0754b15_2": "見一切法無言說相，善修語言平等相故，是名正語。",
    "T15n0650_001:0754b16_3": "見一切法不作相，作者不可得故，是名正業。",
    "T15n0650_001:0754b17_4": "不分別正命邪命，善修習平等命故，是名正命。",
    "T15n0650_001:0754b18_5": "不發不起一切法，以無所行故，是名正精進。",
    "T15n0650_001:0754b19_6": "於一切法無所憶念，諸憶念性離故，是名正念。",
    "T15n0650_001:0754b20_7": "見一切法性常定，以不散不緣不可得故，是名正定。",
    "T15n0650_001:0754b22_8": "文殊師利！",
    "T15n0650_001:0754b22_9": "行者應如是觀八聖道分。」",
    "T15n0650_001:0754b23_0": "文殊師利復白佛言：「世尊！",
    "T15n0650_001:0754b23_1": "行者云何應觀五根？」",
    "T15n0650_001:0754b25_0": "佛告文殊師利：「若行者信一切法畢竟不生，從本已來常自爾故，是名信根。",
    "T15n0650_001:0754b26_1": "於一切法中心無所住，遠近相離故，是名精進根。",
    "T15n0650_001:0754b27_2": "於一切法無所憶念，緣性離故不繫念於緣，是名念根。",
    "T15n0650_001:0754b29_3": "於一切法無所思惟，二法不可得故，是名定根。",
    "T15n0650_001:0754c01_4": "見一切法常空，離於生相，是名慧根。",
    "T15n0650_001:0754c02_5": "文殊師利！",
    "T15n0650_001:0754c02_6": "行者應如是觀五根。」",
    "T15n0650_001:0754c02_7": "文殊師利復白佛言：「世尊！",
    "T15n0650_001:0754c03_8": "行者云何應觀七菩提分？」",
    "T15n0650_001:0754c05_0": "佛言：「文殊師利！",
    "T15n0650_001:0754c05_1": "行者能見一切法無憶念，是名念菩提分。",
    "T15n0650_001:0754c06_2": "若一切法，若善、若不善、若無記，不可選擇、不可得，無決定故，是名擇菩提分。",
    "T15n0650_001:0754c08_3": "若不取一切三界相，善壞三界故，是名精進菩提分。",
    "T15n0650_001:0754c09_4": "若一切有為法中不生喜相，善壞有喜相故，是名喜菩提分。",
    "T15n0650_001:0754c10_5": "若一切法中除却其心，緣相不可得故，是名除菩提分。",
    "T15n0650_001:0754c11_6": "若一切法不可得，善修壞相故，是名定菩提分。",
    "T15n0650_001:0754c12_7": "若於一切法無所依止不貪不著，不見一切法故得捨心，是名捨菩提分。",
    "T15n0650_001:0754c14_8": "文殊師利！",
    "T15n0650_001:0754c14_9": "行者應如是觀七菩提分。",
    "T15n0650_001:0754c15_10": "若行者能如是見四聖諦、四念處、八聖道分、五根、七菩提分，我說是人名為已得度者，到於彼岸，出在陸地無畏之處，已離重檐除諸塵垢，是人名為無所有者、無所憂者、無所受者，是名阿羅漢、是名沙門、是名婆羅門、是名比丘、是名澡浴潔淨者、是名智者是名解者、是名聞者、是名佛子、是名釋子、是名破刺棘者、是名却關鍵者、是名已度塹者、是名出欲求者、是名開門扇者、是名賢聖勝相者。",
    "T15n0650_001:0754c25_0": "「文殊師利！",
    "T15n0650_001:0754c25_1": "若有比丘成就如是法者，於天人世間名為福田，應受供養。",
    "T15n0650_001:0754c26_2": "文殊師利！",
    "T15n0650_001:0754c26_3": "是比丘若欲不虛食國中施者、破壞魔網者、欲度生死海者、欲得涅槃者、欲脫一切苦惱者、欲為一切天人世間作福田者，應當勤修習如是之法。」",
    "T15n0650_001:0755a01_4": "說是法時，三萬二千諸天得諸法實相，各以天曼陀羅華而散佛上，白言：「世尊！",
    "T15n0650_001:0755a03_5": "若人得聞如是之法，是人名為善出家者，何況信受讀誦如所說行？",
    "T15n0650_001:0755a04_6": "世尊！",
    "T15n0650_001:0755a04_7": "若有須臾聞是法者，是則名為無增上慢。」",
    "T15n0650_001:0755a06_0": "爾時文殊師利法王子白佛言：「惟願世尊！",
    "T15n0650_001:0755a06_1": "當說陀羅尼，以是陀羅尼故，令諸菩薩得無礙辯才，於諸音聲無所怖畏，能令諸法皆作佛法，又信解諸法皆是一相。」",
    "T15n0650_001:0755a09_2": "佛告文殊師利：「汝今諦聽！",
    "T15n0650_001:0755a10_3": "當為汝說不動種性法門。",
    "T15n0650_001:0755a10_4": "諸菩薩得入是法門者，能以智慧光明照一切法，疾得無生法忍。」",
    "T15n0650_001:0755a12_5": "文殊師利白佛言：「世尊！",
    "T15n0650_001:0755a12_6": "云何名不動處種性法門？」",
    "T15n0650_001:0755a13_7": "佛告文殊師利：「一切眾生其心皆一，是名種性。」",
    "T15n0650_001:0755a14_8": "「世尊！",
    "T15n0650_001:0755a14_9": "云何是事名為種性？」",
    "T15n0650_001:0755a15_10": "佛告文殊師利：「一切眾生皆無有心，緣性不可得故，是名種性。",
    "T15n0650_001:0755a16_11": "文殊師利！",
    "T15n0650_001:0755a17_0": "一切眾生皆同一量，是名種子。」",
    "T15n0650_001:0755a17_1": "「世尊！",
    "T15n0650_001:0755a17_2": "云何是事名為種性？」",
    "T15n0650_001:0755a18_3": "佛言：「一切眾生皆如虛空量，終歸無障礙，是名種子。",
    "T15n0650_001:0755a19_4": "文殊師利！",
    "T15n0650_001:0755a19_5": "一切眾生皆是一眾生，是名種子。」",
    "T15n0650_001:0755a20_6": "「世尊！",
    "T15n0650_001:0755a20_7": "云何是事名為種性？」",
    "T15n0650_001:0755a21_8": "「文殊師利！",
    "T15n0650_001:0755a21_9": "一切眾生皆是一相，畢竟不生離諸名字，一異不可得故，是名種性。",
    "T15n0650_001:0755a23_10": "文殊師利！",
    "T15n0650_001:0755a23_11": "貪欲是不動相。」",
    "T15n0650_001:0755a23_12": "「世尊！",
    "T15n0650_001:0755a23_13": "云何是事名不動相？」",
    "T15n0650_001:0755a25_0": "佛言：「文殊師利！",
    "T15n0650_001:0755a25_1": "貪欲是不動相，安住法性中，以不住故，是貪欲不可得性常離故，是名不動相。",
    "T15n0650_001:0755a27_2": "文殊師利！",
    "T15n0650_001:0755a27_3": "瞋恚是金剛。」",
    "T15n0650_001:0755a27_4": "「世尊！",
    "T15n0650_001:0755a27_5": "云何是事名為金剛？」",
    "T15n0650_001:0755a28_6": "「文殊師利！",
    "T15n0650_001:0755a28_7": "瞋恚不可斷不可壞，亦如金剛不可斷不可壞，一切法亦如是，不可斷不可壞，諸法本不決定故，是名如金剛。",
    "T15n0650_001:0755b02_0": "文殊師利！",
    "T15n0650_001:0755b02_1": "愚癡是智慧性。」",
    "T15n0650_001:0755b02_2": "「世尊！",
    "T15n0650_001:0755b02_3": "云何是事名智慧性。」",
    "T15n0650_001:0755b03_4": "「文殊師利！",
    "T15n0650_001:0755b03_5": "一切法離智慧亦離愚癡，譬如虛空無有智慧亦無愚癡，一切法亦如是，無有智慧亦無愚癡，智慧愚癡智可知法，從本已來俱寂滅故，是名愚癡智慧處。",
    "T15n0650_001:0755b06_6": "文殊師利！",
    "T15n0650_001:0755b07_7": "色陰是不動處。」",
    "T15n0650_001:0755b07_8": "「世尊！",
    "T15n0650_001:0755b07_9": "云何是事名不動處？」",
    "T15n0650_001:0755b08_10": "「文殊師利！",
    "T15n0650_001:0755b08_11": "如天帝之幢深根安固不可動搖，一切法亦如是，以不住法故安住法性中，是法無來處無去處無取無捨，安住無住處故，是故色名不動相。",
    "T15n0650_001:0755b11_12": "文殊師利！",
    "T15n0650_001:0755b11_13": "受陰是滅性。」",
    "T15n0650_001:0755b12_14": "「世尊！",
    "T15n0650_001:0755b12_15": "云何是事名為滅性？」",
    "T15n0650_001:0755b12_16": "「文殊師利！",
    "T15n0650_001:0755b13_17": "一切諸受相性常寂滅故，諸受非內外，非東方非南西北方四維上下來。",
    "T15n0650_001:0755b14_18": "何以故？",
    "T15n0650_001:0755b15_0": "若樂受在內，一切眾生常應受樂；若苦受在內，一切眾生常應受苦；若不苦不樂受在內，一切眾生應受不苦不樂。",
    "T15n0650_001:0755b18_0": "文殊師利！",
    "T15n0650_001:0755b18_1": "今一切諸受實不在內不在外不在兩中間，不在東方南西北方四維上下，是故一切諸受如草木瓦石，畢竟不生不滅無相，是故受名寂滅相。",
    "T15n0650_001:0755b21_2": "文殊師利！",
    "T15n0650_001:0755b21_3": "想陰是種性。」",
    "T15n0650_001:0755b22_4": "「世尊！",
    "T15n0650_001:0755b22_5": "云何是事名為種性？」",
    "T15n0650_001:0755b22_6": "「文殊師利！",
    "T15n0650_001:0755b23_0": "是想皆憶想分別起、從虛妄中生，如空拳如野馬，本性自離，是故想陰名種性。",
    "T15n0650_001:0755b24_1": "文殊師利！",
    "T15n0650_001:0755b25_2": "行陰是種性。」",
    "T15n0650_001:0755b25_3": "「世尊！",
    "T15n0650_001:0755b25_4": "云何是事名為種性？」",
    "T15n0650_001:0755b26_5": "「文殊師利！",
    "T15n0650_001:0755b26_6": "一切諸行離數無數入平等數，譬如芭蕉畢竟無實本性自爾，一切法亦如是，無名字無性故，是故行陰名為種性。",
    "T15n0650_001:0755b29_7": "文殊師利！",
    "T15n0650_001:0755b29_8": "識陰是種性。」",
    "T15n0650_001:0755b29_9": "「世尊！",
    "T15n0650_001:0755b29_10": "云何是事名為種性？」",
    "T15n0650_001:0755c01_11": "「文殊師利！",
    "T15n0650_001:0755c01_12": "是識如幻，無實無起無生，空無相無性，如五指塗空空無相現，是故識陰名為種性。",
    "T15n0650_001:0755c03_13": "文殊師利！",
    "T15n0650_001:0755c03_14": "色是種性。」",
    "T15n0650_001:0755c03_15": "「世尊！",
    "T15n0650_001:0755c04_16": "云何色為種性？」",
    "T15n0650_001:0755c04_17": "「文殊師利！",
    "T15n0650_001:0755c04_18": "譬如鏡中像，雖可目見而無有實，一切色亦如是，雖見無實，但誑眼誑心虛妄不實，是故色名種性。",
    "T15n0650_001:0755c07_0": "文殊師利，聲是種性。」",
    "T15n0650_001:0755c07_1": "「世尊！",
    "T15n0650_001:0755c07_2": "云何聲為種性？」",
    "T15n0650_001:0755c08_0": "「文殊師利，一切法無別異相，畢竟空，如山中響，是故聲為種性。",
    "T15n0650_001:0755c09_1": "文殊師利！",
    "T15n0650_001:0755c09_2": "香是種性。」",
    "T15n0650_001:0755c09_3": "「世尊！",
    "T15n0650_001:0755c10_4": "云何香是種性？」",
    "T15n0650_001:0755c10_5": "「文殊師利！",
    "T15n0650_001:0755c10_6": "一切法無香相，性無知故，空如虛空，鼻香識者皆不可得，是故香為種性。",
    "T15n0650_001:0755c12_7": "文殊師利！",
    "T15n0650_001:0755c12_8": "味是種性。」",
    "T15n0650_001:0755c12_9": "「世尊！",
    "T15n0650_001:0755c12_10": "云何味為種性？」",
    "T15n0650_001:0755c14_0": "「文殊師利！",
    "T15n0650_001:0755c14_1": "味性即是不可思議性，不可知、離於知故，自性常離故，是故味名種性。",
    "T15n0650_001:0755c15_2": "文殊師利！",
    "T15n0650_001:0755c16_3": "觸是種性。」",
    "T15n0650_001:0755c16_4": "「世尊！",
    "T15n0650_001:0755c16_5": "云何觸為種性。」",
    "T15n0650_001:0755c16_6": "「文殊師利！",
    "T15n0650_001:0755c17_7": "觸如虛空，其性自離無觸無合，一切法亦如是，善壞身故，離於觸相，觸者不可得故，是故觸是種性。",
    "T15n0650_001:0755c19_8": "文殊師利！",
    "T15n0650_001:0755c19_9": "法是種性。」",
    "T15n0650_001:0755c19_10": "「世尊！",
    "T15n0650_001:0755c19_11": "云何法為種性？」",
    "T15n0650_001:0755c20_12": "「文殊師利！",
    "T15n0650_001:0755c20_13": "一切法無相無心，離心性、離名字，無決定故，皆是法性相，是故法是種性。",
    "T15n0650_001:0755c22_14": "文殊師利！",
    "T15n0650_001:0755c22_15": "地是種性。」",
    "T15n0650_001:0755c22_16": "「世尊。",
    "T15n0650_001:0755c22_17": "云何地為種性？」",
    "T15n0650_001:0755c23_18": "「文殊師利！",
    "T15n0650_001:0755c23_19": "一切法無堅相無軟相，虛妄和合人以為堅，是故地為種性。",
    "T15n0650_001:0755c25_0": "文殊師利。",
    "T15n0650_001:0755c25_1": "水是種性。」",
    "T15n0650_001:0755c25_2": "「世尊！",
    "T15n0650_001:0755c25_3": "云何水為種性？」",
    "T15n0650_001:0755c26_0": "「文殊師利。",
    "T15n0650_001:0755c26_1": "一切法無濕無合，如野馬無水，是故水為種性。",
    "T15n0650_001:0755c27_2": "文殊師利！",
    "T15n0650_001:0755c27_3": "火是種性。」",
    "T15n0650_001:0755c27_4": "「世尊！",
    "T15n0650_001:0755c27_5": "云何火是種性？」",
    "T15n0650_001:0755c28_6": "「文殊師利！",
    "T15n0650_001:0755c28_7": "一切法無熱，離虛妄熱相，本性寂滅，離顛倒故，分別其實無定無生，是故火名種性。",
    "T15n0650_001:0756a01_8": "文殊師利！",
    "T15n0650_001:0756a01_9": "風是種性。」",
    "T15n0650_001:0756a02_10": "「世尊！",
    "T15n0650_001:0756a02_11": "云何風為種性？」",
    "T15n0650_001:0756a02_12": "「文殊師利！",
    "T15n0650_001:0756a02_13": "一切法無障無礙、無相無性，不動搖故、離風相故，是故風名種性。",
    "T15n0650_001:0756a04_14": "文殊師利！",
    "T15n0650_001:0756a04_15": "佛是種性。」",
    "T15n0650_001:0756a05_0": "「世尊！",
    "T15n0650_001:0756a05_1": "云何佛為種性？」",
    "T15n0650_001:0756a05_2": "「文殊師利！",
    "T15n0650_001:0756a05_3": "一切法無覺無知，離知相故，是故佛名種性。",
    "T15n0650_001:0756a06_4": "文殊師利！",
    "T15n0650_001:0756a07_5": "法是種性。」",
    "T15n0650_001:0756a07_6": "「世尊！",
    "T15n0650_001:0756a07_7": "云何法為種性？」",
    "T15n0650_001:0756a07_8": "「文殊師利！",
    "T15n0650_001:0756a08_9": "諸法不可壞不可斷，離壞斷故，無相無名無性，出言語道，是故法名種性。",
    "T15n0650_001:0756a10_0": "文殊師利！",
    "T15n0650_001:0756a10_1": "僧是不動相。」",
    "T15n0650_001:0756a10_2": "「世尊！",
    "T15n0650_001:0756a10_3": "云何僧為不動相？」",
    "T15n0650_001:0756a11_4": "「文殊師利！",
    "T15n0650_001:0756a11_5": "聖眾安住如、法性、實際、定亂平等中，安住智慧愚癡、解脫煩惱平等一切法中，心無所住，住不可得故，是故僧名不動性。",
    "T15n0650_001:0756a14_6": "文殊師利！",
    "T15n0650_001:0756a14_7": "一切法行處名為不動。」",
    "T15n0650_001:0756a15_0": "「世尊！",
    "T15n0650_001:0756a15_1": "云何是事名為不動相？」",
    "T15n0650_001:0756a15_2": "「文殊師利！",
    "T15n0650_001:0756a15_3": "一切虛空行處、不可思議行處、斷行處，無根本無別異，不可得故，是故一切法行處名不動相。",
    "T15n0650_001:0756a18_4": "文殊師利！",
    "T15n0650_001:0756a18_5": "一切法無緣名不動相。」",
    "T15n0650_001:0756a18_6": "「世尊！",
    "T15n0650_001:0756a19_7": "云何是事名不動相？」",
    "T15n0650_001:0756a19_8": "「文殊師利！",
    "T15n0650_001:0756a19_9": "一切法無依止、無住處、無緣無順，離諸緣故，是故一切法無緣名不動相。",
    "T15n0650_001:0756a21_10": "文殊師利！",
    "T15n0650_001:0756a21_11": "一切法不取不捨相名不動相。」",
    "T15n0650_001:0756a22_12": "「世尊！",
    "T15n0650_001:0756a22_13": "云何是事名不動相？」",
    "T15n0650_001:0756a23_0": "「文殊師利！",
    "T15n0650_001:0756a23_1": "一切法皆歸於如、同於法性，是法不可取、不可捨，無求無願諸願斷故，從本已來常寂滅相同於虛空，是故不取不捨名不動相。",
    "T15n0650_001:0756a26_2": "文殊師利！",
    "T15n0650_001:0756a26_3": "一切法無咎名不動相。」",
    "T15n0650_001:0756a26_4": "「世尊！",
    "T15n0650_001:0756a27_5": "云何是事名不動相？」",
    "T15n0650_001:0756a27_6": "「文殊師利！",
    "T15n0650_001:0756a27_7": "一切法無垢、無所有，清淨顯曜如虛空無翳，諸罪定相不可得故，是故一切法無咎名不動相。",
    "T15n0650_001:0756a29_8": "文殊師利！",
    "T15n0650_001:0756b01_9": "一切法無歸處名不動相。」",
    "T15n0650_001:0756b01_10": "「世尊！",
    "T15n0650_001:0756b01_11": "云何是事名不動相？」",
    "T15n0650_001:0756b02_12": "「文殊師利！",
    "T15n0650_001:0756b02_13": "一切法空無根本故無歸處，是故無歸處名不動相。",
    "T15n0650_001:0756b03_14": "文殊師利！",
    "T15n0650_001:0756b03_15": "一切法無學名不動相。」",
    "T15n0650_001:0756b04_16": "「世尊！",
    "T15n0650_001:0756b04_17": "云何是事名不動相。」",
    "T15n0650_001:0756b05_18": "「文殊師利！",
    "T15n0650_001:0756b05_19": "一切法性無學，不應學、不應修、不應思、不應念、不應住、不應發、不應行、不應斷、不應證、不應語、不應言、不應求、不應說、不應取、不應捨、不應離、不應除。",
    "T15n0650_001:0756b08_20": "何以故？",
    "T15n0650_001:0756b08_21": "文殊師利！",
    "T15n0650_001:0756b09_22": "一切諸相畢竟離故，從本已來無所取，常是捨相，諸法非智慧所及，非愚癡所及，是故無學名不動相。」",
    "T15n0650_001:0756b12_0": "諸法無行經卷上"
}