{
    "T07n0220_573:0958b02_0": "大般若波羅蜜多經卷第五百七",
    "T07n0220_573:0958b03_0": "十三",
    "T07n0220_573:0958b05_0": "三藏法師玄奘奉　詔譯",
    "T07n0220_573:0958b06_0": "第六分勸誡品第十四之二",
    "T07n0220_573:0958b07_0": "佛告曼殊室利菩薩：「假使碎此三千大千堪忍世界悉為極微，一一極微為一聖者。",
    "T07n0220_573:0958b08_1": "有善男子、善女人等盡彼聖眾壽量短長，以諸世間上妙飲食、衣服、臥具及醫藥等，起殷淨心奉施供養。",
    "T07n0220_573:0958b11_2": "般涅槃後各收馱都，起窣堵波嚴飾供養，或以七寶滿如前說爾所極微大千世界，上復積至色究竟天，於彼聖者各別奉施爾所大千世界七寶，畢自壽量晝夜三十牟呼栗多相續不斷。",
    "T07n0220_573:0958b15_3": "曼殊室利！",
    "T07n0220_573:0958b15_4": "於意云何？",
    "T07n0220_573:0958b15_5": "是善男子、善女人等由此因緣獲福多不？」",
    "T07n0220_573:0958b16_6": "曼殊室利即白佛言：「甚多！",
    "T07n0220_573:0958b17_7": "世尊！",
    "T07n0220_573:0958b17_8": "甚多！",
    "T07n0220_573:0958b17_9": "善逝！",
    "T07n0220_573:0958b17_10": "前說施福尚難思議，何況於此所獲福量！」",
    "T07n0220_573:0958b18_11": "佛告曼殊室利菩薩：「若善男子、善女人等受持此經流通演說，所獲福聚於前施福，百倍為勝，千倍為勝，乃至鄔波尼殺曇倍亦復為勝。",
    "T07n0220_573:0958b21_12": "「曼殊室利！",
    "T07n0220_573:0958b22_13": "如是功德若不迴求佛菩提者，應經爾所極微數劫當作他化自在天王，復經爾所極微數劫當作樂變化天王，復經爾所極微數劫當作覩史多天王，復經爾所極微數劫當作夜摩天王，復經爾所極微數劫作天帝釋，況轉輪王！",
    "T07n0220_573:0958b27_14": "以彼迴求一切智故，能得成辦甚深般若波羅蜜多方便善巧，當證無上正等菩提。",
    "T07n0220_573:0958b29_15": "「曼殊室利！",
    "T07n0220_573:0958b29_16": "假使充滿此贍部洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_573:0958c02_17": "有暴惡人起極瞋恚，皆悉殺害爾所聖者。",
    "T07n0220_573:0958c03_18": "曼殊室利！",
    "T07n0220_573:0958c03_19": "於意云何？",
    "T07n0220_573:0958c03_20": "彼人由斯獲罪多不？」",
    "T07n0220_573:0958c04_21": "曼殊室利即白佛言：「甚多！",
    "T07n0220_573:0958c04_22": "世尊！",
    "T07n0220_573:0958c05_0": "甚多！",
    "T07n0220_573:0958c05_1": "善逝！",
    "T07n0220_573:0958c05_2": "殺一聖者尚墮無間大地獄中一劫受苦，何況殺害爾所聖者！",
    "T07n0220_573:0958c06_3": "彼所獲罪不可稱計。」",
    "T07n0220_573:0958c07_4": "佛告曼殊室利菩薩：「若有毀謗此經典者，其罪過前百倍、千倍乃至鄔波尼殺曇倍。",
    "T07n0220_573:0958c09_0": "「曼殊室利！",
    "T07n0220_573:0958c09_1": "假使充滿東勝身洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_573:0958c11_2": "有暴惡人起極瞋恚，皆悉殺害爾所聖者。",
    "T07n0220_573:0958c12_3": "曼殊室利！",
    "T07n0220_573:0958c12_4": "於意云何？",
    "T07n0220_573:0958c12_5": "彼人由斯獲罪多不？」",
    "T07n0220_573:0958c13_6": "曼殊室利即白佛言：「甚多！",
    "T07n0220_573:0958c13_7": "世尊！",
    "T07n0220_573:0958c13_8": "甚多！",
    "T07n0220_573:0958c14_0": "善逝！",
    "T07n0220_573:0958c14_1": "殺一聖者尚墮無間大地獄中一劫受苦，何況殺害爾所聖者！",
    "T07n0220_573:0958c15_2": "彼所獲罪不可稱計。」",
    "T07n0220_573:0958c16_0": "佛告曼殊室利菩薩：「若有毀謗此經典者，其罪過前百倍、千倍乃至鄔波尼殺曇倍。",
    "T07n0220_573:0958c17_1": "「曼殊室利！",
    "T07n0220_573:0958c18_2": "假使充滿西牛貨洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_573:0958c20_3": "有暴惡人起極瞋恚，皆悉殺害爾所聖者。",
    "T07n0220_573:0958c21_4": "曼殊室利！",
    "T07n0220_573:0958c21_5": "於意云何？",
    "T07n0220_573:0958c21_6": "彼人由斯獲罪多不？」",
    "T07n0220_573:0958c22_0": "曼殊室利即白佛言：「甚多！",
    "T07n0220_573:0958c22_1": "世尊！",
    "T07n0220_573:0958c22_2": "甚多！",
    "T07n0220_573:0958c22_3": "善逝！",
    "T07n0220_573:0958c22_4": "殺一聖者尚墮無間大地獄中一劫受苦，何況殺害爾所聖者！",
    "T07n0220_573:0958c24_5": "彼所獲罪不可稱計。」",
    "T07n0220_573:0958c24_6": "佛告曼殊室利菩薩：「若有毀謗此經典者，其罪過前百倍、千倍乃至鄔波尼殺曇倍。",
    "T07n0220_573:0958c26_7": "「曼殊室利！",
    "T07n0220_573:0958c26_8": "假使充滿北俱盧洲預流、一來、不還、阿羅漢、獨覺，如粟、稻、麻、竹、荻、蘆葦、甘蔗林等中無間隙。",
    "T07n0220_573:0958c29_0": "有暴惡人起極瞋恚，皆悉殺害爾所聖者。",
    "T07n0220_573:0958c29_1": "曼殊室利！",
    "T07n0220_573:0959a01_2": "於意云何？",
    "T07n0220_573:0959a01_3": "彼人由斯獲罪多不？」",
    "T07n0220_573:0959a01_4": "曼殊室利即白佛言：「甚多！",
    "T07n0220_573:0959a02_5": "世尊！",
    "T07n0220_573:0959a02_6": "甚多！",
    "T07n0220_573:0959a02_7": "善逝！",
    "T07n0220_573:0959a02_8": "殺一聖者尚墮無間大地獄中一劫受苦，何況殺害爾所聖者！",
    "T07n0220_573:0959a04_9": "彼所獲罪不可稱計。」",
    "T07n0220_573:0959a04_10": "佛告曼殊室利菩薩：「若有毀謗此經典者，其罪過前百倍、千倍乃至鄔波尼殺曇倍。",
    "T07n0220_573:0959a06_11": "「曼殊室利！",
    "T07n0220_573:0959a06_12": "假使碎此四大洲界悉為極微，一一極微各為一佛。",
    "T07n0220_573:0959a08_0": "有一極惡邪見眾生，起毒害心殺爾所佛，劫奪一切法財、資財，破滅世間法王、法藥。",
    "T07n0220_573:0959a09_1": "曼殊室利！",
    "T07n0220_573:0959a10_2": "於意云何？",
    "T07n0220_573:0959a10_3": "彼惡眾生獲罪多不？」",
    "T07n0220_573:0959a10_4": "曼殊室利即白佛言：「甚多！",
    "T07n0220_573:0959a11_5": "世尊！",
    "T07n0220_573:0959a11_6": "甚多！",
    "T07n0220_573:0959a11_7": "善逝！",
    "T07n0220_573:0959a11_8": "彼所獲罪無量無邊不可思議、不可稱計，我於彼事尚不忍聞，況能說其獲罪多少！",
    "T07n0220_573:0959a13_9": "若害一佛猶墮無間大地獄中多劫受苦，況殺爾所諸佛世尊！",
    "T07n0220_573:0959a15_10": "如是眾生定受無間大地獄苦無有出期。」",
    "T07n0220_573:0959a16_0": "佛告曼殊室利菩薩：「若有毀謗障礙此經，不令演說、流通、供養，其罪過前百倍、千倍乃至鄔波尼殺曇倍。",
    "T07n0220_573:0959a18_1": "「曼殊室利！",
    "T07n0220_573:0959a18_2": "假使三千大千世界一切有情，各經百千無數大劫，備修種種諸菩薩行，皆證無上正等菩提。",
    "T07n0220_573:0959a20_3": "彼惡眾生罪業重故，猶未能出大地獄苦。",
    "T07n0220_573:0959a21_4": "曼殊室利！",
    "T07n0220_573:0959a21_5": "彼惡眾生於十方界無間地獄，無一不經多劫受苦，況餘地獄、傍生、鬼界！",
    "T07n0220_573:0959a23_6": "何以故？",
    "T07n0220_573:0959a23_7": "彼愚癡者毀壞十方三世諸佛法身母故。",
    "T07n0220_573:0959a24_8": "設彼經前極微數劫受重苦已，出三惡趣來生人中，得大惡疾，一切醫藥所不能救。",
    "T07n0220_573:0959a26_9": "復經爾所極微數劫，生便無舌或無手等，各經爾所極微數劫。",
    "T07n0220_573:0959a27_10": "曼殊室利！",
    "T07n0220_573:0959a28_11": "我以神力住世一劫或一劫餘，說彼眾生毀謗、障礙此經罪報亦不能盡。",
    "T07n0220_573:0959a29_12": "曼殊室利！",
    "T07n0220_573:0959b01_13": "諸有智者欲得現在、未來安樂，勿於此經毀謗、障礙。」",
    "T07n0220_573:0959b03_0": "第六分二行品第十五",
    "T07n0220_573:0959b04_0": "佛告曼殊室利菩薩言：「善男子！",
    "T07n0220_573:0959b04_1": "若菩薩摩訶薩行深般若波羅蜜多，宜應成就前後般若波羅蜜多。",
    "T07n0220_573:0959b06_2": "何以故？",
    "T07n0220_573:0959b06_3": "諸菩薩摩訶薩有二種行：成就般若、化導有情。」",
    "T07n0220_573:0959b07_4": "爾時，曼殊室利菩薩便白佛言：「世尊！",
    "T07n0220_573:0959b08_5": "云何諸菩薩摩訶薩成就般若、化導有情？」",
    "T07n0220_573:0959b09_6": "佛告曼殊室利菩薩言：「善男子！",
    "T07n0220_573:0959b09_7": "若菩薩摩訶薩從初般若乃至後際，離功用心說法無盡中無間隙，為脫有情惡趣三有令住善趣，或令證得三乘聖果。",
    "T07n0220_573:0959b12_8": "曼殊室利！",
    "T07n0220_573:0959b12_9": "是名菩薩摩訶薩眾行深般若波羅蜜多化導有情。",
    "T07n0220_573:0959b14_10": "曼殊室利！",
    "T07n0220_573:0959b14_11": "若菩薩摩訶薩行深般若波羅蜜多，成就無邊無為般若，是名菩薩摩訶薩眾自行般若。",
    "T07n0220_573:0959b16_12": "何以故？",
    "T07n0220_573:0959b16_13": "此能圓滿一切德故。」",
    "T07n0220_573:0959b16_14": "曼殊室利復白佛言：「諸菩薩摩訶薩行深般若波羅蜜多，修何法行能與一切智相應？」",
    "T07n0220_573:0959b18_15": "佛告曼殊室利菩薩言：「善男子！",
    "T07n0220_573:0959b19_16": "若菩薩摩訶薩行深般若波羅蜜多，修一切智真實之法，遠離思議、微妙、無相甚深理趣，不可觀察極難通達，常住寂靜清涼遍滿，無有分別無著無礙，隨順正理不可執取，極靜大寂，一切法中無上無等。",
    "T07n0220_573:0959b24_17": "曼殊室利！",
    "T07n0220_573:0959b24_18": "諸菩薩摩訶薩行深般若波羅蜜多，修此法行能與一切智相應。」",
    "T07n0220_573:0959b25_19": "曼殊室利復白佛言：「諸菩薩摩訶薩於何境界行深般若波羅蜜多？」",
    "T07n0220_573:0959b27_20": "佛告曼殊室利菩薩言：「善男子！",
    "T07n0220_573:0959b28_21": "諸菩薩摩訶薩決定應於甚深境界、廣大境界、功德境界行深般若波羅蜜多。",
    "T07n0220_573:0959b29_22": "曼殊室利！",
    "T07n0220_573:0959c01_23": "甚深境者，體是無為，不著二邊亦不相離，自性清淨諸障解脫，不可思議、不可稱計，不共一切聲聞、獨覺。",
    "T07n0220_573:0959c03_24": "曼殊室利！",
    "T07n0220_573:0959c03_25": "廣大境者，諸佛如來一切功德，大悲、般若二法為性，離分別相無功用心，利樂有情無時暫捨，諸所說法皆稱彼意。",
    "T07n0220_573:0959c06_26": "曼殊室利！",
    "T07n0220_573:0959c06_27": "功德境者，諸菩薩摩訶薩行深般若波羅蜜多，所與相應一切功德、三十二相、八十隨好。",
    "T07n0220_573:0959c08_28": "隨諸有情根欲性行，所樂種種形相差別，佛威神力悉能示現，所謂或現昇覩史多，或現從天下生贍部，或現處胎，或現初生，或現童子，或現遊戲，或現出家，或現苦行，或現往詣菩提樹下，或現證得無上菩提，或現轉法輪，或現般涅槃，如是示現諸相差別，皆為有情解脫生死。",
    "T07n0220_573:0959c14_29": "曼殊室利！",
    "T07n0220_573:0959c15_30": "如是名為諸菩薩摩訶薩甚深般若波羅蜜多所行境界。」",
    "T07n0220_573:0959c16_31": "曼殊室利便白佛言：「希有！",
    "T07n0220_573:0959c17_32": "世尊！",
    "T07n0220_573:0959c17_33": "菩薩如是甚深般若波羅蜜多，是佛境界不可思議。」",
    "T07n0220_573:0959c18_34": "佛告曼殊室利菩薩：「如是！",
    "T07n0220_573:0959c18_35": "如是！",
    "T07n0220_573:0959c19_36": "如汝所說。",
    "T07n0220_573:0959c19_37": "甚深般若波羅蜜多是不共法、不可思議。",
    "T07n0220_573:0959c20_38": "何以故？",
    "T07n0220_573:0959c20_39": "一切異生、聲聞、獨覺不能通達，非其境故，除佛世尊無能得者。",
    "T07n0220_573:0959c21_40": "何以故？",
    "T07n0220_573:0959c22_0": "諸法真如義甚深故。",
    "T07n0220_573:0959c22_1": "自在不動無漏界攝，令有情類利樂圓滿，是故名為諸佛境界過語言道勝義諦攝，遠離尋伺分別思議，非世間法所能比喻，一切法中最為上品，不在生死、不住涅槃。",
    "T07n0220_573:0959c26_2": "「曼殊室利！",
    "T07n0220_573:0959c26_3": "諸菩薩摩訶薩行深般若波羅蜜多，凡有五事不可思議：一者、自性。",
    "T07n0220_573:0959c28_0": "二者、方處。",
    "T07n0220_573:0959c28_1": "三者、諸住。",
    "T07n0220_573:0959c28_2": "四者、一異。",
    "T07n0220_573:0959c28_3": "五者、利樂。",
    "T07n0220_573:0959c28_4": "「曼殊室利！",
    "T07n0220_573:0959c29_5": "云何自性不可思議？",
    "T07n0220_573:0959c29_6": "即色真如求不可得，離色真如求不可得，受、想、行、識亦復如是；即眼真如求不可得，離眼真如求不可得，耳、鼻、舌、身、意亦復如是；即色真如求不可得，離色真如求不可得，聲、香、味、觸、法亦復如是；即眼識真如求不可得，離眼識真如求不可得，耳、鼻、舌、身、意識亦爾；即地界真如求不可得，離地界真如求不可得，水、火、風、空、識界亦爾；有法真如求不可得，無法真如求不可得，是故自性不可思議。",
    "T07n0220_573:0960a09_7": "「曼殊室利！",
    "T07n0220_573:0960a09_8": "云何方處不可思議？",
    "T07n0220_573:0960a10_9": "如是真如若在欲界不可思議，若離欲界不可思議，色、無色界亦復如是；若在東方不可思議，若離東方不可思議，南西北方、四維、上下亦復如是，是故方處不可思議。",
    "T07n0220_573:0960a13_10": "「曼殊室利！",
    "T07n0220_573:0960a14_11": "云何諸住不可思議？",
    "T07n0220_573:0960a14_12": "若安樂住不可思議，若寂靜住不可思議，若有心住不可思議，若無心住不可思議，是故諸住不可思議。",
    "T07n0220_573:0960a17_0": "「曼殊室利！",
    "T07n0220_573:0960a17_1": "云何一異不可思議？",
    "T07n0220_573:0960a17_2": "三世如來同在一處，自性清淨無漏界攝，若一、若異不可思議，是故一異不可思議。",
    "T07n0220_573:0960a19_3": "「曼殊室利！",
    "T07n0220_573:0960a19_4": "云何利樂不可思議？",
    "T07n0220_573:0960a20_5": "智慧神力同一法界，般若、方便二相平等，能作有情無量利樂不可宣說、過語言境，而順有情根性差別作種種說、種種示現；三十二相、八十隨好，隨有情心皆能示現。」",
    "T07n0220_573:0960a24_6": "曼殊室利白言：「世尊！",
    "T07n0220_573:0960a24_7": "何等名為三十二相、八十隨好？」",
    "T07n0220_573:0960a25_8": "佛告曼殊室利菩薩言：「善男子！",
    "T07n0220_573:0960a25_9": "如來相好無量無邊，我若廣說不可窮盡，但隨世間所樂，略說三十二相、八十隨好。",
    "T07n0220_573:0960a27_10": "「曼殊室利！",
    "T07n0220_573:0960a28_11": "云何名為三十二相？",
    "T07n0220_573:0960a28_12": "如來足下有平滿相，妙善安住猶如奩底，地雖高下，隨足所蹈皆悉坦然無不等觸，是為第一。",
    "T07n0220_573:0960b01_13": "如來足下千輻輪文，輞轂眾相無不圓滿，是為第二。",
    "T07n0220_573:0960b02_14": "如來手足悉皆柔軟，如覩羅綿勝過一切，是為第三。",
    "T07n0220_573:0960b04_0": "如來手足指皆纖長，圓妙過人以表長壽，是為第四。",
    "T07n0220_573:0960b05_1": "如來手足一一指間，猶如鴈王咸有鞔網，金色交絡文同綺畫，是為第五。",
    "T07n0220_573:0960b06_2": "如來足跟廣長圓滿，與趺相稱勝餘有情，是為第六。",
    "T07n0220_573:0960b08_0": "如來足趺脩高充滿，柔軟妙好與跟相稱，是為第七。",
    "T07n0220_573:0960b09_1": "如來雙腨漸次纖圓，如黳泥耶仙鹿王腨，是為第八。",
    "T07n0220_573:0960b10_2": "如來雙臂脩直傭圓，如象王鼻平立摩膝，是為第九。",
    "T07n0220_573:0960b11_3": "如來陰相勢峯藏密，其猶龍馬亦如象王，是為第十。",
    "T07n0220_573:0960b12_4": "如來毛孔各一毛生，柔潤、紺青、右旋宛轉，是第十一。",
    "T07n0220_573:0960b13_5": "如來髮毛端皆上靡，右旋宛轉、柔潤、紺青，嚴金色身甚可愛樂，是第十二。",
    "T07n0220_573:0960b15_6": "如來身皮細薄潤滑，塵垢、水等皆所不住，是第十三。",
    "T07n0220_573:0960b16_7": "如來身皮皆真金色，光潔晃曜如妙金臺，眾寶莊嚴眾所樂見，是第十四。",
    "T07n0220_573:0960b18_8": "如來兩足、二手、掌中、頸及雙肩七處充滿，光淨柔軟甚可愛樂，是第十五。",
    "T07n0220_573:0960b20_0": "如來肩項圓滿殊妙，是第十六。",
    "T07n0220_573:0960b20_1": "如來髆腋悉皆充實，是第十七。",
    "T07n0220_573:0960b21_2": "如來容儀洪滿端直，是第十八。",
    "T07n0220_573:0960b22_3": "如來身相脩廣端嚴，是第十九。",
    "T07n0220_573:0960b22_4": "如來體相縱廣量等，周匝圓滿如諾瞿陀，是第二十。",
    "T07n0220_573:0960b24_0": "如來頷臆并身上半，威容廣大如師子王，是二十一。",
    "T07n0220_573:0960b25_1": "如來身光面各一尋，是二十二。",
    "T07n0220_573:0960b25_2": "如來齒相四十齊平，淨密、根深、白踰珂雪，是二十三。",
    "T07n0220_573:0960b27_3": "如來四牙鮮白鋒利，是二十四。",
    "T07n0220_573:0960b27_4": "如來常得味中上味，喉脈直故，能引身中千肢節脈所有上味，是二十五。",
    "T07n0220_573:0960b29_5": "如來舌相薄淨廣長，能覆面輪至耳毛際，是二十六。",
    "T07n0220_573:0960c01_6": "如來梵音詞韻弘雅，隨眾多少無不等聞，其聲洪震猶如天鼓，發言婉約如頻迦音，是二十七。",
    "T07n0220_573:0960c03_7": "如來眼睫猶若牛王，紺青、齊整、不相雜亂，是二十八。",
    "T07n0220_573:0960c04_8": "如來眼睛紺青鮮白，紅環間飾皎潔分明，是二十九。",
    "T07n0220_573:0960c06_9": "如來面輪其猶滿月，眉相皎淨如天帝弓，是第三十。",
    "T07n0220_573:0960c07_10": "如來眉間有白毫相，右旋柔軟如覩羅綿，鮮白光淨踰珂雪等，是三十一。",
    "T07n0220_573:0960c08_11": "如來頂上烏瑟膩沙，高顯周圓猶如天蓋，是三十二。",
    "T07n0220_573:0960c10_12": "是名如來三十二相。",
    "T07n0220_573:0960c10_13": "「曼殊室利！",
    "T07n0220_573:0960c10_14": "云何名為八十隨好？",
    "T07n0220_573:0960c11_15": "如來指爪狹長薄潤，光潔鮮淨如花赤銅，是為第一。",
    "T07n0220_573:0960c12_16": "如來手足指圓纖長，傭直柔軟節骨不現，是為第二。",
    "T07n0220_573:0960c13_17": "如來手足各等無差，於諸指間悉皆充密，是為第三。",
    "T07n0220_573:0960c14_18": "如來手足圓滿如意，軟淨光澤色如蓮花，是為第四。",
    "T07n0220_573:0960c16_0": "如來筋脈盤結堅固、深隱不現，是為第五。",
    "T07n0220_573:0960c16_1": "如來兩踝俱隱不現，是為第六。",
    "T07n0220_573:0960c17_2": "如來行步直進庠審如龍象王，是為第七。",
    "T07n0220_573:0960c18_3": "如來行步威容齊肅如師子王，是為第八。",
    "T07n0220_573:0960c19_4": "如來行步安平庠序不過不減猶若牛王，是為第九。",
    "T07n0220_573:0960c20_5": "如來行步進止威儀譬如鵝王，是為第十。",
    "T07n0220_573:0960c21_6": "如來迴顧必皆右旋，如龍象王舉身隨轉，是第十一。",
    "T07n0220_573:0960c22_7": "如來支節漸次傭圓、妙善安布，是第十二。",
    "T07n0220_573:0960c23_8": "如來骨節交結無隙猶若龍盤，是第十三。",
    "T07n0220_573:0960c24_9": "如來膝輪妙善安布、堅固圓滿，是第十四。",
    "T07n0220_573:0960c25_10": "如來隱處其文妙好，威勢具足圓滿清淨，是第十五。",
    "T07n0220_573:0960c26_11": "如來身支潤滑柔軟，光悅鮮淨塵垢不著，是第十六。",
    "T07n0220_573:0960c28_0": "如來身容敦肅無畏常不怯弱，是第十七。",
    "T07n0220_573:0960c28_1": "如來身支堅固稠密善相屬著，是第十八。",
    "T07n0220_573:0960c29_2": "如來身支安定敦重，常不掉動圓滿無壞，是第十九。",
    "T07n0220_573:0961a02_3": "如來身相猶若仙王，周匝端嚴光淨離翳，是第二十。",
    "T07n0220_573:0961a03_4": "如來身有周匝圓光，於行等時恒自照曜，是二十一。",
    "T07n0220_573:0961a04_5": "如來腹形方正無欠，柔軟不現眾相莊嚴，是二十二。",
    "T07n0220_573:0961a05_6": "如來臍深、右旋圓妙、清淨光澤，是二十三。",
    "T07n0220_573:0961a06_7": "如來臍厚、不凹不凸、周匝妙好，是二十四。",
    "T07n0220_573:0961a07_8": "如來皮膚遠離疥癬，亦無黶點、疣贅等過，是二十五。",
    "T07n0220_573:0961a08_9": "如來手掌充滿柔軟，足下安平，是二十六。",
    "T07n0220_573:0961a09_10": "如來手文深長、明直、潤澤、無斷，是二十七。",
    "T07n0220_573:0961a10_11": "如來脣色光潤丹暉，如頻婆果上下相稱，是二十八。",
    "T07n0220_573:0961a11_12": "如來面門不長不短、不大不小，如量端嚴，是二十九。",
    "T07n0220_573:0961a12_13": "如來舌相軟薄廣長如赤銅色，是第三十。",
    "T07n0220_573:0961a13_14": "如來發聲威震深遠，如象王吼明朗清徹，是三十一。",
    "T07n0220_573:0961a15_0": "如來音韻美妙具足如深谷響，是三十二。",
    "T07n0220_573:0961a15_1": "如來鼻高脩而且直，其孔不現，是三十三。",
    "T07n0220_573:0961a16_2": "如來諸齒方整鮮白，是三十四。",
    "T07n0220_573:0961a17_3": "如來諸牙圓白光潔漸次鋒利，是三十五。",
    "T07n0220_573:0961a18_4": "如來目淨青白分明，是三十六。",
    "T07n0220_573:0961a19_5": "如來眼相脩廣，譬如青蓮華葉甚可愛樂，是三十七。",
    "T07n0220_573:0961a20_6": "如來眼睫上下齊整、稠密不白，是三十八。",
    "T07n0220_573:0961a21_7": "如來雙眉長而不白、緻而細軟，是三十九。",
    "T07n0220_573:0961a22_8": "如來雙眉綺靡，順次紺琉璃色，是第四十。",
    "T07n0220_573:0961a23_9": "如來雙眉高顯光潤形如初月，是四十一。",
    "T07n0220_573:0961a24_10": "如來耳厚、廣大、脩長、輪埵成就，是四十二。",
    "T07n0220_573:0961a25_11": "如來兩耳綺麗齊平離諸過失，是四十三。",
    "T07n0220_573:0961a26_12": "如來容儀能令見者無損無染皆生愛敬，是四十四。",
    "T07n0220_573:0961a27_13": "如來額廣、圓滿、平正、形相殊妙，是四十五。",
    "T07n0220_573:0961a28_14": "如來身分上半圓滿，如師子王威嚴無對，是四十六。",
    "T07n0220_573:0961a29_15": "如來首髮脩長、紺青、稠密不白，是四十七。",
    "T07n0220_573:0961b01_16": "如來首髮香潔、細軟、潤澤、旋轉，是四十八。",
    "T07n0220_573:0961b02_17": "如來首髮齊整無亂亦不交雜，是四十九。",
    "T07n0220_573:0961b03_18": "如來首髮堅固不斷永無褫落，是第五十。",
    "T07n0220_573:0961b04_19": "如來首髮光滑殊妙、塵垢不著，是五十一。",
    "T07n0220_573:0961b05_20": "如來身分堅固充實踰那羅延，是五十二。",
    "T07n0220_573:0961b06_0": "如來身體長大端直，是五十三。",
    "T07n0220_573:0961b06_1": "如來眾竅清淨圓好，是五十四。",
    "T07n0220_573:0961b07_2": "如來身支勢力殊勝無與等者，是五十五。",
    "T07n0220_573:0961b08_3": "如來身相眾所樂觀常無厭足，是五十六。",
    "T07n0220_573:0961b09_4": "如來面輪脩廣得所，皎潔光淨如秋滿月，是五十七。",
    "T07n0220_573:0961b10_5": "如來顏色舒泰光顯，含笑先言有向無背，是五十八。",
    "T07n0220_573:0961b11_6": "如來面貌光澤熈怡，遠離頻蹙、青赤等過，是五十九。",
    "T07n0220_573:0961b12_7": "如來身支清淨無垢、常無臭穢，是第六十。",
    "T07n0220_573:0961b13_8": "如來所有諸毛孔中，常出如意微妙之香，是六十一。",
    "T07n0220_573:0961b15_0": "如來面門常出最上殊勝之香，是六十二。",
    "T07n0220_573:0961b15_1": "如來首相周圓妙好，如末達那亦猶天蓋，是六十三。",
    "T07n0220_573:0961b17_2": "如來身毛紺青光淨，如孔雀項紅暉綺飾，色類赤銅，是六十四。",
    "T07n0220_573:0961b18_3": "如來法音，隨眾大小不增不減應理無差，是六十五。",
    "T07n0220_573:0961b19_4": "如來頂相無能見者，是六十六。",
    "T07n0220_573:0961b20_5": "如來手足指約分明，莊嚴妙好如赤銅色，是六十七。",
    "T07n0220_573:0961b21_6": "如來行時，其足去地如四指量而現印文，是六十八。",
    "T07n0220_573:0961b22_7": "如來自持不待他侍，身無傾動亦不逶迤，是六十九。",
    "T07n0220_573:0961b24_0": "如來威德遠震一切，惡心聞喜、恐怖見安，是第七十。",
    "T07n0220_573:0961b25_1": "如來音聲不高不下，隨眾生意和悅與言，是七十一。",
    "T07n0220_573:0961b26_2": "如來能隨諸有情類言音意樂而為說法，是七十二。",
    "T07n0220_573:0961b27_3": "如來一音演說正法，隨有情類各令得解，是七十三。",
    "T07n0220_573:0961b28_4": "如來說法咸依次第必有因緣，言無不善，是七十四。",
    "T07n0220_573:0961b29_5": "如來等觀諸有情類，讚善毀惡而無愛憎，是七十五。",
    "T07n0220_573:0961c02_6": "如來所為先觀後作，軌範具足令識善淨，是七十六。",
    "T07n0220_573:0961c03_7": "如來相好，一切有情無能觀盡，是七十七。",
    "T07n0220_573:0961c04_8": "如來頂骨堅實圓滿，是七十八。",
    "T07n0220_573:0961c04_9": "如來顏容常少不老、好巡舊處，是七十九。",
    "T07n0220_573:0961c05_10": "如來手足及胸臆前，皆有吉祥喜旋德相，文同綺畫、色類朱丹，是第八十。",
    "T07n0220_573:0961c07_11": "是名如來八十隨好。」",
    "T07n0220_573:0961c08_0": "第六分讚歎品第十六",
    "T07n0220_573:0961c09_0": "爾時，曼殊室利菩薩即從座起頂禮佛足，偏覆左肩右膝著地，合掌恭敬而白佛言：「如來功德希有、無等、不可思議，過去未來現在諸佛皆無有異。",
    "T07n0220_573:0961c12_1": "若見如來或聞功德，此有情類亦難思議。",
    "T07n0220_573:0961c13_2": "今重見佛轉大法輪，得未曾有歡喜踊躍。」",
    "T07n0220_573:0961c14_3": "作是語已，即昇虛空七多羅樹，合掌讚曰：「一切有情類，　　唯佛最為尊，　尚無有等者，　　況復當有勝！",
    "T07n0220_573:0961c18_0": "　我法二俱空，　　妙理無等等，　唯我佛世尊，　　能等無等等。",
    "T07n0220_573:0961c20_0": "　煩惱并習氣，　　俱盡永無餘，　能知一切法，　　無不皆明了。",
    "T07n0220_573:0961c22_0": "　若智若說法，　　無能及佛者，　三千大千界，　　唯佛獨為尊。",
    "T07n0220_573:0961c24_0": "　十力無畏等，　　定有非虛妄，　帝釋與梵王，　　咸所不能得。",
    "T07n0220_573:0961c26_0": "　世尊大恩德，　　普洽諸有情，　此事難思議，　　定無能及者。",
    "T07n0220_573:0961c28_0": "　能以微妙慧，　　及方便善巧，　化導諸有情，　　皆令得利樂。」",
    "T07n0220_573:0962a01_0": "爾時，會中有一天子名曰妙色，即從座起頂禮佛足，偏覆左肩，右膝著地，合掌向佛以頌讚曰：「有說世間等佛者，　　彼言非實為虛誑；　若說法王最極尊，　　此言非妄為諦語。",
    "T07n0220_573:0962a06_0": "　人天之儔正問難，　　無有能折我大師；　善逝降魔伏外道，　　將導世間至解脫。",
    "T07n0220_573:0962a08_0": "　清淨四辯無窮說，　　甘露妙藥施有情，　遍觀諸法智無礙，　　一切剎那不減失。",
    "T07n0220_573:0962a10_0": "　大悲平等視有情，　　清淨之心世不染，　善能了知根欲性，　　隨所樂聞而應說。",
    "T07n0220_573:0962a12_0": "　煩惱差別非一種，　　為示無量對治門，　唯佛巧說彼因緣，　　專為利樂有情故。",
    "T07n0220_573:0962a14_0": "　值佛聞法不得聖，　　如是有情度極難；　如來大名應渴仰，　　若得見者無限益。",
    "T07n0220_573:0962a16_0": "　佛智能令心清淨，　　得聞正教出生死；　聞佛名號大吉祥，　　常念世尊恒喜樂。",
    "T07n0220_573:0962a18_0": "　發心詣佛生慧解，　　如教勤修成種智，　戒品清淨無垢濁，　　靜慮第一心澂明。",
    "T07n0220_573:0962a20_0": "　智慧最勝難傾動，　　法海清淨如甘露；　一切有情憙放逸，　　諸佛專精離世間。",
    "T07n0220_573:0962a22_0": "　等慈有情如一子，　　恩德深厚無能報，　先說能破結賊法，　　久摧天魔幻化軍。",
    "T07n0220_573:0962a24_0": "　世尊已說三有過，　　廣示涅槃無量德，　百千大劫甚難聞，　　故我至誠今讚禮。」",
    "T07n0220_573:0962a26_0": "爾時，會中有一天子名曰善名，即從座起頂禮佛足，偏覆左肩，右膝著地，合掌向佛以頌讚言：「如來平等行大慈，　　設可度智與他者，　尚令天授最前得，　　況復其餘有情類！",
    "T07n0220_573:0962b02_0": "　我今不愜為空過，　　修持大行報佛恩。",
    "T07n0220_573:0962b03_0": "　有唯自證無漏滅，　　彼於佛恩未為報；　若有修行佛深教，　　乃得名為佛真子。",
    "T07n0220_573:0962b05_0": "　佛久勤苦為有情，　　無上大恩罕能報；　大慈開顯真妙法，　　令眾修行兼化他。",
    "T07n0220_573:0962b07_0": "　若佛不出於世間，　　一切有情受大苦，　則無人天唯惡趣，　　但聞種種苦音聲。",
    "T07n0220_573:0962b09_0": "　諸趣受苦無能免，　　煩惱繫縛有情故，　佛欲解他諸毒結，　　翻為大悲之所縈。",
    "T07n0220_573:0962b11_0": "　如來是世大福田，　　依教正修離惡趣，　若違佛教不修行，　　彼定不得生人天。",
    "T07n0220_573:0962b13_0": "　有於佛所起惡心，　　或復不樂聞深法，　是等有情甚可愍，　　決定永當處黑暗。",
    "T07n0220_573:0962b15_0": "　如佛世尊自知智，　　其等如來乃能了，　佛智非我所測量，　　稽首敬禮十方佛，　無畏智力不共法，　　唯佛世尊獨圓備。",
    "T07n0220_573:0962b18_0": "　相好莊嚴微妙香，　　觀者無厭超眾色；　三種開敷不暫息，　　清淨佛華我今禮。",
    "T07n0220_573:0962b20_0": "　唯佛善知無上覺，　　能永出離諸險難；　佛為第一最無上，　　稽首歸命兩足尊。",
    "T07n0220_573:0962b22_0": "　佛以功德正法水，　　普能洗除諸垢穢；　世尊本來內外淨，　　我今頂禮真淨身。」",
    "T07n0220_573:0962b24_0": "爾時，堪忍界主大梵天王，即從座起頂禮佛足，偏覆左肩，右膝著地，合掌向佛以頌讚言：「如來具足勝福慧，　　利樂有情無暫息，　常雨甘露濟飢渴，　　我今稽首能利他。",
    "T07n0220_573:0962b28_0": "　世間最勝可敬者，　　彼類猶來供養佛，　諸惡斯盡眾善備，　　我今稽首無等尊。",
    "T07n0220_573:0962c01_0": "　普為濟拔諸有情，　　靡有一行不修學，　令度生死得安樂，　　我今稽首救世師。",
    "T07n0220_573:0962c03_0": "　稽首微妙金色身，　　稽首所說甘露法，　稽首清淨無垢智，　　稽首一切功德林。」",
    "T07n0220_573:0962c05_0": "爾時，佛告大梵天言：「善哉！",
    "T07n0220_573:0962c05_1": "善哉！",
    "T07n0220_573:0962c05_2": "如汝所讚。",
    "T07n0220_573:0962c05_3": "如來此事是實非虛。",
    "T07n0220_573:0962c06_4": "何以故？",
    "T07n0220_573:0962c06_5": "諸佛世尊於無量劫，修集種種福德智慧，由斯果位無不備足。",
    "T07n0220_573:0962c08_0": "所以者何？",
    "T07n0220_573:0962c08_1": "如來具足布施、淨戒、安忍、精進、靜慮、般若波羅蜜多，身、語、意三無不清淨，故能通達真如、實際，住實際故所言不虛。」",
    "T07n0220_573:0962c10_2": "時，大梵王頂禮佛足，合掌恭敬復白佛言：「唯願世尊以神通力，令此般若波羅蜜多久住世間利樂一切！」",
    "T07n0220_573:0962c13_3": "爾時，佛告大梵天王：「十方三世一切如來以大神通，咸共護念甚深般若波羅蜜多久住世間利樂一切，天魔、梵志、外道、沙門，皆無有能滅壞障礙。",
    "T07n0220_573:0962c16_4": "何以故？",
    "T07n0220_573:0962c16_5": "我念過去有佛名曰寶月如來，十號圓滿，國名無毀，劫名喜讚。",
    "T07n0220_573:0962c17_6": "彼佛有二苾芻弟子，作大法師善說深法，一名智盛、二名諦授，常隨彼佛轉正法輪，經一劫中宣說如是甚深般若波羅蜜多，三千大千百億魔眾悉皆受化發菩提心。",
    "T07n0220_573:0962c21_7": "是故此經，諸天魔等皆無有力滅壞障礙。」",
    "T07n0220_573:0962c22_8": "爾時，寂靜慧菩薩摩訶薩即從座起頂禮佛足，偏覆左肩，右膝著地，合掌恭敬而白佛言：「寶月如來住在何所？",
    "T07n0220_573:0962c25_9": "為猶住世？",
    "T07n0220_573:0962c25_10": "為已涅槃？」",
    "T07n0220_573:0962c25_11": "爾時，世尊告寂靜慧言：「善男子！",
    "T07n0220_573:0962c26_12": "東方去此過十千億諸佛世界，曾有世界名曰無毀，其中如來壽十千劫。",
    "T07n0220_573:0962c27_13": "彼佛世界常說如是甚深般若波羅蜜多，彼諸天魔及外道等，於此經典不能障礙，皆發無上正等覺心。",
    "T07n0220_573:0963a01_14": "智盛苾芻即是今者曼殊室利，諦授苾芻即是今者最勝天王，此二菩薩方便善巧，種種擁護甚深般若波羅蜜多令久住世。",
    "T07n0220_573:0963a04_15": "十方佛國若說如是甚深般若波羅蜜多，此二菩薩即往聽受，如我今者說是法門放大光明，尋光來集。」",
    "T07n0220_573:0963a07_0": "第六分付囑品第十七",
    "T07n0220_573:0963a08_0": "爾時，佛告阿難陀言：「汝可受持甚深般若波羅蜜多，勿令忘失！」",
    "T07n0220_573:0963a09_1": "時，阿難陀即從座起頂禮佛足，偏覆左肩，右膝著地，合掌恭敬而白佛言：「云何受持如是經典？」",
    "T07n0220_573:0963a11_2": "於是佛告阿難陀言：「受持此經有十種法：一者、書寫。",
    "T07n0220_573:0963a12_3": "二者、供養。",
    "T07n0220_573:0963a12_4": "三者、施他。",
    "T07n0220_573:0963a13_5": "四者、諦聽。",
    "T07n0220_573:0963a13_6": "五者、披讀。",
    "T07n0220_573:0963a13_7": "六者、受持。",
    "T07n0220_573:0963a13_8": "七者、廣說。",
    "T07n0220_573:0963a14_9": "八者、諷誦。",
    "T07n0220_573:0963a14_10": "九者、思惟。",
    "T07n0220_573:0963a14_11": "十者、修習。",
    "T07n0220_573:0963a14_12": "依斯十法受持此經。",
    "T07n0220_573:0963a15_13": "譬如世間一切草、木、華、果、藥等皆依大地；如是一切殊勝善法皆依般若波羅蜜多。",
    "T07n0220_573:0963a17_14": "如轉輪王若住在世七寶常現；甚深般若波羅蜜多亦復如是，若住在世三寶不滅。」",
    "T07n0220_573:0963a19_15": "爾時，大眾瞻仰尊顏，異口同音俱傷歎曰：「如來滅後，誰能荷擔如是世尊大法重擔，謂於無量無邊大劫修集所得無上菩提？」",
    "T07n0220_573:0963a21_16": "爾時，眾中便有一萬二千菩薩為護此法，即從座起頂禮佛足，偏覆左肩，右膝著地，合掌恭敬而說頌言：「我等捨身命，　　不求未來福，　護持佛所說，　　此甚深法要。」",
    "T07n0220_573:0963a27_0": "爾時，眾中五百天子賢王為首，復從座起頂禮佛足，偏覆左肩，右膝著地，合掌恭敬而說頌言：「為度諸有情，　　成大悲願力，　護持佛所說，　　此甚深法要。」",
    "T07n0220_573:0963b03_0": "時，天帝釋、持髻梵王、毘沙門王，皆從座起頂禮佛足，偏覆左肩，右膝著地，合掌恭敬而說頌言：「能療一切病，　　世尊今所說，　般若微妙藥，　　我等頂戴持。」",
    "T07n0220_573:0963b08_0": "執金剛神亦從座起頂禮佛足，偏覆左肩，右膝著地，合掌恭敬而說頌言：「法本無名字，　　佛以名字說，　大悲真教法，　　我今頂戴持。」",
    "T07n0220_573:0963b12_0": "爾時，佛告持髻梵言：「梵天當知！",
    "T07n0220_573:0963b12_1": "佛讚三事最為無上，何等為三？",
    "T07n0220_573:0963b13_2": "一者、發菩提心。",
    "T07n0220_573:0963b13_3": "二者、護持正法。",
    "T07n0220_573:0963b14_4": "三者、如教修行。",
    "T07n0220_573:0963b14_5": "如是三法最為無上，能修行者真供養佛。",
    "T07n0220_573:0963b15_6": "我若住世一劫或一劫餘，說此功德亦不能盡。",
    "T07n0220_573:0963b16_7": "護持如來一四句頌，所獲功德尚不可盡，況能護持三世佛母甚深般若波羅蜜多！",
    "T07n0220_573:0963b18_8": "何以故？",
    "T07n0220_573:0963b18_9": "三世諸佛皆因般若波羅蜜多而得生故。",
    "T07n0220_573:0963b19_10": "以法供養真供養佛，若以資財非真供養，故法供養最為第一。",
    "T07n0220_573:0963b20_11": "若有護持佛正法者，當知彼類二世安樂。",
    "T07n0220_573:0963b21_12": "是故，梵天！",
    "T07n0220_573:0963b22_13": "常應擁護甚深般若波羅蜜多，汝由護法，已當得見賢劫千佛悉為請主。",
    "T07n0220_573:0963b23_14": "梵天當知！",
    "T07n0220_573:0963b24_0": "於此穢土護持正法須臾之間，勝淨土中若經一劫或一劫餘所獲功德，故應精勤護持正法。」",
    "T07n0220_573:0963b26_1": "世尊復告天帝釋言：「憍尸迦！",
    "T07n0220_573:0963b26_2": "甚深般若波羅蜜多隨所在處，當知即是如來生處、得菩提處、轉法輪處、入涅槃處。",
    "T07n0220_573:0963b28_3": "何以故？",
    "T07n0220_573:0963b28_4": "憍尸迦！",
    "T07n0220_573:0963b29_0": "一切菩薩、一切善法、一切如來皆從此生。",
    "T07n0220_573:0963b29_1": "若有法師宣說如是甚深般若波羅蜜多，此地即為佛所行處；諸有情類於法師所，當生善友、尊重佛心恭敬、歡喜、供養、讚歎。",
    "T07n0220_573:0963c03_2": "若我住世一劫或一劫餘，說此法師流傳此經所獲功德亦不能盡。",
    "T07n0220_573:0963c05_3": "憍尸迦！",
    "T07n0220_573:0963c05_4": "若此法師所行之處，善男子等有能刺血灑地供養，未足為多。",
    "T07n0220_573:0963c06_5": "何以故？",
    "T07n0220_573:0963c07_6": "無上法輪難受持故。」",
    "T07n0220_573:0963c07_7": "時，天帝釋白言：「世尊！",
    "T07n0220_573:0963c08_0": "未來世中說此經處，我及眷屬皆當擁護彼地方所及說法師，若見此經所在之處，即生前說四種處心。」",
    "T07n0220_573:0963c10_1": "爾時，世尊讚天帝釋：「汝能如是，善哉！",
    "T07n0220_573:0963c11_2": "善哉！",
    "T07n0220_573:0963c11_3": "吾以此經付囑於汝，宜於來世擁護流通。」",
    "T07n0220_573:0963c12_4": "時，天帝釋即白佛言：「我等諸天得生善趣，皆由般若波羅蜜多，發菩提心亦復由此，是故我等不顧身命擁護世尊如是深法。」",
    "T07n0220_573:0963c15_5": "時，佛復讚天帝釋言：「善哉！",
    "T07n0220_573:0963c15_6": "善哉！",
    "T07n0220_573:0963c15_7": "如說能作。」",
    "T07n0220_573:0963c16_0": "時，薄伽梵說是經已，最勝天王及十方界諸大菩薩、一切聲聞、天、龍、藥叉、健達縛、阿素洛、揭路茶、緊捺洛、莫呼洛伽、人非人等，聞佛所說皆大歡喜、信受奉行。",
    "T07n0220_573:0963c20_0": "大般若波羅蜜多經卷第五百七十三"
}