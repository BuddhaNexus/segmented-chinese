{
    "T13n0402_002:0541b02_0": "寶星陀羅尼經卷第二",
    "T13n0402_002:0541b04_0": "唐天竺三藏波羅頗蜜多羅譯",
    "T13n0402_002:0541b05_0": "本事品第二",
    "T13n0402_002:0541b06_0": "時魔妓女及魔王諸子并其眷屬，白佛言：「希有，婆伽婆！",
    "T13n0402_002:0541b07_1": "我等今者志求如是相、如是乘、如是辯才智慧、如是神通大悲方便。",
    "T13n0402_002:0541b08_2": "希有，婆伽婆！",
    "T13n0402_002:0541b09_3": "具足如是智慧方便神通等法。",
    "T13n0402_002:0541b09_4": "婆伽婆！",
    "T13n0402_002:0541b10_0": "具足幾法能令菩薩摩訶薩遠離惡友，速得阿耨多羅三藐三菩提？」",
    "T13n0402_002:0541b11_1": "佛言：「善男子！",
    "T13n0402_002:0541b11_2": "若菩薩摩訶薩能具四法遠離惡友，速疾當得阿耨多羅三藐三菩提。",
    "T13n0402_002:0541b13_3": "何等為四？",
    "T13n0402_002:0541b13_4": "一者不取、二者不說、三者不見、四者空無分別。",
    "T13n0402_002:0541b14_5": "「善男子！",
    "T13n0402_002:0541b15_0": "云何不取？",
    "T13n0402_002:0541b15_1": "所謂不取一切法，無一法可得，不受不捨，不可非不可，不建立不念著，不分別非不分別。",
    "T13n0402_002:0541b17_2": "所謂行檀波羅蜜，不取檀波羅蜜果，不受不捨，不可非不可，不立不著，不分別非不分別，乃至行般若波羅蜜亦復如是，不分別非不分別。",
    "T13n0402_002:0541b20_3": "「復次，善男子！",
    "T13n0402_002:0541b20_4": "云何不說？",
    "T13n0402_002:0541b21_5": "所謂不說眾生可得，不說命者，不說壽者，不說人，不說眾生界可得，不說有意有所取，乃至不分別非不分別。",
    "T13n0402_002:0541b23_6": "「復次，善男子！",
    "T13n0402_002:0541b23_7": "云何不見？",
    "T13n0402_002:0541b24_8": "所謂不見色聲香味觸法，不取色聲香味觸法，乃至不分別非不分別。",
    "T13n0402_002:0541b25_9": "「復次，善男子！",
    "T13n0402_002:0541b26_10": "云何空無分別？",
    "T13n0402_002:0541b26_11": "所謂一切三世三界陰界入等因緣果報，所緣之法無起無依，無有生相不取不捨，乃至不分別非不分別。",
    "T13n0402_002:0541b28_12": "何以故？",
    "T13n0402_002:0541b29_0": "捨離一切行一切持一切身，及分別不分別故，一切智智相應不可得故，當如是行。",
    "T13n0402_002:0541c01_1": "所以者何？",
    "T13n0402_002:0541c02_2": "善男子！",
    "T13n0402_002:0541c02_3": "一切法及一切智，乃至無聲無相無字無願，無生無滅無體無著無緣無我，不可見寂靜，離相離念離滅，無闇無明無處所無境界，無根本無伴助，不可思不可量，無貪無慳無行無說，無深無淺無受無依，無識無取無影無一念頃，無分齊無所有畢竟無所有。",
    "T13n0402_002:0541c08_4": "何以故？",
    "T13n0402_002:0541c08_5": "一切智等猶如虛空，相應不可得故，不立相應，不取相應，不行相應，若相應若不相應，不分別非不分別，當如是行。",
    "T13n0402_002:0541c11_6": "「善男子！",
    "T13n0402_002:0541c11_7": "是名具足四法，能令菩薩摩訶薩遠離惡友，速疾當得阿耨多羅三藐三菩提。",
    "T13n0402_002:0541c13_8": "善男子！",
    "T13n0402_002:0541c13_9": "所有一切內外境界，若以一切智智觀察推求依持建立，著此二相以意分別，起二著故，彼便遠離一切智也。",
    "T13n0402_002:0541c15_10": "云何二相？",
    "T13n0402_002:0541c16_11": "若觀察入等，取立相二是名遠離一切智也。",
    "T13n0402_002:0541c17_12": "若取立行果是二分別。",
    "T13n0402_002:0541c17_13": "於諸眾生有取立相是二分別。",
    "T13n0402_002:0541c18_14": "開示施設語言之道，建立總持音聲之法，以智觀察是斷是常，是二分別。",
    "T13n0402_002:0541c20_0": "眾生壽命養育人丈夫，作使作想建立依持，是二分別。",
    "T13n0402_002:0541c21_1": "此彼所有建立籌量不建立籌量，是二分別。",
    "T13n0402_002:0541c22_2": "若以一切智智觀察三世，推求我作集業所作，彼此立取是二分別。",
    "T13n0402_002:0541c23_3": "若以分別有二相者，則不能得一切智也。",
    "T13n0402_002:0541c24_4": "「善男子！",
    "T13n0402_002:0541c24_5": "如寒求火而返取地，如渴求飲而返取火，如飢求食而返取石，如莊求華而返取衣，如薰求香而返取屍，如行求衣而返取垢，如塗求香而返取空；如是，如是！",
    "T13n0402_002:0541c28_6": "善男子！",
    "T13n0402_002:0541c28_7": "若行執著觀察是身取立相二，求一切智者，徒捐精進無道無果。」",
    "T13n0402_002:0542a01_8": "爾時，眾中有一菩薩名曰持智，從坐而起，於世尊前曲躬合掌，作如是言：「婆伽婆！",
    "T13n0402_002:0542a03_0": "若法不可說，彼不能得菩提？」",
    "T13n0402_002:0542a03_1": "佛言：「汝今當知，無得菩提，亦無菩提可說。",
    "T13n0402_002:0542a04_2": "善男子！",
    "T13n0402_002:0542a04_3": "諦聽！",
    "T13n0402_002:0542a05_0": "諦聽！",
    "T13n0402_002:0542a05_1": "汝問如是，如汝所樂，隨汝意說。",
    "T13n0402_002:0542a05_2": "若所有物，若一切智，有性有相有名字耶？」",
    "T13n0402_002:0542a06_3": "持智菩薩白佛言：「不也。",
    "T13n0402_002:0542a07_4": "婆伽婆！",
    "T13n0402_002:0542a07_5": "若有言說即墮常見，若無言說即墮斷見，乃至中道亦不可得。",
    "T13n0402_002:0542a08_6": "非有非無，不取不著，不生不壞，過阿僧祇不可量不可數，無闇無明，若如是觀乃得菩提。」",
    "T13n0402_002:0542a11_0": "電慧菩薩言：「婆伽婆！",
    "T13n0402_002:0542a11_1": "無來無去，如是善知，如是善入，乃得菩提。」",
    "T13n0402_002:0542a13_0": "毘盧遮那菩薩言：「如是，婆伽婆！",
    "T13n0402_002:0542a13_1": "法不到相非不到相，非得時非不得時，非作證非不作證，非滅非不滅，非三世非不三世，非三乘非不三乘，亦非行願合集稱量可得；如是知者，乃得菩提。」",
    "T13n0402_002:0542a18_0": "地慧菩薩言：「婆伽婆！",
    "T13n0402_002:0542a18_1": "若一切法，非三界非三結，非三明非三乘，非陰界入，非分別非不分別，非減非增無有合集；如是知已，乃得菩提。」",
    "T13n0402_002:0542a22_0": "金剛慧菩薩言：「凡夫法聖人法，學法無學法，聲聞法辟支佛法，非分別非不分別，亦非合集稱量之所能知；如是知者，乃得菩提。」",
    "T13n0402_002:0542a25_0": "堅慧菩薩言：「如如寂靜，如如觀察，不捨不住，乃得菩提。」",
    "T13n0402_002:0542a27_0": "寶手菩薩言：「若一切法不生不到不時，無分別相，乃得菩提。」",
    "T13n0402_002:0542a29_0": "不思議慧菩薩言：「若以觀察三界心計入在心，是名二心。",
    "T13n0402_002:0542b01_1": "如是二心觀察不可得者，以無所得，乃得菩提。」",
    "T13n0402_002:0542b03_0": "退怨菩薩言：「若一切法，無著、無貪、無捨、無礙、無願、無癡、無執、無放，乃得菩提。」",
    "T13n0402_002:0542b05_0": "蓮華藏菩薩言：「若罪福性等入是如法，深忍不著我我所作，非分別非不分別，如是觀者，乃得菩提。」",
    "T13n0402_002:0542b08_0": "月光菩薩言：「若觀一切法，聚散隨緣，無有自性，猶如水月；如是解已，乃得菩提。」",
    "T13n0402_002:0542b10_0": "虛空慧菩薩言：「若一切諸法，有闇有明有生有滅有增有減，不於諸心數法而起分別；如是知者，乃得菩提。」",
    "T13n0402_002:0542b13_0": "無盡慧菩薩言：「若修習三輪清淨波羅蜜，相應不可得，不染非不染；如是修者，乃得菩提。」",
    "T13n0402_002:0542b16_0": "彌勒菩薩言：「若不緣不受三界依止、梵住依止，乃得菩提。」",
    "T13n0402_002:0542b18_0": "文殊師利菩薩言：「婆伽婆！",
    "T13n0402_002:0542b18_1": "若解甚深一法門者，於一切法不染非不染，一法門者所謂無我。",
    "T13n0402_002:0542b20_2": "了彼一法不覺不觀，無有將來亦無送去，亦無可聚、可散、可明、可闇、可生、可滅、可增、可減；可解脫者不應染濁，無分別故，以一法門一切智智，乃得菩提。」",
    "T13n0402_002:0542b24_0": "壞愛樂菩薩言：「文殊師利！",
    "T13n0402_002:0542b24_1": "如是一法門一切智智，悉入如法甚深空處。",
    "T13n0402_002:0542b25_2": "何故意有所作及修行方便？」",
    "T13n0402_002:0542b26_3": "文殊師利言：「捨離惡見、修行正見，不妄置立；捨諂曲心、修質直行，不妄置立；捨離十惡、敬重三寶，不妄置立；善說，不妄置立；正命，不妄置立；捨一切結，不妄置立；大悲平等、不捨一切眾生，不妄置立；三護，不妄置立，無虛誑法，不妄置立；不生不滅，不妄置立；護持正法，不妄置立；捨一切所有，不妄置立；少力眾生常作建助，不妄置立；怖畏者得歸依，不妄置立；非道者示正道，不妄置立；忍辱柔和，不妄置立；不執著一切相，不妄置立；捨離一切塵垢闇陰，不妄置立；捨離一切迴向果報，不妄置立。",
    "T13n0402_002:0542c08_4": "「善男子！",
    "T13n0402_002:0542c08_5": "此二十種方便能得一切智智，所有文字音聲語言句義差別，一切皆如，是名入一切智智方便。",
    "T13n0402_002:0542c10_6": "一切如來所說，及餘外道所說，一切取捨生滅，乃至能知一切三解脫，依止因緣業行之法悉入於如，當知皆是一切智覺智方便也。」",
    "T13n0402_002:0542c13_7": "壞愛樂菩薩言：「如是，如是。",
    "T13n0402_002:0542c14_8": "文殊師利！",
    "T13n0402_002:0542c14_9": "若解甚深法門者無一法可見，亦無所說法及以能說者，乃至文字句義皆應悉捨。",
    "T13n0402_002:0542c16_10": "若修行、若識知無有相應，一切入如是，名智覺智。」",
    "T13n0402_002:0542c17_11": "佛言：「善哉！",
    "T13n0402_002:0542c18_12": "善哉！",
    "T13n0402_002:0542c18_13": "善男子！",
    "T13n0402_002:0542c18_14": "汝能善說此一法門，以一切智智乃得是法。",
    "T13n0402_002:0542c19_15": "云何一切法不妄置立？",
    "T13n0402_002:0542c20_0": "所謂不生不壞際不妄置立，生死涅槃際不妄置立，虛空涅槃際不妄置立，無生無說際，乃至一切諸法亦復如是。",
    "T13n0402_002:0542c22_1": "示一切眾生一切法無實際，示一切著物一切三世三界陰界入等無所有際，入三行空際，入法陰報陰聚散陰無實際，入空入真際，具足一切無說法義，是名菩薩摩訶薩入一切智智，復以一切智智而得受記。」",
    "T13n0402_002:0542c27_2": "說是法時，魔諸妓女及魔王子眷屬二萬，聞佛所說，同時皆得無生法忍，悉捨身意所有麁業得自性生身。",
    "T13n0402_002:0542c29_3": "復有二萬八千眾生得無生法忍，九十二萬天人得菩薩種種三摩提陀羅尼無生法忍。",
    "T13n0402_002:0543a03_0": "爾時，得無生法忍諸菩薩摩訶薩等，雨天眾華散於佛上，繽紛而墜猶如雨下。",
    "T13n0402_002:0543a04_1": "頭面著地，頂禮佛足，作如是言：「婆伽婆！",
    "T13n0402_002:0543a05_2": "我等若值不善惡友，與惡和合自在作惡，於一切眾生一切功德善根之聚，終不能起一念善心。」",
    "T13n0402_002:0543a07_3": "佛言：「善男子！",
    "T13n0402_002:0543a08_4": "汝於過去無量億劫，親近供養無數諸佛，以此業緣今生愛樂還得值佛，我今為斷眾生疑故，當為汝說宿世因緣。",
    "T13n0402_002:0543a10_5": "「善男子！",
    "T13n0402_002:0543a10_6": "乃往過去無量無數阿僧祇劫，有劫名曰具足大勢，此閻浮提有轉輪王名優鉢羅華，得自在力統四天下，王及臣民皆壽六萬八千歲。",
    "T13n0402_002:0543a14_0": "時世有佛，號月光明香勝如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T13n0402_002:0543a16_1": "彼國眾生雖居五濁，以修善故不染欲法。",
    "T13n0402_002:0543a17_2": "「爾時，彼佛常為四眾宣說三乘相應之法。",
    "T13n0402_002:0543a18_3": "時優鉢羅王嚴四種兵，與其夫人後宮眷屬，往詣彼佛月光明所。",
    "T13n0402_002:0543a19_4": "到已，頂禮佛足，散種種華燒種種香，作眾伎樂，供養佛已右遶三匝，并復頂禮比丘僧足，以此二偈讚問彼佛：「『天龍所仰大功德，　　過患永斷無上尊，　　以七法財利世間，　　願說得何等妙慧？",
    "T13n0402_002:0543a25_0": "　　作大慈燈滅世闇，　　降伏墮生老死憂，　　能遮人天三惡趣，　　說何等法脫魔道？』",
    "T13n0402_002:0543a27_0": "「善男子！",
    "T13n0402_002:0543a27_1": "爾時，彼月光明香勝如來告優鉢羅王言：『大王！",
    "T13n0402_002:0543a28_2": "具足三法，能得菩薩微妙智慧。",
    "T13n0402_002:0543a28_3": "何等為三？",
    "T13n0402_002:0543a29_4": "一者、大悲如母，能作一切眾生極依止處；二者、精懃不息，能滅一切眾生苦惱；三者、等觀一切諸法，無命無養育無人無種種相。",
    "T13n0402_002:0543b03_5": "大王！",
    "T13n0402_002:0543b03_6": "是名具足三法能，得菩薩微妙智慧。",
    "T13n0402_002:0543b04_0": "大王！",
    "T13n0402_002:0543b04_1": "復有具足三法，能令不著魔羂。",
    "T13n0402_002:0543b04_2": "何等為三？",
    "T13n0402_002:0543b05_3": "一者、所謂於一切眾生，得不起瞋不求過短；二者、平等觀一切眾生作福田想；三者、能得一切法作一法觀，所謂虛空等一切法，無作無種種無生無起無滅，一切空如實相，捨離不可得相應觀。",
    "T13n0402_002:0543b09_4": "大王！",
    "T13n0402_002:0543b09_5": "是名具足三法，令善男子不著魔羂，永脫魔道。』",
    "T13n0402_002:0543b10_6": "「時優鉢羅王第一夫人，名天孫陀利，共彼宮人婇女八萬四千人俱，前後圍遶往彼月光明香勝如來所。",
    "T13n0402_002:0543b12_7": "到已，以種種華散彼佛上，頂禮佛足，以偈讚曰：「『煩惱翳障已永盡，　　無比功德解脫尊，　　云何教我轉女身？",
    "T13n0402_002:0543b15_8": "　　令我具足男子相，　　速疾遠離諸惡趣，　　於法自在心調柔。",
    "T13n0402_002:0543b17_0": "　　最上善逝天人師，　　能與世間第一利，　　如蒙世尊捨女身，　　當得歡喜寂滅樂。",
    "T13n0402_002:0543b19_0": "　　云何速說此丈夫？",
    "T13n0402_002:0543b19_1": "　　自調調他利益者，　　我得出離恩愛坑，　　世間無等最第一。",
    "T13n0402_002:0543b21_0": "　　念持廣大功德聚，　　能速調伏諸群生，　　今我於此必取轉，　　唯願速開甘露道。』」",
    "T13n0402_002:0543b23_0": "爾時，釋迦如來作如是言：「善男子！",
    "T13n0402_002:0543b23_1": "彼月光明香勝如來告優鉢羅王第一夫人孫陀利言：『夫人！",
    "T13n0402_002:0543b25_2": "有智方便當依修習，速轉先世所種女身，乃至阿耨多羅三藐三菩提，究竟涅槃，更不重受；除自發願。",
    "T13n0402_002:0543b27_3": "夫人！",
    "T13n0402_002:0543b27_4": "依何方便無量先世所種女業速盡無餘？",
    "T13n0402_002:0543b28_5": "夫人！",
    "T13n0402_002:0543b28_6": "有寶星陀羅尼建立大事，具大功德能大擁護，善滅女身三業惡行，一切苦報令無有餘。",
    "T13n0402_002:0543c01_7": "若有女人聞此寶星陀羅尼至心誦念，盡此女形後生當得端正丈夫，一切身分悉皆滿足，具質直行有大辯才，身口意業善相和順，能令現在未來一切怨嫌悉皆退散。",
    "T13n0402_002:0543c05_8": "若有身口種種惡業，現在將來應受苦報，以聞寶星陀羅尼威神力故，所作惡業現世消滅無復遺餘；置作五逆、誹毀正法、謗聖人者。",
    "T13n0402_002:0543c08_9": "以聞是經威德力故，至其身盡即捨命時，如是等罪亦皆隨滅畢竟無餘。",
    "T13n0402_002:0543c10_10": "若有女人身口所造惡業果報量等須彌，後世定受無量眾苦，如是種種苦報種種業障種子餘報，以聞經力盡滅無餘。",
    "T13n0402_002:0543c12_11": "「『所以者何？",
    "T13n0402_002:0543c13_12": "由過去一切諸佛、阿羅訶、三藐三佛陀，說此寶星陀羅尼，受持讀誦現前讚嘆稱揚隨喜，是諸眾生所有苦報，以經力故悉皆滅盡，所作善根隨時增長。",
    "T13n0402_002:0543c16_13": "若十方剎土現在諸佛、阿羅訶、三藐三佛陀，為眾生故各各方面，說此寶星陀羅尼，眾生聞者歡喜愛樂，所有罪障無不消滅，所作善根皆令增長。",
    "T13n0402_002:0543c19_14": "若當來世十方剎土，一切諸佛說是經處，乃至一念生歡喜心，是諸眾生皆得盡苦增長善根。",
    "T13n0402_002:0543c21_15": "我於今者亦說此經，若有聞者皆當隨喜，十方現在諸佛世尊說是經處，當共稱揚當共歡喜。",
    "T13n0402_002:0543c24_0": "「『夫人！",
    "T13n0402_002:0543c24_1": "若有已受璽印剎利王至他土境，得此寶星陀羅尼書持愛樂者，以經力故，彼剎利王威德高遠有大名稱，遍滿十方無量國土，乃至一切欲色界天聞其德聲，一切天、龍、夜叉、乾闥婆等，無量俱胝那由他百千萬億剎利諸王，常所隨逐所共守護。",
    "T13n0402_002:0543c29_2": "彼王國土所有一切鬪諍飢饉、他方怨敵、風雨寒熱、疫病過患皆得除滅，一切惡鬼、夜叉、羅剎、師子象狼皆生慈心，雖在其國不為損害。",
    "T13n0402_002:0544a03_3": "其王國土亦無一切麁澁苦味，惡觸痛惱無不消滅，一切財寶，五穀果實，藥草華葉，滋茂美味皆得增長。",
    "T13n0402_002:0544a06_4": "「『若受印剎利王，欲與敵國餘剎利王共鬪戰時，應懸此經置自幢頭，以經力故，彼怨敵王所有兵眾自然退散。",
    "T13n0402_002:0544a08_5": "若彼二剎利王受天印者共交戰時，各懸是經置一幢頭，以經威力，時彼二王便相欽愛共相和好。",
    "T13n0402_002:0544a10_6": "如是成就無量功德，利益安樂一切人王，是寶星陀羅尼隨有之處。",
    "T13n0402_002:0544a12_7": "「『若城邑聚落，若人非人、四足多足諸惡毒蟲，無有能令聞是經者，疾病橫死及故惱亂。",
    "T13n0402_002:0544a14_8": "若是經典所在之處，應當盡心設大供養，應以供養之具奉迎此經，亦以經卷置師子座。",
    "T13n0402_002:0544a16_9": "讀是經人及聽經者，應當至心清淨洗浴，香油塗身著新淨衣，受持梵行，散雜色華，燒眾名香，種種美味，恭敬圍繞供養是經。",
    "T13n0402_002:0544a19_10": "「『其人若有一切病苦橫死之厄，及以怖畏惡相之徵，以經力故悉滅不現。",
    "T13n0402_002:0544a20_11": "若有女人為求男女，皆應澡浴著新淨衣，修習梵行燒香散華，恭敬供養是妙經典，便生福德智慧男女。",
    "T13n0402_002:0544a23_12": "如是女人，雖不為己，以經威重熏修力故，捨身之後，乃至阿耨多羅三藐三菩提，及得涅槃，畢竟不復受女身也；除自發願成熟眾生。",
    "T13n0402_002:0544a26_13": "「『夫人！",
    "T13n0402_002:0544a26_14": "隨有此經一偈一句一聲經耳，乃至飛禽走獸，聞此經者亦復如是，皆得捨彼畜生之身，亦令一切速得不退阿耨多羅三藐三菩提。』",
    "T13n0402_002:0544a29_15": "「善男子！",
    "T13n0402_002:0544a29_16": "彼過去月光明香勝如來說是經時，便以右脚拇指觸地，而此世界六種震動。",
    "T13n0402_002:0544b02_17": "釋迦牟尼如來今說此經亦復如是，佛神力故。」",
    "T13n0402_002:0544b03_18": "時，此佛剎山河大地六種震動，十方無量阿僧祇天、龍、夜叉、乾闥婆、阿修羅、迦樓羅、緊那羅、摩睺羅伽、薜荔多、毘舍遮、鳩槃茶、人非人等，皆生疑怪。",
    "T13n0402_002:0544b06_19": "一切佛剎大光遍滿地平如掌，須彌山、輪圍、大輪圍樹林牆壁悉隱不現。",
    "T13n0402_002:0544b08_20": "當地動時，彼諸天、龍、夜叉先懷疑怪，如來神力所加被故。",
    "T13n0402_002:0544b09_21": "諸天龍等四方觀望，去一箭道便見釋迦牟尼如來，各各驚喜生希有心，一時合掌瞻仰世尊。",
    "T13n0402_002:0544b12_0": "爾時，釋迦牟尼如來作如是言：「善男子！",
    "T13n0402_002:0544b12_1": "過去月光明香勝如來說是經時，以脚觸地六種震動，而此佛剎平如水面，一切天人皆生疑怪，四方觀望，去一箭道便覩彼佛月光明香勝如來，見已，合掌生希有心。",
    "T13n0402_002:0544b16_2": "「善男子！",
    "T13n0402_002:0544b16_3-0": "彼月光明香勝如來，即於天龍大眾之中，為眾生故，說此寶星陀羅尼呪曰：「『◎哆姪他(一)　闍盧計(二)　闍盧迦慕計(三)　闍梨闍羅闍梨儞(四)　闍羅婆囉帝(五)　闍呬利(六)　婆囉布樓沙羅叉那娑摩婁呬耶(七)　阿摩迷(八)　阿摩迷(九)　婆摩迷(十)　婆摩迷(十一)　那婆迷(十二)　摩呵迷(十三)　闍呵迷(十四)",
    "T13n0402_002:0544b16_3-1": "　闍呵迷(十五)　呿婆羅迷(十六)　婆羅鞞(十七)　婆婆鞞(十八)　婆呵鞞(十九)　傍伽鞞(二十)　婆闍鞞(二十一)(元本少三句)　阿羅闍呬離(二十五)　禪都木嵠(二十六)　婆呵囉(二十七)　婆呵囉(二十八)　悉陀哱囉帝(二十九)　檀地羅(三十)　檀地羅(三十一)　檀地馱羅(三十二)　蘇利耶毘呵呿(三十三)",
    "T13n0402_002:0544b16_3-2": "　栴達囉毘呵呿(三十四)　折芻殊帝娑(三十五)　毘呵呿(三十六)　薩婆阿叉耶(三十七)　悉帝唎埵蘇囉毘呵呿(三十八)　闍呿伽(三十九)　闍呿伽(四十)　蘇囉呿伽(四十一)　毘呵摩(四十二)　阿波利呿(四十三)　阿沒唎呿(四十四)　阿沒唎呿(四十五)　阿沒唎呿(四十六)　阿沒唎呿(四十七)　阿沒唎呿(四十八)",
    "T13n0402_002:0544b16_3-3": "　阿沒唎呿(四十九)　阿沒唎呿(五十)　阿沒唎呿(五十一)　沒唎呿(五十二)　沒唎呿(五十三)　沒唎呿(五十四)　毘婆謑陀羯摩(五十五)　度泥度泥(五十六)　烏波陀毘耶謑陀(五十七)　若那訖唎多(五十八)　阿訥波陀呿伽例呶迦(五十九)　鴦掘隸(六十)　傍掘隸(六十一)　毘薄俱隸(六十二)　俱羅呵(六十三)",
    "T13n0402_002:0544b16_3-4": "　因陀羅鉢唎婆呵(六十四)　毘婆謑陀揭婆(六十五)　遮婆囉揥(六十六)　遮婆囉揥(六十七)　阿慕呵達唎舍奴(六十八)　鉢唎跋多婆沙咄摩(六十九)　訖唎摩殊揥(七十)　呿伽唎闍呬(七十一)　闍呵(七十二)　殊揥(七十三)　儞虱迦(七十四)　毘囉娑(七十五)　毘囉娑(七十六)　毘囉娑(七十七)　毘囉娑(七十八)",
    "T13n0402_002:0544b16_3-5": "　毘囉闍摩底唎囉摩婆婆(七十九)　訖唎波(八十)　摩呵訖唎波(八十一)　呬隸(八十二)　呬呬隸(八十三)　阿嘍拏婆囉帝(八十四)　三摩耶儞瑟髻(八十五)　陀摩駄那(八十六)　咥地夜那(八十七)　阿波囉沒唎世(八十八)　頗羅君茶羅薄嵠(八十九)　儞跋唎多一悉揥唎婆婆(九十)　羯摩叉耶鉢囉突婆婆(九十一)",
    "T13n0402_002:0544b16_3-6": "　布嘍沙埵阿三摩三摩(九十二)　三摩耶毘地闍若(九十三)　哆他伽多(九十四)　娑婆呵(九十五)』」爾時，釋迦如來說此寶星陀羅尼已，於時無間而此大地復更震動。",
    "T13n0402_002:0544c22_4": "時，彼魔王五百妓女，以聞寶星陀羅尼故，即轉女形具丈夫相，及無量阿僧祇天女、龍女、夜叉女、乾闥婆女、阿修羅女、迦樓羅女、緊那羅女、摩睺羅伽女，乃至薜荔多、毘舍遮、鳩槃茶等一切諸女，聞此寶星陀羅尼故，亦轉女形具丈夫相，亦令一切諸善男子，速得不退阿耨多羅三藐三菩提，乃至一切諸女人等，於未來世當受女身，以經力故來業即滅。",
    "T13n0402_002:0545a01_5": "爾時，一切女人皆共合掌，頭面禮足釋迦如來，同時高聲，作如是言：「南無南摩希有能作無上利益者！",
    "T13n0402_002:0545a03_6": "釋迦如來、阿羅訶、三藐三佛陀！",
    "T13n0402_002:0545a04_7": "唯願大悲，廣為我等說此本事，我今何故女人形相皆已滅盡，丈夫身分滿足成就？",
    "T13n0402_002:0545a06_8": "以此希有轉變深生慶喜，我今已發阿耨多羅三藐三菩提心，惟願世尊說此本事，令無量天人皆得道果。」",
    "T13n0402_002:0545a10_0": "爾時，釋迦如來重告賢首善男子言：「過去月光明香勝如來，為優鉢羅王夫人天孫陀利，宣說寶星陀羅尼時，孫陀利并其後宮婇女眷屬八萬四千人等，女人相滅丈夫相現，無量無數阿僧祇諸天天女，乃至人非人等一切諸女，各轉女形具男子相，及未來世應受女身之業亦滅無餘。",
    "T13n0402_002:0545a17_0": "「爾時，優鉢羅王捨其自在轉輪王位，以四天下委授太子，即與夫人天孫陀利丈夫并其千子，共八萬四千天孫陀利丈夫(唐言天愛)，及九萬二千諸餘民庶，於月光明香勝佛所，信家非家捨家出家，剃除鬚髮而披法服，既出家已勇猛精進，讀誦受持意樂寂靜。",
    "T13n0402_002:0545a22_1": "時彼無量俱胝那由他百千眾生皆生是念：『何故轉輪聖王出家入道？』",
    "T13n0402_002:0545a24_2": "其著邪者各共相謂作如是言：『此香勝如來懃樂魔業解作諂幻，或時轉女人根成丈夫相，或時剃除鬚髮隨與染衣，或為生天上故說生天事，或為生人中故說人中事，或為畜生中生說畜生事，或為餓鬼中生說餓鬼事，或為地獄中生說地獄事，或說不生不滅之法，或復幻作女人之身，懃樂魔業具如上事。",
    "T13n0402_002:0545b02_3": "彼月光明作沙門像，我今決定離此住處，不忍見彼沙門形相，亦不欲聞所出語言。』",
    "T13n0402_002:0545b04_4": "「時，彼眾中鳩摩羅臣心生疑倒，向彼國人作如是言：『我等所有妻妾侍女皆被沙門之所幻化，改其女形作丈夫質，變化一切剃髮染衣，唯我獨身懷憂得脫。",
    "T13n0402_002:0545b07_5": "我今當入深山嶮谷無人之處，如仙人遊避其妖幻。",
    "T13n0402_002:0545b09_0": "汝等一切共我和合可相隨去，慎勿入彼沙門魔羂。",
    "T13n0402_002:0545b10_1": "鄙幻沙門，我今不欲聞其音聲，何況目覩？』",
    "T13n0402_002:0545b11_2": "而彼臣民未得心者，聞其所言一切歡喜。",
    "T13n0402_002:0545b12_3": "「鳩摩羅臣說是語時，無量俱胝百千眾生皆墮邪網，復為眾生宣說邪法：『無有生死亦無解脫，作善作惡未來亦無諸業果報。",
    "T13n0402_002:0545b14_4": "此虛誑沙門懃行魔業，若往見彼若禮拜彼，若聽彼法惑亂人心，唯欲剃髮捨家塚間修行，日唯一食以乞自資，樂寂靜處入房少語，常厭五欲伎樂歌舞，捨離華鬘塗香散香嚴身之具，亦復不樂種種華飾醉酒昏婬適情之事。",
    "T13n0402_002:0545b20_0": "而彼沙門懃樂宣說行魔羂道，即是一切眾生怨家，我本不見不聞沙門所作，令無量俱胝百千眾生見如是相，往昔已來亦未曾覩此惡見者。』",
    "T13n0402_002:0545b23_1": "「善男子！",
    "T13n0402_002:0545b23_2": "復於後時，優鉢羅大沙門聞其國人逃竄山谷，或復自行惡道，復教餘人令著惡見，毀呰三寶謗正為邪，聞是事已，即自思惟：『若彼眾生皆墮惡見，不得解脫不住正見，不利益者不安立者。",
    "T13n0402_002:0545b27_3": "我為沙門，云何令彼未來之世盲冥眾生，離三惡道去四魔羂，未解脫者能令解脫，乃至究竟令得阿耨多羅三藐三菩提？』",
    "T13n0402_002:0545c01_4": "「爾時，優鉢羅大沙門作是念已，即白月光明香勝如來言：『我於今者為眾生故，發大勇猛行大慈悲，便與無量百千眾生，前後圍遶往彼邊地，城邑聚落空山嶮處，為諸眾生宣說正法。",
    "T13n0402_002:0545c05_5": "若彼眾生墮惡見者，我今當遮令入正見，乃至教其安住阿耨多羅三藐三菩提。",
    "T13n0402_002:0545c07_6": "或有願求辟支佛乘，或求聲聞乘，或安立聖果，或令出家，或勸受持優婆塞戒，或八齋戒，或三歸行，或為安立一切女人，具丈夫形斷女根業，說此寶星陀羅尼呪。",
    "T13n0402_002:0545c11_7": "乃至無量百千萬億眾生，於如來邊曾生疑倒，如是一切著惡見者，我當遮斷令其發露。",
    "T13n0402_002:0545c13_8": "作是教已，悉令安立阿耨多羅三藐三菩提，皆於月光明香勝佛所，俱共出家淨修梵行。』",
    "T13n0402_002:0545c15_9": "「男子鳩摩羅臣先作是願：『彼大沙門能說幻法，破我徒眾誘我眷屬。",
    "T13n0402_002:0545c16_10": "汝未來世當得佛時，我還於彼作種種魔事，所謂始處胎時，為童子時，盛年戲樂及出家時，菩提樹下坐道場時。",
    "T13n0402_002:0545c19_11": "我當種種惱亂種種破壞，令其退失菩提之心。』",
    "T13n0402_002:0545c20_12": "「善男子！",
    "T13n0402_002:0545c20_13": "時大沙門倍加懃苦，勇猛精進遊其本國，入彼山嶮慈語愛語，種種譬喻開曉其民。",
    "T13n0402_002:0545c22_14": "彼諸眾生咸見本王，聞其說法皆生歡喜，即迴邪心斷昔惡見，於沙門所求哀懺悔，同發阿耨多羅三藐三菩提心。",
    "T13n0402_002:0545c24_15": "鳩摩羅臣及其徒眾，調伏邪心俱懷正信，便作願言：『若大沙門具大悲者，將來之世得阿耨多羅三藐三菩提時，願垂為我授菩提記。』",
    "T13n0402_002:0545c27_16": "「善男子等！",
    "T13n0402_002:0545c28_17": "欲知往昔轉輪聖王優鉢羅者，豈異人乎？",
    "T13n0402_002:0545c29_18": "今我身是也。",
    "T13n0402_002:0545c29_19": "其王夫人孫陀利者，今彌勒菩薩是。",
    "T13n0402_002:0546a01_20": "誹謗正法懷惡見臣鳩摩羅者，今魔王是。",
    "T13n0402_002:0546a02_21": "爾時，無量那由他百千眾生，聞我說法共捨惡見，住三乘道俱得出家，及無量女人以經力故成丈夫者，於今汝等大眾之中四部弟子是也。",
    "T13n0402_002:0546a05_22": "「善男子！",
    "T13n0402_002:0546a05_23": "汝等今當信受我語，聞說過去優鉢羅王本事之時勿生疑惑。",
    "T13n0402_002:0546a06_24": "所以者何？",
    "T13n0402_002:0546a07_25": "憶念在昔鳩摩羅臣，見其眷屬及彼無量百千眾生同捨魔業，在佛法中出家為道，便起惡念，願我當來興魔兵眾，破汝眷屬還如今日。",
    "T13n0402_002:0546a10_26": "「善男子！",
    "T13n0402_002:0546a10_27": "汝等曾於月光明香勝如來所，生不淨信作不善語，以惡見報迷陷眾生，值佛因緣而得解脫，由一念善出家力故，從是已來親近無量百千諸佛，供養供給不生劬勞，於諸佛所發大誓願心樂聽法，乃至常行六波羅蜜。",
    "T13n0402_002:0546a15_28": "汝等昔來以身口意所行惡業，經無量劫常處三塗加諸苦惱，業障所引生魔道中。",
    "T13n0402_002:0546a17_29": "因我釋迦牟尼如來說此寶星陀羅尼，彼魔眾中五百妓女，即轉女身，同時皆得無生法忍，無量無數那由他百千眾生，一切世間天人大眾，咸發阿耨多羅三藐三菩提心，及得不退阿耨多羅三藐三菩提。",
    "T13n0402_002:0546a22_30": "復有無量無數那由他等百千眾生，皆得不退聲聞辟支佛乘。」",
    "T13n0402_002:0546a24_0": "寶星陀羅尼經卷第二",
    "T13n0402_002:0546a25_0-0": "「『◎多地也他闍盧計(一)　闍盧迦慕計(二)　闍梨闍羅(三)　闍梨儞(四)　闍羅婆囉帝(五)　闍呬利(六)　婆囉布樓沙羅叉那婆摩婁呬邪(七)　阿摩迷阿摩迷(八)　婆摩迷婆摩迷(九)　那婆迷(十)　摩呵迷(十一)　闍呵迷(十二)　闍呵迷呿婆羅迷(十三)　婆羅迷(十四)　婆羅迷(十五)　婆羅迷(十六)　婆婆鞞(十七)",
    "T13n0402_002:0546a25_0-1": "　婆呵鞞(十八)　傍伽鞞(十九)　婆闍鞞(二十)　婆羅多婆利篩(二十一)　闍呵迷呿(二十二)　婆囉鞞(二十三)　阿羅闍呬離(二十四)　禪堵離(二十五)　祖堵母嵠(二十六)　婆呵囉(二十七)　婆呵囉(二十八)　迷陀哱囉帝(二十九)　檀地羅(三十)　檀地駄羅(三十一)　蘇利耶毘呵呿(三十二)　栴達囉毘呵呿(三十三)",
    "T13n0402_002:0546a25_0-2": "　斫芻殊底沙毘呵呿(三十四)　薩婆叉耶(三十五)　悉底履埵蘇囉(三十六)　毘呵呿(三十七)　闍呿伽(三十八)　闍呿伽(三十九)　蘇呿伽(四十)　毘呵摩(四十一)　阿沒履呿(四十二)　阿沒履呿(四十三)　阿沒履呿(四十四)　阿沒履呿(四十五)　阿沒履呿(四十六)　阿沒履呿(四十七)　阿沒履呿(四十八)　",
    "T13n0402_002:0546a25_0-3": "阿沒履呿(四十九)　阿沒履呿(五十)　沒履呿沒履呿沒履呿(五十一)　毘婆侈陀羯摩(五十二)　度泥度泥(五十三)　欝波陀毘耶侈陀(五十四)　若那訖履哆(五十五)　阿訥哆波陀(五十六)　呿伽離紐迦(五十七)　鴦咎隸(五十八)　朋瞿隸(五十九)　毘簿俱隸(六十)　俱羅呵(六十一)　因陀囉鉢履婆呵(六十二)　",
    "T13n0402_002:0546a25_0-4": "毘也婆侈陀揭婆(六十三)　遮婆囉底(六十四)　遮婆囉底(六十五)　遮婆囉底阿慕呵達履舍奴(六十六)　鉢履跋多婆沙也呿摩(六十七)　訖履摩殊底(六十八)　呿伽履闍呬(六十九)　闍呵殊底(七十)　儞虱迦毘囉娑(七十一)　毘囉娑(七十二)　毘囉娑毘囉娑(七十三)　毘囉闍(七十四)　摩底履伽囉摩婆婆(七十五)",
    "T13n0402_002:0546a25_0-5": "　訖履跛也摩呵訖履跛(七十六)　呬隸呬呬隸(七十七)　阿嘍拏婆囉帝(七十八)　三摩邪儞瑟計(七十九)　陀摩駄那(八十)　地夜那(八十一)　阿波囉沒履(八十二)　頗羅君茶羅簿嵠(八十三)　儞跋多悉底履婆婆(八十四)　羯摩叉耶鉢囉突婆婆否嘍沙哆梵(八十五)　阿三摩三摩(八十六)　三摩耶毘地闍若(八十七)　",
    "T13n0402_002:0546a25_0-6": "哆他伽多(八十八)　娑婆呵(八十九)』」"
}