{
    "T23n1442_037:0827b15_0": "根本說一切有部毘奈耶卷第三",
    "T23n1442_037:0827b16_0": "十七",
    "T23n1442_037:0827b18_0": "三藏法師義淨奉　制譯",
    "T23n1442_037:0827b19_0": "索美食學處第四十",
    "T23n1442_037:0827b20_0": "爾時薄伽梵在釋迦住處人間遊行，至劫比羅城多根樹園。",
    "T23n1442_037:0827b21_1": "時釋子大名，聞佛世尊今來至此多根樹園中，即便往詣。",
    "T23n1442_037:0827b22_2": "既至彼已頂禮佛足在一面坐，佛為說法示教利喜默然而住。",
    "T23n1442_037:0827b24_0": "時釋子大名即從座起，偏露右肩合掌恭敬白佛言：「世尊！",
    "T23n1442_037:0827b25_1": "唯願慈悲，佛及僧眾明日就舍受我微供。」",
    "T23n1442_037:0827b26_2": "爾時世尊默然而受。",
    "T23n1442_037:0827b26_3": "時釋子大名見佛默然為受請已，禮佛而去。",
    "T23n1442_037:0827b27_4": "既至舍中告家人曰：「佛及僧眾新來至此，道路艱辛，汝等宜應具辦美食，冀解疲倦。」",
    "T23n1442_037:0827b29_5": "時彼家人既承教已，即於其夜備辦種種上妙飲食。",
    "T23n1442_037:0827c01_6": "時六眾苾芻晨朝起已共聚一處，上座難陀告諸人曰：「諸具壽！",
    "T23n1442_037:0827c03_7": "我等宜可詣親友家觀其好不？」",
    "T23n1442_037:0827c03_8": "諸人報曰：「如是應行。」",
    "T23n1442_037:0827c04_9": "是時六眾共詣俗舍，親友見之白言：「聖者！",
    "T23n1442_037:0827c05_10": "可於此食。」",
    "T23n1442_037:0827c05_11": "六眾曰：「我等已受釋子大名請食。」",
    "T23n1442_037:0827c06_12": "諸人曰：「若如是者明當來食。」",
    "T23n1442_037:0827c06_13": "答言：「爾。」",
    "T23n1442_037:0827c07_14": "時釋子大名遣使往白：「飲食已辦，願聖知時。」",
    "T23n1442_037:0827c08_15": "爾時世尊并諸大眾往大名舍，於所設座就之而坐。",
    "T23n1442_037:0827c09_16": "大名既見佛僧坐已，即奉種種上妙飲食，大眾食訖乃至為其說法，佛及大眾從座而去。",
    "T23n1442_037:0827c11_17": "時釋子大名隨從佛後既出舍已，繞佛三匝還入舍中，於高樓上修習施觀。",
    "T23n1442_037:0827c13_18": "時彼家人收攝座耨及餘食已，是時六眾於三十家勸覓食已，更相告曰：「日時將至可往請家。」",
    "T23n1442_037:0827c15_19": "既至釋子大名舍內，見無坐處復無飲食，闡陀報曰：「請佛及僧就舍受供，不見敷座復無飲食，欲令佛眾於一日中而絕食耶？」",
    "T23n1442_037:0827c18_0": "家人報曰：「仁豈晝寢不覺他行，佛及僧眾食了皆去。」",
    "T23n1442_037:0827c19_1": "闡陀曰：「看爾意況不與我食。」",
    "T23n1442_037:0827c19_2": "家人報曰：「聖者！",
    "T23n1442_037:0827c20_3": "暫住待白家尊。」",
    "T23n1442_037:0827c20_4": "即便入白：「六眾苾芻今來索食。」",
    "T23n1442_037:0827c21_5": "大名曰：「所有殘餘任與令食。」",
    "T23n1442_037:0827c21_6": "遂命安坐授與飲食，見彼單踈互相告曰：「釋子大名大張其口，請佛僧眾受供家中，如此輕微得請佛僧者，我鄔陀夷亦能日日請佛及僧，然此貧窮何所噉嚼？」",
    "T23n1442_037:0827c25_7": "告家人曰：「咄男子！",
    "T23n1442_037:0827c25_8": "汝向某家取好乳來、某家取酪、某家取酥、某家取魚肉及乾脯等。」",
    "T23n1442_037:0827c27_9": "家人即為取來，既飽滿已便歸寺內。",
    "T23n1442_037:0827c28_10": "諸苾芻問曰：「仁等今朝何處受食？」",
    "T23n1442_037:0827c28_11": "答曰：「與仁同處。」",
    "T23n1442_037:0827c29_12": "諸苾芻曰：「我不相見。」",
    "T23n1442_037:0827c29_13": "答曰：「我在後至。」",
    "T23n1442_037:0828a01_14": "問曰：「食何飲食？」",
    "T23n1442_037:0828a01_15": "答曰：「乳酪、酥、肉，是事豐盈。」",
    "T23n1442_037:0828a02_16": "諸苾芻曰：「我於彼家無如是食。」",
    "T23n1442_037:0828a02_17": "阿說迦曰：「彼貧窮人寧有此食，我自從彼親友之家索來飽食。」",
    "T23n1442_037:0828a04_18": "諸苾芻曰：「仁等豈合於白衣家從索如是美好飲食？」",
    "T23n1442_037:0828a05_19": "六眾曰：「從合不合我已食訖，豈令我等餓腹經宵？」",
    "T23n1442_037:0828a06_20": "少欲苾芻聞是語已共生嫌恥：「云何苾芻於白衣家從索如是美好飲食？」",
    "T23n1442_037:0828a08_21": "以緣白佛。",
    "T23n1442_037:0828a08_22": "佛以此緣集苾芻眾，問六眾曰：「汝諸苾芻！",
    "T23n1442_037:0828a09_23": "如我所說上妙美食：謂乳酪、生酥、魚肉、乾脯如是美食，汝於俗舍而乞食耶？」",
    "T23n1442_037:0828a11_24": "答言：「實爾。",
    "T23n1442_037:0828a11_25": "大德！」",
    "T23n1442_037:0828a11_26": "爾時世尊種種呵責，廣說如前，告諸苾芻，乃至「為十利故，制其學處，應如是說：如世尊說上妙飲食：乳酪、生酥、魚及肉。",
    "T23n1442_037:0828a14_27": "若苾芻為己詣他家乞取食者，波逸底迦。」",
    "T23n1442_037:0828a15_0": "如是世尊為諸苾芻制學處已。",
    "T23n1442_037:0828a15_1": "時有苾芻身嬰患苦，問醫人曰：「賢首！",
    "T23n1442_037:0828a16_2": "為我處方冀愈斯疾。」",
    "T23n1442_037:0828a17_0": "醫人報曰：「聖者！",
    "T23n1442_037:0828a17_1": "宜可飲乳。」",
    "T23n1442_037:0828a17_2": "報言：「賢首！",
    "T23n1442_037:0828a17_3": "誰與我乳？」",
    "T23n1442_037:0828a18_4": "答言：「聖者！",
    "T23n1442_037:0828a18_5": "於門徒家乞取當飲。」",
    "T23n1442_037:0828a18_6": "報言：「賢首！",
    "T23n1442_037:0828a19_7": "世尊制戒不許從乞。」",
    "T23n1442_037:0828a19_8": "醫曰：「由病因緣佛當聽許。」",
    "T23n1442_037:0828a20_9": "苾芻以緣白佛，佛言：「有病因緣乞好美食者無犯。」",
    "T23n1442_037:0828a21_10": "爾時世尊讚歎持戒及尊重戒者，為說法已，告諸苾芻曰：「前是創制，此是隨開。",
    "T23n1442_037:0828a23_11": "重為制戒，應如是說：「如世尊說上妙飲食：乳酪、生酥、魚及肉。",
    "T23n1442_037:0828a24_12": "若苾芻無病為己詣他家乞取食者，波逸底迦。」",
    "T23n1442_037:0828a25_13": "如世尊說者，謂如來、應、正等覺。",
    "T23n1442_037:0828a26_14": "上妙飲食，謂乳酪等。",
    "T23n1442_037:0828a27_15": "無病者，謂無病苦。",
    "T23n1442_037:0828a27_16": "為己者，謂自欲得不為餘人。",
    "T23n1442_037:0828a28_17": "他家者，謂四姓等。",
    "T23n1442_037:0828a28_18": "乞取者，謂乞覓也。",
    "T23n1442_037:0828a29_0": "食者，謂吞咽也。",
    "T23n1442_037:0828a29_1": "結罪同前。",
    "T23n1442_037:0828a29_2": "此中犯相其事云何？",
    "T23n1442_037:0828b01_3": "若苾芻無病乞美食無病而食，乞時惡作，食便墮罪。",
    "T23n1442_037:0828b02_4": "苾芻無病時乞、有病而食，乞時惡作，食時無犯。",
    "T23n1442_037:0828b03_5": "苾芻有病時乞、無病而食，乞時無犯，食時墮罪。",
    "T23n1442_037:0828b04_6": "若有病乞、有病食，無犯。",
    "T23n1442_037:0828b04_7": "若苾芻入村乞食至彼門前，女人見已持飯而出，苾芻若須餘物者，勿受其飯默然而住。",
    "T23n1442_037:0828b06_8": "女人問曰：「聖者！",
    "T23n1442_037:0828b07_9": "欲何所須？」",
    "T23n1442_037:0828b07_10": "作此言時即是表其隨情所欲，苾芻須者即可隨覓，此無有犯。",
    "T23n1442_037:0828b08_11": "又若施主見苾芻時報言：「聖者！",
    "T23n1442_037:0828b09_12": "有所須者隨意當索。」",
    "T23n1442_037:0828b10_13": "苾芻隨覓何物，皆無有犯。",
    "T23n1442_037:0828b10_14": "又無犯者，謂最初犯人，或癡狂、心亂、痛惱所纏。",
    "T23n1442_037:0828b12_0": "第五攝頌曰：　蟲水二食舍、　　無服往觀軍、　兩夜覿遊兵、　　打擬覆麁過。",
    "T23n1442_037:0828b15_0": "受用蟲水學處第四十一",
    "T23n1442_037:0828b16_0": "佛在憍閃毘國瞿師羅園。",
    "T23n1442_037:0828b16_1": "爾時闡陀苾芻用有蟲水，時諸苾芻見而告曰：「具壽闡陀！",
    "T23n1442_037:0828b17_2": "何因故心用有蟲水？」",
    "T23n1442_037:0828b18_3": "闡陀報曰：「此水內蟲誰數付我？",
    "T23n1442_037:0828b19_4": "諸餘盎瓮江河池沼，四大海水何不往耶？",
    "T23n1442_037:0828b20_0": "自生自死於我何過？」",
    "T23n1442_037:0828b20_1": "少欲苾芻聞是語已，共生嫌恥作如是語：「云何苾芻知水有蟲故心受用？」",
    "T23n1442_037:0828b22_2": "時諸苾芻以此因緣具白世尊。",
    "T23n1442_037:0828b22_3": "世尊以此因緣集苾芻眾問其實不？",
    "T23n1442_037:0828b23_4": "廣說如上。",
    "T23n1442_037:0828b23_5": "世尊種種呵責已，告諸苾芻，乃至「為十利故，制其學處，應如是說：「若復苾芻知水有蟲受用者，波逸底迦。」",
    "T23n1442_037:0828b27_0": "若復苾芻者，謂闡陀，餘義如上。",
    "T23n1442_037:0828b27_1": "知者，或自知、或他告。",
    "T23n1442_037:0828b28_2": "水有蟲者，蟲有二種：一、謂纔觀即見，二、羅漉方見。",
    "T23n1442_037:0828b29_3": "水謂諸水。",
    "T23n1442_037:0828b29_4": "用水有二：一；謂內受用，二、謂外受用。",
    "T23n1442_037:0828c01_5": "云何內受用？",
    "T23n1442_037:0828c01_6": "謂是內身所有受用，洗浴飲噉、或嚼齒木、或洗手足。",
    "T23n1442_037:0828c02_7": "云何外受用？",
    "T23n1442_037:0828c03_8": "謂於身外所有受用，謂洗濯衣鉢、若浣染衣、若灑地、若牛糞塗拭等。",
    "T23n1442_037:0828c04_9": "波逸底迦，釋義如上。",
    "T23n1442_037:0828c05_10": "此中犯相其事云何？",
    "T23n1442_037:0828c05_11": "苾芻用蟲水作有蟲想及疑，皆得波逸底迦。",
    "T23n1442_037:0828c06_12": "若水無蟲作有蟲想疑，得惡作罪，餘二無犯。",
    "T23n1442_037:0828c07_13": "若苾芻知麨、蜜糖、油、醋水漿及醋乳酪、餅果等有蟲而受用者，皆得墮罪。",
    "T23n1442_037:0828c09_14": "又無犯者，謂最初犯人，或癡狂、心亂、痛惱所纏。",
    "T23n1442_037:0828c11_0": "知有食家強坐學處第四十二",
    "T23n1442_037:0828c12_0": "佛在室羅伐城逝多林給孤獨園。",
    "T23n1442_037:0828c12_1": "爾時具壽鄔陀夷解俗法術預知他事，時鄔陀夷晨朝著衣持鉢入城乞食。",
    "T23n1442_037:0828c14_2": "時此城中有一賣香少年初為婚娶。",
    "T23n1442_037:0828c15_3": "至香鋪所纔始開鋪便生邪念，欲還舍內與婦交歡，還閉香鋪。",
    "T23n1442_037:0828c16_4": "時鄔陀夷見而生念：「自餘諸鋪今始開張，此一少年何因掩閉？」",
    "T23n1442_037:0828c18_5": "即以他心道術而觀察之，知其欲歸共婦歡戲：「我今宜可廢彼欲情。」",
    "T23n1442_037:0828c19_6": "即在少年前往其宅內，就座而坐，告彼婦曰：「汝來此坐我為說法。」",
    "T23n1442_037:0828c21_7": "婦便敬禮聽受法義。",
    "T23n1442_037:0828c21_8": "正說法時少年來至，告其婦曰：「汝宜取食與聖者鄔陀夷令其歸寺。」",
    "T23n1442_037:0828c23_9": "時鄔陀夷報少年曰：「賢首！",
    "T23n1442_037:0828c23_10": "我廢善品來汝宅中，令增信心為汝說法，汝不樂聽欲何所為？」",
    "T23n1442_037:0828c25_11": "即強喚坐令其聽法，既久聽已欲念便歇，鄔陀夷知已從座而去。",
    "T23n1442_037:0828c26_12": "時彼少年極生嫌賤作如是語：「云何苾芻知他俗人有欲樂意，故相惱亂使失望心，令於己妻不得自在？",
    "T23n1442_037:0828c28_13": "此則何有沙門之法？」",
    "T23n1442_037:0828c29_14": "少欲苾芻聞是語已咸生嫌恥：「云何苾芻知有食家強為住止？」",
    "T23n1442_037:0829a01_15": "即以此緣具白世尊。",
    "T23n1442_037:0829a02_16": "世尊以此因緣集苾芻眾，具問鄔陀夷，廣說如上。",
    "T23n1442_037:0829a03_17": "世尊種種呵責已，告諸苾芻，乃至「為十利故，制其學處，應如是說：「若復苾芻知有食家強安坐者，波逸底迦。」",
    "T23n1442_037:0829a06_0": "若復苾芻者，謂鄔陀夷，餘義如上。",
    "T23n1442_037:0829a06_1": "知義如上。",
    "T23n1442_037:0829a07_0": "有食者，男以女為食、女以男為食，更相愛故，名之為食。",
    "T23n1442_037:0829a08_1": "家者，謂四姓等。",
    "T23n1442_037:0829a08_2": "強者，謂他不許強縱自心。",
    "T23n1442_037:0829a09_3": "坐者，謂放身而坐，結罪如上。",
    "T23n1442_037:0829a09_4": "此中犯相其事云何？",
    "T23n1442_037:0829a10_5": "若苾芻知他男女有欲意，強於家中而坐者，得波逸底迦。",
    "T23n1442_037:0829a11_6": "若知無欲心者，無犯。",
    "T23n1442_037:0829a12_7": "又無犯者，謂最初犯人，具如上說。",
    "T23n1442_037:0829a13_0": "知有食家強立學處第四十三",
    "T23n1442_037:0829a14_0": "佛在室羅伐城逝多林給孤獨園。",
    "T23n1442_037:0829a14_1": "爾時具壽鄔陀夷晨朝乞食，見賣香少年初為婚娶，開閉香鋪染念歸家。",
    "T23n1442_037:0829a16_2": "鄔陀夷見已前詣其舍，廣說如前。",
    "T23n1442_037:0829a17_3": "鄔陀夷既入舍已，於戶扇後藏蔽其身，家有婢使，見苾芻默爾無言。",
    "T23n1442_037:0829a18_4": "時彼少年從市歸家，捉其婦臂牽至屏處欲行非法。",
    "T23n1442_037:0829a19_5": "其婢報曰：「家主！",
    "T23n1442_037:0829a20_6": "此戶扇後有尊者鄔陀夷！」",
    "T23n1442_037:0829a20_7": "少年聞已作色而住，報其婢曰：「聖者鄔陀夷！",
    "T23n1442_037:0829a21_8": "在自房中修習諸定受三摩地樂，因何至此？」",
    "T23n1442_037:0829a22_9": "便觀戶扇後見鄔陀夷，欲情遂歇，作如是語：「云何苾芻失沙門法，來至俗家屏處強立，令他俗人於自妻室不得自在？」",
    "T23n1442_037:0829a25_10": "少欲苾芻聞是語已共生嫌賤，以此因緣具白世尊。",
    "T23n1442_037:0829a26_11": "世尊即便集諸苾芻，問答同前。",
    "T23n1442_037:0829a27_12": "世尊種種呵責已，告諸苾芻，乃至「為十利故，制其學處，應如是說：「若復苾芻知有食家屏處強立者，波逸底迦。」",
    "T23n1442_037:0829b01_0": "若復苾芻者，謂鄔陀夷，餘義如上。",
    "T23n1442_037:0829b01_1": "釋此戒相，廣說同前，但屏立為異，餘並可知，乃至痛惱所纏。",
    "T23n1442_037:0829b04_0": "與無衣外道男女食學處第四十四",
    "T23n1442_037:0829b05_0": "佛在王舍城羯闌鐸迦池竹林園中。",
    "T23n1442_037:0829b05_1": "時此城內有諸商人來詣佛所，頂禮雙足在一面坐。",
    "T23n1442_037:0829b07_0": "爾時世尊為諸商人說微妙法，示教利喜默然而住。",
    "T23n1442_037:0829b08_1": "時諸商人既聞法已深心歡喜，禮佛而去。",
    "T23n1442_037:0829b09_2": "復詣具壽阿難陀所，禮已而坐。",
    "T23n1442_037:0829b09_3": "尊者為說法要，乃至默然而住。",
    "T23n1442_037:0829b10_4": "時諸商人既聞法已，即從坐起白言：「大德！",
    "T23n1442_037:0829b11_5": "世尊於此夏安居了當向何處？」",
    "T23n1442_037:0829b12_6": "阿難陀曰：「人等自可往問世尊。」",
    "T23n1442_037:0829b12_7": "商人答曰：「世尊大師威德嚴重，我等何敢輒有諮問？」",
    "T23n1442_037:0829b14_8": "時阿難陀報商人曰：「我亦見佛威德尊重，豈能專輒有所諮白！」",
    "T23n1442_037:0829b15_9": "商人曰：「大德阿難陀若不問者，云何得知如來大師三月夏了欲向某處？」",
    "T23n1442_037:0829b17_10": "阿難陀曰：「由觀相貌及以言說，方知世尊欲向某處。」",
    "T23n1442_037:0829b18_11": "商人問曰：「觀何相貌及何言說，得知如來欲向某處？」",
    "T23n1442_037:0829b19_12": "阿難陀曰：「若望彼方而坐嚼齒木者，此是相貌。",
    "T23n1442_037:0829b20_13": "若讚彼方人物者，此是言說。」",
    "T23n1442_037:0829b21_14": "商人復問：「比者世尊向何方處而嚼齒木？",
    "T23n1442_037:0829b22_15": "復於何處讚歎其人？」",
    "T23n1442_037:0829b22_16": "阿難陀曰：「近者世尊向憍薩羅而嚼齒木，讚歎室羅伐城所有人物。」",
    "T23n1442_037:0829b24_17": "時諸商人聞是語已，知佛世尊不久當向室羅伐城，禮足而去。",
    "T23n1442_037:0829b25_18": "時諸商人，即便收覓入室羅伐城所有賄貨。",
    "T23n1442_037:0829b27_0": "爾時世尊三月夏了，命阿難陀曰：「汝可告諸苾芻：『世尊今欲往憍薩羅人間遊行，若有情願隨逐如來出行者，應可料理衣服。』」",
    "T23n1442_037:0829b29_1": "時阿難陀奉佛教已，告諸苾芻，如前具說，乃至料理衣服。",
    "T23n1442_037:0829c02_2": "時諸商人聞阿難陀告苾芻眾：「世尊欲往憍薩羅國室羅伐城。」",
    "T23n1442_037:0829c03_3": "時彼商人往詣佛所，禮雙足已在一面坐。",
    "T23n1442_037:0829c04_4": "爾時世尊為諸商人宣說妙法，示教利喜默然而住。",
    "T23n1442_037:0829c05_5": "商人皆起稽首合掌白佛言：「世尊！",
    "T23n1442_037:0829c06_6": "我聞如來欲往室羅伐城，經遊道路所須四事，佛及僧眾我悉供養，唯願慈悲為我哀受。」",
    "T23n1442_037:0829c08_7": "于時世尊默然為受。",
    "T23n1442_037:0829c08_8": "時諸商人見佛受已，禮佛而去，便詣尊者阿難陀所，禮已白言：「大德！",
    "T23n1442_037:0829c10_9": "世尊一日可行幾許？」",
    "T23n1442_037:0829c10_10": "阿難陀曰：「猶如輪王。」",
    "T23n1442_037:0829c11_11": "復問：「輪王之法日行幾多？」",
    "T23n1442_037:0829c12_0": "答曰：「兩踰繕那。」",
    "T23n1442_037:0829c12_1": "時諸商人准當程路每兩踰繕那安置所須，於日初分供佛及僧，食既了已商人前去，如是准置乃至室羅伐城。",
    "T23n1442_037:0829c14_2": "爾時世尊將諸大眾隨路而行，自寂靜故寂靜圍遶，阿羅漢、阿羅漢圍遶，如是等廣說如前，往室羅伐。",
    "T23n1442_037:0829c17_3": "時商旅內有露形外道亦與隨行，于時外道每於行路為飢渴所逼，作如是念：「我今云何得設方便免斯飢苦？」",
    "T23n1442_037:0829c19_4": "便作是念：「應投釋子共為徒伴可免飢虛，雖涉長途而不勞倦。」",
    "T23n1442_037:0829c21_5": "即詣苾芻所白言：「聖者！",
    "T23n1442_037:0829c21_6": "仁之大師性愛美好，常以金犁而為耕種，許仁等弟子受百味食著千金衣，上妙房舍價直一億。",
    "T23n1442_037:0829c23_7": "由斯仁等於現在世得安樂住，命終之後必定生天當得解脫。",
    "T23n1442_037:0829c25_8": "我之大師性愛麁惡，麻滓之犁亦不耕種，令我弟子拔髮露形，乞食人間寢居鞕地。",
    "T23n1442_037:0829c27_9": "由斯我等於現在世身常受苦，命終之後生地獄中久淪苦海。」",
    "T23n1442_037:0829c28_10": "時諸苾芻聞是語已便作是念：「此之外道有信敬心。」",
    "T23n1442_037:0829c29_11": "告言：「外道！",
    "T23n1442_037:0829c29_12": "汝今情樂苾芻所有，鉢食之餘而能食不？」",
    "T23n1442_037:0830a01_13": "外道聞已遂生念曰：「苾芻殘食我不餐者，必當飢虛受餓而死。」",
    "T23n1442_037:0830a03_14": "報苾芻言：「聖者！",
    "T23n1442_037:0830a03_15": "我能食之。」",
    "T23n1442_037:0830a03_16": "苾芻答曰：「眾僧食時汝於見處隨意而住，苾芻當以鉢中餘食見惠於汝。」",
    "T23n1442_037:0830a05_17": "答言：「極善。」",
    "T23n1442_037:0830a05_18": "便持大銅甌隨教而住。",
    "T23n1442_037:0830a06_19": "時諸苾芻既並食已，各持殘食授與露形，餅果之類填滿其器。",
    "T23n1442_037:0830a07_20": "時彼外道得滿器已，持之出外，於其門首，商主見怪問曰：「誰以餅果見惠於仁？」",
    "T23n1442_037:0830a09_21": "答商主曰：「汝之所重為福田者，我與彼類而作福田，彼以餅果見贈於我。」",
    "T23n1442_037:0830a11_22": "商主聞已語外道曰：「苾芻於汝起慈悲心持以相遺，汝今乃說為彼福田，此非善事。",
    "T23n1442_037:0830a13_0": "若其世尊聞此語者，必緣斯事為諸苾芻制立學處。」",
    "T23n1442_037:0830a14_1": "外道聞已情懷愧色，報商人曰：「向是戲言勿以為意。」",
    "T23n1442_037:0830a15_2": "即便辭去。",
    "T23n1442_037:0830a15_3": "于時有別商旅從室羅伐城來，彼商旅中有一露形外道。",
    "T23n1442_037:0830a16_4": "彼既見此問言：「仁於行路有道糧不？」",
    "T23n1442_037:0830a17_5": "答言：「有。」",
    "T23n1442_037:0830a17_6": "問曰：「從何而得？」",
    "T23n1442_037:0830a18_7": "答曰：「有禿居士為我濟辦。」",
    "T23n1442_037:0830a18_8": "時彼外道怒而告曰：「汝不知恩，蒙彼惠給得免飢虛，乃出麁言云『禿居士』。",
    "T23n1442_037:0830a20_9": "然我見彼釋子苾芻數有五百，獲阿羅漢入般涅槃，我等群類外道之中，頗曾見有一涅槃不？」",
    "T23n1442_037:0830a22_10": "作是語已說伽他曰：「云何汝身不陷地？",
    "T23n1442_037:0830a24_11": "　　云何舌不百片裂？",
    "T23n1442_037:0830a25_0": "　云何諸神見此事，　　不以霹靂破汝身？",
    "T23n1442_037:0830a26_0": "　野干每食師子殘，　　而常有念害師子；　十力聖眾以食濟，　　汝今見罵不知恩。",
    "T23n1442_037:0830a28_0": "　彼定證得一切智，　　於友非友心平等；　汝等外道可惡人，　　尚亦相依蒙濟給。",
    "T23n1442_037:0830b01_0": "　若人不識恩與義，　　當知此類不如狗：　狗於人處解施恩，　　汝似惡蛇常吐毒。」",
    "T23n1442_037:0830b03_0": "時彼露形外道說伽他已捨之而去，此是緣起，尚未制戒。",
    "T23n1442_037:0830b04_1": "爾時世尊於憍薩羅國人間遊行，漸至室羅伐城。",
    "T23n1442_037:0830b05_2": "時此城中於一園處有五百女人，依此園林撚劫貝線以自活命。",
    "T23n1442_037:0830b06_3": "時諸女人見佛世尊三十二相八十種好，諸功德法悉皆顯現，身如火聚放大光明，亦如金輪映發燈炬，尊重徐進如移寶山，又如金幢莊以雜寶，光明清淨智無所畏。",
    "T23n1442_037:0830b10_4": "時諸女人既見佛已心大歡喜，譬如有人於十二年中勤修妙定，忽然通悟心生悅樂，如貧窮人遇珍寶藏，如無子人獲得子息，如求王者得灌頂位，女人歡喜復過於此。",
    "T23n1442_037:0830b14_5": "時諸女人便詣佛所，頂禮佛足退坐一面。",
    "T23n1442_037:0830b15_6": "爾時世尊為彼女人演說妙法示教利喜，既說法已默然而住。",
    "T23n1442_037:0830b16_7": "時諸女人更相謂曰：「若佛世尊入王城已，暫求禮敬亦無由得，我等宜可即於今時請佛及僧為受微供。」",
    "T23n1442_037:0830b19_8": "作是議已俱從座起，各禮佛足白佛言：「唯願世尊及苾芻眾，明當受我所設供養。」",
    "T23n1442_037:0830b21_0": "于時世尊默然而受。",
    "T23n1442_037:0830b21_1": "時諸女人見佛受已辭佛而去，諸女即便詣尊者阿難陀所，禮足已白言：「王子！",
    "T23n1442_037:0830b23_2": "供佛僧眾可費幾多？」",
    "T23n1442_037:0830b23_3": "阿難陀曰：「可用五百金錢。」",
    "T23n1442_037:0830b24_4": "時彼女人各留一錢以充供直，作如是語：「王子！",
    "T23n1442_037:0830b25_5": "我等貧人無有器具及諸座席。",
    "T23n1442_037:0830b26_6": "唯願王子為辦供設及諸所須，我等至時手自行食。」",
    "T23n1442_037:0830b27_7": "阿難陀報曰：「我當為作。」",
    "T23n1442_037:0830b27_8": "時諸女人留錢而去。",
    "T23n1442_037:0830b28_9": "時給孤獨長者聞佛世尊遊化至此，往詣佛所禮佛足已在一面坐，佛為說法乃至默然而住。",
    "T23n1442_037:0830c01_10": "是時長者即從座起，整衣左肩合掌恭敬，而白佛言：「唯願世尊及苾芻眾，明當就舍受我微供。」",
    "T23n1442_037:0830c03_11": "世尊告曰：「長者！",
    "T23n1442_037:0830c03_12": "我已受彼五百女人明日請食。」",
    "T23n1442_037:0830c04_13": "長者聞已心生隨喜禮佛而去。",
    "T23n1442_037:0830c05_14": "時給孤獨長者次往具壽阿難陀所，致敬禮足在一面坐，見彼金錢問言：「尊者此是誰物？」",
    "T23n1442_037:0830c07_15": "答曰：「有五百女人留此金錢，明當請佛及僧一中供養。",
    "T23n1442_037:0830c08_16": "仁可持此金錢更添己物，營造妙供明日持來。」",
    "T23n1442_037:0830c09_17": "長者於是持錢而去，既至家中更添己物，營辦上供送至給園。",
    "T23n1442_037:0830c11_0": "時阿難陀遣使報諸女曰：「營辦既了可來行食。」",
    "T23n1442_037:0830c12_1": "諸女俱至白阿難陀：「仁是我等真善知識，幸見慈愍自手助我供佛及僧。」",
    "T23n1442_037:0830c13_2": "時阿難陀即共行食。",
    "T23n1442_037:0830c14_3": "有二女人：一老、一少，少是露形外道，來從乞食。",
    "T23n1442_037:0830c15_4": "諸女報曰：「此是王子之供。」",
    "T23n1442_037:0830c15_5": "時露形女詣阿難陀從乞飲食，白言：「王子！",
    "T23n1442_037:0830c16_6": "我等飢乏，願惠餘餐。」",
    "T23n1442_037:0830c17_7": "阿難陀曰：「坐與汝食。」",
    "T23n1442_037:0830c17_8": "彼二便坐。",
    "T23n1442_037:0830c17_9": "時阿難陀授食之時，不善觀察餅有相黏，老者與一，少者得二。",
    "T23n1442_037:0830c19_10": "于時老者既食餅已，問少者曰：「汝得幾餅？」",
    "T23n1442_037:0830c20_11": "報云：「得二。」",
    "T23n1442_037:0830c20_12": "老者曰：「王子與我一餅，汝便得二。",
    "T23n1442_037:0830c21_13": "定知於汝心生愛念，當自嚴飾。」",
    "T23n1442_037:0830c22_14": "少者曰：「勿作是語！",
    "T23n1442_037:0830c22_15": "今此王子棄上宮闈出家厭俗，脫屣塵勞如捐涕唾。",
    "T23n1442_037:0830c23_16": "豈當於我垢穢容儀而生顧盻。」",
    "T23n1442_037:0830c24_17": "老母曰：「汝豈不知，凡諸丈夫於女人處愛樂不同，觀斯意況似求於汝。」",
    "T23n1442_037:0830c26_18": "時少欲苾芻聞是說已，各生嫌恥作如是語：「云何苾芻自手與諸露形外道及餘外道男女飲食餅果之類？」",
    "T23n1442_037:0830c28_19": "時諸苾芻即以此緣具白世尊。",
    "T23n1442_037:0830c29_20": "世尊因此集苾芻眾，廣說如前，問答呵責，種種方便讚寂靜行毀不寂靜，告諸苾芻，乃至「我觀十利，為諸苾芻制其學處，應如是說：「若復苾芻自手授與無衣外道及餘外道男女食者，波逸底迦。」",
    "T23n1442_037:0831a06_0": "若復苾芻者，謂阿難陀。",
    "T23n1442_037:0831a06_1": "自手等者，謂以手授食。",
    "T23n1442_037:0831a07_2": "食義同前。",
    "T23n1442_037:0831a07_3": "無衣者，謂是露形之儔，及餘雜類外道，皆得波逸底迦，餘義如上。",
    "T23n1442_037:0831a08_4": "此中犯相其事云何？",
    "T23n1442_037:0831a09_5": "若諸苾芻自手與諸外道男女食者，皆得墮罪。",
    "T23n1442_037:0831a10_6": "若是親族、或是病人，與者無犯。",
    "T23n1442_037:0831a11_7": "或欲以食因緣除彼惡見，與亦無犯。",
    "T23n1442_037:0831a11_8": "又無犯者，謂初犯人，或癡狂、心亂、痛惱所纏。",
    "T23n1442_037:0831a13_0": "觀軍學處第四十五",
    "T23n1442_037:0831a14_0": "佛在室羅筏城逝多林給孤獨園。",
    "T23n1442_037:0831a14_1": "時憍薩羅國邊隅反叛，勝光大王令一大將領兵征伐，其軍至彼遂被他降，如是再三皆被他破。",
    "T23n1442_037:0831a16_2": "是時大將歸白王曰：「叛者兵強王師力弱，自非大王親臨無由降伏，願王整斾除彼不臣。」",
    "T23n1442_037:0831a18_3": "時勝光王擊鼓宣令勅國人曰：「若有解武用者悉可從軍，無由放免，若不去者罰五百金錢。」",
    "T23n1442_037:0831a21_4": "時六眾苾芻聞兵欲去，共相告曰：「難陀、鄔波難陀！",
    "T23n1442_037:0831a22_5": "我等宜去觀大勝王軍士何如？",
    "T23n1442_037:0831a22_6": "所發四兵堪能戰不？」",
    "T23n1442_037:0831a23_7": "便往路所見象軍來，難陀問曰：「君向何處？」",
    "T23n1442_037:0831a24_8": "答言：「聖者！",
    "T23n1442_037:0831a24_9": "今有邊隅不臣，王命我等欲去除其叛逆。」",
    "T23n1442_037:0831a25_10": "難陀報曰：「癡人！",
    "T23n1442_037:0831a25_11": "如此象軍豈能降彼，我觀汝象其狀如猪，邊隅大象形如山嶽，看汝形勢有去無歸。",
    "T23n1442_037:0831a27_12": "汝可暫還與宗親取別，以苣勝水共相祭祀方可從軍。」",
    "T23n1442_037:0831a29_13": "時彼諸人聞此語已，情懷不樂在一邊住。",
    "T23n1442_037:0831b01_0": "次見馬軍來，鄔波難陀問曰：「君向何處？」",
    "T23n1442_037:0831b01_1": "答言：「聖者！",
    "T23n1442_037:0831b02_2": "今有邊方不奉王命，我等欲去征彼不臣。」",
    "T23n1442_037:0831b03_3": "報曰：「癡人！",
    "T23n1442_037:0831b03_4": "如此馬軍豈能降彼，我觀汝馬狀如鈍牛，邊隅之馬其形若象，看汝形勢有去無歸，汝可還家。」",
    "T23n1442_037:0831b05_5": "廣如上說。",
    "T23n1442_037:0831b05_6": "次見車軍來，六眾見已問答同前。",
    "T23n1442_037:0831b06_7": "報曰：「癡人！",
    "T23n1442_037:0831b06_8": "如此車軍豈能降彼，我觀汝車形狀朽壞，彼車牢固形若峯樓，汝可還家。」",
    "T23n1442_037:0831b08_9": "廣如上說。",
    "T23n1442_037:0831b08_10": "次見步軍來，六眾見已問答同前，報曰：「癡人！",
    "T23n1442_037:0831b09_11": "我觀汝等兵士如縛草為人，彼之兵眾如勇健藥叉，汝可還家。」",
    "T23n1442_037:0831b10_12": "廣如上說。",
    "T23n1442_037:0831b11_13": "時勝光王整軍後至，見兵不進，問曰：「汝等軍士何故不行？」",
    "T23n1442_037:0831b12_14": "白言：「大王！",
    "T23n1442_037:0831b12_15": "我等奉命出征恐成不利，今禿沙門披割壞服出無義言，令我憂惱。」",
    "T23n1442_037:0831b14_16": "王問：「是誰？」",
    "T23n1442_037:0831b14_17": "答曰：「聖者六眾。」",
    "T23n1442_037:0831b14_18": "王曰：「彼是豪貴沙門隨情出語，君等宜去不應採錄。」",
    "T23n1442_037:0831b16_19": "時勝光王便作是念：「勿使沙門數相惱亂。」",
    "T23n1442_037:0831b17_20": "命使者曰：「汝今可往詣世尊所，頂禮足已當傳我言：『敬問世尊：少病少惱、起居輕利、氣力調適、安樂行不？』",
    "T23n1442_037:0831b19_21": "復傳我語：『唯願大德為諸聖眾少有憶念為制學處，勿令苾芻往觀軍陣。』」",
    "T23n1442_037:0831b21_22": "時彼使人既奉王教往詣佛所，禮佛足已在一面立，白言：「世尊！",
    "T23n1442_037:0831b22_23": "勝光大王故遣我來，禮世尊足敬問世尊：少病少惱、起居輕利、氣力調適、安樂行不？」",
    "T23n1442_037:0831b24_24": "爾時世尊告使者曰：「勝光大王得安樂不？",
    "T23n1442_037:0831b25_25": "汝身健不？」",
    "T23n1442_037:0831b25_26": "使者曰：「王有啟白！",
    "T23n1442_037:0831b25_27": "『今諸聖眾來觀軍陣，極相擾惱。",
    "T23n1442_037:0831b26_28": "唯願世尊少有憶念為制學處，勿令苾芻往觀軍陣。』」",
    "T23n1442_037:0831b27_29": "爾時世尊聞使語已默然而許。",
    "T23n1442_037:0831b28_30": "時彼使者知佛許已禮足而去。",
    "T23n1442_037:0831b29_31": "世尊以此因緣集苾芻眾，問六眾曰：「汝等實往觀整裝軍耶？」",
    "T23n1442_037:0831c01_32": "答言：「實爾。」",
    "T23n1442_037:0831c01_33": "世尊即便種種呵責，廣說如前，乃至「為十利故，與諸苾芻制其學處，應如是說：「若復苾芻往觀整裝軍者，波逸底迦。」",
    "T23n1442_037:0831c04_34": "若復苾芻者，謂是六眾，餘義如上。",
    "T23n1442_037:0831c05_35": "整裝軍者，謂將欲戰整帶甲冑裝束軍儀。",
    "T23n1442_037:0831c06_36": "有一類軍謂唯有象，有二類軍謂兼以馬，有三類軍謂兼以車，有四類軍謂兼以步。",
    "T23n1442_037:0831c08_37": "往觀者，謂向其處，結罪如上。",
    "T23n1442_037:0831c09_38": "此中犯相其事云何？",
    "T23n1442_037:0831c09_39": "若苾芻觀整裝軍者，得波逸底迦。",
    "T23n1442_037:0831c10_40": "若苾芻為行乞食路見軍來，或時寺近大路，或軍入寺，或苾芻為王所喚，或夫人太子大臣及諸人等所請，設見軍時，並皆無犯。",
    "T23n1442_037:0831c13_41": "若見軍時不應說其好惡。",
    "T23n1442_037:0831c13_42": "又八難緣隨一現前，見亦無犯。",
    "T23n1442_037:0831c14_43": "又無犯者，謂最初犯人，或癡狂、心亂、痛惱所纏。",
    "T23n1442_037:0831c16_0": "軍中過二宿學處第四十六",
    "T23n1442_037:0831c17_0": "佛在室羅伐城逝多林給孤獨園。",
    "T23n1442_037:0831c17_1": "時憍薩羅國邊隅叛逆，王命討罰同前被破，大臣白王：「廣說乃至罰錢五百。」",
    "T23n1442_037:0831c19_2": "于時大王親帥軍旅自往邊城，至彼合圍尚未降伏。",
    "T23n1442_037:0831c20_3": "大臣白王曰：「給孤獨長者有大福力，彼若來者或可歸降。」",
    "T23n1442_037:0831c21_4": "王曰：「此亦善哉！",
    "T23n1442_037:0831c22_5": "應與勅書命來至此，令使齎勅至長者處。」",
    "T23n1442_037:0831c23_6": "長者奉勅頂戴而受，白世尊已尋詣王營，雖在軍中彼仍不伏。",
    "T23n1442_037:0831c24_7": "時給孤長者身形羸瘦，時王見已問言：「長者！",
    "T23n1442_037:0831c25_8": "豈可長者憶男女耶？」",
    "T23n1442_037:0831c26_9": "長者答曰：「不思男女，但思聖眾。」",
    "T23n1442_037:0831c26_10": "時勝光王即便以書白諸僧眾：「今有少緣欲見聖眾，使往眾內宣王勅書。」",
    "T23n1442_037:0831c28_11": "大眾聞已即遣行籌，諸老宿苾芻作如是語：「我年朽老不復堪行，其少年者亦云不堪，我豈至彼為他添瓶取水耶？",
    "T23n1442_037:0832a02_12": "為王說法我等不解，空往何益？」",
    "T23n1442_037:0832a02_13": "時彼六眾共相告曰：「難陀、鄔波難陀！",
    "T23n1442_037:0832a03_14": "今既大師住世，我等亦存，無上正法廣流化世。",
    "T23n1442_037:0832a04_15": "若大師涅槃弟子隨滅，所有正教悉亦淪亡。",
    "T23n1442_037:0832a05_16": "我等今時幸有餘力，於聖教轅當牽莫倦。」",
    "T23n1442_037:0832a06_17": "遂即取籌赴王軍所。",
    "T23n1442_037:0832a07_18": "既至彼已為王說法，王大歡喜。",
    "T23n1442_037:0832a07_19": "夫人、太子及大臣等悉為說法，咸皆欣慶。",
    "T23n1442_037:0832a08_20": "王命諸將曰：「好整軍兵共破邊賊。」",
    "T23n1442_037:0832a09_21": "六眾聞已即相告曰：「我等豈能多日作他威儀，今可作自儀式隨意而住，可共觀彼大勝王所整軍兵其狀何似？」",
    "T23n1442_037:0832a12_22": "便詣路所見象軍來，告軍人曰：「君欲何為？」",
    "T23n1442_037:0832a13_0": "報曰：「欲戰。」",
    "T23n1442_037:0832a13_1": "告曰：「汝等此象其狀若猪，如何欲戰？」",
    "T23n1442_037:0832a14_2": "便捉象牙撲之於地。",
    "T23n1442_037:0832a14_3": "見馬兵來，同前問答：「此馬如牛。」",
    "T23n1442_037:0832a15_4": "即便捉尾擲置一邊。",
    "T23n1442_037:0832a15_5": "見車兵來，云：「此破車。」",
    "T23n1442_037:0832a16_6": "即便捉軸拔之路左。",
    "T23n1442_037:0832a16_7": "見步兵來，云：「如草人。」",
    "T23n1442_037:0832a17_8": "便扼其項擲之軍外。",
    "T23n1442_037:0832a17_9": "時彼四兵既見陵辱無可奈何，各在一邊懷憂而住。",
    "T23n1442_037:0832a18_10": "王仗後至，問言：「卿等何故不行？」",
    "T23n1442_037:0832a19_11": "軍人答曰：「大王當知，我等豈能降伏叛逆，今禿沙門以惡身語極相折辱。」",
    "T23n1442_037:0832a21_12": "王曰：「是誰？」",
    "T23n1442_037:0832a21_13": "答云：「六眾。」",
    "T23n1442_037:0832a21_14": "王曰：「卿等宜戰，彼是豪貴沙門無勞採錄。」",
    "T23n1442_037:0832a22_15": "時勝光王便作是念：「勿彼聖者，數相惱亂。」",
    "T23n1442_037:0832a23_16": "命使者曰：「汝持我語往世尊處，如前廣說。",
    "T23n1442_037:0832a24_17": "唯願世尊為諸聖眾少有憶念制其學處，勿復更令久住軍內。」",
    "T23n1442_037:0832a25_18": "使者便去，如前廣說，問起居已辭佛而去。",
    "T23n1442_037:0832a26_19": "爾時世尊以此因緣集苾芻眾，問答同前，乃至「我觀十利，為諸苾芻制其學處，應如是說：「若復苾芻有因緣往軍中應齊二夜，若過宿者，波逸底迦。」",
    "T23n1442_037:0832b02_0": "若復苾芻者，謂是六眾，餘義如上。",
    "T23n1442_037:0832b02_1": "有緣者，謂是王等乃至眾庶所有請喚。",
    "T23n1442_037:0832b03_2": "軍中者，謂軍兵欲戰。",
    "T23n1442_037:0832b04_3": "四兵如前。",
    "T23n1442_037:0832b04_4": "齊二夜者，二夜應宿，過此不應。",
    "T23n1442_037:0832b05_5": "若過宿者，波逸底迦。",
    "T23n1442_037:0832b05_6": "此中犯相其事云何？",
    "T23n1442_037:0832b06_0": "若諸苾芻至軍中過二夜而止宿者，皆得波逸底迦。",
    "T23n1442_037:0832b07_1": "若其王等請留住宿及八難事，過宿無犯。",
    "T23n1442_037:0832b08_2": "又無犯者，謂最初犯人，或癡狂、心亂、痛惱所纏。",
    "T23n1442_037:0832b10_0": "擾亂軍兵學處第四十七",
    "T23n1442_037:0832b11_0": "佛在室羅伐城逝多林給孤獨園，同前邊隅叛逆。",
    "T23n1442_037:0832b12_1": "王師既去令命給孤長者，遣使白眾，對眾行籌，六眾取籌，乃至為其說法咸皆喜慶。",
    "T23n1442_037:0832b14_2": "王整軍兵將欲出戰，六眾共行觀兵何似為勇？",
    "T23n1442_037:0832b15_3": "為怯？",
    "T23n1442_037:0832b15_4": "遂於險林之處預先藏伏，四兵欲至便作叫聲，所有軍師逃走驚怖。",
    "T23n1442_037:0832b16_5": "六眾就問：「君等何驚？」",
    "T23n1442_037:0832b17_6": "答言：「賊城兵出，我等逃竄。」",
    "T23n1442_037:0832b17_7": "六眾報曰：「非是賊來，是我笑耳。",
    "T23n1442_037:0832b18_8": "若彼賊城知汝怯弱者，每於日日繩繫汝頸牽入城中，我欲為汝安布軍陣必望得勝。」",
    "T23n1442_037:0832b20_9": "諸人許可便與象軍，見小象時云：「此何所用？」",
    "T23n1442_037:0832b21_10": "便撲一邊。",
    "T23n1442_037:0832b21_11": "次與馬軍，見患脚馬：「此何所用？」",
    "T23n1442_037:0832b22_12": "捉尾棄却。",
    "T23n1442_037:0832b22_13": "次與車軍，見有舊車：「此何所用？」",
    "T23n1442_037:0832b23_14": "即便捉軸棄在一邊。",
    "T23n1442_037:0832b23_15": "次與步軍，見[仁-二+達]額人云：「禿頭人！",
    "T23n1442_037:0832b24_16": "此何所用？」",
    "T23n1442_037:0832b24_17": "便扼其項棄在一邊捨之而去。",
    "T23n1442_037:0832b25_18": "時諸四兵既被辱已，各在一邊懷憂而住。",
    "T23n1442_037:0832b26_19": "王仗既至，問諸人曰：「何不布陣？」",
    "T23n1442_037:0832b27_20": "諸人答曰：「臣等何有情賴欲布兵軍求決勝事？」",
    "T23n1442_037:0832b28_21": "王問：「何故？」",
    "T23n1442_037:0832b28_22": "廣答如前，乃至「彼是豪貴苾芻，言何採錄？",
    "T23n1442_037:0832b29_23": "卿等宜應自布軍陣。」",
    "T23n1442_037:0832b29_24": "王作是念：「勿令六眾更為擾惱，我今宜可白世尊知。」",
    "T23n1442_037:0832c02_25": "便命使者敬問世尊，述起居事已白佛言：「世尊！",
    "T23n1442_037:0832c03_26": "六眾苾芻久宿軍中擾動兵眾，唯願世尊少有憶念為制學處，令諸聖眾雖過二夜在軍中宿，勿觀軍士共相擾亂。」",
    "T23n1442_037:0832c05_27": "使受王語往世尊處，皆悉白知，世尊默許。",
    "T23n1442_037:0832c06_28": "使去之後，佛集僧眾問答呵責如前廣說，乃至「我觀十利，為諸苾芻制立學處，應如是說：「若復苾芻在軍中經二宿，觀整裝軍見先旗兵及看布陣者，波逸底迦。」",
    "T23n1442_037:0832c11_0": "若復苾芻者，謂是六眾，餘義如上。",
    "T23n1442_037:0832c11_1": "過二宿者，謂過二日二夜。",
    "T23n1442_037:0832c12_2": "整裝軍者，謂將欲戰往布陣處。",
    "T23n1442_037:0832c13_3": "旗者有四種：一、師子旗，二、大牛旗，三、鯨魚旗，四、金翅鳥旗。",
    "T23n1442_037:0832c14_4": "兵有四種：謂象、馬、車、步。",
    "T23n1442_037:0832c14_5": "陣有四種：一、槊刃勢，二、車轅勢，三、半月勢，四、鵬翼勢。",
    "T23n1442_037:0832c16_6": "若觀此等軍陣之時，苾芻便得波逸底迦罪。",
    "T23n1442_037:0832c17_7": "此中犯相其事云何？",
    "T23n1442_037:0832c17_8": "若苾芻二夜在軍中，若觀四兵未著甲冑未執杖者，得惡作罪；若觀整裝者得波逸底迦。",
    "T23n1442_037:0832c19_9": "若其王等請留住者及八難事，見亦無犯。",
    "T23n1442_037:0832c20_10": "又無犯者，謂最初犯人，或癡狂、心亂、痛惱所纏。",
    "T23n1442_037:0832c22_0": "打苾芻學處第四十八",
    "T23n1442_037:0832c23_0": "佛在室羅伐城逝多林給孤獨園。",
    "T23n1442_037:0832c23_1": "大目乾連與十七眾出家并受圓具，此十七眾咸皆親近六眾苾芻共為狎習。",
    "T23n1442_037:0832c25_2": "時鄔陀夷報言：「汝等可來作如是如是事業。」",
    "T23n1442_037:0832c26_3": "彼便答曰：「仁等豈復是我親教師、軌範師耶？",
    "T23n1442_037:0832c27_4": "所有處分我不能作。」",
    "T23n1442_037:0832c28_0": "時鄔陀夷便搭一人報云：「癡物！",
    "T23n1442_037:0832c28_1": "汝等更復作何事業不受我言？」",
    "T23n1442_037:0832c29_2": "時十七人悉皆仰倒啼泣，而言：「打我。」",
    "T23n1442_037:0833a01_3": "諸苾芻見已問鄔陀夷曰：「何故打彼少年？」",
    "T23n1442_037:0833a02_4": "答曰：「我唯打一，十七皆倒高聲啼泣。」",
    "T23n1442_037:0833a03_5": "苾芻問曰：「彼唯打一，何故總啼？」",
    "T23n1442_037:0833a03_6": "報言：「上座！",
    "T23n1442_037:0833a04_7": "若不總啼，皆被打搭。」",
    "T23n1442_037:0833a04_8": "少欲苾芻聞是事已，各生嫌賤作如是語：「云何苾芻以瞋恚心打他苾芻？」",
    "T23n1442_037:0833a06_9": "以此因緣往白世尊。",
    "T23n1442_037:0833a06_10": "世尊由此集苾芻眾，問答呵責，乃至「我觀十利，為諸苾芻制其學處，應如是說：「若復苾芻瞋恚故不喜打苾芻者，波逸底迦。」",
    "T23n1442_037:0833a10_0": "若復苾芻者，謂鄔陀夷，餘義如上。",
    "T23n1442_037:0833a10_1": "瞋者，謂恚纏心起忿惱時。",
    "T23n1442_037:0833a11_2": "打者，謂打搭也。",
    "T23n1442_037:0833a11_3": "苾芻者，謂此法中人已受圓具。",
    "T23n1442_037:0833a12_4": "釋罪如上。",
    "T23n1442_037:0833a12_5": "此中犯相其事云何？",
    "T23n1442_037:0833a13_6": "若苾芻以內身分、或以外物、或兩俱兼。",
    "T23n1442_037:0833a14_0": "云何內身？",
    "T23n1442_037:0833a14_1": "苾芻以瞋恚心，若以一指打苾芻時，得一墮罪；若二得二，乃至以五指打時得五墮罪。",
    "T23n1442_037:0833a16_2": "若以拳肘頭肩胯膝乃至足指，皆得墮罪，是謂內身。",
    "T23n1442_037:0833a17_3": "云何外物？",
    "T23n1442_037:0833a17_4": "苾芻心瞋恚心將細草莛、或以箭簳及餘器具，乃至棗核、或掬芥子遙打擲他，隨一著時皆得墮罪，是謂外物。",
    "T23n1442_037:0833a20_5": "云何二俱？",
    "T23n1442_037:0833a20_6": "若苾芻手執刀杖打擊前人，及餘種種兵器之類，乃至箒莛樹葉，隨所著處皆得墮罪，是謂二俱。",
    "T23n1442_037:0833a22_7": "若為令彼怖，或為成就呪術打搭前人，此皆無犯。",
    "T23n1442_037:0833a23_8": "又無犯者，謂最初犯人，或癡狂、心亂、痛惱所纏。",
    "T23n1442_037:0833a25_0": "根本說一切有部毘奈耶卷第三十七"
}