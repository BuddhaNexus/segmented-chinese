{
    "T22n1421_019:0129a04_0": "五分律卷第十九(彌沙塞)",
    "T22n1421_019:0129a06_0": "宋罽賓三藏佛陀什",
    "T22n1421_019:0129a07_0": "共竺道生等譯",
    "T22n1421_019:0129a08_0": "第三分之三安居法",
    "T22n1421_019:0129a09_0": "佛在舍衛城。",
    "T22n1421_019:0129a09_1": "爾時諸比丘春夏冬一切時遊行，蹈殺虫草，擔衣物重，疲弊道路。",
    "T22n1421_019:0129a10_2": "諸居士見，譏訶言：「此諸外道沙門、婆羅門，尚知三時，夏則安居；眾鳥猶作巢窟，住止其中；而諸比丘不知三時，應行、不行。",
    "T22n1421_019:0129a13_3": "常說少欲，慈愍護念眾生；而今踐蹈無仁惻心。",
    "T22n1421_019:0129a14_4": "無沙門行，破沙門法！」",
    "T22n1421_019:0129a15_0": "諸長老比丘聞，種種訶責，以是白佛。",
    "T22n1421_019:0129a15_1": "佛以是事集比丘僧，問諸比丘：「汝等實爾不？」",
    "T22n1421_019:0129a16_2": "答言：「實爾。",
    "T22n1421_019:0129a17_3": "世尊！」",
    "T22n1421_019:0129a17_4": "佛種種訶責已，告諸比丘：「不應一切時遊行，犯者突吉羅！",
    "T22n1421_019:0129a18_5": "從今聽夏結安居。」",
    "T22n1421_019:0129a18_6": "結安居法，應偏袒右肩，脫革屣，胡跪合掌，向一比丘言：「長老一心念！",
    "T22n1421_019:0129a20_7": "我某甲比丘，於此住處夏安居，前三月，依某聚落、某房舍。",
    "T22n1421_019:0129a21_8": "若房舍壞，當補治。」",
    "T22n1421_019:0129a22_9": "如是三說。",
    "T22n1421_019:0129a22_10": "答言：「我知！」",
    "T22n1421_019:0129a23_0": "諸比丘便日日結安居，或二日乃至五日一結。",
    "T22n1421_019:0129a24_1": "以是白佛，佛言：「不應爾！",
    "T22n1421_019:0129a24_2": "應於春末布薩日，分房舍臥具，於夏初一日結安居。」",
    "T22n1421_019:0129a25_3": "有比丘欲依象下或依車輿結安居，復有比丘欲依覆鉢安居。",
    "T22n1421_019:0129a27_4": "以是白佛，佛言：「皆不應爾，犯者突吉羅！",
    "T22n1421_019:0129a28_5": "聽在結跏趺坐及衣鉢雨漏所不及處，依此安居。」",
    "T22n1421_019:0129a29_6": "有諸比丘在無救護處安居，為賊劫奪；復有諸比丘在塚間安居，為非人所惱；復有諸比丘在空樹中安居，為毒虫所困；復有諸比丘在皮覆屋中安居，鼻內生肉；復有諸比丘露地安居，肌皮剝脫。",
    "T22n1421_019:0129b04_7": "以是白佛，佛言：「皆不應爾！」",
    "T22n1421_019:0129b06_0": "時諸白衣請比丘於無救護處安居，白言：「大德！",
    "T22n1421_019:0129b07_1": "可於彼安居，我當遙作救護。」",
    "T22n1421_019:0129b07_2": "以是白佛，佛言：「聽受！」",
    "T22n1421_019:0129b08_3": "復有塚間比丘，患人間無房舍臥具，欲還塚間安居。",
    "T22n1421_019:0129b09_4": "以是白佛，佛言：「若能繫念在前，無所畏者聽。」",
    "T22n1421_019:0129b10_5": "復有諸比丘欲治護空中樹，於中安居。",
    "T22n1421_019:0129b11_6": "以是白佛，佛言：「聽應先以石擲樹，若以杖打，聽有何聲？",
    "T22n1421_019:0129b12_7": "有何物出？",
    "T22n1421_019:0129b12_8": "若無異聲、無有物出者，然後入中，仰塞泥合得使平立，作土埵，泥四邊地，安戶作開閉處。」",
    "T22n1421_019:0129b15_0": "爾時阿耨達龍王，請諸比丘於宮五百金銀眾寶窟中安居，諸比丘不敢往。",
    "T22n1421_019:0129b16_1": "以是白佛，佛言：「聽往。」",
    "T22n1421_019:0129b17_2": "諸比丘欲作階道，安置坐石，及洗脚石；而皆是金銀，慚愧不敢。",
    "T22n1421_019:0129b18_3": "以是白佛，佛言：「彼金銀猶此土石，隨意用之。」",
    "T22n1421_019:0129b20_0": "復有諸比丘安居，有賊難、王難、親里難。",
    "T22n1421_019:0129b20_1": "以是白佛，佛言：「應避去，餘處安居。",
    "T22n1421_019:0129b21_2": "有二種安居：前安居、後安居。",
    "T22n1421_019:0129b22_3": "若無事，應前安居；有事，聽後安居。」",
    "T22n1421_019:0129b23_4": "後安居比丘至餘處，彼比丘不與房舍臥具。",
    "T22n1421_019:0129b24_5": "以是白佛，佛言：「應與。」",
    "T22n1421_019:0129b24_6": "既與不住，奪他住房。",
    "T22n1421_019:0129b25_7": "以是白佛，佛言：「應隨所得而住。",
    "T22n1421_019:0129b25_8": "比丘欲安居時，應先籌量此處有難、無難，無難應住，有難應去。」",
    "T22n1421_019:0129b28_0": "爾時舍衛城，有長者名憂陀延，信樂佛法，常供給諸比丘；安居中，為僧作房，設入舍食，欲因以房施；請左右住處諸比丘，諸比丘慚愧不受，長者便嫌訶言：「我散財物，作此飲食，而諸比丘不肯受請！」",
    "T22n1421_019:0129c03_1": "諸比丘以是白佛，佛言：「聽受。",
    "T22n1421_019:0129c04_2": "若作比丘尼屋及外道房，乃至為壘階道、設食、請施，皆聽受。",
    "T22n1421_019:0129c05_3": "若有請、若無請，須出界外，一切皆聽七日往返。」",
    "T22n1421_019:0129c06_4": "有一比丘自不知律，不依持律，安居中生疑，作是念：「世尊不聽我安居時遊行，無有問處，不知云何？」",
    "T22n1421_019:0129c08_5": "以是白佛，佛言：「聽依有持律比丘處安居。",
    "T22n1421_019:0129c09_6": "若持律住處房舍迮狹，聽近持律七日得往返處，於中心念，遙依持律而安居。」",
    "T22n1421_019:0129c11_7": "有一比丘分房臥具竟，不作是念：「我今安居。」",
    "T22n1421_019:0129c12_8": "口亦不言，後生疑悔：「我不結安居，為成安居不？」",
    "T22n1421_019:0129c13_9": "以是白佛，佛言：「為安居受房舍、敷臥具。",
    "T22n1421_019:0129c14_10": "雖不發心、口言結之，亦得名安居。」",
    "T22n1421_019:0129c16_0": "時舍衛城人，欲於祇洹作渠通水，波斯匿王聞，令言：「若有於祇洹通水者，當與大罪。」",
    "T22n1421_019:0129c17_1": "後邊境有事，王自出征。",
    "T22n1421_019:0129c18_2": "後諸外道欲并力通渠，諸比丘以此語諸優婆塞，諸優婆塞言：「此非我等所制，可往白王。」",
    "T22n1421_019:0129c20_3": "諸比丘言：「世尊不聽安居中過七日往返，王去此遠，何由得往？」",
    "T22n1421_019:0129c21_4": "便以白佛，佛以是事集比丘僧，告諸比丘：「從今若有佛法僧事、若私事，於七日外，更聽白二羯磨受十五日，若一月日出界行。」",
    "T22n1421_019:0129c24_5": "一比丘唱言：「大德僧聽！",
    "T22n1421_019:0129c25_6": "此某甲比丘為某事，欲出界行，於七日外更受三十夜，還此安居。",
    "T22n1421_019:0129c26_7": "若僧時到僧忍聽。",
    "T22n1421_019:0129c27_8": "白如是。」",
    "T22n1421_019:0129c27_9": "「大德僧聽！",
    "T22n1421_019:0129c27_10": "此某甲比丘為某事，欲出界行，於七日外更受三十夜，還此安居。",
    "T22n1421_019:0129c29_11": "誰諸長老忍，默然；不忍者，說。",
    "T22n1421_019:0129c29_12": "僧已與某甲更受三十夜出界行竟；僧忍，默然故。",
    "T22n1421_019:0130a01_13": "是事如是持。」",
    "T22n1421_019:0130a02_14": "有一比丘安居，麁食不足，作是念：「我此中安居，麁食不足，而世尊不聽破安居，我當云何？」",
    "T22n1421_019:0130a04_15": "以是白佛，佛言：「聽以此因緣，破安居無罪。」",
    "T22n1421_019:0130a05_16": "復有一比丘安居，有一比丘尼誘共作不淨行，作是念：「人心易轉，後或失意，而世尊不聽破安居，我當云何？」",
    "T22n1421_019:0130a07_17": "以是白佛，佛言：「聽以此因緣，破安居無罪。」",
    "T22n1421_019:0130a08_18": "式叉摩那乃至黃門亦如是。",
    "T22n1421_019:0130a09_19": "若國王欲壞其梵行，乃至父母親戚亦如是。",
    "T22n1421_019:0130a10_20": "有一比丘安居見伏藏，作是念：「此藏足我一生用，若久住此或能失意，而世尊不聽破安居，我當云何？」",
    "T22n1421_019:0130a12_21": "以是白佛，佛言：「聽以此因緣，破安居無罪。」",
    "T22n1421_019:0130a13_22": "若見國王尊貴，乃至見父母親戚苦樂，恐失道意，皆亦如是。",
    "T22n1421_019:0130a14_23": "有一比丘安居，聞有比丘欲破僧，作是念：「若有破僧事，僧不和合，不得安樂，而世尊不聽破安居，我當云何？」",
    "T22n1421_019:0130a17_24": "以是白佛，佛言：「聽以此因緣，破安居無罪。」",
    "T22n1421_019:0130a18_25": "復有一比丘安居，聞異住處有比丘欲破僧，是己親厚，作是念：「若我往諫，必受我語，而世尊不聽破安居，我當云何？」",
    "T22n1421_019:0130a20_26": "以是白佛，佛言：「聽以此因緣，破安居無罪。」",
    "T22n1421_019:0130a21_27": "若能使人諫，為此而去。",
    "T22n1421_019:0130a22_28": "若彼處僧已破，若自和合、若使人和合，為此而去皆亦如是。",
    "T22n1421_019:0130a23_29": "比丘尼能和合僧亦如是。",
    "T22n1421_019:0130a24_30": "時有估客營住，諸比丘欲依安居。",
    "T22n1421_019:0130a24_31": "以是白佛，佛言：「聽依。」",
    "T22n1421_019:0130a25_32": "彼估客安居內，忽然復去。",
    "T22n1421_019:0130a26_0": "諸比丘不知云何？",
    "T22n1421_019:0130a26_1": "以是白佛，佛言：「聽隨去。」",
    "T22n1421_019:0130a26_2": "諸估客分作兩部，諸比丘不知云何？",
    "T22n1421_019:0130a27_3": "以是白佛，佛言：「若一部信樂，所之豐樂，隨去。",
    "T22n1421_019:0130a28_4": "比丘有持律，彼處亦多持律，聽隨此部去。」",
    "T22n1421_019:0130a29_5": "若依牧牛羊人、作椑栰人、船行人安居皆亦如是。",
    "T22n1421_019:0130b01_6": "有諸比丘安居中，燒房舍、臥具，無有住處。",
    "T22n1421_019:0130b02_7": "不知云何？",
    "T22n1421_019:0130b03_8": "以是白佛，佛言：「若火燒、若水漂，王難、賊難、非人難，師子、虎狼、諸毒虫難，乃至蟻子、水虱難，皆聽破安居無罪。」",
    "T22n1421_019:0130b05_9": "時跋難陀受安居請，布薩竟往中路，見二住處多有衣食施，便住其中二處各半，皆欲取分。",
    "T22n1421_019:0130b07_10": "諸比丘以是白佛。",
    "T22n1421_019:0130b08_11": "佛以是事集比丘僧，問跋難陀：「汝實爾不？」",
    "T22n1421_019:0130b09_12": "答言：「實爾。",
    "T22n1421_019:0130b09_13": "世尊！」",
    "T22n1421_019:0130b09_14": "佛種種訶責言：「汝愚癡人！",
    "T22n1421_019:0130b10_15": "云何已受他請，為利養故住二處安居？」",
    "T22n1421_019:0130b10_16": "告諸比丘：「從今若比丘受他前安居請，布薩竟往中路，見二住處多有衣食施便住，無前、後安居，得違言突吉羅罪。",
    "T22n1421_019:0130b13_17": "若比丘受他前安居請，布薩竟往不至，至十七日明相出，是比丘無前安居，有後安居，不破安居，得違言罪。",
    "T22n1421_019:0130b16_0": "若受他前安居請，布薩竟往結安居，不受七日出界外，七日內還、不還，是比丘無前安居，有後安居，不破安居，得違言罪；若受他前安居請，布薩竟往結安居，受七日出界外不還，無前安居，有後安居，不破安居，得違言罪；若七日內還，不破安居，不犯違言罪。",
    "T22n1421_019:0130b21_1": "若受他前安居請，布薩竟往結安居，未至自恣七日，無七日法出界外，亦無前安居，有後安居，不破安居，得違言罪；若有七日法出界外，不破安居，不犯違言罪。",
    "T22n1421_019:0130b25_2": "若比丘受他前安居請，往彼布薩亦如是。",
    "T22n1421_019:0130b27_0": "「若比丘受他後安居請，布薩竟往中路，見二住處多有衣食施，便住不往，破安居、違言二突吉羅罪。",
    "T22n1421_019:0130b29_1": "若受他後安居請，布薩竟往不至，至十七日明相出，是比丘破安居、違言二罪。",
    "T22n1421_019:0130c02_2": "若受他後安居請，布薩竟往結安居，不受七日出界外，七日內若還、若不還，及受七日，七日內不還，皆破安居、違言二罪；若七日內還，不破安居，不犯違言罪。",
    "T22n1421_019:0130c05_3": "若受他後安居請，布薩竟往結安居，未至自恣七日，無七日法出界外，破安居、違言二罪；若有七日法出界外，不破安居，不犯違言罪。",
    "T22n1421_019:0130c08_4": "若受他後安居請，往彼布薩亦如是。」",
    "T22n1421_019:0130c10_0": "有一比丘求安居處，見有空窟，作是念：「我當於此安居。」",
    "T22n1421_019:0130c11_1": "復有眾多比丘見，皆作是念，而不相知。",
    "T22n1421_019:0130c12_2": "至安居前布薩日，俱集於彼，皆言：「我已先取此窟。」",
    "T22n1421_019:0130c13_3": "不知誰應得住，以是白佛，佛言：「若先至者應作相，若題壁作自名，若語窟左右人，後引為證，此人應得。」",
    "T22n1421_019:0130c15_4": "復有比丘先占住處，後竟不來，餘比丘不敢住，遂空置此處。",
    "T22n1421_019:0130c17_0": "以是白佛，佛言：「應壞相，若語人令知，使餘比丘得住。」",
    "T22n1421_019:0130c19_0": "五分律第三分之四自恣法",
    "T22n1421_019:0130c20_0": "佛在舍衛城。",
    "T22n1421_019:0130c20_1": "爾時眾多比丘住一處安居，共議言：「我等若共語者或致增減，當共立制勿復有言，若乞食先還，便掃灑食處，以瓶盛水，出拭手脚巾，敷諸坐具，置盛長食器，量食有長，減著其中，如其得少，從此取足。",
    "T22n1421_019:0130c24_2": "食竟，次第除屏物事，若獨不勝，招伴共舉。",
    "T22n1421_019:0130c25_3": "如此安居得安樂住，無復是非增減之患。」",
    "T22n1421_019:0130c26_4": "作此議已，即便行之。",
    "T22n1421_019:0130c27_5": "安居既竟，諸佛常法，歲二大會，往到佛所，頭面禮足，却坐一面。",
    "T22n1421_019:0130c28_6": "佛慰問言：「汝等安居和合，乞食不乏，道路不疲耶？」",
    "T22n1421_019:0130c29_7": "答言：「安居和合，乞食不乏，道路不疲。」",
    "T22n1421_019:0131a01_8": "又問：「汝等安居云何和合？」",
    "T22n1421_019:0131a02_9": "諸比丘即具以答，佛種種訶責：「汝等愚癡，如怨家共住！",
    "T22n1421_019:0131a03_10": "云何而得和合安樂？",
    "T22n1421_019:0131a03_11": "我無數方便教汝等共住，當相誨誘，轉相覺悟，以盡道業。",
    "T22n1421_019:0131a05_12": "於今云何而行啞法？",
    "T22n1421_019:0131a05_13": "從今若復立不共語法，得突吉羅罪。」",
    "T22n1421_019:0131a07_0": "爾時六群比丘數數犯罪，諸比丘以佛教應相誨語，便語言：「汝等數數犯罪，應自見過，而修改悔，勿得污染梵行，自貽大苦，負人信施，空無所獲。」",
    "T22n1421_019:0131a10_1": "六群比丘不自改過，反更誣謗：「長老比丘犯種種罪。」",
    "T22n1421_019:0131a11_2": "彼聞已慚愧，便往佛所，以是白佛。",
    "T22n1421_019:0131a12_3": "佛以是事集比丘僧，問六群比丘：「汝實爾不？」",
    "T22n1421_019:0131a13_4": "答言：「實爾。",
    "T22n1421_019:0131a13_5": "世尊！」",
    "T22n1421_019:0131a13_6": "佛種種訶責已，告諸比丘：「若有比丘犯罪，應先問言：『我欲誨汝，汝聽我不？』",
    "T22n1421_019:0131a15_7": "言聽則誨，不聽則已；若不聽，犯突吉羅罪。」",
    "T22n1421_019:0131a16_8": "六群比丘後時犯罪，便逆問長老比丘：「我欲誨汝，汝聽我不？」",
    "T22n1421_019:0131a17_9": "彼作是念：「佛制不得不聽。」",
    "T22n1421_019:0131a18_10": "便答言：「隨意說之。」",
    "T22n1421_019:0131a18_11": "六群比丘復言：「若隨我意，當隨我，說何罪？",
    "T22n1421_019:0131a19_12": "何時說？",
    "T22n1421_019:0131a19_13": "何處說？」",
    "T22n1421_019:0131a19_14": "彼聞此語，便逐其後，不敢遠離。",
    "T22n1421_019:0131a20_15": "以是白佛，佛復問六群比丘：「汝實爾不？」",
    "T22n1421_019:0131a21_16": "答言：「實爾。",
    "T22n1421_019:0131a21_17": "世尊！」",
    "T22n1421_019:0131a21_18": "佛種種訶責已，告諸比丘：「若成就五法，不應問聽語罪：無慚愧、愚癡、少聞、自不如法、苟彰人惡。",
    "T22n1421_019:0131a24_0": "若有慚愧、多聞、智慧、自如法、實欲使人離惡，乃應問聽說罪。",
    "T22n1421_019:0131a25_1": "「復有五法，不應問聽說罪：隨愛、隨恚、隨癡、隨畏、不知時非時，反上應問聽說罪。",
    "T22n1421_019:0131a27_2": "「若成就五惡法而問，不應敬聽說罪；若成就五善法而問，應敬聽說罪。」",
    "T22n1421_019:0131a29_0": "時諸比丘作是議：「如世尊所說：應問聽、不應問聽，應敬聽、不應敬聽。",
    "T22n1421_019:0131b01_1": "唯有羅漢然後應問，我等云何而得行此？」",
    "T22n1421_019:0131b02_2": "以是白佛，佛以是事集比丘僧，問諸比丘：「汝等實作此議不？」",
    "T22n1421_019:0131b03_3": "答言：「實爾。",
    "T22n1421_019:0131b04_4": "世尊！」",
    "T22n1421_019:0131b04_5": "佛告諸比丘：「從今以十利故，為諸比丘作自恣法。",
    "T22n1421_019:0131b05_6": "應求僧自恣說罪言：「『諸大德！",
    "T22n1421_019:0131b06_0": "若見我罪，若聞我罪，若疑我罪，憐愍故自恣說，我當見罪悔過。』",
    "T22n1421_019:0131b07_1": "如是三說。」",
    "T22n1421_019:0131b08_0": "時諸比丘作是念：「世尊教我等自恣，應共奉行。」",
    "T22n1421_019:0131b09_1": "便日日自恣，或二日、三日至五日一自恣。",
    "T22n1421_019:0131b10_0": "以是白佛，佛言：「不應爾！",
    "T22n1421_019:0131b10_1": "應夏三月最後日自恣。」",
    "T22n1421_019:0131b11_2": "諸比丘便於比丘尼、式叉摩那、沙彌、沙彌尼前自恣，若白衣、外道、狂心、亂心、病壞心、被舉、滅擯、異見人前自恣。",
    "T22n1421_019:0131b13_3": "以是白佛，佛言：「不應爾！",
    "T22n1421_019:0131b14_4": "應在如法比丘眾中自恣。」",
    "T22n1421_019:0131b14_5": "有諸比丘坐床上自恣，以是白佛。",
    "T22n1421_019:0131b15_6": "佛言：「不應爾！」",
    "T22n1421_019:0131b15_7": "諸比丘既下地自恣，污衣服。",
    "T22n1421_019:0131b16_8": "以是白佛，佛言：「應好泥治地，布草於上自恣。」",
    "T22n1421_019:0131b17_9": "六群比丘言：「若次至我，然後下地。」",
    "T22n1421_019:0131b18_10": "以是白佛，佛言：「不應爾！",
    "T22n1421_019:0131b18_11": "應一比丘先唱言：「『大德僧聽！",
    "T22n1421_019:0131b19_12": "今僧自恣時到，僧當和合作自恣。",
    "T22n1421_019:0131b20_13": "白如是。』",
    "T22n1421_019:0131b20_14": "「然後俱下地，[跍*月]跪自恣。」",
    "T22n1421_019:0131b20_15": "諸比丘自恣未竟，上座老病不堪久跪。",
    "T22n1421_019:0131b21_16": "以是白佛，佛言：「聽自恣竟者還坐。」",
    "T22n1421_019:0131b22_17": "諸比丘已自恣竟，便出去。",
    "T22n1421_019:0131b23_18": "以是白佛，佛言：「不應先出，要待都竟。」",
    "T22n1421_019:0131b24_19": "諸比丘一時向上座自恣，不知誰已自恣，誰未自恣。",
    "T22n1421_019:0131b25_20": "以是白佛，佛言：「不應一時自恣。」",
    "T22n1421_019:0131b25_21": "諸比丘便復一一從上座自恣，有諸白衣欲布施、聽法，久不能得，便譏訶言：「我等多務，廢業來此；而諸比丘不時受施，為我說法。」",
    "T22n1421_019:0131b28_22": "諸比丘以是白佛，佛言：「不應一一自恣，聽上座八人一一自恣，自下同歲，同歲一時自恣。」",
    "T22n1421_019:0131c01_23": "諸比丘不知自恣已至何處？",
    "T22n1421_019:0131c02_24": "以是白佛，佛言：「應白二羯磨差自恣人，若二、若多。」",
    "T22n1421_019:0131c03_25": "一比丘唱言：「大德僧聽！",
    "T22n1421_019:0131c04_26": "此某甲、某甲比丘，能為僧作自恣人。",
    "T22n1421_019:0131c05_0": "僧今差某甲、某甲作自恣人。",
    "T22n1421_019:0131c05_1": "若僧時到僧忍聽。",
    "T22n1421_019:0131c06_2": "白如是。」",
    "T22n1421_019:0131c06_3": "「大德僧聽！",
    "T22n1421_019:0131c06_4": "此某甲、某甲比丘，能為僧作自恣人。",
    "T22n1421_019:0131c07_5": "僧今差某甲、某甲作自恣人。",
    "T22n1421_019:0131c07_6": "誰諸長老忍，默然；不忍者，說。",
    "T22n1421_019:0131c08_7": "僧已差某甲、某甲作自恣人竟；僧忍，默然故。",
    "T22n1421_019:0131c09_8": "是事如是持。」",
    "T22n1421_019:0131c09_9": "諸比丘差無智比丘作自恣人，以是白佛，佛言：「五法成就不應差，隨欲、恚、癡、畏、不知時非時。",
    "T22n1421_019:0131c11_10": "反上應差。」",
    "T22n1421_019:0131c12_11": "被差比丘應起，語諸比丘言：「同歲、同歲一處坐。」",
    "T22n1421_019:0131c13_12": "自恣人不知己何時當應自恣，以是白佛，佛言：「次第至已，便應自恣。」",
    "T22n1421_019:0131c14_13": "諸比丘作如是自恣，猶故遲，諸白衣如上譏訶。",
    "T22n1421_019:0131c15_14": "以是白佛，佛言：「被差人復應唱言：『各各相向自恣。』」",
    "T22n1421_019:0131c17_0": "諸比丘自恣竟，復更布薩。",
    "T22n1421_019:0131c17_1": "以是白佛，佛言：「自恣羯磨，亦名布薩。」",
    "T22n1421_019:0131c19_0": "爾時世尊，自恣日與諸比丘前後圍遶露地而坐，告諸比丘：「今僧和合自恣時到，應共自恣。」",
    "T22n1421_019:0131c21_1": "有一比丘起，白佛：「有病比丘不來。」",
    "T22n1421_019:0131c21_2": "佛言：「應差一比丘將來。」",
    "T22n1421_019:0131c22_3": "乃至出界自恣，如說戒中說。",
    "T22n1421_019:0131c23_0": "時六群比丘有罪自恣，以是白佛，佛言：「不應爾，犯者突吉羅！」",
    "T22n1421_019:0131c24_1": "彼猶故有罪自恣，以是白佛，佛言：「應住其自恣！」",
    "T22n1421_019:0131c25_2": "諸比丘未羯磨時，便住他自恣，復有自恣竟方住。",
    "T22n1421_019:0131c26_3": "以是白佛，佛言：「不應爾！",
    "T22n1421_019:0131c27_4": "羯磨竟、未自恣時，應住。」",
    "T22n1421_019:0131c28_0": "告諸比丘：「有四不如法住自恣，四如法住自恣。",
    "T22n1421_019:0131c29_1": "何謂四不如法住自恣？",
    "T22n1421_019:0131c29_2": "謂住無根破戒、無根破見、無根破威儀、無根破正命。",
    "T22n1421_019:0132a01_3": "若反上為四如法住自恣。",
    "T22n1421_019:0132a02_4": "「復有七不如法住自恣，七如法住自恣。",
    "T22n1421_019:0132a03_5": "何謂七不如法住自恣？",
    "T22n1421_019:0132a03_6": "謂住無根波羅夷、無根僧伽婆尸沙、無根偷羅遮、無根波逸提、無根波羅提提舍尼、無根突吉羅、無根惡說。",
    "T22n1421_019:0132a06_7": "反上為七如法住自恣。",
    "T22n1421_019:0132a06_8": "「復有八不如法住自恣，八如法住自恣。",
    "T22n1421_019:0132a07_9": "何謂為八不如法住自恣？",
    "T22n1421_019:0132a08_10": "謂住無根破戒無作、無根破見無作、無根破威儀無作、無根破正命無作。",
    "T22n1421_019:0132a09_11": "反上為八如法住自恣。",
    "T22n1421_019:0132a10_12": "「復有九不如法住自恣，有九如法住自恣。",
    "T22n1421_019:0132a11_13": "何謂九不如法住自恣？",
    "T22n1421_019:0132a11_14": "謂住無根破戒作、不作，無根破見、無根破威儀亦如是。",
    "T22n1421_019:0132a13_15": "反上為九如法住自恣。",
    "T22n1421_019:0132a13_16": "「復有十如法住自恣，十不如法住自恣。",
    "T22n1421_019:0132a14_17": "何謂十如法住自恣？",
    "T22n1421_019:0132a15_18": "有一比丘以此相，以此事，受如法治罪羯磨；若比丘見其以此相，以此事，受如法治罪羯磨。",
    "T22n1421_019:0132a17_19": "是比丘後於餘僧中，說其已受如法治罪羯磨，住其自恣，是謂如法住自恣。",
    "T22n1421_019:0132a18_20": "若住其自恣時，有難起僧皆散去，後見之復如前住其自恣，是謂如法住自恣。",
    "T22n1421_019:0132a20_21": "「若捨戒、若犯波羅夷、若犯僧伽婆尸沙、若犯偷羅遮、若犯波逸提、若犯波羅提提舍尼、若犯突吉羅、若犯惡說。",
    "T22n1421_019:0132a23_22": "若比丘以此相，以此事，於僧中說其犯，住其自恣，是名如法住自恣。",
    "T22n1421_019:0132a24_23": "反上名為不如法住自恣。」",
    "T22n1421_019:0132a25_24": "時優波離問佛言：「世尊！",
    "T22n1421_019:0132a25_25": "比丘以幾法住他自恣？」",
    "T22n1421_019:0132a26_26": "佛言：「以五法住他自恣：以實，不以虛；以時，不以非時；以有利益，不以無利益；以慈心，不以惡意；以柔軟語，不以剛強。」",
    "T22n1421_019:0132a29_27": "又問：「世尊！",
    "T22n1421_019:0132a29_28": "欲住他自恣，應幾法自籌量？」",
    "T22n1421_019:0132a29_29": "佛言：「應以五法自籌量：應量我住彼自恣，為實、為虛？",
    "T22n1421_019:0132b02_30": "若虛，不應住；若實，應更審定。",
    "T22n1421_019:0132b02_31": "為時、為非時？",
    "T22n1421_019:0132b03_32": "若非時，不應住；若時，應更審定。",
    "T22n1421_019:0132b03_33": "為有利益、為無利益？",
    "T22n1421_019:0132b04_34": "若無利益，不應住；若有利益，應更審定。",
    "T22n1421_019:0132b05_35": "為當因此起諍破和合僧、為不破？",
    "T22n1421_019:0132b06_36": "若破，不應住；若不破，應更審定。",
    "T22n1421_019:0132b06_37": "復應量我住彼自恣，持法、持律、解律儀、聰明、辯才、學戒比丘如法助我不？",
    "T22n1421_019:0132b08_38": "若彼必助，亦應更審。",
    "T22n1421_019:0132b08_39": "審已，以時住自恣。」",
    "T22n1421_019:0132b10_0": "又問：「世尊！",
    "T22n1421_019:0132b10_1": "欲住他自恣，應幾法自觀。」",
    "T22n1421_019:0132b10_2": "佛言：「應五法自觀：自觀身行清淨、口行清淨、意行清淨、多誦修多羅、善解阿毘曇不？",
    "T22n1421_019:0132b12_3": "若身口意行不清淨，諸比丘便當言：『汝身口意行不清淨，云何住他？』",
    "T22n1421_019:0132b14_4": "若不多誦修多羅，諸比丘便當言：『汝從誰聞？",
    "T22n1421_019:0132b15_5": "何經中說？",
    "T22n1421_019:0132b15_6": "未能不師人，何能師物？』",
    "T22n1421_019:0132b16_7": "若不善解阿毘曇，諸比丘便當言：『汝所說有何義？",
    "T22n1421_019:0132b17_8": "汝自不知義，云何住人？』」",
    "T22n1421_019:0132b18_0": "又問：「世尊！",
    "T22n1421_019:0132b18_1": "有幾法住他自恣，後無悔。」",
    "T22n1421_019:0132b18_2": "佛言：「有五法住他自恣，後無悔：憐愍故、利益故、欲濟拔故、使從惡戒出故、住全戒中故。」",
    "T22n1421_019:0132b20_3": "又告優波離：「有五種住他自恣，後生悔心。",
    "T22n1421_019:0132b21_4": "諸比丘語言：『汝說他罪不實，汝應止！』",
    "T22n1421_019:0132b22_5": "『汝所說非時，汝應止！』",
    "T22n1421_019:0132b23_6": "『汝所說無有利益，汝應止！』",
    "T22n1421_019:0132b23_7": "『汝以惡意說他罪，非是慈心，汝應止！』",
    "T22n1421_019:0132b24_8": "『汝所說剛強，非柔軟語，汝應止！』",
    "T22n1421_019:0132b25_9": "若反上，後不生悔心。",
    "T22n1421_019:0132b26_0": "「此彼住自恣比丘，有五事不應憂：諸比丘語言：『彼不實住汝自恣，汝不應憂！』",
    "T22n1421_019:0132b27_1": "『彼非時住汝自恣，汝不應憂！』",
    "T22n1421_019:0132b28_2": "『彼無利益住汝自恣，汝不應憂！』",
    "T22n1421_019:0132b29_3": "『彼以惡意住汝自恣，汝不應憂！』",
    "T22n1421_019:0132b29_4": "『彼非軟語住汝自恣，汝不應憂！』」",
    "T22n1421_019:0132c02_0": "優波離問佛：「若比丘入僧中，應以幾法？」",
    "T22n1421_019:0132c02_1": "佛言：「應以五法：一、下意，二、慈心，三、恭敬，四、知次第坐處，五、不論說餘事。",
    "T22n1421_019:0132c04_2": "「復有五法：不應反抄衣、不應左右反抄衣、不應扠腰、不應覆頭、應恭敬僧。」",
    "T22n1421_019:0132c06_3": "優波離問佛：「比丘有幾法，得與僧和合羯磨？」",
    "T22n1421_019:0132c07_4": "佛言：「有五法得與僧和合羯磨：應同見、應隨僧、應信有事、應自往、若與欲。」",
    "T22n1421_019:0132c08_5": "復語優波離：「若有僧事不應不往，若不往則異於僧。",
    "T22n1421_019:0132c10_6": "有五種見，於僧事為不如法：應心念而口語，應口語而心念，非法助僧，助非法人，犯言不犯。",
    "T22n1421_019:0132c12_7": "若反上為如法。」",
    "T22n1421_019:0132c13_0": "有一比丘自恣日犯突吉羅罪，向餘比丘說，半云是突吉羅，半云是惡說；二部中各有持律、聰明智慧、有慚愧心、樂學戒法，共諍不決，以住自恣。",
    "T22n1421_019:0132c16_1": "諸比丘不知云何？",
    "T22n1421_019:0132c16_2": "以是白佛，佛言：「應一比丘將至眼見耳不聞處，教作惡說悔過，還白僧：『彼比丘已作法，僧應自恣。』",
    "T22n1421_019:0132c18_3": "諸比丘不得問作何等法，問者突吉羅。」",
    "T22n1421_019:0132c19_4": "復有一比丘自恣日犯突吉羅罪，向餘比丘說，半云是波羅提提舍尼，半云是突吉羅；乃至半云是波羅夷，半云是突吉羅。",
    "T22n1421_019:0132c22_5": "二部中各有持律、聰明智慧、有慚愧心、樂學戒法，共諍不決，以住自恣。",
    "T22n1421_019:0132c24_0": "諸比丘不知云何？",
    "T22n1421_019:0132c24_1": "以是白佛，佛言：「應一比丘將至眼見耳不聞處，教作突吉羅悔過，還白僧：『彼比丘已作法，僧應自恣。』",
    "T22n1421_019:0132c26_2": "諸比丘不得問作何等法，問者突吉羅。",
    "T22n1421_019:0132c27_3": "犯波羅提提舍尼，乃至偷羅遮亦如是。」",
    "T22n1421_019:0132c28_4": "「若犯僧伽婆尸沙、若犯波羅夷，應白羯磨停此事：『大德僧聽！",
    "T22n1421_019:0132c29_5": "今停此事，自恣後當如法斷。",
    "T22n1421_019:0133a01_6": "白如是。』",
    "T22n1421_019:0133a01_7": "作此白已應自恣，不得不自恣。」",
    "T22n1421_019:0133a03_0": "有一比丘自恣日語諸比丘言：「有物無人。」",
    "T22n1421_019:0133a03_1": "因共空論，半云有物無人，半云有人無物，共諍紛紜。",
    "T22n1421_019:0133a05_2": "諸比丘不知云何？",
    "T22n1421_019:0133a05_3": "以是白佛，佛言：「應白停此事自恣，不得不自恣。",
    "T22n1421_019:0133a06_4": "若白停已，有還發此論者，犯波逸提。」",
    "T22n1421_019:0133a08_0": "有病比丘住病比丘自恣，病比丘住無病比丘自恣，無病比丘住病比丘自恣，不相順從。",
    "T22n1421_019:0133a10_1": "諸比丘不知云何？",
    "T22n1421_019:0133a10_2": "以是白佛，佛言：「不應爾，犯者皆突吉羅！",
    "T22n1421_019:0133a11_3": "若病比丘住病比丘自恣，諸比丘應語言：『汝今病，何以住他？』",
    "T22n1421_019:0133a12_4": "若病比丘住無病比丘自恣，亦應如是語。",
    "T22n1421_019:0133a13_5": "若無病比丘住病比丘自恣，諸比丘應語言：『汝且止！",
    "T22n1421_019:0133a14_6": "此比丘病，可待差住之。』」",
    "T22n1421_019:0133a15_7": "有諸比丘遣使住他自恣，諸比丘以是白佛，佛言：「不應遣使住他自恣，犯者突吉羅！」",
    "T22n1421_019:0133a17_8": "時跋難陀猶遣使住他自恣，諸比丘以是白佛，佛言：「受使人得突吉羅，跋難陀犯波逸提。」",
    "T22n1421_019:0133a19_9": "或愚癡比丘住愚癡比丘自恣，或愚癡比丘住智慧比丘自恣，或智慧比丘住愚癡比丘自恣，不相順從。",
    "T22n1421_019:0133a21_10": "諸比丘以是白佛，佛言：「不應爾，犯者突吉羅！」",
    "T22n1421_019:0133a23_0": "若比丘住他比丘自恣，眾僧知見彼人身口意業不清淨，少聞、愚癡者，不應受其語，但當自恣。",
    "T22n1421_019:0133a25_1": "若僧見彼人身口意業有清淨、有不清淨，及少聞、愚癡亦如是。",
    "T22n1421_019:0133a26_2": "若僧見彼人身口意淨，多聞、智慧，應受其語，當問言：「汝見彼有何等過？",
    "T22n1421_019:0133a28_3": "為破戒？",
    "T22n1421_019:0133a28_4": "為破見？",
    "T22n1421_019:0133a28_5": "為破威儀？",
    "T22n1421_019:0133a28_6": "為破正命？」",
    "T22n1421_019:0133a29_0": "若言破戒，應問：「汝知破戒相不？」",
    "T22n1421_019:0133a29_1": "若言不知，諸比丘應訶令慚，語言：「汝不知破戒相，而在僧中說他破戒！」",
    "T22n1421_019:0133b02_2": "僧若不作此訶，皆犯突吉羅；若言知，諸比丘應問：「何等是破戒？」",
    "T22n1421_019:0133b03_3": "答言：「犯波羅夷、僧伽婆尸沙。」",
    "T22n1421_019:0133b04_4": "若言破見，應問：「汝知破見相不？」",
    "T22n1421_019:0133b05_5": "若言不知，諸比丘應如上訶，若不訶皆犯突吉羅；若言知，應問：「何等是破見？」",
    "T22n1421_019:0133b06_6": "答言：「無今世後世、無罪福報應、無父、無母、無阿羅漢。」",
    "T22n1421_019:0133b08_0": "若言破威儀，應問：「汝知破威儀相不？」",
    "T22n1421_019:0133b08_1": "若言不知，諸比丘應如上訶，若不訶皆犯突吉羅；若言知，應問：「何等是破威儀？」",
    "T22n1421_019:0133b10_2": "答言：「犯波逸提、波羅提提舍尼、突吉羅、惡說。」",
    "T22n1421_019:0133b11_3": "若言破正命，諸比丘應問：「汝知破正命相不？」",
    "T22n1421_019:0133b12_4": "若言不知，諸比丘亦應如上訶，若不訶皆犯突吉羅；若言知，應問：「何等是破正命？」",
    "T22n1421_019:0133b14_5": "若言：「諂曲心，以求利養。」",
    "T22n1421_019:0133b15_6": "僧復應更問：「汝為見？",
    "T22n1421_019:0133b15_7": "為聞？",
    "T22n1421_019:0133b15_8": "為疑？」",
    "T22n1421_019:0133b15_9": "若言見，應問：「云何見？",
    "T22n1421_019:0133b16_10": "何時見？",
    "T22n1421_019:0133b16_11": "何處見？",
    "T22n1421_019:0133b16_12": "汝在何處？",
    "T22n1421_019:0133b16_13": "彼在何處？」",
    "T22n1421_019:0133b17_14": "若作是問不能答，應如法治已自恣，不應不自恣。",
    "T22n1421_019:0133b18_15": "聞疑亦如是。",
    "T22n1421_019:0133b19_0": "有一住處，眾僧於中安居三月，皆得道證，作是念：「若三月竟便自恣者，便應移去，則失此樂。」",
    "T22n1421_019:0133b21_1": "諸比丘不知云何？",
    "T22n1421_019:0133b21_2": "以是白佛，佛言：「今聽諸比丘三月自恣日，皆集一處，應一比丘唱言：『大德僧聽！",
    "T22n1421_019:0133b23_3": "我等於此安居得一心樂，若自恣便去者，則失此樂；今共停此至八月滿，作四月自恣。",
    "T22n1421_019:0133b25_4": "白如是。』",
    "T22n1421_019:0133b25_5": "如是白竟，若有欲遠行比丘聽自恣便去；若有欲住其自恣者，僧應為如法撿校，使得自恣而去。",
    "T22n1421_019:0133b27_6": "若去比丘欲住後比丘自恣，諸比丘應語言：『我等未自恣，汝云何得住？』",
    "T22n1421_019:0133b29_7": "若彼去已，至後自恣時還住諸比丘自恣者，諸比丘應如法檢校竟，應自恣。」",
    "T22n1421_019:0133c02_0": "有諸比丘一處安居，聞某處好鬪比丘當來，作是議言：「彼來必住我等自恣。」",
    "T22n1421_019:0133c03_1": "諸比丘不知云何？",
    "T22n1421_019:0133c04_2": "以是白佛，佛言：「未至自恣二、三日，應自恣而去。",
    "T22n1421_019:0133c05_3": "若聞今日至，應即自恣而去。",
    "T22n1421_019:0133c05_4": "若聞已入界內，應疾出界外自恣而還。",
    "T22n1421_019:0133c06_5": "若不得，應出迎，禮拜問訊，為捉衣鉢，辦洗浴具，將入浴室與塗身油蜜，出界外自恣。",
    "T22n1421_019:0133c08_6": "若復不得，應為辦食，隨在界內外；若在界內食，食時應出界外自恣；若在界外食，食時應住界內自恣。",
    "T22n1421_019:0133c10_7": "若復不得，應共集自恣後，一舊比丘白諸舊比丘言：『大德僧聽！",
    "T22n1421_019:0133c12_8": "今共布薩說戒，後四月黑十五日當自恣。",
    "T22n1421_019:0133c13_9": "白如是。』",
    "T22n1421_019:0133c13_10": "客比丘若言：『何故四月黑十五日自恣？』",
    "T22n1421_019:0133c14_11": "舊比丘應答言：『本不共安居，不應問我。』",
    "T22n1421_019:0133c15_12": "若客比丘復至黑十五日者，舊比丘復應如上白：『後白十五日當自恣。』",
    "T22n1421_019:0133c16_13": "乃至『不應問我。』",
    "T22n1421_019:0133c17_14": "亦如上。",
    "T22n1421_019:0133c17_15": "客比丘復至白十五日者，復應為作食如上，若得者善；若不得，便應強共和合自恣，不得不自恣。」",
    "T22n1421_019:0133c20_0": "五分律卷第十九"
}