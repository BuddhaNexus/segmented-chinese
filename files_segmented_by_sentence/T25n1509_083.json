{
    "T25n1509_083:0639c03_0": "大智度論釋大方便品第六十九",
    "T25n1509_083:0639c04_0": "之餘(卷八十三)",
    "T25n1509_083:0639c06_0": "聖者龍樹菩薩造",
    "T25n1509_083:0639c07_0": "後秦龜茲國三藏鳩摩羅什譯",
    "T25n1509_083:0639c08_0": "【經】「世尊！",
    "T25n1509_083:0639c08_1": "是門，利根菩薩摩訶薩所入。」",
    "T25n1509_083:0639c08_2": "佛言：「鈍根菩薩亦可入是門，中根菩薩、散心菩薩亦可入是門；是門無礙，若菩薩摩訶薩一心學者皆入是門。",
    "T25n1509_083:0639c11_3": "懈怠、少精進、妄憶念、亂心者所不能入，精進、不懈怠、正憶念、攝心者能入。",
    "T25n1509_083:0639c13_0": "欲住阿鞞跋致地、欲逮一切種智者能入。",
    "T25n1509_083:0639c13_1": "是菩薩摩訶薩如般若波羅蜜所說當學，乃至如檀波羅蜜所說當學，是菩薩摩訶薩當得一切智。",
    "T25n1509_083:0639c16_2": "是菩薩摩訶薩行般若波羅蜜，所有魔事欲起即滅。",
    "T25n1509_083:0639c17_3": "以是故，菩薩摩訶薩欲得方便力，當行般若波羅蜜。",
    "T25n1509_083:0639c18_4": "若菩薩摩訶薩如是行、如是習、如是修般若波羅蜜，是時，無量阿僧祇國土中現在諸佛念是行般若波羅蜜菩薩。",
    "T25n1509_083:0639c21_5": "何以故？",
    "T25n1509_083:0639c21_6": "是般若波羅蜜中生過去、未來、現在諸佛故。",
    "T25n1509_083:0639c22_7": "以是故，菩薩摩訶薩應如是思惟：『過去、未來、現在諸佛所得法，我亦當得。』",
    "T25n1509_083:0639c24_0": "如是，須菩提！",
    "T25n1509_083:0639c24_1": "菩薩摩訶薩應習般若波羅蜜！",
    "T25n1509_083:0639c25_0": "若如是習般若波羅蜜，疾得阿耨多羅三藐三菩提。",
    "T25n1509_083:0639c26_1": "以是故，菩薩摩訶薩常應不遠離薩婆若念。",
    "T25n1509_083:0639c27_2": "若菩薩摩訶薩如是行般若波羅蜜，乃至彈指頃，是菩薩福德甚多。",
    "T25n1509_083:0640a01_3": "若有人教三千大千世界中眾生自恣布施，教令持戒、禪定、智慧，教令得解脫、解脫知見，教令得須陀洹果乃至阿羅漢果、辟支佛道，不如是菩薩修般若波羅蜜乃至彈指頃。",
    "T25n1509_083:0640a05_4": "何以故？",
    "T25n1509_083:0640a05_5": "是般若波羅蜜中生布施、持戒、禪定、智慧、須陀洹果乃至辟支佛道；十方現在諸佛亦從般若波羅蜜中生，過去、未來諸佛亦從般若波羅蜜中生故。",
    "T25n1509_083:0640a09_6": "「復次，須菩提！",
    "T25n1509_083:0640a09_7": "菩薩摩訶薩應薩婆若念行般若波羅蜜，若須臾時、若半日、若一日、若一月、若百日、若一歲、若百歲、若一劫、若百劫，乃至無量無邊阿僧祇劫，是菩薩修是般若波羅蜜福德甚多；勝於教十方恒河沙等世界中眾生布施、持戒、禪定、智慧、解脫、解脫知見，教令得須陀洹果乃至辟支佛道。",
    "T25n1509_083:0640a15_8": "何以故？",
    "T25n1509_083:0640a16_9": "諸佛從般若波羅蜜中生，說是布施、持戒、禪定、智慧、解脫、解脫知見，須陀洹果乃至辟支佛道。",
    "T25n1509_083:0640a18_10": "「若有菩薩摩訶薩如般若波羅蜜所說住，當知是菩薩摩訶薩是阿鞞跋致，為諸佛所念，如是方便力成就；當知是菩薩親近、供養無量千萬億諸佛，種善根，與善知識相隨，久行六波羅蜜，久修十八空、四念處乃至八聖道分、佛十力乃至一切種智；當知是菩薩住法王子地，滿足諸願，常不離諸佛，不離諸善根，從一佛國至一佛國；當知是菩薩辯才無盡，具足得陀羅尼，身色具足、受記具足故，為眾生受身。",
    "T25n1509_083:0640a27_11-0": "「當知是菩薩善知字門、善知非字門，善於言、善於不言，善於一言、善於二言、善於多言，善知女語、善知男語，善知色乃至識，善知世間性、善知涅槃性，善知法相，善知有為相、善知無為相，善知有法、善知無法，善知自性、善知他性，善知合法、善知散法，善知相應法、善知不相應法、善知相應不相應法，善知如、善知不如，善知法性、",
    "T25n1509_083:0640a27_11-1": "善知法位，善知緣、善知無緣，善知陰、善知界、善知入，善知諦、善知十二因緣，善知禪、善知無量心、善知無色定，善知六波羅蜜、善知四念處乃至善知一切種智，善知有為性、善知無為性，善知有性、善知無性，善知色觀、善知受想行識觀乃至善知一切種智觀，善知色色相空、善知受想行識識相空乃至善知菩提菩提相空，善知捨道、善知不捨道，",
    "T25n1509_083:0640a27_11-2": "善知生、善知滅、善知住異，善知欲、善知瞋、善知癡，善知不欲、善知不瞋、善知不癡，善知見、善知不見，善知邪見、善知正見、善知一切見，善知名、善知色、善知名色，善知因緣、善知次第緣、善知緣緣、善知增上緣，善知行相，善知苦、善知集、善知滅、善知道，善知地獄、善知餓鬼、善知畜生、善知人、善知天，善知地獄趣、善知餓鬼趣、",
    "T25n1509_083:0640a27_11-3": "善知畜生趣、善知人趣、善知天趣，善知須陀洹、善知須陀洹果、善知須陀洹道，善知斯陀含、善知斯陀含果、善知斯陀含道，善知阿那含、善知阿那含果、善知阿那含道，善知阿羅漢、善知阿羅漢果、善知阿羅漢道，善知辟支佛、善知辟支佛果、善知辟支佛道，善知佛、善知一切智、善知一切智道，善知諸根、善知諸根具足，善知慧、善知疾慧、",
    "T25n1509_083:0640a27_11-4": "善知有力慧、善知利慧、善知出慧、善知達慧、善知廣慧、善知深慧、善知大慧、善知無等慧、善知寶慧，善知過去世、善知未來世、善知現在世，善知方便、善知待眾生，善知心、善知深心，善知義、善知語，善知分別三乘。",
    "T25n1509_083:0640c04_12": "「須菩提！",
    "T25n1509_083:0640c04_13": "菩薩摩訶薩行般若波羅蜜、生般若波羅蜜、修般若波羅蜜，得如是等利益。」",
    "T25n1509_083:0640c07_0": "【論】釋曰：須菩提意：以四種門雖安隱，以甚深故，利根者乃得入。",
    "T25n1509_083:0640c08_1": "佛答：「無不入者。」",
    "T25n1509_083:0640c08_2": "須菩提明智慧利根者能入，佛意：但一心精進欲學者可入。",
    "T25n1509_083:0640c10_3": "譬如熱時，清涼池，有目有足皆可入；雖近，不欲入者則不入。",
    "T25n1509_083:0640c11_4": "四門、般若波羅蜜池亦如是，四方眾生無有遮者。",
    "T25n1509_083:0640c12_5": "不懈怠者是正精進，不妄念者是正念，不亂心者是正定，如等四門是正見，正見等安住是戒行——此八聖道能得般若波羅蜜。",
    "T25n1509_083:0640c15_6": "須菩提小乘智短故，但說「利根者能入」；佛大乘大智故，說「雖中根、鈍根，八法和合故，能入是四門」。",
    "T25n1509_083:0640c18_0": "佛此中以大悲氣故說「中根、鈍根皆可得入」。",
    "T25n1509_083:0640c19_1": "若菩薩能如般若所說六波羅蜜學，不久當得薩婆若。",
    "T25n1509_083:0640c20_2": "如聲聞法中，不但以正見得道，以八分合行故；大乘法亦如是，不但學般若故得薩婆若，與五波羅蜜合故得。",
    "T25n1509_083:0640c23_3": "是故說：「菩薩如所說般若波羅蜜，當學得一切智。」",
    "T25n1509_083:0640c24_4": "問曰：上說「但般若能至一切種智」，今何以言「與五波羅蜜合故得至」？",
    "T25n1509_083:0640c25_5": "答曰：常說與六波羅蜜合故得至。",
    "T25n1509_083:0640c26_6": "或時有清淨佛國，但聞實相得至薩婆若，不用次第行諸波羅蜜。",
    "T25n1509_083:0640c28_7": "此中說菩薩得薩婆若，則般若功報已足。",
    "T25n1509_083:0640c29_8": "今但讚行般若人力勢，如經中說：「是菩薩行般若，所有魔事起即滅。」",
    "T25n1509_083:0641a01_9": "從上「諸佛所念」來至此，皆是讚菩薩行般若功德，乃至「分別善知三乘」。",
    "T25n1509_083:0641a03_10": "善知字門者，如文字陀羅尼中說。",
    "T25n1509_083:0641a04_11": "非字名如、法性、實際，此中無文字。",
    "T25n1509_083:0641a05_12": "略說義，是菩薩無量福德力故，善知二法：世間及涅槃。",
    "T25n1509_083:0641a06_13": "若厭世苦，則念涅槃；若欲沒涅槃，還念世間。",
    "T25n1509_083:0641a07_14": "集諸福德道故，善知字；破福德中顛倒故，善知無字。",
    "T25n1509_083:0641a08_15": "語、不語亦如是。",
    "T25n1509_083:0641a09_16": "一語者，以是一語能分別多少淨語、不淨語。",
    "T25n1509_083:0641a10_17": "一語、二語、多語，男語、女語等，音聲各異。",
    "T25n1509_083:0641a11_18": "菩薩善知是事故能伏諸邪道及諸豪勝。",
    "T25n1509_083:0641a12_19": "善知色乃至識二種相，若常、若無常，如先說。",
    "T25n1509_083:0641a13_20": "善知捨道者，菩薩從一地至一地，捨下地不憂，得上地不貪。",
    "T25n1509_083:0641a14_21": "不捨道者，住是地中。",
    "T25n1509_083:0641a15_22": "邪見；次世間正見；一切見：學、無學等諸見。",
    "T25n1509_083:0641a16_23": "行者，十六行。",
    "T25n1509_083:0641a16_24": "善知須陀洹者，人也；須陀洹道者，見諦道也；須陀洹果，第十六心、心數法及無漏戒等諸法。",
    "T25n1509_083:0641a18_25": "乃至佛亦如是。",
    "T25n1509_083:0641a18_26": "善知諸根者，善分別二十二根。",
    "T25n1509_083:0641a19_27": "有人言：觀可度眾生根有利鈍，具足者可度，不具足者未可度。",
    "T25n1509_083:0641a21_28": "又菩薩亦自知善根具足、不具足；如鳥子自知毛羽具足，爾乃可飛。",
    "T25n1509_083:0641a22_29": "慧者，一切智慧總相。",
    "T25n1509_083:0641a23_30": "疾慧者，速知諸法。",
    "T25n1509_083:0641a23_31": "有人雖疾而智力不強，如馬雖疾而力弱；有人雖有強智力而不利，譬如鈍斧雖有大力，不能破物。",
    "T25n1509_083:0641a26_32": "出慧者，於種種難中能自拔出，亦能於諸煩惱中自拔出三界入涅槃。",
    "T25n1509_083:0641a27_33": "達慧者，究盡通達，於佛法中乃至漏盡、得涅槃，破壞諸法到法性中。",
    "T25n1509_083:0641a29_34": "廣慧者，道俗種種經書論議，於佛法中有無，無不悉知。",
    "T25n1509_083:0641b01_35": "深慧者，觀一切法無量、無相、不可思議。",
    "T25n1509_083:0641b02_36": "世間深智慧者，能知久遠事，利中有衰、衰中有利。",
    "T25n1509_083:0641b03_37": "大慧者，總具上諸慧名為大。",
    "T25n1509_083:0641b04_38": "又復一切眾生中佛為大，諸法中般若為大；知佛、信法，與大法和合，故名為大。",
    "T25n1509_083:0641b06_39": "無等慧者，於般若中不著般若，能如是深入，更無異法可喻。",
    "T25n1509_083:0641b07_40": "復次，菩薩漸漸行道，到不可思議性中，無有與等者，故名無等。",
    "T25n1509_083:0641b09_41": "寶慧者，如如意寶，自無定色，隨前物而變；般若亦如是，自無定相，隨諸法行。",
    "T25n1509_083:0641b11_42": "又如如意珠，隨願皆得；般若亦如是，有人行者能得佛願，何況餘者！",
    "T25n1509_083:0641b12_43": "過去已滅、未來未起，不得言有、不得言無，於是中能行實相，是名善知。",
    "T25n1509_083:0641b14_44": "現在法念念生滅故不可知，而能通達，是名善知現在世。",
    "T25n1509_083:0641b15_45": "方便名欲成辦其事，能具足因緣多少得所，於中不令有失。",
    "T25n1509_083:0641b17_46": "如菩薩雖行空，不證實際；雖行福德，亦復不著。",
    "T25n1509_083:0641b18_47": "待眾生者，如估客、大將雖乘駃馬能疾到所止，故待眾人；菩薩亦如是，乘智慧駃馬，雖能疾入涅槃，亦待眾生故不入。",
    "T25n1509_083:0641b21_48": "善知眾生種種善惡心。",
    "T25n1509_083:0641b22_0": "深心者，現在雖惡，其本則好；如父母撾子，外惡內善；如佛度鴦崛魔羅，知其淺心雖惡，深心實善。",
    "T25n1509_083:0641b24_1": "菩薩觀眾生信等五善根，從深心中來，是時可度。",
    "T25n1509_083:0641b25_2": "義者有二，亦法、亦名。",
    "T25n1509_083:0641b26_0": "語者語言，以名字名物。",
    "T25n1509_083:0641b26_1": "得義無礙、法無礙故，名善知義。",
    "T25n1509_083:0641b27_2": "辭無礙、樂說無礙故，名善知語。",
    "T25n1509_083:0641b28_3": "菩薩住是二善知中，能以三乘度眾生，是名善知分別三乘。",
    "T25n1509_083:0641b29_4": "如是難解故解說，易解者不說。",
    "T25n1509_083:0641c01_5": "問曰：何以故先說「善知色乃至識」，後說「知眾、界、入」？",
    "T25n1509_083:0641c02_6": "何以先說「善知緣」，後說「因、次第、緣、增上」？",
    "T25n1509_083:0641c03_7": "答曰：先廣說，後略說。",
    "T25n1509_083:0641c04_8": "復有人言：「先五眾有三種：善、不善、無記。",
    "T25n1509_083:0641c05_0": "戒眾等五，亦名為五眾。」",
    "T25n1509_083:0641c05_1": "緣，先略說，後廣說。",
    "T25n1509_083:0641c06_0": "大智度論釋三惠品第七十",
    "T25n1509_083:0641c07_0": "【經】須菩提白佛言：「世尊！",
    "T25n1509_083:0641c07_1": "菩薩摩訶薩云何行般若波羅蜜？",
    "T25n1509_083:0641c08_2": "云何生般若波羅蜜？",
    "T25n1509_083:0641c08_3": "云何修般若波羅蜜？」",
    "T25n1509_083:0641c09_4": "佛言：「色寂滅故，色空故，色虛誑故，色不堅實故，應行般若波羅蜜。",
    "T25n1509_083:0641c10_5": "受、想、行、識亦如是。",
    "T25n1509_083:0641c11_6": "如汝所問：『云何生般若波羅蜜？』",
    "T25n1509_083:0641c11_7": "如虛空生故，應生般若波羅蜜。",
    "T25n1509_083:0641c12_8": "如汝所問：『云何修般若波羅蜜？』",
    "T25n1509_083:0641c13_9": "修諸法破壞故，應修般若波羅蜜。」",
    "T25n1509_083:0641c14_10": "須菩提言：「世尊！",
    "T25n1509_083:0641c14_11": "行般若波羅蜜、生般若波羅蜜、修般若波羅蜜，應幾時？」",
    "T25n1509_083:0641c15_12": "佛言：「從初發意乃至坐道場，應行、應生、應修般若波羅蜜。」",
    "T25n1509_083:0641c17_13": "須菩提白佛言：「世尊！",
    "T25n1509_083:0641c17_14": "次第心應行般若波羅蜜？」",
    "T25n1509_083:0641c18_15": "佛言：「常不捨薩婆若心，不令餘念得入，為行般若波羅蜜、為生般若波羅蜜、為修般若波羅蜜。",
    "T25n1509_083:0641c20_16": "若心、心數法不行故，為行般若波羅蜜、為生般若波羅蜜、為修般若波羅蜜。」",
    "T25n1509_083:0641c22_17": "須菩提白佛言：「世尊！",
    "T25n1509_083:0641c22_18": "菩薩摩訶薩修般若波羅蜜，當得薩婆若不？」",
    "T25n1509_083:0641c23_19": "佛言：「不。」",
    "T25n1509_083:0641c23_20": "「世尊！",
    "T25n1509_083:0641c24_0": "不修般若波羅蜜，得薩婆若不？」",
    "T25n1509_083:0641c24_1": "佛言：「不。」",
    "T25n1509_083:0641c24_2": "「世尊！",
    "T25n1509_083:0641c25_0": "修不修，得薩婆若不？」",
    "T25n1509_083:0641c25_1": "佛言：「不。」",
    "T25n1509_083:0641c25_2": "「世尊！",
    "T25n1509_083:0641c25_3": "非修非不修，得薩婆若不？」",
    "T25n1509_083:0641c26_4": "佛言：「不。」",
    "T25n1509_083:0641c26_5": "「世尊！",
    "T25n1509_083:0641c26_6": "若不爾，云何當得薩婆若？」",
    "T25n1509_083:0641c27_7": "佛言：「菩薩摩訶薩得薩婆若，如如相。」",
    "T25n1509_083:0641c28_8": "「世尊！",
    "T25n1509_083:0641c28_9": "云何如如相？」",
    "T25n1509_083:0641c28_10": "「如實際。」",
    "T25n1509_083:0641c28_11": "「云何如實際？」",
    "T25n1509_083:0641c29_12": "「如法性。」",
    "T25n1509_083:0641c29_13": "「云何如法性？」",
    "T25n1509_083:0641c29_14": "「如我性、眾生性、壽命性。」",
    "T25n1509_083:0642a01_15": "「世尊！",
    "T25n1509_083:0642a01_16": "云何我性、眾生性、壽命性？」",
    "T25n1509_083:0642a01_17": "佛告須菩提：「於汝意云何？",
    "T25n1509_083:0642a02_18": "我、眾生、壽命法可得不？」",
    "T25n1509_083:0642a02_19": "須菩提言：「不可得。」",
    "T25n1509_083:0642a03_20": "佛言：「若我、眾生、壽命不可得，云何當說有我性、眾生性、壽命性？",
    "T25n1509_083:0642a04_21": "若般若波羅蜜中不說有一切法，當得一切種智。」",
    "T25n1509_083:0642a05_22": "須菩提言：「世尊！",
    "T25n1509_083:0642a06_23": "但般若波羅蜜是不可說？",
    "T25n1509_083:0642a06_24": "禪波羅蜜乃至檀波羅蜜亦不可說？」",
    "T25n1509_083:0642a07_25": "佛告須菩提：「般若波羅蜜不可說，檀波羅蜜乃至一切法——若有為、若無為，若聲聞法、若辟支佛法、若菩薩法、若佛法，亦不可說。」",
    "T25n1509_083:0642a10_26": "「世尊！",
    "T25n1509_083:0642a10_27": "若一切法不可說，云何說是地獄、是畜生、是餓鬼、是人、是天，是須陀洹、是斯陀含、阿那含、阿羅漢、辟支佛，是諸佛？」",
    "T25n1509_083:0642a13_28": "佛告須菩提：「於汝意云何？",
    "T25n1509_083:0642a13_29": "是眾生名字實可得不？」",
    "T25n1509_083:0642a14_30": "「世尊！",
    "T25n1509_083:0642a14_31": "不可得。」",
    "T25n1509_083:0642a14_32": "佛言：「若眾生不可得，云何當說有地獄、餓鬼、畜生、人、天、須陀洹乃至佛？",
    "T25n1509_083:0642a16_33": "如是，須菩提！",
    "T25n1509_083:0642a16_34": "菩薩摩訶薩行般若波羅蜜時，應當學一切法不可說。」",
    "T25n1509_083:0642a17_35": "須菩提言：「世尊！",
    "T25n1509_083:0642a18_36": "菩薩摩訶薩學般若波羅蜜時，應學色、受、想、行、識，乃至應學一切種智？」",
    "T25n1509_083:0642a19_37": "佛告須菩提：「是菩薩摩訶薩學般若波羅蜜時，應學色不增不減，乃至應學一切種智不增不減。」",
    "T25n1509_083:0642a22_38": "須菩提言：「世尊！",
    "T25n1509_083:0642a22_39": "云何色不增不減學？",
    "T25n1509_083:0642a22_40": "乃至一切種智不增不減學？」",
    "T25n1509_083:0642a23_41": "佛言：「不生不滅故學。」",
    "T25n1509_083:0642a24_42": "「世尊！",
    "T25n1509_083:0642a24_43": "云何名不生不滅學？」",
    "T25n1509_083:0642a24_44": "佛言：「不起不作諸行業若有、若無故。」",
    "T25n1509_083:0642a25_45": "「世尊！",
    "T25n1509_083:0642a25_46": "云何不起不作諸行業若有、若無？」",
    "T25n1509_083:0642a26_47": "佛言：「觀諸法自相空故。」",
    "T25n1509_083:0642a26_48": "「世尊！",
    "T25n1509_083:0642a27_49": "云何應觀諸法自相空？」",
    "T25n1509_083:0642a27_50": "佛言：「應觀色、色相空，應觀受想行識、識相空；應觀眼、眼相空，乃至意，色乃至法，眼識界乃至意識界、意識界相空；應觀內空、內空相空，乃至應觀自相空、自相空相空；應觀四禪、四禪相空，乃至滅受想定、滅受想定相空；應觀四念處、四念處相空，乃至阿耨多羅三藐三菩提、阿耨多羅三藐三菩提相空。",
    "T25n1509_083:0642b05_51": "如是，須菩提！",
    "T25n1509_083:0642b05_52": "菩薩行般若波羅蜜時，應行諸法自相空。」",
    "T25n1509_083:0642b06_53": "「世尊！",
    "T25n1509_083:0642b06_54": "若色、色相空，乃至阿耨多羅三藐三菩提、阿耨多羅三藐三菩提相空，云何菩薩摩訶薩應行般若波羅蜜？」",
    "T25n1509_083:0642b09_0": "佛言：「不行，是名行般若波羅蜜。」",
    "T25n1509_083:0642b09_1": "「世尊！",
    "T25n1509_083:0642b09_2": "云何不行是行般若波羅蜜？」",
    "T25n1509_083:0642b10_3": "佛言：「般若波羅蜜不可得故，菩薩不可得，行亦不可得，行者、行法、行處亦不可得故，是名菩薩摩訶薩行不行般若波羅蜜，一切諸戲論不可得故。」",
    "T25n1509_083:0642b13_4": "「世尊！",
    "T25n1509_083:0642b14_0": "若不行是菩薩摩訶薩行般若波羅蜜，從初發意菩薩，云何行般若波羅蜜？」",
    "T25n1509_083:0642b15_1": "「須菩提！",
    "T25n1509_083:0642b15_2": "菩薩從初發意已來，應學空無所得法。",
    "T25n1509_083:0642b16_3": "是菩薩用無所得法故布施、持戒、忍辱、精進、禪定，以無所得法故修智慧，乃至一切種智亦如是。」",
    "T25n1509_083:0642b18_4": "須菩提白佛言：「世尊！",
    "T25n1509_083:0642b19_5": "云何名有所得？",
    "T25n1509_083:0642b19_6": "云何名無所得？」",
    "T25n1509_083:0642b20_7": "佛告須菩提：「諸有二者，是有所得；無有二者，是無所得。」",
    "T25n1509_083:0642b21_8": "「世尊！",
    "T25n1509_083:0642b21_9": "何等是二有所得？",
    "T25n1509_083:0642b21_10": "何等是不二無所得？」",
    "T25n1509_083:0642b22_11": "佛言：「眼、色為二，乃至意、法為二，乃至阿耨多羅三藐三菩提、佛為二，是名為二。」",
    "T25n1509_083:0642b24_12": "「世尊！",
    "T25n1509_083:0642b24_13": "從有所得中無所得？",
    "T25n1509_083:0642b24_14": "從無所得中無所得？」",
    "T25n1509_083:0642b25_15": "佛言：「不從有所得中無所得，不從無所得中無所得。",
    "T25n1509_083:0642b26_16": "須菩提！",
    "T25n1509_083:0642b26_17": "有所得、無所得平等，是名無所得。",
    "T25n1509_083:0642b27_18": "如是，須菩提！",
    "T25n1509_083:0642b27_19": "菩薩摩訶薩於有所得、無所得平等法中應學！",
    "T25n1509_083:0642b28_20": "須菩提！",
    "T25n1509_083:0642b29_0": "菩薩摩訶薩如是學般若波羅蜜，是名無所得者，無有過失。」",
    "T25n1509_083:0642c01_1": "須菩提白佛言：「世尊！",
    "T25n1509_083:0642c01_2": "若菩薩行般若波羅蜜，不行有所得、不行無所得，云何從一地至一地，得一切種智？」",
    "T25n1509_083:0642c03_3": "佛告須菩提：「菩薩摩訶薩行般若波羅蜜時，不住有所得中，從一地至一地。",
    "T25n1509_083:0642c05_4": "何以故？",
    "T25n1509_083:0642c05_5": "有所得中住，不能從一地至一地。",
    "T25n1509_083:0642c06_6": "何以故？",
    "T25n1509_083:0642c06_7": "須菩提！",
    "T25n1509_083:0642c06_8": "無所得是般若波羅蜜相，無所得是阿耨多羅三藐三菩提相，無所得亦是行般若波羅蜜者相。",
    "T25n1509_083:0642c08_9": "須菩提！",
    "T25n1509_083:0642c09_10": "菩薩摩訶薩應如是行般若波羅蜜！」",
    "T25n1509_083:0642c09_11": "須菩提白佛言：「世尊！",
    "T25n1509_083:0642c10_12": "若般若波羅蜜不可得，阿耨多羅三藐三菩提亦不可得，行般若波羅蜜者亦不可得，云何菩薩摩訶薩分別諸法相，是色，是受、想、行、識，乃至是阿耨多羅三藐三菩提？」",
    "T25n1509_083:0642c14_13": "佛告須菩提：「菩薩摩訶薩行般若波羅蜜時，不得色，不得受、想、行、識，乃至不得阿耨多羅三藐三菩提。」",
    "T25n1509_083:0642c16_14": "「世尊！",
    "T25n1509_083:0642c16_15": "若菩薩摩訶薩行般若波羅蜜時，色不可得，乃至阿耨多羅三藐三菩提不可得，云何具足檀波羅蜜乃至具足般若波羅蜜，入菩薩法位中；入已，淨佛國土、成就眾生，得一切種智；得一切種智已，轉法輪、作佛事，度眾生生死？」",
    "T25n1509_083:0642c21_16": "佛告須菩提：「菩薩摩訶薩不為色故行般若波羅蜜，乃至不為阿耨多羅三藐三菩提故行般若波羅蜜。」",
    "T25n1509_083:0642c24_17": "須菩提白佛言：「世尊！",
    "T25n1509_083:0642c24_18": "菩薩為何事故行般若波羅蜜？」",
    "T25n1509_083:0642c25_19": "佛言：「無所為故行般若波羅蜜。",
    "T25n1509_083:0642c26_0": "何以故？",
    "T25n1509_083:0642c26_1": "一切諸法無所為、無所作，般若波羅蜜亦無所為、無所作，阿耨多羅三藐三菩提亦無所為、無所作，菩薩亦無所為、無所作。",
    "T25n1509_083:0642c28_2": "如是，須菩提！",
    "T25n1509_083:0642c29_3": "菩薩摩訶薩應行般若波羅蜜無所為、無所作。」",
    "T25n1509_083:0643a02_0": "【論】釋曰：聽者聞種種讚般若功德，得善知一切事，而貴愛是般若波羅蜜，方便欲得。",
    "T25n1509_083:0643a04_0": "須菩提知眾人意，是故問佛：「世尊！",
    "T25n1509_083:0643a04_1": "云何行般若？",
    "T25n1509_083:0643a05_2": "云何生？",
    "T25n1509_083:0643a05_3": "云何修？」",
    "T25n1509_083:0643a05_4": "有人言：行者，在乾慧地；生者，得無生忍法；修者，得無生忍法後，以禪波羅蜜熏修般若。",
    "T25n1509_083:0643a07_5": "佛答：五眾是一切世間心所行結縛處，涅槃是寂滅相。",
    "T25n1509_083:0643a08_6": "菩薩以般若波羅蜜利智慧力故，能破五眾，通達令空，即是涅槃寂滅相。",
    "T25n1509_083:0643a10_7": "從寂滅出，住六情中，還念寂滅相，知世間諸法皆是空、虛誑、不堅實，是名般若。",
    "T25n1509_083:0643a12_8": "行般若，無定相故，不可得說若有、若無，言語道斷故。",
    "T25n1509_083:0643a13_9": "空如虛空，是故說「如虛空生」。",
    "T25n1509_083:0643a14_10": "又如虛空，虛空中無有法生，虛空亦不能有所生。",
    "T25n1509_083:0643a15_11": "所以者何？",
    "T25n1509_083:0643a15_12": "無法、無形、無觸，無作相故；般若波羅蜜亦如是。",
    "T25n1509_083:0643a16_13": "復有人言：有是虛空，但以常法、無作故不能生，是為定相。",
    "T25n1509_083:0643a18_14": "摩訶衍中，虛空名無法，不得說常、不得說無常，不得言有、不得言無，非有非無亦不可得；滅諸戲論，無染無著，亦無文字。",
    "T25n1509_083:0643a21_15": "般若波羅蜜亦如是，能觀世間似如虛空。",
    "T25n1509_083:0643a22_16": "是名「生般若波羅蜜」。",
    "T25n1509_083:0643a22_17": "菩薩得般若已，入甚深禪定，以般若力故，觀禪定及禪定緣皆破壞。",
    "T25n1509_083:0643a24_18": "何以故？",
    "T25n1509_083:0643a24_19": "般若波羅蜜捨一切法，不著相故。",
    "T25n1509_083:0643a25_20": "是名「修般若波羅蜜」。",
    "T25n1509_083:0643a25_21": "聽者作是念：「一切法皆有時節。」",
    "T25n1509_083:0643a26_22": "是故須菩提問：「般若波羅蜜應幾時行？」",
    "T25n1509_083:0643a27_23": "佛答：「從初發心乃至坐道場應行。」",
    "T25n1509_083:0643a28_24": "問曰：菩薩從初發心，應行十地、六波羅蜜、三十七品一切善法，何以但說行般若？",
    "T25n1509_083:0643b01_25": "答曰：須菩提但問般若故，佛答以行般若。",
    "T25n1509_083:0643b02_26": "又復是一切法皆與般若波羅蜜和合，以般若大故，不說餘法。",
    "T25n1509_083:0643b03_27": "問曰：般若波羅蜜無量無限，何以故以道場為限？",
    "T25n1509_083:0643b05_0": "答曰：先已答：是般若到佛心中轉名薩婆若。",
    "T25n1509_083:0643b06_1": "理雖一，名變故，言至道場應行。",
    "T25n1509_083:0643b06_2": "菩薩至道場，發意已來所得諸法皆捨；得無礙解脫故，皆通達三世。",
    "T25n1509_083:0643b08_3": "問曰：彈指頃六十念，念念生滅，云何「一心常念薩婆若，不令餘念得入」？",
    "T25n1509_083:0643b10_4": "答曰：心有二種：一者、念念生滅心，二者、相續次第生，總名一心。",
    "T25n1509_083:0643b11_5": "以相續次第生故，雖多，名為一心。",
    "T25n1509_083:0643b12_6": "是時，不令貪、恚等心相續得入。",
    "T25n1509_083:0643b13_7": "何以故？",
    "T25n1509_083:0643b13_8": "貪、恚等心久住則能障般若波羅蜜，念少則不能為害。",
    "T25n1509_083:0643b14_9": "此為新發意菩薩故說。",
    "T25n1509_083:0643b15_10": "復有大菩薩，雖行餘諸善法，皆與般若和合，能令念念中餘心不入。",
    "T25n1509_083:0643b16_11": "菩薩多於般若中起種種戲論及諸邪心，是故佛教常念薩婆若，不令餘念得入。",
    "T25n1509_083:0643b18_12": "常念者，心無餘向，縱使死急事至，不忘薩婆若。",
    "T25n1509_083:0643b19_13": "般若波羅蜜行相者，所謂心、心數法不行。",
    "T25n1509_083:0643b20_14": "問曰：凡夫人入無想定、若生無想天，聖人住有餘涅槃入滅盡定，一切聖人入無餘涅槃，心、心數法皆不行——是則心、心數法不行。",
    "T25n1509_083:0643b23_15": "菩薩行般若時，云何心、心數法不行？",
    "T25n1509_083:0643b24_16": "答曰：是事阿毘曇中說，非大乘中義。",
    "T25n1509_083:0643b25_17": "小乘、大乘種種差別，如先說。",
    "T25n1509_083:0643b26_18": "是故不應以阿毘曇難摩訶衍。",
    "T25n1509_083:0643b26_19": "復次，無相三昧中，色等諸相滅故名「無相」；以「無相」故，不應生心、心數法；此亦非無想定、滅盡定。",
    "T25n1509_083:0643b29_20": "問曰：無相義，佛種種說：或名見諦道——信行、法行為無相人，以疾故；或說無色定，想微細難覺故亦名無相；或以三解脫門中緣涅槃故名無相。",
    "T25n1509_083:0643c03_21": "是故不得但以無相故名心、心數法不行。",
    "T25n1509_083:0643c04_22": "乃至緣涅槃無相法，心、心數法不滅，何況緣有相法！",
    "T25n1509_083:0643c05_23": "答曰：見諦道中、無色定中說無相可爾。",
    "T25n1509_083:0643c06_24": "若言「緣涅槃無相法」，是事不然！",
    "T25n1509_083:0643c07_25": "佛常種種讚歎涅槃無相、無量、不可思議法，即是「無相無緣法」，汝云何言緣？",
    "T25n1509_083:0643c09_26": "問曰：滅男、女、色等相，故名無相，不言「無涅槃相」！",
    "T25n1509_083:0643c10_27": "行者取是涅槃相，生心、心數法，是名緣！",
    "T25n1509_083:0643c11_28": "答曰：佛說一切有為生法皆是魔網、虛誑、不實。",
    "T25n1509_083:0643c12_29": "若緣涅槃心、心數法是實，則失有為法虛誑相；若不實，不能見涅槃。",
    "T25n1509_083:0643c13_30": "是故汝言「涅槃有相可緣」，是事不爾！",
    "T25n1509_083:0643c14_31": "問曰：佛自說涅槃法有三相，云何言無相？",
    "T25n1509_083:0643c15_32": "答曰：是三相假名無實。",
    "T25n1509_083:0643c16_33": "何以故？",
    "T25n1509_083:0643c16_34": "破有為三相故說無生、無滅、無住無異，無為更無別相。",
    "T25n1509_083:0643c17_35": "復次，生相，先已種種因緣破生，畢竟不可得故，云何有無生？",
    "T25n1509_083:0643c19_36": "離有為相，無為相不可得。",
    "T25n1509_083:0643c19_37": "是故無為但有名字，無有自相。",
    "T25n1509_083:0643c20_38": "復次，佛法真實寂滅無戲論；若涅槃有相，即是有定相可取，便是戲論，戲論故而生諍訟；若諍訟瞋恚，尚不得生天人中，何況涅槃！",
    "T25n1509_083:0643c23_39": "是故如佛說：「涅槃，無相、無量、不可思議，滅諸戲論。」",
    "T25n1509_083:0643c24_40": "此涅槃相，即是般若波羅蜜，是故不應有心、心數法。",
    "T25n1509_083:0643c26_41": "如先品說：「菩薩行般若，離心、非心相。」",
    "T25n1509_083:0643c27_0": "若有非心相，應當難言：「無心相云何行般若？」",
    "T25n1509_083:0643c28_1": "今離此二邊，故不應難。",
    "T25n1509_083:0643c28_2": "復次，先世無明顛倒邪見因緣故，得是身。",
    "T25n1509_083:0643c29_3": "是身中心、心數法雖有善，因緣生故無自性，虛誑、不實；是善心果報，受人天福樂，皆是無常故，能生大苦，亦是虛誑、不實，何況不善、無記心！",
    "T25n1509_083:0644a03_4": "因虛誑故，果亦虛誑。",
    "T25n1509_083:0644a04_5": "般若波羅蜜真故，心、心數法不行。",
    "T25n1509_083:0644a05_6": "須菩提聞是「心、心數法不行」，故問佛：「世尊！",
    "T25n1509_083:0644a06_7": "修般若波羅蜜得薩婆若不？」",
    "T25n1509_083:0644a06_8": "佛言：「不。」",
    "T25n1509_083:0644a07_0": "何以故？",
    "T25n1509_083:0644a07_1": "修名常行積集，皆應是心、心數法力，是故言修。",
    "T25n1509_083:0644a08_2": "修尚不得，何況不修！",
    "T25n1509_083:0644a08_3": "修不修者，是般若無為法故不修，能觀實相故言修；二俱有過，故言不。",
    "T25n1509_083:0644a10_4": "問曰：若第三中有過，第四有何過，復言「不」？",
    "T25n1509_083:0644a11_5": "答曰：須菩提以取相著心問，故佛言「不」。",
    "T25n1509_083:0644a12_6": "以受「修不修」故有「非修非不修」，是故佛言「不」。",
    "T25n1509_083:0644a13_7": "若以不取相心說「非修非不修」，則無有過。",
    "T25n1509_083:0644a14_8": "須菩提四種問，佛皆不聽，心惑故，復問世尊：「今云何當得薩婆若？」",
    "T25n1509_083:0644a16_9": "佛答：「如如相。」",
    "T25n1509_083:0644a16_10": "如亦不解，是故佛言：「如實際。」",
    "T25n1509_083:0644a17_11": "問曰：〈如品〉中，須菩提自善說如，今云何有疑？",
    "T25n1509_083:0644a18_12": "答曰：是如無一定相，是故不得不問；若如有一定相者，便應已解。",
    "T25n1509_083:0644a19_13": "是如甚深無量故，須菩提有處解、有處不解；譬如大水，有人入深者、入淺者，皆名入水，不得言入淺者不入水。",
    "T25n1509_083:0644a22_14": "問曰：何以不以如喻實際，而以實際喻如？",
    "T25n1509_083:0644a23_15": "實際有何易解故譬喻？",
    "T25n1509_083:0644a23_16": "答曰：如、實際雖是一物，觀時異；如是諸法體性，實際是行者心取證。",
    "T25n1509_083:0644a25_17": "佛以須菩提得是實際為證，故以為譬喻。",
    "T25n1509_083:0644a26_18": "問曰：常說「法性」次「如」，「實際」次「法性」，今「法性」何以在後？",
    "T25n1509_083:0644a27_19": "答曰：今欲以我性、眾生性說畢竟空故，轉次在後。",
    "T25n1509_083:0644a28_20": "復次，從見諦道、學道中能觀諸法如。",
    "T25n1509_083:0644a29_21": "無學道中煩惱盡故，定心作證；定心作證故，於一切總相、別相中通達，名為法性。",
    "T25n1509_083:0644b02_22": "諸法本生處名為性，是故以法性喻實際。",
    "T25n1509_083:0644b03_23": "法性有聲聞分、有大乘分；須菩提於聲聞分中不疑，大乘分中有疑故問。",
    "T25n1509_083:0644b05_24": "佛欲以凡人所可解事為證，故言：「如我性、眾生性、壽命性。」",
    "T25n1509_083:0644b06_25": "須菩提更無所問，佛欲結句故，反問須菩提：「於汝意云何？",
    "T25n1509_083:0644b08_26": "我法相實有不？」",
    "T25n1509_083:0644b08_27": "須菩提得道，故言無。",
    "T25n1509_083:0644b09_28": "須陀洹尚不見我，何況阿羅漢！",
    "T25n1509_083:0644b09_29": "佛言：「汝以小乘鈍智尚不得我，何況佛！」",
    "T25n1509_083:0644b10_30": "佛以智慧求我不可得，云何可說？",
    "T25n1509_083:0644b11_31": "如我不可說有，一切法亦如是。",
    "T25n1509_083:0644b12_32": "菩薩能行是不可說法故，當得薩婆若。",
    "T25n1509_083:0644b13_33": "不可說者，不可分別若有、若無。",
    "T25n1509_083:0644b14_0": "須菩提問：「世尊！",
    "T25n1509_083:0644b14_1": "諸法若不可分別，云何分別說有地獄等五道、須陀洹等諸聖道？」",
    "T25n1509_083:0644b15_2": "佛答：「眾生無有定法，但有假名字，云何當分別說有地獄等？」",
    "T25n1509_083:0644b17_3": "眾生及諸聖人，從分別眾生等故有諸道名，眾生實不可得。",
    "T25n1509_083:0644b18_4": "「如是，須菩提！",
    "T25n1509_083:0644b19_0": "菩薩應如是學不可說般若波羅蜜。」",
    "T25n1509_083:0644b19_1": "須菩提問：「世尊！",
    "T25n1509_083:0644b20_2": "菩薩應學色等諸法，今何以言學一切法不可說？」",
    "T25n1509_083:0644b21_3": "佛答：「菩薩雖應學色等法，但應作不增不減故學。」",
    "T25n1509_083:0644b22_4": "不增不減義，如先說。",
    "T25n1509_083:0644b23_5": "此中佛自說得不增不減因緣：「若菩薩學不生不滅法，即是學不增不減。」",
    "T25n1509_083:0644b24_6": "須菩提問：「云何學不生不滅？」",
    "T25n1509_083:0644b25_7": "佛答：「不起不作諸行業若有、若無故。」",
    "T25n1509_083:0644b26_8": "有名三有：欲有、色有、無色有。",
    "T25n1509_083:0644b27_9": "無名斷滅邊，離八聖道強欲求滅。",
    "T25n1509_083:0644b27_10": "以是二事，凡夫人起諸行業若善、若不善。",
    "T25n1509_083:0644b28_11": "是菩薩知諸法實相，所謂不生不滅，是故不作三種業，不起業相應諸法，是名「無作解脫門」。",
    "T25n1509_083:0644c02_12": "不生不滅，是「無相解脫門」。",
    "T25n1509_083:0644c02_13": "復問世尊：「何等方便故，能不作不起諸行業？」",
    "T25n1509_083:0644c03_14": "佛答：「若菩薩能觀諸法自相空，所謂色、色相空，乃至阿耨多羅三藐三菩提、阿耨多羅三藐三菩提相空，菩薩爾時能作二事：一、能不作不起諸行業，二、能於一切法中行自相空。」",
    "T25n1509_083:0644c07_15": "復問世尊：「若色等法自相空，云何菩薩應般若波羅蜜中行？」",
    "T25n1509_083:0644c09_16": "佛答：「不行是名菩薩般若中行。」",
    "T25n1509_083:0644c09_17": "此中自說因緣：「般若波羅蜜體不可得，行者、行法、行處不可得。」",
    "T25n1509_083:0644c11_18": "法空故，般若波羅蜜不可得，行處亦不可得；眾生空故，行者不可得。",
    "T25n1509_083:0644c13_0": "一切戲論不可得故，菩薩不行，名為般若波羅蜜行。",
    "T25n1509_083:0644c14_1": "須菩提問：「若不行是般若行者，初發心菩薩云何應行般若？」",
    "T25n1509_083:0644c15_2": "須菩提意：若「不行為行」者，初發心菩薩心則迷悶；若「以行為行」者，是則顛倒，是故問。",
    "T25n1509_083:0644c17_3": "佛答：「初發心菩薩應學無所得法。」",
    "T25n1509_083:0644c18_4": "無所得法即是無行。",
    "T25n1509_083:0644c18_5": "學名以方便力漸漸行，所謂布施時，以無所得法故應布施。",
    "T25n1509_083:0644c20_6": "諸法實相畢竟空，畢竟空中無有可得若有、若無；菩薩住如是智慧心中，應若多若少布施；布施物、與者、受者平等觀故，所謂皆不可得。",
    "T25n1509_083:0644c23_7": "乃至薩婆若亦如是。",
    "T25n1509_083:0644c23_8": "須菩提作是念：「有所得故則是世間顛倒，無所得故即是涅槃。」",
    "T25n1509_083:0644c25_9": "是故問佛：「云何有所得？",
    "T25n1509_083:0644c25_10": "云何無所得？」",
    "T25n1509_083:0644c26_11": "佛略答：「二相是有所得；無二相是無所得。」",
    "T25n1509_083:0644c27_0": "二相者，眼一、色一，兩一和合名為二。",
    "T25n1509_083:0644c27_1": "以眼故知是色，以色故知是眼，眼、色是相待法。",
    "T25n1509_083:0644c28_2": "問曰：若不見色時亦有眼，云何眼不離色？",
    "T25n1509_083:0644c29_3": "答曰：以曾見色故名為眼，今雖不觀色，以本為名。",
    "T25n1509_083:0645a02_4": "是故一切有為法皆屬因緣，因屬果，果屬緣，無有定自在者。",
    "T25n1509_083:0645a03_5": "乃至意、法，菩薩、佛，亦如是。",
    "T25n1509_083:0645a04_6": "凡夫無智，各各分別，作善、不善業；智者知是二法皆虛誑、屬因緣，不以是二為二。",
    "T25n1509_083:0645a06_7": "須菩提問：「是二法即是有所得，不二法即是無所得。",
    "T25n1509_083:0645a07_8": "世尊！",
    "T25n1509_083:0645a07_9": "從有所得法中無所得？",
    "T25n1509_083:0645a08_10": "從無所得法中無所得？」",
    "T25n1509_083:0645a08_11": "為緣諸法取相行道故，得是畢竟空無所得？",
    "T25n1509_083:0645a09_12": "為不作緣不取相不行道故，得是畢竟空無所得？",
    "T25n1509_083:0645a10_13": "若有所得中無所得者，有所得即是顛倒，行顛倒云何得實？",
    "T25n1509_083:0645a12_14": "若無所得中得無所得者，無所得即是無所有，無所有云何能生無所有？",
    "T25n1509_083:0645a14_0": "佛以二俱過故皆不聽。",
    "T25n1509_083:0645a14_1": "有所得、無所得二事皆能平等觀。",
    "T25n1509_083:0645a15_2": "平等即是畢竟空、無所得。",
    "T25n1509_083:0645a15_3": "因無所得破有所得，事既辦亦捨無所得。",
    "T25n1509_083:0645a17_0": "如是菩薩於有所得、無所得平等般若中應學。",
    "T25n1509_083:0645a18_1": "若菩薩能如是學，是名真無所得者，無有過失。",
    "T25n1509_083:0645a19_2": "從一地至一地，義亦如是。",
    "T25n1509_083:0645a19_3": "須菩提問：「世尊！",
    "T25n1509_083:0645a20_4": "若般若不可得、菩提不可得、菩薩不可得，云何菩薩學般若，分別諸法相——所謂惱相是色，苦樂相是受等？",
    "T25n1509_083:0645a22_5": "若菩薩行般若波羅蜜，色等法不可得，云何能具足檀波羅蜜等諸善法？",
    "T25n1509_083:0645a24_6": "云何能入菩薩位中？」",
    "T25n1509_083:0645a24_7": "如經中廣說。",
    "T25n1509_083:0645a25_8": "佛語須菩提：「菩薩不以得色等諸法相故行般若。」",
    "T25n1509_083:0645a26_9": "復問：「為何等事故行般若？」",
    "T25n1509_083:0645a26_10": "佛答：「以無所得故行般若。",
    "T25n1509_083:0645a27_11": "何以故？",
    "T25n1509_083:0645a27_12": "一切法空、無相、無作、無起，般若波羅蜜、菩薩、菩提亦無相、無作、無起。",
    "T25n1509_083:0645a29_13": "菩薩為一切法實相故行般若，非以顛倒故。",
    "T25n1509_083:0645b01_14": "須菩提！",
    "T25n1509_083:0645b01_15": "菩薩應如是無作般若中行無作、無起故。」",
    "T25n1509_083:0645b03_0": "大智度論卷第八十三"
}