{
    "T03n0187_011:0605b05_0": "方廣大莊嚴經卷第十一",
    "T03n0187_011:0605b07_0": "唐天竺三藏地婆訶羅譯",
    "T03n0187_011:0605b08_0": "轉法輪品第二十六之一",
    "T03n0187_011:0605b09_0": "爾時佛告諸比丘：「如來所作已辦，棄捨重擔，拔煩惱根，淨諸塵垢，摧滅外道，降伏魔軍，入佛甚深微妙之理，已得知見，成就十力、四無所畏、十八不共，一切佛法無不具足，五眼清淨觀察世間。",
    "T03n0187_011:0605b13_1": "作是思惟：『誰應最初堪受我法？",
    "T03n0187_011:0605b14_2": "根性淳熟易可調柔，於所聞義速能開悟，清淨離染薄貪瞋癡，於我所說而無忽忘，能令示教不生劬勞，若有所聞永無退失？』",
    "T03n0187_011:0605b17_3": "作是念已，觀彼外道羅摩之子聰明有智，雖具煩惱三垢微薄。",
    "T03n0187_011:0605b18_4": "『若聞我法速能證知，彼得非想非非想定，常為弟子演說修習，今在何處？』",
    "T03n0187_011:0605b20_5": "以佛眼觀，見其命終已經七日。",
    "T03n0187_011:0605b21_6": "時有諸天頂禮我足而白我言：『世尊！",
    "T03n0187_011:0605b22_7": "彼人命終經於七日。",
    "T03n0187_011:0605b22_8": "如來為菩薩時，已能先知如來有大智力，其人若不命終堪受正法。』」",
    "T03n0187_011:0605b24_9": "復告諸比丘：「彼羅摩子不聞我法，遂便命終，若不命終我當最初為其說法，彼若聞已即能證知。",
    "T03n0187_011:0605b27_0": "「爾時世尊復作是念：『誰應最初堪受我法？",
    "T03n0187_011:0605b28_0": "根性淳熟易可調柔，於所聞法速能開悟，清淨離染薄貪瞋癡，於我所說而無忽忘，能令示教不生劬勞，若有所聞永無退失？』",
    "T03n0187_011:0605c02_0": "作是念已，觀彼外道阿羅邏仙人聰明有智，雖具煩惱三垢微薄。",
    "T03n0187_011:0605c03_1": "『若聞我法速能證知，今為所在？』",
    "T03n0187_011:0605c04_2": "以佛眼觀，見其命終已經三日。",
    "T03n0187_011:0605c05_3": "又於是時虛空諸天作如是言：『彼仙命終經於三日，如來為菩薩時，已能先知如來有大智力，其人若不命終堪受正法。』",
    "T03n0187_011:0605c07_4": "「復告諸比丘：『彼阿羅邏不聞我法遂便命終，若不命終，我當最初為其說法，彼若聞已即能證知。』",
    "T03n0187_011:0605c10_5": "爾時世尊復作是念：『誰應最初堪受我法？",
    "T03n0187_011:0605c11_6": "根性淳熟易可調柔，於所聞法速能開悟，清淨離染薄貪瞋癡，於我所說而無忽忘，能令示教不生劬勞，若有所聞永無退失？』",
    "T03n0187_011:0605c14_7": "作是念已，觀見五跋陀羅，根性已熟易可調柔。",
    "T03n0187_011:0605c15_8": "『於所聞法必能開悟，清淨離染三垢微薄，於我所說而無忽忘，能令示教不生劬勞；若不於我得聞正法，復當退失。",
    "T03n0187_011:0605c18_9": "我昔苦行之時謹心事我，我當最初為彼五人轉正法輪，彼能了知，具足施戒善法圓滿，解脫現前離諸障礙。』",
    "T03n0187_011:0605c20_10": "即以佛眼觀見五跋陀羅，在波羅奈鹿野苑中。」",
    "T03n0187_011:0605c22_0": "佛告諸比丘：「爾時如來作是念已，從菩提樹向迦尸國波羅奈城，振動三千大千世界。",
    "T03n0187_011:0605c24_1": "是時伽耶城傍有一外道，名阿字婆，遙見世尊即前問訊，在一面立而白佛言：『長老瞿曇！",
    "T03n0187_011:0605c26_2": "諸根恬靜端正可愛，身色晃耀如閻浮金及詹波花。",
    "T03n0187_011:0605c27_3": "仁者！",
    "T03n0187_011:0605c27_4": "修何梵行？",
    "T03n0187_011:0605c27_5": "師為是誰？",
    "T03n0187_011:0605c28_0": "從誰出家？",
    "T03n0187_011:0605c28_1": "進止威儀安隱乃爾。",
    "T03n0187_011:0605c28_2": "今從何來？",
    "T03n0187_011:0605c29_0": "復何所往？』",
    "T03n0187_011:0606a01_0": "「爾時世尊，以偈答曰：「『我本無有師，　　世無與我等，　　於法自能覺，　　證清淨無漏。』」",
    "T03n0187_011:0606a04_0": "「阿字婆言：『瞿曇！",
    "T03n0187_011:0606a04_1": "汝自謂是阿羅漢耶？』",
    "T03n0187_011:0606a04_2": "爾時世尊，重以偈答：「『我為世間，　　無上導師，　　當度一切，　　真阿羅漢。』」",
    "T03n0187_011:0606a08_0": "「阿字婆言：『瞿曇！",
    "T03n0187_011:0606a08_1": "汝自謂為佛耶？』",
    "T03n0187_011:0606a08_2": "如來答言：『我於世間最為殊勝，滅除一切煩惱惡法，我為正覺。』",
    "T03n0187_011:0606a10_3": "阿字婆言：『長老瞿曇！",
    "T03n0187_011:0606a10_4": "汝於今者為何所往？』",
    "T03n0187_011:0606a11_5": "世尊答言：『我今欲往波羅奈鹿野苑中，為諸盲冥眾生作大光明。』",
    "T03n0187_011:0606a12_6": "而說偈言：「『我往波羅奈，　　於鹿野苑中，　　為盲冥眾生，　　擊甘露法鼓，　　轉所未曾轉，　　無上勝法輪。』",
    "T03n0187_011:0606a17_0": "「時阿字婆辭佛南行。",
    "T03n0187_011:0606a17_1": "如來北逝經伽耶城，城中有龍名曰善見，明日設齋奉請如來。",
    "T03n0187_011:0606a18_2": "如來食訖往盧醯多婆蘇都村，次復至多羅聚落，次復經娑羅村，如是遊歷，皆為長者居士奉獻飲食，次第而行至恒河邊。",
    "T03n0187_011:0606a21_3": "是時河水瀑集平流彌岸，世尊欲渡，問彼船人，答言：『與我價直當相濟耳。』",
    "T03n0187_011:0606a24_0": "「爾時世尊報船人言：『我無價直。』",
    "T03n0187_011:0606a24_1": "船人言：『若無價直終不相濟。』",
    "T03n0187_011:0606a25_2": "如來爾時飛騰虛空達于彼岸。",
    "T03n0187_011:0606a26_3": "船人見佛現是神通乃自責言：『我無所識，云何不渡如是聖人？』",
    "T03n0187_011:0606a27_4": "心生憂惱悶絕躃地良久乃蘇，詣頻婆娑羅王具陳所見。",
    "T03n0187_011:0606a29_5": "王聞是事即勅船人：『自今已往沙門求濟勿受價直。』",
    "T03n0187_011:0606b02_0": "「諸比丘！",
    "T03n0187_011:0606b02_1": "如來至波羅奈，於晨朝時著衣持鉢，入城乞食還至本處，飯食訖詣鹿野苑中。",
    "T03n0187_011:0606b04_2": "時五跋陀羅遙見世尊共相謂言：『沙門瞿曇！",
    "T03n0187_011:0606b05_3": "放逸貪著不能持戒，欲斷煩惱尋復退墮便失禪定，先修苦行尚無所能，何況今日恣受美食安樂而住？",
    "T03n0187_011:0606b07_4": "是懈怠人明非道器，我等今者不須敬問，敷置坐處給水洗足，施設飯食一切莫為，隨其自來不應為起，彼若欲坐當指卑座令其就坐。』",
    "T03n0187_011:0606b11_0": "唯阿若憍陳如不同眾心。",
    "T03n0187_011:0606b11_1": "爾時世尊漸近五人所居之處，是時五人皆自不安，如鳥在籠為火所逼。",
    "T03n0187_011:0606b13_2": "比丘當知！",
    "T03n0187_011:0606b13_3": "世間眾生無有覩佛得安坐者。",
    "T03n0187_011:0606b14_4": "是時五人皆違本要，不覺忽然俱起迎佛，或有敷置坐具，或有給水洗足，或有撰履或有持衣，皆言：『善來，長老瞿曇！",
    "T03n0187_011:0606b17_5": "請坐勝座。』",
    "T03n0187_011:0606b17_6": "爾時世尊坐彼座已，五人於前禮拜問訊，在一面立，而白佛言：『長老瞿曇！",
    "T03n0187_011:0606b19_7": "面目端正諸根寂靜，身相光明如閻浮金及詹波花，瞿曇！",
    "T03n0187_011:0606b20_8": "今者應證出世聖種智耶？』",
    "T03n0187_011:0606b22_0": "「爾時世尊語五人言：『汝等不應稱喚如來為長老也，令汝長夜無所利益。』",
    "T03n0187_011:0606b23_1": "又語五人：『我已證得甘露之法，我今能知向甘露道，我即是佛具一切智，寂靜無漏心得自在。",
    "T03n0187_011:0606b26_2": "汝等須來，當示汝法教授於汝，汝應聽受如說修行，即於現身得盡諸漏，智慧明了解脫而住，梵行成就，所作皆辦不受後有。』",
    "T03n0187_011:0606b29_0": "又告五人：『汝昔嫌我俱作是言：「長老瞿曇耽著世樂，不堅持戒欲斷煩惱便即退墮。」",
    "T03n0187_011:0606c02_0": "我適近汝各自不安，是故當知不得稱呼如來為長老也。』",
    "T03n0187_011:0606c03_1": "五跋陀羅俱白佛言：『世尊！",
    "T03n0187_011:0606c04_0": "我今願得於佛法中而為沙門。』",
    "T03n0187_011:0606c04_1": "佛言：『善來比丘！』",
    "T03n0187_011:0606c05_2": "鬚髮自落法服著身便成沙門，鬚髮長短如剃經七日，威儀整肅如百臘比丘，即從座起頂禮佛足懺悔先罪，即於如來為大師想，尊重瞻仰生歡喜心。",
    "T03n0187_011:0606c09_0": "「爾時世尊入池澡浴，浴訖復於一處靜坐思惟：『過去諸佛當於何座而轉法輪？』",
    "T03n0187_011:0606c10_1": "作是念時，忽於是處有千寶座從地涌出，如來爾時從本座起，恭敬圍遶初三高座，至第四座結加趺坐。",
    "T03n0187_011:0606c13_2": "時五跋陀羅頂禮佛足坐於佛前。",
    "T03n0187_011:0606c14_3": "諸比丘！",
    "T03n0187_011:0606c14_4": "爾時世尊放大光明，其光遍照三千大千世界，於光明網中，而說頌曰：「『從彼兜率宮，　　降生龍毘園，　　梵釋咸承捧，　　威猛如師子。",
    "T03n0187_011:0606c18_0": "　　十方行七步，　　曾無迷惑心，　　即以梵音詞，　　而作如是唱。",
    "T03n0187_011:0606c20_0": "　　我今於一切，　　為最尊最勝，　　捨轉輪王位，　　當利益眾生。",
    "T03n0187_011:0606c22_0": "　　六年苦行已，　　即詣菩提座，　　降伏諸魔軍，　　疾成無上道。",
    "T03n0187_011:0606c24_0": "　　梵釋諸天眾，　　勸請轉法輪，　　哀慜諸世間，　　嘿然而受請。",
    "T03n0187_011:0606c26_0": "　　以堅固願力，　　向於鹿苑中，　　仙人所墮處，　　演說無上法。",
    "T03n0187_011:0606c28_0": "　　此法無數劫，　　修習之所證，　　汝等樂聞者，　　速應來聽受。",
    "T03n0187_011:0607a01_0": "　　人天身難得，　　佛出世甚難，　　聞法起信心，　　斯人亦復難。",
    "T03n0187_011:0607a03_0": "　　汝不生八難，　　今獲人天身，　　值佛聞正法，　　而能有淨信。",
    "T03n0187_011:0607a05_0": "　　汝於百千劫，　　未曾聞正法，　　今者得值遇，　　宜應善修習。』」",
    "T03n0187_011:0607a07_0": "佛告諸比丘：「光明網中說如是偈，覺悟三千大千世界一切人天等眾，『汝可速來！",
    "T03n0187_011:0607a08_1": "今佛世尊轉于法輪。』",
    "T03n0187_011:0607a09_2": "諸天龍等聞是語已，從其本宮來詣佛所。",
    "T03n0187_011:0607a10_3": "爾時地神以神通力，令此道場縱廣正等七百由旬，種種莊嚴周遍清淨，虛空天神復將種種幢幡寶蓋以為嚴飾，欲界色界諸天子等，將八萬四千寶師子座置道場中，各自請言：『世尊！",
    "T03n0187_011:0607a14_4": "哀慜我故，為坐此座轉正法輪。』",
    "T03n0187_011:0607a16_0": "「諸比丘！",
    "T03n0187_011:0607a16_1": "爾時東西南北四維上下十方剎土，無量拘胝諸菩薩眾，宿植德本來至佛所，頂禮佛足右繞三匝，合掌恭敬勸請如來轉于法輪。",
    "T03n0187_011:0607a19_2": "十方三千大千世界，所有釋梵護世及餘無量諸天子眾，皆悉頂禮佛足右繞三匝合掌向佛，勸請如來轉于法輪。",
    "T03n0187_011:0607a21_3": "是諸眾會咸作是言：『唯願世尊！",
    "T03n0187_011:0607a22_4": "利益安樂慜念諸眾生故，雨大法雨，建大法幢，吹大法螺，擊大法鼓。』」",
    "T03n0187_011:0607a25_0": "佛告諸比丘：「爾時眾中有一菩薩，名曰轉法，持眾寶輪備有千輻，莊嚴綺麗不可稱比，放千光明。",
    "T03n0187_011:0607a27_1": "又以花鬘寶鈴微妙繒綵無量寶具以為嚴飾。",
    "T03n0187_011:0607a28_2": "由是菩薩先願力故，感此輪生，供養如來過去諸佛，皆有此輪然後轉法。",
    "T03n0187_011:0607b01_3": "時彼菩薩持是輪寶，奉獻如來而說偈言：「『尊憶過去時，　　然燈佛授記，　　當得成正覺，　　號名曰牟尼。",
    "T03n0187_011:0607b05_0": "　　我亦於彼時，　　發此弘誓願，　　導師得成佛，　　當奉此輪寶。",
    "T03n0187_011:0607b07_0": "　　一切人天等，　　及諸菩薩眾，　　其數無有量，　　皆為轉法輪。",
    "T03n0187_011:0607b09_0": "　　各以己神力，　　齎種種供具，　　寶臺花蓋等，　　窮劫說不盡。",
    "T03n0187_011:0607b11_0": "　　三千大千界，　　天人阿修羅，　　諸龍神眾等，　　咸悉一心請。』」",
    "T03n0187_011:0607b13_0": "佛告諸比丘：「如來於初夜時默然而過，於中夜分安慰大眾令生歡喜，至後夜已喚五跋陀羅而告之言：『汝等應知！",
    "T03n0187_011:0607b15_1": "出家之人有二種障。",
    "T03n0187_011:0607b16_2": "何等為二？",
    "T03n0187_011:0607b16_3": "一者心著欲境而不能離，是下劣人無識凡愚非聖所行，不應道理，非解脫因，非離欲因，非神通因，非成佛因，非涅槃因。",
    "T03n0187_011:0607b19_4": "二者不正思惟，自苦其身而求出離，過現未來皆受苦報。",
    "T03n0187_011:0607b20_5": "比丘！",
    "T03n0187_011:0607b21_0": "汝等當捨如是二邊，我今為汝說於中道，汝應諦聽常勤修習。",
    "T03n0187_011:0607b22_1": "何謂中道？",
    "T03n0187_011:0607b22_2": "正見、正思惟、正語、正業、正命、正精進、正念、正定，如是八法名為中道。』」",
    "T03n0187_011:0607b25_0": "佛告諸比丘：「有四聖諦。",
    "T03n0187_011:0607b25_1": "何等為四？",
    "T03n0187_011:0607b25_2": "所謂苦諦、苦集諦、苦滅諦、證苦滅道諦。",
    "T03n0187_011:0607b26_3": "比丘！",
    "T03n0187_011:0607b26_4": "何等名為苦聖諦？",
    "T03n0187_011:0607b27_5": "所謂生苦、老苦、病苦、死苦、愛別離苦、怨憎會苦、求不得苦、五盛蘊苦，如是名為苦聖諦。",
    "T03n0187_011:0607b29_6": "何等名為苦集聖諦？",
    "T03n0187_011:0607b29_7": "所謂愛取有喜與貪俱悕求勝樂，如是名為苦集聖諦。",
    "T03n0187_011:0607c02_8": "何等名為苦滅聖諦？",
    "T03n0187_011:0607c02_9": "所謂愛取有喜與貪俱悕求勝樂，盡此一切，如是名為苦滅聖諦。",
    "T03n0187_011:0607c04_10": "何等名為證苦滅聖道諦？",
    "T03n0187_011:0607c04_11": "即八聖道，所謂正見乃至正定，此即名為證苦滅聖道諦。",
    "T03n0187_011:0607c07_0": "「復告比丘：『如是苦法，我先不從他聞，由善隨順如理思惟，生智生眼生明生遍生慧生光。",
    "T03n0187_011:0607c09_1": "比丘！",
    "T03n0187_011:0607c09_2": "如是苦集法，我先不從他聞，由善隨順如理思惟，生智生眼生明生遍生慧生光。",
    "T03n0187_011:0607c11_3": "比丘！",
    "T03n0187_011:0607c11_4": "如是苦集滅法，我先不從他聞，由善隨順如理思惟，生智生眼生明生遍生慧生光。",
    "T03n0187_011:0607c13_5": "比丘！",
    "T03n0187_011:0607c13_6": "如是苦滅證道，我先不從他聞，由善隨順如理思惟，生智生眼生明生遍生慧生光。",
    "T03n0187_011:0607c15_7": "復告比丘！",
    "T03n0187_011:0607c15_8": "苦應知、集應斷、滅應證、道應修，如是四法我先不從他聞，由善隨順如理思惟，生智生眼生明生遍生慧生光。』",
    "T03n0187_011:0607c19_0": "「復告比丘：『我已知苦、已斷集、已證滅、已修道，如是四法我先不從他聞，由善隨順如理思惟，生智生眼生明生遍生慧生光。』",
    "T03n0187_011:0607c22_0": "「復告比丘：『我先未見四聖諦，未得阿耨多羅三藐三菩提時，正智未生；我從證見四聖諦法輪已，心得解脫，慧得解脫，不復退失，而以正智得阿耨多羅三藐三菩提。",
    "T03n0187_011:0607c25_1": "我生已盡，梵行已立，所作已辦，不受後有。』",
    "T03n0187_011:0607c27_0": "「爾時世尊出梵音聲，如是梵音從無量功德之所成就，無量劫來修習真實，不假於師自然而悟，發是妙聲，語憍陳如等言：『眼是無常苦空無我、無人無眾生無壽命，猶如腐草，雜土為牆危脆不實，如眼，耳鼻舌身意亦復如是。",
    "T03n0187_011:0608a03_1": "憍陳如！",
    "T03n0187_011:0608a03_2": "一切法從因緣生無有體性，離常離斷猶如虛空，雖無作者及以受者，善惡之法而不敗亡。",
    "T03n0187_011:0608a05_3": "憍陳如！",
    "T03n0187_011:0608a06_4": "色是無常苦空無我，受想行識亦復如是，由愛為水潤漬因緣眾苦增長；若得聖道證見諸法體性皆空，即能永滅如是眾苦。",
    "T03n0187_011:0608a09_0": "憍陳如！",
    "T03n0187_011:0608a09_1": "由彼分別不正思惟而生無明，更無有餘為無明因，而此分別不至無明。",
    "T03n0187_011:0608a10_2": "復由無明而生諸行，而此無明不至諸行，乃至行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死憂悲苦惱，如是等為世間因，更無有餘能為其因。",
    "T03n0187_011:0608a15_3": "雖生諸法而因不至，法竟無我人眾生受者，捨於此身而至彼蘊；如理思惟無所分別，即滅無明，由無明滅即行滅，行滅即識滅，識滅即名色滅，名色滅即六處滅，六處滅即觸滅，觸滅即受滅，受滅即愛滅，愛滅即取滅，取滅即有滅，有滅即生滅，生滅即老死憂悲苦惱滅。",
    "T03n0187_011:0608a22_0": "若能如是於蘊界處了悟因緣，爾時得成多陀阿伽度、阿羅訶、三藐三佛陀。",
    "T03n0187_011:0608a23_1": "如是甚深微妙之法，非諸異道所能了悟。』",
    "T03n0187_011:0608a25_0": "「爾時世尊為憍陳如，三轉十二行法輪已，憍陳如等皆悉了達諸法因緣，漏盡意解成阿羅漢。",
    "T03n0187_011:0608a27_1": "即於是時三寶出現，婆伽婆為佛寶，三轉十二行法輪為法寶，五跋陀羅為僧寶。",
    "T03n0187_011:0608a29_2": "佛轉法輪時，六十拘胝欲界諸天、八十拘胝色界諸天，八萬四千人，皆悉遠塵離垢得法眼淨。」",
    "T03n0187_011:0608b03_0": "佛告諸比丘：「如來以妙梵之音轉于法輪，其聲遍至十方佛土，彼諸如來各聞三轉十二行妙梵之聲，咸見世尊住波羅奈鹿野苑中而轉法輪。",
    "T03n0187_011:0608b07_0": "「是時十方諸佛皆悉默然而不說法，彼土菩薩各從座起而白佛言：『世尊！",
    "T03n0187_011:0608b08_1": "如來今者何故默然而不說法？』",
    "T03n0187_011:0608b09_2": "爾時彼佛告諸菩薩言：『汝等應知！",
    "T03n0187_011:0608b10_3": "釋迦如來於無量劫，勤苦累德勇猛精進行菩薩道，超過無量菩薩之行，於娑婆世界得阿耨多羅三藐三菩提，利益一切起大慈悲轉于法輪。",
    "T03n0187_011:0608b13_4": "其佛梵音遍至十方無邊剎土，我今聞彼說法之聲，是故默然。』",
    "T03n0187_011:0608b15_0": "諸菩薩眾聞佛語已，皆發阿耨多羅三藐三菩提心作是誓言：『願我當來速成佛道，以無漏法眼開悟眾生，同於彼佛。』」",
    "T03n0187_011:0608b18_0": "爾時彌勒菩薩前白佛言：「世尊！",
    "T03n0187_011:0608b18_1": "無量諸來大菩薩眾，願聞如來轉于法輪所有功德。",
    "T03n0187_011:0608b20_0": "唯願世尊！",
    "T03n0187_011:0608b20_1": "略為宣說法輪之性。」",
    "T03n0187_011:0608b21_0": "佛告彌勒及諸菩薩言：「善男子！",
    "T03n0187_011:0608b21_1": "法輪甚深，不可取故；法輪難見，離二邊故；法輪難悟，離作意及不作意故；法輪難知，不可以識識、不可以智知故；法輪不雜；斷除二障方能證故；法輪微妙，離諸喻故；法輪堅固，以金剛智方能入故；法輪難沮，無本際故；法輪無戲論，離攀緣故；法輪不盡，無退失故；法輪普遍，如虛空故。",
    "T03n0187_011:0608b29_0": "「彌勒！",
    "T03n0187_011:0608b29_1": "法輪顯示一切諸法，本性寂靜，不生不滅，無有處所，非分別非不分別，到於實相昇于彼岸，空、無相、無願、無作，體性清淨離諸貪欲，會於真如、同於法性、等于實際，不壞不斷、無著無礙，善入緣起超過二邊不在中間，無能傾動，契於諸佛無功用行，不進不退不出不入，而無所得不可言說。",
    "T03n0187_011:0608c07_0": "性唯是一而入諸法，是為不二非可安立，歸第一義入實相法，法界平等超過數量，言語路斷心行處滅，不可譬喻平等如空，不離斷常不壞緣起，究竟寂滅無有變易，降伏眾魔摧諸外道，超過生死入佛境界，聖智所行、辟支所證、菩薩所趣，諸佛咨嗟！",
    "T03n0187_011:0608c13_0": "一切如來同有如是無差別法。",
    "T03n0187_011:0608c13_1": "彌勒！",
    "T03n0187_011:0608c13_2": "所轉法輪體性如是。",
    "T03n0187_011:0608c14_3": "若有如是轉法輪者乃名為佛，名正遍知，名自然悟，名法王，名導師，名大導師，名商主，名自在，名法自在，名轉法，名法施主，名大施主，名善行圓滿，名意樂滿足，名說者，名作者，名安慰者，名安隱者，名勇猛者，名戰勝，名作光，名破暗，名持燈，名大醫王，名療世間，名拔毒刺，名離障智，名普觀見，名普觀察，名普眼，名普賢，名普光，名普門，名端嚴，名無所著。",
    "T03n0187_011:0608c23_4": "如大地故名為平等，如須彌山王故名不動，成就諸功德出過世間故名最尊，達一切法故名無見頂，出過世間煩惱黑暗故名明燈，最極甚深難窮底故名大海，一切菩提分法寶具足故名寶所，無繫無著心解脫故名無染，通達諸法故名不退轉，利益眾生不擇處故名如風，焚燒一切煩惱故名如火，滌除一切分別煩惱故名如水，平等法界無中無邊無礙神通慧所行故名如空，除一切法障故名住無障智，超過世間眼所行境故名遍一切法界，身不染世間一切境界故名最勝人。",
    "T03n0187_011:0609a05_5": "名無量智，名演說世間師，名制多，名出世間，名不染世法，名世間勝，名世間自在，名世間大，名世間依止，名到世間彼岸，名世間燈，名世間上，名世間尊，名利益世間，名隨順世間，名一切世間了知，名世間主，名世間應供，名大福田，名最上，名無等等，名無比，名常正實，名一切法平等住，名得道，名示道者，名說道者，名超過魔境，名能摧伏魔，名出生死獲得清涼，名離無明黑暗，名無疑惑，名離煩惱，名離悕求，名除諸見惑，名解脫，名清淨，名離貪，名離瞋，名離癡，名盡漏，名心淨解脫，名智淨解脫，名宿命智，名大龍，名所作已辦，名離重擔，名逮得己利，名遠離生死結縛，名正智心善解脫，名善到一切心自在彼岸，名到施彼岸，名到戒彼岸，名到忍彼岸，名到精進彼岸，名到禪定彼岸，名到智慧彼岸，名願成就，名住大慈，名住大悲，名住大喜，名住大捨，名精勤攝眾生，名得無礙辯，名與世間作大依止，名大智，名念慧行覺成就，名得正念正斷正神足通、五根五力菩提分法、奢摩他毘鉢舍那，名渡生死大海，名住彼岸，名住寂靜，名得安隱處，名得無畏處，名摧伏煩惱魔，名丈夫師子，名離毛竪怖畏，名無垢，名知者，名得三明，名度四河。",
    "T03n0187_011:0609b01_6": "持制多故名剎利，遠離一切罪垢故名婆羅門，破壞無明藏故名比丘，超過染著故名沙門，盡諸漏故名清淨者，持十力故名大力者，修身語意故名婆伽婆，是法王故名王中之王。",
    "T03n0187_011:0609b06_0": "名轉勝法輪，名利益眾生，名不變壞說法，名受一切智位，名成就七菩提寶，名得一切法寶境界，名眾會瞻仰，名能調伏未調伏者，名善能與諸菩薩受記，名得七淨財，名成辦一切樂，名隨一切意悉捨，名與一切眾生安樂，名持金剛勝智，名普遍眼，名見一切法無障礙，名普智作大神通，名演大法，名一切世間無有厭足，名光大清淨，名一切世間親近者，名知眾生器，名大嚴，名有學無學圍遶，名普照，名大幢王，名遍光明，名大光普照，名無雜對諸問難，名無分別，名光明遍照，名甚深難知難見難解般若波羅蜜光明場，名大梵，名寂靜威儀，名成就一切勝行，名持妙色，名見無厭足，名諸根寂靜，名資糧圓滿，名得調柔，名得勝調柔寂靜，名諸根調伏藏，名如馴象王，名如清淨池。",
    "T03n0187_011:0609b22_1": "具足三十二相故名永斷一切習氣障，具足隨好莊嚴身故名最上妙色無上，丈夫調御士故名四無畏，圓滿十八不共佛法故名天人師，成就一切事故名身口意業無譏嫌，成就一切相清淨智故名空住，善能了悟諸緣起性平等故名無相住，於一切願求無染著故名無願住，捨離一切境界故名無功用行，真如法界虛空相無相智境界故名如語不虛妄語不異語，觀如幻陽炎所夢水月谷響鏡像故名捨阿闌若，舉足下足調伏眾生故名行步不空過，斷除一切無明煩惱愛故名法城，為涅槃因故名見聞皆益，超過欲界故名出淤泥，超過色界故名摧魔幢，超過無色界故名建智幢，是法身智身故名出過一切世間無邊功德寶，智花開發成就解脫果故名大樹，難值故名優曇華。",
    "T03n0187_011:0609c09_2": "隨心願求皆得圓滿故，名摩尼珠王。",
    "T03n0187_011:0609c10_3": "「成就諸業行故，名手足網鞔。",
    "T03n0187_011:0609c10_4": "於長夜梵行堅固護持不動故，名足下有千輻輪眾相莊嚴。",
    "T03n0187_011:0609c12_5": "於長夜如法供養衛護父母尊長及應供者，無依怙者為作依怙不殺命故，名手足長。",
    "T03n0187_011:0609c14_6": "於長夜誓不殺，演說不殺功德，勸諸眾生不殺，救護諸眾生故，名手足柔軟。",
    "T03n0187_011:0609c16_7": "於長夜供養父母承事尊上應供之人，以蘇油潤身自手塗摩歡喜無懈，名手足網鞔。",
    "T03n0187_011:0609c18_8": "於長夜善能布施愛語利益同事攝受眾生故，名足下安平。",
    "T03n0187_011:0609c19_9": "於長夜恒常增長勝上法故，名身毛右旋及以上靡。",
    "T03n0187_011:0609c20_10": "於長夜如來塔所自手修營供養灑掃，聞如來法身毛為竪心生希有，復為眾生演說正法，諸聞法者心生希有故，名[蹲酋+(十/田/ㄙ)]如伊尼鹿王。",
    "T03n0187_011:0609c23_11": "於長夜聽聞正法受持讀誦如說修行，為他解說方便善知甚深句義，於老病死苦惱眾生為作依止，演說妙法不生輕慢故，名陰藏隱密。",
    "T03n0187_011:0609c27_12": "於長夜恭敬沙門婆羅門布施衣服，顯梵行德及顯十善自具慚愧，及教他堅固修行等事故，名臂傭長。",
    "T03n0187_011:0609c29_13": "於長夜不惱害眾生，身語意業與慈相應故，名身如尼拘陀樹。",
    "T03n0187_011:0610a02_14": "於長夜飲食常自知量，不多不少，見病者施種種湯藥，於下劣眾生常生慈慜，修理壞塔及營新塔，怖畏眾生施其無畏故，名身體柔澤。",
    "T03n0187_011:0610a05_15": "於長夜供養父母師長及應供者，以蘇油塗身，適其溫凊澡浴熏香，布施上妙室宅衣服飲食臥具湯藥令得安隱，以香水灑掃如來塔廟，又以香花幢幡寶蓋，莊嚴佛塔故名真金色，於長夜不惱害眾生常修慈忍，勸諸眾生修行十善，以金造如來形像及造塔廟，或以金彩圖畫如來及以塔廟，或生金末散佛形像及以塔廟，或以幢幡寶蓋莊嚴佛塔及佛形像，或以衣服飲食惠施眾生故，名一一毛孔一一毛生皆悉光澤分明顯現。",
    "T03n0187_011:0610a15_16": "於長夜常親近智者，請問何法是罪？",
    "T03n0187_011:0610a16_17": "何法非罪？",
    "T03n0187_011:0610a17_18": "何法可修？",
    "T03n0187_011:0610a17_19": "何法不可修？",
    "T03n0187_011:0610a17_20": "何法為上？",
    "T03n0187_011:0610a17_21": "何法為中？",
    "T03n0187_011:0610a18_22": "何法為下？",
    "T03n0187_011:0610a18_23": "擇其善者而修行之，及掃灑佛塔故，名七處高。",
    "T03n0187_011:0610a19_24": "於長夜父母及應供沙門婆羅門可遵崇者皆悉供養，貧窮下賤有所悕求皆隨彼意，施與衣服飲食臥具湯藥，又修園池林井給彼須者故，名身上分如師子。",
    "T03n0187_011:0610a23_25": "於長夜父母及應供處常能供養恭敬，於貧窮下賤心不輕欺常生憐慜，在如是等願力堅固不捨棄故，名踝骨不現。",
    "T03n0187_011:0610a26_26": "於長夜常省己過不訟彼短永離鬪諍，身語意業恒常清淨故，名兩肩平滿。",
    "T03n0187_011:0610a28_27": "於長夜在沙門婆羅門，生恭敬心迎來送去，善解諸教得無所畏，有鬪訟者教令不諍，又教諸王臣佐及一切眾生令修忠孝，修行善業增長佛法故，名師子頷。",
    "T03n0187_011:0610b03_28": "於長夜隨諸眾生所有樂欲，一切施與善言安慰，皆令歡喜願力堅固，名具四十齒。",
    "T03n0187_011:0610b05_29": "於長夜不兩舌鬪諍，有鬪諍處和其兩邊各令歡喜故，名齒不疎缺。",
    "T03n0187_011:0610b06_30": "於長夜常修善事遠離惡法，常施眾生乳酪及淨衣服，以白土為泥掃拭佛塔，以眾白花供養佛塔，具如是等功德故，名齒白齊密。",
    "T03n0187_011:0610b09_31": "於長夜所出語言，令諸眾生心生喜樂，不求他過以平等心，勸諸眾生演說正法故，名於諸味中得最上味。",
    "T03n0187_011:0610b12_32": "於長夜不惱眾生，有病苦者隨其所應而療除之，所求美味隨意與之，心不生悋故，名梵音聲。",
    "T03n0187_011:0610b14_33": "於長夜不妄語，不麁獷語，不惡語，常住慈悲喜捨四梵住處，以柔軟音聲，為眾生說法皆生歡喜心故，名眼青紺色。",
    "T03n0187_011:0610b17_34": "於長夜在父母師長常生恭敬，觀一切眾生猶如一子，有來求者恒起慈悲，勸諸眾生觀於佛像塔廟故，名眼睫如牛王。",
    "T03n0187_011:0610b20_35": "於長夜心不下劣意常廣大，勸諸眾生修無上法，遠離顰蹙恒常微笑，親近善友先言慰喻故，名舌廣大。",
    "T03n0187_011:0610b23_36": "於長夜遠離一切語過，恒常讚歎聲聞、辟支、菩薩、如來及諸法師，受持讀誦書寫經典，為人解說如法修行故，名肉髻無能見頂。",
    "T03n0187_011:0610b26_37": "於長夜頂禮父母諸尊沙門婆羅門，以香油塗其足下及為淨髮，一切來者皆以花鬘繫其頂上故，名眉間白毫右旋清淨光明。",
    "T03n0187_011:0610b29_38": "「於長夜恒常開門大施普請眾生隨意所與，亦勸眾生行如是施，親近善友，恒不捨弃，求法重師不憚艱劬心無懈怠，於聲聞、緣覺、菩薩、如來、父母師長所，以種種香油然燈，及造妙好端正如來形像，以妙寶莊嚴，又以白寶安置眉間作如來相好，勸諸眾生發菩提心，令修無量諸善行故，名得大勢，名成就那羅延力，名成就如來無畏願力，名說法不錯亂，名覺悟無言說，名願力能令一切眾生隨類各解，名無失念，名無異想，名如實了知諸眾生心，名非擇滅捨，名欲行三昧不斷，名精進不退，名念不退，名智不退，名解脫不退，名解脫知見不退，名從智出一切身語意業隨智慧行，名過現未來智障無礙，名得無礙解脫，名善入眾生之行，名如應說法，名善能超過一切音聲相彼岸，名善對答一切異類音聲，名迦陵頻伽聲，名天鼓聲，名天樂聲，名地大振動聲，名大海王聲，名大龍王聲，名大雲聲，名隨諸眾生類聲，名無著無礙令諸眾會生歡喜心，名梵釋天王之所供養，名阿修羅、緊那羅、摩睺羅伽歡喜心瞻仰目不暫捨，名聲聞眾之所承事，名菩薩眾之所恭敬讚歎，名無悕求說法，名說一字一句皆不唐捐，名說法以時。",
    "T03n0187_011:0610c24_39": "彌勒！",
    "T03n0187_011:0610c24_40": "我今略說如來功德，若廣說者窮劫不盡。」",
    "T03n0187_011:0610c25_41": "爾時世尊欲重宣此義，而說偈言：「無處無戲論，　　無生亦無滅，　體性空寂靜，　　轉如是法輪。",
    "T03n0187_011:0610c29_0": "　不出亦不入，　　無因亦無相，　一切法平等，　　轉如是法輪。",
    "T03n0187_011:0611a02_0": "　如夢幻陽炎，　　水月及谷響，　皆無有自性，　　轉如是法輪。",
    "T03n0187_011:0611a04_0": "　入諸因緣法，　　不斷亦不常，　遠離諸惡見，　　轉如是法輪。",
    "T03n0187_011:0611a06_0": "　遠離於無有，　　非法非非法，　本自不生滅，　　轉如是法輪。",
    "T03n0187_011:0611a08_0": "　實際非實際，　　真如非真如，　示諸法體性，　　轉如是法輪。",
    "T03n0187_011:0611a10_0": "　眼耳鼻舌身，　　及意皆不實，　體性空無思，　　轉如是法輪。",
    "T03n0187_011:0611a12_0": "　以如是法輪，　　覺諸未覺者，　一切法體性，　　我自已覺知。",
    "T03n0187_011:0611a14_0": "　不從他覺悟，　　名曰自然人，　得於法自在，　　故說為法王。",
    "T03n0187_011:0611a16_0": "　知理知非理，　　故名為導師。",
    "T03n0187_011:0611a17_0": "　隨應演說法，　　教化諸群生。",
    "T03n0187_011:0611a18_0": "　能到於彼岸，　　故名為教主，　為諸迷路者，　　演說真實法。",
    "T03n0187_011:0611a20_0": "　度之於彼岸，　　故名無上師，　以四攝及智，　　普攝諸世間。",
    "T03n0187_011:0611a22_0": "　越生死稠林，　　故名為商主。",
    "T03n0187_011:0611a23_0": "　於法無罣礙，　　故名法自在。",
    "T03n0187_011:0611a24_0": "　轉於正法輪，　　故名為法王。",
    "T03n0187_011:0611a25_0": "　名師名持法，　　名無上法主，　亦名大德主，　　亦名戒願滿，　亦名施無畏，　　亦名示涅槃，　亦名能降伏，　　亦名能自解，　亦名能悟心。",
    "T03n0187_011:0611a29_1": "　　智慧大光明。",
    "T03n0187_011:0611b01_0": "　普照於一切，　　破無明黑暗，　為世作醫王。",
    "T03n0187_011:0611b02_1": "　　能除煩惱病，　善拔諸毒箭，　　名無上導師。",
    "T03n0187_011:0611b04_0": "　有三十二相，　　具八十種好，　身分皆微妙，　　隨順於眾生。",
    "T03n0187_011:0611b06_0": "　十力四無畏，　　十八不共法，　大乘勝牟尼，　　具如是威德。",
    "T03n0187_011:0611b08_0": "　無上正法輪，　　如來勝功德，　若欲廣說者，　　窮劫不能盡。",
    "T03n0187_011:0611b10_0": "　佛智無有邊，　　廣大如虛空。」",
    "T03n0187_011:0611b11_0": "方廣大莊嚴經卷第十一"
}