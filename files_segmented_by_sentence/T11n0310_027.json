{
    "T11n0310_027:0147a04_0": "大寶積經卷第二十七",
    "T11n0310_027:0147a06_0": "梁三藏曼陀羅譯",
    "T11n0310_027:0147a07_0": "法界體性無分別會第八之二",
    "T11n0310_027:0147a08_0": "文殊師利言：「天子！",
    "T11n0310_027:0147a08_1": "覺了身見之體性故名佛出世。",
    "T11n0310_027:0147a09_2": "天子！",
    "T11n0310_027:0147a09_3": "示現無明有愛體性名佛出世，覺了貪瞋癡體性故名佛出世。",
    "T11n0310_027:0147a10_4": "天子！",
    "T11n0310_027:0147a10_5": "示現顛倒體性平等名佛出世。",
    "T11n0310_027:0147a11_6": "天子！",
    "T11n0310_027:0147a11_7": "覺了諸見之體性故名佛出世。",
    "T11n0310_027:0147a12_8": "天子！",
    "T11n0310_027:0147a12_9": "示陰界入法界體性名佛出世。",
    "T11n0310_027:0147a13_10": "天子！",
    "T11n0310_027:0147a13_11": "佛出世者，諸法無生是名演說無生法也，是無生法都無生死亦無涅槃。」",
    "T11n0310_027:0147a14_12": "天子言：「文殊師利！",
    "T11n0310_027:0147a15_13": "當為眾生說莊嚴無上正真道法。",
    "T11n0310_027:0147a16_0": "何以故？",
    "T11n0310_027:0147a16_1": "文殊師利！",
    "T11n0310_027:0147a16_2": "諸佛出世無所增長。」",
    "T11n0310_027:0147a16_3": "文殊師利言：「天子！",
    "T11n0310_027:0147a17_4": "知恩報恩者」天子言：「有所作者當知報恩。」",
    "T11n0310_027:0147a18_5": "文殊師利言：「天子！",
    "T11n0310_027:0147a18_6": "汝欲使如來有所作也。」",
    "T11n0310_027:0147a19_7": "天子言：「文殊師利！",
    "T11n0310_027:0147a19_8": "如來者無有所作。",
    "T11n0310_027:0147a20_0": "諸佛如來到於無為，無為之道無有所作。」",
    "T11n0310_027:0147a20_1": "文殊師利言：「天子！",
    "T11n0310_027:0147a21_2": "汝許無為者無報恩非不報恩。」",
    "T11n0310_027:0147a22_3": "天子言：「文殊師利！",
    "T11n0310_027:0147a22_4": "如此法者不應為初發意者說。",
    "T11n0310_027:0147a23_5": "何以故？",
    "T11n0310_027:0147a23_6": "若聞是法生於驚畏便當退轉。」",
    "T11n0310_027:0147a24_7": "文殊師利言：「天子！",
    "T11n0310_027:0147a24_8": "若有菩薩初發無上菩提之心驚畏退轉，是人則住於退轉也。」",
    "T11n0310_027:0147a25_9": "天子言：「文殊師利！",
    "T11n0310_027:0147a26_10": "何故說是？」",
    "T11n0310_027:0147a26_11": "文殊師利言：「天子！",
    "T11n0310_027:0147a27_0": "若有菩薩初發道心驚畏聲聞緣覺地，則便退轉。",
    "T11n0310_027:0147a28_1": "若慳惜破戒瞋怠亂癡，住於不退。」",
    "T11n0310_027:0147a28_2": "天子言：「文殊師利！",
    "T11n0310_027:0147a29_3": "云何住也？」",
    "T11n0310_027:0147a29_4": "文殊師利言：「天子！",
    "T11n0310_027:0147b01_0": "若有菩薩初發道心，安住法界平等中故，是名善住初發心菩薩，名之為住。」",
    "T11n0310_027:0147b02_1": "天子言：「文殊師利！",
    "T11n0310_027:0147b03_2": "菩薩齊幾名初發心？」",
    "T11n0310_027:0147b03_3": "文殊師利言：「天子！",
    "T11n0310_027:0147b04_0": "若有菩薩初發心者，修行於空無相無作，解一切法無生無滅，是名菩薩初發心也。」",
    "T11n0310_027:0147b05_1": "天子言：「文殊師利！",
    "T11n0310_027:0147b06_2": "云何菩薩名為久行？」",
    "T11n0310_027:0147b06_3": "文殊師利言：「天子！",
    "T11n0310_027:0147b07_4": "一切凡夫名為久行，於生死中不知始故。」",
    "T11n0310_027:0147b08_5": "天子復問：「文殊師利！",
    "T11n0310_027:0147b08_6": "云何菩薩名久行者？」",
    "T11n0310_027:0147b09_7": "文殊師利言：「天子！",
    "T11n0310_027:0147b09_8": "若有菩薩行於愛染，為化愛染諸眾生故，而亦不共是愛染住，名菩薩久行；行於瞋恚，為化瞋恚諸眾生故，不共瞋住；亦行愚癡，為化愚癡諸眾生故，不共癡住；亦行等分，為化等分諸眾生故，而亦不共一切結住。",
    "T11n0310_027:0147b14_9": "天子！",
    "T11n0310_027:0147b14_10": "若有菩薩化眾生故觀一切相，亦不分別法界體相，名菩薩久行者。」",
    "T11n0310_027:0147b15_11": "天子言：「文殊師利！",
    "T11n0310_027:0147b16_12": "云何菩薩名為不退轉？」",
    "T11n0310_027:0147b16_13": "文殊師利言：「天子！",
    "T11n0310_027:0147b17_14": "若有菩薩觀一切法無災無不災，觀法界體性無災無不災，是名菩薩不退轉也。",
    "T11n0310_027:0147b19_15": "復次天子！",
    "T11n0310_027:0147b19_16": "若有菩薩亦退不退，是名菩薩不退轉也。",
    "T11n0310_027:0147b20_17": "所以者何？",
    "T11n0310_027:0147b20_18": "退者欲界退諸善故。",
    "T11n0310_027:0147b20_19": "復次天子！",
    "T11n0310_027:0147b21_20": "菩薩不知不解故退，以知解故無有諍訟是名不退。",
    "T11n0310_027:0147b22_21": "何以故？",
    "T11n0310_027:0147b22_22": "解一切性法性。",
    "T11n0310_027:0147b22_23": "我以能解了一切法性更不復退，是名不退。",
    "T11n0310_027:0147b23_24": "於佛法無疑不信他語，離是不是，初心清淨無有嫉妬亦無動搖，智慧明照於一切法而得自在，解了佛法，是名菩薩不退轉也。」",
    "T11n0310_027:0147b26_25": "天子言：「文殊師利！",
    "T11n0310_027:0147b27_26": "云何菩薩名為一生？」",
    "T11n0310_027:0147b27_27": "文殊師利言：「天子！",
    "T11n0310_027:0147b28_28": "菩薩若知一切諸生而亦不生，亦知一切眾生生死，於諸生中善能說法，教化眾生生處無取，亦取諸生離生死取，不去不來不上不下，一切諸法悉平等故；亦知因緣和合增長，一切眾生身口心意悉皆平等，一切眾生無有境界，住佛境界入於法界。",
    "T11n0310_027:0147c04_29": "法界平等故，平等解了眾生之心，善解知時至於道場，是名一生。",
    "T11n0310_027:0147c06_30": "天子！",
    "T11n0310_027:0147c06_31": "是則名為菩薩一生。」",
    "T11n0310_027:0147c06_32": "爾時寶上天子問於文殊師利童子：「云何名菩薩不生，亦於一切而得自在？」",
    "T11n0310_027:0147c08_33": "文殊師利言：「天子！",
    "T11n0310_027:0147c08_34": "若有菩薩知於行業非憍慢故，是菩薩不生，亦於一切而得自在。",
    "T11n0310_027:0147c10_35": "復次天子！",
    "T11n0310_027:0147c10_36": "菩薩能捨一切所有菩提之心，畢竟不退，是名不生；若不共諸嫉妬結住，是名一切而得自在。",
    "T11n0310_027:0147c12_37": "若有菩薩威儀法則、諸功德戒具成就行，是名不生；不共犯戒住，是名一切而得自在。",
    "T11n0310_027:0147c14_38": "心不捨背一切眾生，是名不生；不共一切無明瞋恚諸結使住，是名一切而得自在。",
    "T11n0310_027:0147c16_39": "於諸善根堅住不動，是名不生；於善根中發勤進勇意，是名一切而得自在。",
    "T11n0310_027:0147c18_40": "入諸禪定及次第定，是名不生；不味禪樂，是名一切而得自在。",
    "T11n0310_027:0147c19_41": "若勤精進求般若慧學問無厭，是名不生；不共癡住，是名一切而得自在。",
    "T11n0310_027:0147c21_42": "不瞋惱諍，是名不生；不共瞋惱諸諍訟住，是名一切而得自在。",
    "T11n0310_027:0147c22_43": "若如實語，是名不生；若如實住，名得自在。",
    "T11n0310_027:0147c23_44": "若內寂靜，是名不生；若不污染外諸境界，名得自在。",
    "T11n0310_027:0147c24_45": "若能究竟一切智心，是名不生；不求下乘，名得自在。",
    "T11n0310_027:0147c26_46": "覺諸業果，是名不生；降伏魔業，名得自在。",
    "T11n0310_027:0147c27_47": "得世光明，是名不生；世法不污，名得自在。",
    "T11n0310_027:0147c28_0": "不逆所住，是名不生；不墮所作，名得自在。",
    "T11n0310_027:0147c28_1": "若離諸慢放逸勢力，是名不生；若智慧識成就聖樂，名得自在。",
    "T11n0310_027:0148a01_2": "不退所誓，是名不生；所誓出世，名得自在。",
    "T11n0310_027:0148a02_3": "順行緣生，是名不生；不執緣生法，名得自在。",
    "T11n0310_027:0148a03_4": "若以盡智觀一切空，是名不生；具諸善根，名得自在。",
    "T11n0310_027:0148a04_5": "若方便智發起所作，生大悲心修勤進行，是名不生；若能安住諸解脫法，名得自在。",
    "T11n0310_027:0148a06_6": "若不污染於一切法，名為不生；若斷諸見而為說法，名得自在。",
    "T11n0310_027:0148a07_7": "若善思惟不見諸法，是名不生；得力不證一切諸法，名得自在。",
    "T11n0310_027:0148a09_8": "若觀一切諸法性空，是名不生；若不放捨一切眾生，名得自在。",
    "T11n0310_027:0148a10_9": "若不住三界，是名不生；為眾生故不入涅槃，名得自在。",
    "T11n0310_027:0148a11_10": "「復次天子！",
    "T11n0310_027:0148a12_11": "若有言語，是動搖語、是妄想語、是執著語，是有發起。",
    "T11n0310_027:0148a13_12": "天子！",
    "T11n0310_027:0148a13_13": "於一切法無有言語，不行不動無諸戲論語，不捨眾生亦不滅度無所言說。",
    "T11n0310_027:0148a15_14": "天子！",
    "T11n0310_027:0148a15_15": "若無言說亦無文字則無所說，若有用者則有發起言說文字。",
    "T11n0310_027:0148a16_16": "天子！",
    "T11n0310_027:0148a16_17": "以是義故，菩薩之行不可說用不可行念，是名慈心、是名不殺，於諸聖中得名自在。」",
    "T11n0310_027:0148a18_18": "說是法已，世尊讚言：「善哉善哉！",
    "T11n0310_027:0148a19_19": "文殊師利！",
    "T11n0310_027:0148a19_20": "善為諸菩薩說不生自在。",
    "T11n0310_027:0148a20_21": "文殊師利！",
    "T11n0310_027:0148a20_22": "若菩薩行如是法自在無礙，是菩薩疾得諸佛授無上道。」",
    "T11n0310_027:0148a21_23": "聞此法時，於是眾中有五百菩薩得無生法忍。",
    "T11n0310_027:0148a22_24": "爾時世尊即與無上正真道記，各各佛土、各各名字某甲如來。",
    "T11n0310_027:0148a24_25": "爾時眾中有於天子如是思念：「是寶上天子當於幾時成無上道？",
    "T11n0310_027:0148a25_26": "佛名何等？",
    "T11n0310_027:0148a26_0": "佛土云何？」",
    "T11n0310_027:0148a26_1": "以佛力故，爾時大德阿難白佛言：「世尊！",
    "T11n0310_027:0148a27_2": "是寶上菩薩當於幾時得成無上正真之道？",
    "T11n0310_027:0148a28_3": "佛土云何？",
    "T11n0310_027:0148a28_4": "得成道已其佛何名？」",
    "T11n0310_027:0148a28_5": "佛告阿難：「是寶上天子於百千劫，當成無上正真之道，號寶莊嚴如來。",
    "T11n0310_027:0148b01_6": "於此東方，其佛國土名寶莊嚴，劫名寶來。",
    "T11n0310_027:0148b02_7": "阿難！",
    "T11n0310_027:0148b02_8": "是寶莊嚴佛土豐樂甚可欣樂，饒諸財寶多諸人民，無有諸難亦無惡道。",
    "T11n0310_027:0148b04_9": "阿難！",
    "T11n0310_027:0148b04_10": "是佛土中，無諸瓦石沙土荊棘、山谷堆阜，地平如掌三寶所成，閻浮檀金、琉璃頗梨互相間錯甚可愛樂，以金網覆上。",
    "T11n0310_027:0148b06_11": "阿難！",
    "T11n0310_027:0148b07_12": "如化樂天宮殿園池、衣服豐饒，行來往返，是寶莊嚴佛土人民亦復如是。",
    "T11n0310_027:0148b08_13": "土無聲聞緣覺乘名、唯有菩薩，受種種法樂、入種種禪定莊嚴，作於種種神通以自娛樂，無有餘樂唯除法喜悅預之樂，是故世界名寶莊嚴。",
    "T11n0310_027:0148b11_14": "彼佛壽命六十六億歲。",
    "T11n0310_027:0148b12_15": "出家菩薩僧六十六億，在家菩薩無量無邊。",
    "T11n0310_027:0148b13_16": "是莊嚴如來為諸菩薩演說法時，上昇虛空高八十億多羅之樹，結加趺坐滿千國土，出千光明照彼佛土，雨於天花天香末香，天樂各各有百千種，說法音聲普聞佛土，說無盡主陀羅尼法。",
    "T11n0310_027:0148b17_17": "何謂無盡主陀羅尼法？",
    "T11n0310_027:0148b18_18": "一切諸法寂靜主故。",
    "T11n0310_027:0148b18_19": "顯示身心寂靜之想，一切諸法觀照主故。",
    "T11n0310_027:0148b19_20": "顯示分別於一切法，一切諸法善思惟主故。",
    "T11n0310_027:0148b20_21": "顯示一切諸法寂靜，一切諸法善行主故。",
    "T11n0310_027:0148b21_22": "顯示一切可作之法光明照曜，一切諸法智光明照平等主故。",
    "T11n0310_027:0148b23_0": "顯示諸法無有增減，一切諸法決定主故。",
    "T11n0310_027:0148b23_1": "顯示一切諸法增長，一切諸法智慧主故。",
    "T11n0310_027:0148b24_2": "顯示一切法無諍訟，一切諸法善觀主故。",
    "T11n0310_027:0148b25_3": "顯示一切諸法無瞋，一切諸法正念主故。",
    "T11n0310_027:0148b26_4": "顯示一切法不失念，一切諸法導引主故。",
    "T11n0310_027:0148b27_5": "顯示一切諸法相義，一切諸法慧分別主故。",
    "T11n0310_027:0148b28_6": "顯示一切法清淨意，一切諸法空寂主故。",
    "T11n0310_027:0148b29_7": "顯示諸法斷諸見道，一切諸法無相主故。",
    "T11n0310_027:0148c01_8": "顯示一切諸法寂靜，一切諸法無願主故。",
    "T11n0310_027:0148c02_9": "顯示諸法斷於諸道，一切諸法無作主故。",
    "T11n0310_027:0148c03_10": "顯示諸法離於作者，一切諸法無出主故。",
    "T11n0310_027:0148c04_11": "顯示一切諸法無出，一切諸法無生主故。",
    "T11n0310_027:0148c05_12": "顯示一切諸法無盡，一切諸法離欲主故。",
    "T11n0310_027:0148c06_13": "顯示一切諸法無錯，一切諸法無二主故。",
    "T11n0310_027:0148c07_14": "顯示一切法現在智，一切諸法無二主故。",
    "T11n0310_027:0148c08_15": "顯示一切諸法離二，一切諸法無依主故。",
    "T11n0310_027:0148c09_16": "顯示一切諸法不動，一切諸法無眾生主故。",
    "T11n0310_027:0148c10_17": "顯示諸法眾生平等，一切諸法寂靜主故。",
    "T11n0310_027:0148c11_18": "顯示一切諸法不變，一切諸法不得主故。",
    "T11n0310_027:0148c12_0": "顯示一切諸法無行，一切諸法無居主故。",
    "T11n0310_027:0148c12_1": "顯示一切諸法離處，一切諸法無定主故。",
    "T11n0310_027:0148c13_2": "顯示一切無法自在，一切諸法因緣生故。",
    "T11n0310_027:0148c14_3": "顯示一切諸法出過，一切諸法勇猛主故。",
    "T11n0310_027:0148c15_4": "顯示一切諸法不出，一切諸法無過主故。",
    "T11n0310_027:0148c16_5": "顯示一切諸法無起，一切諸法如主故。",
    "T11n0310_027:0148c17_6": "顯示一切法無不如，一切諸法如始寶主故。",
    "T11n0310_027:0148c18_7": "顯示一切諸法無壞，一切諸法法性主故。",
    "T11n0310_027:0148c19_8": "顯示一切諸法一味，一切諸法如實主故。",
    "T11n0310_027:0148c20_9": "顯示諸法三世平等，一切諸法不可說主故。",
    "T11n0310_027:0148c21_10": "顯示不執一切諸法言語談論，一切諸法禪定主故。",
    "T11n0310_027:0148c22_11": "顯示一切諸法寂靜，一切諸法法性主故。",
    "T11n0310_027:0148c23_12": "顯示一切諸法無人，一切諸法菩提主故。",
    "T11n0310_027:0148c24_13": "顯示一切諸法平等，一切諸法願主故。",
    "T11n0310_027:0148c25_14": "阿難！",
    "T11n0310_027:0148c25_15": "寶莊嚴如來坐空未起，此無盡主陀羅尼，陀羅尼主，為諸菩薩廣演說之。",
    "T11n0310_027:0148c27_16": "彼土無量阿僧祇菩薩摩訶薩皆得法忍。」",
    "T11n0310_027:0148c28_17": "爾時大德阿難白佛言：「世尊！",
    "T11n0310_027:0148c28_18": "未曾有也。",
    "T11n0310_027:0148c29_19": "若諸如來自然無作，過去未來現在法中得無礙智。」",
    "T11n0310_027:0149a01_20": "佛言：「阿難！",
    "T11n0310_027:0149a01_21": "我今為汝說諸如來自然無作，過去未來現在法中得無礙智。」",
    "T11n0310_027:0149a02_22": "爾時大德阿難語寶上天子言：「天子！",
    "T11n0310_027:0149a03_23": "汝得大利。",
    "T11n0310_027:0149a03_24": "如來說汝無上道記。」",
    "T11n0310_027:0149a04_25": "天子言：「大德阿難！",
    "T11n0310_027:0149a04_26": "都無有法，不說受記。",
    "T11n0310_027:0149a05_27": "何以故？",
    "T11n0310_027:0149a05_28": "色非菩薩，非說色記；受想行識非菩薩，非說識記。",
    "T11n0310_027:0149a06_29": "地界非菩薩，非說地界記；水火風界亦非菩薩，非說風界記。",
    "T11n0310_027:0149a07_30": "眼非菩薩，非說眼記；耳鼻舌身意非菩薩，非說意記。",
    "T11n0310_027:0149a09_31": "名色非菩薩，非說名色記。",
    "T11n0310_027:0149a09_32": "過去未來現在非菩薩，非說三世平等之記。",
    "T11n0310_027:0149a10_33": "因見非菩薩，非說因見記。",
    "T11n0310_027:0149a11_34": "生滅非菩薩，非說生滅記。",
    "T11n0310_027:0149a11_35": "大德阿難！",
    "T11n0310_027:0149a12_36": "菩薩名者即是假名，是寂靜句。",
    "T11n0310_027:0149a12_37": "若法究竟是寂靜者，無有受記。",
    "T11n0310_027:0149a13_38": "大德阿難！",
    "T11n0310_027:0149a13_39": "夫受記者，攝取一切言所說法。",
    "T11n0310_027:0149a14_40": "大德阿難！",
    "T11n0310_027:0149a14_41": "亦無有法菩薩可執，若內若外、若善若不善、若有為無為，然後受記。",
    "T11n0310_027:0149a16_42": "大德阿難，菩薩記者，一切諸法無有所屬名為受記，一切法不取是名受記，一切法無處是名受記，一切法無居是名受記，一切法無出是名受記，一切諸法無有妄想是名受記。",
    "T11n0310_027:0149a20_43": "大德阿難！",
    "T11n0310_027:0149a20_44": "夫菩薩者如是受記。」",
    "T11n0310_027:0149a20_45": "爾時世尊讚寶上天子言：「善哉善哉！",
    "T11n0310_027:0149a21_46": "天子！",
    "T11n0310_027:0149a21_47": "菩薩通達是諸法故，則能如是說於受記。",
    "T11n0310_027:0149a22_48": "如諸佛世尊說於無上菩提道記。」",
    "T11n0310_027:0149a23_49": "說是法時，魔王波旬與諸眷屬，各有所乘來至佛所。",
    "T11n0310_027:0149a24_50": "到已却住一面，說如是言：「世尊！",
    "T11n0310_027:0149a25_51": "何因緣故說菩薩記，不說聲聞？」",
    "T11n0310_027:0149a26_52": "波旬問已，佛即答言：「波旬！",
    "T11n0310_027:0149a26_53": "是菩薩者，三千大千世界國土所有人天悉善知之，以是因緣故說菩薩記。",
    "T11n0310_027:0149a28_54": "聲聞者非人天所識，是故不記說菩薩記。",
    "T11n0310_027:0149a29_55": "多諸眾生發菩提心，以是緣故說菩薩記。",
    "T11n0310_027:0149b01_56": "說聲聞記者菩薩退轉，是故不說。」",
    "T11n0310_027:0149b02_57": "爾時文殊師利童子語波旬言：「汝今何故來至此眾？」",
    "T11n0310_027:0149b03_58": "波旬答言：「文殊師利！",
    "T11n0310_027:0149b03_59": "以佛世尊為寶上天子說無上道記：『汝當作佛，號寶莊嚴如來、應供、正遍知。』",
    "T11n0310_027:0149b05_60": "不說記聲聞。",
    "T11n0310_027:0149b05_61": "我宮殿樓觀欄楯寶樹園林娛樂處，互相棖觸出如是音云：『釋迦如來、應供、正遍知為寶上天子說無上道記。』",
    "T11n0310_027:0149b08_62": "又聞是音：『波旬！",
    "T11n0310_027:0149b08_63": "汝今往至眾所，勿令更受記菩薩來生汝宮。』」",
    "T11n0310_027:0149b09_64": "文殊師利語波旬言：「說菩薩記，汝今不喜也？」",
    "T11n0310_027:0149b10_65": "魔言：「文殊師利！",
    "T11n0310_027:0149b11_66": "我實不喜。",
    "T11n0310_027:0149b11_67": "為閻浮提一切眾生說羅漢記，我無愁惱；說一菩薩無上道記，我之愁惱不可言也。",
    "T11n0310_027:0149b13_68": "何以故？",
    "T11n0310_027:0149b13_69": "文殊師利！",
    "T11n0310_027:0149b13_70": "若說菩薩無上道記，我諸魔宮闇蔽不明。",
    "T11n0310_027:0149b14_71": "而是菩薩以三乘法，拔濟無量阿僧祇諸眾生等出於三界。",
    "T11n0310_027:0149b15_72": "文殊師利！",
    "T11n0310_027:0149b16_73": "我以是事受諸憂惱。」",
    "T11n0310_027:0149b16_74": "文殊師利言：「波旬！",
    "T11n0310_027:0149b17_75": "汝還所止。",
    "T11n0310_027:0149b17_76": "汝無力勢能留難遮畢竟向於菩提之道、成就方便具足般若波羅蜜行者。",
    "T11n0310_027:0149b19_0": "何以故？",
    "T11n0310_027:0149b19_1": "是諸菩薩離諸魔縛成畢竟行，善知方便行般若波羅蜜。」",
    "T11n0310_027:0149b20_2": "時佛神力令魔波旬問文殊師利：「云何菩薩修畢竟行善知方便行般若波羅蜜？」",
    "T11n0310_027:0149b22_3": "文殊師利答言：「波旬！",
    "T11n0310_027:0149b22_4": "若有菩薩離於一切諸少分行，是名菩薩成畢竟行。",
    "T11n0310_027:0149b23_5": "若見一切結使魔業，悉能利益於無上道，是名菩薩善知方便。",
    "T11n0310_027:0149b25_6": "不共一切諸結使行，是名菩薩行般若波羅蜜。",
    "T11n0310_027:0149b26_7": "復次波旬！",
    "T11n0310_027:0149b26_8": "若菩薩心畢竟拔濟諸眾生故，以大莊嚴而自莊嚴，是名菩薩畢竟心行。",
    "T11n0310_027:0149b28_9": "若以四攝攝諸眾生，是名菩薩善知方便。",
    "T11n0310_027:0149b29_10": "若畢竟觀一切眾生體性寂滅，是名菩薩行般若波羅蜜。",
    "T11n0310_027:0149c01_11": "復次波旬！",
    "T11n0310_027:0149c01_12": "若有菩薩捨於內外一切能施，菩提之心畢竟究竟，是名菩薩畢竟心行。",
    "T11n0310_027:0149c03_13": "菩薩若為一切眾生起受者心，是名菩薩善知方便。",
    "T11n0310_027:0149c04_14": "若有菩薩乞者受者，知如實始行平等行，是名菩薩行般若波羅蜜。",
    "T11n0310_027:0149c06_15": "復次波旬，若有菩薩於諸善法，從初發心終不退轉，是名菩薩畢竟行於菩提之心。",
    "T11n0310_027:0149c08_0": "若有菩薩不為他逼能捨自利，是名菩薩善知方便。",
    "T11n0310_027:0149c09_1": "菩薩念義不念文字，是名菩薩行般若波羅蜜。",
    "T11n0310_027:0149c10_2": "復次波旬！",
    "T11n0310_027:0149c10_3": "若見乞者不背捨之，是名菩薩畢竟心行。",
    "T11n0310_027:0149c11_4": "若有菩薩集諸善根願求一切智，是名菩薩善知方便。",
    "T11n0310_027:0149c12_5": "菩薩善知諸法體性，是名菩薩行般若波羅蜜。」",
    "T11n0310_027:0149c13_6": "爾時寶上天子語文殊師利言：「是魔波旬眷屬及乘，可以神力內之腹中，或能令諸善男子善女人向大乘者為作留難。」",
    "T11n0310_027:0149c16_7": "文殊師利言：「天子！",
    "T11n0310_027:0149c16_8": "不如汝言內魔波旬置菩薩腹。",
    "T11n0310_027:0149c17_9": "復次天子！",
    "T11n0310_027:0149c17_10": "汝所受持佛相莊嚴第一受樂，令魔波旬坐師子座，以佛力故佛辯說法。」",
    "T11n0310_027:0149c19_11": "爾時波旬聞是語已，欲隱身出眾而不能隱，文殊師利之所持故。",
    "T11n0310_027:0149c20_12": "爾時文殊師利作是念已，魔王波旬作佛身相坐師子座，是時一切大眾見知是魔波旬。",
    "T11n0310_027:0149c22_13": "文殊師利復言：「波旬！",
    "T11n0310_027:0149c23_14": "汝今得諸如來道耶？",
    "T11n0310_027:0149c23_15": "成佛色身坐師子座？」",
    "T11n0310_027:0149c24_16": "以文殊師利力所持故，魔波旬言：「文殊師利！",
    "T11n0310_027:0149c25_17": "世尊尚不得於菩提，況我得也。",
    "T11n0310_027:0149c26_0": "所以者何？",
    "T11n0310_027:0149c26_1": "菩提者是報恩相，非離欲得、非解向得。",
    "T11n0310_027:0149c27_2": "又菩提者得無為相，彼得無為相故。",
    "T11n0310_027:0149c27_3": "覺知空相是名菩提，非空覺知空故。",
    "T11n0310_027:0149c28_4": "覺知無相相是名菩提，非以無相覺知無相相故。",
    "T11n0310_027:0149c29_5": "覺知無願相是名菩提，非無願相覺知無願相故。",
    "T11n0310_027:0150a02_0": "覺知法界之體性者是名菩提，非以體性覺知體性故。",
    "T11n0310_027:0150a03_1": "覺知於如無分別相是名菩提，非如覺知如故。",
    "T11n0310_027:0150a04_2": "覺知住於如實始故是名菩提，非住如實始覺知住於如實始故。",
    "T11n0310_027:0150a05_3": "覺無我無有眾生無命無人丈夫體性是名菩提，無覺知者故。",
    "T11n0310_027:0150a07_4": "文殊師利！",
    "T11n0310_027:0150a07_5": "若有菩薩聞說如是菩提之相，聞已能於諸法體性無所分別，即名為佛。」",
    "T11n0310_027:0150a09_6": "魔以佛辯說是法時，五百菩薩得無生法忍。",
    "T11n0310_027:0150a10_7": "爾時大德舍利弗語文殊師利言：「未曾有也。",
    "T11n0310_027:0150a11_8": "汝力持故，令魔波旬作如來身，身相具足坐師子座，說是深法。」",
    "T11n0310_027:0150a12_9": "文殊師利言：「大德舍利弗！",
    "T11n0310_027:0150a13_10": "一切草木樹林無心，可作如來身相具足悉能說法。",
    "T11n0310_027:0150a14_11": "我亦能令大德舍利弗作如來身，身相具足以佛辯說法。」",
    "T11n0310_027:0150a15_12": "爾時大德舍利弗即作是念：「我今可於此眾中沒，文殊師利或能使我作如來身身相具足戲弄於我，令聲聞人作世尊相。」",
    "T11n0310_027:0150a18_13": "文殊師利神力持故而不能隱。",
    "T11n0310_027:0150a19_0": "時文殊師利知大德舍利弗心所念，變大德舍利弗為如來身，身相具足坐師子座，一切眾會亦悉見知。",
    "T11n0310_027:0150a21_1": "爾時文殊師利童子語大德舍利弗：「汝可與魔波旬共說，猶如如來共如來說。」",
    "T11n0310_027:0150a23_2": "爾時大德舍利弗如是問言：「波旬！",
    "T11n0310_027:0150a23_3": "夫菩提者何等體性？」",
    "T11n0310_027:0150a24_4": "波旬答言：「覺知一切諸法平等是菩提體性。",
    "T11n0310_027:0150a25_5": "覺知二法是菩提體性。",
    "T11n0310_027:0150a25_6": "一切智觀是菩提體性、非不體性。",
    "T11n0310_027:0150a26_7": "非行非不行，永斷一切諸行非行、非道非不道，是名諸佛世尊菩提。」",
    "T11n0310_027:0150a28_8": "波旬問言：「大德舍利弗！",
    "T11n0310_027:0150a28_9": "諸佛如來住於何處？」",
    "T11n0310_027:0150a29_10": "舍利弗言：「住生死中平等，住涅槃不動，住一切諸見如實之性，住於一切眾生結使，亦住一切諸法根本，住於有為無為二法，諸住不住無有住故。",
    "T11n0310_027:0150b03_11": "波旬！",
    "T11n0310_027:0150b03_12": "諸佛如來如是住也。」",
    "T11n0310_027:0150b04_13": "時舍利弗問波旬言：「菩提者當何處求？」",
    "T11n0310_027:0150b05_0": "波旬答言：「大德舍利弗！",
    "T11n0310_027:0150b05_1": "從身見根本求於菩提，無明有愛求於菩提，顛倒起結求於菩提，障礙覆蓋求於菩提。」",
    "T11n0310_027:0150b07_2": "舍利弗言：「波旬！",
    "T11n0310_027:0150b07_3": "何因緣故如是說也？」",
    "T11n0310_027:0150b08_4": "波旬答言：「大德舍利弗！",
    "T11n0310_027:0150b08_5": "如實覺知如是諸法是名菩提。」",
    "T11n0310_027:0150b09_6": "說是法時，八百比丘悉斷諸漏得無漏心。",
    "T11n0310_027:0150b10_7": "諸天子等信舍利弗、魔波旬故，三萬二千諸天子等發阿耨多羅三藐三菩提心。",
    "T11n0310_027:0150b12_8": "為欲調伏諸天子故，文殊師利童子令魔波旬及大德舍利弗作如來身身相具足。",
    "T11n0310_027:0150b14_9": "文殊師利還攝神力，大德舍利弗及魔波旬身復本相。",
    "T11n0310_027:0150b15_10": "爾時四方出千菩薩，從諸佛土乘空而來，至於佛所頂禮佛足，右遶如來住一面已，白佛言：「世尊！",
    "T11n0310_027:0150b17_11": "我等聞說法界體性無分別經，聞已來此守護正法。",
    "T11n0310_027:0150b18_12": "世尊！",
    "T11n0310_027:0150b18_13": "我等受持守護此經，讀誦通利為他廣說，攝取正法。」",
    "T11n0310_027:0150b20_14": "爾時大德阿難白佛言：「世尊！",
    "T11n0310_027:0150b20_15": "是諸菩薩從何處來？」",
    "T11n0310_027:0150b21_16": "佛告阿難：「是諸菩薩各各集在諸佛國土，此等菩薩皆是文殊師利童子本所教化，常為說此法界體性無分別經以開化之。",
    "T11n0310_027:0150b24_0": "是諸菩薩知報經恩故來至此，及見如來禮敬圍遶，亦欲供養禮拜文殊師利童子，又願護此經是故來此。",
    "T11n0310_027:0150b26_1": "阿難！",
    "T11n0310_027:0150b26_2": "我涅槃後，是諸菩薩於此閻浮提，當廣流布護此正法。",
    "T11n0310_027:0150b27_3": "阿難！",
    "T11n0310_027:0150b27_4": "是諸菩薩於百千佛所，志意勇猛護持正法。」",
    "T11n0310_027:0150b28_5": "是時眾中有釋梵護世諸天王等，白言：「世尊！",
    "T11n0310_027:0150b29_6": "我等若此若彼有護持法者，是善丈夫善男子女人等，我當守護供給，使令得無苦惱。」",
    "T11n0310_027:0150c02_7": "爾時世尊讚釋梵護世諸天王言：「善哉善哉！",
    "T11n0310_027:0150c03_8": "汝能勇猛守護是諸愛護正法善丈夫等，即是供養過去未來現在諸佛并愛護正法。」",
    "T11n0310_027:0150c05_9": "爾時佛即告於文殊師利童子：「汝受持此經，後末世時於閻浮提當廣流布。」",
    "T11n0310_027:0150c07_10": "文殊師利言：「世尊！",
    "T11n0310_027:0150c07_11": "火災起時，而此虛空都無受持亦不被燒。",
    "T11n0310_027:0150c08_12": "世尊！",
    "T11n0310_027:0150c08_13": "如虛空體性，是一切法亦復如是，而是諸法不生不滅。",
    "T11n0310_027:0150c10_14": "若法無生無有滅者，亦無受持。",
    "T11n0310_027:0150c10_15": "諸法體性無受持故，如法體性。",
    "T11n0310_027:0150c11_16": "受持諸法亦復如是。」",
    "T11n0310_027:0150c12_17": "文殊師利即白佛言：「唯願世尊受持此經，為善男子善女人等種善根故。",
    "T11n0310_027:0150c13_18": "若供養法者貪樂此經，世尊！",
    "T11n0310_027:0150c14_19": "如是如是受持此經，調伏憍慢諸怨憎故無能留難，於當來世此閻浮提廣行流布。」",
    "T11n0310_027:0150c16_20": "爾時世尊身放光明，是光遍照三千大千佛之世界皆作金色。",
    "T11n0310_027:0150c17_21": "爾時佛告文殊師利童子：「如來光明一切普照，而此經者亦復如是。",
    "T11n0310_027:0150c19_22": "心行無礙者於佛法究竟，是善男子善女人等手執此經。」",
    "T11n0310_027:0150c20_23": "爾時世尊復告阿難：「阿難！",
    "T11n0310_027:0150c21_24": "受持此經，讀誦通利為他廣說。",
    "T11n0310_027:0150c21_25": "阿難！",
    "T11n0310_027:0150c21_26": "汝則供養去來現在諸佛世尊。」",
    "T11n0310_027:0150c22_27": "爾時阿難白佛言：「世尊！",
    "T11n0310_027:0150c23_28": "此經何名？",
    "T11n0310_027:0150c23_29": "云何受持？」",
    "T11n0310_027:0150c23_30": "佛告阿難：「汝受持此經，名『說法界體性無分別』，亦名『寶上天子所問』，亦名『文殊師利童子所說』，善受持之。」",
    "T11n0310_027:0150c25_31": "佛說是經已，大德阿難、文殊師利童子、寶上天子，及諸佛土諸來菩薩，天人、阿須羅及世間人，皆大歡喜，頂戴奉行。",
    "T11n0310_027:0150c29_0": "大寶積經卷第二十七"
}