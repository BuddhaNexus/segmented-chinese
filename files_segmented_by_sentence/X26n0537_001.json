{
    "X26n0537_001:0812b02_0": "般若波羅蜜多心經直談",
    "X26n0537_001:0812b05_0": "僧　真可　撰",
    "X26n0537_001:0812b06_0": "般若波羅蜜多心經",
    "X26n0537_001:0812b07_0": "夫智慧愚癡初非兩種彼岸此岸本是同源以其見有身心即名愚癡住此岸以其不見有身心即名智慧到彼岸也經則萬古不變之稱心則八部最先之主不變則凡聖可以其由最先則誰能舍此而求無上菩提哉。",
    "X26n0537_001:0812b12_0": "觀自在菩薩行深般若波羅蜜多時照見五蘊皆空度一切苦厄。",
    "X26n0537_001:0812b14_0": "眾生未始非菩薩但不達人法皆空被苦厄所陷故名眾生若了達無礙孰非菩薩。",
    "X26n0537_001:0812b16_0": "舍利子色不異空空不異色色即是空空即是色受想行識亦復如是。",
    "X26n0537_001:0812b18_0": "至此特呼名而告之者謂上菩薩所證之空非小乘偏空亦非頑空亦非斷空直即色之空耳色既可以即空則空亦可以即色故曰色不異空空不異色五蘊之中色蘊其一色空既可以相即餘蘊例然故曰受想行識亦復如是。",
    "X26n0537_001:0812b23_0": "舍利子是諸法空相不生不滅不垢不淨不增不減是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死亦無老死盡無苦集滅道無智亦無得以無所得故。",
    "X26n0537_001:0812c04_0": "至此再呼名而告之者佛慮其偏小習重卒難遊大乘二空法海故明揭顯露以啟廸之諸法空相譬如質礙之氷既已融化成水在方器則隨而方之在圓器則隨而圓之觸風可以為濤聲映地可以為天色在江湖可以浮萬斛在大旱可以為雲霓無往而莫不自在矣又方圓之器喻前境前境自有生滅垢淨增減如水成氷無非質礙學者知此則十二處十八界十二支及四諦皆瞭如也雖然境不能自空必假照以空之境空智在病去藥存終非本體藥亦洗之方盡染污故曰無智亦無得。",
    "X26n0537_001:0812c15_0": "菩提薩埵依般若波羅蜜多故心無罣礙無罣礙故無有恐怖遠離顛倒夢想究竟涅槃三世諸佛依般若波羅蜜多故得阿耨多羅三藐三菩提故知般若波羅蜜多是大神呪是大明呪是無上呪是無等等呪能除一切苦真實不虗故說般若波羅蜜多呪即說呪曰。",
    "X26n0537_001:0812c20_1": "揭諦揭諦波羅揭諦波羅僧揭諦菩提薩婆訶嗚呼甚矣偏小習重之難化也如此故如來種種告之令其深信意者此般若波羅蜜多不惟觀自在菩薩依之心無罣礙而得涅槃即三世諸佛亦因之而得無上菩提尚恐其驚疑未徹再敕之曰此般若波羅蜜多是大神呪是大明呪是無上呪是無等等呪神則威靈莫測明則無幽不燭無上則更無有上者無等則更無有等者聖人為物至矣盡矣無可以加矣猶說密呪以加持之予讀此經至是不覺涕泗橫流莫能自止此因抱疾潭柘山中念雲間徐太僕琰衛法勞勤釋此以慰益其道心耳。",
    "X26n0537_001:0813a10_0": "般若波羅蜜多心經直談(終)"
}