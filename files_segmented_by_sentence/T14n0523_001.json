{
    "T14n0523_001:0795c12_0": "佛說五王經",
    "T14n0523_001:0795c14_0": "失譯人名今附東晉錄",
    "T14n0523_001:0795c15_0": "昔有五王，國界相近，共相往來，不相攻伐，唯作善友。",
    "T14n0523_001:0795c16_1": "其最大者，字普安王，習菩薩行；餘四小王，常習邪行。",
    "T14n0523_001:0795c17_2": "大王憐愍，意欲度之，呼來上殿，共相娛樂，乃至七日，終日竟夜，作倡伎樂。",
    "T14n0523_001:0795c19_3": "七日已滿，四王共白大王言：「國事甚多，請還政治。」",
    "T14n0523_001:0795c20_4": "大王語諸左右：「嚴駕車乘，群臣吏民都共送之。」",
    "T14n0523_001:0795c21_5": "至其半道，大王憐愍，意欲度之，語四王言：「各說卿等所樂之事。」",
    "T14n0523_001:0795c23_6": "一王言：「我願欲得陽春三月樹木榮華，遊戲原野，是我所樂。」",
    "T14n0523_001:0795c24_7": "一王復言：「我願欲得常作國王，鞍馬服飾，樓閣殿堂，官屬人民圍遶左右，晃晃昱昱，椎鍾鳴鼓，出入行來，路人傾目，是我之樂。」",
    "T14n0523_001:0795c27_8": "一王復言：「我所樂復異，願得好婦、好兒，端正無雙，共相娛樂，極情快意，是我之樂。」",
    "T14n0523_001:0795c29_9": "一王復言：「我所樂復異，願我父母常在，多有兄弟、妻子，羅列好衣美食，以恣其口，素琴清衣，共相娛樂，是我之樂。」",
    "T14n0523_001:0796a03_10": "各自說其所樂竟，四王俱迴頭白其大王：「王所樂何事？」",
    "T14n0523_001:0796a04_11": "大王答言：「我先說卿等所樂，然後說我之樂。",
    "T14n0523_001:0796a05_12": "卿一人言：『陽春三月樹木榮華，遊戲原野。』",
    "T14n0523_001:0796a06_13": "秋則凋落，非是久樂。",
    "T14n0523_001:0796a07_14": "「卿一人言：『願我常作國王，鞍馬服飾，樓閣殿堂，官屬人民圍遶左右，晃晃昱昱，椎鍾鳴鼓，出入行來，路人傾目。』",
    "T14n0523_001:0796a09_15": "往古諸王，隱隱闐闐，快樂無極，福德轉盡，諸國相伐，忽然崩亡，非是久樂。",
    "T14n0523_001:0796a11_16": "「卿一人言：『願得好婦、好兒，端正無雙，共相娛樂，極情快意。』",
    "T14n0523_001:0796a13_0": "一朝疾病，憂苦無量，非是久樂。",
    "T14n0523_001:0796a13_1": "「卿一人言：『願我父母常在，多有兄弟、妻子，羅列好衣美食，以恣其口，素琴清衣，共相娛樂。』",
    "T14n0523_001:0796a15_2": "一朝有事，為官所執，繫閉在獄，無有救護，此非久樂。」",
    "T14n0523_001:0796a17_3": "四人俱問：「王樂何事？」",
    "T14n0523_001:0796a17_4": "王言：「我樂不生不死，不苦不惱，不饑不渴，不寒不熱，存亡自在，此是我樂。」",
    "T14n0523_001:0796a19_5": "四王俱言：「此樂何處？",
    "T14n0523_001:0796a19_6": "當有明師？」",
    "T14n0523_001:0796a20_7": "大王答言：「吾師號為佛，近在祇桓精舍。」",
    "T14n0523_001:0796a21_8": "諸王歡喜，各詣佛所，皆稽首作禮，退坐一面。",
    "T14n0523_001:0796a22_9": "大王胡跪，叉手白佛言：「我等今得為人，鈍闇無智，但深著世樂，不知罪福，願佛為弟子等，說其苦諦。」",
    "T14n0523_001:0796a24_10": "佛言：「卿等善聽！",
    "T14n0523_001:0796a24_11": "當為汝說。",
    "T14n0523_001:0796a25_12": "人生在世，常有無量眾苦切身，今粗為汝等略說八苦。",
    "T14n0523_001:0796a26_13": "何謂八苦？",
    "T14n0523_001:0796a26_14": "生苦、老苦、病苦、死苦、恩愛別苦、所求不得苦、怨憎會苦、憂悲惱苦，是為八苦也。",
    "T14n0523_001:0796a28_15": "「何謂生苦？",
    "T14n0523_001:0796a28_16": "人死之時，不知精神趣向何道，未得生處，並受中陰之形，至三七日父母和合，便來受胎。",
    "T14n0523_001:0796b01_17": "一七日如薄酪；二七日如稠酪；三七日如凝酥；四七日如肉臠；五皰成就，巧風入腹，吹其身體；六情開張，在母腹中，生藏之下，熟藏之上。",
    "T14n0523_001:0796b05_18": "母噉一杯熱食，灌其身體，如入鑊湯；母飲一杯冷水，亦如寒氷切體；母飽之時，迫迮身體，痛不可言；母饑之時，腹中了了，亦如倒懸，受苦無量。",
    "T14n0523_001:0796b08_19": "至其滿月，欲生之時，頭向產門，劇如兩石挾山；欲生之時，母危父怖，生墮草上，身體細軟，草觸其身，如履刀劍，忽然失聲大呼。",
    "T14n0523_001:0796b11_20": "此是苦不？」",
    "T14n0523_001:0796b11_21": "諸人咸言：「此是大苦。」",
    "T14n0523_001:0796b12_22": "「何謂老苦？",
    "T14n0523_001:0796b12_23": "父母養育，至年長大，自用強健，擔輕負重，不自裁量，寒時極寒，熱時極熱，饑時極饑，飽時極飽，無有節度；漸至年老，頭白齒落，目視[梳木+目][梳木+目]，耳聽不聰，盛去衰至，皮緩面皺，百節痠疼，行步苦極，坐起呻吟，憂悲心惱，識神轉滅，便旋即忘，命日促盡，言之流涕，坐起須人。",
    "T14n0523_001:0796b18_24": "此是苦不？」",
    "T14n0523_001:0796b18_25": "大王答曰：「實是大苦。」",
    "T14n0523_001:0796b19_26": "「何謂病苦？",
    "T14n0523_001:0796b19_27": "人有四大和合而成其身。",
    "T14n0523_001:0796b20_28": "何謂四大？",
    "T14n0523_001:0796b20_29": "地大、水大、火大、風大。",
    "T14n0523_001:0796b21_0": "一大不調，百一病生，四大不調，四百四病，同時俱作。",
    "T14n0523_001:0796b22_1": "地大不調，舉身沈重；水大不調，舉身膖腫；火大不調，舉身蒸熱；風大不調，舉身掘強，百節苦痛，猶被杖楚。",
    "T14n0523_001:0796b24_2": "四大進退，手足不任，氣力虛竭，坐起須人，口燥脣燋，筋斷鼻坼，目不見色，耳不聞聲，不淨流出，身臥其上，心懷苦惱，言輒悲哀，六親在側，晝夜看視初不休息，甘饍美食，入口皆苦。",
    "T14n0523_001:0796b29_3": "此是苦不？」",
    "T14n0523_001:0796b29_4": "答言：「實是大苦。」",
    "T14n0523_001:0796b29_5": "「何謂死苦？",
    "T14n0523_001:0796c01_0": "人死之時，四百四病，同時俱作，四大欲散，魂魄不安。",
    "T14n0523_001:0796c02_1": "欲死之時，刀風解形，無處不痛，白汗流出，兩手摸空，室家內外，在其左右，憂悲涕泣，痛徹骨髓，不能自勝。",
    "T14n0523_001:0796c04_2": "死者去之，風去氣絕，火滅身冷，風先火次。",
    "T14n0523_001:0796c05_3": "魂靈去矣，身體侹直，無所復知。",
    "T14n0523_001:0796c06_4": "旬日之間，肉壞血流，膖脹爛臭，甚不可道，棄之曠野，眾鳥噉食，肉盡骨乾，髑髏異處。",
    "T14n0523_001:0796c08_5": "此是苦不？」",
    "T14n0523_001:0796c08_6": "答言：「實是大苦。」",
    "T14n0523_001:0796c09_7": "「何謂恩愛別苦？",
    "T14n0523_001:0796c09_8": "室家內外，兄弟妻子，共相戀慕，一朝破亡，為人抄劫，各自分張，父東子西，母南女北，非唯一處，為人奴婢，各自悲呼，心內斷絕，窈窈冥冥，無有相見之期。",
    "T14n0523_001:0796c13_9": "此是苦不？」",
    "T14n0523_001:0796c13_10": "答言：「實是大苦。」",
    "T14n0523_001:0796c13_11": "「何謂所求不得苦？",
    "T14n0523_001:0796c14_12": "家有財錢，散用追求，大官吏民，望得富貴，勤苦求之，求之不止，會遇得之，而作邊境令長。",
    "T14n0523_001:0796c16_13": "未經幾時，貪取民物，為人告言，一朝有事，檻車載去，欲殺之時，憂苦無量，不知死活何日。",
    "T14n0523_001:0796c18_14": "此是苦不？」",
    "T14n0523_001:0796c18_15": "答曰：「實是大苦。」",
    "T14n0523_001:0796c18_16": "「何謂怨憎會苦？",
    "T14n0523_001:0796c19_17": "世人薄俗，共居愛欲之中，共諍不急之事，更相殺害，遂成大怨，各自相避，隱藏無地，各磨刀錯箭挾弓持杖，恐畏相見，會遇迮道相逢，各自張弓澍箭，兩刀相向，不知勝負是誰，當爾之時，怖畏無量。",
    "T14n0523_001:0796c24_0": "此是苦不？」",
    "T14n0523_001:0796c24_1": "答曰：「實是大苦。」",
    "T14n0523_001:0796c24_2": "「何謂憂悲惱苦？",
    "T14n0523_001:0796c24_3": "人生在世，長命者乃至百歲，短命者胞胎傷墮。",
    "T14n0523_001:0797a02_0": "長命之者，與其百歲，夜消其半，餘有五十年；在醉酒疾病，不知作人，以減五歲；小時愚癡；十五年中，未知禮儀；年過八十，老鈍無智，耳聾目冥，無有法則，復減二十年；已九十年，過餘有十歲之中，多諸憂愁，天下欲亂時亦愁，天下旱時亦愁，天下大水亦愁，天下大霜亦愁，天下不熟亦愁，室家內外多諸病痛亦愁，持家財物治生恐失亦愁，官家百調未輸亦愁，家人遭縣官事閉繫牢獄未知出期亦愁，兄弟、妻子遠行未歸亦愁，居家窮寒無有衣食亦愁，比舍村落有事亦愁，社稷不辦亦愁，室家死亡無有財物、殯葬亦愁，至春時種作無有犁牛亦愁，如是種種憂悲，常無樂時，至其節日，共相集聚，應當歡樂，方共悲涕相向。",
    "T14n0523_001:0797a16_1": "此是苦不？」",
    "T14n0523_001:0797a17_2": "答曰：「實是大苦。」",
    "T14n0523_001:0797a18_0": "爾時，五王及諸群臣，會中數千萬人，聞說諸苦諦，心開意悟，即得須陀洹道，皆大歡喜，作禮而去。",
    "T14n0523_001:0797a20_1": "四王俱白普安王言：「大王真是大權菩薩，化噵我等，令得道跡，大王之恩。",
    "T14n0523_001:0797a22_2": "我本觀諸宮殿，心情愛著，不能遠離，今覩宮殿，如視穢廁，無可愛者。」",
    "T14n0523_001:0797a23_3": "即捨王位付弟，出家為道，修諸功德，日日不惓。",
    "T14n0523_001:0797a25_0": "佛說五王經"
}