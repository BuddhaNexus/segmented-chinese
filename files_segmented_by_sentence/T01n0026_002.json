{
    "T01n0026_002:0427a10_0": "中阿含經卷第二",
    "T01n0026_002:0427a12_0": "東晉罽賓三藏瞿曇僧伽提婆譯",
    "T01n0026_002:0427a13_0": "（六）七法品善人往經第六(初一日誦)",
    "T01n0026_002:0427a14_0": "我聞如是：一時，佛遊舍衛國，在勝林給孤獨園。",
    "T01n0026_002:0427a15_1": "爾時，世尊告諸比丘：「我當為汝說七善人所往至處及無餘涅槃。",
    "T01n0026_002:0427a16_2": "諦聽，諦聽！",
    "T01n0026_002:0427a16_3": "善思念之。」",
    "T01n0026_002:0427a17_4": "時，諸比丘受教而聽。",
    "T01n0026_002:0427a17_5": "佛言：「云何為七？",
    "T01n0026_002:0427a17_6": "比丘行當如是。",
    "T01n0026_002:0427a18_7": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427a20_8": "如是行者，無上息迹慧之所見，然未得證。",
    "T01n0026_002:0427a21_9": "比丘行如是，往至何所？",
    "T01n0026_002:0427a21_10": "譬如燒麩，纔燃便滅。",
    "T01n0026_002:0427a22_11": "當知比丘亦復如是，少慢未盡，五下分結已斷，得中般涅槃，是謂第一善人所往至處，世間諦如有。",
    "T01n0026_002:0427a24_12": "「復次，比丘行當如是。",
    "T01n0026_002:0427a25_13": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427a27_14": "行如是者，無上息迹慧之所見，然未得證。",
    "T01n0026_002:0427a28_15": "比丘行如是，往至何所？",
    "T01n0026_002:0427a28_16": "譬若如鐵洞燃俱熾，以椎打之，迸火飛空，上已即滅。",
    "T01n0026_002:0427a29_17": "當知比丘亦復如是，少慢未盡，五下分結已斷，得中般涅槃，是謂第二善人所往至處，世間諦如有。",
    "T01n0026_002:0427b03_18": "「復次，比丘行當如是。",
    "T01n0026_002:0427b03_19": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427b05_20": "行如是者，無上息迹慧之所見，然未得證。",
    "T01n0026_002:0427b06_21": "比丘行如是，往至何所？",
    "T01n0026_002:0427b07_22": "譬若如鐵洞燃俱熾，以椎打之。",
    "T01n0026_002:0427b08_0": "迸火飛空，從上來還，未至地滅。",
    "T01n0026_002:0427b08_1": "當知比丘亦復如是，少慢未盡，五下分結已斷，得中般涅槃，是謂第三善人所往至處。",
    "T01n0026_002:0427b10_2": "世間諦如有。",
    "T01n0026_002:0427b11_3": "「復次，比丘行當如是。",
    "T01n0026_002:0427b11_4": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427b13_5": "行如是者，無上息迹慧之所見，然未得證。",
    "T01n0026_002:0427b14_6": "比丘行如是，往至何所？",
    "T01n0026_002:0427b15_7": "譬若如鐵洞然俱熾，以椎打之，迸火飛空，墮地而滅。",
    "T01n0026_002:0427b16_8": "當知比丘亦復如是，少慢未盡，五下分結已斷，得生般涅槃，是謂第四善人所往至處。",
    "T01n0026_002:0427b18_9": "世間諦如有。",
    "T01n0026_002:0427b18_10": "「復次，比丘行當如是。",
    "T01n0026_002:0427b19_11": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427b21_12": "行如是者，無上息迹慧之所見，然未得證。",
    "T01n0026_002:0427b22_13": "比丘行如是，往至何所？",
    "T01n0026_002:0427b22_14": "譬若如鐵洞燃俱熾，以椎打之，迸火飛空，墮少薪草上，若烟若燃，燃已便滅。",
    "T01n0026_002:0427b24_15": "當知比丘亦復如是，少慢未盡，五下分結已斷，得行般涅槃，是謂第五善人所往至處。",
    "T01n0026_002:0427b26_16": "世間諦如有。",
    "T01n0026_002:0427b26_17": "「復次。",
    "T01n0026_002:0427b27_18": "比丘行當如是。",
    "T01n0026_002:0427b27_19": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427b29_20": "行如是者，無上息迹慧之所見，然未得證。",
    "T01n0026_002:0427c01_21": "比丘行如是，往至何所？",
    "T01n0026_002:0427c02_0": "譬若如鐵洞燃俱熾，以椎打之，迸火飛空，墮多薪草上，若烟若燃，燃盡已滅。",
    "T01n0026_002:0427c03_1": "當知比丘亦復如是，少慢未盡，五下分結已斷，得無行般涅槃，是謂第六善人所往至處。",
    "T01n0026_002:0427c05_2": "世間諦如有。",
    "T01n0026_002:0427c06_3": "「復次。",
    "T01n0026_002:0427c06_4": "比丘行當如是。",
    "T01n0026_002:0427c06_5": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427c08_6": "行如是者，無上息迹慧之所見，然未得證。",
    "T01n0026_002:0427c09_7": "比丘行如是，往至何所？",
    "T01n0026_002:0427c10_8": "譬若如鐵洞燃俱熾，以椎打之，迸火飛空，墮多薪草上，若烟若燃，燃已便燒村邑、城郭、山林、曠野。",
    "T01n0026_002:0427c12_9": "燒村邑、城郭、山林、曠野已，或至道、至水、至平地滅。",
    "T01n0026_002:0427c13_10": "當知比丘亦復如是，少慢未盡，五下分結已斷，得上流阿迦膩吒般涅槃，是謂第七善人所往至處。",
    "T01n0026_002:0427c15_11": "世間諦如有。",
    "T01n0026_002:0427c16_12": "「云何無餘涅槃？",
    "T01n0026_002:0427c16_13": "比丘行當如是。",
    "T01n0026_002:0427c16_14": "我者無我，亦無我所，當來無我，亦無我所，已有便斷，已斷得捨，有樂不染，合會不著。",
    "T01n0026_002:0427c18_15": "行如是者，無上息迹慧之所見，而已得證。",
    "T01n0026_002:0427c19_16": "我說彼比丘不至東方，不至西方、南方、北方、四維、上、下，便於現法中息迹滅度。",
    "T01n0026_002:0427c21_17": "我向所說七善人所往至處及無餘涅槃者，因此故說。」",
    "T01n0026_002:0427c22_18": "佛說如是。",
    "T01n0026_002:0427c23_19": "彼諸比丘聞佛所說，歡喜奉行。",
    "T01n0026_002:0427c24_0": "善人往經第六竟(千一百三字)",
    "T01n0026_002:0427c25_0": "（七）中阿含七法品世間福經第七(初一日誦)",
    "T01n0026_002:0427c26_0": "我聞如是：一時，佛遊拘舍彌，在瞿沙羅園。",
    "T01n0026_002:0427c27_0": "爾時，尊者摩訶周那則於晡時從宴坐起，往詣佛所，到已作禮，却坐一面，白曰：「世尊！",
    "T01n0026_002:0427c29_0": "可得施設世間福耶？」",
    "T01n0026_002:0427c29_1": "世尊告曰：「可得。",
    "T01n0026_002:0427c29_2": "周那！",
    "T01n0026_002:0428a01_3": "有七世間福，得大福祐，得大果報，得大名譽，得大功德。",
    "T01n0026_002:0428a02_4": "云何為七？",
    "T01n0026_002:0428a02_5": "周那！",
    "T01n0026_002:0428a02_6": "有信族姓男、族姓女，施比丘眾房舍、堂閣。",
    "T01n0026_002:0428a03_7": "周那！",
    "T01n0026_002:0428a03_8": "是謂第一世間之福，得大福祐，得大果報，得大名譽，得大功德。",
    "T01n0026_002:0428a05_9": "「復次，周那！",
    "T01n0026_002:0428a05_10": "有信族姓男、族姓女，於房舍中施與床座、氍[毯-炎+數]、毾[毯-炎+登]、氈褥、臥具。",
    "T01n0026_002:0428a07_11": "周那！",
    "T01n0026_002:0428a07_12": "是謂第二世間之福，得大福祐，得大果報，得大名譽，得大功德。",
    "T01n0026_002:0428a08_13": "「復次，周那！",
    "T01n0026_002:0428a09_0": "有信族姓男、族姓女，於房舍中施與一切新淨妙衣。",
    "T01n0026_002:0428a10_1": "周那！",
    "T01n0026_002:0428a10_2": "是謂第三世間之福，得大福祐，得大果報，得大名譽，得大功德。",
    "T01n0026_002:0428a11_3": "「復次，周那！",
    "T01n0026_002:0428a12_4": "有信族姓男、族姓女，於房舍中常施於眾朝粥、中食，又以園民供給使令，若風雨寒雪，躬往園所，增施供養。",
    "T01n0026_002:0428a14_5": "諸比丘眾食已，不患風雨寒雪沽漬衣服，晝夜安樂禪寂思惟。",
    "T01n0026_002:0428a16_6": "周那！",
    "T01n0026_002:0428a16_7": "是謂第七世間之福，得大福祐，得大果報，得大名譽，得大功德。",
    "T01n0026_002:0428a17_8": "「周那！",
    "T01n0026_002:0428a17_9": "信族姓男、族姓女已得此七世間福者，若去若來，若立若坐，若眠若覺，若晝若夜，其福常生，轉增轉廣。",
    "T01n0026_002:0428a20_10": "周那！",
    "T01n0026_002:0428a20_11": "譬如恒伽水，從源流出，入于大海，於其中間轉深轉廣。",
    "T01n0026_002:0428a21_12": "周那！",
    "T01n0026_002:0428a21_13": "如是信族姓男、族姓女已得此七世間福者，若去若來，若立若坐，若眠若覺，若晝若夜，其福常生，轉增轉廣。」",
    "T01n0026_002:0428a24_14": "於是，尊者摩訶周那即從坐起，偏袒右肩，右膝著地，長跪叉手白曰：「世尊！",
    "T01n0026_002:0428a25_15": "可得施設出世間福耶？」",
    "T01n0026_002:0428a26_16": "世尊告曰：「可得。",
    "T01n0026_002:0428a26_17": "周那！",
    "T01n0026_002:0428a27_0": "更有七福出於世間，得大福祐，得大果報，得大名譽，得大功德。",
    "T01n0026_002:0428a28_1": "云何為七？",
    "T01n0026_002:0428a28_2": "周那！",
    "T01n0026_002:0428a28_3": "有信族姓男、族姓女，聞如來、如來弟子遊於某處，聞已歡喜，極懷踊躍。",
    "T01n0026_002:0428b01_4": "周那！",
    "T01n0026_002:0428b01_5": "是謂第一出世間福，得大福祐，得大果報，得大名譽，得大功德。",
    "T01n0026_002:0428b03_6": "「復次，周那！",
    "T01n0026_002:0428b03_7": "有信族姓男、族姓女，聞如來、如來弟子欲從彼至此，聞已歡喜，極懷踊躍。",
    "T01n0026_002:0428b05_8": "周那！",
    "T01n0026_002:0428b05_9": "是謂第二出世間福，得大福祐，得大果報，得大名譽，得大功德。",
    "T01n0026_002:0428b06_10": "「復次，周那！",
    "T01n0026_002:0428b07_11": "有信族姓男、族姓女，聞如來、如來弟子已從彼至此，聞已歡喜，極懷踊躍，以清淨心躬往奉見，禮敬供養，既供養已，受三自歸於佛、法及比丘眾，而受禁戒。",
    "T01n0026_002:0428b10_12": "周那！",
    "T01n0026_002:0428b10_13": "是謂第七出世間福，得大福祐，得大果報，得大名譽，得大功德。",
    "T01n0026_002:0428b12_14": "「周那！",
    "T01n0026_002:0428b12_15": "信族姓男、族姓女若得此七世間之福及更有七出世間福者，其福不可數，有爾所福，爾所福果，爾所福報，唯不可限、不可量、不可得大福之數。",
    "T01n0026_002:0428b16_16": "周那！",
    "T01n0026_002:0428b16_17": "譬如從閻浮洲有五河流：一曰恒伽，二曰搖尤那，三曰舍勞浮，四曰阿夷羅婆提，五曰摩企，流入大海，於其中間水不可數，有爾所升斛，唯不可限，不可量、不可得大水之數。",
    "T01n0026_002:0428b20_18": "周那！",
    "T01n0026_002:0428b20_19": "如是信族姓男、族姓女若得此七世間之福及更有七出世間福者，其福不可數，有爾所福，爾所福果，爾所福報，唯不可限、不可量、不可得大福之數。」",
    "T01n0026_002:0428b24_20": "爾時，世尊而說頌曰：「恒伽之河，　　清淨易渡，　海多珍寶，　　眾水中王。",
    "T01n0026_002:0428b27_0": "　猶若河水，　　世人敬奉，　諸川所歸，　　引入大海。",
    "T01n0026_002:0428b29_0": "　如是人者，　　施衣飲食，　床[木*翕]茵褥，　　及諸坐具。",
    "T01n0026_002:0428c02_0": "　無量福報，　　將至妙處，　猶若河水，　　引入大海。」",
    "T01n0026_002:0428c04_0": "佛說如是。",
    "T01n0026_002:0428c04_1": "尊者摩訶周那及諸比丘，聞佛所說，歡喜奉行。",
    "T01n0026_002:0428c06_0": "世間福經第七竟(九百九十三字)",
    "T01n0026_002:0428c07_0": "（八）中阿含七法品七日經第八(初一日誦)",
    "T01n0026_002:0428c08_0": "我聞如是：一時，佛遊鞞舍離，在[木*奈]氏樹園。",
    "T01n0026_002:0428c09_0": "爾時，世尊告諸比丘：「一切行無常，不久住法、速變易法、不可猗法，如是諸行不當樂著，當患厭之，當求捨離，當求解脫。",
    "T01n0026_002:0428c11_1": "所以者何？",
    "T01n0026_002:0428c12_2": "有時不雨，當不雨時，一切諸樹、百穀、藥木皆悉枯槁，摧碎滅盡，不得常住。",
    "T01n0026_002:0428c13_3": "是故一切行無常，不久住法、速變易法、不可猗法，如是諸行不當樂著，當患厭之，當求捨離，當求解脫。",
    "T01n0026_002:0428c16_4": "「復次，有時二日出世，二日出時，諸溝渠川流皆悉竭盡，不得常住。",
    "T01n0026_002:0428c17_5": "是故一切行無常，不久住法、速變易法、不可猗法，如是諸行不當樂著，當患厭之，當求捨離，當求解脫。",
    "T01n0026_002:0428c20_6": "「復次，有時三日出世，三日出時，諸大江河皆悉竭盡，不得常住。",
    "T01n0026_002:0428c21_7": "是故一切行無常，不久住法、速變易法，不可猗法，如是諸行不當樂著，當患厭之，當求捨離，當求解脫。",
    "T01n0026_002:0428c24_8": "「復次，有時四日出世，四日出時，諸大泉源從閻浮洲五河所出：一曰恒伽，二曰搖尤那，三曰舍牢浮，四曰阿夷羅婆提，五曰摩企，彼大泉源皆悉竭盡，不得常住。",
    "T01n0026_002:0428c28_0": "是故一切行無常，不久住法、速變易法，不可猗法，如是諸行不當樂著，當患厭之，當求捨離，當求解脫。",
    "T01n0026_002:0429a01_1": "「復次，有時五日出世，五日出時，大海水減一百由延，轉減乃至七百由延；五日出時，海水餘有七百由延，轉減乃至一百由延；五日出時，大海水減一多羅樹，轉減乃至七多羅樹；五日出時，海水餘有七多羅樹，轉減乃至一多羅樹；五日出時，海水減一人，轉減乃至七人；五日出時，海水餘有七人，轉減乃至一人；五日出時，海水減至頸、至肩、至腰、至[月*奇]、至膝、至踝，有時海水消盡，不足沒指。",
    "T01n0026_002:0429a10_2": "是故一切行無常，不久住法、速變易法、不可猗法，如是諸行不當樂著，當患厭之，當求捨離，當求解脫。",
    "T01n0026_002:0429a12_3": "「復次，有時六日出世，六日出時，一切大地須彌山王皆悉烟起，合為一烟，譬如陶師始爨竈時，皆悉烟起，合為一烟。",
    "T01n0026_002:0429a15_4": "如是六日出時，一切大地須彌山王皆悉烟起，合為一烟。",
    "T01n0026_002:0429a16_5": "是故一切行無常，不久住法、速變易法，不可猗法，如是諸行不當樂著，當患厭之，當求捨離，當求解脫。",
    "T01n0026_002:0429a19_6": "「復次，有時七日出世，七日出時，一切大地須彌山王洞燃俱熾，合為一[火*僉]；如是七日出時，一切大地須彌山王洞燃俱熾，合為一[火*僉]，風吹火[火*僉]，乃至梵天。",
    "T01n0026_002:0429a22_7": "是時，晃昱諸天始生天者，不諳世間成敗，不見世間成敗，不知世間成敗，見大火已，皆恐怖毛竪而作是念：『火不來至此耶？",
    "T01n0026_002:0429a25_8": "火不來至此耶？』",
    "T01n0026_002:0429a26_9": "前生諸天諳世間成敗，見世間成敗，知世間成敗，見大火已，慰勞諸天曰：『莫得恐怖，火法齊彼，終不至此。』",
    "T01n0026_002:0429a28_10": "七日出時，須彌山王百由延崩散壞滅盡，二百由延、三百由延，乃至七百由延崩散壞滅盡；七日出時，須彌山王及此大地燒壞消滅，無餘栽燼，如燃酥油，煎熬消盡，無餘烟墨；如是七日出時，須彌山王及此大地無餘烖燼。",
    "T01n0026_002:0429b04_11": "是故一切行無常，不久住法、速變易法、不可猗法，如是諸行不當樂著，當患厭之，當求捨離，當求解脫。",
    "T01n0026_002:0429b07_12": "「我今為汝說須彌山王當崩壞盡，誰有能信？",
    "T01n0026_002:0429b08_13": "唯見諦者耳，我今為汝說大海水當竭消盡，誰有能信？",
    "T01n0026_002:0429b09_14": "唯見諦者耳。",
    "T01n0026_002:0429b09_15": "我今為汝說一切大地當燒燃盡，誰有能信？",
    "T01n0026_002:0429b10_16": "唯見諦者耳。",
    "T01n0026_002:0429b11_17": "所以者何？",
    "T01n0026_002:0429b11_18": "比丘！",
    "T01n0026_002:0429b11_19": "昔有大師名曰善眼，為外道仙人之所師宗，捨離欲愛，得如意足。",
    "T01n0026_002:0429b13_20": "善眼大師有無量百千弟子，善眼大師為諸弟子說梵世法，若善眼大師為說梵世法時，諸弟子等有不具足奉行法者，彼命終已，或生四王天，或生三十三天，或生[火*僉]摩天，或生兜率哆天，或生化樂天，或生他化樂天。",
    "T01n0026_002:0429b18_21": "若善眼大師為說梵世法時，諸弟子等設有具足奉行法者，彼修四梵室，捨離於欲，彼命終已，得生梵天。",
    "T01n0026_002:0429b20_22": "彼時善眼大師而作是念：『我不應與弟子等同俱至後世共生一處，我今寧可更修增上慈。",
    "T01n0026_002:0429b23_0": "修增上慈已，命終得生晃昱天中。』",
    "T01n0026_002:0429b23_1": "彼時善眼大師則於後時更修增上慈，修增上慈已，命終得生晃昱天中。",
    "T01n0026_002:0429b25_2": "善眼大師及諸弟子學道不虛，得大果報。",
    "T01n0026_002:0429b26_3": "「諸比丘！",
    "T01n0026_002:0429b26_4": "於意云何？",
    "T01n0026_002:0429b26_5": "昔善眼大師為外道仙人之所師宗，捨離欲愛，得如意足者，汝謂異人耶？",
    "T01n0026_002:0429b28_6": "莫作斯念，當知即是我也。",
    "T01n0026_002:0429b29_7": "我於爾時名善眼大師，為外道仙人之所師宗，捨離欲愛，得如意足；我於爾時有無量百千弟子，我於爾時為諸弟子說梵世法。",
    "T01n0026_002:0429c03_8": "我說梵世法時，諸弟子等有不具足奉行法者，彼命終已，或生四王天，或生三十三天，或生[火*僉]摩天，或生兜率哆天，或生化樂天，或生他化樂天。",
    "T01n0026_002:0429c06_9": "我說梵世法時，諸弟子等設有具足奉行法者，修四梵室，捨離於欲，彼命終已，得生梵天。",
    "T01n0026_002:0429c08_10": "我於爾時而作是念：『我不應與弟子等同俱至後世共生一處，我今寧可更修增上慈。",
    "T01n0026_002:0429c11_0": "修增上慈已，命終得生晃昱天中。』",
    "T01n0026_002:0429c11_1": "我於後時更修增上慈，修增上慈已，命終得生晃昱天中。",
    "T01n0026_002:0429c13_2": "我於爾時及諸弟子學道不虛，得大果報。",
    "T01n0026_002:0429c14_3": "我於爾時親行斯道，為自饒益，亦饒益他，饒益多人，愍傷世間，為天、為人求義及饒益，求安隱快樂，爾時說法不至究竟，不究竟白淨，不究竟梵行，不究竟梵行訖，爾時不離生、老、病、死、啼哭、憂慼，亦未能得脫一切苦。",
    "T01n0026_002:0429c19_4": "「比丘！",
    "T01n0026_002:0429c19_5": "我今出世，如來、無所著、等正覺、明行成為、善逝、世間解、無上士、道法御、天人師，號佛、眾祐；我今自饒益，亦饒益他，饒益多人，愍傷世間，為天、為人求義及饒益，求安隱快樂；我今說法得至究竟，究竟白淨，究竟梵行；究竟梵行訖，我今已離生、老、病、死、啼哭、憂慼，我今已得脫一切苦。」",
    "T01n0026_002:0429c26_0": "佛說如是。",
    "T01n0026_002:0429c26_1": "彼諸比丘聞佛所說，歡喜奉行。",
    "T01n0026_002:0429c27_0": "七日經第八竟(千七百一字)",
    "T01n0026_002:0429c28_0": "（九）中阿含七法品七車經第九(初一日誦)",
    "T01n0026_002:0429c29_0": "我聞如是：一時，佛遊王舍城，在竹林精舍，與大比丘眾共受夏坐，尊者滿慈子亦於生地受夏坐。",
    "T01n0026_002:0430a02_1": "是時，生地諸比丘受夏坐訖，過三月已，補治衣竟，攝衣持鉢，從生地出，向王舍城，展轉進前，至王舍城，住王舍城竹林精舍。",
    "T01n0026_002:0430a05_2": "是時，生地諸比丘詣世尊所，稽首作禮，却坐一面。",
    "T01n0026_002:0430a06_3": "世尊問曰：「諸比丘！",
    "T01n0026_002:0430a06_4": "從何所來？",
    "T01n0026_002:0430a07_5": "何處夏坐？」",
    "T01n0026_002:0430a07_6": "生地諸比丘白曰：「世尊！",
    "T01n0026_002:0430a08_0": "從生地來，於生地夏坐。」",
    "T01n0026_002:0430a08_1": "世尊問曰：「於彼生地諸比丘中，何等比丘為諸比丘所共稱譽，自少欲、知足，稱說少欲、知足；自閑居，稱說閑居；自精進，稱說精進；自正念，稱說正念；自一心，稱說一心；自智慧，稱說智慧；自漏盡，稱說漏盡；自勸發渴仰、成就歡喜，稱說勸發渴仰、成就歡喜？」",
    "T01n0026_002:0430a14_2": "生地諸比丘白曰：「世尊！",
    "T01n0026_002:0430a14_3": "尊者滿慈子於彼生地，為諸比丘所共稱譽，自少欲、知足，稱說少欲、知足；自閑居，稱說閑居；自精進，稱說精進；自正念，稱說正念；自一心，稱說一心；自智慧，稱說智慧；自漏盡，稱說漏盡；自勸發渴仰、成就歡喜，稱說勸發渴仰、成就歡喜。」",
    "T01n0026_002:0430a20_4": "是時，尊者舍梨子在眾中坐，尊者舍梨子作如是念：「世尊如事問彼生地諸比丘輩，生地諸比丘極大稱譽賢者滿慈子，自少欲、知足，稱說少欲、知足；自閑居，稱說閑居；自精進，稱說精進；自正念，稱說正念；自一心，稱說一心；自智慧，稱說智慧；自漏盡，稱說漏盡；自勸發渴仰、成就歡喜，稱說勸發渴仰，成就歡喜。」",
    "T01n0026_002:0430a27_5": "尊者舍梨子復作是念：「何時當得與賢者滿慈子共聚集會，問其少義，彼或能聽我之所問。」",
    "T01n0026_002:0430a29_6": "爾時，世尊於王舍城受夏坐訖，過三月已，補治衣竟，攝衣持鉢，從王舍城出，向舍衛國，展轉進前，至舍衛國，即住勝林給孤獨園。",
    "T01n0026_002:0430b03_7": "尊者舍梨子與生地諸比丘於王舍城共住少日，攝衣持鉢，向舍衛國，展轉進前，至舍衛國，共住勝林給孤獨園。",
    "T01n0026_002:0430b06_8": "是時，尊者滿慈子於生地受夏坐訖，過三月已，補治衣竟，攝衣持鉢，從生地出，向舍衛國，展轉進前，至舍衛國，亦住勝林給孤獨園。",
    "T01n0026_002:0430b09_9": "尊者滿慈子詣世尊所，稽首作禮，於如來前敷尼師檀，結加趺坐。",
    "T01n0026_002:0430b10_10": "時，尊者舍梨子問餘比丘：「諸賢！",
    "T01n0026_002:0430b11_11": "何者是賢者滿慈子耶？」",
    "T01n0026_002:0430b12_12": "諸比丘白尊者舍梨子：「唯然，尊者在如來前坐，白皙隆鼻，如鸚鵡[口*雋]，即其人也。」",
    "T01n0026_002:0430b13_13": "時，尊者舍梨子知滿慈子色貌已，則善記念。",
    "T01n0026_002:0430b14_14": "尊者滿慈子過夜平旦，著衣持鉢，入舍衛國而行乞食，食訖中後，還舉衣鉢，澡洗手足，以尼師檀著於肩上，至安陀林經行之處。",
    "T01n0026_002:0430b18_15": "尊者舍梨子亦過夜平旦，著衣持鉢，入舍衛國而行乞食，食訖中後，還舉衣鉢，澡洗手足，以尼師檀著於肩上，至安陀林經行之處。",
    "T01n0026_002:0430b21_16": "時，尊者滿慈子到安陀林，於一樹下敷尼師檀，結加趺坐。",
    "T01n0026_002:0430b22_17": "尊者舍梨子亦至安陀林，離滿慈子不遠，於一樹下敷尼師檀，結加趺坐。",
    "T01n0026_002:0430b24_18": "尊者舍梨子則於晡時從燕坐起，往詣尊者滿慈子所，共相問訊，却坐一面，則問尊者滿慈子曰：「賢者！",
    "T01n0026_002:0430b26_19": "從沙門瞿曇修梵行耶？」",
    "T01n0026_002:0430b27_20": "答曰：「如是。」",
    "T01n0026_002:0430b27_21": "「云何？",
    "T01n0026_002:0430b27_22": "賢者！",
    "T01n0026_002:0430b27_23": "以戒淨故，從沙門瞿曇修梵行耶？」",
    "T01n0026_002:0430b28_24": "答曰：「不也。」",
    "T01n0026_002:0430b29_25": "「以心淨故、以見淨故、以疑蓋淨故、以道非道知見淨故、以道跡知見淨故、以道跡斷智淨故，從沙門瞿曇修梵行耶？」",
    "T01n0026_002:0430c02_26": "答曰：「不也。」",
    "T01n0026_002:0430c03_27": "又復問曰：「我向問賢者從沙門瞿曇修梵行耶？",
    "T01n0026_002:0430c04_28": "則言如是。",
    "T01n0026_002:0430c04_29": "今問賢者以戒淨故從沙門瞿曇修梵行耶？",
    "T01n0026_002:0430c05_30": "便言不也。",
    "T01n0026_002:0430c05_31": "以心淨故、以見淨故、以疑蓋淨故、以道非道知見淨故、以道跡知見淨故、以道跡斷智淨故，從沙門瞿曇修梵行耶？",
    "T01n0026_002:0430c08_32": "便言不也。",
    "T01n0026_002:0430c08_33": "然以何義，從沙門瞿曇修梵行耶？」",
    "T01n0026_002:0430c09_34": "答曰：「賢者！",
    "T01n0026_002:0430c10_0": "以無餘涅槃故。」",
    "T01n0026_002:0430c10_1": "又復問曰：「云何？",
    "T01n0026_002:0430c10_2": "賢者！",
    "T01n0026_002:0430c10_3": "以戒淨故，沙門瞿曇施設無餘涅槃耶？」",
    "T01n0026_002:0430c11_4": "答曰：「不也。」",
    "T01n0026_002:0430c12_5": "「以心淨故、以見淨故、以疑蓋淨故、以道非道知見淨故、以道跡知見淨故、以道跡斷智淨故，沙門瞿曇施設無餘涅槃耶？」",
    "T01n0026_002:0430c14_6": "答曰：「不也。」",
    "T01n0026_002:0430c15_7": "又復問曰：「我向問仁，云何賢者以戒淨故，沙門瞿曇施設無餘涅槃耶？",
    "T01n0026_002:0430c16_8": "賢者言不。",
    "T01n0026_002:0430c17_9": "以心淨故、以見淨故、以疑蓋淨故、以道非道知見淨故、以道跡知見淨故、以道跡斷智淨故，沙門瞿曇施設無餘涅槃耶？",
    "T01n0026_002:0430c20_10": "賢者言不。",
    "T01n0026_002:0430c20_11": "賢者所說為是何義？",
    "T01n0026_002:0430c20_12": "云何得知？」",
    "T01n0026_002:0430c21_13": "答曰：「賢者！",
    "T01n0026_002:0430c21_14": "若以戒淨故，世尊沙門瞿曇施設無餘涅槃者，則以有餘稱說無餘；以心淨故、以見淨故、以疑蓋淨故、以道非道知見淨故、以道跡知見淨故、以道跡斷智淨故，世尊沙門瞿曇施設無餘涅槃者，則以有餘稱說無餘。",
    "T01n0026_002:0430c26_15": "賢者！",
    "T01n0026_002:0430c26_16": "若離此法，世尊施設無餘涅槃者，則凡夫亦當般涅槃，以凡夫亦離此法故。",
    "T01n0026_002:0430c28_17": "賢者！",
    "T01n0026_002:0430c28_18": "但以戒淨故，得心淨，以心淨故，得見淨，以見淨故，得疑蓋淨，以疑葢淨故，得道非道知見淨，以道非道知見淨故，得道跡知見淨，以道跡知見淨故，得道跡斷智淨，以道跡斷智淨故，世尊沙門瞿曇施設無餘涅槃也。",
    "T01n0026_002:0431a04_19": "「賢者！",
    "T01n0026_002:0431a04_20": "復聽。",
    "T01n0026_002:0431a04_21": "昔拘薩羅王波斯匿在舍衛國，於婆雞帝有事，彼作是念：『以何方便，令一日行，從舍衛國至婆雞帝耶？』",
    "T01n0026_002:0431a07_22": "復作是念：『我今寧可從舍衛國至婆雞帝，於其中間布置七車。』",
    "T01n0026_002:0431a08_23": "爾時，即從舍衛國至婆雞帝，於其中間布置七車。",
    "T01n0026_002:0431a10_24": "布七車已，從舍衛國出，至初車，乘初車，至第二車，捨初車，乘第二車，至第三車，捨第二車，乘第三車，至第四車，捨第三車，乘第四車，至第五車，捨第四車，乘第五車，至第六車，捨第五車，乘第六車，至第七車，乘第七車，於一日中至婆雞帝。",
    "T01n0026_002:0431a15_25": "「彼於婆雞帝辦其事已，大臣圍繞，坐王正殿，群臣白曰：『云何，天王！",
    "T01n0026_002:0431a17_26": "以一日行從舍衛國至婆雞帝耶？』",
    "T01n0026_002:0431a18_27": "王曰：『如是。』",
    "T01n0026_002:0431a18_28": "『云何天王，乘第一車一日從舍衛國至婆雞帝耶？』",
    "T01n0026_002:0431a19_29": "王曰：『不也。』",
    "T01n0026_002:0431a19_30": "『乘第二車乘第三車至第七車，從舍衛國至婆雞帝耶？』",
    "T01n0026_002:0431a21_31": "王曰：『不也。』",
    "T01n0026_002:0431a21_32": "云何賢者！",
    "T01n0026_002:0431a21_33": "拘薩羅王波斯匿群臣復問，當云何說？",
    "T01n0026_002:0431a22_34": "「王答群臣：『我在舍衛國，於婆雞帝有事，我作是念：「以何方便，令一日行，從舍衛國至婆雞帝耶？」",
    "T01n0026_002:0431a25_0": "我復作是念：「我今寧可從舍衛國至婆雞帝，於其中間布置七車。」",
    "T01n0026_002:0431a26_1": "我時即從舍衛國至婆雞帝，於其中間布置七車。",
    "T01n0026_002:0431a27_2": "布七車已，從舍衛國出，至初車，乘初車，至第二車，捨初車，乘第二車，至第三車，捨第二車，乘第三車，至第四車，捨第三車，乘第四車，至第五車，捨第四車，乘第五車，至第六車，捨第五車，乘第六車，至第七車，乘第七車，於一日中至婆雞帝。』",
    "T01n0026_002:0431b04_3": "「如是，賢者！",
    "T01n0026_002:0431b04_4": "拘薩羅王波斯匿答對群臣所問如是。",
    "T01n0026_002:0431b05_5": "如是，賢者！",
    "T01n0026_002:0431b06_6": "以戒淨故，得心淨，以心淨故，得見淨，以見淨故，得疑蓋淨，以疑葢淨故，得道非道知見淨，以道非道知見淨故，得道跡知見淨，以道跡知見淨故，得道跡斷智淨，以道跡斷智淨故，世尊施設無餘涅槃。」",
    "T01n0026_002:0431b10_7": "於是，尊者舍梨子問尊者滿慈子：「賢者名何等？",
    "T01n0026_002:0431b12_8": "諸梵行人云何稱賢者耶？」",
    "T01n0026_002:0431b12_9": "尊者滿慈子答曰：「賢者！",
    "T01n0026_002:0431b13_10": "我號滿也。",
    "T01n0026_002:0431b13_11": "我母名慈，故諸梵行人稱我為滿慈子。」",
    "T01n0026_002:0431b14_12": "尊者舍梨子歎曰：「善哉，善哉！",
    "T01n0026_002:0431b15_13": "賢者滿慈子，為如來弟子，所作智辯聰明決定，安隱無畏，成就調御，逮大辯才，得甘露幢，於甘露界自作證成就遊，以問賢者甚深義盡能報故。",
    "T01n0026_002:0431b18_14": "賢者滿慈子！",
    "T01n0026_002:0431b18_15": "諸梵行人為得大利，得值賢者滿慈子，隨時往見，隨時禮拜，我今亦得大利，隨時往見，隨時禮拜。",
    "T01n0026_002:0431b21_16": "諸梵行人應當縈衣頂上戴賢者滿慈子，為得大利，我今亦得大利，隨時往見，隨時禮拜。」",
    "T01n0026_002:0431b23_17": "尊者滿慈子問尊者舍梨子：「賢者名何等，諸梵行人云何稱賢者耶？」",
    "T01n0026_002:0431b24_18": "尊者舍梨子答曰：「賢者！",
    "T01n0026_002:0431b25_19": "我字優波鞮舍，我母名舍梨，故諸梵行人稱我為舍梨子。」",
    "T01n0026_002:0431b26_20": "尊者滿慈子歎曰：「我今與世尊弟子共論而不知，第二尊共論而不知，法將共論而不知，轉法輪復轉弟子共論而不知。",
    "T01n0026_002:0431b29_21": "若我知尊者舍梨子者，不能答一句，況復爾所深論？",
    "T01n0026_002:0431c01_22": "善哉，善哉！",
    "T01n0026_002:0431c02_23": "尊者舍梨子！",
    "T01n0026_002:0431c02_24": "為如來弟子，所作智辯聰明決定，安隱無畏、成就調御、逮大辯才、得甘露幢，於甘露界自作證成就遊，以尊者甚深甚深問故。",
    "T01n0026_002:0431c05_25": "尊者舍梨子！",
    "T01n0026_002:0431c05_26": "諸梵行人為得大利，得值尊者舍梨子，隨時往見，隨時禮拜，我今亦得大利，隨時往見，隨時禮拜。",
    "T01n0026_002:0431c07_27": "諸梵行人應當縈衣頂上戴尊者舍梨子，為得大利，我今亦得大利，隨時往見，隨時禮拜。」",
    "T01n0026_002:0431c10_28": "如是二賢更相稱說，更相讚善已，歡喜奉行，即從坐起，各還所止。",
    "T01n0026_002:0431c12_0": "七車經第九竟(二千五百八字)",
    "T01n0026_002:0431c13_0": "（一〇）中阿含七法品漏盡經第十(初一日誦)",
    "T01n0026_002:0431c14_0": "我聞如是：一時，佛遊拘樓瘦，在劒磨瑟曇拘樓都邑。",
    "T01n0026_002:0431c15_1": "爾時，世尊告諸比丘：「以知、以見故諸漏得盡，非不知、非不見也。",
    "T01n0026_002:0431c16_2": "云何以知、以見故諸漏得盡耶？",
    "T01n0026_002:0431c17_3": "有正思惟、不正思惟，若不正思惟者，未生欲漏而生，已生便增廣，未生有漏、無明漏而生，已生便增廣；若正思惟者，未生欲漏而不生，已生便滅，未生有漏、無明漏而不生，已生便滅。」",
    "T01n0026_002:0431c21_4": "「然凡夫愚人不得聞正法，不值真知識，不知聖法，不調御聖法，不知如真法。",
    "T01n0026_002:0431c23_5": "不正思惟者，未生欲漏而生，已生便增廣，未生有漏、無明漏而生，已生便增廣。",
    "T01n0026_002:0431c25_6": "正思惟者，未生欲漏而不生，已生便滅，未生有漏、無明漏而不生，已生便滅。",
    "T01n0026_002:0431c27_0": "不知如真法故，不應念法而念，應念法而不念，以不應念法而念，應念法而不念故，未生欲漏而生，已生便增廣，未生有漏、無明漏而生，已生便增廣。",
    "T01n0026_002:0432a01_1": "「多聞聖弟子得聞正法，值真知識，調御聖法，知如真法。",
    "T01n0026_002:0432a02_2": "不正思惟者，未生欲漏而生，已生便增廣，未生有漏、無明漏而生，已生便增廣。",
    "T01n0026_002:0432a04_3": "正思惟者，未生欲漏而不生，已生便滅，未生有漏、無明漏而不生，已生便滅。",
    "T01n0026_002:0432a06_4": "知如真法已，不應念法不念，應念法便念，以不應念法不念，應念法便念故，未生欲漏而不生，已生便滅，未生有漏、無明漏而不生，已生便滅也。",
    "T01n0026_002:0432a10_5": "「有七斷漏、煩惱、憂慼法。",
    "T01n0026_002:0432a10_6": "云何為七？",
    "T01n0026_002:0432a10_7": "有漏從見斷，有漏從護斷，有漏從離斷，有漏從用斷，有漏從忍斷，有漏從除斷，有漏從思惟斷。",
    "T01n0026_002:0432a13_8": "「云何有漏從見斷耶？",
    "T01n0026_002:0432a13_9": "凡夫愚人不得聞正法，不值真知識，不知聖法，不調御聖法，不知如真法，不正思惟故，便作是念：『我有過去世，我無過去世，我何因過去世，我云何過去世耶？",
    "T01n0026_002:0432a17_10": "我有未來世，我無未來世，我何因未來世，我云何未來世耶？",
    "T01n0026_002:0432a19_0": "自疑己身何謂是，云何是耶？",
    "T01n0026_002:0432a19_1": "今此眾生從何所來，當至何所？",
    "T01n0026_002:0432a20_2": "本何因有，當何因有？』",
    "T01n0026_002:0432a20_3": "彼作如是不正思惟，於六見中隨其見生而生真有神，此見生而生真無神，此見生而生神見神，此見生而生神見非神，此見生而生非神見神，此見生而生此是神，能語、能知、能作、教、作起、教起，生彼彼處，受善惡報，定無所從來，定不有、定不當有，是謂見之弊，為見所動，見結所繫。",
    "T01n0026_002:0432a27_4": "凡夫愚人以是之故，便受生、老、病、死苦也。",
    "T01n0026_002:0432a28_5": "「多聞聖弟子得聞正法，值真知識，調御聖法，知如真法，知苦如真，知苦習、知苦滅、知苦滅道如真。",
    "T01n0026_002:0432b01_6": "如是知如真已，則三結盡，身見、戒取、疑三結盡已，得須陀洹，不墮惡法，定趣正覺，極受七有，天上人間七往來已，便得苦際；若不知見者，則生煩惱、憂慼，知見則不生煩惱、憂慼，是謂有漏從見斷也。",
    "T01n0026_002:0432b06_7": "「云何有漏從護斷耶？",
    "T01n0026_002:0432b06_8": "比丘！",
    "T01n0026_002:0432b07_0": "眼見色護眼根者，以正思惟不淨觀也，不護眼根者，不正思惟以淨觀也。",
    "T01n0026_002:0432b08_1": "若不護者，則生煩惱、憂慼，護則不生煩惱、憂慼。",
    "T01n0026_002:0432b09_2": "如是耳、鼻、舌、身、意知法，護意根者，以正思惟不淨觀也，不護意根者，不正思惟以淨觀也。",
    "T01n0026_002:0432b12_0": "若不護者，則生煩惱、憂慼，護則不生煩惱、憂慼，是謂有漏從護斷也。",
    "T01n0026_002:0432b13_1": "「云何有漏從離斷耶？",
    "T01n0026_002:0432b14_2": "比丘！",
    "T01n0026_002:0432b14_3": "見惡象則當遠離，惡馬、惡牛、惡狗、毒蛇、惡道、溝坑、屏廁、江河、深泉、山巖。",
    "T01n0026_002:0432b15_4": "惡知識、惡朋友、惡異道、惡閭里、惡居止，若諸梵行與其同處，人無疑者而使有疑，比丘者應當離。",
    "T01n0026_002:0432b18_5": "惡知識、惡朋友、惡異道、惡閭里、惡居止，若諸梵行與其同處，人無疑者而使有疑，盡當遠離。",
    "T01n0026_002:0432b20_6": "若不離者，則生煩惱、憂慼，離則不生煩惱、憂慼，是謂有漏從離斷也。",
    "T01n0026_002:0432b21_7": "「云何有漏從用斷耶？",
    "T01n0026_002:0432b22_8": "比丘！",
    "T01n0026_002:0432b22_9": "若用衣服，非為利故，非以貢高故，非為嚴飾故，但為蚊虻、風雨、寒熱故，以慚愧故也。",
    "T01n0026_002:0432b24_10": "若用飲食，非為利故，非以貢高故，非為肥悅故，但為令身久住，除煩惱、憂慼故，以行梵行故，欲令故病斷，新病不生故，久住安隱無病故也。",
    "T01n0026_002:0432b27_11": "若用居止房舍、床褥、臥具，非為利故，非以貢高故，非為嚴飾故，但為疲惓得止息故，得靜坐故也。",
    "T01n0026_002:0432c01_12": "若用湯藥，非為利故，非以貢高故，非為肥悅故，但為除病惱故，攝御命根故，安隱無病故。",
    "T01n0026_002:0432c03_13": "若不用者，則生煩惱、憂慼，用則不生煩惱、憂慼，是謂有漏從用斷也。",
    "T01n0026_002:0432c05_14": "「云何有漏從忍斷耶？",
    "T01n0026_002:0432c05_15": "比丘！",
    "T01n0026_002:0432c05_16": "精進斷惡不善，修善法故，常有起想，專心精勤，身體、皮肉、筋骨、血髓皆令乾竭，不捨精進，要得所求，乃捨精進。",
    "T01n0026_002:0432c08_17": "比丘！",
    "T01n0026_002:0432c08_18": "復當堪忍飢渴、寒熱、蚊虻蠅蚤虱，風日所逼，惡聲捶杖，亦能忍之，身遇諸病，極為苦痛，至命欲絕，諸不可樂，皆能堪忍。",
    "T01n0026_002:0432c11_19": "若不忍者，則生煩惱、憂慼，忍則不生煩惱、憂慼，是謂有漏從忍斷也。",
    "T01n0026_002:0432c13_20": "「云何有漏從除斷耶？",
    "T01n0026_002:0432c13_21": "比丘！",
    "T01n0026_002:0432c13_22": "生欲念不除斷捨離，生恚念、害念不除斷捨離，若不除者，則生煩惱、憂慼，除則不生煩惱、憂慼，是謂有漏從除斷也。",
    "T01n0026_002:0432c16_23": "「云何有漏從思惟斷耶？",
    "T01n0026_002:0432c17_0": "比丘！",
    "T01n0026_002:0432c17_1": "思惟初念覺支，依離、依無欲、依於滅盡，起至出要，法精進喜息定，思惟第七捨覺支，依離、依無欲、依於滅盡，趣至出要。",
    "T01n0026_002:0432c19_2": "若不思惟者，則生煩惱、憂慼，思惟則不生煩惱、憂慼，是謂有漏從思惟斷也。",
    "T01n0026_002:0432c21_3": "「若使比丘有漏從見斷則以見斷，有漏從護斷則以護斷，有漏從離斷則以離斷，有漏從用斷則以用斷，有漏從忍斷則以忍斷，有漏從除斷則以除斷，有漏從思惟斷則以思惟斷，是謂比丘一切漏盡諸結已解，能以正智而得苦際。」",
    "T01n0026_002:0432c27_4": "佛說如是。",
    "T01n0026_002:0432c27_5": "彼諸比丘聞佛所說，歡喜奉行。",
    "T01n0026_002:0432c29_0": "漏盡經第十竟(千六百二十一字)",
    "T01n0026_002:0433a01_0": "中阿含經卷第二(七千九百三十四字)中阿含七法品第一竟(一萬六千四十三字)(初一日誦)"
}