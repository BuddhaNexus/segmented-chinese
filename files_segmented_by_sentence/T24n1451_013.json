{
    "T24n1451_013:0262a23_0": "根本說一切有部毘奈耶雜事",
    "T24n1451_013:0262a24_0": "卷第十三",
    "T24n1451_013:0262a26_0": "三藏法師義淨奉　制譯",
    "T24n1451_013:0262a27_0": "第三門別門總攝頌曰：　三衣及衣架、　　河邊造寺簷、　拭面拭身巾、　　寺座刀應畜。",
    "T24n1451_013:0262b01_0": "第三門第一子攝頌曰：　三衣條葉量、　　床脚拂遊塵、　行處著氍毺、　　杵石須聽畜。",
    "T24n1451_013:0262b04_0": "緣在室羅伐城。",
    "T24n1451_013:0262b04_1": "如佛所說苾芻應畜割截支伐羅，時諸苾芻即便割截，長條短條不能相似。",
    "T24n1451_013:0262b06_2": "以緣白佛，佛言：「長條短條不應參差，割截應須齊割。」",
    "T24n1451_013:0262b07_3": "彼復不知云何齊割？",
    "T24n1451_013:0262b07_4": "佛言：「長條短條應隨其量，可取竹片量截長短方定。」",
    "T24n1451_013:0262b09_0": "緣處同前。",
    "T24n1451_013:0262b09_1": "時諸苾芻作支伐羅，葉不相似便不端正，以緣白佛，佛言：「若作衣時葉應相似。」",
    "T24n1451_013:0262b11_0": "苾芻不知云何相似？",
    "T24n1451_013:0262b11_1": "佛言：「可取竹片量葉寬狹，然後裁之。」",
    "T24n1451_013:0262b12_2": "佛言應量葉者，時諸苾芻作葉極大，佛言：「不應大作。",
    "T24n1451_013:0262b13_3": "然葉相有三：謂大、中、小。",
    "T24n1451_013:0262b14_4": "大寬四指或如烏張足，小寬二指或如母指面，此內名中。」",
    "T24n1451_013:0262b15_5": "諸苾芻於不淨地縫刺其衣，遂便垢污，佛言：「應以牛糞淨拭其地，作曼茶羅待乾淨已，於上作衣。」",
    "T24n1451_013:0262b17_6": "佛言作曼茶羅者，然牛糞難得，佛言：「應以水灑其地淨掃置衣。」",
    "T24n1451_013:0262b19_0": "緣處同前。",
    "T24n1451_013:0262b19_1": "時諸苾芻作尖床脚遂便損地，佛言：「不應尖利，應可平作。」",
    "T24n1451_013:0262b20_2": "然猶致損，佛言：「應作糠帒置床脚下，或破帛纏裹。」",
    "T24n1451_013:0262b22_0": "緣處同前。",
    "T24n1451_013:0262b22_1": "有婆羅門因出城外行遊疲極，食時既至入逝多林，見其食處敷妙褥座置好飲食，見生希有發信敬心，即脫上帔敷上座坐處出門而去。",
    "T24n1451_013:0262b25_2": "後於異時衣便垢膩，其知事人敷之下座。",
    "T24n1451_013:0262b26_3": "彼婆羅門後因他事來至寺中行詣食處，於上座所不見其衣，巡次遍觀見敷下座。",
    "T24n1451_013:0262b28_4": "彼作是念：「我衣新物又是貴價，因何今日穢污若斯？」",
    "T24n1451_013:0262b29_5": "且待片時察其何故？",
    "T24n1451_013:0262b29_6": "乃見知事安置座已捉衣拂地，彼見如是知其污緣，告知事曰：「此之小事仁不解耶？",
    "T24n1451_013:0262c02_7": "先當灑水次掃令淨然後敷座，由不解故致損我衣。」",
    "T24n1451_013:0262c04_0": "起嫌恥心捨之而去。",
    "T24n1451_013:0262c04_1": "苾芻以緣白佛，佛言：「每於食處應先灑水次掃令淨，然後敷座方成應法。」",
    "T24n1451_013:0262c06_2": "時知事人於塵土座上敷其座褥，遂多垢污，招過同前，佛言：「先可拂拭床座，次敷氈褥。」",
    "T24n1451_013:0262c08_3": "苾芻不知以何拂拭，佛言：「應以一衣用拂床座。」",
    "T24n1451_013:0262c09_4": "時彼知事拂以好衣，佛言：「應用故衣。」",
    "T24n1451_013:0262c10_5": "其知事者拂以故衣，不久破碎即皆棄擲，佛言：「不應即棄，裂為細片繫在杖頭用拂床座。」",
    "T24n1451_013:0262c12_6": "經久無堪遂還棄擲，佛言：「雖不堪用不應棄擲，應剉和泥及和牛糞，用填柱孔或塗牆隙，欲令施主福利久增。」",
    "T24n1451_013:0262c15_0": "緣處同前。",
    "T24n1451_013:0262c15_1": "時有年少苾芻，隨於一處而作經行，彼經行時令地損壞。",
    "T24n1451_013:0262c16_2": "時有長者入寺遍觀，至經行處便作是念：「地尚如此，聖者之足其狀若何？」",
    "T24n1451_013:0262c18_3": "作是念已問言：「聖者！",
    "T24n1451_013:0262c18_4": "誰令此地有損壞耶？」",
    "T24n1451_013:0262c19_5": "苾芻報曰：「此即是我經行之處。」",
    "T24n1451_013:0262c19_6": "長者報曰：「地既如此，足如之何？",
    "T24n1451_013:0262c20_7": "幸當舉足我試觀足。」",
    "T24n1451_013:0262c21_0": "即便舉示其皮並穿。",
    "T24n1451_013:0262c21_1": "長者見已起悲念心，報言：「聖者！",
    "T24n1451_013:0262c22_2": "我有氍毺，欲為敷設在上經，行於足無損。」",
    "T24n1451_013:0262c23_3": "答言：「長者！",
    "T24n1451_013:0262c23_4": "佛未聽許。」",
    "T24n1451_013:0262c23_5": "彼言：「聖者！",
    "T24n1451_013:0262c23_6": "仁之大師性懷慈念，此定應許。」",
    "T24n1451_013:0262c24_7": "苾芻以緣白佛，佛言：「我今聽彼精勤警策經行苾芻應畜氍毺隨意無犯。」",
    "T24n1451_013:0262c26_8": "還告長者，彼即為敷，苾芻便受。",
    "T24n1451_013:0262c26_9": "多時足蹋，遂為兩叚各在一邊。",
    "T24n1451_013:0262c27_10": "長者後來見其狼籍，問言：「聖者！",
    "T24n1451_013:0262c28_11": "因何氍毺零落至此？",
    "T24n1451_013:0262c28_12": "若見破處何不縫治？」",
    "T24n1451_013:0262c29_13": "苾芻以緣白佛，佛言：「長者所說，斯實善哉！",
    "T24n1451_013:0263a01_14": "見有破處，即可縫治，或以物補。",
    "T24n1451_013:0263a01_15": "若其碎破不堪修理，應可和泥或和牛糞，於經行處而為塗拭，能令施主增長福田。」",
    "T24n1451_013:0263a04_0": "緣處同前。",
    "T24n1451_013:0263a04_1": "有苾芻病往醫人處報言：「賢首！",
    "T24n1451_013:0263a04_2": "我有如是病，為處方藥。」",
    "T24n1451_013:0263a05_3": "彼言：「聖者！",
    "T24n1451_013:0263a05_4": "服如是藥當得平復。」",
    "T24n1451_013:0263a06_5": "即為處方。",
    "T24n1451_013:0263a06_6": "還歸住處，料理藥時須得杵石，便詣餘家暫借充用，彼人便與。",
    "T24n1451_013:0263a07_7": "磨藥既了以石相還，答言：「聖者！",
    "T24n1451_013:0263a08_8": "此即相遺，隨意將歸。」",
    "T24n1451_013:0263a09_9": "答曰：「佛未聽畜。」",
    "T24n1451_013:0263a09_10": "「若如是者可置地去。」",
    "T24n1451_013:0263a09_11": "苾芻以緣白佛，佛言：「我今聽畜杵石并軸，他若施時隨意應受。」",
    "T24n1451_013:0263a12_0": "第三門第二子攝頌曰：　衣架及燈籠、　　勿使蟲傷損、　熱開三面舍、　　可記難陀身。",
    "T24n1451_013:0263a15_0": "緣在室羅伐城。",
    "T24n1451_013:0263a15_1": "苾芻隨處而安衣服，便多垢膩被蟲蟻穿。",
    "T24n1451_013:0263a16_2": "苾芻以緣白佛，佛言：「不應隨處而置衣服，當作衣架。」",
    "T24n1451_013:0263a17_3": "苾芻即便穿壁安衣，令壁損壞，佛言：「不得穿壁，初造寺時應出木坎上置衣竿。」",
    "T24n1451_013:0263a19_4": "時諸苾芻房內置竿、簷前不作，佛言：「簷前亦作，勿令闕事。」",
    "T24n1451_013:0263a21_0": "緣處同前。",
    "T24n1451_013:0263a21_1": "佛言應作衣架者，蘭若苾芻求竹無處，佛言：「應將葛蔓橫繫置衣。」",
    "T24n1451_013:0263a22_2": "或葛亦無，佛言：「以繩為笐(戶浪反)。」",
    "T24n1451_013:0263a24_0": "緣處同前。",
    "T24n1451_013:0263a24_1": "如世尊言夜闇誦經者，彼誦經時有蛇來至，少年見已驚忙大喚，唱言：「長脊！",
    "T24n1451_013:0263a25_2": "長脊！」",
    "T24n1451_013:0263a26_3": "凡夫苾芻悉皆驚怖，遂令聽者因斯廢闕。",
    "T24n1451_013:0263a27_0": "以緣白佛，佛言：「當可然燈以誦經典。」",
    "T24n1451_013:0263a27_1": "苾芻夏月然燈損蟲，佛言：「應作燈籠。」",
    "T24n1451_013:0263a28_2": "苾芻不知云何應作？",
    "T24n1451_013:0263a29_3": "佛言：「應以竹片為籠薄疊遮障，此若難求用雲母片，此更難得應作百目瓶。」",
    "T24n1451_013:0263b01_4": "苾芻不解如何當作？",
    "T24n1451_013:0263b02_5": "佛言：「令瓦師作如燈籠形，傍邊多穿小孔。」",
    "T24n1451_013:0263b03_6": "瓦師難求，佛言：「應用瓶瓨打去其底、傍穿百目，置燈盞已向下而合。",
    "T24n1451_013:0263b04_7": "若孔有蟲入，應以紙絹及薄物而掩蓋之。」",
    "T24n1451_013:0263b06_0": "緣處同前。",
    "T24n1451_013:0263b06_1": "時當盛暑苾芻苦熱，身體萎黃病瘦無力。",
    "T24n1451_013:0263b07_2": "爾時世尊知而故問具壽阿難陀曰：「何故諸苾芻身體萎黃病瘦無力？」",
    "T24n1451_013:0263b08_3": "時阿難陀具以事白，佛言：「應作招涼舍。」",
    "T24n1451_013:0263b09_4": "苾芻不知如何當作？",
    "T24n1451_013:0263b10_5": "佛言：「應近寺外為三面舍，三邊築牆架作偏敞疎徹來風，不同於寺四面有壁。」",
    "T24n1451_013:0263b11_6": "苾芻即便於內安牆外置行柱，佛言：「中安行柱。」",
    "T24n1451_013:0263b12_7": "復不開窓還遭熱悶，佛言：「置窓。」",
    "T24n1451_013:0263b13_8": "彼著窓時或太高下，佛言：「應與床齊。」",
    "T24n1451_013:0263b14_9": "有諸鳥雀來入房中，佛言：「應置窓欞勿令得入。",
    "T24n1451_013:0263b15_10": "風雨飄灑，應安窓扇。」",
    "T24n1451_013:0263b16_11": "苾芻食時閉門室闇，佛言：「食時開門。",
    "T24n1451_013:0263b16_12": "苾芻熱時於自房內，但著下裙及僧脚崎，隨情讀誦并為說法作衣服等，於四威儀悉皆無犯。」",
    "T24n1451_013:0263b19_0": "緣處同前。",
    "T24n1451_013:0263b19_1": "爾時世尊既與難陀剃髮出家并受近圓已，將詣香山及三十三天、至捺落迦，周旋觀察還逝多林。",
    "T24n1451_013:0263b21_2": "諸客苾芻未識難陀，見彼身作金色具三十相周匝莊嚴，有老苾芻見時謂是如來便起迎接，既識知已方生悔心。",
    "T24n1451_013:0263b24_3": "苾芻以緣白佛，佛言：「於難陀衣應為記驗，若更有此人亦為記識。",
    "T24n1451_013:0263b25_4": "此是正覺、此是餘人。」",
    "T24n1451_013:0263b26_0": "第三門第三子攝頌曰：　河邊制齒木、　　羅怙遣出門、　合訶不合訶、　　二行應與服。",
    "T24n1451_013:0263b29_0": "緣在室羅伐城。",
    "T24n1451_013:0263b29_1": "時勝慧河邊諸苾芻輩，以善方便策勵勤修，斷盡諸惑證阿羅漢果。",
    "T24n1451_013:0263c01_2": "時諸苾芻威儀庠序所為審諦，能使眾人敬信深重。",
    "T24n1451_013:0263c03_3": "爾時世尊告諸苾芻：「勝慧河邊苾芻住處近彼村坊，所有人眾獲大善利。」",
    "T24n1451_013:0263c04_4": "時具壽阿難陀聞世尊語即解其義，由近大師久為侍者，或聽其言或時覩相皆即解了。",
    "T24n1451_013:0263c06_5": "若世尊欲得見者說讚美言，尊者了已，便寄信報河邊苾芻：「諸具壽！",
    "T24n1451_013:0263c08_6": "世尊讚歎，意欲相見，仁等可來。」",
    "T24n1451_013:0263c08_7": "彼既聞已更相告語：「佛於我等為讚歎言，事須相見當欲如何？」",
    "T24n1451_013:0263c10_8": "一人報云：「更何所作？",
    "T24n1451_013:0263c10_9": "我等當去。」",
    "T24n1451_013:0263c11_10": "遂不觀察所應作事，若不觀者雖阿羅漢不能預知。",
    "T24n1451_013:0263c12_11": "復共議云：「去為善事。」",
    "T24n1451_013:0263c12_12": "即告諸苾芻曰：「仁等當知！",
    "T24n1451_013:0263c13_13": "世尊大師讚歎我等，意欲相見，今者可去。」",
    "T24n1451_013:0263c14_14": "諸苾芻曰：「若如是者我等同行。」",
    "T24n1451_013:0263c14_15": "即共相隨涉路而去，漸漸遊行至室羅伐。",
    "T24n1451_013:0263c15_16": "舊住諸苾芻出迎慰問，便於寺外有大喧聲。",
    "T24n1451_013:0263c16_17": "世尊聞已知而故問阿難陀曰：「寺外何故有大喧聲？」",
    "T24n1451_013:0263c18_18": "阿難陀曰：「勝慧河邊諸苾芻眾，皆共來至停在寺外，寺內諸人咸出迎接，更相問訊致此喧聲。」",
    "T24n1451_013:0263c20_19": "于時世尊告阿難陀曰：「汝今宜往告勝慧河邊諸苾芻眾，皆可還去勿住於此。」",
    "T24n1451_013:0263c22_0": "于時尊者承佛教已，詣苾芻所告言：「具壽當知！",
    "T24n1451_013:0263c23_1": "世尊有教，仁等還去勿住於此。」",
    "T24n1451_013:0263c23_2": "時彼聞已執持衣鉢遊適人間。",
    "T24n1451_013:0263c24_3": "佛告諸苾芻曰：「諸有村坊所居之處，若有勝慧河邊苾芻住者，近彼村坊所有人眾獲大善利。」",
    "T24n1451_013:0263c26_4": "阿難陀聞復還寄信，苾芻重來如是至三，諸苾芻執持衣鉢復往人間。",
    "T24n1451_013:0263c28_5": "爾時世尊復告諸苾芻曰：「勝慧河邊苾芻住處人皆獲利。」",
    "T24n1451_013:0263c29_6": "時阿難陀聞佛頻讚復令信報，彼諸苾芻共相謂曰：「具壽！",
    "T24n1451_013:0264a01_7": "何故世尊讚歎我輩欲得相見，頻往佛所令我還來？",
    "T24n1451_013:0264a02_8": "應由我等普告多人致令遣去，我今宜可不告諸人默然而去。」",
    "T24n1451_013:0264a04_9": "時諸苾芻，密持衣鉢，詣世尊所禮佛雙足退坐一面。",
    "T24n1451_013:0264a05_10": "佛告具壽阿難陀曰：「汝今可覓閑房靜處，為我及彼勝慧河邊諸苾芻輩敷置座褥。」",
    "T24n1451_013:0264a07_11": "尊者奉教安置既了，還至佛所白言：「大德！",
    "T24n1451_013:0264a08_12": "我於一處敷設已了。",
    "T24n1451_013:0264a08_13": "唯佛知時。」",
    "T24n1451_013:0264a09_0": "是時世尊往勝慧河邊苾芻住處，即於門外洗雙足已，於一房中就座而坐，加趺端身住現前念。",
    "T24n1451_013:0264a11_1": "時諸苾芻亦各洗足，入房而坐住現前念。",
    "T24n1451_013:0264a12_2": "爾時世尊便入初定；河邊諸苾芻亦入初定。",
    "T24n1451_013:0264a13_3": "世尊從初定出，入第二定、第三、第四定，次入空處、識處、無所有處，次入非想非非想處定；其河邊苾芻亦復如是，隨佛世尊出入諸定。",
    "T24n1451_013:0264a16_4": "世尊從非想非非想定出，入無所有定；諸苾芻亦從非想非非想定出，入無所有定。",
    "T24n1451_013:0264a18_0": "乃至入至初定；諸苾芻亦復如是入至初定。",
    "T24n1451_013:0264a19_0": "世尊念曰：「我入初定、諸苾芻亦入初定，我乃至入非想非非想定、諸苾芻亦入此定。",
    "T24n1451_013:0264a20_1": "我復從非想非非想定出入乃至初定，諸苾芻亦皆同我。",
    "T24n1451_013:0264a22_2": "我今應可作餘相狀而入初定，便非獨覺聲聞所行之境。」",
    "T24n1451_013:0264a23_3": "作是念已即入其定，時諸苾芻共相謂曰：「仁等當知！",
    "T24n1451_013:0264a24_4": "大師世尊住於自定，我等亦可自定而住。」",
    "T24n1451_013:0264a25_5": "便入自定。",
    "T24n1451_013:0264a25_6": "爾時世尊至天明已即從定出，大眾皆集，佛於眾中就座而坐。",
    "T24n1451_013:0264a27_7": "時具壽阿難陀從座而起，整衣服露右肩禮雙足，右膝著地合掌恭敬，而白佛言：「大德世尊，頻頻讚歎勝慧河邊諸苾芻等意欲相見，彼諸苾芻皆來至此不蒙問及。」",
    "T24n1451_013:0264b01_8": "佛言：「阿難陀！",
    "T24n1451_013:0264b02_9": "我已共彼諸人語訖，依聖語聖法律共相安慰。」",
    "T24n1451_013:0264b03_10": "阿難陀白佛言：「未審云何名為聖語法律共相慰問？」",
    "T24n1451_013:0264b04_11": "「阿難陀！",
    "T24n1451_013:0264b04_12": "如我共諸苾芻，皆於門外洗雙足已，隨次入房就座而坐，各並端身住現前念，我入初定；河邊諸苾芻等亦入初定。",
    "T24n1451_013:0264b07_13": "我從初定出，入第二定、第三、第四定，次入空處識處無所有處，次入非想非非想處定；河邊諸苾芻等亦復如是，隨我出入諸定。",
    "T24n1451_013:0264b10_14": "我從非想非非想定出，入無所有處定，我復乃至入初定；是諸苾芻亦復如是入至初定。",
    "T24n1451_013:0264b12_15": "阿難陀！",
    "T24n1451_013:0264b12_16": "我作是念：『我今應可作餘相狀而入初定，便非獨覺聲聞所行之境。』",
    "T24n1451_013:0264b13_17": "作是念已即入其定。",
    "T24n1451_013:0264b14_18": "時河邊苾芻自相謂曰：『大師世尊住於自定，我等亦可自定而住。』",
    "T24n1451_013:0264b15_19": "阿難陀！",
    "T24n1451_013:0264b16_0": "此謂聖語聖法律共相安慰，我作如是相安慰已。」",
    "T24n1451_013:0264b17_1": "阿難陀白佛言：「善哉大德！",
    "T24n1451_013:0264b17_2": "聖語聖法律共相安慰。",
    "T24n1451_013:0264b18_3": "極善世尊！",
    "T24n1451_013:0264b18_4": "聖語聖法律共相安慰。」",
    "T24n1451_013:0264b19_0": "世尊既與河邊諸苾芻，以聖語聖法律共安慰已，其聲普遍，四遠諸人共相謂曰：「佛共河邊諸苾芻輩，以聖語聖法律而相安慰。」",
    "T24n1451_013:0264b21_1": "既聞此事，諸長者婆羅門皆來禮拜河邊苾芻，此諸苾芻即為長者婆羅門，宣說法要口出臭氣。",
    "T24n1451_013:0264b24_2": "時彼諸人左右顧眄，共相謂曰：「此之臭氣從何而來？」",
    "T24n1451_013:0264b25_3": "諸苾芻曰：「此之臭氣從我口出。」",
    "T24n1451_013:0264b26_0": "白言：「聖者！",
    "T24n1451_013:0264b26_1": "豈可日日不嚼齒木耶？」",
    "T24n1451_013:0264b26_2": "答曰：「不嚼。」",
    "T24n1451_013:0264b27_0": "彼曰：「何故？」",
    "T24n1451_013:0264b27_1": "諸苾芻曰：「佛未聽許。」",
    "T24n1451_013:0264b27_2": "答曰：「聖者！",
    "T24n1451_013:0264b28_0": "若不嚼齒木得清淨耶？」",
    "T24n1451_013:0264b28_1": "時諸苾芻默然無對。",
    "T24n1451_013:0264b29_0": "以緣白佛，佛言：「彼婆羅門長者，所作譏恥正合其儀。",
    "T24n1451_013:0264c01_1": "我於餘處已教苾芻嚼其齒木，而汝不知，是故我今制諸苾芻應嚼齒木。",
    "T24n1451_013:0264c02_2": "何以故？",
    "T24n1451_013:0264c03_0": "嚼齒木者有五勝利。",
    "T24n1451_013:0264c03_1": "云何為五？",
    "T24n1451_013:0264c03_2": "一者能除黃熱；二者能去痰癊；三者口無臭氣；四者能喰飲食；五者眼目明淨。」",
    "T24n1451_013:0264c05_3": "佛制苾芻每嚼齒木，時一年少苾芻於顯露處而嚼短條。",
    "T24n1451_013:0264c06_4": "世尊至彼，苾芻見佛深生羞恥，云何不應對世尊前，吐出齒木，即便吞咽遂鯁喉中。",
    "T24n1451_013:0264c08_5": "諸佛常法無忘失念，爾時世尊便舒無量百千功德所生左手旋環萬字，能除怖畏善施安隱，捉少年頭，屈右手指內彼口中，鉤其齒木與血俱出。",
    "T24n1451_013:0264c12_6": "世尊告曰：「汝何所為？」",
    "T24n1451_013:0264c12_7": "苾芻以事白佛，佛作是念：「在顯露處嚼齒木者有如是過。」",
    "T24n1451_013:0264c13_8": "告諸苾芻曰：「有一少年於顯露處，嚼短齒木有是過生。",
    "T24n1451_013:0264c15_9": "故諸苾芻於顯露處不嚼齒木亦非短條，苾芻違者得越法罪。」",
    "T24n1451_013:0264c16_10": "如佛所言苾芻不應於顯露處坐嚼齒木者，時有少年苾芻，於老者前坐嚼齒木，佛言：「不應爾。",
    "T24n1451_013:0264c18_11": "有三種事可於屏隱處：謂大小便及嚼齒木。」",
    "T24n1451_013:0264c19_12": "佛言不將短條充齒木者，時諸六眾便用長條以充齒木，諸苾芻見共生嫌恥，報言：「具壽！",
    "T24n1451_013:0264c21_13": "汝等豈可執杖戲耶？」",
    "T24n1451_013:0264c22_14": "答曰：「佛教洗口，云何是戲？",
    "T24n1451_013:0264c22_15": "汝豈不見嚼短齒木幾將命終，蒙佛救護得存餘壽。",
    "T24n1451_013:0264c24_16": "豈可汝等於我衣鉢有希願耶？",
    "T24n1451_013:0264c24_17": "令我早亡共為羯磨。",
    "T24n1451_013:0264c25_18": "然長齒木有利益處：一、得然釜煮飯；二、得鞭打小師。」",
    "T24n1451_013:0264c26_19": "彼聞皆默。",
    "T24n1451_013:0264c26_20": "以緣白佛，佛言：「苾芻不應長條將充齒木，嚼長條者得越法罪。」",
    "T24n1451_013:0264c28_21": "苾芻不知齒木長短，佛言：「此有三種，謂長中短。",
    "T24n1451_013:0264c29_22": "長者十二指、短者八指、二內名中。」",
    "T24n1451_013:0265a01_0": "佛言應在屏處嚼齒木者，時有老病羸弱，不能行就隱屏之處，佛言：「病人應可畜洗口盆。」",
    "T24n1451_013:0265a03_0": "苾芻便用隨宜瓦盆安在房內，脚觸便傾水流污地，佛言：「洗口之盆形如象跡。」",
    "T24n1451_013:0265a04_1": "時有苾芻求盆無處，佛言：「應就水竇邊嚼齒木。」",
    "T24n1451_013:0265a05_2": "苾芻遠嚼不近竇口，佛言：「應可近邊方一肘地。」",
    "T24n1451_013:0265a06_3": "佛教嚼齒木時，苾芻不知刮，舌其口仍臭，佛言：「嚼齒木已，當須刮舌。」",
    "T24n1451_013:0265a08_4": "苾芻不知用何刮舌？",
    "T24n1451_013:0265a08_5": "佛言：「應畜刮舌篦。」",
    "T24n1451_013:0265a09_6": "佛聽畜篦，六眾苾芻便以金銀瑠璃玻[王*梨]寶作，諸婆羅門長者見已問言：「聖者！",
    "T24n1451_013:0265a11_7": "此是何物？」",
    "T24n1451_013:0265a11_8": "答曰：「賢首！",
    "T24n1451_013:0265a11_9": "世尊令我用刮舌篦。」",
    "T24n1451_013:0265a12_10": "彼言：「豈汝沙門釋子貪欲樂耶？」",
    "T24n1451_013:0265a12_11": "六眾默然。",
    "T24n1451_013:0265a13_0": "時諸苾芻以緣白佛，佛言：「有四種刮舌篦，苾芻應畜。",
    "T24n1451_013:0265a14_1": "云何為四？",
    "T24n1451_013:0265a14_2": "謂是銅、鐵、鍮石、赤銅。」",
    "T24n1451_013:0265a14_3": "時諸苾芻便即利作，刮舌傷損，佛言：「不應利作。」",
    "T24n1451_013:0265a15_4": "然此四難求，佛言：「應劈齒木屈以刮舌。」",
    "T24n1451_013:0265a16_5": "苾芻劈破便用，刮舌作瘡，佛言：「劈齒木已兩片相揩，去上籤刺然可用之。」",
    "T24n1451_013:0265a18_6": "苾芻嚼齒木已不知作聲默爾而棄，遂便墮在護寺天神頭上。",
    "T24n1451_013:0265a19_7": "彼生嫌恥，佛言：「不得默棄應可作聲，若不作聲者得越法罪。」",
    "T24n1451_013:0265a21_8": "苾芻唯於齒木一事作聲而棄，大小行時涕唾吐利及吐水等，所有棄擲皆不作聲，佛言：「凡有如是所棄之事皆須作聲。」",
    "T24n1451_013:0265a23_9": "大師既制恒嚼齒木，苾芻道行卒求難得遂不敢食，佛言：「不應斷食。",
    "T24n1451_013:0265a25_10": "若無齒木，應用澡豆土屑及乾牛糞，以水三遍淨潄，隨意喰食勿復生疑。」",
    "T24n1451_013:0265a28_0": "緣處同前。",
    "T24n1451_013:0265a28_1": "時具壽舍利子有二求寂：一、是准陀，二、羅怙羅。",
    "T24n1451_013:0265a29_2": "後於異時尊者舍利子欲往人間，告二弟子曰：「我欲人間隨意遊適，汝等二人為住？",
    "T24n1451_013:0265b02_3": "為去？」",
    "T24n1451_013:0265b02_4": "准陀白言：「鄔波馱耶，我願隨逐。」",
    "T24n1451_013:0265b03_0": "羅怙羅曰：「鄔波馱耶，我住於此。」",
    "T24n1451_013:0265b03_1": "舍利子言：「若如是者以汝付誰？」",
    "T24n1451_013:0265b04_2": "答言：「以我付囑尊者鄔陀夷，我依彼住。」",
    "T24n1451_013:0265b05_3": "報言：「羅怙羅！",
    "T24n1451_013:0265b05_4": "彼是惡人，恐行非法。」",
    "T24n1451_013:0265b06_5": "答曰：「鄔波馱耶！",
    "T24n1451_013:0265b06_6": "我事如父，彼何為惡？」",
    "T24n1451_013:0265b06_7": "即便付與行趣人間。",
    "T24n1451_013:0265b07_8": "纔去之後鄔陀夷告羅怙羅曰：「汝來作如是、如是事。」",
    "T24n1451_013:0265b08_9": "答言：「不作。」",
    "T24n1451_013:0265b08_10": "鄔陀夷瞋言：「癡物！",
    "T24n1451_013:0265b09_11": "此尚不作，餘何肯為？」",
    "T24n1451_013:0265b09_12": "羅怙羅言：「仁豈是我親教師及軌範師耶？」",
    "T24n1451_013:0265b10_13": "鄔陀夷轉更瞋盛，遂扼其項推出寺門，便於門外啼泣而住。",
    "T24n1451_013:0265b11_14": "時大世主苾芻尼與五百門人來禮佛足，見其啼泣問言：「聖者羅怙羅何故啼泣？」",
    "T24n1451_013:0265b13_15": "報言：「喬答彌！",
    "T24n1451_013:0265b14_0": "大德鄔陀夷手扼我項推令出寺。」",
    "T24n1451_013:0265b14_1": "彼作是念：「我今不應棄佛之子而向餘處。」",
    "T24n1451_013:0265b15_2": "即共門徒圍繞而立。",
    "T24n1451_013:0265b16_3": "次有憍薩羅主勝光大王擬入園中敬禮佛足，見羅怙羅同前問答，王作是念：「我今不應棄佛之子，及以佛母而向餘處。」",
    "T24n1451_013:0265b18_4": "即圍繞而立。",
    "T24n1451_013:0265b19_5": "次有給孤長者，亦入園中敬禮佛足，見羅怙羅同前問答，長者作念：「我今不應棄佛之子，及以佛母、國主大王而向餘處。」",
    "T24n1451_013:0265b21_6": "即圍繞而住。",
    "T24n1451_013:0265b22_7": "是時門外大眾雲集致有囂聲。",
    "T24n1451_013:0265b22_8": "世尊大師知而故問具壽阿難陀曰：「何故門外多人聚集有大喧聲？」",
    "T24n1451_013:0265b24_9": "尊者阿難陀具以上事敬白世尊。",
    "T24n1451_013:0265b25_10": "佛告阿難陀：「實有苾芻驅他苾芻令出寺耶？」",
    "T24n1451_013:0265b26_11": "答言：「大德！",
    "T24n1451_013:0265b26_12": "實有此事。」",
    "T24n1451_013:0265b26_13": "佛告阿難陀：「苾芻但於已房可得為主，非於寺內，不應驅他苾芻令出寺外，違者得越法罪。」",
    "T24n1451_013:0265b28_14": "世尊既制不驅苾芻令出寺外，時諸苾芻於弟子門人皆不敢訶責，遂慢法式不肯奉行，佛言：「應須訶責。」",
    "T24n1451_013:0265c02_15": "苾芻不知云何訶責？",
    "T24n1451_013:0265c02_16": "佛言：「有五種訶法：一者不共語；二者不教授；三者不同受用；四者遮其善事；五者不與依止。",
    "T24n1451_013:0265c04_17": "言不共語者，謂不共言語所有問答。",
    "T24n1451_013:0265c05_18": "言不教授者，於利害事皆不教詔。",
    "T24n1451_013:0265c06_19": "言不同受用者，所有供承皆不應受，衣食及法亦不交通。",
    "T24n1451_013:0265c07_20": "言遮善事者，所有修行善品勝事皆不令作。",
    "T24n1451_013:0265c08_21": "言不與依止者，謂絕師徒相依止事，不共同房。」",
    "T24n1451_013:0265c09_22": "如佛所言應訶責者，苾芻於事不為簡擇即便訶責，佛言：「不應隨事即為訶責。",
    "T24n1451_013:0265c11_23": "若有五法方合訶之。",
    "T24n1451_013:0265c11_24": "云何為五？",
    "T24n1451_013:0265c12_25": "一者不信；二者懈怠；三者惡口；四者情無羞恥；五者近惡知識。」",
    "T24n1451_013:0265c13_26": "時諸苾芻具此五法方始訶責，若不具五即不訶責，佛言：「五法之中隨有一時即須訶責。」",
    "T24n1451_013:0265c15_27": "訶弟子時諸餘苾芻遂相攝受，佛言：「若被親教師、軌範師訶責之時，餘人攝受作離間意，是破僧方便，得窣吐羅罪。」",
    "T24n1451_013:0265c18_28": "佛言不應攝受，時諸苾芻皆不容許，因此難調更不恭敬，或有出國或有還俗，佛言：「應令苾芻教其改悔生恭敬心。」",
    "T24n1451_013:0265c20_29": "彼即令其不善巧者，至彼人邊，告言：「具壽！",
    "T24n1451_013:0265c21_30": "汝親教師喚乞歡喜。」",
    "T24n1451_013:0265c22_31": "彼更高慢，佛言：「應令善巧苾芻教令改悔深起殷心。」",
    "T24n1451_013:0265c23_32": "時彼本師見來收謝，便不簡別即相容捨，彼於善品不能增進。",
    "T24n1451_013:0265c24_33": "復有少年因斯歸俗，佛言：「具五種法應作懺摩：一者有信心；二者發精進；三者生恭敬；四者口出美言；五者近善知識。」",
    "T24n1451_013:0265c27_34": "佛言：「於此五中隨有多少亦可懺摩，然諸苾芻不合訶責而訶責者得越法罪。",
    "T24n1451_013:0265c29_0": "應合訶責而不訶責亦越法罪。",
    "T24n1451_013:0265c29_1": "不合容捨而容捨者得越法罪。",
    "T24n1451_013:0266a01_2": "應合容捨而不容捨亦越法罪。",
    "T24n1451_013:0266a03_0": "若有於前黑品五法，隨一現行心無恭敬應可驅出。",
    "T24n1451_013:0266a04_1": "若知彼懷有慈順者應可恕之。",
    "T24n1451_013:0266a04_2": "若具五黑法者即可驅出，若不驅者得越法罪。」",
    "T24n1451_013:0266a05_3": "佛言驅出，即露體驅出，佛言：「不應露體令去。",
    "T24n1451_013:0266a06_4": "若是求寂應與水羅君持，及上下二衣，然後令去。",
    "T24n1451_013:0266a08_5": "若是近圓或擬近圓者，應與六物驅其出寺，皆不得露體令去(六物者，三衣、坐具、水羅、君持。",
    "T24n1451_013:0266a09_6": "君持有二，謂是淨觸)。」",
    "T24n1451_013:0266a10_0": "第三門第四子攝頌曰：　造寺安簷網、　　廣陳掃地處、　求法說二童、　　熱時應造舍。",
    "T24n1451_013:0266a13_0": "緣在室羅伐城。",
    "T24n1451_013:0266a13_1": "如佛所言樹下臥具者，清淨易得，苾芻依此而為出家并受近圓成苾芻性，若得長利別房樓閣悉皆得受。",
    "T24n1451_013:0266a15_2": "苾芻造寺不安基階及以前簷，佛言：「先安基階可與膝齊，上置厚版立柱於上，斗枅梁棟准次而安，上布平版版上布甎，於上復以碎甎和泥，極須鞕築上安鹽石灰泥。",
    "T24n1451_013:0266a19_3": "一重既爾餘皆類知，前安欄楯橫牽釘柱勿令墮落。",
    "T24n1451_013:0266a20_4": "時諸苾芻或於此食，有鳥雀來共相惱亂，應安羅網。」",
    "T24n1451_013:0266a21_5": "不知以何為網？",
    "T24n1451_013:0266a22_6": "佛言：「有五種網：謂麻、紵、芒、茅及楮皮等。」",
    "T24n1451_013:0266a23_7": "雖作得網不解安置，佛言：「於網四角安小鐵鐶，方便挂舉勿令雨爛。",
    "T24n1451_013:0266a24_8": "後於此食鳥尚入者，以物遮掩食了還開。」",
    "T24n1451_013:0266a25_9": "苾芻食時犬來前住希覓殘食，苾芻不與望斷命終。",
    "T24n1451_013:0266a26_10": "苾芻白佛，佛言：「凡噉食時為施畜生留一抄食。」",
    "T24n1451_013:0266a27_11": "時蘭若苾芻所出飲食，唯與野干遮餘烏鳥，烏便瞋恨作烏音聲告賊帥曰：「林中苾芻多有金寶。」",
    "T24n1451_013:0266b01_12": "賊解烏語，至苾芻所從其索金，報言：「我無。」",
    "T24n1451_013:0266b02_13": "即便打罵，苾芻曰：「咄哉丈夫！",
    "T24n1451_013:0266b02_14": "何因打我？」",
    "T24n1451_013:0266b03_0": "答言：「汝多有金，何不相與？」",
    "T24n1451_013:0266b03_1": "苾芻曰：「我居林野何處得金？",
    "T24n1451_013:0266b04_2": "願勿枉打。」",
    "T24n1451_013:0266b04_3": "賊曰：「汝定有金，若不見與定斷汝命。」",
    "T24n1451_013:0266b05_4": "苾芻曰：「有瞋我者妄作此言，定是我怨，幸當實報。」",
    "T24n1451_013:0266b06_5": "賊曰：「烏向我道。」",
    "T24n1451_013:0266b06_6": "苾芻曰：「由彼懷恨。」",
    "T24n1451_013:0266b07_7": "問曰：「何故？」",
    "T24n1451_013:0266b07_8": "苾芻具說上事。",
    "T24n1451_013:0266b07_9": "賊帥言：「聖者若不具言，我定枉殺。」",
    "T24n1451_013:0266b08_10": "知已便放。",
    "T24n1451_013:0266b08_11": "苾芻白佛，佛言：「苾芻局心行施有此過生，由此應知留食之時，普施群生勿拘一類。",
    "T24n1451_013:0266b10_12": "可於飯上以水澆濕，餅須細擘散之於地，隨意當食不應遮止。",
    "T24n1451_013:0266b12_13": "若遮止者得越法罪。」",
    "T24n1451_013:0266b12_14": "苾芻造房，天雨之時傍入簷下，水流漫損，佛言：「應作懸障遮。」",
    "T24n1451_013:0266b13_15": "苾芻不知云何作障？",
    "T24n1451_013:0266b14_16": "佛言：「用版。」",
    "T24n1451_013:0266b14_17": "彼便遍遮遂令處暗，佛言：「不應遍遮，可留明處。」",
    "T24n1451_013:0266b15_18": "版求難得。",
    "T24n1451_013:0266b15_19": "佛言：「蘧蒢席等權用遮障。」",
    "T24n1451_013:0266b16_20": "既遭雨濕蟲蟻便生，佛言：「夏雨時安，餘時應去。」",
    "T24n1451_013:0266b18_0": "根本說一切有部毘奈耶雜事卷第十三"
}