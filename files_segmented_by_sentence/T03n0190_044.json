{
    "T03n0190_044:0856b02_0": "佛本行集經卷第四十四",
    "T03n0190_044:0856b04_0": "隋天竺三藏闍那崛多譯",
    "T03n0190_044:0856b05_0": "布施竹園品第四十六",
    "T03n0190_044:0856b06_0": "爾時，世尊經於少時，住象頭山，次第漸欲向王舍城，遊歷而行。",
    "T03n0190_044:0856b07_1": "是時，去彼優婁頻螺聚落，未幾至王舍城，其間有一舊仙人居林苑處所，名曰法雨。",
    "T03n0190_044:0856b09_2": "而其法雨林內，有舊仙人草庵，其中常有五百苦行道人而住，悉得五通，並皆年老，久修梵行，頭白少毛，齒缺背曲，身體皮膚，多有黑黶，咽喉垂嚲，如牛頸[古*頁]，容貌乾枯，形骸朽敗，仰杖方行，喘氣嗽聲，欲行即踣，向前欲進，一步不移，羸瘦筋燋，纔有皮骨，皆悉百歲，一切無堪。",
    "T03n0190_044:0856b15_3": "以其往昔種諸善根，唯今一生，但值佛時，即得信行；以未聞法，不入涅槃，皆在窟中，各各禪坐。",
    "T03n0190_044:0856b18_4": "爾時，世尊欲化彼諸苦行仙人，為憐愍故，至彼居處，在其窟門戶頰之外，而說此偈，語彼仙言：「若人雖說百句義，　　其名味字不合文，　寧說一句勝百千，　　當令聞者得寂定。",
    "T03n0190_044:0856b23_0": "　若人說於百句偈，　　既無義理文句乖，　說一句為最勝尊，　　聞已自然得寂定。",
    "T03n0190_044:0856b25_0": "　若人善巧解戰鬪，　　獨自伏得百萬人，　今若能伏自己身，　　是名世間善鬪戰。",
    "T03n0190_044:0856b27_0": "　一月之中千過鬪，　　一鬪百倍得勝他，　若能歸信佛世尊，　　能勝於彼十六分。",
    "T03n0190_044:0856b29_0": "　一月之中千過鬪，　　一鬪百倍得勝人，　若能歸信法正真，　　能勝於彼十六分。",
    "T03n0190_044:0856c02_0": "　一月之中千過鬪，　　一鬪百倍得勝他，　若能歸信一切僧，　　能勝於彼十六分。",
    "T03n0190_044:0856c04_0": "　一月之中千過鬪，　　一鬪百倍得勝人，　若能思惟法性空，　　能勝於彼十六分。",
    "T03n0190_044:0856c06_0": "　猶如小兒月月學，　　所食如彼茅草頭，　若人歸信佛如來，　　能勝於彼十六分。",
    "T03n0190_044:0856c08_0": "　若有能信法僧寶，　　并及思惟法性如，　如是歸者信難量，　　能勝於彼十六分。",
    "T03n0190_044:0856c10_0": "　如彼世間祭祀火，　　具足滿於一百年，　若一心歸三寶時，　　彼福百千萬倍勝。",
    "T03n0190_044:0856c12_0": "　如是百數不可盡，　　口業不可說得窮，　以彼質直牢固心，　　能得如是上福報。",
    "T03n0190_044:0856c14_0": "　若人滿足一百歲，　　在林祭祀於火神，　若見善調伏人來，　　能捨暫時供養者，　是則勝彼祭祀火，　　多種具足極一生。",
    "T03n0190_044:0856c17_0": "　若人壽命滿百年，　　破戒心無有寂定，　有能堅持忍精進，　　一日活足勝彼長。",
    "T03n0190_044:0856c19_0": "　若人壽命滿百年，　　愚癡心恒生散亂，　有能智慧及禪定，　　一日活足勝彼長。",
    "T03n0190_044:0856c21_0": "　若人壽命滿百年，　　盲聾惛憒無聞見，　其有見佛及聞法，　　一日活足勝彼長。",
    "T03n0190_044:0856c23_0": "　若人壽命滿百年，　　[懵目+登]懵濁亂無覺察，　有能諦觀生死趣，　　一日活足勝彼長。",
    "T03n0190_044:0856c25_0": "　若人壽命滿百年，　　不觀世間無常句，　其有能了身非實，　　一日活足勝彼長。",
    "T03n0190_044:0856c27_0": "　若人壽命滿百年，　　不觀世間甘露處，　其有能識甘露者，　　一日活足勝彼長。」",
    "T03n0190_044:0856c29_0": "爾時，世尊說於如是妙偈頌時，時彼一切諸苦行人，聞此偈已，人人皆悉證得六通。",
    "T03n0190_044:0857a01_1": "是時彼等諸苦行人，從其窟出，出已頂禮佛世尊足。",
    "T03n0190_044:0857a03_2": "各各禮已，從彼地方飛騰虛空，捨於壽命入般涅槃，身出水火，以自焚燒。",
    "T03n0190_044:0857a04_3": "既焚燒已，彼諸舍利，從虛空中，各墮地上。",
    "T03n0190_044:0857a06_0": "爾時，世尊收彼五百羅漢舍利，持作一聚，即起支提。",
    "T03n0190_044:0857a07_1": "是時彼中，有諸比丘，佐助世尊，供泥及石，壘治為塔。",
    "T03n0190_044:0857a08_2": "世尊神手網縵之指，親自砌壘，彼塔成就，端正可憙。",
    "T03n0190_044:0857a09_3": "世尊於彼舍利塔上，作種種法。",
    "T03n0190_044:0857a10_4": "作已次第與諸比丘，行向於彼摩伽陀國，徒眾弟子，足滿千人，皆是彼舊螺髻梵志所出家者，如是漸往詣王舍城。",
    "T03n0190_044:0857a13_0": "爾時，世尊與諸比丘，至王舍城，居住於彼杖林之內，是時彼林別有一塔，名善安住。",
    "T03n0190_044:0857a14_1": "而有偈說：「是時大眾相圍遶，　　世尊漸至王舍城，　在於精妙杖林中，　　如來向彼欲居住。」",
    "T03n0190_044:0857a18_0": "爾時，彼處摩伽陀國有粟散王，其王名曰頻頭娑羅，傳聞他說：「沙門瞿曇！",
    "T03n0190_044:0857a19_1": "甘蔗苗裔，從釋種姓，捨而出家，今日來在摩伽陀中，遊行教化，與比丘眾足滿千人，一切皆是耆舊螺髻梵志出家。",
    "T03n0190_044:0857a22_2": "今已至於王舍城側，在杖林中，善安住塔，相與停止。",
    "T03n0190_044:0857a23_3": "而彼沙門，能於世間，出大名聞，彼婆伽婆、阿羅呵、三藐三佛陀、善逝、世間解、無上士、調御丈夫、天人師、佛、世尊，現今在彼教化有緣。",
    "T03n0190_044:0857a27_0": "「又復世尊，能於天人魔梵沙門及婆羅門一切世間，以自神通，皆能證知。",
    "T03n0190_044:0857a28_1": "知已能作如是宣說，生死已斷，梵行已立，所作已辦，永更不受於後世有。",
    "T03n0190_044:0857b01_2": "而彼世尊說法，初善中善後善，其義微妙，唯獨具足，畢竟清淨，如是說法。",
    "T03n0190_044:0857b03_3": "而如是等阿羅呵、三藐三佛陀，若當有人欲得往見，其人善哉！」",
    "T03n0190_044:0857b04_4": "「我今亦可至於彼所大沙門邊，見世尊故。」",
    "T03n0190_044:0857b06_0": "爾時，摩伽陀國頻頭娑羅，即遣嚴駕賢善好車而坐其上，共於國內諸婆羅門長者居士，前後圍遶，足滿十二那由他人，從王舍城導引而出，往詣佛所，欲見如來。",
    "T03n0190_044:0857b10_0": "爾時，彼國王舍城中，有一婬女，其女名曰婆羅跋帝，可憙端正，人所樂見，世無有雙，歌舞作倡，音樂洞解。",
    "T03n0190_044:0857b12_1": "所有眾伎，六十四能，皆悉具足。",
    "T03n0190_044:0857b13_2": "時彼婬女傳聞人道，此有沙門瞿曇釋子，王種出家，乃至彼作如是心念，我今可至彼沙門邊。",
    "T03n0190_044:0857b16_0": "爾時，彼女如是示現，欲出門已，復如是思：「我今可於頻頭娑羅大王之前，見於世尊。」",
    "T03n0190_044:0857b17_1": "復作是念：「又彼頻頭娑羅大王以多人力打道而行到沙門邊，又復多人大眾雜鬧，恐其遮我不能得行，我今可於崩牆空所無人行處，速疾而往，先見世尊。」",
    "T03n0190_044:0857b22_0": "爾時，彼女作是念已，雇取多人，而告之言：「誰能多拔牆城鹿塼，即當與汝如許錢直。」",
    "T03n0190_044:0857b23_1": "是時彼等諸受雇人，一念時間破彼牆已，而得道除一切瓦石荊棘平正。",
    "T03n0190_044:0857b25_2": "爾時，婬女婆羅跋帝，即遣莊束妙好車乘，坐於其上，從自己家出，行端直平正好道，欲詣杖林善安住塔，見佛世尊頂禮恭敬。",
    "T03n0190_044:0857b29_0": "爾時，世尊知彼婬女婆羅跋帝心之所念，知已即作如是念言：「若彼婬女於先而來見於我者，其頻頭王既在後來，見此婬女立於我前，則生疑阻。」",
    "T03n0190_044:0857c03_1": "作是念已，即作神通，令彼婬女即更不能於王前來。",
    "T03n0190_044:0857c04_2": "其頻頭王，欲於先來，其車一定，即住不行。",
    "T03n0190_044:0857c06_0": "爾時，頻頭娑羅大王，心生恐怖，悵怏毛竪，作如是念：「我今有何鬼神災禍為我作礙，致使如此？」",
    "T03n0190_044:0857c08_1": "是時，彼處有一天神，知於頻頭娑羅王心，在虛空中隱身不現，而告王言：「大王！",
    "T03n0190_044:0857c10_0": "汝今莫生恐怖。",
    "T03n0190_044:0857c10_1": "大王！",
    "T03n0190_044:0857c10_2": "汝今亦無災禍，亦無變怪。",
    "T03n0190_044:0857c11_3": "雖然大王！",
    "T03n0190_044:0857c11_4": "汝於某處瞻波城中，禁繫一人，名為某甲，速令解放，車即得行。」",
    "T03n0190_044:0857c12_5": "爾時，頻頭娑羅大王，聞彼天神如是語已，速疾遣使教放彼人。",
    "T03n0190_044:0857c14_6": "既散放已，可通車處，車即得行，其不通處，步入山林，往詣佛所。",
    "T03n0190_044:0857c15_7": "到佛所已，頂禮佛足，却坐一面。",
    "T03n0190_044:0857c17_0": "爾時，彼處摩伽陀國一切人民居士長者，或頂禮已，却住一面。",
    "T03n0190_044:0857c18_1": "或有共佛對善語言，各相慰喻訖已，各還却坐一面。",
    "T03n0190_044:0857c19_2": "或復有在佛世尊前，說已姓字，既自說已，却坐一面。",
    "T03n0190_044:0857c20_3": "或復有人，向佛合掌，却坐一面。",
    "T03n0190_044:0857c21_4": "或復有人，對佛默然，却坐一面。",
    "T03n0190_044:0857c23_0": "爾時，國中一切人民長者居士，坐一面已，作如是念：「今日此中有大沙門，復有優婁頻螺迦葉，我等國師。",
    "T03n0190_044:0857c25_1": "未審今者，為當是此瞿曇沙門，從迦葉邊受學梵行？",
    "T03n0190_044:0857c26_2": "為迦葉等，從沙門邊學修梵行？」",
    "T03n0190_044:0857c28_0": "爾時，世尊知摩伽陀一切人民長者居士心之所念，以偈告彼長老優婁頻螺迦葉，作如是言：「迦葉汝見何事情，　　先在河邊修苦行，　為我及眾說此意，　　棄彼祭祀事云何？」",
    "T03n0190_044:0858a04_0": "爾時，長老優婁頻螺梵志迦葉，即還以偈奉答佛言：「色聲香味及觸法，　　五欲世間人所求，　如是染愛滿天中，　　為貪是事我祭祀。」",
    "T03n0190_044:0858a08_0": "爾時，彼處摩伽陀國一切人民長者居士，及婆羅門，作如是念：「此大沙門！",
    "T03n0190_044:0858a09_1": "自說一偈，而彼優婁頻螺迦葉，復說一偈，而是二人，竟不知誰何者是師何是弟子？」",
    "T03n0190_044:0858a11_2": "是時，世尊知諸人民作是念已，還更以偈，問彼優婁頻螺迦葉，作如是言：「色聲香味觸等法，　　迦葉是中汝樂何？",
    "T03n0190_044:0858a15_0": "　或有天上人世中，　　汝心所貪答我問。」",
    "T03n0190_044:0858a16_0": "爾時，長老優婁頻螺梵志迦葉，重還以偈奉答是言：「我見寂靜無礙空，　　無相障礙不能著，　不變易處無有誑，　　是處祭祀樂我心。」",
    "T03n0190_044:0858a20_0": "爾時，彼處摩伽陀國一切人民長者居士，心如是念：「此大沙門！",
    "T03n0190_044:0858a21_1": "自說二偈，而彼優婁頻螺迦葉，亦說二偈，我等今者猶自不知何者是師何是弟子？」",
    "T03n0190_044:0858a23_2": "如是十方諸佛世尊，皆有此法，若其不令一切大眾，生歡喜心，及希有想，則不說法。",
    "T03n0190_044:0858a26_0": "爾時，世尊欲教大眾生於歡喜希有心故，告彼優婁頻螺迦葉，作如是言：「迦葉！",
    "T03n0190_044:0858a27_1": "汝今若知時者，可為於彼摩伽陀國一切人民長者居士婆羅門等，現上人法，出於神通。」",
    "T03n0190_044:0858a29_2": "是時，優婁頻螺迦葉聞佛語已，即白佛言：「如世尊教，我不敢違。」",
    "T03n0190_044:0858b03_0": "爾時，優婁頻螺迦葉從坐而起，即出神通，飛騰自在，於虛空中，或復經行，或住或坐，或復眠臥，身出煙焰，或復隱身。",
    "T03n0190_044:0858b05_1": "如是等出種種神通，遍顯示已，從空而下，住於地上，頂禮佛足，而白佛言：「世尊實是我教授師，我今真是無上世尊聲聞弟子。」",
    "T03n0190_044:0858b08_2": "而說偈言：「攝受微妙神通已，　　頂禮世尊勝足趺，　我弟子事既已周，　　世尊真是我師父。」",
    "T03n0190_044:0858b11_0": "爾時，摩伽陀國眾婆羅門長者居士，及諸人民，心生是念：「今此優婁頻螺迦葉，乃是沙門瞿曇弟子，從沙門邊，行梵行耶？」",
    "T03n0190_044:0858b13_1": "作是知已，向世尊邊，生信向心生希有想。",
    "T03n0190_044:0858b15_0": "爾時，世尊知諸大眾生於歡喜希有之想，即為大眾，次第說法，所謂教行布施持戒，說於生天因緣業報，說於厭離五欲之事，說漏盡因，說盡煩惱，讚歎出家，護助解脫。",
    "T03n0190_044:0858b18_1": "而世尊知摩伽陀國婆羅門等長者居士，及諸大眾，一切已生歡喜之心，生柔軟心無染著心。",
    "T03n0190_044:0858b22_0": "爾時，世尊知彼大眾應當得道，又復一切諸佛世尊知諸眾生，或有讚歎而得道法，即為大眾，如應而說，所謂苦集及於滅道。",
    "T03n0190_044:0858b24_1": "世尊為彼大眾宣說是法相時，彼等大眾，在於坐中，頻頭娑羅而為上首，已外十一那由他人，一時領悟。",
    "T03n0190_044:0858b28_0": "（復有師言：「凡有十二那由他人，遠塵離垢，盡煩惱界，心得清淨，於諸法中，生淨法眼，可有集法，皆是滅相，如實證知。",
    "T03n0190_044:0858c01_1": "譬如淨衣，無垢無膩，無有黑色，隨其所染，易受於色。",
    "T03n0190_044:0858c02_2": "如是如是，彼摩伽陀諸婆羅門長者居士，及以人民，坐於彼座，遠塵離垢，乃至一切苦集之法，皆是滅相，如是證知。",
    "T03n0190_044:0858c05_3": "其中復有一那由他清信士，受優婆塞戒。」",
    "T03n0190_044:0858c06_4": "）爾時，摩伽陀王頻頭娑羅，已見法相，已知法相，已入法相，於法相中，已度諸疑，徹過無礙，於諸法中，無復礙心已得無畏，世尊法中，不復隨他，不復問他，一切法中，得如是知自在無礙。",
    "T03n0190_044:0858c11_5": "時頻頭王即白佛言：「如來世尊！",
    "T03n0190_044:0858c11_6": "我昔在家作童子時，發五種願，我於今日，悉得成就。",
    "T03n0190_044:0858c13_7": "何等為五？",
    "T03n0190_044:0858c13_8": "一者我在少年之時，早得王位。",
    "T03n0190_044:0858c14_9": "世尊！",
    "T03n0190_044:0858c14_10": "此是我之初願，今已得成。",
    "T03n0190_044:0858c15_0": "「第二又願，得王位已，我治化內，有佛出世。",
    "T03n0190_044:0858c15_1": "此即是我第二心願，今已得成。",
    "T03n0190_044:0858c16_2": "第三又願，佛出世已，彼世尊邊，我設供養，令得歡喜。",
    "T03n0190_044:0858c17_3": "此是我心第三之願，今亦得成。",
    "T03n0190_044:0858c19_0": "「第四又願，彼世尊邊，歡喜心已，為我說法。",
    "T03n0190_044:0858c19_1": "此即是我第四心願，今亦得成。",
    "T03n0190_044:0858c20_2": "第五又願，彼世尊所，為我說法，願我一切，悉得證知。",
    "T03n0190_044:0858c21_3": "此即是我第五心願，今亦得成。",
    "T03n0190_044:0858c23_0": "「又復世尊！",
    "T03n0190_044:0858c23_1": "我昔在家童子之時，發如是心，願有所作，我悉得成。",
    "T03n0190_044:0858c24_2": "無上世尊，我今遂也！",
    "T03n0190_044:0858c24_3": "善修伽陀，我今勝也！",
    "T03n0190_044:0858c25_4": "譬如有人，身曲得舒，有人逃避，藏伏得出，迷人得道，闇地得明，盲眼之人，顯見諸色。",
    "T03n0190_044:0858c27_5": "無上世尊！",
    "T03n0190_044:0858c27_6": "我今亦然。",
    "T03n0190_044:0858c27_7": "然今世尊，種種方便，為我說法。",
    "T03n0190_044:0858c29_0": "「又復世尊！",
    "T03n0190_044:0858c29_1": "我從今去，歸依世尊、歸依法寶、歸依聖僧。",
    "T03n0190_044:0859a01_2": "從今日去，一切時行優婆塞行，願世尊知我如是持。",
    "T03n0190_044:0859a02_3": "如來世尊！",
    "T03n0190_044:0859a02_4": "我從今去，盡此形壽，誓不殺生，護眾生命，猶如已命，為諸眾生，作歸依處。",
    "T03n0190_044:0859a04_5": "如是等持五戒十善。",
    "T03n0190_044:0859a04_6": "唯願世尊及比丘眾，受我明日飯食供養。」",
    "T03n0190_044:0859a06_0": "爾時，世尊為摩伽國頻頭大王，默然受請。",
    "T03n0190_044:0859a06_1": "時，頻頭王知佛默然受其請已，即白佛言：「善哉！",
    "T03n0190_044:0859a08_0": "世尊！",
    "T03n0190_044:0859a08_1": "坐此車上，入王舍城，我當自行牽於此車。」",
    "T03n0190_044:0859a09_2": "作是語已，佛語王言：「善哉大王！",
    "T03n0190_044:0859a09_3": "唯願大王！",
    "T03n0190_044:0859a10_4": "常得安樂。",
    "T03n0190_044:0859a10_5": "我不用車。」",
    "T03n0190_044:0859a11_0": "時，頻頭王從坐而起，頂禮佛足，圍遶世尊，三匝竟已，辭佛而去。",
    "T03n0190_044:0859a12_1": "其頻頭王去未久間，時諸比丘即白佛言：「希有世尊！",
    "T03n0190_044:0859a13_2": "云何今日摩伽陀王，布施世尊馬車令乘，又乞自行？",
    "T03n0190_044:0859a14_3": "此事云何？」",
    "T03n0190_044:0859a15_4": "作是語已，默然而住。",
    "T03n0190_044:0859a16_0": "爾時，佛告諸比丘言：「汝諸比丘！",
    "T03n0190_044:0859a16_1": "至心諦聽。",
    "T03n0190_044:0859a16_2": "其摩伽陀頻頭大王，非但今日布施於我馬車令乘，為我牽車；往昔亦然，已曾施我諸如是事。」",
    "T03n0190_044:0859a19_3": "時諸比丘，重白佛言：「唯願世尊！",
    "T03n0190_044:0859a19_4": "為我等說其事云何？」",
    "T03n0190_044:0859a21_0": "爾時，佛告諸比丘言：「我念往昔，迦尸國內有一王，名善意樂法，如法王治。",
    "T03n0190_044:0859a22_1": "時，天帝釋欲見彼王，告調御天摩多梨言(隋言無著處)：『汝摩多梨，至迦尸國，將善意王來見於我，為我語彼，作如是言：「仁者善意！",
    "T03n0190_044:0859a25_2": "三十三天，及天帝釋，欲得見汝，仁者莫辭，要必須來。」』",
    "T03n0190_044:0859a27_0": "「時，調御天摩多梨即白帝釋言：『如天主教，不敢有違。』",
    "T03n0190_044:0859a28_1": "既受教已，嚴駕賢車，其車控馭千疋馬牽莊嚴訖已，即時飛下閻浮提地，詣迦尸國善意王邊。",
    "T03n0190_044:0859b01_2": "既到彼已，住於虛空，以偈白於善意王言：「『仁者今可來上車，　　天乘莊嚴無有上，　　諸天憶念於仁者，　　是彼三十三天王。』",
    "T03n0190_044:0859b05_0": "　　爾時善意王既聞，　　即從東面登車上，　　此乘最勝無有譬，　　行詣向於尊勝天。",
    "T03n0190_044:0859b07_0": "　　諸天遙見彼王來，　　各起而迎告於彼：　『善來人中法王者，　　共天帝釋坐此處。』",
    "T03n0190_044:0859b09_0": "　　是時帝釋大天王，　　遙見彼王來即起，　　迎逆而告王言曰：　　『善來世間汝大王，　　於今此處自在天，　　可住此承天威力，　　意欲停時隨多少，　　任情所用終不違。』",
    "T03n0190_044:0859b13_0": "「爾時，彼王在於忉利三十三天多時住已，心意不樂，作是念言：『我今恐畏壽命減損。』",
    "T03n0190_044:0859b14_1": "作是念已，即便以偈白帝釋言：「『我昔初來樂天上，　　此處音樂微妙聲，　　我今恐畏壽命終，　　所以還不樂天果。』",
    "T03n0190_044:0859b18_0": "「爾時，忉利帝釋天王，即還以偈報答於彼善意王言：「『王今年壽未虧減，　　命終之日猶尚遙，　　但以王今善業微，　　是故不樂於天上。",
    "T03n0190_044:0859b22_0": "　　仁者昔來乘自力，　　彼業今盡無有餘，　　既以罪業迷惑心，　　故令心不樂天上。",
    "T03n0190_044:0859b24_0": "　　今若欲受天威力，　　即受天樂如舊時，　　如於微妙車乘中，　　又如惑亂妙林苑，　　汝今若作如是想，　　即得心樂住此天。』",
    "T03n0190_044:0859b27_0": "「時，善意王聞此偈已，即便諮白天帝釋言：『大善天王！",
    "T03n0190_044:0859b28_1": "我從此處至人間，當作多福業，行於布施，行於苦行，行於善事，語言多實，受於齋戒。",
    "T03n0190_044:0859c01_2": "我當作是諸善業已，還更來上於此天上。』",
    "T03n0190_044:0859c02_3": "時，天帝釋告彼王言：『如是如是，如仁者言。",
    "T03n0190_044:0859c03_4": "汝今日從此處已去，至於人間，當作如是多種功德，多作善業，乃至布施，受於齋戒，汝造如是善業竟已，還來天上。』",
    "T03n0190_044:0859c06_0": "「時，善意王住彼天上，經歷多時，然後還詣向閻浮提，至其王宮，宮內所有婇女妃后及諸王子，大臣百官，親眷屬等，皆悉死亡，無有一在。",
    "T03n0190_044:0859c09_1": "而王不見彼等舊人，心中不樂，憂愁悵怏，而說偈言：「『此是彼之舊衣服，　　瓔珞臂釧及耳璫，　　生平護惜不施他，　　今死物留身何在？",
    "T03n0190_044:0859c13_0": "　　如是種種莊嚴具，　　床褥被枕妙綩綖，　　園林池沼及香山，　　忽然而捨於此處。",
    "T03n0190_044:0859c15_0": "　　一切人民既不見，　　所有宮殿並虛空，　　婦兒眷屬悉皆無，　　我意云何樂於此？",
    "T03n0190_044:0859c17_0": "　　智慧尊豪甚富貴，　　如是威德大家生，　　司命惡鬼不護持，　　磨滅悉皆使離散。",
    "T03n0190_044:0859c19_0": "　　若富若貴若貧賤，　　若聰若慧若愚癡，　　或少或壯或老年，　　若至於此盡時節，　　其司命鬼不能護，　　一切捉撮使消亡。",
    "T03n0190_044:0859c22_0": "　　諸有剎利婆羅門，　　毘舍首陀貴賤等，　　或旃陀羅塗摩類，　　時至不簡擇彼留。",
    "T03n0190_044:0859c24_0": "　　一切摧折悉無遺，　　猶如山川疾流駃，　　拔諸險岸所生樹，　　老病死至亦復然，　　吞噉眾類身命根。",
    "T03n0190_044:0859c26_1": "　　我親自於彼處見，　　四埵所居四鎮主，　　忉利三十三天宮，　　一戲意喜遊歷行，　　七日七夜時不及。",
    "T03n0190_044:0859c29_0": "　　我住於彼帝釋處，　　面前恒對矚天王，　　彼邊所覩餘諸天，　　常見有於如是事。",
    "T03n0190_044:0860a02_0": "　　我今唯造作福業，　　行檀捨施及尸羅，　　精進忍辱智慧禪，　　誓更不求王位報。』」",
    "T03n0190_044:0860a04_0": "爾時，佛告諸比丘言：「汝等比丘！",
    "T03n0190_044:0860a04_1": "欲知彼時善意王者，則我身是；其摩多梨調御天者，即此摩伽頻頭王是。",
    "T03n0190_044:0860a06_2": "其於彼時，將車請我，為我牽車；今亦如是，請我與車，亦欲為我躬自馭駕，本誓願然。」",
    "T03n0190_044:0860a09_0": "爾時，頻頭娑羅大王至己宮殿，到已彼夜辦具種種甘美飲食，悉皆豐足，所謂噉食唼食[口*束]食舐食，諸如是等一切並訖。",
    "T03n0190_044:0860a11_1": "過彼夜後，掃灑堂殿，鋪設諸座，即遣使人往詣佛所諮請時至，作如是言：「善哉！",
    "T03n0190_044:0860a13_2": "世尊！",
    "T03n0190_044:0860a13_3": "時節欲至，所營飯食，已辦具訖。」",
    "T03n0190_044:0860a15_0": "爾時，世尊於晨朝時，著衣持鉢，與比丘眾，左右圍遶，足滿千人，皆是宿舊螺髻梵志所出家者，羽翼世尊，詣王舍城。",
    "T03n0190_044:0860a18_0": "爾時，忉利帝釋天王，即自變改化作天身為摩那婆形貌，端正可喜，眾人樂見。",
    "T03n0190_044:0860a19_1": "頭上還以螺髻為冠，身著黃衣，其左手中，執金澡瓶，右手挾持雜寶之杖，在佛比丘大眾前行，行時其足離地四指不到塵土。",
    "T03n0190_044:0860a22_2": "爾時，帝釋摩那婆身說此偈言：「如來自伏能調他，　　共此一千舊螺髻，　如是金色妙身體，　　無上世尊今入城。",
    "T03n0190_044:0860a26_0": "　自既寂靜能寂他，　　共此一千舊螺髻，　如是金色妙身體，　　無上世尊今入城。",
    "T03n0190_044:0860a28_0": "　自既得度能度他，　　共此一千舊螺髻，　如是金色妙身體，　　無上世尊今入城。",
    "T03n0190_044:0860b01_0": "　自既得脫能脫他，　　共此一千舊螺髻，　如是金色妙身體，　　無上世尊今入城。",
    "T03n0190_044:0860b03_0": "　其有能說十法門，　　十力具足十無勝，　一千比丘左右遶，　　無上世尊今入城。」",
    "T03n0190_044:0860b05_0": "爾時，城內一切諸人見天帝釋，作如是言：「希有希有！",
    "T03n0190_044:0860b06_1": "此摩那婆！",
    "T03n0190_044:0860b06_2": "極大端正，可憙無雙，人所樂見。",
    "T03n0190_044:0860b07_3": "此誰侍者？",
    "T03n0190_044:0860b07_4": "此供承誰？」",
    "T03n0190_044:0860b07_5": "爾時，忉利帝釋天王即以偈報彼諸人言：「諸佛善能伏一切，　　寂靜無上最勝尊，　應供天人世間中，　　我今與彼為侍者。",
    "T03n0190_044:0860b11_0": "　最大丈夫能伏物，　　無有能勝佛世尊，　應供天人世間中，　　我今與彼為侍者。」",
    "T03n0190_044:0860b13_0": "爾時，世尊安庠行至頻頭娑羅王宮殿中，入已即便鋪座而坐。",
    "T03n0190_044:0860b14_1": "爾時，頻頭娑羅大王見佛世尊及諸大眾安坐已訖，自手執持種種餚饍飲食之具，施佛及僧并餘大眾，一切充足自恣噉食，眾雜唼[口*束]，悉皆訖了。",
    "T03n0190_044:0860b17_2": "佛及眾僧，飯食竟已，淨洗手足。",
    "T03n0190_044:0860b18_3": "各將小座，坐於佛前。",
    "T03n0190_044:0860b19_4": "時，頻頭王坐佛前已，作是思惟：「今日令佛於何處住？",
    "T03n0190_044:0860b20_5": "莫令去城過近過遠。",
    "T03n0190_044:0860b20_6": "出家之人，使得安止，如法行道。」",
    "T03n0190_044:0860b21_7": "時，頻頭王復作是念：「此之竹園，近於城隍，還往穩便，來去不疲，平坦易行，眾人所樂，欲求利益，易得不難，兼少蚊虻毒虵蝮蝎，晝日寂靜，無人去來，夜裏少聲，蘭若亦得，欲近城池，來去無礙，堪為善人修道之處。",
    "T03n0190_044:0860b26_8": "我今應用此之竹林，奉施世尊以為坐處。」",
    "T03n0190_044:0860b28_0": "時，頻頭王作是念已，而白佛言：「大聖世尊！",
    "T03n0190_044:0860b28_1": "此竹園林，去王舍城，不近不遠，乃至堪為善人修道。",
    "T03n0190_044:0860c01_2": "唯願世尊！",
    "T03n0190_044:0860c01_3": "教我何法，以此竹林布施世尊，以為坐處。」",
    "T03n0190_044:0860c03_0": "爾時，佛告頻頭王言：「如是大王！",
    "T03n0190_044:0860c03_1": "若欲布施我竹林者，聽當布施彼招提僧。」",
    "T03n0190_044:0860c04_2": "時頻頭王，即白佛言：「如世尊教。」",
    "T03n0190_044:0860c05_3": "時頻頭王從坐而起，手執金瓶與世尊水，復白佛言：「善哉！",
    "T03n0190_044:0860c06_4": "世尊！",
    "T03n0190_044:0860c06_5": "此竹林園，去城側近，乃至堪為善人修道，我今捨施諸佛世尊招提僧等。",
    "T03n0190_044:0860c08_6": "布施以後，唯願世尊！",
    "T03n0190_044:0860c09_0": "納取受用，哀愍我故。」",
    "T03n0190_044:0860c10_0": "爾時，世尊即便受取，為憐愍故，因以此偈，而呪願言：「一切樹木雜園林，　　并及造作諸橋等，　渠池井泉以充濟，　　船舫來去度眾人。",
    "T03n0190_044:0860c14_0": "　彼等恒於晝夜中，　　福報日增長無絕，　行法持戒人亦爾，　　信敬堅固即生天。」",
    "T03n0190_044:0860c16_0": "爾時，世尊為頻頭王，呪願訖已，從坐而起，還至本處。",
    "T03n0190_044:0860c17_1": "至本處已，為此事緣，集諸大眾，集已而告諸比丘言：「汝諸比丘！",
    "T03n0190_044:0860c18_2": "從今已後，許諸比丘自畜園林。」",
    "T03n0190_044:0860c19_3": "（尼沙塞師作如是說：「得竹園緣。」",
    "T03n0190_044:0860c19_4": "）佛本行集經卷第四十四"
}