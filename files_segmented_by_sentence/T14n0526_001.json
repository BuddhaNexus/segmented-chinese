{
    "T14n0526_001:0800c08_0": "佛說長者子制經",
    "T14n0526_001:0800c10_0": "後漢安息三藏安世高譯",
    "T14n0526_001:0800c11_0": "聞如是：一時，佛在羅閱祇耆闍崛山中，時與五百沙門俱，皆阿羅漢，平旦皆被袈裟持鉢入城匃食。",
    "T14n0526_001:0800c13_1": "時城中有四姓豪貴家，國中第一，所居高燥，舍宅樓觀甚好，垣牆周匝七重門。",
    "T14n0526_001:0800c15_2": "四姓豪家字檀尼迦柰，有一子字制。",
    "T14n0526_001:0800c15_3": "年十六，父檀尼迦柰歿，故制獨與母居。",
    "T14n0526_001:0800c16_4": "佛時到其家匃食，時制在內第三門住，遙見佛來，制即念言：「是人何壹端正絕好乃爾！",
    "T14n0526_001:0800c18_5": "好如明月珠，光明如日月，其色如黃金，如月十五日盛滿。」",
    "T14n0526_001:0800c20_6": "時佛住於門外，制便走入語母言：「我見一人來，大端正絕妙天下無有輩，我生以來未曾見人如是，今在門住欲乞匃。」",
    "T14n0526_001:0800c22_7": "制語母：「當匃之。」",
    "T14n0526_001:0800c23_8": "其母大慳貪不肯匃與，制言：「母當哀用我故，匃與是人；與是人者，如病者得良醫。」",
    "T14n0526_001:0800c25_9": "制復言：「與是人者，名字達於天上天下，是人今續在外住。」",
    "T14n0526_001:0800c26_10": "其母復不肯匃，制數數語母不止。",
    "T14n0526_001:0800c27_11": "母便恚，語制言：「汝嬈我不止者，汝令我煩亂。」",
    "T14n0526_001:0800c28_12": "母言：「是人不用是乞匃故來，但欲欺調汝耳。",
    "T14n0526_001:0800c29_13": "今汝小癡兒，當何等知？",
    "T14n0526_001:0800c29_14": "汝所索不止者，會得我捶杖乃止耳。」",
    "T14n0526_001:0801a01_15": "佛預知其母慳貪，佛便放威神徹照七重門內。",
    "T14n0526_001:0801a02_16": "制見佛光明心大歡喜，制即復到母所，啟語言：「愚人不知布施，譬如盲人墮火中，其人但坐無目故。",
    "T14n0526_001:0801a04_17": "世間人但坐慳貪，不信布施，後當得其禍。",
    "T14n0526_001:0801a05_18": "人心念惡、口言惡、身行惡，愚癡不信佛、不信經、不信比丘僧，死後皆墮地獄中餓鬼畜生中。",
    "T14n0526_001:0801a07_19": "人不慳貪，信布施，後得其福，身行善、口言善、心念善，自得其福其人家常當與，智者相隨令人有智。」",
    "T14n0526_001:0801a10_20": "制言：「母不肯匃與者，自持我今日飯分來，我寧一日不食。",
    "T14n0526_001:0801a11_21": "哀我疾持來，我欲與是人，恐是人棄我去。",
    "T14n0526_001:0801a12_22": "是人棄我去，是人難值。」",
    "T14n0526_001:0801a13_23": "其母復不肯與，制便自往取飯分，復取所著好衣，持去至佛所，前以頭面著佛足，却住叉手，白佛言：「持我所有衣被、飯，願上佛。」",
    "T14n0526_001:0801a15_24": "佛默然不應。",
    "T14n0526_001:0801a16_25": "制復白言：「今佛是天上、天下人師，當哀度脫我曹，願為我受之，當令我得福。」",
    "T14n0526_001:0801a17_26": "如是者三，佛便受之，制即大歡喜。",
    "T14n0526_001:0801a18_27": "佛語制言：「今諸慳貪者汝皆伏之，今日汝施與佛衣被、飯食，使汝心中諸欲願者，亦皆得之。」",
    "T14n0526_001:0801a20_28": "制大歡喜，復白佛言：「我所可願者，亦不求作第二忉利天王釋，亦不求作第七天王梵，亦不求世世豪貴，願使我智慧光明如佛。」",
    "T14n0526_001:0801a23_29": "佛言：「大善！",
    "T14n0526_001:0801a24_30": "諸所願者皆令得之。」",
    "T14n0526_001:0801a24_31": "第二天王釋聞制語，即在佛後叉手住，天王釋便於佛前，語謂制言：「汝今日持小飯食、衣被與佛，便欲求作佛者不能得也，十劫、百劫、千劫、萬劫、億劫，汝尚未能得作佛。」",
    "T14n0526_001:0801a28_32": "制報天王釋言：「我亦不用一飯食故欲得作佛，我常當持善心精進不懈，求佛不止，會當作佛。」",
    "T14n0526_001:0801b01_33": "天王釋報制言：「汝持四寶須彌山，汝慈心念天下人民，千萬劫億萬劫，汝尚未能得佛也。」",
    "T14n0526_001:0801b03_34": "制復報天王釋言：「譬如匠師持斧入山索樹木，會當擇取好直者，會當可意乃取耳。",
    "T14n0526_001:0801b05_35": "我不用一飯食、衣被故求作佛也。」",
    "T14n0526_001:0801b06_36": "天王釋復語制言：「汝欲求佛者劇苦，汝不如求作第七梵，若第二忉利天王釋，汝欲求作佛，難得也。」",
    "T14n0526_001:0801b08_37": "制復報天王釋言：「汝寧見閻浮利內不？」",
    "T14n0526_001:0801b09_38": "天王釋言：「見之。」",
    "T14n0526_001:0801b09_39": "制言：「滿其中大火上至天，持身投其中，我會當求作佛終不止。」",
    "T14n0526_001:0801b11_40": "天王釋言：「汝滿閻浮利地內其中火，是中有人民畜生及蠕動之類，汝不當殺之，汝口言惡、心念惡，死當入地獄中，汝當那得作佛？」",
    "T14n0526_001:0801b14_41": "制報天王釋：「世間人民及蠕動，我持慈心皆付彌勒佛，彌勒佛自當度脫之，我求佛道會不止。」",
    "T14n0526_001:0801b16_42": "制復報天王釋言：「第七梵眾、第二天王釋，所居止處會當衰敗，皆當歸死，無有脫不死者。」",
    "T14n0526_001:0801b18_43": "天王釋便叉手報制言：「卿持心堅乃如是，念欲求佛不止者，卿會得作佛。」",
    "T14n0526_001:0801b19_44": "制復報天王釋言：「汝莫持汝天上意，自貢高也，復有勝汝者，我持善心精進不懈，求佛不止，會當得作佛。」",
    "T14n0526_001:0801b22_45": "天王釋便默然無所復語。",
    "T14n0526_001:0801b22_46": "佛便語制：「汝前後所承事凡六萬佛，汝常當願求作佛，汝常持心精進承事諸佛，却後二百億萬劫，汝不復更地獄餓鬼畜生中，却後二百億萬劫竟，汝當作遮迦越王，當有十億小國皆屬汝，汝當領四天下當飛行。",
    "T14n0526_001:0801b27_47": "汝所行當正，壽盡當上生第七梵天、第四兜術天，天上壽盡，當復下生作遮迦越王，壽盡當復上生第七梵天。",
    "T14n0526_001:0801c01_48": "如是上下百億萬劫竟，汝當作佛字須彌迦羅，當度脫天上、天下人民，汝生下地當照萬二千億天地，上至二十八天上，天地皆為大動，夜明如日出，人民皆壽七千億歲。",
    "T14n0526_001:0801c05_0": "汝身當長二百丈，當有萬一千城，城皆四百八十里，城皆板著之，皆刻鏤金銀、琉璃、水精、珊瑚、車璩、馬瑙七寶。",
    "T14n0526_001:0801c07_1": "「汝作佛時，當再會說經，一會時有六千億沙門皆得阿羅漢；第二會說經時，有四千億沙門皆得阿羅漢。",
    "T14n0526_001:0801c09_2": "當爾時，人民無有偷盜者，男子、女人皆同一心無有惡者，亦無山林谿谷，地皆平正，人民無有疾病憂苦，皆安樂，所居皆自守。",
    "T14n0526_001:0801c12_3": "天日三雨裁淹塵土，人欲議語皆大聚會，夏月則不暑，冬月則不寒皆得中適。",
    "T14n0526_001:0801c14_4": "「汝教授精舍名為難提陀，若有男子、女人，持戒布施與佛辟支佛阿羅漢，求作佛者皆可得佛。",
    "T14n0526_001:0801c16_5": "道不可不求，八方上下無有能窮極者，佛智慧如是，天下人不知生所從來，亦不知死趣何道。」",
    "T14n0526_001:0801c18_6": "佛說經已，制及諸比丘僧，皆前以頭面著佛足，作禮而去。",
    "T14n0526_001:0801c20_0": "佛說長者子制經"
}