{
    "T02n0099_015:0101a03_0": "雜阿含經卷第十五",
    "T02n0099_015:0101a05_0": "宋天竺三藏求那跋陀羅譯",
    "T02n0099_015:0101a06_0": "（三六五）如是我聞：一時，佛住舍衛國祇樹給孤獨園。",
    "T02n0099_015:0101a07_1": "爾時，世尊告諸比丘：「謂見法般涅槃。",
    "T02n0099_015:0101a08_0": "云何如來說見法般涅槃？」",
    "T02n0099_015:0101a08_1": "諸比丘白佛：「世尊是法根、法眼、法依。",
    "T02n0099_015:0101a09_2": "善哉！",
    "T02n0099_015:0101a09_3": "世尊！",
    "T02n0099_015:0101a09_4": "唯願為說見法般涅槃，諸比丘聞已，當受奉行。",
    "T02n0099_015:0101a10_5": "云何比丘得見法般涅槃？」",
    "T02n0099_015:0101a11_6": "佛告比丘：「諦聽，善思，當為汝說。",
    "T02n0099_015:0101a12_7": "若有比丘於老、病、死，厭、離欲、滅盡，不起諸漏，心善解脫，是名比丘得見法般涅槃。」",
    "T02n0099_015:0101a14_8": "佛說此經已，諸比丘聞佛所說，歡喜奉行。",
    "T02n0099_015:0101a16_0": "（三六六）如是我聞：一時，佛住舍衛國祇樹給孤獨園。",
    "T02n0099_015:0101a17_1": "爾時，世尊告諸比丘：「毘婆尸佛未成正覺時，獨一靜處，專精禪思，作如是念：『一切世間皆入生死，自生自熟，自滅自沒，而彼眾生於老死之上出世間道不如實知。』",
    "T02n0099_015:0101a21_0": "即自觀察：『何緣有此老死？』",
    "T02n0099_015:0101a21_1": "如是正思惟觀察，得如實無間等起知：『有生故有此老死，緣生故有老死。』",
    "T02n0099_015:0101a23_2": "復正思惟：『何緣故有此生？』",
    "T02n0099_015:0101a24_0": "尋復正思惟，無間等起知：『緣有故有生。』",
    "T02n0099_015:0101a24_1": "尋復正思惟：『何緣故有有？』",
    "T02n0099_015:0101a25_2": "尋復正思惟，如實無間等起知：『有取故有有。』",
    "T02n0099_015:0101a26_3": "尋復正思惟：『何緣故有取？』",
    "T02n0099_015:0101a27_4": "尋復正思惟，如實無間等起觀察：『取法味著顧念，緣觸愛所增長。』",
    "T02n0099_015:0101a28_5": "當知緣愛取，緣取有，緣有生，緣生老、病、死、憂、悲、惱、苦，如是純大苦聚集。",
    "T02n0099_015:0101b01_6": "譬如緣油炷而然燈，彼時時增油治炷，彼燈常明，熾然不息……」如前來歎譬、城譬廣說。",
    "T02n0099_015:0101b03_7": "佛說是經已，諸比丘聞佛所說，歡喜奉行。",
    "T02n0099_015:0101b05_0": "如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，皆如是說。",
    "T02n0099_015:0101b08_0": "（三六七）如是我聞：一時，佛住舍衛國祇樹給孤獨園。",
    "T02n0099_015:0101b09_1": "爾時，世尊告諸比丘：「當勤方便修習禪思，內寂其心。",
    "T02n0099_015:0101b10_2": "所以者何？",
    "T02n0099_015:0101b10_3": "比丘禪思，內寂其心，精勤方便者。",
    "T02n0099_015:0101b11_4": "如是如實顯現。",
    "T02n0099_015:0101b11_5": "云何如實顯現？",
    "T02n0099_015:0101b12_6": "老死如實顯現，老死集、老死滅、老死滅道跡如實顯現；生、有、取、愛、受、觸、六入處、名色、識、行如實顯現，行集、行滅、行滅道跡如實顯現。",
    "T02n0099_015:0101b15_7": "此諸法無常、有為、有漏如實顯現。」",
    "T02n0099_015:0101b15_8": "佛說此經已，諸比丘聞佛所說，歡喜奉行。",
    "T02n0099_015:0101b17_0": "（三六八）如是我聞：一時，佛住舍衛國祇樹給孤獨園。",
    "T02n0099_015:0101b18_1": "爾時，世尊告諸比丘：「當修無量三摩提，專精繫念，修無量三摩提，專精繫念已。",
    "T02n0099_015:0101b19_2": "如是如實顯現。",
    "T02n0099_015:0101b20_3": "云何如實顯現？",
    "T02n0099_015:0101b20_4": "謂老死如實顯現，乃至行如實顯現，此諸法無常、有為、有漏。",
    "T02n0099_015:0101b22_0": "如是如實顯現。」",
    "T02n0099_015:0101b22_1": "佛說此經已，諸比丘聞佛所說，歡喜奉行。",
    "T02n0099_015:0101b24_0": "（三六九）如是我聞：一時，佛住舍衛國祇樹給孤獨園。",
    "T02n0099_015:0101b25_1": "爾時，世尊告諸比丘：「昔者毘婆尸佛未成正覺時，住菩提所，不久成佛，詣菩提樹下，敷草為座，結跏趺坐，端坐正念，一坐七日，於十二緣起逆順觀察，所謂此有故彼有，此起故彼起，緣無明行，乃至緣生有老死，及純大苦聚集，純大苦聚滅。",
    "T02n0099_015:0101b30_2": "「彼毘婆尸佛正坐七日已，從三昧覺，說此偈言：「『如此諸法生，　　梵志勤思禪，　　永離諸疑惑，　　知因緣生法。",
    "T02n0099_015:0101c04_0": "　　若知因生苦，　　知諸受滅盡，　　知因緣法盡，　　則知有漏盡。",
    "T02n0099_015:0101c06_0": "　　如此諸法生，　　梵志勤思禪，　　永離諸疑惑，　　知有因生苦。",
    "T02n0099_015:0101c08_0": "　　如此諸法生，　　梵志勤思禪，　　永離諸疑惑，　　知諸受滅盡。",
    "T02n0099_015:0101c10_0": "　　如此諸法生，　　梵志勤思禪，　　永離諸疑惑，　　知因緣法盡。",
    "T02n0099_015:0101c12_0": "　　如此諸法生，　　梵志勤思禪，　　永離諸疑惑，　　知盡諸有漏。",
    "T02n0099_015:0101c14_0": "　　如此諸法生，　　梵志勤思禪，　　普照諸世間，　　如日住虛空。",
    "T02n0099_015:0101c16_0": "　　破壞諸魔軍，　　覺諸結解脫。』」",
    "T02n0099_015:0101c17_0": "佛說此經已，諸比丘聞佛所說，歡喜奉行。",
    "T02n0099_015:0101c18_0": "如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，亦如是說。",
    "T02n0099_015:0101c21_0": "（三七〇）如是我聞：一時，佛住欝毘羅尼連禪河側大菩提所，不久當成正覺，往詣菩提樹下，敷草為座，結跏趺坐，正身正念……如前廣說。",
    "T02n0099_015:0101c25_0": "（三七一）如是我聞：一時，佛住舍衛國祇樹給孤獨園。",
    "T02n0099_015:0101c26_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0101c27_2": "何等為四？",
    "T02n0099_015:0101c27_3": "謂一、麤摶食，二、細觸食，三、意思食，四、識食。",
    "T02n0099_015:0101c28_4": "「此四食何因、何集、何生、何觸？",
    "T02n0099_015:0101c29_5": "謂此諸食愛因、愛集、愛生、愛觸。",
    "T02n0099_015:0102a01_6": "此愛何因、何集、何生、何觸？",
    "T02n0099_015:0102a01_7": "謂愛受因、受集、受生、受觸。",
    "T02n0099_015:0102a02_8": "此受何因、何集、何生、何觸？",
    "T02n0099_015:0102a03_0": "謂受觸因、觸集、觸生、觸觸，此觸何因、何集、何生、何觸？",
    "T02n0099_015:0102a04_1": "謂觸六入處因、六入處集、六入處生、六入處觸。",
    "T02n0099_015:0102a05_2": "六入處集是觸集，觸集是受集，受集是愛集，愛集是食集，食集故未來世生、老、病、死、憂、悲、惱、苦集，如是純大苦聚集。",
    "T02n0099_015:0102a07_3": "「如是六入處滅則觸滅，觸滅則受滅，受滅則愛滅，愛滅則食滅，食滅故於未來世生、老、病、死、憂、悲、惱、苦滅，如是純大苦聚滅。」",
    "T02n0099_015:0102a10_4": "佛說此經已，諸比丘聞佛所說，歡喜奉行。",
    "T02n0099_015:0102a12_0": "（三七二）如是我聞：一時，佛住舍衛國祇樹給孤獨園。",
    "T02n0099_015:0102a13_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0102a14_2": "何等為四？",
    "T02n0099_015:0102a14_3": "一、麤摶食，二、細觸食，三、意思食，四、識食。」",
    "T02n0099_015:0102a15_4": "時，有比丘名曰頗求那，住佛後扇佛，白佛言：「世尊！",
    "T02n0099_015:0102a17_5": "誰食此識？」",
    "T02n0099_015:0102a17_6": "佛告頗求那：「我不言有食識者，我若言有食識者，汝應作是問，我說識是食。",
    "T02n0099_015:0102a19_7": "汝應問言：『何因緣故有識食？』",
    "T02n0099_015:0102a19_8": "我則答言：『能招未來有，令相續生，有有故有六入處，六入處緣觸。』」",
    "T02n0099_015:0102a21_9": "頗求那復問：「為誰觸？」",
    "T02n0099_015:0102a22_0": "佛告頗求那：「我不言有觸者，我若言有觸者，汝應作是問：『為誰觸？』",
    "T02n0099_015:0102a23_1": "汝應如是問：『何因緣故生觸？』",
    "T02n0099_015:0102a24_2": "我應如是答：『六入處緣觸，觸緣受。』」",
    "T02n0099_015:0102a25_3": "復問：「為誰受？」",
    "T02n0099_015:0102a25_4": "佛告頗求那：「我不說有受者，我若言有受者，汝應問：『為誰受？』",
    "T02n0099_015:0102a27_5": "汝應問言：『何因緣故有受？』",
    "T02n0099_015:0102a27_6": "我應如是答：『觸緣故有受，受緣愛。』」",
    "T02n0099_015:0102a28_7": "復問：「世尊！",
    "T02n0099_015:0102a28_8": "為誰愛？」",
    "T02n0099_015:0102a29_0": "佛告頗求那：「我不說有愛者，我若說言有愛者，汝應作是問：『為誰愛？』",
    "T02n0099_015:0102b01_1": "汝應問言：『何緣故有愛？』",
    "T02n0099_015:0102b02_2": "我應如是答：『緣受故有愛，愛緣取。』」",
    "T02n0099_015:0102b03_3": "復問：「世尊！",
    "T02n0099_015:0102b03_4": "為誰取？」",
    "T02n0099_015:0102b03_5": "佛告頗求那：「我不說言有取者，我若說言有取者，汝應問言：『為誰取？』",
    "T02n0099_015:0102b05_6": "汝應問言：『何緣故有取？』",
    "T02n0099_015:0102b06_0": "我應答言：『愛緣故有取，取緣有。』」",
    "T02n0099_015:0102b06_1": "復問：「世尊！",
    "T02n0099_015:0102b07_2": "為誰有？」",
    "T02n0099_015:0102b07_3": "佛告頗求那：「我不說有有者，我若說有有者，汝應問言：『為誰有？』",
    "T02n0099_015:0102b08_4": "汝今應問：『何緣故有有？』",
    "T02n0099_015:0102b09_5": "我應答言：『緣取故有有，能招當來有觸生是名有，有六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱、苦。",
    "T02n0099_015:0102b12_6": "如是純大苦聚集，謂六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是純大苦聚集滅。』」",
    "T02n0099_015:0102b16_7": "佛說此經已，諸比丘聞佛所說，歡喜奉行。",
    "T02n0099_015:0102b18_0": "（三七三）如是我聞：一時，佛住舍衛國祇樹給孤獨園。",
    "T02n0099_015:0102b19_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0102b20_2": "云何為四？",
    "T02n0099_015:0102b20_3": "謂一、麤摶食，二、細觸食，三、意思食，四、識食。",
    "T02n0099_015:0102b21_4": "「云何比丘觀察摶食？",
    "T02n0099_015:0102b22_5": "譬如有夫婦二人，唯有一子，愛念將養，欲度曠野嶮道難處，糧食乏盡，飢餓困極，計無濟理，作是議言：『正有一子，極所愛念，若食其肉，可得度難，莫令在此三人俱死。』",
    "T02n0099_015:0102b26_6": "作是計已，即殺其子，含悲垂淚，強食其肉，得度曠野。",
    "T02n0099_015:0102b27_7": "云何？",
    "T02n0099_015:0102b27_8": "比丘！",
    "T02n0099_015:0102b27_9": "彼人夫婦共食子肉，寧取其味，貪嗜美樂與不？」",
    "T02n0099_015:0102b29_10": "答曰：「不也，世尊！」",
    "T02n0099_015:0102b29_11": "復問：「比丘！",
    "T02n0099_015:0102b29_12": "彼強食其肉，為度曠野嶮道與不？」",
    "T02n0099_015:0102c01_13": "答言：「如是，世尊！」",
    "T02n0099_015:0102c02_0": "佛告比丘：「凡食摶食，當如是觀。",
    "T02n0099_015:0102c02_1": "如是觀者，摶食斷知，摶食斷知已，於五欲功德貪愛則斷，五欲功德貪愛斷者，我不見彼多聞聖弟子於五欲功德上有一結使而不斷者，有一結繫故，則還生此世。",
    "T02n0099_015:0102c06_2": "「云何比丘觀察觸食？",
    "T02n0099_015:0102c07_3": "譬如有牛，生剝其皮，在在處處，諸蟲唼食，沙土坌塵，草木針刺，若依於地，地蟲所食，若依於水，水蟲所食，若依空中，飛蟲所食，臥起常有苦毒此身。",
    "T02n0099_015:0102c10_4": "如是，比丘！",
    "T02n0099_015:0102c10_5": "於彼觸食，當如是觀。",
    "T02n0099_015:0102c11_6": "如是觀者，觸食斷知，觸食斷知者，三受則斷，三受斷者，多聞聖弟子於上無所復作，所作已作故。",
    "T02n0099_015:0102c13_7": "「云何比丘觀察意思食？",
    "T02n0099_015:0102c14_8": "譬如聚落城邑邊有火起，無煙無炎，時有士夫聰明黠慧，背苦向樂，厭死樂生，作如是念：『彼有大火，無煙無炎，行來當避，莫令墮中，必死無疑。』",
    "T02n0099_015:0102c17_9": "作是思惟，常生思願，捨遠而去。",
    "T02n0099_015:0102c18_10": "觀意思食，亦復如是。",
    "T02n0099_015:0102c18_11": "如是觀者，意思食斷；意思食斷者，三愛則斷；三愛斷者，彼多聞聖弟子於上更無所作，所作已作故。",
    "T02n0099_015:0102c21_12": "「諸比丘！",
    "T02n0099_015:0102c21_13": "云何觀察識食？",
    "T02n0099_015:0102c21_14": "譬如國王，有防邏者，捉捕劫盜，縛送王所……」如前須深經廣說。",
    "T02n0099_015:0102c23_15": "「以彼因緣，受三百矛苦覺，晝夜苦痛，觀察識食，亦復如是。",
    "T02n0099_015:0102c24_16": "如是觀者，識食斷知，識食斷知者，名色斷知，名色斷知者，多聞聖弟子於上更無所作，所作已作故。」",
    "T02n0099_015:0102c26_17": "佛說此經已，諸比丘聞佛所說，歡喜奉行。",
    "T02n0099_015:0102c28_0": "（三七四）如是我聞：一時，佛住舍衛國祇樹給孤獨園。",
    "T02n0099_015:0102c29_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0103a01_2": "何等為四？",
    "T02n0099_015:0103a01_3": "一者摶食，二者觸食，三意思食，四者識食。",
    "T02n0099_015:0103a02_4": "「若比丘於此四食有喜有貪，則識住增長，識住增長故，入於名色，入名色故，諸行增長，行增長故，當來有增長，當來有增長故，生、老、病、死、憂、悲、惱、苦集，如是純大苦聚集。",
    "T02n0099_015:0103a06_5": "「若於四食無貪無喜，無貪無喜故，識不住、不增長，識不住、不增長故，不入名色，不入名色故，行不增長，行不增長故，當來有不生不長，當來有不生長故，於未來世生、老、病、死、憂、悲、惱、苦不起。",
    "T02n0099_015:0103a11_6": "如是純大苦聚滅。」",
    "T02n0099_015:0103a11_7": "佛說此經已，諸比丘聞佛所說，歡喜奉行。",
    "T02n0099_015:0103a13_0": "（三七五）如是我聞：一時，佛住舍衛國祇樹給孤獨園。",
    "T02n0099_015:0103a14_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0103a15_2": "何等為四？",
    "T02n0099_015:0103a15_3": "一者摶食，二者觸食，三意思食，四者識食。",
    "T02n0099_015:0103a16_4": "諸比丘！",
    "T02n0099_015:0103a17_0": "於此四食有貪有喜，則有憂悲、有塵垢，若於四食無貪無喜，則無憂悲，亦無塵垢。」",
    "T02n0099_015:0103a19_0": "佛說此經已，諸比丘聞佛所說，歡喜奉行。",
    "T02n0099_015:0103a21_0": "（三七六）如是我聞：一時，佛住舍衛國祇樹給孤獨園。",
    "T02n0099_015:0103a22_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0103a23_2": "何等為四？",
    "T02n0099_015:0103a23_3": "一者摶食，二者觸食，三意思食，四者識食。",
    "T02n0099_015:0103a24_4": "「諸比丘！",
    "T02n0099_015:0103a25_5": "於此四食有貪有喜，識住增長，乃至純大苦聚集。",
    "T02n0099_015:0103a26_6": "譬如樓閣宮殿，北西長廣，東西牕牖，日出東方，光照西壁。",
    "T02n0099_015:0103a27_7": "如是，比丘！",
    "T02n0099_015:0103a27_8": "於此四食有貪有喜……」如前廣說，乃至「純大苦聚集。",
    "T02n0099_015:0103a29_0": "「若於四食無貪無喜……」如前廣說，乃至「純大苦聚滅。",
    "T02n0099_015:0103b01_1": "譬如，比丘！",
    "T02n0099_015:0103b01_2": "樓閣宮殿，北西長廣，東西牕牖，日出東方，應照何所？」",
    "T02n0099_015:0103b02_3": "比丘白佛言：「應照西壁。」",
    "T02n0099_015:0103b03_4": "佛告比丘：「若無西壁，應何所照？」",
    "T02n0099_015:0103b04_0": "比丘白佛言：「應照虛空，無所攀緣。」",
    "T02n0099_015:0103b04_1": "「如是，比丘！",
    "T02n0099_015:0103b05_2": "於此四食無貪無喜，識無所住，乃至如是純大苦聚滅。」",
    "T02n0099_015:0103b06_3": "佛說此經已，諸比丘聞佛所說，歡喜奉行。",
    "T02n0099_015:0103b08_0": "（三七七）如是我聞：一時，佛住舍衛國祇樹給孤獨園。",
    "T02n0099_015:0103b09_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0103b10_2": "何等為四？",
    "T02n0099_015:0103b10_3": "一者摶食，二者觸食，三意思食，四者識食。",
    "T02n0099_015:0103b11_4": "諸比丘！",
    "T02n0099_015:0103b12_5": "於此四食有貪有喜，識住增長，乃至純大苦聚集。",
    "T02n0099_015:0103b13_6": "譬如。",
    "T02n0099_015:0103b13_7": "比丘！",
    "T02n0099_015:0103b13_8": "樓閣宮殿，北西長廣，東西牕牖，日出東方，應照何所？」",
    "T02n0099_015:0103b14_9": "比丘白佛言：「應照西壁。」",
    "T02n0099_015:0103b15_10": "佛告比丘：「如是，四食有貪有喜，識住增長，乃至如是大苦聚集。",
    "T02n0099_015:0103b16_11": "若於四食無貪無喜，亦無識住增長，乃至如是純大苦聚滅。",
    "T02n0099_015:0103b18_12": "譬如，比丘！",
    "T02n0099_015:0103b18_13": "畫師、畫師弟子集種種彩色，欲粧畫虛空，寧能畫不？」",
    "T02n0099_015:0103b19_14": "比丘白佛：「不能。",
    "T02n0099_015:0103b20_15": "世尊！",
    "T02n0099_015:0103b20_16": "所以者何？",
    "T02n0099_015:0103b20_17": "彼虛空者，非色、無對、不可見。」",
    "T02n0099_015:0103b21_18": "「如是，比丘！",
    "T02n0099_015:0103b21_19": "於此四食無貪無喜，亦無識住增長，乃至如是純大苦聚滅。」",
    "T02n0099_015:0103b22_20": "佛說此經已，諸比丘聞佛所說，歡喜奉行。",
    "T02n0099_015:0103b24_0": "（三七八）如是我聞：一時，佛住舍衛國祇樹給孤獨園。",
    "T02n0099_015:0103b25_1": "爾時，世尊告諸比丘：「有四食資益眾生，令得住世攝受長養。",
    "T02n0099_015:0103b26_2": "何等為四？",
    "T02n0099_015:0103b26_3": "一者摶食，二者觸食，三意思食，四者識食。",
    "T02n0099_015:0103b27_4": "諸比丘！",
    "T02n0099_015:0103b28_5": "於此四食有貪有喜，識住增長，乃至純大苦聚集。",
    "T02n0099_015:0103b29_6": "譬如。",
    "T02n0099_015:0103b29_7": "比丘！",
    "T02n0099_015:0103b29_8": "畫師、若畫師弟子集種種彩，欲粧畫於色，作種種像。",
    "T02n0099_015:0103c01_9": "諸比丘！",
    "T02n0099_015:0103c01_10": "於意云何？",
    "T02n0099_015:0103c02_11": "彼畫師、畫師弟子寧能粧於色不？」",
    "T02n0099_015:0103c03_0": "比丘白佛：「如是，世尊！",
    "T02n0099_015:0103c03_1": "能粧畫色。」",
    "T02n0099_015:0103c03_2": "佛告比丘：「於此四食有貪有喜，識住增長，乃至如是純大苦聚集。",
    "T02n0099_015:0103c05_3": "諸比丘！",
    "T02n0099_015:0103c05_4": "若於四食無貪無喜，無有識住增長，乃至如是純大苦聚滅。",
    "T02n0099_015:0103c07_0": "比丘！",
    "T02n0099_015:0103c07_1": "譬如畫師、畫師弟子集種種彩，欲離於色有所粧畫，作種種像，寧能畫不？」",
    "T02n0099_015:0103c08_2": "比丘白佛：「不能。",
    "T02n0099_015:0103c09_3": "世尊！」",
    "T02n0099_015:0103c09_4": "「如是，比丘！",
    "T02n0099_015:0103c09_5": "若於四食無貪無喜，無有識住增長，乃至如是純大苦聚滅。」",
    "T02n0099_015:0103c11_6": "佛說此經已，諸比丘聞佛所說，歡喜奉行。",
    "T02n0099_015:0103c13_0": "（三七九）如是我聞：一時，佛住波羅[木*奈]鹿野苑中仙人住處。",
    "T02n0099_015:0103c14_1": "爾時，世尊告五比丘：「此苦聖諦，本所未曾聞法，當正思惟。",
    "T02n0099_015:0103c15_2": "時，生眼、智、明、覺，此苦集、此苦滅、此苦滅道跡聖諦，本所未曾聞法，當正思惟。",
    "T02n0099_015:0103c17_3": "時，生、眼、智、明、覺。",
    "T02n0099_015:0103c17_4": "「復次，苦聖諦智當復知，本所未聞法，當正思惟。",
    "T02n0099_015:0103c18_5": "時，生眼、智、明、覺，苦集聖諦已知當斷，本所未曾聞法，當正思惟。",
    "T02n0099_015:0103c20_6": "時，生眼、智、明、覺。",
    "T02n0099_015:0103c20_7": "「復次，苦集滅，此苦滅聖諦已知當知作證，本所未聞法，當正思惟。",
    "T02n0099_015:0103c22_8": "時，生眼、智、明、覺，復以此苦滅道跡聖諦已知當修，本所未曾聞法，當正思惟。",
    "T02n0099_015:0103c24_9": "時，生眼、智、明、覺。",
    "T02n0099_015:0103c24_10": "「復次，比丘！",
    "T02n0099_015:0103c24_11": "此苦聖諦已知，知已出，所未聞法，當正思惟。",
    "T02n0099_015:0103c25_12": "時，生眼、智、明、覺；復次，此苦集聖諦已知，已斷出，所未聞法，當正思惟。",
    "T02n0099_015:0103c27_13": "時，生眼、智、明、覺。",
    "T02n0099_015:0103c27_14": "「復次，苦滅聖諦已知、已作證出，所未聞法，當正思惟。",
    "T02n0099_015:0103c29_0": "時，生眼、智、明、覺；復次，苦滅道跡聖諦已知、已修出，所未曾聞法，當正思惟。",
    "T02n0099_015:0104a01_1": "時，生眼、智、明、覺。",
    "T02n0099_015:0104a02_2": "「諸比丘！",
    "T02n0099_015:0104a02_3": "我於此四聖諦三轉十二行不生眼、智、明、覺者，我終不得於諸天、魔、梵、沙門、婆羅門聞法眾中，為解脫、為出、為離，亦不自證得阿耨多羅三藐三菩提。",
    "T02n0099_015:0104a05_4": "我已於四聖諦三轉十二行生眼、智、明、覺，故於諸天、魔、梵、沙門、婆羅門聞法眾中，得出、得脫，自證得成阿耨多羅三藐三菩提。」",
    "T02n0099_015:0104a08_5": "爾時，世尊說是法時，尊者憍陳如及八萬諸天遠塵離垢，得法眼淨。",
    "T02n0099_015:0104a10_6": "爾時，世尊告尊者憍陳如：「知法未？」",
    "T02n0099_015:0104a11_7": "憍陳如白佛：「已知。",
    "T02n0099_015:0104a11_8": "世尊！」",
    "T02n0099_015:0104a11_9": "復告尊者憍陳如：「知法未？」",
    "T02n0099_015:0104a12_10": "拘隣白佛：「已知。",
    "T02n0099_015:0104a12_11": "善逝！」",
    "T02n0099_015:0104a12_12": "尊者拘隣已知法故，是故名阿若拘隣。",
    "T02n0099_015:0104a13_13": "尊者阿若拘隣知法已，地神舉聲唱言：「諸仁者！",
    "T02n0099_015:0104a14_14": "世尊於波羅[木*奈]國仙人住處鹿野苑中三轉十二行法輪，諸沙門、婆羅門、諸天、魔、梵所未曾轉，多所饒益，多所安樂，哀愍世間，以義饒益，利安天人，增益諸天眾，減損阿修羅眾。」",
    "T02n0099_015:0104a19_0": "地神唱已，聞虛空神天、四天王天、三十三天、炎魔天、兜率陀天、化樂天、他化自在天展轉傳唱，須臾之間，聞于梵天身。",
    "T02n0099_015:0104a21_1": "梵天乘聲唱言：「諸仁者，世尊於波羅[木*奈]國仙人住處鹿野苑中三轉十二行法輪，諸沙門、婆羅門、諸天、魔、梵，及世間聞法未所曾轉，多所饒益，多所安樂，以義饒益諸天世人，增益諸天眾，減損阿修羅眾。」",
    "T02n0099_015:0104a26_2": "世尊於波羅[木*奈]國仙人住處鹿野苑中轉法輪，是故此經名轉法輪經。",
    "T02n0099_015:0104a28_3": "佛說此經已，諸比丘聞佛所說，歡喜奉行。",
    "T02n0099_015:0104b01_0": "（三八〇）如是我聞：一時，佛住波羅[木*奈]仙人住處鹿野苑中。",
    "T02n0099_015:0104b02_1": "爾時，世尊告諸比丘：「有四聖諦。",
    "T02n0099_015:0104b03_2": "何等為四？",
    "T02n0099_015:0104b03_3": "謂苦聖諦、苦集聖諦、苦滅聖諦、苦滅道跡聖諦。」",
    "T02n0099_015:0104b04_4": "佛說此經已，諸比丘聞佛所說，歡喜奉行。",
    "T02n0099_015:0104b06_0": "（三八一）如是我聞：一時，佛住波羅[木*奈]仙人住處鹿野苑中。",
    "T02n0099_015:0104b07_1": "爾時，世尊告諸比丘：「有四聖諦。",
    "T02n0099_015:0104b08_2": "何等為四？",
    "T02n0099_015:0104b08_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104b09_4": "若比丘於此四聖諦未無間等者，當修無間等，起增上欲，方便堪能，正念正知，應當覺。」",
    "T02n0099_015:0104b11_5": "佛說此經已，諸比丘聞佛所說，歡喜奉行。",
    "T02n0099_015:0104b13_0": "（三八二）如是我聞：一時，佛住波羅[木*奈]仙人住處鹿野苑中。",
    "T02n0099_015:0104b14_1": "爾時，世尊告諸比丘：「有四聖諦。",
    "T02n0099_015:0104b15_2": "何等為四？",
    "T02n0099_015:0104b15_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104b16_4": "若比丘於苦聖諦當知、當解，於集聖諦當知、當斷，於苦滅聖諦當知、當證，於苦滅道跡聖諦當知、當修。」",
    "T02n0099_015:0104b18_5": "佛說此經已，諸比丘聞佛所說，歡喜奉行。",
    "T02n0099_015:0104b20_0": "（三八三）如是我聞：一時，佛住波羅[木*奈]仙人住處鹿野苑中。",
    "T02n0099_015:0104b21_1": "爾時，世尊告諸比丘：「有四聖諦。",
    "T02n0099_015:0104b22_2": "何等為四？",
    "T02n0099_015:0104b22_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104b23_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。",
    "T02n0099_015:0104b25_5": "如是比丘則斷愛欲，轉去諸結，於慢、無明等究竟苦邊。」",
    "T02n0099_015:0104b27_6": "佛說此經已，諸比丘聞佛所說，歡喜奉行。",
    "T02n0099_015:0104b29_0": "（三八四）如是我聞：一時，佛住波羅[木*奈]仙人住處鹿野苑中。",
    "T02n0099_015:0104c01_1": "爾時，世尊告諸比丘：「有四聖諦。",
    "T02n0099_015:0104c02_2": "何等為四？",
    "T02n0099_015:0104c02_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104c03_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。",
    "T02n0099_015:0104c05_5": "如是比丘名阿羅漢，諸漏已盡，所作已作，離諸重擔，逮得己利，盡諸有結，正智善解脫。」",
    "T02n0099_015:0104c08_0": "佛說此經已，諸比丘聞佛所說，歡喜奉行。",
    "T02n0099_015:0104c09_0": "（三八五）如是我聞：一時，佛住波羅[木*奈]國仙人住處鹿野苑中。",
    "T02n0099_015:0104c10_1": "爾時，世尊告諸比丘：「有四聖諦。",
    "T02n0099_015:0104c11_2": "何等為四？",
    "T02n0099_015:0104c11_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104c12_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。",
    "T02n0099_015:0104c14_5": "如是比丘邊際、究竟邊際、離垢邊際，梵行已終，純一清白，名為上士。」",
    "T02n0099_015:0104c16_6": "佛說此經已，諸比丘聞佛所說，歡喜奉行。",
    "T02n0099_015:0104c18_0": "（三八六）如是我聞：一時，佛住波羅[木*奈]國仙人住處鹿野苑中。",
    "T02n0099_015:0104c19_1": "爾時，世尊告諸比丘：「有四聖諦。",
    "T02n0099_015:0104c20_2": "何等為四？",
    "T02n0099_015:0104c20_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0104c21_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。",
    "T02n0099_015:0104c23_5": "如是比丘無有關鍵，平治城壍，度諸嶮難，解脫結縛，名為賢聖，建立聖幢。」",
    "T02n0099_015:0104c25_6": "佛說此經已，諸比丘聞佛所說，歡喜奉行。",
    "T02n0099_015:0104c27_0": "（三八七）如是我聞：一時，佛住波羅[木*奈]仙人住處鹿野苑中。",
    "T02n0099_015:0104c28_1": "爾時，世尊告諸比丘：「有四聖諦。",
    "T02n0099_015:0104c29_2": "何等為四？",
    "T02n0099_015:0104c29_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0105a01_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。",
    "T02n0099_015:0105a03_5": "如是比丘無有關鍵，平治城塹，度諸峻難，名為賢聖，建立聖幢。",
    "T02n0099_015:0105a05_6": "諸比丘！",
    "T02n0099_015:0105a05_7": "云何無有關鍵？",
    "T02n0099_015:0105a06_8": "謂五下分結已斷、已知，是名離關鍵。",
    "T02n0099_015:0105a07_9": "云何平治城塹，無明謂之深塹，彼得斷知，是名平治城塹。",
    "T02n0099_015:0105a08_10": "云何度諸嶮難？",
    "T02n0099_015:0105a08_11": "謂無際生死，究竟苦邊，是名度諸嶮難。",
    "T02n0099_015:0105a09_12": "云何解脫結縛？",
    "T02n0099_015:0105a10_13": "謂愛已斷、已知。",
    "T02n0099_015:0105a10_14": "云何建立聖幢？",
    "T02n0099_015:0105a10_15": "謂我慢已斷、已知，是名建立聖幢。」",
    "T02n0099_015:0105a11_16": "佛說此經已，諸比丘聞佛所說，歡喜奉行。",
    "T02n0099_015:0105a13_0": "（三八八）如是我聞：一時，佛住波羅[木*奈]國仙人住處鹿野苑中。",
    "T02n0099_015:0105a14_1": "爾時，世尊告諸比丘：「有四聖諦。",
    "T02n0099_015:0105a15_2": "何等為四？",
    "T02n0099_015:0105a15_3": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0105a16_4": "若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，是名比丘斷五支，成六分，守護於一，依猗於四，捨除諸諦，離四衢，證諸覺想，自身所作，心善解脫，慧善解脫，純一清白，名為上士。」",
    "T02n0099_015:0105a22_5": "佛說此經已，諸比丘聞佛所說，歡喜奉行。",
    "T02n0099_015:0105a24_0": "（三八九）如是我聞：一時，佛住波羅[木*奈]國仙人住處鹿野苑中。",
    "T02n0099_015:0105a25_1": "爾時，世尊告諸比丘：「有四法成就，名曰大醫王者，所應王之具、王之分。",
    "T02n0099_015:0105a26_2": "何等為四？",
    "T02n0099_015:0105a27_3": "一者善知病，二者善知病源，三者善知病對治，四者善知治病已，當來更不動發。",
    "T02n0099_015:0105a29_4": "云何名良醫善知病？",
    "T02n0099_015:0105a29_5": "謂良醫善知如是如是種種病，是名良醫善知病。",
    "T02n0099_015:0105b01_6": "云何良醫善知病源？",
    "T02n0099_015:0105b02_7": "謂良醫善知此病因風起、癖陰起、涎唾起、眾冷起、因現事起、時節起，是名良醫善知病源。",
    "T02n0099_015:0105b04_8": "云何良醫善知病對治？",
    "T02n0099_015:0105b04_9": "謂良醫善知種種病，應塗藥、應吐、應下、應灌鼻、應熏、應取汗。",
    "T02n0099_015:0105b06_10": "如是比種種對治，是名良醫善知對治。",
    "T02n0099_015:0105b07_11": "云何良醫善知治病已，於未來世永不動發？",
    "T02n0099_015:0105b08_12": "謂良醫善治種種病，令究竟除，於未來世永不復起，是名良醫善知治病，更不動發。",
    "T02n0099_015:0105b10_13": "「如來、應、等正覺為大醫王，成就四德，療眾生病，亦復如是。",
    "T02n0099_015:0105b11_14": "云何為四？",
    "T02n0099_015:0105b12_0": "謂如來知此是苦聖諦如實知、此是苦集聖諦如實知、此是苦滅聖諦如實知、此是苦滅道跡聖諦如實知。",
    "T02n0099_015:0105b14_1": "諸比丘！",
    "T02n0099_015:0105b14_2": "彼世間良醫於生根本對治不如實知，老、病、死、憂、悲、惱、苦根本對治不如實知，如來、應、等正覺為大醫王，於生根本知對治如實知，於老、病、死、憂、悲、惱、苦根本對治如實知，是故如來、應、等正覺名大醫王。」",
    "T02n0099_015:0105b19_3": "佛說此經已，諸比丘聞佛所說，歡喜奉行。",
    "T02n0099_015:0105b21_0": "（三九〇）如是我聞：一時，佛住波羅[木*奈]國仙人住處鹿野苑中。",
    "T02n0099_015:0105b22_1": "爾時，世尊告諸比丘：「若諸沙門、婆羅門於此苦聖諦不如實知，此苦集聖諦不如實知，此苦滅聖諦不如實知，此苦滅道跡聖諦不如實知，此非沙門之沙門，非婆羅門之婆羅門，彼亦不於沙門義、婆羅門義見法自知作證：『我生已盡，梵行已立，所作已作，自知不受後有。』",
    "T02n0099_015:0105b28_2": "「若沙門、婆羅門於此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知，當知是沙門、婆羅門，沙門之沙門、婆羅門之婆羅門，於沙門義、婆羅門義見法自知作證：『我生已盡，梵行已立，所作已作，自知不受後有。』",
    "T02n0099_015:0105c05_3": "是故，比丘！",
    "T02n0099_015:0105c05_4": "於四聖諦無間等當起增上欲，精勤堪能，方便修學。",
    "T02n0099_015:0105c06_5": "何等為四？",
    "T02n0099_015:0105c06_6": "謂苦聖諦、苦集聖諦、苦滅聖諦、苦滅道跡聖諦。」",
    "T02n0099_015:0105c07_7": "佛說此經已，諸比丘聞佛所說，歡喜奉行。",
    "T02n0099_015:0105c09_0": "（三九一）如是我聞：一時，佛住波羅[木*奈]國仙人住處鹿野苑中……廣說如上。",
    "T02n0099_015:0105c10_1": "差別者：「於四聖諦不如實知，當知是沙門、婆羅門，非沙門數、非婆羅門數；於四聖諦如實知者，是沙門數、是婆羅門數。」",
    "T02n0099_015:0105c13_2": "乃至……。",
    "T02n0099_015:0105c13_3": "佛說此經已，諸比丘聞佛所說，歡喜奉行。",
    "T02n0099_015:0105c15_0": "（三九二）如是我聞：一時，佛住波羅[木*奈]國仙人住處鹿野苑中。",
    "T02n0099_015:0105c16_1": "爾時，世尊告諸比丘：「若沙門、婆羅門於苦聖諦不如實知，苦集聖諦不如實知，苦滅聖諦不如實知，苦滅道跡聖諦不如實知，當知是沙門、婆羅門不得脫苦。",
    "T02n0099_015:0105c20_2": "若沙門、婆羅門於苦聖諦如實知，於苦集聖諦如實知，於苦滅聖諦如實知，於苦滅道跡聖諦如實知，當知是沙門、婆羅門解脫於苦。」",
    "T02n0099_015:0105c23_3": "佛說此經已，諸比丘聞佛所說，歡喜奉行。",
    "T02n0099_015:0105c25_0": "「如於苦不解脫、解脫。",
    "T02n0099_015:0105c25_1": "如是捨惡趣不解脫、解脫，堪能捨戒退減，不捨戒退減，能自說得過人法自證，不能自說得過人法作證，能於此外求良福田，不能於此外求良福田。",
    "T02n0099_015:0106a01_0": "「能於此外求大師，不能於此外求大師，不能越苦，堪能越苦，不堪能脫苦，堪能脫苦。」",
    "T02n0099_015:0106a04_0": "如是上諸經重說悉繼以偈：「若不知苦者，　　及彼眾苦因，　一切諸苦法，　　寂滅永無餘。",
    "T02n0099_015:0106a07_0": "　若不知道跡，　　能思一切苦，　心解脫於苦，　　慧解脫亦然。",
    "T02n0099_015:0106a09_0": "　不能越眾苦，　　令苦究竟脫，　若如實知苦，　　亦知眾苦因。",
    "T02n0099_015:0106a11_0": "　及一切諸苦，　　永滅盡無餘，　若復如實知，　　息苦之道跡。",
    "T02n0099_015:0106a13_0": "　意解脫具足，　　慧解脫亦然，　堪能越眾苦，　　究竟得解脫。」",
    "T02n0099_015:0106a15_0": "佛說此經已，諸比丘聞佛所說，歡喜奉行。",
    "T02n0099_015:0106a16_0": "（三九三）如是我聞：一時，佛住波羅[木*奈]國仙人住處鹿野苑中。",
    "T02n0099_015:0106a17_1": "爾時，世尊告諸比丘：「若善男子正信非家，出家學道，彼一切所應當知四聖諦法。",
    "T02n0099_015:0106a19_2": "何等為四？",
    "T02n0099_015:0106a19_3": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106a21_0": "是故，比丘！",
    "T02n0099_015:0106a21_1": "於四聖諦未無間等者，當勤方便，修無間等，如此章句，一切四聖諦經，應當具說。」",
    "T02n0099_015:0106a23_2": "佛說此經已，諸比丘聞佛所說，歡喜奉行。",
    "T02n0099_015:0106a25_0": "「如是知、如是見、如是無間等，悉應當說。",
    "T02n0099_015:0106a25_1": "又三結盡，得須陀洹，一切當知四聖諦。",
    "T02n0099_015:0106a26_2": "何等為四？",
    "T02n0099_015:0106a27_3": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106a28_4": "如是當知、如是當見無間等。」",
    "T02n0099_015:0106a29_5": "佛說此經已，諸比丘聞佛所說，歡喜奉行。",
    "T02n0099_015:0106b02_0": "「若三結盡，貪、恚、癡薄，得斯陀含，彼一切皆於四聖諦如實知故。",
    "T02n0099_015:0106b03_1": "何等為四？",
    "T02n0099_015:0106b03_2": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106b05_3": "如是當知、如是當見、如是無間等，亦如是說。",
    "T02n0099_015:0106b06_4": "「五下分結盡，生般涅槃阿那含，不還此世，彼一切知四聖諦。",
    "T02n0099_015:0106b07_5": "何等為四？",
    "T02n0099_015:0106b07_6": "知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106b09_7": "如是知、如是見、如是無間等，亦如是說。",
    "T02n0099_015:0106b10_8": "「若一切漏盡，無漏心解脫、慧解脫，見法自知作證：『我生已盡，梵行已立，所作已作，自知不受後有。』",
    "T02n0099_015:0106b12_9": "彼一切悉知四聖諦。",
    "T02n0099_015:0106b12_10": "何等為四？",
    "T02n0099_015:0106b13_11": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106b14_12": "如是知、如是見、如是無間等，亦如是說。",
    "T02n0099_015:0106b15_13": "「若得辟支佛道證，彼一切知四聖諦故。",
    "T02n0099_015:0106b16_14": "何等為四？",
    "T02n0099_015:0106b16_15": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106b18_0": "如是知、如是見、如是無間等，亦如是說。",
    "T02n0099_015:0106b18_1": "「若得無上等正覺，彼一切知四聖諦故。",
    "T02n0099_015:0106b19_2": "何等為四？",
    "T02n0099_015:0106b20_3": "謂知苦聖諦、知苦集聖諦、知苦滅聖諦、知苦滅道跡聖諦。",
    "T02n0099_015:0106b21_4": "如是知、如是見、如是無間等，亦如是說。」",
    "T02n0099_015:0106b22_5": "佛說此經已，諸比丘聞佛所說，歡喜奉行。",
    "T02n0099_015:0106b24_0": "（三九四）如是我聞：一時，佛住波羅[木*奈]國仙人住處鹿野苑中。",
    "T02n0099_015:0106b25_1": "爾時，世尊告諸比丘：「譬如日出，明相先起。",
    "T02n0099_015:0106b26_2": "如是正盡苦亦有前相起？",
    "T02n0099_015:0106b26_3": "謂知四聖諦。",
    "T02n0099_015:0106b27_4": "何等為四？",
    "T02n0099_015:0106b27_5": "知苦聖諦、知苦集聖諦、知苦滅聖諦、知苦滅道跡聖諦。」",
    "T02n0099_015:0106b28_6": "佛說此經已，諸比丘聞佛所說，歡喜奉行。",
    "T02n0099_015:0106c01_0": "如是知。",
    "T02n0099_015:0106c01_1": "如是見。",
    "T02n0099_015:0106c01_2": "如是無間等，亦如是說。",
    "T02n0099_015:0106c02_0": "（三九五）如是我聞：一時，佛住波羅[木*奈]國仙人住處鹿野苑中。",
    "T02n0099_015:0106c03_1": "爾時，世尊告諸比丘：「若日月不出世間者，一切眾星亦不出於世間，晝夜、半月、一月、時節、歲數、尅數、須臾，皆悉不現，世間常冥，無有明照，唯有長夜，純大闇苦現於世間。",
    "T02n0099_015:0106c07_2": "若如來、應供、等正覺不出世間時，不說苦聖諦、苦集聖諦、苦滅聖諦、苦滅道跡聖諦現於世間，世間盲冥，無有明照。",
    "T02n0099_015:0106c10_3": "如是長夜，純大闇冥現於世間。",
    "T02n0099_015:0106c11_0": "「若日月出於世間，眾星亦現，晝夜、半月、一月、時節、歲數、尅數、須臾，悉現世間，長夜明照，出於世間。",
    "T02n0099_015:0106c13_1": "如是，如來、應、等正覺出於世間，說苦聖諦現於世間，苦集聖諦、苦滅聖諦、苦滅道跡聖諦現於世間，不復闇冥，長夜照明，純一智慧現於世間。」",
    "T02n0099_015:0106c16_2": "佛說此經已，諸比丘聞佛所說，歡喜奉行。",
    "T02n0099_015:0106c18_0": "（三九六）如是我聞：一時，佛住波羅[木*奈]國仙人住處鹿野苑中。",
    "T02n0099_015:0106c19_1": "爾時，世尊告諸比丘：「譬如日出，周行空中，壞諸闇冥，光明顯照。",
    "T02n0099_015:0106c20_2": "如是，聖弟子所有集法，一切滅已，離諸塵垢，得法眼生，與無間等，俱三結斷。",
    "T02n0099_015:0106c22_3": "所謂身見、戒取、疑，此三結盡，名須陀洹，不墮惡趣法，必定正覺，趣七有天人往生，作苦邊。",
    "T02n0099_015:0106c24_4": "彼聖弟子中間雖起憂苦，聽彼聖弟子離欲、惡不善法，有覺有觀，離生喜樂，初禪具足住。",
    "T02n0099_015:0106c26_5": "不見彼聖弟子有一法不斷，能令還生此世者，此則聖弟子得法眼之大義。",
    "T02n0099_015:0106c28_6": "是故，比丘於此四聖諦未無間等者，當勤方便，起增上欲，精進修學。」",
    "T02n0099_015:0107a01_7": "佛說是經已，諸比丘聞佛所說，歡喜奉行。",
    "T02n0099_015:0107a03_0": "（三九七）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107a04_1": "爾時，世尊告諸比丘：「當作是說，我於苦聖諦未無間等，苦集聖諦、苦滅聖諦未無間等。",
    "T02n0099_015:0107a06_2": "而言我當得苦滅道跡聖諦無間等者，此說不應。",
    "T02n0099_015:0107a07_3": "所以者何？",
    "T02n0099_015:0107a07_4": "無是處故。",
    "T02n0099_015:0107a08_0": "「若苦聖諦、苦集聖諦、苦滅聖諦未無間等，而欲苦滅道跡聖諦無間等者，無有是處。",
    "T02n0099_015:0107a10_0": "譬如有人言我欲取佉提羅葉，合集作器，盛水持行者，無有是處。",
    "T02n0099_015:0107a11_1": "所以者何？",
    "T02n0099_015:0107a12_0": "無是處故。",
    "T02n0099_015:0107a12_1": "如是言我於苦聖諦、苦集聖諦、苦滅聖諦未無間等，而欲得苦滅道跡聖諦無間等者，無有是處。",
    "T02n0099_015:0107a14_2": "「若復有言我當於苦聖諦、苦集聖諦、苦滅聖諦無間等已得，復得苦滅道跡聖諦者，斯則善說。",
    "T02n0099_015:0107a16_3": "所以者何？",
    "T02n0099_015:0107a17_4": "有是處故。",
    "T02n0099_015:0107a17_5": "「若苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處。",
    "T02n0099_015:0107a19_6": "譬如有言我以純曇摩葉、摩樓迦葉，合集盛水持行者，此則善說。",
    "T02n0099_015:0107a21_7": "所以者何？",
    "T02n0099_015:0107a21_8": "有是處故。",
    "T02n0099_015:0107a21_9": "如是若言我於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯則善說。",
    "T02n0099_015:0107a23_10": "所以者何？",
    "T02n0099_015:0107a24_11": "有是處故，若於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處故。」",
    "T02n0099_015:0107a26_12": "佛說是經已，諸比丘聞佛所說，歡喜奉行。",
    "T02n0099_015:0107a28_0": "（三九八）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107a29_1": "爾時，世尊告諸比丘：「如小綿丸、小劫貝華丸，置四衢道頭，四方風吹，則隨風去向於一方。",
    "T02n0099_015:0107b02_2": "如是，若沙門、婆羅門於苦聖諦不如實知，於苦集聖諦、於苦滅聖諦、苦滅道跡聖諦不如實知，當知彼沙門、婆羅門常觀他面，常隨他說，以不如實知故，聞彼所說，趣說而受，當知此人不宿修習智慧故。",
    "T02n0099_015:0107b07_3": "「譬如因陀羅柱，銅鐵作之，於深入地中，四方猛風不能令動。",
    "T02n0099_015:0107b08_4": "如是，沙門、婆羅門於苦聖諦如實知，苦集聖諦、苦滅聖諦、苦滅道跡聖諦如實知者，當知是沙門、婆羅門不視他面，不隨他語。",
    "T02n0099_015:0107b11_5": "是沙門、婆羅門智慧堅固，本隨習故，不隨他語。",
    "T02n0099_015:0107b13_6": "是故，比丘！",
    "T02n0099_015:0107b13_7": "於四聖諦當勤方便，起增上欲，精進修學。」",
    "T02n0099_015:0107b14_8": "佛說是經已，諸比丘聞佛所說，歡喜奉行。",
    "T02n0099_015:0107b16_0": "（三九九）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107b17_1": "爾時，世尊告諸比丘：「譬如石柱，長十六肘，八肘入地，四方風吹，不能令動。",
    "T02n0099_015:0107b19_2": "如是，沙門、婆羅門於苦聖諦如實知，於苦集聖諦，苦滅聖諦，苦滅道跡聖諦如實知，斯等沙門、婆羅門至諸論處，無能屈。",
    "T02n0099_015:0107b21_3": "其心解脫、慧解脫者，能使餘沙門、婆羅門反生憂苦。",
    "T02n0099_015:0107b23_4": "如是如實知、如實見，皆是先世宿習故，使智慧不可傾動。",
    "T02n0099_015:0107b24_5": "是故，比丘！",
    "T02n0099_015:0107b24_6": "於四聖諦當勤方便，起增上欲，精進修學。」",
    "T02n0099_015:0107b25_7": "佛說是經已，諸比丘聞佛所說，歡喜奉行。",
    "T02n0099_015:0107b27_0": "（四〇〇）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107b28_1": "爾時，世尊告諸比丘：「譬如有人火燒頭衣，當起增上欲，急救令滅。」",
    "T02n0099_015:0107c01_0": "佛告比丘：「莫作是說！",
    "T02n0099_015:0107c01_1": "當置頭衣，於四聖諦起增上欲，勤加方便，修無間等。",
    "T02n0099_015:0107c02_2": "何等四？",
    "T02n0099_015:0107c03_3": "謂苦聖諦、苦集聖諦、苦滅聖諦、苦滅道跡聖諦未無間等，當勤方便，修無間等。",
    "T02n0099_015:0107c04_4": "所以者何？",
    "T02n0099_015:0107c05_5": "比丘！",
    "T02n0099_015:0107c05_6": "長夜熾然，地獄、畜生、餓鬼。",
    "T02n0099_015:0107c05_7": "諸比丘！",
    "T02n0099_015:0107c06_8": "不見極苦，如苦聖諦、苦集聖諦、苦滅聖諦、苦滅道跡聖諦，未無間等者，是比丘當忍苦、樂、憂、悲，於四聖諦勤加精進，方便修習無間等，應當學。」",
    "T02n0099_015:0107c09_9": "佛說是經已，諸比丘聞佛所說，歡喜奉行。",
    "T02n0099_015:0107c11_0": "（四〇一）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107c12_1": "爾時，世尊告諸比丘：「譬如士夫年壽百歲，有人語言：『士夫若欲聞法，當日日三時受苦，晨朝時受百槍苦，日中、晡時亦復如是。",
    "T02n0099_015:0107c15_2": "於一日中受三百槍苦。",
    "T02n0099_015:0107c15_3": "如是日日，至於百歲，然後聞法，得無間等，汝寧能不？』",
    "T02n0099_015:0107c17_4": "「時，彼士夫為聞法故，悉堪能受。",
    "T02n0099_015:0107c17_5": "所以者何？",
    "T02n0099_015:0107c18_6": "人生於世，長夜受苦，有時地獄，有時畜生，有時餓鬼，於三惡道空受眾苦，亦不聞法，是故我今為無間等故，不以終身受三百槍為大苦也。",
    "T02n0099_015:0107c21_7": "是故，比丘！",
    "T02n0099_015:0107c21_8": "於四聖諦未得無間等者，當勤方便，起增上欲，學無間等。」",
    "T02n0099_015:0107c23_9": "佛說此經已，諸比丘聞佛所說，歡喜奉行。",
    "T02n0099_015:0107c25_0": "（四〇二）如是我聞：一時，佛住波羅[木*奈]國仙人住處鹿野苑中。",
    "T02n0099_015:0107c26_1": "爾時，世尊告諸比丘：「於四聖諦平等正覺，名為如來、應、等正覺。",
    "T02n0099_015:0107c27_2": "何等為四？",
    "T02n0099_015:0107c28_3": "所謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0107c29_4": "於此四聖諦平等正覺，名為如來、應、等正覺。",
    "T02n0099_015:0108a01_5": "是故，諸比丘！",
    "T02n0099_015:0108a01_6": "於四聖諦未無間者，當勤方便，起增上欲，學無間等。」",
    "T02n0099_015:0108a02_7": "佛說此經已，諸比丘聞佛所說，歡喜奉行。",
    "T02n0099_015:0108a04_0": "（四〇三）如是我聞：一時，佛在摩竭國人間遊行，於王舍城波羅利弗是中間竹林聚落，國王於中造福德舍。",
    "T02n0099_015:0108a06_1": "爾時，世尊與諸大眾於中宿止。",
    "T02n0099_015:0108a07_2": "爾時，世尊告諸比丘：「我與汝等於四聖諦無知、無見、無隨順覺、無隨順受者，應當長夜驅馳生死。",
    "T02n0099_015:0108a09_3": "何等為四？",
    "T02n0099_015:0108a09_4": "謂苦聖諦、苦集聖諦、苦滅聖諦、苦滅道跡聖諦。",
    "T02n0099_015:0108a10_5": "我與汝等於四聖諦無知、無見、無隨順覺、無隨順受者，應當長夜驅馳生死。",
    "T02n0099_015:0108a12_6": "以我及汝於此苦聖諦順知、順入，斷諸有流，盡諸生死，不受後有。",
    "T02n0099_015:0108a14_7": "於苦集聖諦、苦滅聖諦、苦滅道跡聖諦順知、順入，斷諸有流，盡諸生死，不受後有。",
    "T02n0099_015:0108a16_8": "是故，比丘！",
    "T02n0099_015:0108a16_9": "於四聖諦未無間等者，當勤方便，起增上欲，修無間等。」",
    "T02n0099_015:0108a17_10": "爾時，世尊即說偈言：「我常與汝等，　　長夜涉生死，　不見聖諦故，　　大苦日增長。",
    "T02n0099_015:0108a21_0": "　若見四聖諦，　　斷有大流海，　生死永已除，　　不復受後生。」",
    "T02n0099_015:0108a23_0": "佛說此經已，諸比丘聞佛所說，歡喜奉行。",
    "T02n0099_015:0108a24_0": "（四〇四）如是我聞：一時，佛在摩竭國人間遊行，王舍城波羅利弗是中間竹林聚落，大王於中作福德舍。",
    "T02n0099_015:0108a26_1": "爾時，世尊與諸大眾於中止宿。",
    "T02n0099_015:0108a27_2": "爾時，世尊告諸比丘：「汝等當行，共至申恕林。」",
    "T02n0099_015:0108a28_3": "爾時，世尊與諸大眾到申恕林，坐樹下。",
    "T02n0099_015:0108a29_4": "爾時，世尊手把樹葉，告諸比丘：「此手中葉為多耶？",
    "T02n0099_015:0108b01_5": "大林樹葉為多？」",
    "T02n0099_015:0108b01_6": "比丘白佛：「世尊！",
    "T02n0099_015:0108b02_7": "手中樹葉甚少，彼大林中樹葉無量，百千億萬倍，乃至算數譬類不可為比。」",
    "T02n0099_015:0108b03_8": "「如是，諸比丘！",
    "T02n0099_015:0108b04_9": "我成等正覺，自所見法，為人定說者，如手中樹葉。",
    "T02n0099_015:0108b05_10": "所以者何？",
    "T02n0099_015:0108b05_11": "彼法義饒益、法饒益、梵行饒益、明、慧、正覺、向於涅槃。",
    "T02n0099_015:0108b06_12": "如大林樹葉，如我成等正覺，自知正法，所不說者，亦復如是。",
    "T02n0099_015:0108b08_13": "所以者何？",
    "T02n0099_015:0108b08_14": "彼法非義饒益，非法饒益，非梵行饒益、明、慧、正覺、正向涅槃故。",
    "T02n0099_015:0108b10_15": "是故，諸比丘！",
    "T02n0099_015:0108b10_16": "於四聖諦未無間等者，當勤方便，起增上欲，學無間等。」",
    "T02n0099_015:0108b11_17": "佛說此經已，諸比丘聞佛所說，歡喜奉行。",
    "T02n0099_015:0108b13_0": "（四〇五）如是我聞：一時，佛住毘舍離獼猴池側重閣講堂。",
    "T02n0099_015:0108b14_1": "爾時，尊者阿難晨朝著衣持鉢，入毘舍離城乞食。",
    "T02n0099_015:0108b15_2": "時，有眾多離車童子晨朝從城內出，至精舍門，持弓箭，競射精舍門孔，箭箭皆入門孔。",
    "T02n0099_015:0108b17_3": "尊者阿難見已，以為奇特，彼諸離車童子能作如是難事。",
    "T02n0099_015:0108b19_0": "入城乞食，還舉衣鉢，洗足已，往詣佛所，稽首佛足，退住一面，白佛言：「世尊！",
    "T02n0099_015:0108b20_1": "我今晨朝著衣持鉢，入毘舍離城乞食，見有眾多離車童子從城內出，至精舍門，競射門孔，箭箭皆入。",
    "T02n0099_015:0108b23_2": "我作是念：『此甚奇特！",
    "T02n0099_015:0108b24_3": "諸離車童子能為難事。』」",
    "T02n0099_015:0108b24_4": "佛告阿難：「於意云何？",
    "T02n0099_015:0108b25_5": "離車童子競射門孔，箭箭皆入，此為難耶？",
    "T02n0099_015:0108b26_6": "破一毛為百分，而射一毛分，箭箭悉中，此為難耶？」",
    "T02n0099_015:0108b27_7": "阿難白佛：「破一毛百分，射一分之毛，箭箭悉中，此則為難。」",
    "T02n0099_015:0108b28_8": "佛告阿難：「未若於苦聖諦生如實知，此則甚難。",
    "T02n0099_015:0108b29_9": "如是，苦集聖諦、苦滅聖諦、苦滅道跡聖諦如實知見，此則甚難。」",
    "T02n0099_015:0108c02_10": "爾時，世尊而說偈言：「一毛為百分，　　射一分甚難，　觀一一苦陰，　　非我難亦然。」",
    "T02n0099_015:0108c05_0": "佛說此經已，諸比丘聞佛所說，歡喜奉行。",
    "T02n0099_015:0108c06_0": "（四〇六）如是我聞：一時，佛住獼猴池側重閣講堂。",
    "T02n0099_015:0108c07_1": "爾時，世尊告諸比丘：「譬如大地悉成大海，有一盲龜壽無量劫，百年一出其頭，海中有浮木，止有一孔，漂流海浪，隨風東西。",
    "T02n0099_015:0108c10_0": "盲龜百年一出其頭，當得遇此孔不？」",
    "T02n0099_015:0108c10_1": "阿難白佛：「不能。",
    "T02n0099_015:0108c11_2": "世尊！",
    "T02n0099_015:0108c11_3": "所以者何？",
    "T02n0099_015:0108c11_4": "此盲龜若至海東，浮木隨風，或至海西，南、北四維圍遶亦爾，不必相得。」",
    "T02n0099_015:0108c13_5": "佛告阿難：「盲龜浮木，雖復差違，或復相得。",
    "T02n0099_015:0108c14_6": "愚癡凡夫漂流五趣，暫復人身，甚難於彼。",
    "T02n0099_015:0108c15_7": "所以者何？",
    "T02n0099_015:0108c15_8": "彼諸眾生不行其義、不行法、不行善、不行真實，展轉殺害，強者陵弱，造無量惡故。",
    "T02n0099_015:0108c17_9": "是故，比丘！",
    "T02n0099_015:0108c18_0": "於四聖諦當未無間等者，當勤方便，起增上欲，學無間等。」",
    "T02n0099_015:0108c19_1": "佛說此經已，諸比丘聞佛所說，歡喜奉行。",
    "T02n0099_015:0108c21_0": "雜阿含經卷第十五"
}