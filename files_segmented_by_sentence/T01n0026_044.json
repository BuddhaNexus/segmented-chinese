{
    "T01n0026_044:0703c18_0": "中阿含經卷第四十四",
    "T01n0026_044:0703c20_0": "東晉罽賓三藏瞿曇僧伽提婆譯",
    "T01n0026_044:0703c21_0": "（一七〇）根本分別品鸚鵡經第九(第四分別",
    "T01n0026_044:0703c22_0": "誦)",
    "T01n0026_044:0703c23_0": "我聞如是：一時，佛遊舍衛國，在勝林給孤獨園。",
    "T01n0026_044:0703c24_1": "爾時，世尊過夜平旦著衣持鉢，入舍衛乞食，於乞食時往詣鸚鵡摩納都提子家。",
    "T01n0026_044:0703c26_2": "是時，鸚鵡摩納都提子少有所為，出行不在。",
    "T01n0026_044:0703c27_3": "彼時，鸚鵡摩納都提子家有白狗，在大床上金槃中食。",
    "T01n0026_044:0703c28_4": "於是，白狗遙見佛來，見已便吠。",
    "T01n0026_044:0703c29_5": "世尊語白狗：「汝不應爾，謂汝從呧至吠。」",
    "T01n0026_044:0704a01_6": "白狗聞已，極大瞋恚，從床來下，至木聚邊憂慼愁臥。",
    "T01n0026_044:0704a02_7": "鸚鵡摩納都提子於後還家，見己白狗極大瞋恚，從床來下，至木聚邊憂慼愁臥，問家人曰：「誰觸嬈我狗，令極大瞋恚，從床來下，至木聚邊憂慼愁臥？」",
    "T01n0026_044:0704a05_8": "家人答曰：「我等都無觸嬈白狗，令大瞋恚，從床來下，至木聚邊憂慼愁臥。",
    "T01n0026_044:0704a07_9": "摩納！",
    "T01n0026_044:0704a07_10": "當知今日沙門瞿曇來此乞食，白狗見已，便逐吠之。",
    "T01n0026_044:0704a09_0": "沙門瞿曇語白狗曰：『汝不應爾，謂汝從呧至吠。』",
    "T01n0026_044:0704a10_1": "因是，摩納！",
    "T01n0026_044:0704a10_2": "故令白狗極大瞋恚，從床來下，至木聚邊憂慼愁臥。」",
    "T01n0026_044:0704a11_3": "鸚鵡摩納都提子聞已，便大瞋恚，欲誣世尊，欲謗世尊，欲墮世尊。",
    "T01n0026_044:0704a13_4": "如是誣、謗、墮沙門瞿曇，即從舍衛出，往詣勝林給孤獨園。",
    "T01n0026_044:0704a14_5": "彼時，世尊無量大眾前後圍繞而為說法，世尊遙見鸚鵡摩納都提子來，告諸比丘：「汝等見鸚鵡摩納都提子來耶？」",
    "T01n0026_044:0704a17_6": "答曰：「見也。」",
    "T01n0026_044:0704a17_7": "世尊告曰：「鸚鵡摩納都提子今命終者，如屈伸臂頃，必生地獄。",
    "T01n0026_044:0704a18_8": "所以者何？",
    "T01n0026_044:0704a19_9": "以彼於我極大瞋恚。",
    "T01n0026_044:0704a19_10": "若有眾生因心瞋恚故，身壞命終，必至惡處，生地獄中。」",
    "T01n0026_044:0704a21_11": "於是，鸚鵡摩納都提子往詣佛所，語世尊曰：「沙門瞿曇！",
    "T01n0026_044:0704a22_12": "今至我家乞食來耶？」",
    "T01n0026_044:0704a22_13": "世尊答曰：「我今往至汝家乞食。」",
    "T01n0026_044:0704a23_14": "「瞿曇！",
    "T01n0026_044:0704a23_15": "向我白狗說何等事，令我白狗極大瞋恚，從床來下，至木聚邊憂慼愁臥？」",
    "T01n0026_044:0704a25_16": "世尊答曰：「我今平旦著衣持鉢，入舍衛乞食，展轉往詣汝家乞食，於是白狗遙見我來，見已而吠。",
    "T01n0026_044:0704a27_17": "我語白狗：『汝不應爾，謂汝從呧至吠。』",
    "T01n0026_044:0704a28_18": "是故白狗極大瞋恚，從床來下，至木聚邊憂慼愁臥。」",
    "T01n0026_044:0704b01_19": "鸚鵡摩納問世尊曰：「白狗前世是我何等？」",
    "T01n0026_044:0704b02_20": "世尊告曰：「止！",
    "T01n0026_044:0704b02_21": "止！",
    "T01n0026_044:0704b02_22": "摩納！",
    "T01n0026_044:0704b02_23": "慎莫問我，汝聞此已，必不可意。」",
    "T01n0026_044:0704b03_24": "鸚鵡摩納復更再三問世尊曰：「白狗前世是我何等？」",
    "T01n0026_044:0704b04_25": "世尊亦至再三告曰：「止！",
    "T01n0026_044:0704b05_26": "止！",
    "T01n0026_044:0704b05_27": "摩納！",
    "T01n0026_044:0704b05_28": "慎莫問我，汝聞此已，必不可意。」",
    "T01n0026_044:0704b06_29": "世尊復告於摩納曰：「汝至再三問我不止，摩納！",
    "T01n0026_044:0704b07_30": "當知彼白狗者，於前世時即是汝父，名都提也。」",
    "T01n0026_044:0704b08_31": "鸚鵡摩納聞是語已，倍極大恚，欲誣世尊，欲謗世尊，欲墮世尊。",
    "T01n0026_044:0704b10_32": "如是誣、謗、墮沙門瞿曇，語世尊曰：「我父都提大行布施，作大齋祠，身壞命終，正生梵天。",
    "T01n0026_044:0704b12_33": "何因何緣，乃生於此下賤狗中？」",
    "T01n0026_044:0704b13_0": "世尊告曰：「汝父都提以此增上慢，是故生於下賤狗中。",
    "T01n0026_044:0704b15_0": "「梵志增上慢，　　此終六處生，　雞狗猪及犲，　　驢五地獄六。",
    "T01n0026_044:0704b17_0": "「鸚鵡摩納！",
    "T01n0026_044:0704b17_1": "若汝不信我所說者，汝可還歸語白狗曰：『若前世時是我父者，白狗當還在大床上。』",
    "T01n0026_044:0704b19_2": "摩納！",
    "T01n0026_044:0704b19_3": "白狗必還上床也。",
    "T01n0026_044:0704b19_4": "『若前世時是我父者，白狗還於金槃中食。』",
    "T01n0026_044:0704b20_5": "摩納！",
    "T01n0026_044:0704b20_6": "白狗必當還於金槃中食也。",
    "T01n0026_044:0704b21_7": "『若前世時是我父者，示我所舉金、銀、水精、珍寶藏處，謂我所不知。』",
    "T01n0026_044:0704b23_8": "摩納！",
    "T01n0026_044:0704b23_9": "白狗必當示汝已前所舉金、銀、水精、珍寶藏處，謂汝所不知。」",
    "T01n0026_044:0704b24_10": "於是，鸚鵡摩納聞佛所說，善受持誦，繞世尊已，而還其家，語白狗曰：「若前世時是我父者，白狗當還在大床上。」",
    "T01n0026_044:0704b27_11": "白狗即還在大床上。",
    "T01n0026_044:0704b27_12": "「若前世時是我父者，白狗還於金槃中食。」",
    "T01n0026_044:0704b28_13": "白狗即還金槃中食。",
    "T01n0026_044:0704b29_14": "「若前世時是我父者，當示於我父本所舉金、銀、水精、珍寶藏處，謂我所不知。」",
    "T01n0026_044:0704c02_15": "白狗即從床上來下，往至前世所止宿處，以口及足掊床四脚下，鸚鵡摩納便從彼處大得寶物。",
    "T01n0026_044:0704c04_16": "於是，鸚鵡摩納都提子得寶物已，極大歡喜，以右膝著地，叉手向勝林給孤獨園，再三舉聲，稱譽世尊：「沙門瞿曇所說不虛，沙門瞿曇所說真諦，沙門瞿曇所說如實。」",
    "T01n0026_044:0704c08_17": "再三稱譽已，從舍衛出，往詣勝林給孤獨園。",
    "T01n0026_044:0704c09_18": "爾時，世尊無量大眾前後圍繞而為說法，世尊遙見鸚鵡摩納來，告諸比丘：「汝等見鸚鵡摩納來耶？」",
    "T01n0026_044:0704c11_19": "答曰：「見也。」",
    "T01n0026_044:0704c12_0": "世尊告曰：「鸚鵡摩納今命終者，如屈伸臂頃，必至善處。",
    "T01n0026_044:0704c13_1": "所以者何？",
    "T01n0026_044:0704c13_2": "彼於我極有善心。",
    "T01n0026_044:0704c14_3": "若有眾生因善心故，身壞命終，必至善處，生於天中。」",
    "T01n0026_044:0704c15_4": "爾時，鸚鵡摩納往詣佛所，共相問訊，却坐一面，世尊告曰：「云何摩納？",
    "T01n0026_044:0704c16_5": "如我所說白狗者為如是耶？",
    "T01n0026_044:0704c17_6": "不如是耶？」",
    "T01n0026_044:0704c17_7": "鸚鵡摩納白曰：「瞿曇！",
    "T01n0026_044:0704c18_8": "實如所說。",
    "T01n0026_044:0704c18_9": "瞿曇！",
    "T01n0026_044:0704c18_10": "我復欲有所問，聽乃敢陳。」",
    "T01n0026_044:0704c19_11": "世尊告曰：「恣汝所問。」",
    "T01n0026_044:0704c19_12": "「瞿曇！",
    "T01n0026_044:0704c20_13": "何因何緣，彼眾生者，俱受人身而有高下、有妙不妙？",
    "T01n0026_044:0704c21_14": "所以者何？",
    "T01n0026_044:0704c21_15": "瞿曇！",
    "T01n0026_044:0704c21_16": "我見有短壽、有長壽者，見有多病、有少病者，見不端正、有端正者，見無威德、有威德者，見有卑賤族、有尊貴族者，見無財物、有財物者，見有惡智、有善智者。」",
    "T01n0026_044:0704c25_17": "世尊答曰：「彼眾生者，因自行業，因業得報，緣業、依業、業處，眾生隨其高下處妙不妙。」",
    "T01n0026_044:0704c27_18": "鸚鵡摩納白世尊曰：「沙門瞿曇所說至略，不廣分別，我不能知，願沙門瞿曇為我廣說，令得知義。」",
    "T01n0026_044:0705a01_19": "世尊告曰：「摩納！",
    "T01n0026_044:0705a01_20": "諦聽，善思念之，我當為汝廣分別說。」",
    "T01n0026_044:0705a02_21": "鸚鵡摩納白曰：「唯然。",
    "T01n0026_044:0705a03_22": "當受教聽。」",
    "T01n0026_044:0705a03_23": "佛言：「摩納！",
    "T01n0026_044:0705a03_24": "何因、何緣男子女人壽命極短？",
    "T01n0026_044:0705a04_25": "若有男子女人殺生凶弊，極惡飲血，害意著惡，無有慈心於諸眾生乃至蜫蟲，彼受此業，作具足已，身壞命終，必至惡處，生地獄中，來生人間，壽命極短。",
    "T01n0026_044:0705a07_26": "所以者何？",
    "T01n0026_044:0705a08_27": "此道受短壽，謂男子女人殺生凶弊，極惡飲血。",
    "T01n0026_044:0705a09_28": "摩納！",
    "T01n0026_044:0705a09_29": "當知此業有如是報也。",
    "T01n0026_044:0705a10_0": "摩納！",
    "T01n0026_044:0705a10_1": "何因、何緣男子女人壽命極長？",
    "T01n0026_044:0705a10_2": "若有男子女人離殺斷殺，棄捨刀杖，有慙有愧，有慈悲心，饒益一切乃至蜫蟲，彼受此業，作具足已，身壞命終，必昇善處，生於天中，來生人間，壽命極長。",
    "T01n0026_044:0705a14_3": "所以者何？",
    "T01n0026_044:0705a14_4": "此道受長壽，謂男子女人離殺斷殺。",
    "T01n0026_044:0705a15_5": "摩納！",
    "T01n0026_044:0705a15_6": "當知此業有如是報也。",
    "T01n0026_044:0705a16_7": "「摩納！",
    "T01n0026_044:0705a16_8": "何因、何緣男子女人多有疾病？",
    "T01n0026_044:0705a17_9": "若有男子女人觸嬈眾生，彼或以手拳，或以木石，或以刀杖觸嬈眾生，彼受此業，作具足已，身壞命終，必至惡處，生地獄中，來生人間，多有疾病。",
    "T01n0026_044:0705a20_10": "所以者何？",
    "T01n0026_044:0705a20_11": "此道受多疾病，謂男子女人觸嬈眾生。",
    "T01n0026_044:0705a21_12": "摩納！",
    "T01n0026_044:0705a21_13": "當知此業有如是報也。",
    "T01n0026_044:0705a22_14": "摩納！",
    "T01n0026_044:0705a22_15": "何因、何緣男子女人無有疾病？",
    "T01n0026_044:0705a23_16": "若有男子女人不觸嬈眾生，彼不以手拳，不以木石，不以刀杖觸嬈眾生，彼受此業，作具足已，身壞命終，必昇善處，生於天中，來生人間，無有疾病。",
    "T01n0026_044:0705a27_17": "所以者何？",
    "T01n0026_044:0705a27_18": "此道受無疾病，謂男子女人不觸嬈眾生。",
    "T01n0026_044:0705a28_19": "摩納！",
    "T01n0026_044:0705a28_20": "當知此業有如是報也。",
    "T01n0026_044:0705a29_21": "「摩納！",
    "T01n0026_044:0705a29_22": "何因、何緣男子女人形不端正？",
    "T01n0026_044:0705a29_23": "若有男子女人急性多惱，彼少所聞，便大瞋恚，憎嫉生憂，廣生諍怒，彼受此業，作具足已，身壞命終，必至惡處，生地獄中，來生人間，形不端正。",
    "T01n0026_044:0705b04_24": "所以者何？",
    "T01n0026_044:0705b04_25": "此道受形不端正，謂男子女人急性多惱。",
    "T01n0026_044:0705b05_26": "摩納！",
    "T01n0026_044:0705b05_27": "當知此業有如是報也。",
    "T01n0026_044:0705b06_28": "摩納！",
    "T01n0026_044:0705b06_29": "何因、何緣男子女人形體端正？",
    "T01n0026_044:0705b07_30": "若有男子女人不急性多惱，彼聞柔軟麤[麩夫+廣]強言，不大瞋恚，不憎嫉生憂，不廣生諍怒，彼受此業，作具足已，身壞命終，必昇善處，生於天中，來生人間，形體端正。",
    "T01n0026_044:0705b11_31": "所以者何？",
    "T01n0026_044:0705b11_32": "此道受形體端正，謂男子女人不急性多惱。",
    "T01n0026_044:0705b12_33": "摩納！",
    "T01n0026_044:0705b12_34": "當知此業有如是報也。",
    "T01n0026_044:0705b13_35": "「摩納！",
    "T01n0026_044:0705b13_36": "何因、何緣男子女人無有威德？",
    "T01n0026_044:0705b14_0": "若有男子女人內懷嫉妬，彼見他得供養恭敬，便生嫉妬，若見他有物，欲令我得，彼受此業，作具足已，身壞命終，必至惡處，生地獄中，來生人間，無有威德。",
    "T01n0026_044:0705b17_1": "所以者何？",
    "T01n0026_044:0705b18_0": "此道受無威德，謂男子女人內懷嫉妬。",
    "T01n0026_044:0705b18_1": "摩納！",
    "T01n0026_044:0705b19_2": "當知此業有如是報也。",
    "T01n0026_044:0705b19_3": "摩納！",
    "T01n0026_044:0705b19_4": "何因、何緣男子女人有大威德？",
    "T01n0026_044:0705b20_5": "若有男子女人不懷嫉妬，彼見他得供養恭敬，不生嫉妬，若見他有物，不欲令我得，彼受此業，作具足已，身壞命終，必昇善處，生於天中，來生人間，有大威德。",
    "T01n0026_044:0705b24_6": "所以者何？",
    "T01n0026_044:0705b24_7": "此道受有威德，謂男子女人不懷嫉妬。",
    "T01n0026_044:0705b25_8": "摩納！",
    "T01n0026_044:0705b25_9": "當知此業有如是報也。",
    "T01n0026_044:0705b26_10": "「摩納！",
    "T01n0026_044:0705b26_11": "何因、何緣男子女人生卑賤族？",
    "T01n0026_044:0705b27_12": "若有男子女人憍慠大慢，彼可敬不敬，可重不重，可貴不貴，可奉不奉，可供養不供養，可與道不與道，可與坐不與坐，可叉手向禮拜問訊不叉手向禮拜問訊，彼受此業，作具足已，身壞命終，必至惡處，生地獄中，來生人間，生卑賤族。",
    "T01n0026_044:0705c03_13": "所以者何？",
    "T01n0026_044:0705c04_14": "此道受生卑賤族，謂男子女人憍慠大慢。",
    "T01n0026_044:0705c05_15": "摩納！",
    "T01n0026_044:0705c05_16": "當知此業有如是報也。",
    "T01n0026_044:0705c05_17": "摩納！",
    "T01n0026_044:0705c06_0": "何因、何緣男子女人生尊貴族？",
    "T01n0026_044:0705c06_1": "若有男子女人不憍慠大慢，彼可敬而敬，可重而重，可貴而貴，可奉事而奉事，可供養而供養，可與道而與道，可與坐而與坐，可叉手向禮拜問訊而叉手向禮拜問訊，彼受此業，作具足已，身壞命終，必昇善處，生於天中，來生人間，生尊貴族。",
    "T01n0026_044:0705c12_2": "所以者何？",
    "T01n0026_044:0705c12_3": "此道受生尊貴族，謂男子女人不憍慠大慢。",
    "T01n0026_044:0705c13_4": "摩納！",
    "T01n0026_044:0705c13_5": "當知此業有如是報也。",
    "T01n0026_044:0705c14_6": "「摩納！",
    "T01n0026_044:0705c14_7": "何因、何緣男子女人無有財物？",
    "T01n0026_044:0705c15_8": "若有男子女人不作施主，不行布施，彼不施與沙門、梵志、貧窮、孤獨、遠來乞者飲食、衣被、華鬘、塗香、屋舍、床榻、明燈、給使，彼受此業，作具足已，身壞命終，必至惡處，生地獄中，來生人間，無有財物。",
    "T01n0026_044:0705c20_9": "所以者何？",
    "T01n0026_044:0705c20_10": "此道受無財物，謂男子女人不作施主，不行布施。",
    "T01n0026_044:0705c21_11": "摩納！",
    "T01n0026_044:0705c21_12": "當知此業有如是報也。",
    "T01n0026_044:0705c22_13": "摩納！",
    "T01n0026_044:0705c22_14": "何因、何緣男子女人多有財物？",
    "T01n0026_044:0705c23_15": "若有男子女人作施主，行布施，彼施與沙門、梵志、貧窮、孤獨、遠來乞者飲食、衣被、花鬘、塗香、屋舍、床榻、明燈、給使，彼受此業，作具足已，身壞命終，必昇善處，生於天中，來生人間，多有財物。",
    "T01n0026_044:0705c27_16": "所以者何？",
    "T01n0026_044:0705c27_17": "此道受多有財物，謂男子女人作施主，行布施。",
    "T01n0026_044:0705c28_18": "摩納！",
    "T01n0026_044:0705c29_0": "當知此業有如是報也。",
    "T01n0026_044:0705c29_1": "「摩納！",
    "T01n0026_044:0705c29_2": "何因、何緣男子女人有惡智慧？",
    "T01n0026_044:0706a01_3": "若有男子女人不數數往詣彼問事，彼若有名德沙門、梵志，不往詣彼，隨時問義：『諸尊！",
    "T01n0026_044:0706a03_4": "何者為善，何者不善？",
    "T01n0026_044:0706a04_5": "何者為罪，何者非罪？",
    "T01n0026_044:0706a04_6": "何者為妙，何者不妙？",
    "T01n0026_044:0706a05_7": "何者為白，何者為黑？",
    "T01n0026_044:0706a05_8": "白黑從何生？",
    "T01n0026_044:0706a06_0": "何義現世報，何義後世報？』",
    "T01n0026_044:0706a06_1": "設問不行，彼受此業，作具足已，身壞命終，必至惡處，生地獄中，來生人間，有惡智慧。",
    "T01n0026_044:0706a08_2": "所以者何？",
    "T01n0026_044:0706a09_0": "此道受惡智慧，謂男子女人不數數往詣彼問事。",
    "T01n0026_044:0706a10_1": "摩納！",
    "T01n0026_044:0706a10_2": "當知此業有如是報也。",
    "T01n0026_044:0706a10_3": "摩納！",
    "T01n0026_044:0706a11_4": "何因、何緣男子女人有善智慧？",
    "T01n0026_044:0706a11_5": "若有男子女人能數數往詣彼問事，彼若有名德沙門、梵志，數往詣彼，隨時問義：『諸尊！",
    "T01n0026_044:0706a13_6": "何者為善，何者不善？",
    "T01n0026_044:0706a14_7": "何者為罪，何者非罪？",
    "T01n0026_044:0706a14_8": "何者為妙，何者不妙？",
    "T01n0026_044:0706a15_9": "何者為白，何者為黑？",
    "T01n0026_044:0706a15_10": "白黑從何生？",
    "T01n0026_044:0706a16_0": "何義現世報，何義後世報？』",
    "T01n0026_044:0706a16_1": "問已能行，彼受此業，作具足已，身壞命終，必昇善處，生於天中，來生人間，有善智慧。",
    "T01n0026_044:0706a18_2": "所以者何？",
    "T01n0026_044:0706a18_3": "此道受善智慧，謂男子女人能數數往詣彼問事。",
    "T01n0026_044:0706a20_0": "摩納！",
    "T01n0026_044:0706a20_1": "當知此業有如是報也。",
    "T01n0026_044:0706a20_2": "「摩納！",
    "T01n0026_044:0706a20_3": "當知作短壽相應業必得短壽，作長壽相應業必得長壽，作多疾病相應業必得多疾病，作少疾病相應業必得少疾病，作不端正相應業必得不端正，作端正相應業必得端正，作無威德相應業必得無威德，作威德相應業必得威德，作卑賤族相應業必得卑賤族，作尊貴族相應業必得尊貴族，作無財物相應業必得無財物，作多財物相應業必得多財物，作惡智慧相應業必得惡智慧，作善智慧相應業必得善智慧。",
    "T01n0026_044:0706b02_0": "摩納！",
    "T01n0026_044:0706b02_1": "此是我前所說，眾生因自行業，因業得報，緣業、依業，業處眾生隨其高下處妙不妙。」",
    "T01n0026_044:0706b04_2": "鸚鵡摩納都提子白曰：「世尊！",
    "T01n0026_044:0706b04_3": "我已解。",
    "T01n0026_044:0706b05_0": "善逝！",
    "T01n0026_044:0706b05_1": "我已知。",
    "T01n0026_044:0706b05_2": "世尊！",
    "T01n0026_044:0706b05_3": "我今自歸於佛、法及比丘眾，唯願世尊受我為優婆塞，從今日始，終身自歸，乃至命盡。",
    "T01n0026_044:0706b07_4": "世尊！",
    "T01n0026_044:0706b07_5": "從今日入都提家，如入此舍衛地優婆塞家，令都提家長夜得利義，得饒益安隱快樂。」",
    "T01n0026_044:0706b09_6": "佛說如是。",
    "T01n0026_044:0706b09_7": "鸚鵡摩納都提子及無量眾，聞佛所說，歡喜奉行。",
    "T01n0026_044:0706b11_0": "鸚鵡經第九竟(三千四百六十五字)（一七一）中阿含根本分別品分別大業經第十(第四分別誦)我聞如是：一時，佛遊王舍城，在竹林迦蘭哆園。",
    "T01n0026_044:0706b15_1": "爾時，尊者三彌提亦遊王舍城，住無事禪屋中。",
    "T01n0026_044:0706b16_2": "於是，異學哺羅陀子中後彷徉，往詣尊者三彌提所，共相問訊，却坐一面。",
    "T01n0026_044:0706b17_3": "「賢三彌提！",
    "T01n0026_044:0706b18_4": "我欲有所問，聽我問耶？」",
    "T01n0026_044:0706b18_5": "尊者三彌提答曰：「賢哺羅陀子！",
    "T01n0026_044:0706b19_6": "欲問便問，我聞已當思。」",
    "T01n0026_044:0706b20_0": "異學哺羅陀子便問曰：「賢三彌提！",
    "T01n0026_044:0706b20_1": "我面從沙門瞿曇聞，面從沙門瞿曇受，身、口業虛妄，唯意業真諦，或有定，比丘入彼定無所覺。」",
    "T01n0026_044:0706b23_0": "尊者三彌提告曰：「賢哺羅陀子！",
    "T01n0026_044:0706b23_1": "汝莫作是說，莫誣謗世尊，誣謗世尊者為不善也。",
    "T01n0026_044:0706b25_0": "世尊不如是說。",
    "T01n0026_044:0706b25_1": "賢哺羅陀子！",
    "T01n0026_044:0706b25_2": "世尊無量方便說，若故作業，作已成者，我說無不受報，或現世受，或後世受。",
    "T01n0026_044:0706b27_3": "若不故作業，作已成者，我不說必受報也。」",
    "T01n0026_044:0706b28_4": "異學哺羅陀子至再三語尊者三彌提曰：「賢三彌提！",
    "T01n0026_044:0706b29_5": "我面從沙門瞿曇聞，面從沙門瞿曇受，身、口業虛妄，唯意業真諦，或有定，比丘入彼定無所覺。」",
    "T01n0026_044:0706c02_6": "尊者三彌提亦再三告曰：「賢哺羅陀子！",
    "T01n0026_044:0706c03_7": "汝莫作是說，莫誣謗世尊，誣謗世尊者為不善也。",
    "T01n0026_044:0706c05_0": "世尊不如是說。",
    "T01n0026_044:0706c05_1": "賢哺羅陀子！",
    "T01n0026_044:0706c05_2": "世尊無量方便說，若故作業，作已成者，我說無不受報，或現世受，或後世受。",
    "T01n0026_044:0706c07_3": "若不故作業，作已成者，我不說必受報也。」",
    "T01n0026_044:0706c08_4": "異學哺羅陀子問尊者三彌提：「若故作業，作已成者，當受何報？」",
    "T01n0026_044:0706c09_5": "尊者三彌提答曰：「賢哺羅陀子！",
    "T01n0026_044:0706c10_6": "若故作業，作已成者，必受苦也。」",
    "T01n0026_044:0706c11_7": "異學哺羅陀子復問尊者三彌提曰：「賢三彌提！",
    "T01n0026_044:0706c12_8": "汝於此法、律學道幾時？」",
    "T01n0026_044:0706c12_9": "尊者三彌提答曰：「賢哺羅陀子！",
    "T01n0026_044:0706c13_10": "我於此法、律學道未久，始三年耳。」",
    "T01n0026_044:0706c14_11": "於是，異學哺羅陀子便作是念：「年少比丘尚能護師，況復舊學上尊上尊人耶？」",
    "T01n0026_044:0706c16_12": "於是，異學哺羅陀子聞尊者三彌提所說，不是不非，即從座起，奮頭而去。",
    "T01n0026_044:0706c17_13": "彼時，尊者大周那去尊者三彌提晝行坐處不遠。",
    "T01n0026_044:0706c19_14": "於是，尊者大周那謂尊者三彌提與異學哺羅陀子所共論者，彼盡誦習，善受持已，即從座起，往詣尊者阿難所，共相問訊，却坐一面。",
    "T01n0026_044:0706c22_15": "謂尊者三彌提與異學哺羅陀子所共論者，盡向尊者阿難說之。",
    "T01n0026_044:0706c23_16": "尊者阿難聞已，語曰：「賢者周那！",
    "T01n0026_044:0706c24_17": "得因此論，可往見佛，奉獻世尊。",
    "T01n0026_044:0706c25_18": "賢者周那！",
    "T01n0026_044:0706c25_19": "今共詣佛，具向世尊而說此義，或能因是得從世尊聞異法也。」",
    "T01n0026_044:0706c27_20": "於是，尊者阿難、尊者大周那共往詣佛。",
    "T01n0026_044:0706c28_21": "尊者大周那稽首佛足，却坐一面，尊者阿難稽首佛足，却住一面。",
    "T01n0026_044:0706c29_22": "彼時，尊者阿難語曰：「賢者大周那！",
    "T01n0026_044:0707a01_23": "可說，可說。」",
    "T01n0026_044:0707a01_24": "於是，世尊問曰：「阿難！",
    "T01n0026_044:0707a02_25": "周那比丘欲說何事？」",
    "T01n0026_044:0707a02_26": "尊者阿難白曰：「世尊！",
    "T01n0026_044:0707a03_27": "今自當聞。」",
    "T01n0026_044:0707a03_28": "於是，尊者大周那謂尊者三彌提與異學哺羅陀子所共論者盡向佛說。",
    "T01n0026_044:0707a05_29": "世尊聞已，告曰：「阿難！",
    "T01n0026_044:0707a05_30": "看三彌提比丘癡人無道。",
    "T01n0026_044:0707a06_31": "所以者何？",
    "T01n0026_044:0707a06_32": "異學哺羅陀子問事不定，而三彌提比丘癡人一向答也。」",
    "T01n0026_044:0707a07_33": "尊者阿難白曰：「世尊！",
    "T01n0026_044:0707a08_34": "若三彌提比丘因此事說，所有覺者是苦，當何咎耶？」",
    "T01n0026_044:0707a09_35": "世尊呵尊者阿難曰：「看！",
    "T01n0026_044:0707a10_36": "阿難比丘亦復無道。",
    "T01n0026_044:0707a10_37": "阿難！",
    "T01n0026_044:0707a10_38": "此三彌提癡人，彼異學哺羅陀子盡問三覺，樂覺、苦覺、不苦不樂覺。",
    "T01n0026_044:0707a12_39": "阿難！",
    "T01n0026_044:0707a12_40": "若三彌提癡人為異學哺羅陀子所問，如是答者：『賢哺羅陀子！",
    "T01n0026_044:0707a14_41": "若故作樂業，作已成者，當受樂報；若故作苦業，作已成者，當受苦報；若故作不苦不樂業，作已成者，當受不苦不樂報。』",
    "T01n0026_044:0707a16_42": "阿難！",
    "T01n0026_044:0707a17_0": "若三彌提癡人為異學哺羅陀子所問，如是答者，異學哺羅陀子眼尚不敢視三彌提癡人，況復能問如是事耶？",
    "T01n0026_044:0707a19_1": "阿難！",
    "T01n0026_044:0707a19_2": "若汝從世尊問分別大業經者，於如來倍復增上心靖得喜。」",
    "T01n0026_044:0707a21_3": "於是，尊者阿難叉手向佛白曰：「世尊！",
    "T01n0026_044:0707a22_4": "今正是時。",
    "T01n0026_044:0707a22_5": "善逝！",
    "T01n0026_044:0707a22_6": "今正是時。",
    "T01n0026_044:0707a22_7": "若世尊為諸比丘說分別大業經者，諸比丘聞已，當善受持。」",
    "T01n0026_044:0707a24_8": "世尊告曰：「阿難！",
    "T01n0026_044:0707a24_9": "諦聽，善思念之，我當為汝具分別說。」",
    "T01n0026_044:0707a25_10": "尊者阿難白曰：「唯然。」",
    "T01n0026_044:0707a25_11": "時，諸比丘受教而聽。",
    "T01n0026_044:0707a26_12": "佛言：「阿難！",
    "T01n0026_044:0707a26_13": "或有一不離殺、不與取、邪婬、妄言乃至邪見，此不離、不護已，身壞命終，生善處天中。",
    "T01n0026_044:0707a28_14": "阿難！",
    "T01n0026_044:0707a28_15": "或有一離殺、不與取、邪婬、妄言乃至邪見，此離、護已，身壞命終，生惡處地獄中。",
    "T01n0026_044:0707b01_16": "阿難！",
    "T01n0026_044:0707b01_17": "或有一不離殺、不與取、邪婬、妄言乃至邪見，此不離、不護已，身壞命終，生惡處地獄中。",
    "T01n0026_044:0707b03_18": "阿難！",
    "T01n0026_044:0707b03_19": "或有一離殺、不與取、邪婬、妄言乃至邪見，此離、護已，身壞命終，生善處天中。",
    "T01n0026_044:0707b05_20": "「阿難！",
    "T01n0026_044:0707b05_21": "若有一不離殺、不與取、邪婬、妄言乃至邪見，此不離、不護已，身壞命終，生善處天中者。",
    "T01n0026_044:0707b07_22": "若有沙門、梵志得天眼，成就天眼而見彼，見已，作是念：『無身惡行，亦無身惡行報，無口、意惡行，亦無口、意惡行報。",
    "T01n0026_044:0707b10_23": "所以者何？",
    "T01n0026_044:0707b10_24": "我見彼不離殺、不與取、邪婬、妄言乃至邪見，此不離、不護已，身壞命終，生善處天中。",
    "T01n0026_044:0707b12_25": "若更有如是比不離殺、不與取、邪婬、妄言乃至邪見，此不離、不護者，彼一切身壞命終，亦生善處天中。』",
    "T01n0026_044:0707b14_26": "如是見者，則為正見，異是見者，則彼智趣耶？",
    "T01n0026_044:0707b15_27": "若所見所知極力捫摸，一向著說，此是真諦，餘皆虛妄。",
    "T01n0026_044:0707b17_0": "「阿難！",
    "T01n0026_044:0707b17_1": "若有一離殺、不與取、邪婬、妄言乃至邪見，此離、護已，身壞命終，生惡處地獄中者。",
    "T01n0026_044:0707b19_0": "若有沙門、梵志得天眼，成就天眼而見彼，見已，作是念：『無身妙行，亦無身妙行報，無口、意妙行，亦無口、意妙行報。",
    "T01n0026_044:0707b21_1": "所以者何？",
    "T01n0026_044:0707b21_2": "我見彼離殺、不與取、邪婬、妄言乃至邪見，此離、護已，身壞命終，生惡處地獄中。",
    "T01n0026_044:0707b23_3": "若更有如是比離殺、不與取、邪婬、妄言乃至邪見，此離、護者，彼一切身壞命終，亦生惡處地獄中。』",
    "T01n0026_044:0707b25_4": "如是見者，則為正見，異是見者，則彼智趣耶？",
    "T01n0026_044:0707b26_5": "若所見所知極力捫摸，一向著說，此是真諦，餘皆虛妄。",
    "T01n0026_044:0707b28_6": "「阿難！",
    "T01n0026_044:0707b28_7": "若有一不離殺、不與取、邪婬、妄言乃至邪見，此不離、不護已，身壞命終，生惡處地獄中者。",
    "T01n0026_044:0707c01_8": "若有沙門、梵志得天眼，成就天眼而見彼，見已，作是念：『有身惡行，亦有身惡行報，有口、意惡行，亦有口、意惡行報。",
    "T01n0026_044:0707c04_9": "所以者何？",
    "T01n0026_044:0707c04_10": "我見彼不離殺、不與取、邪婬、妄言乃至邪見，此不離、不護已，身壞命終，生惡處地獄中。",
    "T01n0026_044:0707c06_11": "若更有如是比不離殺、不與取、邪婬、妄言乃至邪見，此不離、不護者，彼一切身壞命終，亦生惡處地獄中。』",
    "T01n0026_044:0707c08_12": "如是見者，則為正見，異是見者，則彼智趣耶？",
    "T01n0026_044:0707c09_13": "若所見所知極力捫摸，一向著說，此是真諦，餘皆虛妄。",
    "T01n0026_044:0707c10_14": "「阿難！",
    "T01n0026_044:0707c11_15": "若有一離殺、不與取、邪婬、妄言乃至邪見，此離、護已，身壞命終，生善處天中者。",
    "T01n0026_044:0707c12_16": "若有沙門、梵志得天眼，成就天眼而見彼，見已，作是念：『有身妙行，亦有身妙行報，有口、意妙行，亦有口、意妙行報。",
    "T01n0026_044:0707c15_17": "所以者何？",
    "T01n0026_044:0707c15_18": "我見彼離殺、不與取、邪婬、妄言乃至邪見，此離、護已，身壞命終，生善處天中。",
    "T01n0026_044:0707c17_19": "若更有如是比離殺、不與取、邪婬、妄言乃至邪見，此離、護者，彼一切身壞命終，亦生善處天中。』",
    "T01n0026_044:0707c19_20": "如是見者，則為正見，異是見者，則彼智趣耶？",
    "T01n0026_044:0707c20_21": "若所見所知極力捫摸，一向著說，此是真諦，餘皆虛妄。",
    "T01n0026_044:0707c22_0": "「阿難！",
    "T01n0026_044:0707c22_1": "於中若有一沙門、梵志得天眼，成就天眼，作如是說：『無身惡行，亦無身惡行報，無口、意惡行，亦無口、意惡行報。』",
    "T01n0026_044:0707c24_2": "者，我不聽彼。",
    "T01n0026_044:0707c25_3": "若作是說：『我見彼不離殺、不與取、邪婬、妄言乃至邪見，此不離、不護已，身壞命終，生善處天中。』",
    "T01n0026_044:0707c27_4": "我聽彼也。",
    "T01n0026_044:0707c27_5": "若作是說：『若更有如是比不離殺、不與取、邪婬、妄言，乃至邪見，此不離、不護者，彼一切身壞命終，亦生善處天中。』",
    "T01n0026_044:0708a01_6": "者，我不聽彼。",
    "T01n0026_044:0708a01_7": "若作是說：『如是見者，則為正見，異是見者，則彼智趣邪。』",
    "T01n0026_044:0708a02_8": "者，我不聽彼。",
    "T01n0026_044:0708a03_9": "若所見所知極力捫摸，一向著說，此是真諦，餘皆虛妄者，我不聽彼。",
    "T01n0026_044:0708a04_10": "所以者何？",
    "T01n0026_044:0708a04_11": "阿難！",
    "T01n0026_044:0708a05_12": "如來知彼人異。",
    "T01n0026_044:0708a05_13": "「阿難！",
    "T01n0026_044:0708a05_14": "於中若有一沙門、梵志得天眼，成就天眼，作如是說：『無身妙行，亦無身妙行報，無口、意妙行，亦無口、意妙行報。』",
    "T01n0026_044:0708a08_15": "我不聽彼。",
    "T01n0026_044:0708a08_16": "若作是說：『我見彼離殺、不與取、邪婬、妄言乃至邪見，此離、護已，身壞命終，生惡處地獄中。』",
    "T01n0026_044:0708a10_17": "我聽彼也。",
    "T01n0026_044:0708a10_18": "若作是說：『若更有如是比離殺、不與取、邪婬、妄言乃至邪見，此離、護者，彼一切身壞命終，亦生惡處地獄中。』",
    "T01n0026_044:0708a13_19": "者，我不聽彼。",
    "T01n0026_044:0708a13_20": "若作是說：『如是見者，則為正見，異是見者，則彼智趣邪。』",
    "T01n0026_044:0708a14_21": "者，我不聽彼。",
    "T01n0026_044:0708a15_22": "若所見所知極力捫摸，一向著說，此是真諦，餘皆虛妄者，我不聽彼。",
    "T01n0026_044:0708a16_23": "所以者何？",
    "T01n0026_044:0708a17_24": "阿難！",
    "T01n0026_044:0708a17_25": "如來知彼人異。",
    "T01n0026_044:0708a17_26": "「阿難！",
    "T01n0026_044:0708a17_27": "於中若有一沙門、梵志得天眼，成就天眼，作如是說：『有身惡行，亦有身惡行報，有口、意惡行，亦有口、意惡行報。』",
    "T01n0026_044:0708a20_28": "我聽彼也。",
    "T01n0026_044:0708a20_29": "若作是說：『我見彼不離殺、不與取、邪婬、妄言乃至邪見，此不離、不護已，身壞命終，生惡處地獄中。』",
    "T01n0026_044:0708a22_30": "者，我聽彼也。",
    "T01n0026_044:0708a23_31": "若作是說：『若更有如是比不離殺、不與取、邪婬、妄言乃至邪見，此不離、不護者，彼一切身壞命終，亦生惡處地獄中。』",
    "T01n0026_044:0708a25_32": "者，我不聽彼。",
    "T01n0026_044:0708a26_33": "若作是說：『如是見者，則為正見，異是見者，則彼智趣邪。』",
    "T01n0026_044:0708a27_34": "者，我不聽彼。",
    "T01n0026_044:0708a27_35": "若所見所知極力捫摸，一向著說，此是真諦，餘皆虛妄者，我不聽彼。",
    "T01n0026_044:0708a29_36": "所以者何？",
    "T01n0026_044:0708a29_37": "阿難！",
    "T01n0026_044:0708a29_38": "如來知彼人異。",
    "T01n0026_044:0708b01_39": "「阿難！",
    "T01n0026_044:0708b01_40": "於中若有一沙門、梵志得天眼，成就天眼，作如是說：『有身妙行，亦有身妙行報，有口、意妙行，亦有口、意妙行報。』",
    "T01n0026_044:0708b04_0": "者，我聽彼也。",
    "T01n0026_044:0708b04_1": "若作是說：『我見彼離殺、不與取、邪婬、妄言，乃至邪見，此離、護已，身壞命終，生善處天中。』",
    "T01n0026_044:0708b06_2": "者，我聽彼也。",
    "T01n0026_044:0708b06_3": "若作是說：『若更有如是比離殺、不與取、邪婬、妄言，乃至邪見，彼一切身壞命終，亦生善處天中。』",
    "T01n0026_044:0708b08_4": "者，我不聽彼。",
    "T01n0026_044:0708b09_5": "若作是說：『如是見者，則為正見，異是見者，則彼智趣邪。』",
    "T01n0026_044:0708b10_6": "者，我不聽彼。",
    "T01n0026_044:0708b10_7": "若所見所知極力捫摸，一向著說，此是真諦，餘皆虛妄者，我不聽彼。",
    "T01n0026_044:0708b12_8": "所以者何？",
    "T01n0026_044:0708b12_9": "阿難！",
    "T01n0026_044:0708b12_10": "如來知彼人異。",
    "T01n0026_044:0708b13_11": "「阿難！",
    "T01n0026_044:0708b13_12": "若有一不離殺、不與取、邪婬、妄言乃至邪見，此不離、不護已，身壞命終，生善處天中者，彼若本作不善業，作已成者，因不離、不護故，彼於現法中受報訖而生於彼，或復因後報故，彼不以此因、不以此緣，身壞命終，生善處天中。",
    "T01n0026_044:0708b18_13": "或復本作善業，作已成者，因離、護故，未盡應受善處報，彼因此緣此故，身壞命終，生善處天中。",
    "T01n0026_044:0708b20_14": "或復死時生善心，心所有法正見相應，彼因此緣此，身壞命終，生善處天中。",
    "T01n0026_044:0708b22_15": "阿難！",
    "T01n0026_044:0708b22_16": "如來知彼人為如是也。",
    "T01n0026_044:0708b23_17": "「阿難！",
    "T01n0026_044:0708b23_18": "若有一離殺、不與取、邪婬、妄言乃至邪見，此離、護已，身壞命終，生惡處地獄中者，彼若本作善業，作已成者，因離、護故，彼於現法中受報訖而生於彼。",
    "T01n0026_044:0708b27_0": "或復因後報故，彼不以此因、不以此緣，身壞命終，生惡處地獄中。",
    "T01n0026_044:0708b28_1": "或復本作不善業，作已成者，因不離、不護故，未盡應受地獄報，彼因此緣此，身壞命終，生惡處地獄中。",
    "T01n0026_044:0708c02_2": "或復死時生不善心，心所有法邪見相應，彼因此緣此，身壞命終，生惡處地獄中。",
    "T01n0026_044:0708c03_3": "阿難！",
    "T01n0026_044:0708c04_4": "如來知彼人為如是也。",
    "T01n0026_044:0708c04_5": "「阿難！",
    "T01n0026_044:0708c04_6": "若有一不離殺、不與取、邪婬、妄言乃至邪見，此不離、不護已，身壞命終，生惡處地獄中者，彼即因此緣此，身壞命終，生惡處地獄中。",
    "T01n0026_044:0708c07_7": "或復本作不善業，作已成者，因不離、不護故，未盡應受地獄報，彼因此緣此，身壞命終，生惡處地獄中。",
    "T01n0026_044:0708c10_8": "或復死時生不善心，心所有法邪見相應，彼因此緣此，身壞命終，生惡處地獄中。",
    "T01n0026_044:0708c12_9": "阿難！",
    "T01n0026_044:0708c12_10": "如來知彼人為如是也。",
    "T01n0026_044:0708c12_11": "「阿難！",
    "T01n0026_044:0708c13_0": "若有一離殺、不與取、邪婬、妄言乃至邪見，此離、護已，身壞命終，生善處天中者，彼即因此緣此，身壞命終，生善處天中。",
    "T01n0026_044:0708c15_1": "或復本作善業，作已成者，因離、護故，未盡應受報，彼因此緣此，身壞命終，生善處天中。",
    "T01n0026_044:0708c17_2": "或復死時生善心，心所有法正見相應，彼因此緣此，身壞命終，生善處天中。",
    "T01n0026_044:0708c19_3": "阿難！",
    "T01n0026_044:0708c19_4": "如來知彼人為如是也。",
    "T01n0026_044:0708c21_0": "「復次，有四種人，或有人無有似有，或有似無有，或無有似無有，或有似有。",
    "T01n0026_044:0708c22_1": "阿難！",
    "T01n0026_044:0708c22_2": "猶如四種[木*奈]，或[木*奈]不熟似熟，或熟似不熟，或不熟似不熟，或熟似熟。",
    "T01n0026_044:0708c24_3": "如是，阿難！",
    "T01n0026_044:0708c24_4": "四種[木*奈]喻人，或有人無有似有，或有似無有，或無有似無有，或有似有。」",
    "T01n0026_044:0708c27_0": "佛說如是。",
    "T01n0026_044:0708c27_1": "尊者阿難及諸比丘，聞佛所說，歡喜奉行。",
    "T01n0026_044:0708c29_0": "分別大業經第十竟(三千五百七字)中阿含經卷第四十四(六千九百七十二字)中阿含根本分別品第二竟(二萬四千五百八十九字)(第四分別誦)"
}