{
    "T04n0201_006:0287a18_0": "大莊嚴論經卷第六",
    "T04n0201_006:0287a20_0": "馬鳴菩薩造後秦三藏鳩摩羅什譯",
    "T04n0201_006:0287a21_0": "（三一）復次，有實功德堪受供養，無實功德不堪受人信心供養。",
    "T04n0201_006:0287a22_1": "我昔曾聞，拘沙種中有王名真檀迦膩吒，討東天竺，既平定已，威勢赫振福利具足，還向本國，於其中路有平博處，於中止宿。",
    "T04n0201_006:0287a25_2": "爾時彼王心所愛樂，唯以佛法而為瓔珞，即在息處遙見一塔，以為佛塔，侍從千人往詣塔所，去塔不遠下馬步進，著寶天冠嚴飾其首，既到塔所歸命頂禮，說是偈言：「離欲諸結障，　　具足一切智，　於諸仙聖中，　　最上無倫疋。",
    "T04n0201_006:0287b03_0": "　能為諸眾生，　　作不請親友，　名稱世普聞，　　三界所尊重。",
    "T04n0201_006:0287b05_0": "　棄捨於三有，　　如來所說法，　諸論中最上，　　摧滅諸邪論。",
    "T04n0201_006:0287b07_0": "　我今歸命禮，　　真實阿羅漢。」",
    "T04n0201_006:0287b08_0": "爾時彼王，以念如來功德之故稽首敬禮，當作禮時塔即碎壞，猶如暴風之所吹散。",
    "T04n0201_006:0287b10_0": "爾時彼王見是事已甚大驚疑，而作是言：「今者此塔無觸近者，云何卒爾無事散壞？",
    "T04n0201_006:0287b12_0": "如斯變異必有因緣。」",
    "T04n0201_006:0287b12_1": "即說偈言：「帝釋長壽天，　　如是尊重者，　合掌禮佛塔，　　都無有異相。",
    "T04n0201_006:0287b15_0": "　十力大威德，　　尊重高勝人，　大梵來敬禮，　　佛亦無異相。",
    "T04n0201_006:0287b17_0": "　我身輕於彼，　　不應以我壞，　為是呪術力，　　厭道之所作。」",
    "T04n0201_006:0287b19_0": "王說偈已，以塔碎壞心猶驚怖，而作是言：「願此變異，莫作災患當為吉祥，令諸眾生皆得安隱。",
    "T04n0201_006:0287b21_1": "我從昔來五體投地禮百千塔，未曾虧損一塵墮落，今者何故變異如是？",
    "T04n0201_006:0287b22_2": "如斯之相我未曾見。」",
    "T04n0201_006:0287b23_3": "即說偈言：「為天阿修羅，　　而共大戰鬪？",
    "T04n0201_006:0287b25_0": "　為是國欲壞，　　我命將不盡？",
    "T04n0201_006:0287b26_0": "　將非有怨敵，　　欲毀於我國？",
    "T04n0201_006:0287b27_0": "　非穀貴刀兵，　　不有疾疫耶？",
    "T04n0201_006:0287b28_0": "　非一切世間，　　欲有災患耶？",
    "T04n0201_006:0287b29_0": "　此極是惡相，　　將非法欲滅。」",
    "T04n0201_006:0287c01_0": "爾時近塔村人見王疑怪，即便向王作如是言：「大王！",
    "T04n0201_006:0287c02_1": "當知此非佛塔。」",
    "T04n0201_006:0287c02_2": "即說偈言：「尼揵甚愚癡，　　邪見燒其意，　斯即是彼塔。",
    "T04n0201_006:0287c04_3": "　　王作佛心禮，　此塔德力薄，　　又復無舍利，　不堪受王敬，　　是故今碎壞。」",
    "T04n0201_006:0287c07_0": "迦膩吒王倍於佛法生信敬心，身毛皆竪悲喜雨淚，而說偈言：「此事實應爾，　　我以佛想禮，　此塔必散壞，　　龍象所載重，　非驢之所堪。",
    "T04n0201_006:0287c11_1": "　　佛說三種人，　應為起塔廟，　　釋迦牛王尊，　正應為作塔。",
    "T04n0201_006:0287c13_2": "　　尼揵邪道滅，　不應受是供，　　不淨尼揵子，　不應受我禮。",
    "T04n0201_006:0287c15_3": "　　此塔崩壞時，　出於大音聲，　　喻如多子塔。",
    "T04n0201_006:0287c17_0": "　佛往迦葉所，　　迦葉禮佛足。",
    "T04n0201_006:0287c18_0": "『是我婆伽婆，　　是我佛世尊。』",
    "T04n0201_006:0287c19_0": "　佛告迦葉曰：　　『若非阿羅漢，　而受汝禮者，　　頭破作七分。』",
    "T04n0201_006:0287c21_0": "　我今因此塔，　　驗佛語真實。」",
    "T04n0201_006:0287c22_0": "如此木石無有心識，而為尼揵作明證驗，知非一切智。",
    "T04n0201_006:0287c23_1": "王見是已於大眾前歡喜踊躍，倍生信心容顏怡悅，而作是言：「南無婆伽婆！",
    "T04n0201_006:0287c25_2": "一切所尊解脫之師，釋迦牟尼佛師子吼言：『此法之外，更無沙門及婆羅門。』",
    "T04n0201_006:0287c26_3": "佛語真實無有錯謬。",
    "T04n0201_006:0287c27_4": "諸有眾生一足二足、無足多足，有色無色、有想無想，乃至非想非非想，於此眾中唯有如來最為尊勝。",
    "T04n0201_006:0287c29_5": "舉要言之，佛所說者今日皆現，一切外道不如草芥，況復尼揵師、富蘭那迦葉？」",
    "T04n0201_006:0288a02_6": "即說偈言：「我是人中王，　　不堪受我禮，　況復轉輪王，　　阿修羅王等！",
    "T04n0201_006:0288a05_0": "　此塔於今日，　　如為大象王，　牙足之威力，　　摧破令碎壞。",
    "T04n0201_006:0288a07_0": "　身具四種結，　　故名尼揵陀。",
    "T04n0201_006:0288a08_0": "　猶如大熱時，　　能除彼熱者，　名為尼陀伽；　　如來佛世尊，　能斷一切結，　　真是尼陀伽。",
    "T04n0201_006:0288a11_0": "　以是於今者，　　尼揵諸弟子，　及諸餘天人，　　皆應供養佛。",
    "T04n0201_006:0288a13_0": "　佛種族智慧，　　名稱甚廣大，　如此之塔廟，　　天人阿修羅，　若其禮敬時，　　無有傾動相。",
    "T04n0201_006:0288a16_0": "　猶如蚊子翅，　　扇於須彌山，　雖盡其勢力，　　不能令動搖。」",
    "T04n0201_006:0288a18_0": "是故若人欲得福德，宜應禮拜佛之塔廟。",
    "T04n0201_006:0288a19_0": "（三二）復次，若人學問，雖復毀行，以學問力尋能得道，以是義故應勤學問。",
    "T04n0201_006:0288a20_1": "我昔曾聞，有一多聞比丘住阿練若處，時有寡婦數數往來此比丘所，聽其說法。",
    "T04n0201_006:0288a22_2": "于時學問比丘於此寡婦心生染著，以染著故所有善法漸漸劣弱，為凡夫心結使所使，與此婦女共為言要。",
    "T04n0201_006:0288a25_3": "婦女言：「汝今若能罷道還俗，我當相從。」",
    "T04n0201_006:0288a26_4": "彼時比丘即便罷道。",
    "T04n0201_006:0288a26_5": "既罷道已，不能堪任世間苦惱，身體羸瘦不解生業，未知少作而大得財，即自思惟：「我於今者作何方計得生活耶？」",
    "T04n0201_006:0288a29_6": "復作是念：「唯客殺羊，用功極輕兼得多利。」",
    "T04n0201_006:0288b01_7": "作是念已求覓是處，以凡夫心易朽敗故造作斯業，遂與屠兒共為親友。",
    "T04n0201_006:0288b03_8": "於賣肉時，有一相識乞食道人，於道路上偶值得見，見已便識頭髮蓬亂，著青色衣身上有血，猶如閻羅羅剎，所執肉稱悉為血污。",
    "T04n0201_006:0288b06_9": "見其稱肉欲賣與人，比丘見已即長歎息作是思惟：「佛語真實！",
    "T04n0201_006:0288b08_0": "凡夫之心輕躁不停，極易迴轉。",
    "T04n0201_006:0288b08_1": "先見此人勤修學問護持禁戒，何意今日忽為斯事？」",
    "T04n0201_006:0288b10_0": "作是念已，即說偈言：「汝若不調馬，　　放逸造眾惡，　云何離慚愧，　　捨棄調伏法？",
    "T04n0201_006:0288b13_0": "　威儀及進止，　　為人所樂見，　飛鳥及走獸，　　覩之不驚畏。",
    "T04n0201_006:0288b15_0": "　行恐傷蟻子，　　慈哀憐眾生，　如是悲愍心，　　今為安所在？」",
    "T04n0201_006:0288b17_0": "凡夫之人其心不定，正可名為沙門婆羅門數，是故如來不說標相；若得見諦真實，是名為沙門及婆羅門。",
    "T04n0201_006:0288b19_1": "復說偈言：「勇捍而自稱，　　謂己真沙門，　為此不調心，　　忽作斯大惡。」",
    "T04n0201_006:0288b22_0": "說是偈已，尋即思惟：「我於今者作何方便令其開悟？",
    "T04n0201_006:0288b23_1": "如佛言曰：『若教人時，先當令其於四不壞生清淨信，此四不壞能令眾生得見四諦。』",
    "T04n0201_006:0288b25_2": "今當為說作業根本。」",
    "T04n0201_006:0288b25_3": "作是念已而語之言：「汝於今者極善稱量。」",
    "T04n0201_006:0288b26_4": "時賣肉者作是念言：「此比丘既不買肉，何故語我極善稱量？」",
    "T04n0201_006:0288b28_5": "作是念已，即說偈言：「此必有悲愍，　　而來見濟拔！",
    "T04n0201_006:0288c01_0": "　如斯之比丘，　　久離市易法，　見吾為惡業，　　故來欲救度。",
    "T04n0201_006:0288c03_0": "　實是賢聖人，　　為我作利益！」",
    "T04n0201_006:0288c04_0": "說是偈已，尋憶昔者為比丘時造作諸行，念先所誦經名曰苦聚欲過欲味。",
    "T04n0201_006:0288c05_1": "思憶此已，即以肉稱遠投於地，於生死中深生厭患，語彼比丘：「大德，大德！」",
    "T04n0201_006:0288c07_2": "而說偈言：「欲味及欲過，　　何者為最多？",
    "T04n0201_006:0288c09_0": "　我以慚愧[革*玄]，　　捉持智慧秤。",
    "T04n0201_006:0288c10_0": "　思量如此事，　　心已得通達，　不見其有利，　　純覩欲衰患。",
    "T04n0201_006:0288c12_0": "　以是故我今，　　宜應捨離欲，　往詣於僧坊，　　復還求出家。",
    "T04n0201_006:0288c14_0": "　我今為欲作，　　身苦極下賤，　雖是現在身，　　即如墮惡道。",
    "T04n0201_006:0288c16_0": "　我昔出家時，　　濾水而後飲，　悲愍護他命，　　無有傷害心。",
    "T04n0201_006:0288c18_0": "　今日如惡鬼，　　食人精血者，　我今樂殺害，　　習而不能捨。",
    "T04n0201_006:0288c20_0": "　善哉佛所說，　　親近於欲者，　無惡而不造。",
    "T04n0201_006:0288c21_1": "　　我今為欲使，　衰苦乃至此。",
    "T04n0201_006:0288c22_2": "　　一切種智說，　四諦我未證，　　從今日已去，　終不更放逸。",
    "T04n0201_006:0288c24_3": "　　十力尊所說，　前為放逸者，　　後止更不作，　如月離雲翳，　　明照于世間。",
    "T04n0201_006:0288c27_0": "　是故我今當，　　專心持禁戒，　設頭上火然，　　衣服亦焚燒，　我當堅精進，　　修行調順法，　斷難伏結使，　　必令得寂滅。",
    "T04n0201_006:0289a02_0": "　假毀絕筋脈，　　形體皆枯乾，　不見四諦者，　　我終不休息，　先滅結使怨，　　得勝報施恩。」",
    "T04n0201_006:0289a05_0": "爾時比丘知其心念，彼智慧火方始欲然，即說偈言：「汝今若出家，　　必應得解脫，　迦梨與僧鉗，　　及以質多羅，　如此等比丘，　　皆七返罷道，　後復還出家，　　獲得阿羅漢。",
    "T04n0201_006:0289a11_0": "　十力世尊戒，　　汝亦不毀犯，　汝不起邪見，　　汝有多聞智，　生於厭離善，　　修習寂靜樂。",
    "T04n0201_006:0289a14_0": "　汝有多聞燈，　　結使風所滅，　汝還修多聞，　　必至無畏方。",
    "T04n0201_006:0289a16_0": "　為結之所漂，　　當依修定力，　修定得勝力，　　明了見結使。",
    "T04n0201_006:0289a18_0": "　由汝常修集，　　故樂出家法，　心近善功德，　　為結使所壞，　修集於正道，　　是意捉結使，　如象絕羈靽，　　自恣隨意去。」",
    "T04n0201_006:0289a22_0": "時罷道比丘即捨惡業，出家精勤得阿羅漢果。",
    "T04n0201_006:0289a24_0": "（三三）復次，若欲莊嚴無過善業，是故應當勤修諸善。",
    "T04n0201_006:0289a25_1": "我昔曾聞，有一田夫聰明黠慧，與諸徒伴共來入城。",
    "T04n0201_006:0289a26_2": "時見一人，容貌端正莊嚴衣服，種種瓔珞服乘嚴麗，多將侍從，悉皆嚴飾瓌瑋可觀。",
    "T04n0201_006:0289a28_3": "彼聰明者語諸行伴：「不好不好。」",
    "T04n0201_006:0289a29_4": "同伴語言：「如此之人威德端正，深可愛敬有何不好？」",
    "T04n0201_006:0289b01_5": "聰明者言：「我自不好，亦不以彼用為不好，由我前身不造功德，致使今者受此賤身，無有威勢人所不敬。",
    "T04n0201_006:0289b04_0": "若先修福，豈當不及如此人者，是故我今應勤修善，必使將來有勝於彼。」",
    "T04n0201_006:0289b05_1": "即說偈言：「彼捨於放逸，　　修善獲福利，　我由放逸故，　　不修功德業，　是以今貧賤，　　下劣無威勢，　我今自愧責，　　故自稱不好。",
    "T04n0201_006:0289b10_0": "　我今自觀察，　　窮賤極可愍，　結使所欺誑，　　放逸之所壞，　自從今以後，　　勤修施戒定，　必使將來生，　　種姓好眷屬，　端正有威德，　　財富多侍從，　眾事不可嫌，　　為世所尊敬；　莫如今日身，　　自悔無所及。",
    "T04n0201_006:0289b17_0": "　惡心為我怨，　　欺我致貧賤，　心能自悔責，　　修善得快樂。",
    "T04n0201_006:0289b19_0": "　設造惡業時，　　眾善都不生，　制心修善者，　　榮樂無不具。",
    "T04n0201_006:0289b21_0": "　世間語不虛，　　善惡報差別，　佛說八正道，　　能至於涅槃。",
    "T04n0201_006:0289b23_0": "　若心著財利，　　富貴及榮勝，　求於後有者，　　不免衰老患，　我當勤精專，　　趣向無畏方。",
    "T04n0201_006:0289b26_0": "　譬如醉畫師，　　畫作諸形像，　醒已覺其惡，　　除滅作勝者。",
    "T04n0201_006:0289b28_0": "　先世愚癡故，　　造作今惡身，　今當滅惡業，　　將來求勝報。",
    "T04n0201_006:0289c01_0": "　見惡果報已，　　智者深自責。」",
    "T04n0201_006:0289c02_0": "（三四）復次，若聞善說應當思惟，必得義利，是故智者常應聽受善妙之法。",
    "T04n0201_006:0289c03_1": "我昔曾聞，舍衛國中佛與阿難曠野中行，於一田畔見有伏藏。",
    "T04n0201_006:0289c05_2": "佛告阿難：「是大毒蛇。」",
    "T04n0201_006:0289c05_3": "阿難白佛：「是惡毒蛇。」",
    "T04n0201_006:0289c06_4": "爾時田中有一耕人，聞佛、阿難說有毒蛇，作是念言：「我當視之，沙門以何為惡毒蛇？」",
    "T04n0201_006:0289c08_5": "即往其所見真金聚，而作是言：「沙門所言是毒蛇者，乃是好金。」",
    "T04n0201_006:0289c09_6": "即取此金，還置家中。",
    "T04n0201_006:0289c10_7": "其人先貧衣食不供，以得金故，轉得富饒衣食自恣。",
    "T04n0201_006:0289c11_8": "王家策伺怪其卒富，而糺舉之繫在獄中，先所得金既已用盡，猶不得免，將加刑戮。",
    "T04n0201_006:0289c13_9": "其人唱言：「毒蛇。",
    "T04n0201_006:0289c13_10": "阿難！",
    "T04n0201_006:0289c13_11": "惡毒蛇。",
    "T04n0201_006:0289c14_12": "世尊！」",
    "T04n0201_006:0289c14_13": "傍人聞之，以狀白王，王喚彼人而問之曰：「何故唱言：『毒蛇。",
    "T04n0201_006:0289c15_14": "阿難！",
    "T04n0201_006:0289c15_15": "惡毒蛇。",
    "T04n0201_006:0289c15_16": "世尊！』」",
    "T04n0201_006:0289c16_17": "其人白王：「我於往日在田耕種，聞佛、阿難說言毒蛇，是惡毒蛇。",
    "T04n0201_006:0289c17_18": "我於今者，方乃悟解實是毒蛇。」",
    "T04n0201_006:0289c18_19": "即說偈言：「諸佛語無二，　　說為大毒蛇，　阿難白世尊，　　實是惡毒蛇。",
    "T04n0201_006:0289c21_0": "　惡毒蛇勢力，　　我今始證知，　於佛世尊所，　　倍增信敬心，　我今臨危難，　　是故稱佛語。",
    "T04n0201_006:0289c24_0": "　毒蛇之所螫，　　正及於一身，　親戚及妻子，　　奴婢僮僕等，　一切悉無有，　　而受苦惱者；　財寶毒蛇螫，　　盡及家眷屬。",
    "T04n0201_006:0289c28_0": "　我今於財寶，　　及與親戚等，　視如惡毒蛇，　　瞋恚發作時。",
    "T04n0201_006:0290a01_0": "　智者宜速離，　　如捨惡毒蛇，　應速求出家，　　行詣於山林。",
    "T04n0201_006:0290a03_0": "　誰有智慧者，　　見聞如此事。",
    "T04n0201_006:0290a04_0": "　而當著財寶，　　封惑迷其心？",
    "T04n0201_006:0290a05_0": "　我謂得大利，　　而反獲衰惱。」",
    "T04n0201_006:0290a06_0": "王聞偈已，深知是人於佛語中生信解心，即說偈言：「汝今能信敬，　　悲愍之大仙，　所說語真實，　　未曾有二言。",
    "T04n0201_006:0290a10_0": "　先所伏藏財，　　盡以用還汝，　更復以財寶，　　而以供養汝。",
    "T04n0201_006:0290a12_0": "　能敬信調御，　　善逝實語故，　大梵之所信，　　拔梨阿修羅，　天王及帝釋，　　我等與諸王，　城中諸豪族，　　婆羅門剎利，　尊勝智見人，　　無不信敬者。",
    "T04n0201_006:0290a17_0": "　能同我信故，　　現得於花報，　今信最信處，　　應獲第一果。」",
    "T04n0201_006:0290a19_0": "（三五）復次，諸欲求利者，或得或不得，有真善心者不求自得利實，無真善心者為得貪利，故應作真善心。",
    "T04n0201_006:0290a21_1": "我昔曾聞，有一國王，時輔相子其父早喪，其子幼稚未任紹繼，錢財已盡，無人通致可得見王，窮苦自活。",
    "T04n0201_006:0290a23_2": "遂漸長大有輔相才，理民斷事一切善知，年向成立盛壯之時，形體姝大勇猛大力才藝備具，作是思惟：「我今貧窮，當何所作？",
    "T04n0201_006:0290a26_3": "又復不能作諸賤業。",
    "T04n0201_006:0290a27_4": "今我無福，所有才藝不得施行，復不生於下賤之家，又聞他說是偈言：「『業來變化我，　　窮困乃如是，　　父母之家業，　　今無施用處。",
    "T04n0201_006:0290b02_0": "　　下賤所作業，　　非我所宜作，　　若我無福業，　　應生下賤家。",
    "T04n0201_006:0290b04_0": "　　生處雖復貴，　　困苦乃如是，　　賤業極易知，　　然我所不能。",
    "T04n0201_006:0290b06_0": "　　當作私竊業，　　使人都不知，　　正有作賊業，　　覆隱人不覺。",
    "T04n0201_006:0290b08_0": "　　腰繫二箭筒，　　并持鋼利劍，　　縛[蹲酋+(十/田/ㄙ)]手秉弓，　　種種自莊嚴，　　喻如師子兒，　　都無有所畏。』」",
    "T04n0201_006:0290b11_0": "說是偈已作是思惟：「設劫餘處或令他貧，我當劫王。」",
    "T04n0201_006:0290b12_1": "作是念已，至王宮中詣王臥處，王覺有賊怖不敢語，持王衣服并諸瓔珞取安一處。",
    "T04n0201_006:0290b14_2": "時王頭邊有一器水，邊復有灰，飢渴所逼，謂灰是麨和水而飲，飲已飽滿，乃知是灰。",
    "T04n0201_006:0290b16_3": "即自思惟：「灰猶可食，況其餘物？",
    "T04n0201_006:0290b17_4": "我寧食草，何用作賊？",
    "T04n0201_006:0290b17_5": "先父以來不為此業。」",
    "T04n0201_006:0290b18_6": "即棄諸物還來歸家。",
    "T04n0201_006:0290b18_7": "王見空出，歎言善哉！",
    "T04n0201_006:0290b19_8": "即喚其人而語之言：「汝今何故既取此物，還置於地而便空去？」",
    "T04n0201_006:0290b20_9": "白言：「大王！",
    "T04n0201_006:0290b20_10": "聽我所說。」",
    "T04n0201_006:0290b21_11": "即說偈言：「何故作非理？",
    "T04n0201_006:0290b22_12": "　　以為飢渴故，　灰水止飢渴，　　是故息賊心。",
    "T04n0201_006:0290b24_0": "　今知是飢渴，　　易可得止息，　我飲灰水已，　　擲器著地中，　慚愧生悔恨，　　不復更造惡。",
    "T04n0201_006:0290b27_0": "　大王應當知，　　我非凡庶人，　乃是輔相子，　　由家窮困故，　故來至王宮，　　造作非法事。",
    "T04n0201_006:0290c01_0": "　從今日已去，　　常欲飲灰水，　食草而自活，　　不為偷盜業。",
    "T04n0201_006:0290c03_0": "　我家昔先人，　　自有家禮教，　寧當自滅身，　　不毀舊法訓。」",
    "T04n0201_006:0290c05_0": "王見此事歎未曾有，稱種姓子真實不虛，雖有愆過尋能改悔，即說偈言：「貧窮壞志耐，　　并棄於慚愧，　凡下鄙惡人，　　速疾造惡業。",
    "T04n0201_006:0290c09_0": "　以己家法鉤，　　能制非法象，　汝能自抑心，　　不違家教法，　能有是賢行，　　還襲汝父處。",
    "T04n0201_006:0290c12_0": "　汝今除癡心，　　能作難有事，　我今極歡喜，　　用汝為輔相。",
    "T04n0201_006:0290c14_0": "　不須覆觀察，　　我已見汝行，　心堅志勇健，　　兼復有智能。",
    "T04n0201_006:0290c16_0": "　我今自見知，　　斯事實難有，　才業倍勝父，　　以心真善故。」",
    "T04n0201_006:0290c18_0": "是故智者，當作真實，不應虛偽。",
    "T04n0201_006:0290c19_0": "（三六）復次，現在結使雖復不起，若未斷結，結使之得猶故成就，如以冷水投熱湯中。",
    "T04n0201_006:0290c20_1": "我昔曾聞，有一師共一弟子，於其冬日在煖室中，見有火聚無有烟焰。",
    "T04n0201_006:0290c22_2": "師語弟子：「汝見是火無烟焰不？」",
    "T04n0201_006:0290c23_3": "弟子言：「見。」",
    "T04n0201_006:0290c23_4": "師語弟子：「汝著乾薪烟即時起。」",
    "T04n0201_006:0290c24_5": "復言：「口吹，火焰乃出。」",
    "T04n0201_006:0290c25_0": "師為弟子，而說偈言：「先火無烟焰，　　慈心不淨觀，　現在結不生，　　如火無烟焰。",
    "T04n0201_006:0290c28_0": "　如火得乾薪，　　烟焰俱時起，　心火遇因緣，　　值惡知識時，　瞋恚烟便起，　　若覩好色時，　貪欲火熾然。",
    "T04n0201_006:0291a02_1": "　　是故應斷得，　成就具三明，　　為斷貪瞋癡，　應勤修精進。",
    "T04n0201_006:0291a04_2": "　　明行足斷心，　結使草不生，　　喻如常行道，　眾卉皆不出。",
    "T04n0201_006:0291a06_3": "　　貪欲及瞋恚，　未遇緣不起，　　根本未斷故，　遇緣還復發。",
    "T04n0201_006:0291a08_4": "　　喻如得瘧病，　四日定發現，　　於三二日時，　遇緣還復發。",
    "T04n0201_006:0291a10_5": "　　又似世俗定，　掩按結不起，　　都無有患相。",
    "T04n0201_006:0291a12_0": "　欲如毒樹根，　　不拔芽還生，　如人耻白髮，　　并剃其黑者，　剃之未久間，　　白髮尋還生。",
    "T04n0201_006:0291a15_0": "　不永斷結使，　　其事亦如是，　欲結及瞋恚，　　逼戒行機關，　對治隱不起。",
    "T04n0201_006:0291a17_1": "　　不造身口業，　便生難有想，　　結使後還起，　毀犯於戒行。",
    "T04n0201_006:0291a19_2": "　　貪嗜著五欲，　如蛇隱入穴，　　還出則螫人。」",
    "T04n0201_006:0291a21_0": "（三七）復次，施為解脫不為財物，若為財物不名為施，若為解脫則得無生及涅槃樂，是故智者應為解脫而行布施。",
    "T04n0201_006:0291a23_1": "我昔曾聞，有一檀越詣僧房設會，檀越知識道人語上座言：「今日檀越飲食精細，好為檀越耐心說法。」",
    "T04n0201_006:0291a26_2": "是時上座已得三明六通具八解脫，善知他心深觀察之，為何事故而設此會，乃知此會為財利故。",
    "T04n0201_006:0291a28_3": "爾時上座為此檀越說三惡道苦，而作是言：「善哉善哉！",
    "T04n0201_006:0291a29_4": "檀越汝今所設供養，極是時施，色香美味皆悉具足，極為清淨，三惡道中無所乏少。」",
    "T04n0201_006:0291b02_5": "時知識道人語上座言：「何以為他呪願三惡道中都無所乏？」",
    "T04n0201_006:0291b04_6": "時僧上座語彼道人子：「我雖年老倒錯說法，然此檀越不習於戒，結使所使，我觀彼心故作是說，此檀越為五欲樂及財寶畜生。」",
    "T04n0201_006:0291b07_7": "即說偈言：「施者所生處，　　財寶極廣大，　以恃財寶故，　　能令起憍慢。",
    "T04n0201_006:0291b10_0": "　憍慢越法度，　　盲冥愚凡夫，　以越法度故，　　則墮三惡趣。",
    "T04n0201_006:0291b12_0": "　處於三惡道，　　猶如己舍宅，　若生人天中，　　如似暫寄客。",
    "T04n0201_006:0291b14_0": "　是故戒施伴，　　俱受於涅槃，　戒能得生天，　　施能備眾具，　所作為解脫，　　必盡於苦際。",
    "T04n0201_006:0291b17_0": "　譬如種藕根，　　花葉悉具得，　其根亦可食。",
    "T04n0201_006:0291b18_1": "　　修行於施戒，　親近解脫林，　　快樂喻花葉，　根喻於解脫。",
    "T04n0201_006:0291b20_2": "　　是故修戒施，　必當為解脫，　　不應為世利。」",
    "T04n0201_006:0291b22_0": "（三八）復次，離諸難亦難，得於人身難，既得離諸難，應當常精勤。",
    "T04n0201_006:0291b23_1": "我昔曾聞，有一小兒聞經中說：「盲龜值浮木孔，其事甚難。」",
    "T04n0201_006:0291b24_2": "時此小兒故穿一板作孔受頭，擲著池中，自入池中低頭舉頭欲望入孔，水漂板故不可得值。",
    "T04n0201_006:0291b27_3": "即自思惟：「極生厭惡，人身難得，佛以大海為喻，浮木孔小盲龜無眼，百年一出實難可值。",
    "T04n0201_006:0291b29_4": "我今池小其板孔大，復有兩眼日百出頭，猶不能值，況彼盲龜而當得值？」",
    "T04n0201_006:0291c02_5": "即說偈言：「巨海極廣大，　　浮木孔復小，　百年而一出，　　得值甚為難。",
    "T04n0201_006:0291c05_0": "　我今池水小，　　浮木孔極大，　數數自出頭，　　不能值木孔。",
    "T04n0201_006:0291c07_0": "　盲龜遇浮木，　　相值甚為難，　惡道復人身，　　難值亦如是。",
    "T04n0201_006:0291c09_0": "　我今值人身，　　應當不放逸，　恒沙等諸佛，　　未曾得值遇。",
    "T04n0201_006:0291c11_0": "　今日得諮受，　　十力世尊言，　佛所說妙法，　　我必當修行。",
    "T04n0201_006:0291c13_0": "　若能善修習，　　濟拔極為大，　非他作己得，　　是故自精勤。",
    "T04n0201_006:0291c15_0": "　若墮八難處，　　云何可得離？",
    "T04n0201_006:0291c16_0": "　世間業隨逐，　　墜墮於惡道。",
    "T04n0201_006:0291c17_0": "　我今當逃避，　　得出三有獄，　若不出此獄，　　云何得解脫？",
    "T04n0201_006:0291c19_0": "　畜生道若干，　　歷劫極長久，　地獄及餓鬼，　　黑闇苦惱深。",
    "T04n0201_006:0291c21_0": "　我若不勤修，　　云何而得離，　嶮難諸惡道？",
    "T04n0201_006:0291c22_1": "　　今日得人身，　不盡苦邊際，　　不離三有獄，　應當勤方便，　　必離三有獄。",
    "T04n0201_006:0291c25_0": "　我今求出家，　　必使得解脫。」",
    "T04n0201_006:0291c26_0": "（三九）復次，財錢難捨，智者若能修於小施莫起輕想。",
    "T04n0201_006:0291c27_1": "我昔曾聞，須和多國昔日有王名薩多浮，時王遊獵偶值一塔，即以五錢布施彼塔。",
    "T04n0201_006:0291c29_2": "有一旃陀羅遙唱善哉！",
    "T04n0201_006:0291c29_3": "即遣使捉將至王所。",
    "T04n0201_006:0292a01_4": "時王語言：「汝今見我布施小故譏笑我耶？」",
    "T04n0201_006:0292a02_5": "彼人白王：「施我無畏然後當語。",
    "T04n0201_006:0292a03_6": "我於昔日於嶮道中劫掠作賊，捉得一人急拳其手。",
    "T04n0201_006:0292a04_7": "我即思惟：『此人拳手必有金錢。』",
    "T04n0201_006:0292a05_8": "語令開手其人不肯，我捉弓箭用恐彼人，語言放手猶故不肯。",
    "T04n0201_006:0292a06_9": "我即挽弓向之，以貪寶故即便射殺，殺已即取得一銅錢。",
    "T04n0201_006:0292a08_0": "寧惜一錢不惜身命。",
    "T04n0201_006:0292a08_1": "如今大王無逼惱者，能持五錢用施佛塔，是故我今歎言善哉！」",
    "T04n0201_006:0292a10_0": "即說偈言：「挽弓圓如輪，　　將欲害彼命，　彼寧喪身命，　　不肯輸一錢。",
    "T04n0201_006:0292a13_0": "　我見如此人，　　捨命不捨錢，　是故我今者，　　見有捨錢者，　生於希有想，　　歎言難可作。",
    "T04n0201_006:0292a16_0": "　不見有弓刀，　　強逼大王者，　亦無有畏忌，　　開意捨難捨，　苦求乃得錢。",
    "T04n0201_006:0292a18_1": "　　是故我今日，　見有捨財者，　　心生未曾有。",
    "T04n0201_006:0292a20_0": "　我自見其證，　　極苦不肯捨，　大王今當知，　　慳心難可捨。」",
    "T04n0201_006:0292a22_0": "（四〇）復次，善觀察所作，當時雖有過，後必有大益。",
    "T04n0201_006:0292a23_1": "我昔曾聞，有一比丘常被盜賊，一日之中堅閉門戶，賊復來至扣門而喚，比丘答言：「我見汝時極大驚怖，汝可內手於彼向中，當與汝物。」",
    "T04n0201_006:0292a26_2": "賊即內手置於向中，比丘以繩繫之於柱，比丘執杖開門打之，打一下已語言：「歸依佛。」",
    "T04n0201_006:0292a28_3": "賊以畏故，即便隨語歸依於佛。",
    "T04n0201_006:0292a29_4": "復打二下語言：「歸依法。」",
    "T04n0201_006:0292a29_5": "賊畏死故復言歸依法。",
    "T04n0201_006:0292b01_6": "第三打時復語之言：「歸依僧。」",
    "T04n0201_006:0292b01_7": "賊時畏故言歸依僧。",
    "T04n0201_006:0292b02_8": "即自思惟：「今此道人有幾歸依？",
    "T04n0201_006:0292b03_9": "若多有者必更不見此閻浮提，必當命終。」",
    "T04n0201_006:0292b04_10": "爾時比丘即放令去，以被打故身體疼痛久而得起，即求出家。",
    "T04n0201_006:0292b05_11": "有人問言：「汝先作賊造諸惡行，以何事故出家修道？」",
    "T04n0201_006:0292b06_12": "答彼人言：「我亦觀察佛法之利然後出家。",
    "T04n0201_006:0292b07_13": "我於今日遇善知識，以杖打我三下，唯有少許命在不絕。",
    "T04n0201_006:0292b09_14": "如來世尊實一切智者，若教弟子四歸依者，我命即絕。",
    "T04n0201_006:0292b10_15": "佛或遠見斯事教出比丘打賊三下，使我不死，是故世尊唯說三歸不說四歸，佛愍我故說三歸依不說四歸。」",
    "T04n0201_006:0292b13_16": "即說偈言：「決定一切智，　　以憐愍我故，　是以說三歸，　　不說有第四。",
    "T04n0201_006:0292b16_0": "　為於三有故，　　而說三歸依，　若當第四者，　　我則無歸依。",
    "T04n0201_006:0292b18_0": "　我今可憐愍，　　身命於彼盡，　我見佛世尊，　　遠覩如斯事，　生於未曾有，　　是故捨賊心。",
    "T04n0201_006:0292b21_0": "　有因麤事解，　　或因細事悟，　麤者悟麤事，　　細者解細事。",
    "T04n0201_006:0292b23_0": "　由我心麤故，　　因麤事解悟，　我解斯事故，　　是以求出家。」",
    "T04n0201_006:0292b25_0": "大莊嚴論經卷第六"
}