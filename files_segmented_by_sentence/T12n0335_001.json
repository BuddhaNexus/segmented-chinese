{
    "T12n0335_001:0078c12_0": "佛說須摩提菩薩經",
    "T12n0335_001:0078c14_0": "姚秦三藏鳩摩羅什譯",
    "T12n0335_001:0078c15_0": "聞如是：一時佛在羅閱祇耆闍崛山中，與大比丘眾千二百五十人、菩薩萬人俱。",
    "T12n0335_001:0078c16_1": "爾時羅閱祇大國有長者，號曰優迦。",
    "T12n0335_001:0078c17_2": "優迦有女，名須摩提，厥年八歲，歷世奉敬過去無數百千諸佛，積累功德不可勝計。",
    "T12n0335_001:0078c19_3": "時須摩提，從羅閱祇大國出詣耆闍崛山，行到佛所前，以頭面稽首佛足，禮畢即却在一面，以一心而往，叉手白佛：「願欲有所問，唯多陀竭以方便解脫我之所疑。」",
    "T12n0335_001:0078c23_4": "時佛默然，即知女意。",
    "T12n0335_001:0078c23_5": "佛語須摩提：「恣所欲問，多陀竭今當為汝具解說之，事事分別，令汝歡喜。」",
    "T12n0335_001:0078c25_6": "須摩提問佛言：「菩薩云何所生人見之常歡喜？",
    "T12n0335_001:0078c26_7": "云何得大富，有常多財寶？",
    "T12n0335_001:0078c27_8": "云何不為他人之所別離？",
    "T12n0335_001:0078c27_9": "云何不在母人腹中，常得化生千葉蓮華中，立法王前？",
    "T12n0335_001:0078c29_10": "云何得神足，從不可計億剎土去到彼問禮事諸佛？",
    "T12n0335_001:0079a01_11": "云何得無仇怨、無侵嫉者？",
    "T12n0335_001:0079a02_0": "云何所說語言，聞者信從，踊躍受行？",
    "T12n0335_001:0079a02_1": "云何得無殃罪，所作善行無能壞者？",
    "T12n0335_001:0079a03_2": "云何魔不能得其便？",
    "T12n0335_001:0079a04_3": "云何臨壽終時，佛在前立為說經法，即令不墮苦痛之處？",
    "T12n0335_001:0079a05_4": "所問如是。」",
    "T12n0335_001:0079a05_5": "是時佛語須摩提：「如汝所問多陀竭義，善哉！",
    "T12n0335_001:0079a06_6": "大快！",
    "T12n0335_001:0079a06_7": "乃如是乎？",
    "T12n0335_001:0079a07_8": "汝若欲聞，諦聽諦受，勤思念之！",
    "T12n0335_001:0079a07_9": "吾當解說。」",
    "T12n0335_001:0079a08_10": "時女即言：「甚善，世尊！",
    "T12n0335_001:0079a08_11": "願樂欲聞。」",
    "T12n0335_001:0079a08_12": "於是須摩提受教而聽。",
    "T12n0335_001:0079a09_13": "佛言：「菩薩有四事法，人見之皆歡喜。",
    "T12n0335_001:0079a10_14": "何等為四？",
    "T12n0335_001:0079a10_15": "一者、瞋恚不起，視怨家如善知識。",
    "T12n0335_001:0079a11_16": "二者、常有慈心向於一切。",
    "T12n0335_001:0079a11_17": "三者、常行求索無上要法。",
    "T12n0335_001:0079a12_18": "四者、作佛形像。",
    "T12n0335_001:0079a12_19": "是為四法。",
    "T12n0335_001:0079a13_0": "菩薩用是事故，人見之常歡喜。」",
    "T12n0335_001:0079a13_1": "佛於是說偈言：「不起恚毀本根，　　常行慈得要法，　作佛像身好潔，　　心歡喜人喜見。」",
    "T12n0335_001:0079a17_0": "佛語須摩提：「菩薩復有四事法，得大富有。",
    "T12n0335_001:0079a17_1": "何等為四？",
    "T12n0335_001:0079a18_2": "一者、布施以時。",
    "T12n0335_001:0079a18_3": "二者、與已倍悅。",
    "T12n0335_001:0079a18_4": "三者、與後不復悔。",
    "T12n0335_001:0079a19_5": "四者、既與不求其報。",
    "T12n0335_001:0079a19_6": "是為四事。",
    "T12n0335_001:0079a20_0": "菩薩用是四事故，得大富有。」",
    "T12n0335_001:0079a20_1": "佛於是說偈言：「以時施無悔心，　　喜悅與無悕望，　所作施有勇慧，　　在所處常大富。」",
    "T12n0335_001:0079a24_0": "佛語須摩提：「菩薩復有四事法，不為他人之所別離。",
    "T12n0335_001:0079a25_1": "何等為四？",
    "T12n0335_001:0079a25_2": "一者、不傳惡說鬪亂彼此。",
    "T12n0335_001:0079a26_0": "二者、導愚冥者使入佛道。",
    "T12n0335_001:0079a26_1": "三者、若有毀敗正法，護使不絕。",
    "T12n0335_001:0079a27_2": "四者、勸勉諸人教使求佛，令堅不動。",
    "T12n0335_001:0079a28_3": "是為四法。",
    "T12n0335_001:0079a28_4": "菩薩用是四事故，不為他人之所別離。」",
    "T12n0335_001:0079a29_5": "佛於是說偈言：「不傳說鬪彼此，　　導愚冥護正法，　勸進人使求佛，　　終無能別離者。」",
    "T12n0335_001:0079b03_0": "佛語須摩提：「菩薩復有四事法，得化生千葉蓮華中立法王前。",
    "T12n0335_001:0079b04_1": "何等為四？",
    "T12n0335_001:0079b04_2": "一者、細擣優鉢華、波曇華、拘文華、分陀利華，令此四種末之如塵，使滿句蟲，持是供養世尊、若塔及舍利。",
    "T12n0335_001:0079b07_0": "二者、不令他人起恚意。",
    "T12n0335_001:0079b07_1": "三者、作佛像使坐蓮華上。",
    "T12n0335_001:0079b08_2": "四者、得最上覺便歡喜住。",
    "T12n0335_001:0079b08_3": "是為四法。",
    "T12n0335_001:0079b09_0": "菩薩用是四事故，化生千葉蓮華中立法王前。」",
    "T12n0335_001:0079b10_1": "佛於是說偈言：「施四華滿句蟲，　　除恚恨受法義，　得上覺立佛前，　　作形像生華中。」",
    "T12n0335_001:0079b13_0": "佛語須摩提：「菩薩復有四事法得神足，從一佛國至一佛國。",
    "T12n0335_001:0079b14_1": "何等為四？",
    "T12n0335_001:0079b14_2": "一者、見人作功德不行斷絕。",
    "T12n0335_001:0079b15_3": "二者、見人說法而不中止。",
    "T12n0335_001:0079b15_4": "三者、常然燈火於塔寺中。",
    "T12n0335_001:0079b16_5": "四者、求三昧。",
    "T12n0335_001:0079b16_6": "是為四法。",
    "T12n0335_001:0079b16_7": "菩薩用是四事故，得神足，從一佛國復至一佛國。」",
    "T12n0335_001:0079b18_8": "佛於是說偈言：「行功德為法施，　　聞經說不中止，　常然燈於佛寺，　　入三昧遍諸國。」",
    "T12n0335_001:0079b21_0": "佛語須摩提：「菩薩復有四事法，得無仇怨、無侵嫉者。",
    "T12n0335_001:0079b22_1": "何等為四？",
    "T12n0335_001:0079b22_2": "一者、於善知識無諭諂心。",
    "T12n0335_001:0079b23_3": "二者、不慳惜貪他人財物。",
    "T12n0335_001:0079b23_4": "三者、見人布施助其喜。",
    "T12n0335_001:0079b24_5": "四者、見菩薩諸所作為不誹謗。",
    "T12n0335_001:0079b24_6": "是為四法。",
    "T12n0335_001:0079b25_7": "菩薩用是四事故，常行是行，得無仇怨、無侵嫉者。」",
    "T12n0335_001:0079b26_8": "佛於是說偈言：「於善友無諭諂，　　不慳惜他人物，　見人施助其喜，　　行菩薩無仇怨。」",
    "T12n0335_001:0079b29_0": "佛語須摩提：「菩薩復有四事法，其所語言，聞者信從踊躍受行。",
    "T12n0335_001:0079c01_1": "何等為四？",
    "T12n0335_001:0079c01_2": "一者、口之所說心亦無異。",
    "T12n0335_001:0079c02_3": "二者、於善知識常有至誠。",
    "T12n0335_001:0079c02_4": "三者、聞人說法不言是非。",
    "T12n0335_001:0079c03_5": "四者、若見他人，請令說經不求其短。",
    "T12n0335_001:0079c04_6": "是為四法。",
    "T12n0335_001:0079c04_7": "菩薩用是四事故，其所語言，聞者信從踊躍受行。」",
    "T12n0335_001:0079c05_8": "佛於是說偈言：「如所念言亦爾，　　於善友有誠信，　聞講法不求短，　　若說經心喜踊。」",
    "T12n0335_001:0079c08_0": "佛語須摩提：「菩薩復有四事法，得無殃罪，所作善行疾得淨住。",
    "T12n0335_001:0079c09_1": "何等為四？",
    "T12n0335_001:0079c09_2": "一者、心意所念常志於善。",
    "T12n0335_001:0079c10_3": "二者、常持戒三昧智慧。",
    "T12n0335_001:0079c10_4": "三者、初發菩薩意，便起一切智，多所度脫。",
    "T12n0335_001:0079c11_5": "四者、常有大慈愍於一切。",
    "T12n0335_001:0079c12_6": "是為四法。",
    "T12n0335_001:0079c12_7": "菩薩用是四事故，得無殃罪疾得淨住。」",
    "T12n0335_001:0079c13_8": "佛於是說偈言：「常志善念廣度，　　戒等定不離慧，　常教人一切智，　　行慈意得淨住。」",
    "T12n0335_001:0079c16_0": "佛語須摩提：「菩薩復有四事法，魔不能得其便。",
    "T12n0335_001:0079c17_1": "何等為四？",
    "T12n0335_001:0079c17_2": "一者、常念於佛。",
    "T12n0335_001:0079c17_3": "二者、常精進。",
    "T12n0335_001:0079c17_4": "三者、常念經法。",
    "T12n0335_001:0079c18_5": "四者、常立功德。",
    "T12n0335_001:0079c18_6": "是為四法。",
    "T12n0335_001:0079c18_7": "菩薩用是四事，故魔不能得其便。」",
    "T12n0335_001:0079c19_8": "佛於是說偈言：「常喜意念於佛，　　常精進在深法，　自勗勉立功德，　　魔用是不得便。」",
    "T12n0335_001:0079c23_0": "佛語須摩提：「菩薩復有四事法，臨壽終時，佛在前立為說經法，令不墮苦痛處。",
    "T12n0335_001:0079c24_1": "何等為四？",
    "T12n0335_001:0079c25_0": "一者、為一切人故，具滿諸願。",
    "T12n0335_001:0079c25_1": "二者、若人布施，諸不足者念欲足之。",
    "T12n0335_001:0079c26_2": "三者、見人雜施，若有短少便裨助之。",
    "T12n0335_001:0079c27_3": "四者、常念供養於三寶。",
    "T12n0335_001:0079c27_4": "是為四法。",
    "T12n0335_001:0079c28_5": "菩薩用是四事故，臨壽終時，即見諸佛皆在前立為說經法，不令其人墮苦痛處。」",
    "T12n0335_001:0079c29_6": "佛於是說偈言：「為一切滿所願，　　無極哀勸足檀，　以雜施致黠慧，　　供三寶得致佛。」",
    "T12n0335_001:0080a04_0": "爾時須摩提白佛言：「唯，世尊！",
    "T12n0335_001:0080a04_1": "所說四十事，我當奉行令不缺減，悉使具足不違一事。",
    "T12n0335_001:0080a05_2": "若失一事，我為斷佛法滅眾弟子。」",
    "T12n0335_001:0080a06_3": "是時長老摩訶目乾連在大會中坐，即問須摩提：「此四十事，大士所行菩薩所為，甚亦難當，如汝小女何能辦之？」",
    "T12n0335_001:0080a09_4": "時須摩提答目乾連言：「假令我今審實能行此四十事者，三千大千國土皆當為我六反震動，雨於天華，諸音樂器不鼓自鳴。」",
    "T12n0335_001:0080a12_5": "須摩提適發是言，應時三千大千國土六反震動，即雨天華、樂器即鳴。",
    "T12n0335_001:0080a13_6": "女語目乾連：「是證明我之至誠！",
    "T12n0335_001:0080a14_7": "若未來有起菩薩意者，亦當如是。",
    "T12n0335_001:0080a15_8": "我後亦當得多陀竭、阿羅訶、三耶三佛，信如我言，無有虛者，其在會者，皆當一等悉作金色。」",
    "T12n0335_001:0080a17_9": "尋如所語，輒作金色。",
    "T12n0335_001:0080a17_10": "於是目乾連即從座起，正衣服下右膝叉手，為佛稽首作禮，前白佛言：「今諸一切初發大意為菩薩者，我當自歸，為之作禮。",
    "T12n0335_001:0080a20_11": "所以者何？",
    "T12n0335_001:0080a20_12": "八歲女子感應如此，豈況高士摩訶薩乎？」",
    "T12n0335_001:0080a21_13": "是時座中有大菩薩名文殊師利，謂須摩提言：「於何法住，所現感應乃如是乎？」",
    "T12n0335_001:0080a23_14": "須摩提答言：「諸法不可計數亦無所住，而仁問我住於何法？",
    "T12n0335_001:0080a24_15": "仁作是問，不如不問。」",
    "T12n0335_001:0080a25_16": "文殊師利問須摩提言：「此語云何，乃至於斯乎？」",
    "T12n0335_001:0080a26_17": "須摩提報文殊師利言：「不於諸法有所住，亦無所疑，亦不言是非。」",
    "T12n0335_001:0080a27_18": "文殊師利問須摩提言：「如來本不作行乎？」",
    "T12n0335_001:0080a28_19": "須摩提報言：「譬如月影現於水中，若夢、野馬、深山之響，如來本行亦如是也。」",
    "T12n0335_001:0080b01_20": "文殊師利問須摩提：「如仁所說，合會是事為能得佛不？」",
    "T12n0335_001:0080b03_0": "須摩提報言：「云何，仁者！",
    "T12n0335_001:0080b03_1": "謂癡黠行三事異乎？",
    "T12n0335_001:0080b04_0": "不為異也，一切一法，諸法皆合。",
    "T12n0335_001:0080b04_1": "所以者何？",
    "T12n0335_001:0080b05_0": "若正法若不正法，適無所住亦無所取，亦無所收，空無有色。」",
    "T12n0335_001:0080b06_1": "文殊師利復問須摩提：「解是義者為有幾人？」",
    "T12n0335_001:0080b07_2": "須摩提報言：「夫作幻者，恣意作化，寧有限無？",
    "T12n0335_001:0080b08_3": "幻師所化猶尚無限，信解此法亦如是也。」",
    "T12n0335_001:0080b09_4": "文殊師利問須摩提言：「如我無化無幻，起行何法而與道合？」",
    "T12n0335_001:0080b10_5": "須摩提報言：「如仁所說，致為大快。",
    "T12n0335_001:0080b11_6": "一切法處亦不有亦不無，至於如來無合無散。」",
    "T12n0335_001:0080b12_7": "文殊師利聞彼所說，甚悅讚善。",
    "T12n0335_001:0080b13_8": "文殊師利前白佛言：「甚善！",
    "T12n0335_001:0080b13_9": "須摩提所說自恣其意微妙，大可怪也！",
    "T12n0335_001:0080b14_10": "乃能深入逮得法忍，發意已來為幾何乎？」",
    "T12n0335_001:0080b15_11": "佛語文殊師利：「是須摩提，發阿耨多羅三耶三菩心，等住已來積不可計，先仁之前三十億劫，仁乃於彼發無上平等度意，適乃甫入無所從生法忍，是仁本造發意時師也。」",
    "T12n0335_001:0080b19_12": "文殊師利聞佛所言，則前作禮，白須摩提：「惟別久遠，今乃講侍，與師相見得受法誨。」",
    "T12n0335_001:0080b21_13": "須摩提報言：「莫作是念。",
    "T12n0335_001:0080b22_14": "用何等故？",
    "T12n0335_001:0080b22_15": "無所從生法忍，亦無所念亦無有師。」",
    "T12n0335_001:0080b23_16": "文殊師利問言：「云何不轉女人身？」",
    "T12n0335_001:0080b24_0": "須摩提報言：「於是無所得。",
    "T12n0335_001:0080b24_1": "所以者何？",
    "T12n0335_001:0080b24_2": "法無男無女，今者我當斷仁所疑。」",
    "T12n0335_001:0080b25_3": "文殊師利言：「善哉！",
    "T12n0335_001:0080b26_4": "樂欲聞之。」",
    "T12n0335_001:0080b26_5": "須摩提謂文殊師利言：「如今我後不久，亦當逮得如來、無所著、等正覺、成慧行、安定、世間父、無上士、道法御、天人師、佛、天中天，如是審諦，我今便當變為男子。」",
    "T12n0335_001:0080b29_6": "適作是語，即成男子，頭髮即墮，袈裟在身，便作沙彌。",
    "T12n0335_001:0080c02_0": "須摩提復謂文殊師利言：「審我來世當作佛時，使我國中莫有三事。",
    "T12n0335_001:0080c03_1": "何等為三？",
    "T12n0335_001:0080c03_2": "一者、魔事。",
    "T12n0335_001:0080c04_0": "二者、泥犁。",
    "T12n0335_001:0080c04_1": "三者、女人態。",
    "T12n0335_001:0080c04_2": "若我志誠，我身當如年三十沙門。」",
    "T12n0335_001:0080c05_3": "時須摩提適作是語，形體顏色如年三十。",
    "T12n0335_001:0080c06_4": "須摩提復謂文殊師利言：「我作佛時，令我國人皆作金色，地及城郭周匝有七寶樹，令八重行七寶池水，四邊中外皆生七寶雜色蓮華及諸雜寶，不多不少皆悉停等。」",
    "T12n0335_001:0080c10_0": "須摩提言：「如仁之國，我之剎土亦當如是。",
    "T12n0335_001:0080c10_1": "如我志誠，諸在會者當作金色。」",
    "T12n0335_001:0080c11_2": "適作是語，應時眾會皆作金色。",
    "T12n0335_001:0080c12_3": "時持地神即從地出，化作天身，舉聲稱揚歎須摩提言：「須摩提菩薩摩訶薩得作佛時，國土所有七寶池水、樹及華實，皆當如是。」",
    "T12n0335_001:0080c15_4": "於是佛謂文殊師利：「是須摩提菩薩摩訶薩，不久當得作佛，字名遠聞具足藏如來、過四道不受、平等覺，興具足行，安隱世間，天上天下無上大人。",
    "T12n0335_001:0080c18_5": "女意云何？",
    "T12n0335_001:0080c18_6": "法無所住，豈有我名乎？」",
    "T12n0335_001:0080c19_7": "答曰：「不也，天中天！」",
    "T12n0335_001:0080c19_8": "「於女意云何？",
    "T12n0335_001:0080c20_0": "其幻化者，豈有到後世復來者乎？」",
    "T12n0335_001:0080c20_1": "答曰：「不也，天中天！」",
    "T12n0335_001:0080c21_2": "「於女意云何？",
    "T12n0335_001:0080c21_3": "其幻化者，豈有所起所滅乎？」",
    "T12n0335_001:0080c22_4": "答曰：「不也，天中天！」",
    "T12n0335_001:0080c22_5": "「於女意云何？",
    "T12n0335_001:0080c22_6": "其幻化者，豈有所有有形像乎？」",
    "T12n0335_001:0080c23_7": "答曰：「不也，天中天！」",
    "T12n0335_001:0080c24_8": "「於女意云何？",
    "T12n0335_001:0080c24_9": "其幻化者，豈有見聞有幻無幻乎？」",
    "T12n0335_001:0080c25_10": "答曰：「不也，天中天！」",
    "T12n0335_001:0080c25_11": "其女曰：「佛言我曾聞之，其幻化者，無有見聞、有幻無幻。」",
    "T12n0335_001:0080c26_12": "世尊又問：「於女意云何？",
    "T12n0335_001:0080c27_13": "其幻化者假使無身，豈能令幻化發起諸行乎？」",
    "T12n0335_001:0080c28_14": "女答曰：「唯，天中天！",
    "T12n0335_001:0080c28_15": "其幻化者，實為如此，真無所有。」",
    "T12n0335_001:0080c29_16": "佛言：「如是！",
    "T12n0335_001:0080c29_17": "其無明者，無內無外。",
    "T12n0335_001:0081a01_18": "計其法者，亦無所有、亦無字也。",
    "T12n0335_001:0081a02_19": "其明者，不至後世亦無還反。",
    "T12n0335_001:0081a02_20": "其無明者，亦無有起亦無有滅。",
    "T12n0335_001:0081a03_21": "其無明者，亦無形像。",
    "T12n0335_001:0081a03_22": "適興無明，緣致眾行、名色、六入，更習痛、愛、受、有、生老病死，勤苦愁惱大患集會。」",
    "T12n0335_001:0081a05_23": "明女首意白佛言：「甚為可奇，至未曾有，世尊所興而不可及。",
    "T12n0335_001:0081a07_24": "所以者何？",
    "T12n0335_001:0081a07_25": "佛天中天，於虛空中而轉法輪。",
    "T12n0335_001:0081a08_26": "法輪不可思議，所轉法輪不可稱限，無量法輪、無獲法輪、無形法輪、無生法輪、滅度法輪。」",
    "T12n0335_001:0081a10_27": "世尊告曰：「如是，如是！",
    "T12n0335_001:0081a10_28": "誠如所云。",
    "T12n0335_001:0081a11_0": "吾所轉輪為轉空輪，所轉法輪不可思議，所轉法輪不可稱限。",
    "T12n0335_001:0081a12_1": "其可轉輪，無獲、無形、無生，為滅度也。」",
    "T12n0335_001:0081a13_2": "時首意女歡喜踊躍，善心生焉。",
    "T12n0335_001:0081a14_0": "則以栴檀香擣及諸華香供養散佛：「唯然，世尊！",
    "T12n0335_001:0081a15_1": "以是德本深致擁護，而善救攝降伏諸根，抑制愛欲逮轉法輪，轉於空輪、不思議輪、不可稱限無量無獲無形無生滅度之輪。」",
    "T12n0335_001:0081a17_2": "佛尋欣笑，五色——青、赤、黃、白、綠——光從口而出，甚大光明，普照十方無數佛國，悉皆覆蔽日月之明，還繞佛身三匝從頂上入。",
    "T12n0335_001:0081a20_3": "賢者阿難，曉了七法——一曰、知誼，二曰、解法，三曰、曉時，四曰、了節，五曰、明眾，六曰、練己，七曰、深識人本——即從座起，更整衣服，偏袒右肩，下右膝，叉手白佛：「今大聖欣笑，為何感應？",
    "T12n0335_001:0081a24_4": "願說其意。",
    "T12n0335_001:0081a24_5": "唯，天中天！",
    "T12n0335_001:0081a25_6": "多所愍傷，多所安隱，哀念諸天世間人民，分別說之。」",
    "T12n0335_001:0081a26_7": "佛告阿難：「爾見梵志女首意以末栴檀華香擣香，供養散佛乎？",
    "T12n0335_001:0081a27_8": "其心誓願逮轉法輪。」",
    "T12n0335_001:0081a28_9": "對曰：「已見。」",
    "T12n0335_001:0081a28_10": "佛言：「是女以斯德本，護己安人、多所救攝，壽終之後當轉女身，至八十四億劫不歸惡趣，供養六萬諸佛世尊，出家為道志于沙門，聽受經法。",
    "T12n0335_001:0081b02_11": "受經法已即時諷誦，將御如來現在正法，佛滅度後供養舍利，勸化無數無量眾生不可計會，使立無上正真之道，恒以善意奉持要法，號天中天。」",
    "T12n0335_001:0081b06_0": "佛說是經授須摩提莂時，三十億人發無上平等度意，皆得阿惟越致；六萬天子悉得法法眼生。",
    "T12n0335_001:0081b08_1": "座中有五百菩薩，聞文殊師利所問甚深，意用不解，中欲墮落，見須摩提所說至誠，尋皆有應，即解身衣以用上佛，亦不諭諂、無所悕望，持功德用，自堅固於無上平等度意，即得住阿惟越致，超九十劫不復生死。",
    "T12n0335_001:0081b13_2": "時佛授與五百人決，却後十劫，劫名無塵垢，佛號固受如來、過四道不受、平等覺。",
    "T12n0335_001:0081b15_0": "是五百人等當生彼國，國名焰氣，當同一劫俱得作佛，皆同一字，號莊飾豫知人意如來、過四道不受、平等之道最正覺。",
    "T12n0335_001:0081b17_1": "佛謂文殊師利：「乃知是經多所饒益，如是不乎？",
    "T12n0335_001:0081b18_2": "若今最後有菩薩摩訶薩及沙門，若善男子、善女人等，求菩薩道，奉行六波羅蜜，未曉漚和拘舍羅，不如書持是經諷誦讀轉，復教人常念其中事，諸欲聞者廣為解說。」",
    "T12n0335_001:0081b22_3": "佛復語文殊師利：「前所不聞、本所不行，如是等輩菩薩者，當念習持。",
    "T12n0335_001:0081b24_4": "所以者何？",
    "T12n0335_001:0081b24_5": "譬如遮迦越王治於世時，至竟七寶不為缺減，其王壽終七寶為散。",
    "T12n0335_001:0081b25_6": "如是，文殊師利！",
    "T12n0335_001:0081b26_7": "若佛經道住於世者，佛七覺意終不為減。",
    "T12n0335_001:0081b27_8": "若佛法滅，覺意諸法皆為乏盡。」",
    "T12n0335_001:0081b27_9": "佛謂文殊師利：「當求無數方便具索諸經，勤學書持為他人說，教授一切廣解其義，常當精進是為法教。",
    "T12n0335_001:0081c01_10": "善男子、善女人欲求佛道者，莫中有悔。」",
    "T12n0335_001:0081c02_11": "佛說經已，須摩提菩薩、文殊師利菩薩、摩訶目乾連等，諸天及人，其在會者，阿須羅、揵沓和、持世者，皆歡喜樂聞。",
    "T12n0335_001:0081c05_0": "佛說須摩提菩薩經"
}