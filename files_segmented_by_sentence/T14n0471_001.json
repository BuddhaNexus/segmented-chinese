{
    "T14n0471_001:0512a13_0": "佛說文殊尸利行經",
    "T14n0471_001:0512a15_0": "隋天竺三藏豆那掘多譯",
    "T14n0471_001:0512a16_0": "我豆那掘多，歸命大智海毘盧遮那如來。",
    "T14n0471_001:0512a17_0": "如是我聞：一時婆伽婆，住王舍城祇闍崛山中，與大比丘眾五百人俱，皆是大阿羅漢。",
    "T14n0471_001:0512a18_1": "諸漏已盡無復煩惱，三明六通具八解脫，慧心無礙具足清淨。",
    "T14n0471_001:0512a20_2": "如是等五百比丘，各於自房結加趺坐，身心寂靜三昧正受。",
    "T14n0471_001:0512a21_3": "爾時文殊尸利童真菩薩，為欲發起自身行法，令眾聞知獲大利故，最於先起，一一次第，遍觀諸房，即見尊者舍利弗，獨處一房折伏其身，結加趺坐入於三昧。",
    "T14n0471_001:0512a25_4": "爾時文殊尸利童真菩薩，見如是已，亦不發覺，更詣諸處，觀察餘房，如是展轉乃至晨朝日初出時。",
    "T14n0471_001:0512a27_5": "當於是時，舍利弗等五百比丘皆已出定，是諸比丘及餘比丘諸方來者，一切大眾皆悉雲集。",
    "T14n0471_001:0512a29_6": "爾時世尊即於此時從坐而起，平身正直從容徐步，安諦而行如師子王，出於自房敷坐，一切大眾左右圍遶，敬念世尊不敢當前。",
    "T14n0471_001:0512b03_7": "爾時世尊處大眾中為無上首，光顏巍巍猶若金山，乘大悲雲雨諸法雨。",
    "T14n0471_001:0512b05_8": "爾時文殊童真菩薩，於大眾中問尊者舍利弗，作如是言：「我於向者遍觀諸房，我時見汝獨處一房，結加趺坐折伏其身，汝時為當坐禪耶不耶？」",
    "T14n0471_001:0512b08_9": "尊者舍利弗即答文殊尸利菩薩言：「我於是時實坐禪耳。」",
    "T14n0471_001:0512b09_10": "爾時文殊菩薩即復問於舍利弗言：「汝意云何？",
    "T14n0471_001:0512b10_11": "為當欲令有未斷者，為除故坐禪耶？",
    "T14n0471_001:0512b11_12": "欲令有已斷者，更除斷故坐禪耶？",
    "T14n0471_001:0512b12_13": "為依過、現、未來三世法故，坐禪耶？",
    "T14n0471_001:0512b13_14": "為依色、受、想、行、識等五陰法故，坐禪耶？",
    "T14n0471_001:0512b14_15": "為依眼、耳、鼻、舌、身、意等諸根識故，坐禪耶？",
    "T14n0471_001:0512b15_16": "為依色、聲、香、味、觸、法等六塵法故，坐禪耶？",
    "T14n0471_001:0512b16_17": "為依欲、色、無色界等三有法故，坐禪耶？",
    "T14n0471_001:0512b16_18": "為依若內、若外、內外差別法故，坐禪耶？",
    "T14n0471_001:0512b17_19": "為依若身、若心、若身心名色法故，坐禪耶？",
    "T14n0471_001:0512b18_20": "如是等法，我已問汝，汝應速答，依何而坐禪乎？」",
    "T14n0471_001:0512b19_21": "爾時尊者舍利弗即答文殊尸利言：「仁者，我今現見諸法樂行，念不忘故，而坐禪也。」",
    "T14n0471_001:0512b21_22": "文殊尸利菩薩復更問於舍利弗言：「舍利弗！",
    "T14n0471_001:0512b22_23": "實有諸法，可得現見，樂行者念不忘不？」",
    "T14n0471_001:0512b23_24": "舍利弗言：「仁者文殊！",
    "T14n0471_001:0512b24_25": "如是樂行之法，我實不見。",
    "T14n0471_001:0512b24_26": "仁者文殊！",
    "T14n0471_001:0512b24_27": "如是樂行之法我雖不見，而佛、世尊曾為聲聞一切諸眾，說寂定法，如是法者，我依行之。」",
    "T14n0471_001:0512b26_28": "文殊尸利菩薩復問尊者舍利弗言：「何等諸法，如來曾為諸聲聞眾說是寂定，汝依行也？」",
    "T14n0471_001:0512b28_29": "舍利弗言：「仁者文殊！",
    "T14n0471_001:0512b29_30": "有一比丘，依於過去、未來、現在諸法而行，略說乃至依心意等諸法如行。",
    "T14n0471_001:0512c02_0": "如彼行法，是佛、世尊為聲聞一切諸眾說是寂定，我依行也。」",
    "T14n0471_001:0512c03_1": "文殊尸利童真菩薩復問尊者舍利弗：「汝言如來曾為聲聞一切諸眾，說彼三世乃至心意，我依行者。",
    "T14n0471_001:0512c05_2": "是事不然。",
    "T14n0471_001:0512c05_3": "何以故？",
    "T14n0471_001:0512c06_4": "即彼過去現無如來，彼未來世現無如來，現在世無彼如來。",
    "T14n0471_001:0512c07_5": "若如是者，一切諸法求如來身，皆不可得。",
    "T14n0471_001:0512c08_6": "汝今云何作如是言：『我依過去未來現在諸法而行？』",
    "T14n0471_001:0512c09_7": "唯舍利弗，過去際、未來、現在際，彼不為此、此不為彼，各各別異，不相為作，無有處所，亦無依住、無所住者，無有依處而可得也。",
    "T14n0471_001:0512c12_8": "復次，舍利弗！",
    "T14n0471_001:0512c12_9": "若有人言：『過去、未來、現在於實際中，說有依處、說無依處者，當知彼輩誹謗如來，獲大重罪。』",
    "T14n0471_001:0512c14_10": "所以者何？",
    "T14n0471_001:0512c15_11": "彼真實際無憶、無念，亦無墮落；無有形色，無有相狀，而可得者。",
    "T14n0471_001:0512c16_12": "唯舍利弗，真實際中，過去、未來、現在諸法實不可得，略說乃至心意等法，亦不可得。",
    "T14n0471_001:0512c18_13": "離於實際外，無一法而可得者。",
    "T14n0471_001:0512c19_14": "是故，說言名之為空。",
    "T14n0471_001:0512c19_15": "空故無法，無可顯說。」",
    "T14n0471_001:0512c20_0": "爾時尊者舍利弗，即問文殊尸利童真菩薩言：「如來可不住於實際而說法耶？」",
    "T14n0471_001:0512c21_1": "文殊尸利菩薩即答尊者舍利弗言：「舍利弗！",
    "T14n0471_001:0512c22_2": "真實際中有何處所，而使如來住於實際說諸法乎？",
    "T14n0471_001:0512c23_3": "舍利弗！",
    "T14n0471_001:0512c24_4": "法本自無，云何如來住實際已說於諸法？",
    "T14n0471_001:0512c25_5": "非但無法，如來亦無。",
    "T14n0471_001:0512c25_6": "既無，云何而言如來住於真實際已，說諸法耶？",
    "T14n0471_001:0512c26_7": "所以者何？",
    "T14n0471_001:0512c26_8": "一切諸法皆不可得。",
    "T14n0471_001:0512c27_9": "如來亦爾，實不可得，所說法體亦復如是。",
    "T14n0471_001:0512c28_10": "時中不可得、非時中不可得、時非時中亦不可得。",
    "T14n0471_001:0512c29_11": "如來復非在說時中、不說時中，可得顯現。",
    "T14n0471_001:0513a01_12": "所以者何？",
    "T14n0471_001:0513a01_13": "舍利弗，如來一切言語道斷，無為、無作、無所安置。」",
    "T14n0471_001:0513a02_14": "爾時尊者舍利弗復問文殊尸利菩薩言：「文殊尸利！",
    "T14n0471_001:0513a03_15": "如仁者所說，誰於此處堪為法器？」",
    "T14n0471_001:0513a04_16": "文殊尸利菩薩即答尊者舍利弗言：「舍利弗，若有人能破壞世諦，亦復不當入於涅槃，彼人於此堪為法器。",
    "T14n0471_001:0513a07_17": "若復能於過去諸法不證、不說，未來諸法不證、不說，現在諸法不證、不說，彼人於此堪為法器。",
    "T14n0471_001:0513a09_18": "無煩惱見及清淨見，無有有為、無為見者，彼於此說堪為法器。",
    "T14n0471_001:0513a10_19": "若無有我、亦無無我，於作行中不取、不捨，彼於此說，堪為法器。",
    "T14n0471_001:0513a12_20": "如是人者，雖能聽受，亦不於是所說法中，取為決定了義說也。」",
    "T14n0471_001:0513a13_21": "爾時尊者舍利弗復問文殊尸利菩薩言：「若如仁者所說，於是義中云何修行？",
    "T14n0471_001:0513a15_22": "云何教住？」",
    "T14n0471_001:0513a15_23": "文殊尸利菩薩即語尊者舍利弗言：「舍利弗！",
    "T14n0471_001:0513a16_24": "若是義中可有言說，可得問言云何教住？",
    "T14n0471_001:0513a17_25": "於是義中既無言說斷諸心行，云何問言？",
    "T14n0471_001:0513a18_26": "云何教住？」",
    "T14n0471_001:0513a18_27": "爾時尊者舍利弗即白文殊尸利菩薩言：「仁者文殊！",
    "T14n0471_001:0513a19_28": "此義甚深，於是義中，少有證知者，少有受持者。",
    "T14n0471_001:0513a20_29": "何以故？",
    "T14n0471_001:0513a21_30": "一切學人諸阿羅漢等，於是地中，猶尚迷沒，況諸凡夫，豈能於是甚深義中，能知能了？」",
    "T14n0471_001:0513a23_31": "文殊尸利言：「舍利弗！",
    "T14n0471_001:0513a23_32": "諸阿羅漢於是義中，無有地分，所以阿羅漢無有地分可得住者。",
    "T14n0471_001:0513a25_33": "以無住故名阿羅漢，無得故名阿羅漢，言語道斷故名阿羅漢。",
    "T14n0471_001:0513a26_34": "以言語道斷故，所有阿羅漢地分行者，無有證處。",
    "T14n0471_001:0513a27_35": "以無有證處故，所有阿羅漢地分行者，以無為法得名，以不發故則名無為，無有作者亦無住處。",
    "T14n0471_001:0513a29_36": "云何名阿羅漢有所得地？",
    "T14n0471_001:0513b01_37": "諸阿羅漢者，不以名故，名為阿羅漢；不以色故名，為阿羅漢。",
    "T14n0471_001:0513b02_38": "唯諸凡夫，於名色中，妄作分別，如是名色實無分別。",
    "T14n0471_001:0513b03_39": "諸阿羅漢皆如是，知不生分別，是故諸阿羅漢，不以名不以色，名為阿羅漢，無有凡夫、無有凡夫法；無有阿羅漢，亦無阿羅漢法而可得者。",
    "T14n0471_001:0513b07_0": "是故阿羅漢不作分別，以無作行故，無有行處，無有作者，即是寂定。",
    "T14n0471_001:0513b08_1": "不作為有者，不作為無者，不作為非有非無者。",
    "T14n0471_001:0513b09_2": "若無作、無為是中不可得，彼得遠離一切有，無心、無行可得，說言決定正住沙門果中。」",
    "T14n0471_001:0513b12_0": "爾時文殊尸利童真菩薩如是說時，於大眾中有五百比丘從坐而起，於世尊前高聲唱言：「從今已去更不須見文殊身，亦復不須聞其名字，如是方處速應捨離，所有文殊一切住處，更莫趣向。",
    "T14n0471_001:0513b16_1": "所以者何？",
    "T14n0471_001:0513b16_2": "云何文殊煩惱、解脫，一相說耶？」",
    "T14n0471_001:0513b17_3": "五百比丘一時高聲唱是言已，皆各背面出眾而去。",
    "T14n0471_001:0513b18_4": "復作是念：「我等云何於佛、世尊自說法中，歡喜樂學修行梵行已。",
    "T14n0471_001:0513b20_5": "云何今日忽聞如是弊惡法乎？」",
    "T14n0471_001:0513b20_6": "爾時尊者舍利弗見是事已，即告文殊尸利童真菩薩言：「文殊尸利！",
    "T14n0471_001:0513b22_7": "汝說是法，不欲令諸眾生輩，決定了知如是法耶？」",
    "T14n0471_001:0513b23_8": "文殊尸利菩薩言：「如是如是。」",
    "T14n0471_001:0513b24_9": "尊者舍利弗言：「文殊尸利！",
    "T14n0471_001:0513b24_10": "汝若如是者，何故此五百比丘從坐而起，毀呰、誹謗仁者所說，現於佛前高聲唱言：『不須見文殊尸利，亦不須聞文殊尸利名，是方亦須捨，所有文殊一切住處，皆不須往。』",
    "T14n0471_001:0513b28_11": "唱是言已，出眾而去？」",
    "T14n0471_001:0513c01_12": "爾時文殊尸利童真菩薩，即歎尊者舍利弗言：「善哉善哉，汝舍利弗，快能善說，彼諸比丘唱告之言。",
    "T14n0471_001:0513c03_13": "何以故？",
    "T14n0471_001:0513c03_14": "實無文殊而可得故。",
    "T14n0471_001:0513c04_15": "若實無文殊不得者，彼亦不可見、不可得聞，如是彼方亦須捨離。",
    "T14n0471_001:0513c05_16": "所以者何？",
    "T14n0471_001:0513c05_17": "所有文殊一切住處，是處及文殊，皆無所有。",
    "T14n0471_001:0513c06_18": "無所有者，尚不可親近，亦可須捨。」",
    "T14n0471_001:0513c07_19": "爾時文殊尸利菩薩如是說時，五百比丘還來入眾，白文殊尸利言：「如仁者所說，非為我等，云何能知仁者所說？」",
    "T14n0471_001:0513c10_20": "爾時文殊尸利菩薩即歎諸比丘言：「善哉善哉，如是如是。",
    "T14n0471_001:0513c11_21": "如來世尊、諸聲聞眾，於是法中，應如是作，莫須知之。",
    "T14n0471_001:0513c12_22": "諸比丘於是法中，亦須如是作，莫須知之，亦非不須知。",
    "T14n0471_001:0513c13_23": "所以者何？",
    "T14n0471_001:0513c14_24": "如是法者，即是常住亦名法界。",
    "T14n0471_001:0513c14_25": "若常住法界者，無憶、無念。",
    "T14n0471_001:0513c15_26": "無憶、無念者，一切無證、無不證。",
    "T14n0471_001:0513c16_27": "無不證者，亦非不證、不憶、不念，若如是知者，即名如來真實聲聞弟子，名為最上，得言應供者。」",
    "T14n0471_001:0513c18_28": "爾時文殊尸利童真菩薩說是語時，於彼五百比丘眾中，四百比丘於無漏法中，心得解脫，一百比丘更增毀呰，起誹謗心，於現身中生，陷入於大地獄中。",
    "T14n0471_001:0513c22_0": "爾時尊者舍利弗，即白文殊尸利童真菩薩言：「文殊尸利！",
    "T14n0471_001:0513c23_1": "仁者何故不順眾生而說法也？",
    "T14n0471_001:0513c24_2": "令是一百比丘退失墮落。」",
    "T14n0471_001:0513c24_3": "爾時世尊即告尊者舍利弗言：「汝舍利弗莫作是言。",
    "T14n0471_001:0513c25_4": "所以者何？",
    "T14n0471_001:0513c26_5": "舍利弗！",
    "T14n0471_001:0513c26_6": "是一百比丘，若不聞是甚深法本者，當知彼輩，必定墮大地獄中，一劫受苦；從地獄出已，然後方得人身、人道。",
    "T14n0471_001:0513c28_7": "以彼諸比丘輩，聞是法本，甚深義故，所有惡業重罪，應墮大地獄中，一劫受苦。",
    "T14n0471_001:0514a01_8": "今日入於大叫喚地獄之中，一觸受已，即得上生兜率天中受諸天樂。",
    "T14n0471_001:0514a03_9": "汝舍利弗當知，是諸比丘，聞此法故，速除多罪，暫少輕受。",
    "T14n0471_001:0514a04_10": "汝舍利弗當知，是一百比丘，於彌勒菩薩下生成道，初會說法，聲聞眾中，得阿羅漢果，盡諸有漏，無復煩惱，三明、六通、具八解脫，身心煩惱二餘俱盡。",
    "T14n0471_001:0514a07_11": "是故舍利弗，寧於是法本修多羅中，疑心聽受，不用成就四禪定心及四無量心，亦復不用具足成就四無色定心。",
    "T14n0471_001:0514a10_12": "何以故？",
    "T14n0471_001:0514a10_13": "雖復成就如是法者，若不聞是甚深法本，於煩惱中不得解脫生、老、病、死、憂悲、苦惱，我愍此輩說是法本。」",
    "T14n0471_001:0514a13_14": "爾時尊者舍利弗，即白文殊尸利菩薩言：「希有希有，文殊尸利乃能善說如是法本，為欲教化諸眾生故。」",
    "T14n0471_001:0514a15_15": "文殊尸利菩薩言：「舍利弗！",
    "T14n0471_001:0514a16_16": "真實際者不增、不減，法界不增，不減，眾生界者亦無增減。",
    "T14n0471_001:0514a17_17": "所以者何？",
    "T14n0471_001:0514a17_18": "如是等法，但有言說，無可得者。",
    "T14n0471_001:0514a18_19": "彼不為此、此不為彼，即自無、自有何依處。",
    "T14n0471_001:0514a19_20": "是故舍利弗，菩提者即是解脫也。",
    "T14n0471_001:0514a20_21": "何以故？",
    "T14n0471_001:0514a20_22": "所有法智無異處故，非作、非不作。",
    "T14n0471_001:0514a21_23": "若如是知，名為已入涅槃者。」",
    "T14n0471_001:0514a21_24": "爾時世尊即告尊者舍利弗言：「舍利弗！",
    "T14n0471_001:0514a22_25": "如是如是，如文殊尸利菩薩所說，真實際中無增、無減，法界眾生界亦無增減，不受煩惱、不受解脫。」",
    "T14n0471_001:0514a24_26": "爾時世尊說是語已，為欲重明真實義故，復以妙偈而說頌曰：「過現未來法，　　唯語無真實，　彼若於實處，　　一相無差別。",
    "T14n0471_001:0514a29_0": "　若無相分別，　　是即有真相，　無相無分別，　　分別亦無相。",
    "T14n0471_001:0514b02_0": "　若不作分別，　　不了別涅槃，　是二皆魔事，　　智者應當知。",
    "T14n0471_001:0514b04_0": "　陰界諸入中，　　我雖名字說，　無生名字者，　　彼二還一相。",
    "T14n0471_001:0514b06_0": "　起心正分別，　　彼即成邪念，　妙智無分別，　　以有空行故。",
    "T14n0471_001:0514b08_0": "　分別有思量，　　無分別無思，　了別即是相，　　不了得涅槃。",
    "T14n0471_001:0514b10_0": "　若能如是知，　　名為大智者，　是故盡智者，　　得智無分別。",
    "T14n0471_001:0514b12_0": "　智能說於智，　　智說還自空，　是中能忍者，　　是名為大智。",
    "T14n0471_001:0514b14_0": "　假使滿三千，　　七寶持用施，　忍信是法者，　　其福為最上。",
    "T14n0471_001:0514b16_0": "　假使億劫中，　　施戒忍精進，　通辯成就福，　　不比持是經。",
    "T14n0471_001:0514b18_0": "　若持是經者，　　至真等即說，　是經功德力，　　彼悉當成佛。」",
    "T14n0471_001:0514b20_0": "爾時，世尊說是法本修多羅偈時，一萬雜類眾生，遠塵離垢，得清淨法眼；五百比丘於無漏法中心得解脫；八萬欲界天子未發心者，皆得發於阿耨多羅三藐三菩提心。",
    "T14n0471_001:0514b23_1": "世尊爾時即授彼記：「皆於星宿劫中，得成阿耨多羅三藐三菩提，皆同一號名曰法開華如來至真等正覺。」",
    "T14n0471_001:0514b26_2": "佛說是經已，文殊尸利童子、尊者舍利弗等五百比丘，天龍八部、諸鬼神等，聞佛所說歡喜奉行。",
    "T14n0471_001:0514b29_0": "佛說文殊尸利經"
}