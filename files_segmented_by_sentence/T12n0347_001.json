{
    "T12n0347_001:0178c03_0": "大乘顯識經卷上",
    "T12n0347_001:0178c05_0": "中天竺國沙門地婆訶羅奉　詔譯",
    "T12n0347_001:0178c06_0": "如是我聞：一時薄伽梵，在王舍城迦蘭陀竹林，與大比丘眾千二百五十人俱——皆阿羅漢，諸漏已盡，無復煩惱逮得自在，心善解脫、慧善解脫，於去來今照了無礙，是大那伽；如佛之教，所作已辦棄大重擔，獲於己利，已斷流轉生死有苦，以正智力，善知眾生心之所趣——如是大聲聞眾，長老舍利弗而為上首；復有無量菩薩摩訶薩眾，俱在會集。",
    "T12n0347_001:0178c13_1": "爾時諸比丘在世尊所，多有疲睡，失容阿委不能自持。",
    "T12n0347_001:0178c15_0": "於是世尊，面門暉發如蓮花開。",
    "T12n0347_001:0178c15_1": "時諸比丘，咸悉醒悟各自嚴正，作如是念：「今佛世尊，顏容暉煥面光照朗，欲開何法眼作大饒益？」",
    "T12n0347_001:0178c17_2": "爾時賢護勝上童真，修容豐美柔和光澤色相具足，六萬商主前後圍遶，侍從轟欝聲如地震，來詣佛所。",
    "T12n0347_001:0178c20_3": "見佛世尊寂靜安隱眾德之藏，巍巍赫朗如大金樹，深心信重合掌思惟，作如是念：「眾共稱讚，佛一切智普見一切，是如來、阿羅訶、正等覺，誠實不虛。」",
    "T12n0347_001:0178c23_4": "頂禮佛足，諦視而住。",
    "T12n0347_001:0178c24_5": "佛見賢護，舉身放光流照賢護，賢護爾時便獲無畏，遶佛三匝，頂禮佛足，而白佛言：「唯願世尊，悲愍教授，我今始於佛所得淨信心，心悕妙法欲有所問，而我久處生死，溺煩惱苦亂念紛雜，於戒等業無作冥資，雖心奇重我今不知，於此愚惑疑網之中，如何超出得度生死？",
    "T12n0347_001:0179a01_6": "世尊是一切智，普見一切，佛出甚難希有逢遇，如如意珠施眾生樂；佛是大如意寶，一切眾生咸由依佛得大安樂；是大父母，眾生善本，因佛父母得見正路。",
    "T12n0347_001:0179a04_7": "唯願悲愍開曉疑闇。」",
    "T12n0347_001:0179a05_8": "佛告賢護：「汝有所疑，恣汝意問。",
    "T12n0347_001:0179a05_9": "我當為汝分別解說。」",
    "T12n0347_001:0179a06_10": "爾時賢護，蒙佛聽許，心專請問在一面住。",
    "T12n0347_001:0179a07_11": "時長老阿難，見賢護童真姿容暉澤色相具足，白佛言：「世尊！",
    "T12n0347_001:0179a08_12": "未曾有也！",
    "T12n0347_001:0179a08_13": "此賢護童真有大福德光色豐盛，諸王威相咸蔽不現。」",
    "T12n0347_001:0179a10_14": "佛告阿難：「此賢護勝上童真，福業所致，雖處人間受天勝果，安寧適樂歡娛嬉戲，暢悅恣心猶如帝釋。",
    "T12n0347_001:0179a12_15": "閻浮提中，唯除月實童真，更無比者。」",
    "T12n0347_001:0179a13_16": "阿難白佛言：「賢護童真果報資用宿植善根，唯願為說。」",
    "T12n0347_001:0179a14_17": "佛告阿難：「賢護現受樂報資用廣大，及宿勝因，汝今當聽。",
    "T12n0347_001:0179a15_18": "阿難！",
    "T12n0347_001:0179a15_19": "此賢護童真，六萬商主資產豐饒金寶盈積，恭敬受教，隨逐奉事，六萬床座敷設臥具，氈褥繒綺并倚枕等，雜色暉發妙麗莊嚴，俱羅帷幕及憍奢耶，火浣幣帛支那安輸，周匝施布眾寶彫間，相宣煥爛交錯如畫。",
    "T12n0347_001:0179a20_20": "六萬妓女被服安輸眾色間雜，金寶瓔飾鮮華&#;麗光彩耀目，其觸細軟如天迦遮，輕重隨心適稱情意，戲容笑語歌唱相娛，閑婉嚴潔柔敬事主，於他人所心絕愛欲，慚恥低首或覆頭為容，肌膚平滿柔軟細滑，手足支節踝等骨脈，咸悉不現，齒白齊密髮紺右旋，如削蠟成如工畫作，氏族華望名譽流遠，如是婦人而為侍從。",
    "T12n0347_001:0179a28_21": "又有六萬供食婦人，飯餅諸物種種異色，香味調美如天餚饍，飲具八德見令心悅，寧身適意不勞而熟，是福之食應心而至，滌淨擁穢去諸病惡。",
    "T12n0347_001:0179b02_22": "庭宇臺樓具足六萬，摩尼、真珠、琉璃諸珍羅布垂飾，眾寶間鈿行列端美，綺綵蒙懸綴以鈴鐸，隨風颻颺鏗鏘和發，地若琉璃現眾影像，雜花散布清涼快樂，遨遊栖息暢心適志。",
    "T12n0347_001:0179b06_23": "又有細腰般拏、箜篌、長笛、銅鈸、清歌，種種音聲數凡六萬，美聲調潤響亮聞遠，喧囂雜作震警方域，福業所致歡樂不絕。",
    "T12n0347_001:0179b09_24": "鴿等諸鳥飛翔遊集，異聲間和暢心悅耳，藤蔓眾花縈緣臺閣，鮮葩標秀蓊欝暉煥，鈴鐸樂器響若天宮，房廊昭晰如須彌窟神藥流照。",
    "T12n0347_001:0179b12_25": "有六萬城高牆峻峙樓櫓備設，街街布列四衢三達，美麗填溢諸方湊集，種種服飾種種言語，法制萬差殊容異狀，奇貨列肆商侶百千，交易囂喧聲震城域，園林欝茂大樹小樹，藤蔓卉藥眾花競發，清波環映間錯光鮮粲如舒錦，象馬車乘其眾百千，往還不絕充遍城邑。",
    "T12n0347_001:0179b18_26": "「阿難！",
    "T12n0347_001:0179b18_27": "六萬城中名德高人，及諸豪富并諸商主，日日稱讚賢護童真，播揚聲德，虔恭合掌禮拜修敬。",
    "T12n0347_001:0179b20_28": "嬌薩羅國波斯匿王福力富盛，比之賢護狀類貧下。",
    "T12n0347_001:0179b21_29": "月實童真，無量百千妓從侍繞，恭敬奉事愛悅歡戲眾樂所依，雖天帝釋百千萬倍不及月實。",
    "T12n0347_001:0179b23_30": "賢護童真，容色豐美富有自在安寧適樂，亦百千萬倍不及月實；斯皆宿福所感非力致也。",
    "T12n0347_001:0179b25_31": "「阿難！",
    "T12n0347_001:0179b26_32": "賢護童真又有如意寶輅，天寶彫嚴光暉赫爛，天金金剛光玉日受，種種諸寶鈿廁間錯，麗若觀星，運速如風如金翅飛，乘此寶輅，寶洲等所應念而至，身不疲勞戲樂而返。」",
    "T12n0347_001:0179b29_33": "是時阿難，頂禮佛足而白佛言：「賢護童真種何善根，修何福業，資產廣大，受大樂報，宮室妙麗，寶輅奇特？」",
    "T12n0347_001:0179c03_34": "佛告阿難：「賢護童真由先於佛法中修植福業，故今獲此廣大樂報。",
    "T12n0347_001:0179c04_35": "過去有佛名曰樂光如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T12n0347_001:0179c06_36": "賢護爾時於彼佛法之中出家作比丘，名曰法髻，多虧戒行，然善講說修多羅、阿毘達摩、毘奈耶等，三藏深教咸悉明達，常為眾生宣暢敷演，法施不絕美音深重，正直高亮剖析明辯，聽者歡喜，聞所說法，思惟修行，脫惡趣者其數無量。",
    "T12n0347_001:0179c12_37": "「阿難！",
    "T12n0347_001:0179c12_38": "法髻比丘以法施功德，於九十劫受天人報。",
    "T12n0347_001:0179c13_39": "又見清淨持戒比丘身羸瘦瘠，恒施飲食及屣履等，殷重誠徹淨心布施，故今獲此大富樂報，勝妙宮室，奇特寶輅。",
    "T12n0347_001:0179c16_0": "又遇迦葉如來示教指誨而告之曰：『汝於未來釋迦牟尼佛所，當得授記。』",
    "T12n0347_001:0179c17_1": "故今見我，我為說法而成熟之。」",
    "T12n0347_001:0179c18_2": "阿難白佛言：「世尊！",
    "T12n0347_001:0179c18_3": "賢護勝上童真，如是財富金寶盈積豪盛自在，謙柔卑下，無憍慠心，甚為奇特。」",
    "T12n0347_001:0179c20_4": "佛言阿難：「大智不於財寶欲樂而生矜慠，賢護久修善行，善法所資，常食福果。」",
    "T12n0347_001:0179c22_5": "賢護蒙佛、阿難共稱歎已，恭敬合掌頂禮佛足，白佛言：「世尊！",
    "T12n0347_001:0179c23_6": "憐愍攝護一切眾生，欲少請問，願垂聽許。」",
    "T12n0347_001:0179c24_7": "佛告賢護：「我先聽汝，汝有所疑，今恣汝問，我當為汝分別解說。」",
    "T12n0347_001:0179c26_8": "賢護白佛言：「世尊！",
    "T12n0347_001:0179c26_9": "眾生雖知有識，如寶閉在篋中，不顯不知。",
    "T12n0347_001:0179c27_10": "世尊！",
    "T12n0347_001:0179c27_11": "不知此識作何形狀？",
    "T12n0347_001:0179c28_12": "何故名識？",
    "T12n0347_001:0179c28_13": "眾生死時手足亂動，眼色變異制不自由，諸根喪滅，諸大乖離，識遷於身，去至何所？",
    "T12n0347_001:0180a01_14": "自性如何？",
    "T12n0347_001:0180a01_15": "作何色相？",
    "T12n0347_001:0180a01_16": "云何捨離此身更受餘身？",
    "T12n0347_001:0180a02_17": "云何身分棄之於此，而牽諸入獲當來報，受種種身差別不同？",
    "T12n0347_001:0180a03_18": "世尊！",
    "T12n0347_001:0180a03_19": "云何眾生身謝滅已，更生諸入？",
    "T12n0347_001:0180a04_20": "云何今生積聚福業，來生得之？",
    "T12n0347_001:0180a05_21": "今身為福，當來身食？",
    "T12n0347_001:0180a05_22": "云何識能滋長於身？",
    "T12n0347_001:0180a06_23": "云何識入，隨身轉變？」",
    "T12n0347_001:0180a06_24": "佛言：「善哉，善哉！",
    "T12n0347_001:0180a07_0": "賢護！",
    "T12n0347_001:0180a07_1": "善哉！",
    "T12n0347_001:0180a07_2": "善問！",
    "T12n0347_001:0180a07_3": "諦聽！",
    "T12n0347_001:0180a07_4": "諦聽！",
    "T12n0347_001:0180a07_5": "善思念之！",
    "T12n0347_001:0180a07_6": "當為汝說。」",
    "T12n0347_001:0180a08_7": "賢護白佛言：「世尊！",
    "T12n0347_001:0180a08_8": "唯然奉教！」",
    "T12n0347_001:0180a08_9": "佛告賢護：「識之運轉，遷滅往來，猶如風大，無色、無形、不可顯現，而能發動萬物，示眾殊狀，或搖振林木，摧折破裂，出大音聲，或為冷為熱觸眾生身，作苦作樂，風無手足面目形容，亦無黑白黃赤諸色。",
    "T12n0347_001:0180a13_10": "賢護！",
    "T12n0347_001:0180a13_11": "識界亦爾，無色、無形、無光明顯現，以因緣故，顯示種種功用殊異。",
    "T12n0347_001:0180a14_12": "當知受覺法界亦復如是，無色、無形，以因緣故顯發功用。",
    "T12n0347_001:0180a16_13": "賢護！",
    "T12n0347_001:0180a16_14": "眾生死此，受覺法界識界皆捨離身，識運受覺法界受餘身者，譬如風大吹眾妙花，花住於此香流至遠，風體不取妙花之香，香體、風體及與身根俱無形色，而非風力香不遠至。",
    "T12n0347_001:0180a20_15": "「賢護！",
    "T12n0347_001:0180a20_16": "眾生身死，識持受覺法界以至他生，因父母緣而識託之，受覺法界皆隨於識，亦復如是。",
    "T12n0347_001:0180a22_17": "如從花勝力而鼻有嗅，從嗅勝力而得香境；又如從風身勝力得風色觸，因風力香得至遠。",
    "T12n0347_001:0180a24_18": "如是從識有受，從受有覺，從覺有法，遂能了知善與不善。",
    "T12n0347_001:0180a25_19": "「賢護！",
    "T12n0347_001:0180a25_20": "又如畫工料理壁板，諸所畫處如法端潔，隨意所為圖繪眾像，則工之識智俱無形色，而為種種奇容異狀。",
    "T12n0347_001:0180a28_21": "如是識智無形而生六色，謂因眼見色，眼識無形；因耳聞聲，聲無形色；因鼻知香，香無形色；因舌知味，味無形色；因身知觸，觸無形色；法入諸境，皆悉無形。",
    "T12n0347_001:0180b02_22": "識無形色，亦復如是。",
    "T12n0347_001:0180b04_0": "「賢護！",
    "T12n0347_001:0180b04_1": "識棄此身受他生者，眾生死時識為業障所纏，報盡命終猶如滅定阿羅漢識，如阿羅漢入滅盡定，其阿羅漢識從身滅轉。",
    "T12n0347_001:0180b06_2": "如是死者之識棄身及界，乘於念力而作是，知彼如是：我某乙。",
    "T12n0347_001:0180b08_3": "生平所作事業，臨終咸現憶念明了，身之與心二受逼切。",
    "T12n0347_001:0180b09_4": "「賢護！",
    "T12n0347_001:0180b09_5": "識是何義？",
    "T12n0347_001:0180b10_0": "識名為種？",
    "T12n0347_001:0180b10_1": "能生眾類雜報身牙，知覺想念同苞於識，知苦知樂，知惡知善及善惡境，故名為識。",
    "T12n0347_001:0180b12_2": "如汝所問：『云何識離此身而受餘報？』",
    "T12n0347_001:0180b12_3": "賢護！",
    "T12n0347_001:0180b13_4": "識之遷身，如面之像現之於鏡，如印之文顯之於泥；譬如日出光之所及眾闇咸除，日沒光謝，闇便如故，闇無形質，非常無常，能得其處；識亦如是，無質無形，因受想顯。",
    "T12n0347_001:0180b16_5": "識在於身，如闇之體，視不可見，不可執持，如母懷子，不能自知是男是女，黑白黃色，根具不具，手足耳目，類與不類，飲食熱刺，其子便動覺知苦痛，眾生來去屈伸視瞬，語笑談說擔運負重，作諸事業，識相具顯，而不能知識之所在，止於身中不知其狀。",
    "T12n0347_001:0180b22_6": "「賢護！",
    "T12n0347_001:0180b22_7": "識之自性遍入諸處，不為諸處之所染污，六根、六境、五煩惱陰，識遍止之，不為其染，由此而顯識之事用。",
    "T12n0347_001:0180b24_8": "「賢護！",
    "T12n0347_001:0180b25_9": "如木機關繫執一所作種種業，或行走騰躍或跳擲戲舞。",
    "T12n0347_001:0180b26_10": "於意云何？",
    "T12n0347_001:0180b26_11": "機關所作是誰之力？」",
    "T12n0347_001:0180b27_0": "賢護白佛言：「智慧狹淺，非能決了。」",
    "T12n0347_001:0180b27_1": "佛告賢護：「當知皆是作業之力，作業無形，但智運耳！",
    "T12n0347_001:0180b29_0": "如是身之機關，以識之力作諸事業，仙通、乾闥婆、龍神、人、天、阿修羅等，種種趣業咸悉依之，識能生身，如工作機關，識無形質普持法界智力具足，乃至能知宿命之事。",
    "T12n0347_001:0180c03_1": "譬如日光，惡業眾生及諸不淨死屍臭穢，無偏等照，不為諸惡之所污染；識亦如是，雖處猪狗食不淨類諸惡趣身，而不為彼之所染污。",
    "T12n0347_001:0180c06_2": "「賢護！",
    "T12n0347_001:0180c06_3": "識捨此身，隨善惡業遷受餘報。",
    "T12n0347_001:0180c07_4": "譬如風大出深山邃谷，入於薝蔔眾香之林，其風便香，經於糞穢死屍臭惡穢污之所，其風便臭，若風香臭俱至，風則香臭並兼，盛者先顯，風無形質香臭無形，然風持香臭遷之於遠；識棄此身，持善惡業遷受餘報，亦復如是，猶彼風大持物香臭致於他所。",
    "T12n0347_001:0180c13_5": "又如人夢，見眾色像種種事業，而不自知安眠而臥，福德之人命盡識遷，亦復如是安隱不覺，如夢遷化無所恐懼，識之遷出不由喉口及諸竅穴，莫測所從莫知徑戶。」",
    "T12n0347_001:0180c17_6": "爾時賢護勝上童真頂禮佛足，白佛言：「世尊！",
    "T12n0347_001:0180c18_7": "鷄鵝等子其卵未熟，周匝細密識從何入？",
    "T12n0347_001:0180c19_8": "子死卵中，卵殼不破，無隙無竅，識從何出？」",
    "T12n0347_001:0180c20_9": "佛言：「賢護！",
    "T12n0347_001:0180c20_10": "譬如烏麻薝蔔花熏，其油香美名薝蔔油，與凡麻油好惡殊隔，油先無香以花熏種，油遂成香，香不破麻而入，亦不破麻而出，復無形質留止油內，但以因緣力故，香遷油內，油成香澤；鷄鵝子識入出於卵，亦復如是。",
    "T12n0347_001:0180c25_11": "如薝蔔香遷於油內，識之遷運，如日流光，如摩尼照，如木生火。",
    "T12n0347_001:0180c26_12": "又如種子，種之於地，體化地中，芽苗莖葉備顯於外，生白不白赤等雜色種種之花，種種力味成熟，所為種種差別，同一大地等資四大，各隨其種所生便異，如是一識法界，生於一切生死之身，或黑或白或黃赤等，淳和瞋暴種種殊品。",
    "T12n0347_001:0181a03_0": "「賢護！",
    "T12n0347_001:0181a03_1": "識無手足，無支節言語，由法界中念力強大，眾生死時識棄此身，識與念力為來生種，即離於識不得法界，離於法界亦不得識。",
    "T12n0347_001:0181a06_0": "識與風大微妙念界、受界、法界和合而遷。」",
    "T12n0347_001:0181a06_1": "賢護白佛言：「若如是者，云何世尊，說識無色？」",
    "T12n0347_001:0181a07_2": "佛言：「賢護！",
    "T12n0347_001:0181a08_3": "色有二種：一、內，二、外。",
    "T12n0347_001:0181a08_4": "內謂眼識，眼則為外。",
    "T12n0347_001:0181a09_5": "如是耳識為內，耳則為外；鼻識為內，鼻則為外；舌識為內，舌則為外；身識為內，身則為外。",
    "T12n0347_001:0181a11_6": "「賢護！",
    "T12n0347_001:0181a11_7": "如生盲人夢見美色，手足面目形容姝麗，便於夢中生大愛悅，及睡覺已，冥無所見，夜盡晝明，人眾聚會，盲者遂說夢中樂事，我見麗人姿容殊絕，園觀華茂，人眾百千，嚴飾嬉戲，肌膚光澤，肩髆緊滿，臂長而圓猶如象鼻，我於夢中獲大快樂，適心喜歎。",
    "T12n0347_001:0181a16_8": "賢護！",
    "T12n0347_001:0181a17_9": "此生盲人未曾見物，云何夢中而能見色？」",
    "T12n0347_001:0181a18_10": "賢護白佛言：「唯願開示。」",
    "T12n0347_001:0181a18_11": "佛告賢護：「夢中見者名內眼所，是慧分別，非肉眼見，其內眼所，以念力故，盲者夢中須臾而現。",
    "T12n0347_001:0181a20_12": "復以念力覺而憶之；識之內色亦復如是。",
    "T12n0347_001:0181a22_0": "「復次，賢護！",
    "T12n0347_001:0181a22_1": "身死識遷，猶如種子棄在地中，四大攝持，苗莖枝葉漸次遷化，識為念受善不善等四法攝持，棄身遷化亦復如是。」",
    "T12n0347_001:0181a24_2": "賢護白佛言：「世尊！",
    "T12n0347_001:0181a25_3": "云何善不善法攝持於識？」",
    "T12n0347_001:0181a25_4": "佛言賢護：「譬如妙頗梨寶，隨所處物若黑若白，寶色隨物成白成黑，善不善法攝持於識亦復如是，隨所攝持成善不善，遷化受報。」",
    "T12n0347_001:0181a28_5": "賢護復白佛言：「此身云何稟受於識？」",
    "T12n0347_001:0181a29_6": "佛言賢護：「此識無積無聚亦無生長，譬如牙生，非種不變而生，亦非種壞而生，然牙生時種則變毀。",
    "T12n0347_001:0181b02_7": "賢護！",
    "T12n0347_001:0181b02_8": "於意云何？",
    "T12n0347_001:0181b03_9": "其牙所在，止於何處？",
    "T12n0347_001:0181b03_10": "子耶？",
    "T12n0347_001:0181b03_11": "枝耶？",
    "T12n0347_001:0181b03_12": "莖柯葉耶？",
    "T12n0347_001:0181b04_13": "止樹頭耶？」",
    "T12n0347_001:0181b04_14": "賢護白佛言：「不也！",
    "T12n0347_001:0181b04_15": "世尊！",
    "T12n0347_001:0181b04_16": "牙無所止。」",
    "T12n0347_001:0181b05_17": "「如是，賢護！",
    "T12n0347_001:0181b05_18": "識之在身止無處所，非眼非耳鼻舌身等，種生牙時，如識微覺，乃至花結合時，如識有受，含開花發時至結果，如識有身，識之生身遍身支體，求識所止莫得其所。",
    "T12n0347_001:0181b09_0": "若除於識身則不生，如樹果熟，堪為將來樹之種子，非不熟者，如是報熟身死，識種便現，因識有受，因受有愛，繫著於愛便生於念，識攝取念隨善惡業，與風大并知念父母，因緣合對，識便託之，如人面影現之於鏡，非淨非明面像不現，鏡明面對影像乃現，鏡中之像無受無念，而隨人身屈伸俯仰，開口談謔，行來進止，種種運動。",
    "T12n0347_001:0181b16_1": "賢護！",
    "T12n0347_001:0181b16_2": "影像現誰之力也？」",
    "T12n0347_001:0181b17_0": "賢護白佛言：「是人之力，由有面故而有面影，影像之色如面之色，根具不具咸悉如面。」",
    "T12n0347_001:0181b18_1": "佛言：「面為影因，鏡為影緣，因緣和合故有影現。",
    "T12n0347_001:0181b20_0": "由識因故，有受想行及諸心所，父母為緣，因緣和合而有身現。",
    "T12n0347_001:0181b21_1": "如彼身鏡，鏡中之影身去影滅，身持影像，或別現於水等之中；識棄此身，持善惡業遷受餘報，亦復如是。",
    "T12n0347_001:0181b23_2": "又如尼瞿陀烏曇婆等，種子雖小能生大樹，樹復生子，子棄故樹，更生新樹，故樹經久，質力衰微，味液銷竭乾枯腐朽。",
    "T12n0347_001:0181b26_3": "如是諸小生類，其識棄身乘己之業，或受種種諸類大身。",
    "T12n0347_001:0181b27_4": "又如大麥、小麥、烏麻、菉豆及摩沙等，種種子實皆以種故，牙莖花實生長成熟；如是由有識故，隨遷生類即便有覺，由覺有受，持善惡業受種種身。",
    "T12n0347_001:0181c02_0": "又如蜂止花愛樂戀著，唼吮花味以自資養，蜂棄此花更處餘花，或棄香入臭，或棄臭入香，隨其所在莫不自愛戀結貪著；識亦如是，以福業故獲諸天身受勝樂果，或棄天身，以惡業故獲地獄報受眾苦果，輪迴遷轉為種種身，識如欝金紅藍芬陀利等，其子皆白，破其子中不見牙花不見異色，種之於地以水潤液，便有牙等，順時滋長花果敷榮，或赤或白種種之色，色與牙等不在子中，然離於子皆不得生。",
    "T12n0347_001:0181c11_1": "識棄身已，肉身容貌諸根諸入，識中不見因緣和合，識以妙視妙聞、聲觸味法及以念入，知已所造善惡等業以取身報，如蠶作繭，自作自纏，於中遷化；識亦如是，識自生身還自纏裹，自棄捨身更受餘報，由有種故有色香味，識棄捨身隨其所遷，諸根境界受及法界，皆悉隨之。",
    "T12n0347_001:0181c17_2": "如如意珠，隨其所在樂具皆隨，如日所在光明皆隨；識亦如是，隨其所遷，受覺與想及法界等皆悉隨之。",
    "T12n0347_001:0181c19_3": "識棄捨身攝一切性，色因為身，無骨肉身，有諸根故，有受妙念知取善惡，如棗、石榴、菴羅、菴勒、鼻螺、渴竪、劫必他等種種之果，或辛或苦或酸或甜或醎或澁，味力各別，消熟所資，其功不一，及果壞已，味力隨種遷化而生。",
    "T12n0347_001:0181c24_4": "如是識種隨其所遷，受念善惡咸悉隨之，知棄此身受餘報身，故名為識；知善惡業知業隨我，知我持業遷化受報，故名為識；身之所為咸悉知之，故名為識。",
    "T12n0347_001:0181c28_5": "譬如風大，無形可取，無質可持，以因緣故作諸事業，表有風大，持冷持熱，運香運臭搖振林木，或鼓扇摧擊；如是識無形質，非視聽所取，以因緣故識相具顯，由識持身，身知苦樂，光色充盛行來進止，言笑歡憂事業昭著，當知有識。」",
    "T12n0347_001:0182a04_6": "(右大唐永隆元年三藏地婆訶羅於東太原寺譯，出《大周錄》)。",
    "T12n0347_001:0182a06_0": "大乘顯識經卷上"
}