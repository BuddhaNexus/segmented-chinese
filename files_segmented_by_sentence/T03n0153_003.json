{
    "T03n0153_003:0064c21_0": "菩薩本緣經卷下",
    "T03n0153_003:0064c23_0": "僧伽斯那撰",
    "T03n0153_003:0064c24_0": "吳月支優婆塞支謙字恭明譯",
    "T03n0153_003:0064c25_0": "◎兔品第六",
    "T03n0153_003:0064c26_0": "　菩薩摩訶薩，　　若墮於畜生，　所行諸善法，　　外道不能及。",
    "T03n0153_003:0064c28_0": "如我曾聞：菩薩往昔，曾為兔身，以其先世餘業因緣，雖受兔身，善於人語，言常至誠無有虛誑；智慧成就遠離瞋恚，於人天中最為第一；慈悲熏心，調和軟善，悉能消滅諸魔因緣；言行相副，真實無諂，殺害之心永無復有；安住不動，如須彌山，與無量兔而為上首，常為諸兔，而說是言：「汝等不知墮惡道耶！",
    "T03n0153_003:0065a06_1": "是身可患。",
    "T03n0153_003:0065a06_2": "夫惡道者，地獄、畜生、餓鬼、阿修羅，如是等名為惡道，汝等今當至心諦聽，墮惡道因緣，所謂十惡。",
    "T03n0153_003:0065a08_3": "「我於往昔，曾聞諸仙分別開示，心亦思惟，今當為汝略解說之。",
    "T03n0153_003:0065a10_4": "四法根本多諸過患，所謂貪欲、瞋恚、愚癡、憍慢。",
    "T03n0153_003:0065a11_5": "因貪欲心行十惡者，墮於餓鬼；因瞋恚心行十惡者，墮於畜生；因愚癡心行十惡者，墮於地獄；因憍慢心行十惡者，墮阿修羅，因此四法所往之處，常受苦惱。",
    "T03n0153_003:0065a14_6": "「汝等當觀地獄中有猛火熾然、利刀[利禾+皮]剝，常為狗犬之所噉食，鐵[口*(隹/乃)]諸烏挑啄其目，灰河壞身猶如微塵，復為諸椎之所打碎，利斧刀劍截其手足，寒冷惡風吹襞其身。",
    "T03n0153_003:0065a18_7": "二山相拍身處其中。",
    "T03n0153_003:0065a19_8": "汝等當知，設我盡壽至百千世，解說如是地獄眾生不能得盡，如是地獄有種種苦。",
    "T03n0153_003:0065a20_9": "「汝今復當聽餓鬼中種種諸苦，所謂飢渴所逼，身體乾枯，於無量歲初，不曾聞漿水之名。",
    "T03n0153_003:0065a22_10": "乃至穢糞，求不能得，頭髮長利，纏繞其身，故令身中支節火然，遙望見水至則火坑，飢渴所逼往趣糞穢，復有惡鬼神持刀杖固遮，今說此事，倍令我心驚畏怖懼。",
    "T03n0153_003:0065a26_11": "「阿修羅者，雖受五欲與天無別，憍慢自高無謙下心，遠善知識不信三寶，亦復不為善友所護，於世間中起顛倒想，雖見諸佛心無敬信，於上諸天常生惡心，繫念伺求諸天過失。",
    "T03n0153_003:0065b01_12": "汝等當知憍慢之結，多諸過咎無所利益。",
    "T03n0153_003:0065b02_13": "所以眾生不成道果，無不由此憍慢熾盛，自是非彼譏刺呵責，世間眾生以憍慢故，增長邪見，邪見因緣誹謗三寶。",
    "T03n0153_003:0065b05_14": "謗三寶故受阿修羅，阿修羅中所受眾苦，若為故欲盡說不可得盡。",
    "T03n0153_003:0065b06_15": "「以愚癡因緣墮畜生中多受眾苦，受種種形、食種種食、種種語言行住不同。",
    "T03n0153_003:0065b08_16": "無足、二足、四足、多足水陸空行，牛、羊、駝、驢、猪、豚、雞、狗、飛鳥、走獸，如是等輩，常為愚癡之所覆蔽。",
    "T03n0153_003:0065b10_17": "常處盲冥無有智慧，各各相於起殺害想，互相怖畏猶如怨賊，常為獵師屠膾所殺，復為師子、虎狼、犲犬無量惡獸之所爴食。",
    "T03n0153_003:0065b13_18": "常墮坑、坎、罥、索羅網，生則負重，死則[利禾+皮]剝，駕犁挽車鐵鉤鉤斲，羈靽拘執。",
    "T03n0153_003:0065b15_19": "常苦飢渴，口乾舌燥，雖有所須口不能宣。",
    "T03n0153_003:0065b16_20": "稚小孤迸，遠離父母，水草無量，常不充足，畜生惡報，世間現見，是故我今略為汝等而解說之。",
    "T03n0153_003:0065b18_21": "「如我先業惡因緣故，受是兔身，唯食水草恒多怖畏，是故汝等應修善法，善法因緣生天人中，雖人道中有諸苦惱劇於諸天，猶當發願，願生人中。",
    "T03n0153_003:0065b21_22": "譬如官法為犯罪者造作土窖，凡有三重：重罪之人置在最下；中罪之人置之中間；罪極輕者置于上重。",
    "T03n0153_003:0065b24_23": "行惡業者，亦復如是，極重惡者墮于地獄，中品惡者受畜生身，最下品者生餓鬼中。",
    "T03n0153_003:0065b26_24": "遠離如是三品惡已，得生人中，生人中已，行善不善；行上善者，入於涅槃如己舍宅。」",
    "T03n0153_003:0065b28_25": "是時，兔王常為諸兔宣說如是善妙之言。",
    "T03n0153_003:0065b29_26": "爾時，有一婆羅門種，厭世出家修學仙法，不惱眾生離欲去愛；和顏而言身無麤穬，飲水食果及諸根藥；少欲知足修寂靜行，長養髮爪為梵行相。",
    "T03n0153_003:0065c03_27": "是時，仙人忽於一時遙聞兔王為兔說法，聞已心悔，而作是言：「我今雖得生於人中，愚癡無智不如是兔，生在兔中曉了善法。",
    "T03n0153_003:0065c06_28": "譬如日光障蔽月光，我亦如是。",
    "T03n0153_003:0065c07_29": "雖生人中為彼畜生之所障蔽，彼雖畜生或是正法之將、或是梵王大自在天，我今聞彼所說之法，心調柔和，譬如人熱入清冷水。",
    "T03n0153_003:0065c10_30": "怪哉師子！",
    "T03n0153_003:0065c10_31": "多行惡業，受是獸身，云何復當殺如是兔？",
    "T03n0153_003:0065c11_32": "如是兔者，乃是純善，形雖如是乃能修行仙聖之法，雖生畜生，而能宣說善惡之相。",
    "T03n0153_003:0065c13_33": "我從本來無可諮稟尊敬之處，今得遇之甚善無量。」",
    "T03n0153_003:0065c14_34": "是時仙人，即起合掌，往至兔所。",
    "T03n0153_003:0065c15_35": "至兔所，已却坐一面，合掌向兔，而作是言：「汝是正法之身，將不受兔身，所有必定純善之法，唯願為我具足說之。",
    "T03n0153_003:0065c17_36": "我所修學長養鬚髮、草衣、食果今實厭之，譬如鑽氷求酥是實難得，我亦如是。",
    "T03n0153_003:0065c19_37": "終身長髮、草衣、食果，雖修苦行正法難得。",
    "T03n0153_003:0065c20_38": "我今雖得生於人中，受人形體，遠善知識，修行惡法，如七葉華正可遠瞻不中親近，我亦如是。",
    "T03n0153_003:0065c22_39": "修行惡法，有智之人，視之遠去終不親近，汝真梵王假受兔身。」",
    "T03n0153_003:0065c24_40": "兔時答言：「大婆羅門！",
    "T03n0153_003:0065c24_41": "若我所言悅可汝心甚不愛也。",
    "T03n0153_003:0065c25_42": "所以者何？",
    "T03n0153_003:0065c25_43": "我久已離慳悋之結。",
    "T03n0153_003:0065c26_44": "往昔發心，便當涅槃，但為眾生故，久住生死。」",
    "T03n0153_003:0065c27_45": "時，婆羅門聞是語已，心生歡喜：「汝是大士，能為眾生久處是中。」",
    "T03n0153_003:0065c28_46": "即便隨逐經歷多年，飲水噉果與兔無別。",
    "T03n0153_003:0065c29_47": "是時，世人多行惡法，以是因緣，令天炎旱，草木華果枯乾不出，海池井泉諸水燋涸，其地所有林木蓬茹蒿草，土地人民收拾去盡。",
    "T03n0153_003:0066a03_48": "時，婆羅門飢窮困苦，和顏向兔而作是言：「我今欲去，願不見責。」",
    "T03n0153_003:0066a05_49": "兔聞是已，即生念言：「今此大仙不樂此處，故欲相捨。」",
    "T03n0153_003:0066a06_50": "即前問言：「此處何過，有何相犯？",
    "T03n0153_003:0066a07_0": "大仙當觀身服如是蒭草之衣，令心愁惱非所宜也，如婆羅門入婬女舍，甚非家法也。」",
    "T03n0153_003:0066a08_1": "婆羅門言：「汝之所說實入我心，是處清淨實無過患，諸兔自修亦不相犯。",
    "T03n0153_003:0066a10_2": "但我薄祐困乏飲食，是故俛仰欲相捨去。",
    "T03n0153_003:0066a11_3": "汝今當觀一切眾生，無不因食以活此身，汝之所說善妙法要，今雖遠離，要當終身佩之心府不令忘失。",
    "T03n0153_003:0066a13_4": "汝復當知我心無慈，為穢食故，而相捨離。」",
    "T03n0153_003:0066a14_5": "時兔答言：「汝所為者，蓋是小事，云何乃欲相捨離去？」",
    "T03n0153_003:0066a16_6": "婆羅門言：「我空飲水，已經多日，恐命不全，是故置宜欲相捨離。」",
    "T03n0153_003:0066a17_7": "兔聞是已，念言：「善哉！",
    "T03n0153_003:0066a18_8": "是婆羅門，乃能為法飲水多日。」",
    "T03n0153_003:0066a18_9": "即便說言：「汝若去者，我則更無如是福田，唯願仁者明受我請。",
    "T03n0153_003:0066a20_10": "雖知菩薩，於福田中心無分別，然施極苦飢渴眾生其福最大；雖知二目是常所護，然當先救苦痛之處。",
    "T03n0153_003:0066a22_11": "汝今是我親善知識，是我所尊有大功德，是故我今欲設微供。",
    "T03n0153_003:0066a24_12": "汝今當知，人有四種，施亦有四：所謂下者、下中下者、智者、智中智者。",
    "T03n0153_003:0066a25_13": "云何下者？",
    "T03n0153_003:0066a26_14": "施時發心求於諸有；下中下者：以畏怖故行於布施；智者：有恭敬心而行布施；智中智者：有大悲心而行布施。",
    "T03n0153_003:0066a28_15": "我今於是四施之中趣行一施，唯願明旦必受我請。」",
    "T03n0153_003:0066a29_16": "時，婆羅門即作是念：「此兔今日為何所見？",
    "T03n0153_003:0066b01_17": "見死鹿耶？",
    "T03n0153_003:0066b02_0": "或死兔乎？」",
    "T03n0153_003:0066b02_1": "心即歡喜然火誦呪。",
    "T03n0153_003:0066b02_2": "是兔其夜多集乾薪，告諸兔言：「汝等當知，是婆羅門，今欲捨我遠去他家，我甚愁惱身體戰慄。",
    "T03n0153_003:0066b04_3": "世法如是無常別離，虛誑不實猶如幻化，合會有離猶如秋雨，有為之法有如是等無量過患，諸行如夢熱時之炎，眾生命盡無可還者。",
    "T03n0153_003:0066b08_0": "汝等今者，知世法如是而不能離，是故汝等要當精勤壞三有乎！」",
    "T03n0153_003:0066b09_1": "爾時，兔王竟夜不眠，為諸兔眾說法如是。",
    "T03n0153_003:0066b10_2": "夜既終已，清旦地了於薪聚邊即便吹火，火然之後，語婆羅門言：「我昨請汝欲設微供，今已具辦，願必食之。",
    "T03n0153_003:0066b12_3": "何以故？",
    "T03n0153_003:0066b13_4": "智人集財欲以布施，受者憐愍要必受用；若有凡人多畜財寶以施於人，此不為難。",
    "T03n0153_003:0066b15_0": "我今貧窮施乃為難，唯願哀矜必定受之；我今深心清淨啟請，唯願仁者必受不疑。」",
    "T03n0153_003:0066b16_1": "說是語已，復自慰喻：「我今為他受安樂故，自捨己身，無所貪惜大如毫釐。",
    "T03n0153_003:0066b18_2": "如是福報，願諸眾生證無上智。」",
    "T03n0153_003:0066b19_3": "自慰喻已，投身火坑。",
    "T03n0153_003:0066b19_4": "時，婆羅門見是事已，心驚毛竪，即於火上而挽出之。",
    "T03n0153_003:0066b20_5": "無常之命，即便斷滅，諦觀心悶抱置膝上，對之嗚唼並作是言：「愛法之士、慈愍大仙、調御船師！",
    "T03n0153_003:0066b23_0": "為利眾生，捨身壽命，今何所至？",
    "T03n0153_003:0066b23_1": "我今敬禮為歸依主。",
    "T03n0153_003:0066b24_2": "我處此山長髮重擔，雖經多年無所利益；我願從今常相頂戴，願汝功德具足成就；令我來世常為弟子。」",
    "T03n0153_003:0066b26_3": "說是語已，還持兔身，置之於地，頭面作禮，復還抱捉猶如赤子，即共死兔俱投火坑。",
    "T03n0153_003:0066b28_4": "爾時，釋天知是事已，大設供養收骨起塔。",
    "T03n0153_003:0066b29_5": "菩薩摩訶薩，修行如是尸波羅蜜，不誑於世。",
    "T03n0153_003:0066c01_6": "◎◎菩薩本緣經鹿品第七　菩薩摩訶薩，　　行大波羅蜜，　乃至上怨中，　　終不生惡心。",
    "T03n0153_003:0066c05_0": "我昔曾聞：菩薩往世墮在畜生，而為鹿身；兩脇金色脊似琉璃，餘身雜廁種別難名。",
    "T03n0153_003:0066c07_0": "蹄如車璩，角如金精，其身莊嚴如七寶藏。",
    "T03n0153_003:0066c08_0": "常行利益一切眾生，所有善法具足成就；身色光炎如日初出，諸天敬重為立名字號——金色鹿。",
    "T03n0153_003:0066c10_1": "為無量鹿而作將導，而是鹿王多行慈悲，精進智慧具足無減，有大勇猛，善知人語，為調眾生示受鹿身。",
    "T03n0153_003:0066c12_2": "爾時，鹿王遊於雪山，其山多有叢林、華果、流泉、浴池，若諸禽獸共相憎惡，生賊害心，以是菩薩威德力故，悉滅無餘。",
    "T03n0153_003:0066c15_3": "在空寂處常教諸鹿，遠離諸惡修行善法，告諸鹿言：「汝等當聽！",
    "T03n0153_003:0066c16_4": "諸行之中，當觀小惡猶如毒食，如是小惡，不當受之。",
    "T03n0153_003:0066c18_0": "當觀小善，為親友想，常應親近，精勤受持。",
    "T03n0153_003:0066c19_0": "汝等諸鹿以身、口、意行諸惡故，墮畜生中不能修行所有善法，愚癡覆故受是畜身，經無量世難得解脫生死之中。",
    "T03n0153_003:0066c21_1": "欲受樂者，要因正法而為根本，夫正法者，能護眾生不墮惡趣。",
    "T03n0153_003:0066c23_0": "為度煩惱苦海之人而作橋梁，如人處嶮要因机杖，亦如執炬覩見諸器。",
    "T03n0153_003:0066c24_1": "行正法者亦復如是，夫正法者最可親近不可破壞，能示眾生無上大道。",
    "T03n0153_003:0066c26_2": "是能為受樂者，聞是法已能令喜心，心心不斷行是法者心無所畏，是法能除一切諸惡。",
    "T03n0153_003:0066c28_3": "譬如良藥療治眾病，以是因緣常應憶念不令忘失，若忘失者此生空過，一切世間皆悉虛誑。",
    "T03n0153_003:0067a01_4": "唯有布施、忍辱、慚愧、智慧之法乃是真實，若能修行如是等法，是則名為具足正法。」",
    "T03n0153_003:0067a03_5": "為諸鳥獸常說是法，令諸聽者心離婬欲。",
    "T03n0153_003:0067a04_6": "當是時也，猶如賢聖遠離諸惡不加侵害。",
    "T03n0153_003:0067a05_7": "復於後時，與諸群鹿遊止一河，其水廣大深無涯底，暴漲急疾多所漂沒，壞諸山岸吹拔大樹，一切鳥獸無敢近者。",
    "T03n0153_003:0067a07_8": "時有一人為水所漂，恐怖惶懅莫知所至，身力轉微餘命無幾，舉聲大喚：「天神、地祇，誰有慈悲能見救濟？",
    "T03n0153_003:0067a10_9": "苦哉！",
    "T03n0153_003:0067a10_10": "我今與室家別，今日困悴，誰可歸依？",
    "T03n0153_003:0067a11_11": "我昔曾聞，世有一鹿，修學仙法有大慈悲，唯是當能深見濟拔。」",
    "T03n0153_003:0067a12_12": "是時，鹿王在群鹿前聞如是聲，即便驚視誰受苦厄，發如是言：「我聞是已，其心苦惱，如彼受苦等無差別。」",
    "T03n0153_003:0067a15_13": "尋告諸鹿：「汝當隨意各自散去，吾欲觀覓平整之處，自恣飲水以充渴乏。」",
    "T03n0153_003:0067a16_14": "諸鹿聞已，尋即四散。",
    "T03n0153_003:0067a17_15": "鹿王即便尋聲求之，見有一人為水所漂，復為木石之所橖觸多受苦惱。",
    "T03n0153_003:0067a19_0": "鹿王見已，即作是念：「水急駛疾，假使大魚亦不能度，我今身小力亦微末，竟知當能度是人不？",
    "T03n0153_003:0067a21_1": "寧令我身與彼俱死，實不忍見彼獨受苦。」",
    "T03n0153_003:0067a22_2": "復作是念：「若使是人在於陸地為象所困，可得為作方便救護，今在此水漂疾急速，我當云何而得救拔？",
    "T03n0153_003:0067a24_3": "我設入水不能濟者，一切聞知當見嗤笑，自知不能何故入水？",
    "T03n0153_003:0067a26_4": "我今雖有慈悲之心，身力微末恐不能辦。",
    "T03n0153_003:0067a27_5": "我今要當倍加精進以不休息而往救之。」",
    "T03n0153_003:0067a28_0": "即作是言：「汝今不應生怖畏心，我今入水猶如草木，假使身滅要當相救。」",
    "T03n0153_003:0067a29_1": "是時，鹿王踊身投河至彼人所，即命溺人令坐其背。",
    "T03n0153_003:0067b01_2": "溺人即坐安隱無慮，猶如有人安坐榻席，其河多有木石之屬，互相橖觸身痛無賴。",
    "T03n0153_003:0067b03_3": "是時，鹿王擔負溺人至死不放，劣乃得出至于彼岸。",
    "T03n0153_003:0067b05_0": "溺人爾時即得救拔，安隱出已，即語鹿王：「我之父母所長養身，為已滅沒，今之身命實是汝有。",
    "T03n0153_003:0067b07_1": "汝雖鹿王，身命相屬，所可勅使唯垂告語。」",
    "T03n0153_003:0067b08_2": "爾時，鹿王告其人言：「汝今且聽，我於汝所不求功果，亦無有心生貢高想，我今不惜如是身命，但欲為他而作利益。",
    "T03n0153_003:0067b10_3": "汝今當知，我受獸身常處林野，自在隨意求覓水草，雖不侵犯居民邑落。",
    "T03n0153_003:0067b12_4": "然是我罪多諸怨憎，兼復怖畏師子、虎狼、諸惡走獸射獵之徒，無所歸依無守護者。",
    "T03n0153_003:0067b14_5": "我雖鹿身雜色微妙，一切世間悉無見者，以相救濟唯汝見之，昔我立誓，若見苦厄要令度脫，人雖有力見苦不救，當知是人為無果報，如不種子不收果實。",
    "T03n0153_003:0067b18_6": "若念我者，當善攝口，知恩念恩賢聖所讚；不知恩者現世惡名流布於外，復為智者之所呵責，將來之世多受惡報。",
    "T03n0153_003:0067b20_7": "知恩之人二世安隱，非施因緣而得自在，不修多聞具大智慧，雖無水浴清淨無垢，離諸香熏得無上香，離諸瓔珞得真莊嚴，遠離所依而得自護，雖無刀杖人無侵者。",
    "T03n0153_003:0067b24_8": "汝當知之，知恩之人所得功德說不可盡，不知恩者所得過患亦復無量，是故汝今應善護口。」",
    "T03n0153_003:0067b26_9": "爾時，溺人聞是語已，悲喜交集涕淚橫流，即禮鹿足，而作是言：「汝常說法示諸眾生涅槃正道，汝如良醫除斷眾生心熱病苦，汝是世間第一慈父，是尊是導實貪隨侍，朝夕稟受不欲遠離經一念頃，必當為惡無所堪任。",
    "T03n0153_003:0067c02_10": "我今設去雖有形體當相遠離，而心未敢生捨離想也。」",
    "T03n0153_003:0067c03_11": "說是語已，尋便即路。",
    "T03n0153_003:0067c04_12": "鹿王望之，遠不見已，即還本處眾鹿之中。",
    "T03n0153_003:0067c05_13": "是時，溺人既還家已，忘恩背義，破滅法炬自然其心，破伐法樹乃殖毒林，心為惡器盛眾怨毒，為現世利即至王所而白王言：「大王當知，臣近入山見有一鹿，身色微妙如七寶貫，在眾鹿中而為上首。",
    "T03n0153_003:0067c09_14": "猶如滿月處眾星中，其皮雜色任覆御乘，臣知此鹿遊住之處。」",
    "T03n0153_003:0067c11_15": "時王聞已，心驚喜曰：「卿示吾處吾自往取。」",
    "T03n0153_003:0067c12_16": "溺人白王：「敬奉所勅。」",
    "T03n0153_003:0067c12_17": "王即嚴駕令在前導，千乘萬騎隨後而往。",
    "T03n0153_003:0067c13_18": "是時，鹿王在眾鹿中疲極而眠。",
    "T03n0153_003:0067c14_19": "爾時虛空多有眾鳥，見王軍馬各相謂言：「是王必為金色鹿來。」",
    "T03n0153_003:0067c15_20": "時有一烏即至鹿所啄鹿王耳，鹿王驚悟，心即念言：「此烏何緣來見覺之，從昔已來眾烏等類，顧復圍遶無敢近者，今日何故觸犯我身。」",
    "T03n0153_003:0067c18_21": "鹿即起立，遙望王軍，四方雲集已來近至，復作是念：「如是眾烏，實無過咎，譬如有人所尊陷墜，以手牽拽豈是過耶！」",
    "T03n0153_003:0067c21_22": "復作是念：「是諸眾生無慈悲心，世間所有師子、虎狼常是我怨，聞我說法怨心即息。",
    "T03n0153_003:0067c23_23": "是人無理，得生人中忘恩背義，反於我所而生毒害，如妙香華置之死屍，即時可惡人不喜見。",
    "T03n0153_003:0067c25_24": "是人亦爾，為得現世少許樂分，捨離將來無量樂報。」",
    "T03n0153_003:0067c26_25": "爾時，鹿王即向諸鹿，而作是言：「汝等莫愁，王今所以來至此者，正為我身不為汝也。",
    "T03n0153_003:0067c28_26": "我今雖能逃避遠去，亦能壞碎彼之軍眾，要當畢命自往王所，若我如是，汝等便當東西波迸乃至喪命。",
    "T03n0153_003:0068a02_27": "是故我今為汝等故，當往王所，但隨我後莫生恐怖，當令汝等安隱無患。",
    "T03n0153_003:0068a03_28": "汝等當知，我若發心欲入涅槃即能得之，所以不取，正為汝等。",
    "T03n0153_003:0068a05_29": "我至王所設使喪命，但令汝等安隱全濟，吾無所恨。」",
    "T03n0153_003:0068a06_30": "作是語已，即至王所，溺人見已尋示王言：「所言鹿王此即是也。」",
    "T03n0153_003:0068a07_31": "作是言已，兩手落地。",
    "T03n0153_003:0068a08_32": "時王見已，即便下馬，心驚毛竪，而作是言：「汝手云何斷落如是？」",
    "T03n0153_003:0068a09_33": "即捨刀杖獨往鹿所。",
    "T03n0153_003:0068a10_34": "鹿見王時心中愁惱，王作是念：「彼雖獸身非實鹿也，即是正法勇出之王。」",
    "T03n0153_003:0068a12_35": "爾時，鹿王即白王言：「大王何緣放捨刀杖，身體流汗狀似恐怖；若使於我生恐怖者，我是修慈終不相害，如月生火無有是處。」",
    "T03n0153_003:0068a15_36": "時王聞已，心得安隱，即向鹿王，而作是言：「是人何緣兩手落地？",
    "T03n0153_003:0068a16_37": "然如向言能施我等無所怖畏。",
    "T03n0153_003:0068a17_38": "云何是人直示汝身得如是報？",
    "T03n0153_003:0068a18_0": "汝向自言能施眾生無所畏怖。",
    "T03n0153_003:0068a18_1": "云何乃令是人如是？",
    "T03n0153_003:0068a19_2": "若言不施，一切世間即當火然。」",
    "T03n0153_003:0068a19_3": "是時，鹿王復白王言：「譬如有人犯官重罪，觸惱無諍清淨比丘，如是之人得大重罪，不知恩者，亦復如是得大重罪。",
    "T03n0153_003:0068a22_4": "王今當知，是人自作，自受其報，非我因緣。」",
    "T03n0153_003:0068a23_5": "王即問言：「唯願廣說，我樂聞之。」",
    "T03n0153_003:0068a24_6": "鹿王答曰：「願王問彼，不須我說。」",
    "T03n0153_003:0068a25_7": "王即問人：「卿今何故二手落地？」",
    "T03n0153_003:0068a25_8": "是時溺人，即為其王廣說本緣，王既聞已：「卿作是事已，云何當得不受報也？",
    "T03n0153_003:0068a27_9": "若有困厄依怙他人，乃至一念尚應報恩，況復多時受斯重恩，而不能報反生賊害，豈當不受如是報也。",
    "T03n0153_003:0068b01_10": "如人熱時止息涼樹，是人乃至不應侵損是樹一葉，受恩不忘亦復如是。」",
    "T03n0153_003:0068b02_11": "爾時，國王復向鹿王，長跪叉手而作是言：「我從今日常相歸依。」",
    "T03n0153_003:0068b04_12": "鹿王答曰：「審能爾者，敬受來意。」",
    "T03n0153_003:0068b05_0": "王復言曰：「汝今受我，願求何等。」",
    "T03n0153_003:0068b05_1": "鹿王答曰：「若能於我生尊相者，今當諦聽！",
    "T03n0153_003:0068b06_2": "我是獸身，唯賴水草以自存活，餘無所求。",
    "T03n0153_003:0068b07_3": "大王當知，是人昔為水所漂困，無救護者餘命無幾，我於爾時猶能救之；王今若有慈悲之心，當視是人如赤子想。",
    "T03n0153_003:0068b10_4": "若視是人即視於我，是人愚癡無知可愍，命終之後必墮地獄，經無量歲備受眾苦，是故應當於是人所生慈愍心。",
    "T03n0153_003:0068b13_0": "大王！",
    "T03n0153_003:0068b13_1": "譬如有人，多諸子息愛無偏黨，然於病者心則偏重；菩薩亦爾，於惡眾生偏生悲愛，以是眾生懷惡法故。",
    "T03n0153_003:0068b15_2": "是故菩薩為諸眾生發菩提心。」",
    "T03n0153_003:0068b16_3": "爾時，大王復更斂容，而作是言：「汝今真是調御大師，護持正法、救濟危厄、歸依之處，能除眾生一切畏者。",
    "T03n0153_003:0068b18_4": "是諸眾生多行惡法身應陷地，所以不沒，諒由大士護持故也。",
    "T03n0153_003:0068b20_0": "從今以往，施諸鹿群無所畏樂，我今終身願為弟子，若汝來世成無上道，願先濟度。」",
    "T03n0153_003:0068b21_1": "於是國王說是語已，即告群臣：「舉國人民自今為始，不得遊獵殺害為業。」",
    "T03n0153_003:0068b23_2": "菩薩摩訶薩行尸波羅蜜時，雖受獸身於諸怨憎，乃至不生一念惡心。",
    "T03n0153_003:0068b26_0": "菩薩本緣經龍品第八",
    "T03n0153_003:0068b27_0": "　菩薩摩訶薩，　　處瞋猶持戒，　況生於人中，　　而當不堅持。",
    "T03n0153_003:0068b29_0": "如我曾聞：菩薩往昔，以恚因緣墮於龍中，受三毒身：所謂氣毒、見毒、觸毒。",
    "T03n0153_003:0068c01_1": "其身雜色如七寶聚，光明自照不假日月，才貌長大氣如韛風；其目照朗如雙日出，常為無量諸龍所遶，自化其身而為人像，與諸龍女共相娛樂。",
    "T03n0153_003:0068c05_2": "住毘陀山幽邃之處，多諸林木華果茂盛甚可愛樂，有諸池水八味具足，常在其中遊止受樂，經歷無量百千萬歲。",
    "T03n0153_003:0068c07_3": "時，金翅鳥為飲食故，乘空束身飛來欲取。",
    "T03n0153_003:0068c08_4": "當其來時，諸山碎壞，泉池枯涸。",
    "T03n0153_003:0068c09_5": "爾時，諸龍及諸龍女，見聞是事，心大恐怖，所服瓔珞、華香、服飾，尋悉解落裂在其地。",
    "T03n0153_003:0068c11_6": "諸龍夫人恐怖墮淚，而作是言：「今此大怨，已來逼身，其[此/束]金剛多所破壞，當如之何？」",
    "T03n0153_003:0068c13_7": "龍便答曰：「卿依我後。」",
    "T03n0153_003:0068c13_8": "時，諸婦女尋即相與，來依附龍，龍復念言：「今此婦女各生恐怖，我若不能作擁護者，何用如是殊大之身？",
    "T03n0153_003:0068c15_9": "我今此身為諸龍王，若不能護何用王為？",
    "T03n0153_003:0068c16_10": "行正法者悉捨身命以擁護他，是金翅鳥之王有大威德。",
    "T03n0153_003:0068c18_11": "其力難堪除我一身餘無能禦，我今要當捨其身命以救諸龍。」",
    "T03n0153_003:0068c19_12": "爾時，龍王語金翅鳥：「汝金翅鳥，小復留神聽我所說。",
    "T03n0153_003:0068c20_13": "汝於我所常生怨害，然我於汝都無惡心，我以宿業受是大身稟得三毒，雖有是力未曾於他而生惡心。",
    "T03n0153_003:0068c23_14": "我今自忖審其氣力，足能與汝共相抗禦，亦能遠炎大火投乾草木，五穀臨熟遇天惡雹，或變大身遮蔽日月，或變小身入藕絲孔，亦壞大地作於江海，亦震山嶽能令動搖，亦能避走遠去令汝不見我。",
    "T03n0153_003:0068c27_15": "今所以不委去者，多有諸龍來依附我，所以不與汝戰諍者，由我於汝不生惡故。」",
    "T03n0153_003:0068c29_16": "金翅鳥言：「我與汝怨，何故於我不生惡心？」",
    "T03n0153_003:0069a01_17": "龍王答言：「我雖獸身善解業報，審知少惡報逐不置，猶如形影不相捨離。",
    "T03n0153_003:0069a03_18": "我今與汝所以俱生如是惡家，悉由先世集惡業故，我今常於汝所生慈愍心，汝應深思如來所說：「『非以怨心，　　能息怨憎，　　唯以忍辱，　　然後乃滅。』",
    "T03n0153_003:0069a08_0": "「譬如大火投之乾薪，其炎轉更倍常增多，以瞋報瞋，亦復如是。」",
    "T03n0153_003:0069a09_1": "時，金翅鳥聞是語已，怨心即息，復向龍王說如是言：「我今於汝常生怨心，然汝於我乃生慈心。」",
    "T03n0153_003:0069a11_2": "龍王答言：「我先與汝俱受佛語，我常憶持抱在心懷，而汝忘失了不憶念。」",
    "T03n0153_003:0069a13_3": "金翅鳥言：「唯願仁者為我和上，善為我說無上之法，我從今始惠施一切諸龍無畏。」",
    "T03n0153_003:0069a15_4": "說是語已，即捨龍宮，還本住處。",
    "T03n0153_003:0069a16_5": "爾時，龍王遣金翅鳥還本處已，慰喻諸龍及諸婦女：「汝見金翅生怖畏不？",
    "T03n0153_003:0069a17_6": "其餘眾生覩見汝時，亦復如是生大怖畏。",
    "T03n0153_003:0069a18_7": "如汝諸龍愛惜身命，一切眾生，亦復如是。",
    "T03n0153_003:0069a19_8": "當觀自身以喻彼身，是故應生大慈之心，以我修集慈心因緣故，令怨憎還其本處，流轉生死所可恃怙無過慈心。",
    "T03n0153_003:0069a22_9": "夫慈心者，除重煩惱之妙藥也，慈是無量生死飢餓之妙食也。",
    "T03n0153_003:0069a23_10": "我等往昔以失慈心故，今來墮此畜生之中，若以修慈為門戶者，一切煩惱不能得入，生天人中及正解脫，慈為良乘更無過者。」",
    "T03n0153_003:0069a26_11": "諸龍婦女聞是語已，遠離恚毒修集慈心。",
    "T03n0153_003:0069a27_12": "爾時，龍王自見同輩，悉修慈心歡喜自慶：「善哉！",
    "T03n0153_003:0069a28_13": "我今所作已辦，我雖業因生畜生中，而得修行大士之業。」",
    "T03n0153_003:0069b01_14": "爾時，龍王復向諸龍，而作是言：「已為汝等作善事竟，為已示汝正真之道，復為汝等然正法炬、閉諸惡道、開人天路，汝已除棄無量惡毒以上甘露，補置其處欲請一事。",
    "T03n0153_003:0069b04_15": "汝等當知於十二月前十五日，閻浮提人以八戒水洗浴其身，心作清淨為人天道而作資糧，遠離憍慢、貢高、貪欲、瞋恚、愚癡，我亦如是，欲效彼人受八戒齋法。",
    "T03n0153_003:0069b08_16": "汝當知之，若能受持如是八戒，雖無妙服而能得洗浴、雖無墻壁能遮怨賊、雖無父母而有貴姓，離諸瓔珞身自莊嚴、雖無珍寶巨富無量、雖無車馬亦名大乘，不依橋津而度惡道，受八戒者功德如是。",
    "T03n0153_003:0069b13_17": "汝今當知，吾於處處常受持之。」",
    "T03n0153_003:0069b13_18": "諸龍各言：「云何名為八戒齋法？」",
    "T03n0153_003:0069b14_19": "龍王答言：「八戒齋者：一者、不殺；二者、不盜；三者、不婬；四者、不妄語；五者、不飲酒；六者、不坐臥高廣床上；七者、不著香華、瓔珞以香塗身；八者、不作倡伎樂不往觀聽；如是八事莊嚴不過中食，是則名為八戒齋法。」",
    "T03n0153_003:0069b19_20": "諸龍問言：「我等若當離王少時，命不得存，今欲增長無上正法，熾然法燈請奉所勅。",
    "T03n0153_003:0069b21_21": "佛法之益無處不可，何故不於此中受持？",
    "T03n0153_003:0069b22_22": "亦曾聞有在家之人，得修善法，若在家中行善法者，亦得增長，何必要當求於靜處？」",
    "T03n0153_003:0069b23_23": "龍王答言：「欲處諸欲心無暫停，見諸妙色則發過去愛欲之心。",
    "T03n0153_003:0069b25_24": "譬如濕地雨易成泥，見諸妙色發過去欲心，亦復如是。",
    "T03n0153_003:0069b26_25": "若住深山則不見色，若不見色則欲心不發。」",
    "T03n0153_003:0069b27_26": "諸龍問言：「若處深山則得增長，是正法者當隨意行。」",
    "T03n0153_003:0069b28_27": "爾時，龍王即將諸龍至寂靜處，遠離婬欲瞋恚之心。",
    "T03n0153_003:0069c01_0": "於諸眾生增修大慈，具足忍辱以自莊嚴；開菩提道自受八戒，清淨持齋經歷多日，斷食身羸，甚大飢渴疲極眠睡。",
    "T03n0153_003:0069c03_1": "龍王修行如是八戒具足忍辱，於諸眾生心無害想。",
    "T03n0153_003:0069c04_2": "時，有惡人至龍住處，龍眠睡中聞有行聲，即便驚寤。",
    "T03n0153_003:0069c06_3": "時，諸惡人見已，心驚喜相謂曰：「是何寶聚從地湧出。」",
    "T03n0153_003:0069c07_4": "龍見諸人心即生念：「我為修德來至此間，而此山間復有惡逆破修德者，若令彼人見我真形則當怖死，怖死之後我則毀壞修行正法。",
    "T03n0153_003:0069c10_5": "我於往昔，以瞋因緣受是龍身，三毒具足氣見觸毒如是。",
    "T03n0153_003:0069c11_6": "諸人今來至此，必貪我身斷絕壽命。」",
    "T03n0153_003:0069c12_7": "時，諸惡人復相謂曰：「我等入山經歷多年求覓財利，未曾得見如是龍身，文彩莊嚴悅可人目，剝取其皮以獻我王者，可得重賞。」",
    "T03n0153_003:0069c15_8": "時，諸惡人尋以利刀，剝取其皮。",
    "T03n0153_003:0069c16_9": "龍王爾時，心常利樂一切世間，即於是人生慈愍想，以行慈故三毒即滅。",
    "T03n0153_003:0069c17_10": "復自勸喻慰沃其心：「汝今不應念惜此身，汝雖復欲多年擁護，而對至時不可得免。",
    "T03n0153_003:0069c19_11": "如是諸人今為我身貪其賞貨當墮地獄，我寧自死終不令彼現身受苦。」",
    "T03n0153_003:0069c21_12": "諸人尋前執刀[利禾+皮]剝，龍復思惟：「若人無罪，有人支解，默受不報不生怨結，當知是人為大正士。",
    "T03n0153_003:0069c23_13": "若於父母，兄弟，妻子生默忍者，此不足貴。",
    "T03n0153_003:0069c24_14": "若於怨中生默受心，此乃為貴。",
    "T03n0153_003:0069c25_15": "是故我今為眾生故，應當默然而忍受之，若我於彼生忍受者，乃為真伴我之知識。",
    "T03n0153_003:0069c27_16": "是故我今應於是人生父母想，我於往昔，雖無量世故捨身命，初未曾得為一眾生。",
    "T03n0153_003:0069c29_0": "彼人若念剝此皮已，當得無量珍寶重貨，願我來世常與是人無量法財。」",
    "T03n0153_003:0070a01_1": "爾時，龍王既被剝已，遍體血出苦痛難忍，舉身戰動不能自持。",
    "T03n0153_003:0070a03_2": "爾時，多有無量小蟲，聞其血香悉來集聚唼食其肉，龍王復念：「今此小蟲，食我身者，願於來世當與法食。」",
    "T03n0153_003:0070a05_3": "菩薩摩訶薩，行尸波羅蜜時，乃至剝皮食肉都不生怨，況復餘處也。",
    "T03n0153_003:0070a08_0": "菩薩本緣經卷下"
}