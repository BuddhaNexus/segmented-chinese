{
    "X30n0605_004:0713c01_0": "科註妙法蓮華經卷第四",
    "X30n0605_004:0713c02_0": "宋　柯山金谿棲雲沙門　守倫　註",
    "X30n0605_004:0713c03_0": "明　玉谿菩提菴沙門　法濟　參訂",
    "X30n0605_004:0713c04_0": "　　吳興瓶城居士　閔夢得　較刻",
    "X30n0605_004:0713c05_0": "△三釋信解品二初明品目。",
    "X30n0605_004:0713c06_0": "玅法蓮華經信解品第四",
    "X30n0605_004:0713c07_0": "此品明中根人得解夫根有利鈍惑有厚薄說有法譬悟有前後法華座前猶如豌豆記云如生豌豆鑽刺不入也文云如來說法既久我時在座身體疲懈但念空無相願於菩薩法都無一念好樂之心初聞略說動執生疑廣聞五佛開顯朦朧未曉今聞譬喻歡喜踊躍信發解生疑去理明復次歡喜是世界信生是為人疑去是對治理明是第一義以是因緣故名信解品復次稟小大教初革凡成聖各有次位但小乘信行從聞生解苦忍明發信則稱行法行則歷法觀察苦忍明發法則稱行若信行人轉入修道轉名信解若法行人轉入修道轉名見得準小望大亦應如此故中根人聞說譬喻初破疑惑入大乘見道故名為信進入大乘修道故名為解文云無上寶聚不求自得我等今日真是聲聞以佛道聲令一切聞聞圓教入圓位故名信解品約本迹者四大弟子久入大乘成就佛法迹引中根示初信解故名信解品。",
    "X30n0605_004:0713c23_1": "△二釋經文二初經家敘歡喜二初敘內心。",
    "X30n0605_004:0714a01_0": "爾時慧命須菩提摩訶迦旃延摩訶迦葉摩訶目犍連從佛所聞未曾有法世尊授舍利弗阿耨多羅三藐三菩提記發希有心歡喜踊躍。",
    "X30n0605_004:0714a04_0": "慧命須菩提者昔日諸智慧人中而佛慧第一佛於般若命其轉教其為慧人所命故云慧命餘三弟子已如前釋發希有心等者得喜之由遠聞方便五段法說經家但敘聞希有法與授記二種或可聞希有法是敘四段見授記是第五段如此聞見昔所未有即歡喜之由發希有心者敘近聞譬喻四番之說希有心發以心發故名之為信以信故入入歡喜位即信解品意也。",
    "X30n0605_004:0714a11_1": "△二敘外敬。",
    "X30n0605_004:0714a12_0": "即從座起整衣服偏袒右肩右膝著地一心合掌曲躬恭敬瞻仰尊顏。",
    "X30n0605_004:0714a14_0": "從座起者敘外敬也例上身子應有三業領解準前可解。",
    "X30n0605_004:0714a15_1": "△二白佛自陳二初正陳得解二歎佛恩深初文又二初長行二偈頌初文又二初略法說二廣譬說初文又二初正法說二略舉喻初文又二初明昔稟三故不求二初標三初居僧首故。",
    "X30n0605_004:0714a19_0": "而白佛言我等居僧之首。",
    "X30n0605_004:0714a20_0": "初居僧首者然我法臘既高晚學以我為軌忽改途易轍棄小求大為後來所嫌自固護彼所以不求記云述居僧首等三不求者述昔失也初失者執小臘則大法全闕不棄小由未識開三自固則執小未移護彼乃迷於大軌。",
    "X30n0605_004:0714a24_1": "△二俗年邁故。",
    "X30n0605_004:0714b01_0": "年並朽邁。",
    "X30n0605_004:0714b02_0": "二俗年已邁若作菩薩當專任大道廣度眾生今既年朽老無所堪任是故不求記云第二失者一生斷證是故自鄙年高敗種未祛不任之見仍在。",
    "X30n0605_004:0714b05_0": "△三已證得故。",
    "X30n0605_004:0714b06_0": "自謂已得涅槃無所堪任不復進求阿耨多羅三藐三菩提世尊往昔說法既久我時在座身體疲懈但念空無相無作於菩薩法遊戲神通淨佛國土成就眾生心不喜樂。",
    "X30n0605_004:0714b10_0": "三者已得涅槃無為正位不能發大心譬之高原陸地不生蓮華盡無生智其既已立則無所依求記云第三失者昔迷義旨徒計正位之功由斯固情大心難發。",
    "X30n0605_004:0714b13_1": "△二釋二初釋證得。",
    "X30n0605_004:0714b14_0": "所以者何世尊令我等出於三界得涅槃證。",
    "X30n0605_004:0714b15_0": "所以者何釋三不求但文不次第先釋得涅槃不求。",
    "X30n0605_004:0714b16_1": "△二釋年邁。",
    "X30n0605_004:0714b17_0": "又今我等年已朽邁於佛教化菩薩阿耨多羅三藐三菩提不生一念好樂之心。",
    "X30n0605_004:0714b19_0": "次釋年邁不求即兼僧首或指昔說法既久心不喜樂是釋居僧首不求既言在座復道年朽知釋僧首。",
    "X30n0605_004:0714b21_1": "△二明今會一故自得。",
    "X30n0605_004:0714b22_0": "我等今於佛前聞授聲聞阿耨多羅三藐三菩提記心甚歡喜得未曾有不謂於今忽然得聞希有之法深自慶幸獲大善利。",
    "X30n0605_004:0714c01_0": "此陳得解之由由遠聞五章略廣開三顯一是故慶幸獲大善利者正陳得解則是近聞四番譬喻希有之法而獲開悟開悟即善利也。",
    "X30n0605_004:0714c03_1": "△二略舉喻。",
    "X30n0605_004:0714c04_0": "無量珍寶不求自得。",
    "X30n0605_004:0714c05_0": "此略舉譬譬昔不求而今自得希有法寶在昔般若領教謂為菩薩之法豈圖於今全蒙等賜。",
    "X30n0605_004:0714c06_1": "△二廣譬說二初開譬二合譬初文又二初諮發。",
    "X30n0605_004:0714c08_0": "世尊我等今者樂說譬喻以明斯義。",
    "X30n0605_004:0714c09_0": "言諮發者諮即懇也亦陳稟告白之謂應如世禮欲有所決須先諮發。",
    "X30n0605_004:0714c10_1": "△二開譬四初父子相失譬二父子相見譬三追誘譬四領付譬初文又四初子背父去二初背父而去。",
    "X30n0605_004:0714c13_0": "譬若有人年既幼稚捨父逃逝久住他國或十二十至五十歲。",
    "X30n0605_004:0714c15_0": "此明父子相失譬近則領火宅之總譬遠則領方便之略頌於此文中自有四意四謂初子背父去乃至第四其父憂念而此四段各有兩意今兩意者初謂背父而去譬若有人者此領二十子譬二乘人菩薩位行難知且齊已領耳年既幼穉者今以無明厚重覆障解心解心無力故言幼穉捨父逃逝者退大為捨父無明自覆曰逃趣向生死曰逝問佛捨應後眾生起惑是父離子非是子捨父答由眾生無感佛則去世還成子捨父義久住他國者涅槃法界是佛自國生死五欲是為他國本求出離而退墮不返故云久住或十是天道二十是人道五十是五道約於一人備輪諸道故云或十等。",
    "X30n0605_004:0715a03_1": "△二向本而還。",
    "X30n0605_004:0715a04_0": "年既長大加復窮困馳騁四方以求衣食漸漸遊行遇向本國。",
    "X30n0605_004:0715a06_0": "次從年既長大去向國而還然幼有二義一癡小故二未遭苦故則不知還譬結緣已後大解未濃如癡不反尚有殘福躭迷不反今習業冥熏微知向道遭苦失樂思求出要此二為機扣佛名為漸向父國上文云若人遭苦為說涅槃若以人天二善非感佛緣年既長大者善根熏被稍稍欲著名為長大加復窮困者在三界中不見佛父為窮不得出要之術又為窮八苦所燒故為困馳騁四方以求衣食者舊云人天五戒十善各有因果以為四方用自資給又於四生營生以求衣食故下文云一百三十劫今乃得一見然彼諸劫中非無人天因果而不能感佛故知此善非見佛機今佛未出時諸凡夫人身受心法起四倒見於中求正道如求食求助道如求衣以厭苦而求理此為可化之緣佛初出時諸外道等皆先得度即此意也大經云諦觀四方喻於四諦準此可知漸漸遊行遇向本國者明其厭苦希脫邪求涅槃雖非本意亦蒙值佛故云遇向也本國如上說下文明城舍云何分別當知一切佛法為國此義則寬城語小密則以斷德涅槃防非禦惡為城舍語又親則以同體大悲為舍。",
    "X30n0605_004:0715b02_1": "△二求子中止二初父求子不得。",
    "X30n0605_004:0715b03_0": "其父先來求子不得。",
    "X30n0605_004:0715b04_0": "此文亦有二意初從退大後佛常求機而機不會故名不得。",
    "X30n0605_004:0715b05_1": "△二中止一城。",
    "X30n0605_004:0715b06_0": "中止一城其家大富財寶無量金銀瑠璃珊瑚琥珀玻瓈珠等其諸倉庫悉皆盈溢多有僮僕臣佐吏民象馬車乘牛羊無數出入息利乃徧他國商估賈客亦甚眾多。",
    "X30n0605_004:0715b10_0": "次中止一城者不為一子而廢家業譬佛不以一處無機而廢餘方施化舊云二萬佛後釋迦佛前兩楹之間為中止今謂中義則可然止國為家皆不可用今取方便有餘土為國在同居實報兩間為中有餘涅槃為城住此涅槃名止處此為家起勝劣兩應劣應應聲聞勝應應菩薩五人斷通惑者同生其上皆為菩薩佛以勝應應之純以大乘家業訓令修學中止於此伺覓同居子機非但中義得合而國城家業皆悉分明其家大富者實相境為家具足萬德名富五度福德名財般若智慧名寶以其般若導一切悉摩訶衍名無量金銀珠等是大乘三十七道品也此即領上長者大富義也倉庫盈溢者在內為盈在外為溢盛米曰倉盛物名庫倉譬禪定能生百八三昧庫譬實相能發十八空智慧故自資為盈化他為溢此領上多有田宅義也僮僕者方便知見波羅蜜皆悉具足屈曲隨機稱事稱理此領上又多諸僕從若就位為語則二乘及通菩薩別教三十心悉如僮僕別圓兩教十地如臣十向如佐十行如吏十住如民初入佛境界率土之濵無非王民雖得為民比吏佐等猶為疎遠十行歷別脩習諸法種種驅馳如吏十迴向事理稍深職近王邊如佐十地輔佛行化降魔制敵故如臣也象馬車乘牛羊無數者當知一心三觀如象運圓教大乘次第三觀如馬運別教大乘即空析空觀如牛運通教等大乘析法觀自行如鹿羊等運二乘之法無數者權實諸法皆名車乘權實觀智名象馬牛羊非但教法甚多觀智亦復無數出入者二而不二是入不二而二是出又不二而二是入二而不二是出又無量還一是入一中無量是出又化他用為出自行用為入息利者出法益眾生為息化功歸己為利乃徧他國者徧於三土行於非道通達佛道即其義也唯法性是己國商估賈客亦甚眾多者諸菩薩是商人又徧入三土以求法利故云眾多此土菩薩往他方聽法他方大士來此聞經往還采利也又應化二身如賈客將此實法徧入三土化益眾生而歸法身故云甚多如世間人令他捉財興生亦自興生也。",
    "X30n0605_004:0715c23_1": "△三子遇到本二初求衣食。",
    "X30n0605_004:0715c24_0": "時貧窮子遊諸聚落經歷國邑。",
    "X30n0605_004:0716a01_0": "無大乘功德法財故名窮子此等合退大乘已來備遭諸苦深起厭患欲求出離取理不中致成邪僻因邪慧歷心易可入正以求出世為感佛由也邪觀五陰為聚落十二入為邑十八界為國歷此求理故名求衣食。",
    "X30n0605_004:0716a05_1": "△二遂到父城。",
    "X30n0605_004:0716a06_0": "遂到其父所止之城。",
    "X30n0605_004:0716a07_0": "遂到其父所止下此是正向其父所止之城者以苦境為機感佛大悲名為到城城即涅槃涅槃通半滿眾生習解可有得涅槃之義故言到城。",
    "X30n0605_004:0716a09_1": "△四其父憂念二初念失子苦。",
    "X30n0605_004:0716a11_0": "父每念子與子離別五十餘年而未曾向人說如此事但自思惟心懷悔恨自念老朽多有財物金銀珍寶倉庫盈溢無有子息一旦終歿財物散失無所委付是以慇懃每憶其子。",
    "X30n0605_004:0716a15_0": "此文亦二意一念失子為苦二念得子為樂且初意者如來自昔至今恒思子之大機故言每念五十餘年者即五道也餘者開鬼出修羅故云餘未曾說者未曾向方便有餘土中臣佐吏民說有此子機緣也又應世已來自昔華嚴方等般若諸座未曾向諸大士說此聲聞本是大乘之子既非佛子不解　法或如聾瘂或華著拜座或棄鉢茫然種種不逮而遭訶責心懷悔恨悔昔不懃教詔致令無訓逃逝恨子不惟恩義疎我親他內合如來悔不殷勤令入內凡遂使退失本解恨其無心不能精進固志逃逝不返故言悔恨也自念老朽者化期將畢無傳大法之人如老朽而無子也問法身所化諸菩薩等悉堪補處何遽此憂答法身所化本無興廢誰談老朽此非所論今明化身眷屬則有二種一法身大士共相影響迹雖弟子本或是師亦不約此自念老朽也二者同居凡夫始從化佛初發道心者名此為子子繼父業令胤族不斷若身子受決作華光佛則一方佛種相續不斷大乘家業遞相傳付若身子無可化之機則大乘法財現無付囑後來眾生佛種安寄老朽興歎正謂此也。",
    "X30n0605_004:0716b11_1": "△二念得子樂。",
    "X30n0605_004:0716b12_0": "復作是念我若得子委付財物坦然快樂無復憂慮。",
    "X30n0605_004:0716b13_0": "復作是念我若得子下即第二念得子為樂有可度之機名為得子與授佛記名付法財稱於本心復言快樂。",
    "X30n0605_004:0716b15_1": "△二父子相見譬二初子見父四初見父之由。",
    "X30n0605_004:0716b17_0": "世尊爾時窮子傭賃展轉遇到父舍。",
    "X30n0605_004:0716b18_0": "此明父子相見譬近領火宅中見火遠領方便中五濁意今取文便但為二段一子見父二父見子此兩段中各復為四初子見父四者一見父之由由厭苦欣樂推求理味漸漸積習遂成出世善根故言傭賃展轉以此善根能扣佛慈悲故言遇到父舍父喻道後法身舍喻無緣慈悲大小二機雙扣此舍有大機故故言遙見其父有小機故故云住立門側若惟小無大則不應見尊特之身父不應言我財物庫藏今有所付若唯大無小不應住立門側子不應言非我傭力得物之處也。",
    "X30n0605_004:0716c03_1": "△二見父之處。",
    "X30n0605_004:0716c05_0": "住立門側遙見其父。",
    "X30n0605_004:0716c06_0": "見父之處即是門側以二觀為方便即門二邊圓中之機當門正見二乘偏真故言門側但空三昧偏真慧眼旁窺法身耳遙見其父正見有二種一近見二遠見今言大機始發扣召事遠是故言遙又機既微非堪應赴名之為遙。",
    "X30n0605_004:0716c10_1": "△三見父之相。",
    "X30n0605_004:0716c11_0": "踞師子床寶几承足諸婆羅門剎利居士皆恭敬圍繞以真珠瓔珞價直千萬莊嚴其身吏民僮僕手執白拂侍立左右覆以寶帳垂諸華旛香水灑地散眾名華羅列寶物出內取與有如是等種種嚴飾威德特尊。",
    "X30n0605_004:0716c16_0": "踞師子床者圓報法身安處空理無復通別二惑八魔等畏故云踞師子床也華嚴說第一義空四無所畏為床寶几承足者定慧為足實諦為几即無生定慧依真如境也婆羅門名淨行貴族高潔即等覺離垢地菩薩也剎利即是王種九地已下初地已上居士富而不貴即三十心也真珠瓔珞者即戒定慧陀羅尼三昧四瓔珞也價直千萬者即四十地功德以嚴法身也吏民僮僕者異門明義即是稟藏通教斷通惑者名為民稟別教斷通惑者名為吏若同門明義者還是方便波羅蜜內與實智同外與機緣同喻如吏吏有內奉外役之義白拂者即是權智之用左右者右即人空智用拂四住之塵左即入假智用拂無知之塵此二為中道方便故言侍立覆以寶張即真實慈悲也垂諸華旛者華即四攝旛即神通香水灑地降澍法水灑諸菩薩心地以淹惑塵亦是定水灑諸散心地耳散眾名華者布以七淨華謂戒定慧斷疑道非道知見淨斷知淨也戒者攝律儀等三種戒也定者首楞嚴等也慧者實智慧也斷疑者已度二諦之疑也道非道淨者行於非道通達佛道也知見淨者智德圓滿了了見佛性也斷知者斷德成就無明永盡也羅列寶物者羅列諸地真實功德也出內如前釋威德特尊者光明無邊色像無邊相海無邊巍巍堂堂此義須作舍那之佛豈得作餘釋耶。",
    "X30n0605_004:0717a16_1": "△四生畏避心。",
    "X30n0605_004:0717a17_0": "窮子見父有大力勢即懷恐怖悔來至此竊作是念此或是王或是王等非我傭力得物之處不如往至貧里肆力有地衣食易得若久住此或見逼迫強使我作作是念已疾走而去。",
    "X30n0605_004:0717a21_0": "此明見父畏避大力勢者智大名大力神通大名大勢如上身手有力義也恐怖者小機劣弱怯懼大道也悔來至此者佛本欲以大法擬之應不稱機但有退大之意故言悔來至此竊作是念者機中潛密冥有此事非是顯對見勝應身也或是王王等者波旬是王徒輩為等小機灰斷無言說道絕於色像既見勝應之像非天人所及所說法相逈異二乘小智薄德未曾見聞便謂是魔是魔所說略開三顯一身子狐疑將非魔作佛惱亂我心耶若初用大逗小疑佛為魔有過今日也復次勝應譬長者長者即表報身佛故是王等法身是報師師即如王諸經多名是經王智契於法即是智與法等故名報佛為等此乃大乘法報非是小乘得益之處故或是王王等非我傭力得物之處者小機不能受大化也不如往至貧里乃至衣食易得者淨名云能以貧所樂法度斯下劣但空之理不含萬德非如來藏故言貧里偏空稱於小智故言肆力有地及肆力者肆即伸陳之謂謂於伸張陳物之處傭賃役力者也衣食易得者能得有餘涅槃無漏衣食即行行衣慧行食也若久住此或見逼迫強使我作者行大乘道經無量劫故言久住我本厭怖生死若修大乘必入生死廣學萬行故言逼迫我本樂小而今令我發大菩提心是為強使捨大取小故言疾走也。",
    "X30n0605_004:0717b20_1": "△二父見子四初父見子處。",
    "X30n0605_004:0717b22_0": "時富長者於師子座。",
    "X30n0605_004:0717b23_0": "於師子座即見子之處如來法身居第一義空無畏之境明照機宜也。",
    "X30n0605_004:0717b24_1": "△二見子便識。",
    "X30n0605_004:0717c01_0": "見子便識。",
    "X30n0605_004:0717c02_0": "見子便識者知是昔日結緣眾生也。",
    "X30n0605_004:0717c02_1": "△三見子歡喜。",
    "X30n0605_004:0717c04_0": "心大歡喜。",
    "X30n0605_004:0717c05_0": "心大歡喜者惟佛恒伺子機今者機來稱慈是故歡喜即是領上法說而起大悲火宅即大驚怖彼明拔苦故言驚怖此明與樂故言歡喜。",
    "X30n0605_004:0717c07_1": "△四見子適願。",
    "X30n0605_004:0717c09_0": "即作是念我財物庫藏今有所付我常思念此子無由見之而忽自來甚適我願我雖年朽猶故貪惜。",
    "X30n0605_004:0717c11_0": "即作是念庫藏今有所付者此是見子適願昔見眾生退大取小貧里求食資生艱難常欲與財無機不得今日機來稱大慈心故言庫藏今有所付我常思念者明其非但貧無大財又流轉生死眾苦所逼為大悲所痛故云常思念之雖欲救拔無機叵濟故云無由見之今有可度機生故云而忽自來稱大悲心故云甚適我願我雖年朽猶故貪惜者釋於適願之由由一期化訖故云年朽未見大機法無委付將來之徒從誰得脫為可度者故言貪惜今機自來無此憂念故我願得適。",
    "X30n0605_004:0717c20_1": "△三追誘譬二初遣旁人追三初領上勸門擬宜無機二初擬宜。",
    "X30n0605_004:0717c23_0": "即遣傍人急追將還爾時使者疾走往捉。",
    "X30n0605_004:0717c24_0": "此明追誘譬近領火宅捨几用車遠領法說寢大施小此文為二初遣傍人追次遣二人誘初文自有三意照科可見今且明初意即遣傍人者初勸門擬宜也智是能遣教是所遣理義為正教義為傍此從佛出大乘十二部因循擬宜而眾生無機不受於其如乳故言遣傍人又傍人者傍即臣佐等也即是遣法身菩薩為說大乘如華嚴中令四菩薩說四十地即是遣傍人也疾走往捉者大乘之義顯露正直用此赴機疾趣菩提故大車中云其疾如風若以菩薩為傍人者菩薩自有神力又被佛加亦能令彼疾入菩提耳。",
    "X30n0605_004:0718a10_1": "△二無機。",
    "X30n0605_004:0718a11_0": "窮子驚愕稱怨大喚我不相犯何為見捉。",
    "X30n0605_004:0718a12_0": "窮子驚愕即勸門無機既現無機縱昔曾發大心廢久不憶卒聞大教乖心故驚不識故愕稱怨大喚者小乘以煩惱為怨生死為苦若勸煩惱即菩提即大喚而稱怨枉若聞生死即涅槃即大喚而稱苦痛以故無機不受勸門也我不相犯者我不干求何意用大化我此領勸門二意未領息化。",
    "X30n0605_004:0718a17_1": "△二領上誡門擬宜無機二初擬宜。",
    "X30n0605_004:0718a19_0": "使者執之逾急強牽將還。",
    "X30n0605_004:0718a20_0": "執之逾急者此領擬宜誡門也前明勸善猶是容與我當為說怖畏之事即是急切強牽將還者誡以苦言令其遠惡內既無機外逼大化即是強牽將還也。",
    "X30n0605_004:0718a23_1": "△二無機。",
    "X30n0605_004:0718a24_0": "于時窮子自念無罪而被囚執此必定死轉更惶怖悶絕躃地。",
    "X30n0605_004:0718b02_0": "自念無罪者此領不受誡門也罪者慈悲也眾生罪故入生死獄菩薩亦同罪入獄則二乘人無大悲名為無罪令入生死即是被其囚執也無大方便而入生死必當永失三乘慧命故言必死思此等事故言轉更惶怖若強以大教而小智不解故言悶絕即起誹謗必墮三塗故言躃地亦是迷悶溺無明之地。",
    "X30n0605_004:0718b08_1": "△三併領勸誡息大乘化四初思惟息化二初知大志弱。",
    "X30n0605_004:0718b10_0": "父遙見之而語使言不須此人勿強將來。",
    "X30n0605_004:0718b11_0": "此明放捨勸誡息大乘化就此為四初有兩意父遙見者小去大遠故名為遙是結緣子故言為見而語使言者約教為使者智本說教既智知無機則由智息教亦息若約人為使者語諸菩薩不須現汝尊妙之身令二乘見故淨名中攝汝身香無令彼諸眾生而起惑著普賢入此娑婆促身令小皆是其義勿強將來者既無大機恐傷其善根故言勿強章安云不須此人者思惟息勸門擬宜勿強將來者思惟息誡門擬宜所謂知其大志弱也。",
    "X30n0605_004:0718b20_0": "△二知小志強。",
    "X30n0605_004:0718b21_0": "以冷水灑面令得醒悟莫復與語。",
    "X30n0605_004:0718b22_0": "以冷水灑面者第二知有小志宜以灰斷理水除見思之熱面者厭生死名背向涅槃如面也得醒悟者則聞小逗機令得離煩悶悟四真諦也莫復與語者決定應息大乘教也。",
    "X30n0605_004:0718c01_1": "△二釋息化意。",
    "X30n0605_004:0718c02_0": "所以者何父知其子志意下劣自知豪貴為子所難審知是子而以方便不語他人云是我子。",
    "X30n0605_004:0718c04_0": "所以者何下第二息化之意以其正厭苦欣空親狎下劣無慈悲心即畏難大法且任小智抑佛本懷所以息化審知二萬億佛所曾發大心非都無大機且息大化佛意未已更竢後期不語他人者於昔小乘教中隨他意語方便覆獲稱是聲門不說隨自意語云是菩薩也。",
    "X30n0605_004:0718c09_1": "△三正明息化。",
    "X30n0605_004:0718c10_0": "使者語之我今放汝隨意所趣。",
    "X30n0605_004:0718c11_0": "使者語之我今放汝者即是知其大機弱隨意所趣即是知其小善強以此二緣故息大化也。",
    "X30n0605_004:0718c12_1": "△四息化得宜。",
    "X30n0605_004:0718c14_0": "窮子歡喜得未曾有從地而起往至貧里以求衣食。",
    "X30n0605_004:0718c15_0": "窮子歡喜下第四即是息化稱機不為大教所逼是故歡喜無謗大之罪得免三途故言從地有小善生故言而起又前擬宜大法迷悶不解臥無明地今逗以小可得醒悟故言從地而起於四諦中欲求道法故言往至貧里以求衣食或於四見之中求道故言貧里又里者周禮以五家為鄰五鄰為里。",
    "X30n0605_004:0718c21_1": "△二遣二人誘二初齊教領四初領上擬宜三車。",
    "X30n0605_004:0718c23_0": "爾時長者將欲誘引其子而設方便密遣二人形色憔悴無威德者汝可詣彼徐語窮子此有作處倍與汝直窮子若許將來使作若言欲何所作便可語之雇汝除糞我等二人亦共汝作。",
    "X30n0605_004:0719a03_0": "此齊教領也近領三車救子遠領波羅奈施權今初且釋齊教領者譬喻品文有四一用方便擬宜二知先心三歎三車四適其所願方便品亦四今領亦四從將欲誘引下是領上擬宜時二使人即求窮子既已得之領上知子先心有機具陳上事領上歎三車希有窮子先取其價下領上適願爭出火宅也初將欲誘引者既息大化不容孤棄欲設方便故言將欲密遣二人者四大弟子齊已分領不涉菩薩故言二人若約法是因緣四諦約理是有作真俗約人是聲聞緣覺初擬大乘云即遣傍人表一實諦一大乘教一菩薩人今明方便隱實為密指偏真為遣約教隱滿字為密指半字則言遣約人則內秘菩薩行故言密外現是聲聞故言遣形色憔悴者二乘教中不修相好但說苦無常不淨即是形色憔悴也約人則諸菩薩隱其本色示以迹形非了義說無有十力四無所畏故名無威德汝可詣彼者即以小教而擬小機大教明理直實故言疾走往捉小教明理迂隱故云徐語此有作處者見修兩道是斷惑作處倍與汝直者五戒十善止出三途今四諦十二因緣能出三界是為一倍又外道六行但能伏惑今修四諦則能斷惑得至涅槃是為二倍也窮子若許者當知有機是許即設教無機是不許亦不設教欲何所作者二乘唯欲除惑取證不論淨佛國土成就眾生所以言雇汝除糞我等二人亦共汝作者二乘鈍根憑教行行方能修業約理即是智諦相資也約人即權人共實人修行也。",
    "X30n0605_004:0719b05_1": "△二領知諸子先心。",
    "X30n0605_004:0719b06_0": "時二使人即求窮子既已得之。",
    "X30n0605_004:0719b07_0": "時二使人即求窮子者第二審知有機故言已得領上知子先心也。",
    "X30n0605_004:0719b08_1": "△三領歎三車。",
    "X30n0605_004:0719b09_0": "具陳上事。",
    "X30n0605_004:0719b10_0": "具陳上事下第三陳說雇作領上歎三車也。",
    "X30n0605_004:0719b10_1": "△四領適子所願。",
    "X30n0605_004:0719b12_0": "爾時窮子先取其價尋與除糞其父見子愍而恠之。",
    "X30n0605_004:0719b13_0": "爾時窮子先取其價尋與除糞下第四尋即為作領上適願爭出火宅也二乘慕果行因所以先問價直故云先取取道滅之價除苦集之糞也其父見子愍而恠之者愍其取阿羅漢果恠其不求佛道所失者大所得者寡故言恠也。",
    "X30n0605_004:0719b17_1": "△二取意領四初先以權智擬宜。",
    "X30n0605_004:0719b19_0": "又以他日於牕牖中遙見子身。",
    "X30n0605_004:0719b20_0": "此取意領惟靈智先照久設權謀則崎嶇隨逐非止道樹始見因緣已如上說然此一科文有四意一又以他日者是取意領先以權智久欲擬宜二見子憔悴者是久知方便是其玩好三脫妙著麤者則領久知須歎三車四親教子作者則領久知適願受行也今初又者鄭重辭也將欲取意領法身之地久知大小之機一三施化重述佛意故標章稱又也他日者二乘自謂方便為己非二乘為他即擬法身也日者時也亦智也依法身之時用智照機故言他日若從此義實智照實為自權智照方便為他齊教則領化身用事為己日非化身用事為他日也若就如來自行權實之智皆名為己如來化他權實之照皆名為他此之探領法身之時用化他之權智照於權機若有若無照用權事若可若否皆是權智所照故言他日若從此義齊教領化他之權事故二乘稱己事探領則領自他之權此權非二乘事故稱為他雖有兩意他日俱成今依二乘所領又逐他日之文以探領領法身中照機也牕牖者偏見則小此表權智照彼偏機也遙者小去大遠故名為遙見子者昔曾種大稱之為子以大擬之故名為見牕牖偏狹未宜大化故息大施小也。",
    "X30n0605_004:0719c17_1": "△二領先知有小。",
    "X30n0605_004:0719c18_0": "羸瘦憔悴糞土塵坌污穢不淨。",
    "X30n0605_004:0719c19_0": "次從羸瘦下第二是領先知有小玩好也修因智力少為羸修因福力少為瘦內怖無常為憔外遭八苦為悴四住為糞土無知為塵坌。",
    "X30n0605_004:0719c21_1": "△三領久知須歎三車。",
    "X30n0605_004:0719c23_0": "即脫瓔珞細軟上服嚴飾之具更著麤弊垢膩之衣塵土坌身右手執持除糞之器狀有所畏。",
    "X30n0605_004:0720a01_0": "三從即脫瓔珞下第三是領先知須歎三車希有也脫妙服譬隱報身無量功德四十二地戒定慧陀羅尼等瓔珞寂滅忍即細輭上服也大小相海嚴飾之具耳容服若盛子則驚畏二乘不宜見此相好是故脫之更著麤弊者現丈六形是麤生法二忍是弊塵土坌身者現有煩惱有為有漏也執除糞下但治見思有漏之法不論諸地清淨智慧也左手喻實智右手喻權智權用便易自以此法斷結成佛又用此化人狀有所畏者示同怖生死又有寒風馬麥之報。",
    "X30n0605_004:0720a10_1": "△四領知適願受行七初譬四念處。",
    "X30n0605_004:0720a12_0": "語諸作人。",
    "X30n0605_004:0720a13_0": "此第四教子作譬即是道品中七科法門以顯除糞之相一者語作人譬譬四念處是外凡位二令勤作勿得懈息譬譬四正勤三咄男子勿復餘去譬譬四如意足四從好自安意下名安慰譬譬五根五從所以者何下名無五過譬譬五力也前四句是第二內凡位六即時長者字之為子譬譬八正也七從雖欣此遇下名教常令除糞譬譬七覺也此二句是第三聖位所言語諸作人者即是說三藏示四念處是除糞之器斷結之境故遺教云常依念處行道能破四倒此領火宅中適願勇銳即是聞慧也。",
    "X30n0605_004:0720a23_1": "△二譬四正勤。",
    "X30n0605_004:0720a24_0": "汝等勤作勿得懈息以方便故得近其子。",
    "X30n0605_004:0720b01_0": "第二勿得懈息者即是令彼勤修四念處也若起懈息則不能滅二惡生二善以二勤故能發煖火對火宅互相推排入修慧煖位也以方便故得近其子者念處未得理火溫心猶為疎外不可附近以初得煖方便則可附近。",
    "X30n0605_004:0720b05_1": "△三譬四如意足。",
    "X30n0605_004:0720b06_0": "後復告言咄男子汝常此作勿復餘去當加汝價諸有所須盆器米麵鹽醋之屬莫自疑難亦有老弊使人須者相給。",
    "X30n0605_004:0720b09_0": "第三咄男子者咄是驚覺亦是責數字書云咄者叱也上正勤中紛動即是智法如男子是陽性如意足是定法如女人是陰性良以正勤策動不得與真相應故驚覺責數令捨散入靜故云咄男子汝常此作勿復餘去者當知念處正勤動不專一不名為常四如意中定不異緣思惟則定思惟則斷定斷專一故常不紛動故云勿復餘去此猶在互相推排中即是頂法之位當加汝價者由正勤觀中不能發真如意觀中能發無漏故言加價諸有所須者漏無漏善助道正道皆從如意觀求欲須即得四禪體含支林如盆器生空麤如米法空細如麵此即正道四諦下十六諦觀無常如鹽苦如醋此即助道如米麵難食須鹽醋和之正道難顯須助道扶之莫自疑難者結上正助審在如意觀中故令勿疑決定可辨如己物想故言勿難亦有老弊使人者若欲直取神通以代手足如使人驅役者如意觀中亦有此通但通劣弱事同老弊雖不丁壯亦堪運役又正道求理以正道弱未能發真欲須助道九想十想八背捨等助道使人者如意觀中亦有此法若得助助正即成共解脫人也。",
    "X30n0605_004:0720c05_1": "△四譬五根。",
    "X30n0605_004:0720c06_0": "好自安意我如汝父勿復憂慮。",
    "X30n0605_004:0720c07_0": "第四好自安意者得五根安固難壞也我如汝父者以由忍解鄰真似像未實故言如父亦是如子勿復憂慮者令其安意破壞見思也。",
    "X30n0605_004:0720c09_1": "△五譬五力。",
    "X30n0605_004:0720c10_0": "所以者何我年老大而汝少壯汝常作時無有欺怠瞋恨怨言都不見汝有此諸惡如餘作人自今以後如所生子。",
    "X30n0605_004:0720c13_0": "第五我老汝少者佛居道終已具智斷故言老大汝居道始未有智斷故名少壯此即忍法位也無五過者得五力離五惡法得信力故不欺也得精進力故不怠也得念力故不瞋也得定力故不恨也得慧力故不怨也餘作人者遠指外道諸見求理名餘作人近指煖等四位未免五過亦名餘作人此文無五過即五力也自今已後如所生子者下忍十六剎那時節猶長中忍雖復縮觀亦未是一剎那若上忍世間最後一剎那心鄰真逼聖故名此位為如所生子即世第一法位。",
    "X30n0605_004:0720c22_1": "△六譬八正。",
    "X30n0605_004:0720c23_0": "即時長者更與作字名之為兒。",
    "X30n0605_004:0720c24_0": "第六即時長者更與作字名之為兒者得八正入見道中競共馳走故言名之為兒世第一法與真不久故言即時阿含說五種佛子謂四果及辟支佛名佛真子菩薩不斷結子義未成。",
    "X30n0605_004:0721a03_1": "△七譬七覺。",
    "X30n0605_004:0721a04_0": "爾時窮子雖欣此遇猶故自謂客作賤人由是之故於二十年中常令除糞。",
    "X30n0605_004:0721a06_0": "第七常令傭作譬譬雖為子思惑未盡猶居學位未得無難故二十年常令除糞亦復自知不任紹大正須依教修行盡苦耳故云猶故自謂客作賤人若得初果厭小樂大若大機發者即應授以大乘更不須進斷其餘殘結正由不捨小志大機不發以是且令依教盡漏故言由是之故二十年中常令除糞二十年者見諦一無礙一解脫思惟九無礙九解脫故言二十年又云見思二道中斷結名二十年又云五下分五上分為二十年又云猶於二乘法中斷思惑故名二十年又云依二使人共斷餘結名二十年從有二乘之機而來感佛故云自見子來已二十年若住二乘位轉大乘教名為於二十年中執作家事也二十語同各有所以指此一句即是爭出三界火宅位也。",
    "X30n0605_004:0721a19_1": "△四領付譬二初領家業二初心相體信二初明體信。",
    "X30n0605_004:0721a21_0": "過是已後心相體信入出無難。",
    "X30n0605_004:0721a22_0": "此領付家業譬謂近領火宅等賜大車遠領法說中無上道就此為二初領後付又各為二謂共領火宅等賜車中四意亦是方便品顯實四意初章二者一心相體信即領上免難二委以家業漸以通泰成就大志即領上索車後章二者一付家業即領等賜大車二得付欣悅即領上得車歡喜也由心相體信故得委以家業家業既諳悉備知見則成就大志由意志通泰故得付與家業得家業故是則歡喜由有遠近若不先教傭作與一日之價豈得相體委業付財內合由三藏斷結堪並聞大集受折淨名轉教般若而致付財當知傭作取價即是遠由體信委業即是近由又前誘引譬中有齊教領始自道樹終訖出宅又有探領始自法身終訖思盡今領亦二始探領慈悲四味調熟終領付財究竟一味遠近始終合論五味何者即遣傍人傍人所說乃譬華嚴圓頓由此教最初故傍人譬牛所說譬乳同合從佛出十二部經即初味也如來以此擬二乘人無機不受所以迷悶躃地以其全生如乳也次明密遣二人說除糞法此譬息大之後鹿苑施三於小即信革凡成聖如轉乳為酪內合從十二部出九部修多羅即第二味也次明心相體信入出無難譬三藏之後說方等淨名揚大折小二乘聞大不謗折小不退良以三藏取一日價故得恣其褒貶若未斷結不堪聞其揚大如前不受勸門亦不堪聞折小如前不受誡門而今不謗不退者以相體信故也親既證小則信大不虗得涅槃價故體折不嗔雖非己事而不疑謗此心淳熟如從酪出生酥內合從修多羅出方等經即第三味也次明長者自知將死不久下此譬方等心相體信入出無難已後委以家業使其領教為大菩薩說摩訶般若既領知眾物貫統法門融通色心心明口辯彌益慕樂但恨住小非是己分脫更開許豈不樂哉於是心漸通泰成就大志如似生酥出於熟酥是從方等出摩訶般若即第四味也次臨欲終時而命其子者此譬般若之後判天性定父子會三歸一付財與記說法華之教開佛知見示真實相菩薩疑除聲聞作佛悉以如來滅度而滅度之如從熟酥出於醍醐是從摩訶般若出大涅槃即第五味也四大弟子深得佛意探領一化五味之教始終次第其文出此所言心相體信者是父子互相信也謂於三藏中得涅槃價此既不虗今為菩薩說此大乘亦復非虗此即子信父也佛知此等見思已斷聞必不謗無漏根利聞必生信此即父信子也由此見尊特身聞大乘教名此為入復被訶斥猶見丈六說小乘法名此為出大小出入而無疑難。",
    "X30n0605_004:0721c19_1": "△二猶居本位。",
    "X30n0605_004:0721c20_0": "然其所止猶在本處。",
    "X30n0605_004:0721c21_0": "然其所止猶在本處者雖復入出無難得聞大乘謂是菩薩之事非己智分不肯迴心向大猶居羅漢不言未來當得作佛此領大集淨名生酥之教也。",
    "X30n0605_004:0721c24_1": "△二命領業二初命知家事四初明時節。",
    "X30n0605_004:0722a01_0": "世尊爾時長者有疾自知將死不久。",
    "X30n0605_004:0722a02_0": "委以家業此領大品佛命轉教般若將死不久者有機則應為生機盡應謝為死今化機將畢所以應謝非久。",
    "X30n0605_004:0722a04_1": "△二正明領家業。",
    "X30n0605_004:0722a05_0": "語窮子言我今多有金銀珍寶倉庫盈溢其中多少所應取與汝悉知之。",
    "X30n0605_004:0722a07_0": "語窮子言我今多有下第二命知家事金銀等者金即別教理銀即通教理大品所明真諦不出此二而云多有者理則非多約種種門亦得言多例如空非十八約破十八法名十八空也勸學品明一切法門皆是珍寶倉是定門即百八三昧庫是慧門即十八空境通別兩教定慧倉庫包藏一切禪定智慧無所缺少內充外溢故云盈溢其中多少者由說般若則有廣略二門若菩薩行般若者應知廣略相略則為少廣則為多自行名取化他為與大品云汝當為菩薩說故云汝悉知之。",
    "X30n0605_004:0722a16_1": "△三誡令當體我心。",
    "X30n0605_004:0722a18_0": "我心如是當體此意所以者何今我與汝便為不異。",
    "X30n0605_004:0722a19_0": "我心如是下第三誡體我心者佛以般若為心汝今傳燈當隨佛意說也又二乘人本解是折法空命當體此意者命轉教用誡令同我體法空也又昔時被命謂傳燈與他今乃知佛令我識體之門故云當體此意今我與汝便為不異者釋此有三一被加令說與佛不異二就理以諸法皆如故得不異當知善吉如如來如一如無二如故言便為不異三就今時始悟父子天性本來不異而二乘人自謂被加異耳。",
    "X30n0605_004:0722b03_1": "△四勅無令漏失。",
    "X30n0605_004:0722b04_0": "宜加用心無令漏失。",
    "X30n0605_004:0722b05_0": "宜加用心下是第四勅無令漏失者此有二意一汝為菩薩說般若教無令漏失二就理此即汝法後時當用是故無令漏失也。",
    "X30n0605_004:0722b07_1": "△二受命領知四初正受領知。",
    "X30n0605_004:0722b09_0": "爾時窮子即受教勅領知眾物金銀珍寶及諸庫藏。",
    "X30n0605_004:0722b10_0": "正受命領知如文可解。",
    "X30n0605_004:0722b10_1": "△二心無希取。",
    "X30n0605_004:0722b11_0": "而無希取一[(歹*又)/食]之意。",
    "X30n0605_004:0722b12_0": "而無希取一[(歹*又)/食]之意然善吉雖說般若自謂是菩薩法我無其分也。",
    "X30n0605_004:0722b13_1": "△三猶居本處。",
    "X30n0605_004:0722b14_0": "然其所止故在本處下劣之心亦未能捨。",
    "X30n0605_004:0722b15_0": "又未捨劣心猶居本處者住羅漢位雖復慕大亦未定言欲作菩薩又未捨下劣心者雖復恥小亦未定言捨於小證也。",
    "X30n0605_004:0722b17_1": "△四父知子意。",
    "X30n0605_004:0722b18_0": "復經少時父知子意漸以通泰成就大志自鄙先心。",
    "X30n0605_004:0722b19_0": "四復經少時父知子意下即是領上索車譬也既鄙棄先心欲求大道即大機已發問指何時名少時耶答一云說般若竟於異處遊觀尋思所領大乘法門生心貪樂為失為不失如此等尋思即是大乘機發時也此時去法華不遠故言少時又當說無量義時大乘機發何以知然無量義中明七種方便無量漸頓從一法生既聞此說即便思惟昔之三藏三乘悉從一法而生如是三乘亦應入一如是思時漸以通泰大心即發故言成就大志也。",
    "X30n0605_004:0722c04_1": "△二正付家業二初付家業四初付家業時。",
    "X30n0605_004:0722c05_0": "臨欲終時。",
    "X30n0605_004:0722c06_0": "臨欲終者是明時節則如來化緣將訖靈山八載說法華經唱入涅槃時也菩提流支法界論云佛成道後四十二年始說法華如云四十餘年秘而不談即其事也。",
    "X30n0605_004:0722c09_1": "△二命聚眾證。",
    "X30n0605_004:0722c10_0": "而命其子并會親族國王大臣剎利居士皆悉已集。",
    "X30n0605_004:0722c11_0": "而命其子下第二聚眾即是二萬億佛所受化之徒名之為子大機熟人十方雲集也上四眾圍繞者是也并會親族者十方法身菩薩影響為親族其影響之眾多是釋迦昔日同業並共如來於二萬億佛所共開化之於其悉是伯叔之行故用此為親族國王者一切漸頓諸經無不稱所詮之處為經王當機益物興廢有時部部不同名之為國皆言第一即是王又此經會通諸教豈非聚集國王耶故無量義中先已收集故彼文云初說四諦十二緣生次說方等十二部經次說摩訶般若華嚴海空此則普集諸經融通漸頓會入此典故名聚會國王也彌勒等諸大菩薩皆是等覺名為大臣初地至九地為剎利法王種性中生三十心為居士此等皆從釋迦受化。",
    "X30n0605_004:0722c24_1": "△三結會父子。",
    "X30n0605_004:0723a01_0": "即自宣言諸君當知此是我子我之所生於某城中捨吾逃走竛竮辛苦五十餘年其本字某我名某甲昔在本城懷憂推覓忽於此間遇會得之此實我子我實其父。",
    "X30n0605_004:0723a05_0": "第三結會父子者謂實從我受學實是我子從我起解是我所生我實曾於二萬億佛所常教大法故我實是父於某城中者當知此經西國文多至此土甚少或可說昔名字國土如大通智勝因緣今簡略名字但直言某甲是諸眾生背此大乘起無明暗遁入生死故言捨吾逃走備經六趣故云五十餘年昔在本城懷憂推覓自昔法身地中常以二智觀覓可化之機始於今日感應道交故云忽於此間遇會見之。",
    "X30n0605_004:0723a13_1": "△四正令家業。",
    "X30n0605_004:0723a14_0": "今我所有一切財物皆是子有先所出內是子所知。",
    "X30n0605_004:0723a15_0": "今我所有下第四正付家業當知一切大乘萬行萬德故云一切所有也先所出內是子所知者追指昔日大品領教所委有廣略般若共不共法是汝所知則是汝有故于法華但明佛之知見不更廣說一切行相。",
    "X30n0605_004:0723a19_1": "△二明歡喜。",
    "X30n0605_004:0723a20_0": "世尊是時窮子聞父此言即大歡喜得未曾有而作是念我本無心有所希求今此寶藏自然而至。",
    "X30n0605_004:0723a22_0": "此即領上各乘大車得未曾有自顧無心希望佛道而今忽聞得記作佛故云不求自得當知在昔三藏本心不求方等中恥小望絕故不求般若中雖領非己分故不求如此不求而今自得所以歡喜。",
    "X30n0605_004:0723b02_1": "△二合譬四初合父子相失譬。",
    "X30n0605_004:0723b03_0": "世尊大富長者則是如來我等皆似佛子。",
    "X30n0605_004:0723b04_0": "大富長者合父子相失譬上譬文有四今但合父子總得餘意如來合父似則合子當知似有二義一取大機為子由昔未逃逝既非真位猶居外凡故云似也二取小機為子以彼小機似像大乘根性然子既背父貶之言似問初釋品云已得入真此那言似答此合子逃父時是故言似品初明子開悟時汝問非也。",
    "X30n0605_004:0723b10_1": "△二合父子相見譬。",
    "X30n0605_004:0723b11_0": "如來常說我等為子。",
    "X30n0605_004:0723b12_0": "如來常說我等為子下此合父子相見譬於中但合長者見子便識意。",
    "X30n0605_004:0723b13_1": "△三合追誘譬二初合遣傍人追二初合兩門無機。",
    "X30n0605_004:0723b15_0": "世尊我等以三苦故於生死中受諸熱惱迷惑無知。",
    "X30n0605_004:0723b16_0": "此合追誘譬上有傍追二誘今合亦二上文初遣傍人追次再追次放捨今合兩門無機何為見捉自念無罪此合無大機也。",
    "X30n0605_004:0723b18_1": "△二合息化小志強。",
    "X30n0605_004:0723b19_0": "樂著小法。",
    "X30n0605_004:0723b20_0": "樂著小法者此合上有小志而不合放捨。",
    "X30n0605_004:0723b20_1": "△二合遣二人誘二初合齊教領二初合具陳上事。",
    "X30n0605_004:0723b22_0": "今日世尊令我等思惟蠲除諸法戲論之糞。",
    "X30n0605_004:0723b23_0": "△二合適子所願。",
    "X30n0605_004:0723b24_0": "我等於中勤加精進得至涅槃一日之價既得此已心大歡喜自以為足便自謂言於佛法中勤精進故所得弘多。",
    "X30n0605_004:0723c03_0": "我等於中勤加精進合上尋與除糞得至涅槃下合上先取其價也。",
    "X30n0605_004:0723c04_1": "△二合探領三初合先欲擬宜。",
    "X30n0605_004:0723c05_0": "然世尊先知我等。",
    "X30n0605_004:0723c06_0": "此合上探領上譬有四今但合三而不合正教作也指上勤加除糞己即兼之則不更合也上言遙見今言先知。",
    "X30n0605_004:0723c08_1": "△二合先知有小。",
    "X30n0605_004:0723c09_0": "心著弊欲樂於小法。",
    "X30n0605_004:0723c10_0": "上言羸瘦憔悴今言心著弊欲。",
    "X30n0605_004:0723c10_1": "△三合先知歎三車。",
    "X30n0605_004:0723c12_0": "便見縱捨不為分別汝等當有如來知見寶藏之分。",
    "X30n0605_004:0723c13_0": "上言即脫瓔珞更著麤弊今言便見縱捨不為分別寶藏之分。",
    "X30n0605_004:0723c14_1": "△四合領付譬二初合領家業二初合心相體信二初合體信。",
    "X30n0605_004:0723c16_0": "世尊以方便力說如來智慧。",
    "X30n0605_004:0723c17_0": "此合付家業譬上有由有付今合亦二由為兩一相信二委業今合亦二一相信有二以方便力說如來智慧者舊云如來智慧之因持作二乘之果今明帶三乘方便說大乘實相故言以方便力於我等前說大乘法亦是合出入無難以方便力出辨二乘以佛智力入明實相若不體信豈於我前明佛慧耶。",
    "X30n0605_004:0723c23_1": "△二合猶居本處。",
    "X30n0605_004:0723c24_0": "我等從佛得涅槃一日之價以為大得於此大乘無有志求。",
    "X30n0605_004:0724a02_0": "我等從佛得涅槃一日之價下此合猶在本處也。",
    "X30n0605_004:0724a03_0": "△二合命領家業二初合受命領業。",
    "X30n0605_004:0724a04_0": "我等又因如來智慧為諸菩薩開示演說。",
    "X30n0605_004:0724a05_0": "此合領家業上有命有受今但合受受有四一受命領業二無希取三不捨下劣四心漸通泰今但合二初合受命領業。",
    "X30n0605_004:0724a07_1": "△二合無希取二初正合。",
    "X30n0605_004:0724a08_0": "而自於此無有志願。",
    "X30n0605_004:0724a09_0": "而自於此下此合無希取而兼得其諸矣無有志願者謂明佛加威力令如佛心而說也故我不志願。",
    "X30n0605_004:0724a11_1": "△二釋意。",
    "X30n0605_004:0724a12_0": "所以者何佛知我等心樂小法以方便力隨我等說而我等不知真是佛子。",
    "X30n0605_004:0724a14_0": "所以者何下釋無希取意以方便力隨小乘心說言無分由此不知真是佛子所以不取佛以方便力隨我等說者當知佛帶方便力以實相法共二乘說我等不識不共之意所以不知真是佛子也。",
    "X30n0605_004:0724a18_0": "△二合付家業二初合付業二初明佛於大法無吝。",
    "X30n0605_004:0724a20_0": "今我等方知世尊於佛智慧無所悋惜。",
    "X30n0605_004:0724a21_0": "此合付家業上有二謂有付有喜今合亦二然上付業有四今則總合付與於中先付有二一明佛本於大無悋。",
    "X30n0605_004:0724a23_1": "△二釋無吝。",
    "X30n0605_004:0724a24_0": "所以者何我等昔來真是佛子而但樂小法若我等有樂大之心佛則為我說大乘法於此經中唯說一乘而昔於菩薩前毀訾聲聞樂小法者然佛實以大乘教化。",
    "X30n0605_004:0724b04_0": "二釋無吝正由樂小不早付大此經中下舉今證昔今理唯一故知昔三非實但為未堪故於大前毀訾小心欲令捨偽取真定知非悋故云然佛實以大乘而教化之。",
    "X30n0605_004:0724b07_1": "△二合歡喜。",
    "X30n0605_004:0724b08_0": "是故我等說本無心有所希求今法王大寶自然而至如佛子所應得者皆已得之。",
    "X30n0605_004:0724b10_0": "此合歡喜亦是上文於三不求之意。",
    "X30n0605_004:0724b11_0": "爾時摩訶迦葉欲重宣此義而說偈言。",
    "X30n0605_004:0724b12_0": "△二偈頌二初頌上法喻二歎佛恩深初文又二初頌法說。",
    "X30n0605_004:0724b14_0": "我等今日聞佛音教歡喜踊躍得未曾有佛說聲聞當得作佛無上寶聚不求自得。",
    "X30n0605_004:0724b16_0": "此兩行頌法說也其間而不頌不求但頌自得。",
    "X30n0605_004:0724b16_1": "△二譬說二初頌開譬二頌合譬初文又四初頌父子相失四初頌子背父去。",
    "X30n0605_004:0724b19_0": "譬如童子幼稚無識捨父逃逝遠到他土周流諸國五十餘年。",
    "X30n0605_004:0724b21_0": "此一行半但頌子背父去略不頌向國而還然上文火宅譬中明長者所王國邑聚落其語則寬此中明窮子輪迴三界名諸國六道名五十餘年周流諸國者即是諸聲聞人周遭流浪輪迴五道出生入死狀似漂萍斷梗無所不至之謂。",
    "X30n0605_004:0724c01_1": "△二頌父求子中止二初頌求子不得。",
    "X30n0605_004:0724c03_0": "其父憂念四方推求。",
    "X30n0605_004:0724c04_0": "此七行是頌父求子不得上文有二今頌亦二初半行是頌覓子不得次從求之既疲下有六行半頌上不以失一子而廢家業事也四方推求者則不同於上上四方是約四諦推理今四方是觀四生中覓可度之機也。",
    "X30n0605_004:0724c08_1": "△二頌中止。",
    "X30n0605_004:0724c09_0": "求之既疲頓止一城造立舍宅五欲自娛其家巨富多諸金銀硨磲瑪瑙真珠瑠璃象馬牛羊輦輿車乘田業僮僕人民眾多出入息利乃徧他國商估賈人無處不有千萬億眾圍繞恭敬常為王者之所愛念羣臣豪族皆共宗重以諸緣故往來者眾豪富如是有大力勢。",
    "X30n0605_004:0724c15_0": "造立舍宅者即有餘國中有餘涅槃也起慈悲舍依性空之宅也往來者眾者即諸土菩薩來往聽法也記云頓止一城者頓謂頓乏乃示迹之相義同於乏又頓止即不行也祇於此中求覓子機今謂亦可頓即安也止即住也安住於彼而伺覓子機耳造立舍宅當知有餘之土非寂光自然現勝應身非法身本有於彼更運依空慈悲故云造立。",
    "X30n0605_004:0724c22_0": "△三超頌憂念轉深。",
    "X30n0605_004:0724c23_0": "而年朽邁益憂念子夙夜惟念死時將至癡子捨我五十餘年庫藏諸物當如之何。",
    "X30n0605_004:0725a01_0": "此兩行超頌憂念轉深也益憂者謂憂念彌深愈甚之義然上文有二意今但頌先失子苦無所委付所以憂耳記云但頌子背父去即是失子之苦而無得子之樂失苦得樂俱在父懷是故失時己懷於樂必知後時還來故也遠鑑機緣未若於佛夙夜惟念者有人云自行為夜利他為夙此不應爾當知夙即是早謂晨起也夜即是暮謂黃昏也夙即起化之初夜即埀化之末大化始末準說可知若丈六佛常說無常化欲終時節節唱滅若言自行為夜豈可自行亦云死時將至耶。",
    "X30n0605_004:0725a10_1": "△四追頌子遇到本二初頌求衣食。",
    "X30n0605_004:0725a12_0": "爾時窮子求索衣食從邑至邑從國至國或有所得或無所得飢餓羸瘦體生瘡癬。",
    "X30n0605_004:0725a14_0": "此兩行半頌上第三漸還向父也上文有二今頌亦二初二行頌近父之由由求衣食也從邑至邑者根塵相涉如邑十八界如國修有漏善如有所得修無漏善如無所得不得大乘法食為饑餓無力用為羸無大功德為瘦有無善上起見思則如瘡癬。",
    "X30n0605_004:0725a19_1": "△二頌到本城。",
    "X30n0605_004:0725a20_0": "漸次經歷到父住城。",
    "X30n0605_004:0725a21_0": "次漸次經歷下半行頌正近父城。",
    "X30n0605_004:0725a21_1": "△二頌父子相見譬二初頌子見父三初頌見父之由。",
    "X30n0605_004:0725a23_0": "傭賃展轉遂至父舍。",
    "X30n0605_004:0725a24_0": "此六行半頌子見父上文有四今頌但三初半行頌見父之由由傭賃所以遂至父舍耳。",
    "X30n0605_004:0725b01_1": "△二頌見父之相。",
    "X30n0605_004:0725b03_0": "爾時長者於其門內施大寶帳處師子座眷屬圍繞諸人侍衛或有計算金銀寶物出內財產注記券疏。",
    "X30n0605_004:0725b05_0": "次從爾時長者下第二二行半頌上第三見父之相然上明見父之處則處是門側今言長者於其門內者則兼得處矣施大寶帳等是正見父相之處處師子座也謂是國王法身是師是王也報應是長者註記券疏即是授記明修行也章安云以廣顯略為註授決為記四弘誓為券修行為疏通俗文云記物曰註文心雕龍云券者束也謂明白約束以備情偽所以字形從半從分故周稱判書券亦契也古有鐵券以堅信誓又云小券短書號為疏也。",
    "X30n0605_004:0725b14_1": "△三頌生畏避心。",
    "X30n0605_004:0725b15_0": "窮子見父豪貴尊嚴謂是國王若國王等驚怖自恠何故至此覆自念言我若久住或見逼迫強驅使作思惟是已馳走而去借問貧里欲往傭作。",
    "X30n0605_004:0725b18_0": "三從窮子見父下有三行半是頌上第四生畏避之心。",
    "X30n0605_004:0725b19_1": "△二頌父見子二初頌見子之處。",
    "X30n0605_004:0725b20_0": "長者是時在師子座。",
    "X30n0605_004:0725b21_0": "此一行頌父見子上文有四一見處二見即識三見歡喜四者適願今但頌二當知上半行是頌見子之處。",
    "X30n0605_004:0725b23_1": "△二頌見子便識。",
    "X30n0605_004:0725b24_0": "遙見其子默而識之。",
    "X30n0605_004:0725c01_0": "遙見下第二半行頌上見子即識之意。",
    "X30n0605_004:0725c01_1": "△三頌追誘譬二初頌遣傍人追三初頌勸門無機。",
    "X30n0605_004:0725c03_0": "即勑使者追捉將來窮子驚喚。",
    "X30n0605_004:0725c04_0": "△二頌誡門無機。",
    "X30n0605_004:0725c05_0": "迷悶躃地。",
    "X30n0605_004:0725c06_0": "△三頌息化。",
    "X30n0605_004:0725c07_0": "是人執我必當見殺何用衣食使我至此長者知子愚癡狹劣不信我言不信是父。",
    "X30n0605_004:0725c09_0": "△二頌遣二人誘二初頌雇人是齊教領二初頌擬宜方便。",
    "X30n0605_004:0725c11_0": "即以方便更遣餘人眇目矬陋無威德者汝可語之云當相雇除諸糞穢倍與汝價。",
    "X30n0605_004:0725c13_0": "此三行頌雇作譬上文有四意一設方便二求之即得三陳雇作四取價除糞今但頌二意初二行是頌上第一設方便眇目矬陋者眇目譬二乘偏空之智說文云眇謂一目小也矬者竪短謂不窮實相之源也陋者橫狹謂無摩訶衍眾善莊嚴也言無威德者非四無畏名無威也異常樂我淨名無德耳。",
    "X30n0605_004:0725c19_1": "△二頌適願。",
    "X30n0605_004:0725c20_0": "窮子聞之歡喜隨來為除糞穢淨諸房舍。",
    "X30n0605_004:0725c21_0": "窮子聞之下一行頌第四取價也淨諸房舍者房即六根之房舍謂五陰之舍。",
    "X30n0605_004:0725c22_1": "△二頌教作是探領四初頌先欲擬宜。",
    "X30n0605_004:0725c24_0": "長者於牖常見其子。",
    "X30n0605_004:0726a01_0": "此四行半頌上教作上文有四今頌亦四初半行頌上於牕牖中也。",
    "X30n0605_004:0726a02_1": "△二頌先知有小。",
    "X30n0605_004:0726a03_0": "念子愚劣樂為鄙事。",
    "X30n0605_004:0726a04_0": "念子愚劣下第二半行頌上見子羸瘦也。",
    "X30n0605_004:0726a04_1": "△三頌脫妙著麤。",
    "X30n0605_004:0726a06_0": "於是長者著弊垢衣執除糞器往到子所。",
    "X30n0605_004:0726a07_0": "於是長者著下第三一行頌脫妙著麤也。",
    "X30n0605_004:0726a07_1": "△四頌教子作。",
    "X30n0605_004:0726a09_0": "方便附近語令勤作既益汝價并塗足油飲食充足薦席厚煖如是苦言汝當勤作又以軟語若如我子。",
    "X30n0605_004:0726a11_0": "第四頌正教子作上有七科法門語者即四念處令勤作者即四正勤次從既益汝價下一行頌四如意足或云油塗足能履深水譬之神通又油能除風譬之定也飲食充足者即頌上米麵也薦席厚煖即是觀練熏修四種禪定修此定故能除散動也如是苦言汝當勤作者半行總頌上第四安慰第五無五過也根力既成乃堪苦言又以輭語半行總頌上第六作字即八正道第七令常作即七覺支並是子位此三十七道品常途論之七覺在八正前今對位次故八正在七覺前也。",
    "X30n0605_004:0726a20_1": "△四頌領付譬二初頌領家業二初頌心相體信。",
    "X30n0605_004:0726a22_0": "長者有智漸令入出。",
    "X30n0605_004:0726a23_0": "此三行半頌領家業中有兩意初長者有智下半行即總頌心相體信即入出也。",
    "X30n0605_004:0726a24_1": "△二頌命領業三初頌受命領知。",
    "X30n0605_004:0726b02_0": "經二十年執作家事示其金銀真珠玻瓈諸物出入皆使令知。",
    "X30n0605_004:0726b04_0": "經二十年下第二三行是頌委領家業上文委業有命有受今但頌受命上受命有四今但頌三初一行半頌受命二十年不得同上謂上除見思名二十年今明執作家事或言轉大乘教教諸菩薩斷大乘別惑見思名二十年或言說般若時長凡二十年仁王般若云二十八年說摩訶般若。",
    "X30n0605_004:0726b09_1": "△二頌猶在本位。",
    "X30n0605_004:0726b11_0": "猶處門外止宿艸庵自念貧事我無此物。",
    "X30n0605_004:0726b12_0": "猶處門下第二一行頌上猶在本位未捨劣心也。",
    "X30n0605_004:0726b13_0": "△三頌父知子意。",
    "X30n0605_004:0726b14_0": "父知子心漸已廣大。",
    "X30n0605_004:0726b15_0": "父知下第三半行頌上通泰大志大乘機動也。",
    "X30n0605_004:0726b15_1": "△二頌付家業二初頌正付業三初頌命子聚眾。",
    "X30n0605_004:0726b17_0": "欲與財物即聚親族國王大臣剎利居士。",
    "X30n0605_004:0726b18_0": "此四行半頌正付家業上文有四今唯頌三但無時節初欲與下一行頌上第二集會親族。",
    "X30n0605_004:0726b19_1": "△二領結會父子。",
    "X30n0605_004:0726b21_0": "於此大眾說是我子捨我他行經五十歲自見子來已二十年昔於某城而失是子周行求索遂來至此。",
    "X30n0605_004:0726b23_0": "於此下第二有二行半頌上第三定父子天性。",
    "X30n0605_004:0726b23_1": "△三頌正付家業。",
    "X30n0605_004:0726c01_0": "凡我所有舍宅人民悉以付之恣其所用。",
    "X30n0605_004:0726c02_0": "凡我所有下第三一行頌上第四正付家業也。",
    "X30n0605_004:0726c02_1": "△二頌歡喜。",
    "X30n0605_004:0726c04_0": "子念昔貧志意下劣今於父所大獲珍寶并及舍宅一切財物甚大歡喜得未曾有。",
    "X30n0605_004:0726c06_0": "此兩行頌上得付歡喜。",
    "X30n0605_004:0726c06_1": "△二頌合譬四初頌合父子相失。",
    "X30n0605_004:0726c08_0": "佛亦如是。",
    "X30n0605_004:0726c09_0": "佛亦如是合第一父子相失也。",
    "X30n0605_004:0726c09_1": "△二頌合父子相見。",
    "X30n0605_004:0726c11_0": "知我樂小。",
    "X30n0605_004:0726c12_0": "知我樂小一句此合父子相見譬也記云若單以佛亦如是一句合父子相失意仍未顯次知我樂小一句合父子相見意亦未顯何者上句借下句成知樂小故義當相失次下句借上句成佛知樂小故得相見樂小由退大所以相失退大由樂小所以相見。",
    "X30n0605_004:0726c17_1": "△三頌合追誘譬二初頌合傍人追。",
    "X30n0605_004:0726c18_0": "未曾說言汝等作佛。",
    "X30n0605_004:0726c19_0": "此一行半合追誘譬初兩句合上追喚譬初頌再喚不來次頌放捨今總頌其意。",
    "X30n0605_004:0726c20_1": "△二頌合二人誘。",
    "X30n0605_004:0726c21_0": "而說我等得諸無漏成就小乘聲聞弟子。",
    "X30n0605_004:0726c22_0": "而說我等下一行頌上合密遣二人誘引譬上合齊教探教二章今此一行但總頌其意。",
    "X30n0605_004:0726c23_1": "△四頌合領付二初頌合領家業二初長頌命領知。",
    "X30n0605_004:0727a01_0": "佛勑我等說最上道修習此者當得成佛。",
    "X30n0605_004:0727a02_0": "此一行是長出頌命領知上領所無說最上道即是空般若更無過其上也。",
    "X30n0605_004:0727a03_1": "△二正頌受命無希取二初合正受命。",
    "X30n0605_004:0727a05_0": "我承佛教為大菩薩以諸因緣種種譬喻若干言辭說無上道諸佛子等從我聞法日夜思惟精勤修習是時諸佛即授其記汝於來世當得作佛一切諸佛秘藏之法但為菩薩演其實事而不為我說斯真要。",
    "X30n0605_004:0727a09_0": "此五行頌正受命也佛子聞法得記者明轉教益他也爾時謂轉教教化菩薩不言為我也。",
    "X30n0605_004:0727a10_1": "△二頌合無希取二初疊譬帖合。",
    "X30n0605_004:0727a12_0": "如彼窮子得近其父雖知諸物心不希取。",
    "X30n0605_004:0727a13_0": "疊前譬帖合也疊即重累之義再舉前譬來帖今文重明其喻耳。",
    "X30n0605_004:0727a14_1": "△二正合無希取三初正頌無希取之意。",
    "X30n0605_004:0727a16_0": "我等雖說佛法寶藏自無志願亦復如是。",
    "X30n0605_004:0727a17_0": "此一行正頌無希取之意。",
    "X30n0605_004:0727a17_1": "△二明具智斷故無希取三初標二初標斷德。",
    "X30n0605_004:0727a19_0": "我等內滅自謂為足唯了此事更無餘事。",
    "X30n0605_004:0727a20_0": "此兩行目為二意初一行是標斷德具故無希取記云初一行標斷德者由文中既云內滅內即惑體三界惑盡故云內滅屬斷德也。",
    "X30n0605_004:0727a22_1": "△二標智德。",
    "X30n0605_004:0727a23_0": "我等若聞淨佛國土教化眾生都無欣樂。",
    "X30n0605_004:0727a24_0": "次我等若聞下第二一行標智德具故無希取記云次標智德者由文中既云我等若聞者當知聞教屬智故云智德也以彼小智具故不欣大智。",
    "X30n0605_004:0727b02_1": "△二釋。",
    "X30n0605_004:0727b04_0": "所以者何一切諸法皆悉空寂無生無滅無大無小無漏無為如是思惟不生喜樂我等長夜於佛智慧無貪無著無復志願而自於法謂是究竟我等長夜修習空法得脫三界苦惱之患住最後身有餘涅槃佛所教化得道不虗則為已得報佛之恩。",
    "X30n0605_004:0727b09_0": "此六行雙釋智斷二章初所以者何止不生喜樂者此兩行釋斷也次我等長夜止謂是究竟者釋智也三次我等長夜止有餘涅槃者是重釋斷四佛所教化下一行是重釋智故知初二行明自住小斷次一行半是明失大智其次一行半重釋小斷後一行是釋失大智言諸法空寂等者理性本空常住平等清淨無作也最後身者阿羅漢也有餘涅槃者子縛已盡果縛猶在也佛所教化等者以得顯失也以失大智故無志樂若有大智則生志樂修之得道則為報佛恩也。",
    "X30n0605_004:0727b18_1": "△三結。",
    "X30n0605_004:0727b19_0": "我等雖為諸佛子等說菩薩法以求佛道而於是法永無願樂。",
    "X30n0605_004:0727b21_0": "此一行半是結釋自無希取意。",
    "X30n0605_004:0727b21_1": "△三明佛見捨合無希取。",
    "X30n0605_004:0727b23_0": "導師見捨觀我心故初不勸進說有實利。",
    "X30n0605_004:0727b24_0": "此一行明佛見捨合無希取。",
    "X30n0605_004:0727b24_1": "△二頌合付家業二初頌合正付二初疊譬帖合。",
    "X30n0605_004:0727c02_0": "如富長者知子志劣以方便力柔伏其心然後乃付一切財物。",
    "X30n0605_004:0727c04_0": "此三行正頌付家業然上文總合正付今亦總頌但初一行半疊譬帖合。",
    "X30n0605_004:0727c05_1": "△二正頌付業。",
    "X30n0605_004:0727c06_0": "佛亦如是現希有事知樂小者以方便力調伏其心乃教大智。",
    "X30n0605_004:0727c08_0": "知樂小者以方便力調伏其心則明施五時教說三乘法彈偏斥小歎大褒圓俾小慕大使轉教以融通機既純熟方堪開顯於是四大聲聞領昔調伏之意云。",
    "X30n0605_004:0727c11_1": "△二頌合歡喜。",
    "X30n0605_004:0727c12_0": "我等今日得未曾有非先所望而今自得如彼窮子得無量寶世尊我今得道得果於無漏法得清淨眼我等長夜持佛淨戒始於今日得其果報法王法中久修梵行今得無漏無上大果我等今者真是聲聞以佛道聲令一切聞我等今者真阿羅漢於諸世間天人魔梵普於其中應受供養。",
    "X30n0605_004:0727c18_0": "此七行頌上第二得付歡喜言得道者得實相道也得果者分得大乘習果也此二句明開佛知於無漏法得清淨眼者此二句明開佛見見實相理也昔日見無漏不落凡夫今日見無漏不落二乘昔日慧眼見空今淨眼見中持戒報者昔持戒梵行共顯無漏灰身滅智無人受此果報今日梵行能得無漏即了因取果義持戒即緣因義得清淨眼所見理即正因義我等真是聲聞者即大乘真位也十信能以一音徧滿三千界似道未真入十住即是真也真阿羅漢有三義此中但舉應供一義若不生變易殺通別惑是不生殺賊義堪為十界福田即應供義。",
    "X30n0605_004:0728a05_1": "△二歎佛恩深。",
    "X30n0605_004:0728a06_0": "世尊大恩以希有事憐愍教化利益我等無量億劫誰能報者手足供給頭頂禮敬一切供養皆不能報若以頂戴兩肩荷負於恒沙劫盡心恭敬又以美饍無量寶衣及諸臥具種種湯藥牛頭栴檀及諸珍寶以起塔廟寶衣布地如斯等事以用供養於恒沙劫亦不能報諸佛希有無量無邊不可思議大神通力無漏無為諸法之王能為下劣忍于斯事取相凡夫隨宜為說諸佛於法得最自在知諸眾生種種欲樂及其志力隨所堪任以無量喻而為說法隨諸眾生宿世善根又知成熟未成熟者種種籌量分別知已於一乘道隨宜說三。",
    "X30n0605_004:0728a17_0": "此十三行歎佛恩深難報世尊大恩者章安云一者如來始建慈悲拔六道苦與四聖樂普十法界入四弘中此即如來室之恩也二者如來行菩薩道示教利喜曾教大乘雖復中忘智願不失葢如來室清涼溫煖大慈與樂之恩也三者眾生遭苦視父而已佛伺其宜如犢逐母備行六度以利眾生葢如來室遮寒障熱即大悲拔苦之恩也四者佛成道已應受無為寂滅之樂而隱其神德用貧所樂法五戒十善冷水灑面令得醒悟葢是佛衣即遮貪欲熱之恩也五者示老比丘像方便附近與一日價葢亦是佛衣即除見寒愛熱之恩也六者過是已後心相體信彈訶貶斥恥小慕大葢是佛衣即遮其醜陋之恩也七者命領家業金銀庫藏皆悉令知葢是佛衣即與我莊嚴之恩也八者會親族定父子付以家業無上寶聚不求自得此葢如來座之恩也其次九之與十既坐座已身意泰然快得安隱以佛道聲令一切聞一切天人普於其中應受供養葢如來座令我具足即自行化他之恩也世尊大恩兩肩荷負所不能報者葢謂此也牛頭栴檀者華嚴云出離垢山若用塗身火不能燒又正法念經云北洲有山名曰高山高山之峰多有牛頭栴檀以此山峰狀如牛頭所以栴檀從茲得名已上釋信解品竟總上第二卷文畢。",
    "X30n0605_004:0728b17_0": "科註妙法蓮華經卷第四"
}