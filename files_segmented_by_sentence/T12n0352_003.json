{
    "T12n0352_003:0208a14_0": "佛說大迦葉問大寶積正法經卷",
    "T12n0352_003:0208a15_0": "第三",
    "T12n0352_003:0208a17_0": "西天譯經三藏朝散大夫試鴻臚少卿",
    "T12n0352_003:0208a18_0": "傳法大師臣施護奉　詔譯",
    "T12n0352_003:0208a19_0": "爾時世尊復以譬喻更明斯義。",
    "T12n0352_003:0208a20_0": "佛告迦葉：「譬如燈光能破一切黑暗，而彼黑暗從何而去？",
    "T12n0352_003:0208a21_1": "非東方去、非南方去、非西方去、非北方去。",
    "T12n0352_003:0208a22_2": "去亦非去，來亦非來。",
    "T12n0352_003:0208a23_0": "「迦葉！",
    "T12n0352_003:0208a23_1": "復次燈光亦非我能破得黑暗。",
    "T12n0352_003:0208a23_2": "又若非黑暗，何顯燈光？",
    "T12n0352_003:0208a24_3": "迦葉！",
    "T12n0352_003:0208a24_4": "燈光、黑暗本無自性，此二皆空無得無捨。",
    "T12n0352_003:0208a25_5": "迦葉！",
    "T12n0352_003:0208a25_6": "如是智慧亦復如是，有智若生無智即捨，而彼無智歸於何去？",
    "T12n0352_003:0208a26_7": "非東方去、非南方去、非西方去、非北方去。",
    "T12n0352_003:0208a27_8": "去既非去，來亦非來。",
    "T12n0352_003:0208a29_0": "「迦葉！",
    "T12n0352_003:0208a29_1": "復次有智若生無智即捨，非彼有智我能破壞無智。",
    "T12n0352_003:0208b01_2": "又若無智本無，有智何顯？",
    "T12n0352_003:0208b01_3": "迦葉！",
    "T12n0352_003:0208b02_0": "有智、無智俱無自性，此二皆空無得無捨。",
    "T12n0352_003:0208b02_1": "我今於此而說頌曰：「譬如於燈光，　　能破於黑暗，　彼暗滅謝時，　　諸方無所去。",
    "T12n0352_003:0208b06_0": "　若復此燈光，　　非暗不能顯，　二俱無自性，　　無性二俱空。",
    "T12n0352_003:0208b08_0": "　智慧亦如是，　　有智若生時，　無智而自捨，　　此二若空花，　俱無有自性，　　取捨不可得。」",
    "T12n0352_003:0208b11_0": "佛告迦葉：「譬如空舍無其戶牖，經百千年無其人物。",
    "T12n0352_003:0208b12_1": "其室冥暗，忽有天人於彼舍中燃其燈明。",
    "T12n0352_003:0208b13_2": "迦葉！",
    "T12n0352_003:0208b13_3": "於意云何？",
    "T12n0352_003:0208b13_4": "如是黑暗我經百千年住此，我今不去。",
    "T12n0352_003:0208b14_5": "有此事不？」",
    "T12n0352_003:0208b14_6": "迦葉答云：「不也。",
    "T12n0352_003:0208b15_0": "世尊！",
    "T12n0352_003:0208b15_1": "彼黑暗無力，燈光若生決定須去。」",
    "T12n0352_003:0208b15_2": "佛言：「迦葉！",
    "T12n0352_003:0208b16_3": "彼業煩惱亦復如是，經百千劫住彼識中。",
    "T12n0352_003:0208b17_4": "或彼行人於一晝夜正觀相應生彼慧燈。",
    "T12n0352_003:0208b18_0": "迦葉！",
    "T12n0352_003:0208b18_1": "如是聖者慧根若生，此業煩惱定無所有。",
    "T12n0352_003:0208b19_2": "我今於此而說頌曰：「如舍百千年，　　無人無戶牖，　忽有天及人，　　於彼燒燈火，　如是久住暗，　　剎那而滅謝，　是彼舍黑暗，　　不言我久住，　於此而不去。",
    "T12n0352_003:0208b24_3": "　　業識煩惱集，　其義亦如是，　　雖住百千劫，　本性不真實。",
    "T12n0352_003:0208b26_4": "　　行人晝夜中，　正入如實觀，　　慧燈晃耀生，　彼等煩惱集，　　剎那不可住。」",
    "T12n0352_003:0208b29_0": "佛告迦葉：「譬如虛空，不住種子。",
    "T12n0352_003:0208b29_1": "迦葉！",
    "T12n0352_003:0208b29_2": "如是，若彼行者堅著斷見，過去已滅、未來非有，何住佛法種子？",
    "T12n0352_003:0208c02_3": "我今於此而說頌曰：「譬如太虛空，　　無涯無有量，　若人於空中，　　何處植種子？",
    "T12n0352_003:0208c05_0": "　斷見亦如是，　　過去不可有、　未來亦不生，　　現無佛法種。」",
    "T12n0352_003:0208c07_0": "佛告迦葉：「譬如糞滿大地，可種一切種子。",
    "T12n0352_003:0208c07_1": "迦葉，如是業煩惱糞滿於世間，可種一切佛法種子。",
    "T12n0352_003:0208c09_2": "我今於此而說頌曰：「譬如大地糞，　　隨處可種植；　眾生煩惱糞，　　周遍於世間，　佛子若親近，　　可下佛法種。」",
    "T12n0352_003:0208c13_0": "佛告迦葉：「譬如醎鹵陸地，不可種於蓮華。",
    "T12n0352_003:0208c13_1": "迦葉！",
    "T12n0352_003:0208c14_2": "如是無行性者，本自非有、未來不生，何得菩提之種？",
    "T12n0352_003:0208c15_3": "我今於此而說頌曰：「譬如醎陸地，　　不可出蓮華，　於彼泥水中，　　出生甚氛馥。",
    "T12n0352_003:0208c18_0": "　無性亦如是，　　過未本來無，　終不生佛種。」",
    "T12n0352_003:0208c20_0": "佛告迦葉：「譬如糞壤之地，可生蓮華。",
    "T12n0352_003:0208c20_1": "迦葉！",
    "T12n0352_003:0208c20_2": "如是煩惱邪行眾生，亦可生其佛法種智。",
    "T12n0352_003:0208c21_3": "我今於此而說頌曰：「譬如泥糞地，　　而可生蓮華，　邪行業眾生，　　亦生佛法種。」",
    "T12n0352_003:0208c25_0": "佛告迦葉：「譬如四大海水瀰滿無邊。",
    "T12n0352_003:0208c25_1": "迦葉！",
    "T12n0352_003:0208c25_2": "如是見彼菩薩所作善根能遍法界。",
    "T12n0352_003:0208c26_3": "我今於此而說頌曰：「譬如四大海，　　瀰滿廣無邊，　菩薩亦如是，　　善根遍法界。」",
    "T12n0352_003:0209a01_0": "佛告迦葉：「譬如天人以一毛端百分取一，於彼毛頭滴微細水，欲成俱胝四大海。",
    "T12n0352_003:0209a02_1": "迦葉！",
    "T12n0352_003:0209a02_2": "如是見彼聲聞，所作微善而求無上。",
    "T12n0352_003:0209a03_3": "我今於此而說頌曰：「譬如人毛端，　　百分而取一，　於彼滴微水，　　欲成俱胝海。",
    "T12n0352_003:0209a07_0": "　聲聞亦如是，　　以己微淺智，　所作自善根，　　求成無上覺。」",
    "T12n0352_003:0209a09_0": "佛告迦葉：「譬如芥子內蟲食彼芥子，見芥子內謂若虛空。",
    "T12n0352_003:0209a10_1": "迦葉！",
    "T12n0352_003:0209a10_2": "如是聲聞所修小智，見彼生空亦復如是。",
    "T12n0352_003:0209a11_3": "我今於此而說頌曰：「譬如芥子內，　　而有食芥蟲，　於裏無礙處，　　見彼謂虛空。",
    "T12n0352_003:0209a14_0": "　聲聞所修智，　　證彼一分空，　所見而不大，　　其義亦如是。」",
    "T12n0352_003:0209a16_0": "佛告迦葉：「譬如有人見十方世界虛空無邊。",
    "T12n0352_003:0209a17_0": "迦葉！",
    "T12n0352_003:0209a17_1": "如是菩薩無礙大智所見法界亦無邊際。",
    "T12n0352_003:0209a18_2": "我今於此而說頌曰：「譬如虛空界，　　十方無有涯，　一切諸世間，　　依彼無障礙。",
    "T12n0352_003:0209a21_0": "　菩薩亦如是，　　所起最上智，　照見法界空，　　無邊無所得。」",
    "T12n0352_003:0209a23_0": "佛告迦葉：「譬如剎帝利受灌頂王，彼王皇后私於庶人後生其子。",
    "T12n0352_003:0209a24_1": "迦葉！",
    "T12n0352_003:0209a24_2": "於意云何？",
    "T12n0352_003:0209a24_3": "彼所生之子得名灌頂王子不？」",
    "T12n0352_003:0209a25_4": "迦葉白言：「不也。",
    "T12n0352_003:0209a25_5": "世尊！」",
    "T12n0352_003:0209a26_0": "告言：「迦葉！",
    "T12n0352_003:0209a26_1": "彼得無生法界聲聞，我是如來灌頂之子，如是亦然。",
    "T12n0352_003:0209a27_2": "我今於此而說頌曰：「剎帝王皇后，　　而私於庶人，　彼後生其男，　　不名灌頂子。",
    "T12n0352_003:0209b01_0": "　聲聞亦如是，　　離欲證無生，　唯行於自利，　　非是於如來，　灌頂法王子，　　佛子行二利。」",
    "T12n0352_003:0209b04_0": "佛告迦葉：「譬如剎帝利受灌頂王，有近侍婢王所愛幸，彼後生子。",
    "T12n0352_003:0209b05_1": "迦葉於意云何？",
    "T12n0352_003:0209b05_2": "此婢生之子得名王子不？」",
    "T12n0352_003:0209b06_3": "迦葉答云：「此是王子。」",
    "T12n0352_003:0209b06_4": "「迦葉！",
    "T12n0352_003:0209b07_0": "如是初發心菩薩，雖道力微劣化彼眾生、未免輪迴，亦得名為如來之子。",
    "T12n0352_003:0209b08_1": "我今於此而說頌曰：「譬如輪王婢，　　為王之愛幸，　而後生其男，　　亦是剎帝子。",
    "T12n0352_003:0209b12_0": "　菩薩亦如是，　　初發菩提心，　德行而羸劣，　　方便化眾生，　雖未出三界，　　所作稱佛心，　得名真佛子。」",
    "T12n0352_003:0209b16_0": "佛告迦葉：「譬如輪王生其千子，大力勇猛辯才端正，須得輪王相具足。",
    "T12n0352_003:0209b17_1": "彼所童子內，若無一子具有輪王相者，彼轉輪王不作親子之想。",
    "T12n0352_003:0209b19_2": "迦葉！",
    "T12n0352_003:0209b19_3": "如是如來會下有百千俱胝聲聞圍遶，若無一菩薩相者，如來亦不作子想。",
    "T12n0352_003:0209b20_4": "我今於此而說頌曰：「譬如轉輪王，　　所生千太子，　若無一童子，　　具彼輪王相，　此乃無王分，　　王無自子想。",
    "T12n0352_003:0209b25_0": "　佛子亦如是，　　雖有千俱胝，　聲聞眾圍遶，　　無一菩薩相，　善逝觀彼人，　　不為佛子想。」",
    "T12n0352_003:0209b28_0": "佛告迦葉：「譬如轉輪聖王，所有皇后懷娠七夜必生童子，具輪王相。",
    "T12n0352_003:0209b29_1": "彼在胎藏，迦羅羅大未有根形，雖未成形而有天人發心愛重。",
    "T12n0352_003:0209c01_2": "非愛彼子勇猛大力。",
    "T12n0352_003:0209c02_3": "於意云何？",
    "T12n0352_003:0209c02_4": "重彼輪王王種不斷。",
    "T12n0352_003:0209c03_5": "迦葉！",
    "T12n0352_003:0209c03_6": "亦復如是，初發心菩薩根雖未熟未免輪迴，樂行佛法，彼過去佛見生其愛重；於彼正觀八解脫阿羅漢而不愛重。",
    "T12n0352_003:0209c05_7": "何以故？",
    "T12n0352_003:0209c06_0": "為彼初心菩薩佛種不斷故。",
    "T12n0352_003:0209c06_1": "我今於此而說頌曰：「譬如轉輪王，　　皇后懷娠姙，　七日未成形，　　天人生愛護，　非重勇猛力，　　而重輪王種。",
    "T12n0352_003:0209c11_0": "　菩薩亦如是，　　初發菩提心，　欲度輪迴故，　　過去諸如來，　於彼而恭敬，　　此人紹佛事；　於諸聲聞眾，　　正觀八解者，　不生於敬愛，　　無彼成佛分。」",
    "T12n0352_003:0209c16_0": "佛告迦葉：「譬如假摩尼瑠璃珠聚如妙高山，不及一真摩尼瑠璃寶。",
    "T12n0352_003:0209c17_1": "迦葉！",
    "T12n0352_003:0209c17_2": "如是假使一切聲聞辟支佛，不能及一初發菩提心菩薩。",
    "T12n0352_003:0209c18_3": "我今於此而說頌曰：「譬如假瑠璃，　　及彼摩尼珠，　積聚如須彌，　　不及真摩尼，　瑠璃之一寶。",
    "T12n0352_003:0209c22_4": "　　菩薩亦如是，　假使於聲聞，　　及彼緣覺眾，　其數如微塵，　　不及初發心，　求彼菩提者，　　菩薩之一人。」",
    "T12n0352_003:0209c26_0": "佛告迦葉：「譬如迦陵頻伽鳥，住彼卵中之時，早能與彼一切飛禽而皆不同。",
    "T12n0352_003:0209c27_1": "迦葉！",
    "T12n0352_003:0209c27_2": "於意云何？",
    "T12n0352_003:0209c28_3": "當發一切美妙音聲故。",
    "T12n0352_003:0209c28_4": "迦葉？",
    "T12n0352_003:0209c28_5": "如是彼初發心菩薩，雖住業煩惱無明藏中，早與一切聲聞辟支佛而不可同。",
    "T12n0352_003:0210a01_6": "迦葉！",
    "T12n0352_003:0210a01_7": "於意云何？",
    "T12n0352_003:0210a01_8": "彼有迴向善根說法方便故。",
    "T12n0352_003:0210a02_9": "我今於此而說頌曰：「譬如頻伽鳥，　　住彼卵子中，　雖未見身形，　　而與諸禽異，　當發美妙音，　　令人常愛樂。",
    "T12n0352_003:0210a06_0": "　佛子亦如是，　　初發菩提心，　未出煩惱藏，　　一切辟支佛，　及彼聲聞眾，　　亦復不能比。",
    "T12n0352_003:0210a09_0": "　迴向大安樂，　　方便利有情，　無垢慈悲意，　　能宣微妙音。」",
    "T12n0352_003:0210a11_0": "佛告迦葉：「譬如輪王皇后所生王子，具足輪王福相，一切國王及諸人民悉皆歸伏。",
    "T12n0352_003:0210a12_1": "迦葉！",
    "T12n0352_003:0210a13_0": "如是初發心菩薩，天上人間一切有情悉皆歸伏。",
    "T12n0352_003:0210a14_1": "我今於此而說頌曰：「譬如轉輪王，　　皇后所生子，　雖為童子身，　　具足王福相，　國王及臣民，　　一切皆歸向。",
    "T12n0352_003:0210a18_0": "　菩薩亦如是，　　初發菩提心，　佛子相具足，　　一切諸世間，　天人眾生類，　　清淨心歸向。」",
    "T12n0352_003:0210a21_0": "佛告迦葉：「譬如大雪山王出生上好藥草，能治一切諸病。",
    "T12n0352_003:0210a22_1": "修合服食，無復心疑決定得差。",
    "T12n0352_003:0210a23_0": "迦葉！",
    "T12n0352_003:0210a23_1": "如是若彼菩薩所有智藥，能療一切眾生煩惱諸病。",
    "T12n0352_003:0210a24_2": "菩薩以平等心普施一切有情，服者無復疑惑病即除愈。",
    "T12n0352_003:0210a25_3": "我今於此而說頌曰：「譬如大雪山，　　出生上妙藥，　療治一切病，　　若有服之者，　獲差勿復疑。",
    "T12n0352_003:0210a29_4": "　　佛子亦如是，　出生妙智藥，　　能療一切人，　煩惱生老病，　　平等而賜之，　所有服食者，　　無疑決定差。」",
    "T12n0352_003:0210b04_0": "佛告迦葉：「譬如有人歸依初月，如是圓月而不歸依。",
    "T12n0352_003:0210b05_1": "迦葉！",
    "T12n0352_003:0210b05_2": "如是我子有其信力，歸命菩薩不歸命如來。",
    "T12n0352_003:0210b06_3": "所以者何？",
    "T12n0352_003:0210b06_4": "為彼如來從菩薩生。",
    "T12n0352_003:0210b07_0": "若聲聞辟支佛從如來生，非如菩薩故。",
    "T12n0352_003:0210b07_1": "我今於此而說頌曰：「譬如此有情，　　歸命於初月，　如是圓滿月，　　而彼不歸依。",
    "T12n0352_003:0210b11_0": "　我子亦如是，　　歸依於菩薩，　不歸向世尊，　　為具大智力。",
    "T12n0352_003:0210b13_0": "　出生如來身，　　非彼聲聞類，　智慧微劣故，　　依彼如來生。」",
    "T12n0352_003:0210b15_0": "佛告迦葉：「譬如文字之母，具能包含一切義論等事。",
    "T12n0352_003:0210b16_1": "迦葉！",
    "T12n0352_003:0210b16_2": "如是初發心菩薩，具能綰攝一切諸佛化行無上智因。",
    "T12n0352_003:0210b17_3": "我今於此而說頌曰：「譬如文字母，　　人間與天上，　義論及辯才，　　皆因此建立。",
    "T12n0352_003:0210b21_0": "　菩薩亦如是，　　初發菩提心，　具足佛地智，　　及諸方便行。」",
    "T12n0352_003:0210b23_0": "佛告迦葉：「譬如世人未有捨離明月歸命星像。",
    "T12n0352_003:0210b24_1": "迦葉！",
    "T12n0352_003:0210b24_2": "如是無有受我戒者，捨離菩薩歸命聲聞。",
    "T12n0352_003:0210b25_3": "我今於此而說頌曰：「譬如世間人，　　於月而捨離，　而欲歸依星，　　此事未曾有。",
    "T12n0352_003:0210b28_0": "　如是我弟子，　　其義亦復然，　若受我戒者，　　不歸於菩薩，　而欲向聲聞，　　其事甚希有。」",
    "T12n0352_003:0210c02_0": "佛告迦葉：「譬如假瑠璃珠，於彼天人世間終無利用；若真瑠璃珠摩尼寶，於其世間有大利用。",
    "T12n0352_003:0210c04_1": "迦葉！",
    "T12n0352_003:0210c04_2": "如是。",
    "T12n0352_003:0210c04_3": "若彼聲聞具足戒學，具一切頭陀行三摩地門，終不能得坐菩提道場成阿耨多羅三藐三菩提。",
    "T12n0352_003:0210c06_4": "我今於此而說頌曰：「譬如假瑠璃，　　見彼體清淨，　於天人世間，　　為事無利用；　若彼真瑠璃，　　及彼摩尼寶，　體性有其殊，　　為事具大用。",
    "T12n0352_003:0210c11_0": "　如是彼聲聞，　　雖具頭陀行，　持戒及多聞，　　一切三摩地，　不能降四魔，　　而坐菩提座，　得成於善逝，　　非如菩薩故。」",
    "T12n0352_003:0210c15_0": "佛告迦葉：「譬如真瑠璃摩尼寶，作事用時價直百千迦哩沙波拏。",
    "T12n0352_003:0210c16_1": "迦葉！",
    "T12n0352_003:0210c16_2": "如是若彼菩薩所植眾德，作事用時多彼聲聞辟支佛百千迦哩沙波拏之數。",
    "T12n0352_003:0210c18_3": "我今於此而說頌曰：「譬如真瑠璃，　　及彼摩尼寶，　作彼事用時，　　價直百千數，　迦哩沙波拏。",
    "T12n0352_003:0210c21_4": "　　佛子亦如是，　植眾德本行，　　事用利眾生，　多彼聲聞人，　　及彼辟支佛，　迦哩沙波拏，　　其數亦如是。」",
    "T12n0352_003:0210c25_0": "爾時世尊復次說言：「尊者大迦葉！",
    "T12n0352_003:0210c25_1": "所有國土孛星現時頭黑偃寐，令彼國土災難競起得於苦惱。",
    "T12n0352_003:0210c27_2": "迦葉！",
    "T12n0352_003:0210c27_3": "若彼國土如有菩薩，是諸災難速得消除無復苦惱。",
    "T12n0352_003:0210c28_4": "是故迦葉！",
    "T12n0352_003:0210c28_5": "菩薩之行，廣集一切善根，為利眾生故。",
    "T12n0352_003:0210c29_6": "又彼菩薩所有智藥流通四方，醫彼一切眾生煩惱等病，真實不虛。」",
    "T12n0352_003:0211a02_7": "迦葉白言：「以何等藥醫何等病？」",
    "T12n0352_003:0211a02_8": "「迦葉！",
    "T12n0352_003:0211a02_9": "眾生所有貪瞋癡病皆自緣生。",
    "T12n0352_003:0211a03_10": "以無緣慈觀彼一切惑業，相有理無，本自無生今亦無相。",
    "T12n0352_003:0211a04_11": "欲界色界及無色界寂滅亦然。",
    "T12n0352_003:0211a05_12": "又滅一切顛倒。",
    "T12n0352_003:0211a06_0": "何等顛倒？",
    "T12n0352_003:0211a06_1": "即四顛倒：一者為彼有情於彼無常而計常故，令想一切皆是無常；二者於其苦處而計為樂，令想一切皆是其苦；三者無我計我，令想一切法皆無我故；四者不淨計淨，令想一切皆非淨故。",
    "T12n0352_003:0211a10_2": "唯此涅槃具彼四德。",
    "T12n0352_003:0211a11_0": "又復施設四念處，令彼有情觀身無其所有，能破我見；觀受無受所得，破彼我見；觀心無心可得，亦除我見執故；觀法無法可得，破彼法我執故。",
    "T12n0352_003:0211a14_1": "以四正斷於修斷事，修善勤修、斷惡勤斷。",
    "T12n0352_003:0211a15_2": "以四神足成就通力，以五根五力治彼不信懈怠失念散亂癡等，以七覺支治一切愚癡，以八聖道治彼一切無知八邪等過。",
    "T12n0352_003:0211a18_0": "迦葉！",
    "T12n0352_003:0211a18_1": "此說名為真實醫法。",
    "T12n0352_003:0211a18_2": "迦葉！",
    "T12n0352_003:0211a18_3": "觀此菩薩，於閻浮提內醫病人中最為第一。",
    "T12n0352_003:0211a19_4": "迦葉！",
    "T12n0352_003:0211a19_5": "所有三千大千世界眾生為護自命，見彼菩薩如見醫王。」",
    "T12n0352_003:0211a21_6": "迦葉白言：「如是住邪見者以何藥療？",
    "T12n0352_003:0211a21_7": "唯願解說令彼了知。」",
    "T12n0352_003:0211a22_8": "「迦葉！",
    "T12n0352_003:0211a22_9": "彼菩薩救療眾生，非用世間之藥，以出世間一切善根無漏智藥，傳流四方醫彼一切眾生妄想之病，真實不虛。」",
    "T12n0352_003:0211a25_10": "迦葉白言：「云何名為出世間智？」",
    "T12n0352_003:0211a25_11": "「迦葉！",
    "T12n0352_003:0211a25_12": "彼智從因緣種生、離諸分別，無我、無人、無眾生、無壽命，如是智法於空無著。",
    "T12n0352_003:0211a27_13": "迦葉！",
    "T12n0352_003:0211a27_14": "汝等正求，心莫驚怖，發精進心。",
    "T12n0352_003:0211a28_15": "彼如是求、如是住心。",
    "T12n0352_003:0211a28_16": "云何住心？",
    "T12n0352_003:0211a29_17": "云何不住心？",
    "T12n0352_003:0211a29_18": "有過去未來現在，於何而住？",
    "T12n0352_003:0211b01_19": "迦葉！",
    "T12n0352_003:0211b01_20": "過去已滅、未來未至、現在無住。",
    "T12n0352_003:0211b01_21": "迦葉！",
    "T12n0352_003:0211b02_22": "又此心法非在內、非在外、亦非中間。",
    "T12n0352_003:0211b02_23": "迦葉！",
    "T12n0352_003:0211b03_0": "又此心法離眾色相，無住無著而不可見。",
    "T12n0352_003:0211b03_1": "迦葉！",
    "T12n0352_003:0211b04_2": "過去一切佛不見、未來一切佛不見、現在一切佛不見。」",
    "T12n0352_003:0211b05_3": "迦葉白言：「若過去未來現在一切佛不見者，云何彼心有種種行相？」",
    "T12n0352_003:0211b06_4": "「迦葉！",
    "T12n0352_003:0211b06_5": "彼心無實從妄想生。",
    "T12n0352_003:0211b07_6": "譬如幻化，種種得生為虛妄見。」",
    "T12n0352_003:0211b08_7": "迦葉白言：「虛妄不實，其喻云何？」",
    "T12n0352_003:0211b08_8": "佛言：「迦葉！",
    "T12n0352_003:0211b09_9": "心如浮泡生滅不住，心如風行而不可收，心如燈光因緣和合，心如虛空得虛妄煩惱，心如掣電剎那不住，心如猿猴攀緣境界，心如畫師作種種像，心念念不住生一切煩惱。",
    "T12n0352_003:0211b13_0": "心行體一，無二心用故。",
    "T12n0352_003:0211b13_1": "心如其王，自在緣一切法故。",
    "T12n0352_003:0211b14_2": "心如惡友，發生一切苦故。",
    "T12n0352_003:0211b14_3": "心如大海，漂溺一切善根故。",
    "T12n0352_003:0211b15_4": "心如釣魚之人，於苦生樂想故。",
    "T12n0352_003:0211b16_5": "心如夢幻，妄計我故。",
    "T12n0352_003:0211b16_6": "心如青蠅，於其不淨生淨想故。",
    "T12n0352_003:0211b17_7": "心如鬼魅，作種種不善事故。",
    "T12n0352_003:0211b17_8": "心如藥叉，貪著境界飲人精氣故。",
    "T12n0352_003:0211b18_9": "心如冤家，恒求過失故。",
    "T12n0352_003:0211b19_10": "心不靜住，或高或下進退不定故。",
    "T12n0352_003:0211b20_0": "心如狂賊，壞一切功德善財故。",
    "T12n0352_003:0211b20_1": "心如蛾眼，恒貪燈焰色故。",
    "T12n0352_003:0211b21_2": "心著於聲，如貪戰鼓聲故。",
    "T12n0352_003:0211b21_3": "心如猪犬，於其不淨貪香美故。",
    "T12n0352_003:0211b22_4": "心如賤婢，貪食殘味故。",
    "T12n0352_003:0211b23_5": "心能貪觸，如蠅著羶器故。",
    "T12n0352_003:0211b23_6": "迦葉！",
    "T12n0352_003:0211b23_7": "心不可求，求不能得，過去非有、未來亦無、現在不得。",
    "T12n0352_003:0211b25_0": "若過去未來現在不可得者，三世斷故。",
    "T12n0352_003:0211b25_1": "若三世斷故，彼即無有。",
    "T12n0352_003:0211b26_2": "若彼無有，彼即不生。",
    "T12n0352_003:0211b26_3": "若彼不生，是即無性。",
    "T12n0352_003:0211b27_4": "若彼無性，無生無滅。",
    "T12n0352_003:0211b27_5": "若無生滅，亦無往來。",
    "T12n0352_003:0211b28_6": "若無往來，而無主宰。",
    "T12n0352_003:0211b28_7": "若無主宰，無假無實，是即聖性。",
    "T12n0352_003:0211b29_8": "迦葉！",
    "T12n0352_003:0211b29_9": "若彼聖性，無得戒非無戒，無淨行無穢行，無因行無果行，亦無心意之法。",
    "T12n0352_003:0211c02_10": "若無心意之法，彼無業亦無業報。",
    "T12n0352_003:0211c03_0": "若無業報，亦無苦樂。",
    "T12n0352_003:0211c03_1": "若無苦樂，彼聖者性。",
    "T12n0352_003:0211c03_2": "若彼聖性，無其上下中間，身口意等不可住著。",
    "T12n0352_003:0211c05_0": "何以故？",
    "T12n0352_003:0211c05_1": "性遍虛空。",
    "T12n0352_003:0211c05_2": "平等無分別故。」",
    "T12n0352_003:0211c05_3": "無分別故下此處元少一葉梵文。",
    "T12n0352_003:0211c07_0": "佛說大迦葉問大寶積正法經卷第三"
}