{
    "T25n1509_069:0538b20_0": "大智度論釋兩不和合品第四十",
    "T25n1509_069:0538b21_0": "七之餘(卷六十九)",
    "T25n1509_069:0538b23_0": "聖者龍樹造",
    "T25n1509_069:0538b24_0": "後秦龜茲國三藏鳩摩羅什譯",
    "T25n1509_069:0538b25_0": "◎【經】「復次，須菩提！",
    "T25n1509_069:0538b25_1": "說法者有信、有善，欲書、受深般若波羅蜜，乃至正憶念；聽法者無信、破戒惡行，不欲書、受深般若波羅蜜乃至正憶念，當知是為魔事。",
    "T25n1509_069:0538b28_2": "須菩提！",
    "T25n1509_069:0538b28_3": "聽法者有信、有善，說法者無信、破戒惡行。",
    "T25n1509_069:0538b29_4": "兩不和合，當知是為魔事。",
    "T25n1509_069:0538c01_5": "「復次，須菩提！",
    "T25n1509_069:0538c01_6": "說法者能一切施，心不慳惜；聽法者悋惜不捨。",
    "T25n1509_069:0538c02_7": "當知是為魔事。",
    "T25n1509_069:0538c03_8": "須菩提！",
    "T25n1509_069:0538c03_9": "聽法者一切能施，心不慳惜；說法者悋法不施。",
    "T25n1509_069:0538c04_10": "兩不和合，不得書、持般若波羅蜜乃至正憶念，當知是為魔事。",
    "T25n1509_069:0538c05_11": "「復次，須菩提！",
    "T25n1509_069:0538c06_12": "聽法者欲供養說法人衣服、飲食、臥具、醫藥、資生所須；說法者不欲受之。",
    "T25n1509_069:0538c07_13": "當知是為魔事。",
    "T25n1509_069:0538c08_14": "須菩提！",
    "T25n1509_069:0538c08_15": "說法者欲供給聽法人衣服乃至資生所須；聽法者不欲受之。",
    "T25n1509_069:0538c09_16": "兩不和合，不得書、持般若波羅蜜乃至正憶念，當知是為魔事。",
    "T25n1509_069:0538c11_17": "「復次，須菩提！",
    "T25n1509_069:0538c11_18": "說法者易悟，聽法人闇鈍。",
    "T25n1509_069:0538c12_19": "當知是為魔事。",
    "T25n1509_069:0538c12_20": "須菩提！",
    "T25n1509_069:0538c12_21": "聽法者易悟，說法人闇鈍。",
    "T25n1509_069:0538c13_22": "兩不和合，不得書、持般若波羅蜜乃至正憶念，當知是為魔事。",
    "T25n1509_069:0538c15_0": "「復次，須菩提！",
    "T25n1509_069:0538c15_1": "說法者知十二部經次第義，所謂修妬路乃至優波提舍；聽法者不知十二部經次第義。",
    "T25n1509_069:0538c17_2": "當知是為魔事。",
    "T25n1509_069:0538c17_3": "聽法者知十二部經次第義，說法人不知十二部經次第義。",
    "T25n1509_069:0538c19_4": "兩不和合，不得書深般若波羅蜜乃至正憶念，當知是為魔事。",
    "T25n1509_069:0538c20_5": "「復次，須菩提！",
    "T25n1509_069:0538c20_6": "說法者成就六波羅蜜，聽法人不成就六波羅蜜。",
    "T25n1509_069:0539a01_7": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a03_8": "聽法者有六波羅蜜，說法人無六波羅蜜。",
    "T25n1509_069:0539a04_9": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a05_10": "「復次，須菩提！",
    "T25n1509_069:0539a06_0": "說法者於六波羅蜜有方便力，聽法人於六波羅蜜無方便力。",
    "T25n1509_069:0539a07_1": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a08_2": "聽法者於六波羅蜜有方便力，說法人於六波羅蜜無方便力。",
    "T25n1509_069:0539a10_3": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a11_4": "「復次，須菩提！",
    "T25n1509_069:0539a12_0": "說法者得陀羅尼，聽法者無陀羅尼。",
    "T25n1509_069:0539a12_1": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a14_2": "聽法者得陀羅尼，說法者無陀羅尼。",
    "T25n1509_069:0539a15_3": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a16_4": "「復次，須菩提！",
    "T25n1509_069:0539a16_5": "說法者欲令書、持般若波羅蜜乃至正憶念；聽法人不欲書、持般若波羅蜜，讀、誦乃至正憶念。",
    "T25n1509_069:0539a19_0": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a20_1": "聽法者欲書、讀、誦、說般若波羅蜜；說法者不欲令書般若波羅蜜乃至不欲令說。",
    "T25n1509_069:0539a22_2": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a23_3": "「復次，須菩提！",
    "T25n1509_069:0539a23_4": "說法者離貪欲、瞋恚、睡眠、掉悔、疑，聽法人貪欲、瞋恚、睡眠、掉悔、疑。",
    "T25n1509_069:0539a25_5": "當知是為魔事。",
    "T25n1509_069:0539a25_6": "聽法者離貪欲、瞋恚、睡眠、掉悔、疑，說法人貪欲、瞋恚、睡眠、掉悔、疑。",
    "T25n1509_069:0539a27_7": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539a28_8": "「復次，須菩提！",
    "T25n1509_069:0539a29_9": "書是深般若波羅蜜乃至正憶念時，或有人來，說：『三惡道中苦劇，汝何不於是身盡苦入涅槃？",
    "T25n1509_069:0539b02_10": "何用是阿耨多羅三藐三菩提為？』",
    "T25n1509_069:0539b03_0": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539b04_1": "「復次，須菩提！",
    "T25n1509_069:0539b04_2": "書是深般若波羅蜜，受持、讀、誦、說、正憶念時，或有人來，讚四天王諸天，讚三十三天、夜摩天、兜率陀天、化樂天、他化自在天、梵天乃至非有想非無想天，讚初禪乃至非有想非無想定，作是言：『善男子！",
    "T25n1509_069:0539b09_3": "欲界中受五欲快樂，色界中受禪生樂，無色界中受寂滅樂；是事亦無常、苦、空、無我，變相、盡相、散相、離相、滅相。",
    "T25n1509_069:0539b11_4": "汝何不於是身中取須陀洹果、斯陀含果、阿那含果、阿羅漢果、辟支佛道？",
    "T25n1509_069:0539b13_5": "何用是世間生死中受種種苦，求阿耨多羅三藐三菩提為？』",
    "T25n1509_069:0539b14_6": "兩不和合，不得書深般若波羅蜜，乃至正憶念，當知是為魔事。",
    "T25n1509_069:0539b16_7": "「復次，須菩提！",
    "T25n1509_069:0539b16_8": "說法者一身無累，自在無礙；聽法人多將人眾。",
    "T25n1509_069:0539b17_9": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539b18_10": "聽法者一身無累，自在無礙；說法者多將人眾。",
    "T25n1509_069:0539b20_0": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539b21_1": "「復次，須菩提！",
    "T25n1509_069:0539b21_2": "說法者如是言：『汝能隨我意者，當與汝般若波羅蜜，令書、讀、誦、說、正憶念；若不隨我意者，則不與汝。』",
    "T25n1509_069:0539b24_3": "兩不和合，不得書深般若波羅蜜，讀、誦、說、正憶念，當知是為魔事。",
    "T25n1509_069:0539b25_4": "「復次，須菩提！",
    "T25n1509_069:0539b25_5": "聽法者欲得追隨如其意；說法者不聽。",
    "T25n1509_069:0539b26_6": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539b28_7": "「復次，須菩提！",
    "T25n1509_069:0539b28_8": "說法者欲得財利故，與般若波羅蜜，令書、持乃至正憶念；聽法者以是因緣故，不欲從受。",
    "T25n1509_069:0539c01_9": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539c03_10": "聽法者為財利故，欲書深般若波羅蜜，讀、誦、說；說法者以是因緣故，不欲與。",
    "T25n1509_069:0539c04_11": "兩不和合，不得書深般若波羅蜜，讀、誦、說，當知是為魔事。",
    "T25n1509_069:0539c06_12": "「復次，須菩提！",
    "T25n1509_069:0539c06_13": "說法者欲至他方危命之處，聽法者不欲隨去。",
    "T25n1509_069:0539c07_14": "兩不和合，不得書深般若波羅蜜，乃至正憶念，當知是為魔事。",
    "T25n1509_069:0539c08_15": "聽法者欲至他方危命之處，說法者不欲去。",
    "T25n1509_069:0539c09_16": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539c11_17": "「復次，須菩提！",
    "T25n1509_069:0539c11_18": "說法者欲至他方飢餓、穀貴、無水之處，聽法者不欲隨去。",
    "T25n1509_069:0539c12_19": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539c14_20": "聽法者欲至他方飢餓、穀貴、無水之處，說法者不欲去。",
    "T25n1509_069:0539c15_21": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539c16_22": "「復次，須菩提！",
    "T25n1509_069:0539c17_23": "說法者欲至他方豐樂之處，聽法者欲隨從去。",
    "T25n1509_069:0539c18_24": "說法者言：『善男子！",
    "T25n1509_069:0539c18_25": "汝為利養故追隨我，汝善自思惟，若得、若不得，無令後悔！』",
    "T25n1509_069:0539c20_0": "以是少因緣故，兩不和合。",
    "T25n1509_069:0539c20_1": "聽法者聞之心厭，作是念：『是為距逆我，不欲與我相隨。』",
    "T25n1509_069:0539c21_2": "便止不去。",
    "T25n1509_069:0539c22_3": "兩不和合，不得書深般若波羅蜜乃至正憶念，當知是為魔事。",
    "T25n1509_069:0539c24_0": "「復次，須菩提！",
    "T25n1509_069:0539c24_1": "說法者欲過曠野，賊怖、旃陀羅怖、獵師怖、惡獸毒蛇怖；聽法者欲隨逐去。",
    "T25n1509_069:0539c26_2": "說法者言：『善男子！",
    "T25n1509_069:0539c26_3": "汝何用到彼？",
    "T25n1509_069:0539c26_4": "彼中多有諸怖——賊怖乃至毒蛇怖。』",
    "T25n1509_069:0539c27_5": "聽法者聞之，知其不欲與般若波羅蜜書、持乃至正憶念，心厭，不欲追隨。",
    "T25n1509_069:0539c29_6": "以是少因緣故，兩不和合，當知是為魔事。",
    "T25n1509_069:0540a01_7": "「復次，須菩提！",
    "T25n1509_069:0540a01_8": "說法者多有檀越數往問訊，以是因緣故，語聽法者：『我有因緣，應往到彼。』",
    "T25n1509_069:0540a03_9": "聽法人知其意，便止。",
    "T25n1509_069:0540a03_10": "兩不和合，不得書深般若波羅蜜乃至正憶念，當知是為魔事。」",
    "T25n1509_069:0540a06_0": "【論】問曰：有人書、持、讀、誦般若波羅蜜，不能行而犯戒，或可有是；若不信，云何從受法？",
    "T25n1509_069:0540a08_0": "答曰：是人不信般若波羅蜜所謂畢竟空，但欲求名故讀、誦、廣說；如佛弟子不信外道經書，亦為人講說。",
    "T25n1509_069:0540a10_1": "復次，不能深心信樂般若故名不信，非都不信。",
    "T25n1509_069:0540a11_2": "問曰：弟子法應供養師，奉諸所有，何以言師不能施？",
    "T25n1509_069:0540a12_3": "答曰：弟子作是念：「師少物不能捨，何況捨身！",
    "T25n1509_069:0540a14_0": "雖讚說布施，是為欺誑！」",
    "T25n1509_069:0540a14_1": "是故不和合。",
    "T25n1509_069:0540a14_2": "弟子欲以四事供養師。",
    "T25n1509_069:0540a15_3": "師少欲知足故不受，或羞愧似如賣法故不受。",
    "T25n1509_069:0540a16_4": "或師多知多識，無所乏少，能供給弟子。",
    "T25n1509_069:0540a17_5": "弟子自念：「人當謂我貪師衣食故受法。」",
    "T25n1509_069:0540a18_6": "或自以德薄，不消所給。",
    "T25n1509_069:0540a19_7": "此心雖好，不能成般若波羅蜜故，亦是魔事。",
    "T25n1509_069:0540a20_8": "師鈍根者，是誦經師，非解義師。",
    "T25n1509_069:0540a21_9": "十二部經，亦是誦經師。",
    "T25n1509_069:0540a21_10": "復次，師有六波羅蜜者，作是念：「弟子罪人、鈍根，不能行六波羅蜜，著世間事，但有弟子名，無有實事。」",
    "T25n1509_069:0540a24_11": "是師不知弟子聞般若已，後成大事，但以現前無六波羅蜜，不肯教化。",
    "T25n1509_069:0540a25_12": "弟子亦作是念：「六波羅蜜義，我亦能行；師但能口說，不能修行。」",
    "T25n1509_069:0540a27_13": "不知師轉身因緣當成大事，又不知師別有讀誦利益因緣，故不和合。",
    "T25n1509_069:0540a29_0": "復次，弟子直信著善法。",
    "T25n1509_069:0540a29_1": "師不著法，以方便行六波羅蜜；弟子謂為不深樂六波羅蜜。",
    "T25n1509_069:0540b02_2": "何以知之？",
    "T25n1509_069:0540b02_3": "師或時讚歎六波羅蜜；或時斷人著故，破散六波羅蜜。",
    "T25n1509_069:0540b03_4": "弟子有方便，亦如是。",
    "T25n1509_069:0540b04_5": "問曰：若弟子得陀羅尼，師無陀羅尼，何以為師？",
    "T25n1509_069:0540b05_6": "答曰：陀羅尼有種種。",
    "T25n1509_069:0540b05_7": "有弟子得聞持陀羅尼，能持、能誦，不能解義；師能為解說。",
    "T25n1509_069:0540b07_8": "弟子或能得諸法實相陀羅尼義，而不能次第讀誦；或師得聞持陀羅尼，未得大悲故，輕賤弟子，不能教導。",
    "T25n1509_069:0540b09_9": "問曰：弟子欲受持般若波羅蜜，師不與，或可有是；云何師欲與法，弟子不欲受？",
    "T25n1509_069:0540b11_10": "答曰：如先答：弟子見師有過故，不欲受法。",
    "T25n1509_069:0540b12_11": "復次，師欲教化前人為弟子；而是人或邪見諸惡因緣故，不肯受教。",
    "T25n1509_069:0540b14_12": "復次，一切眾生所行法，同則和合；一人離五蓋，一人不離，故相輕，相輕故不和合。",
    "T25n1509_069:0540b16_13": "一切上法皆爾。",
    "T25n1509_069:0540b16_14": "復次，書、誦般若波羅蜜乃至正憶念時，一人呵三惡道，一人讚歎諸天，是事如先答。",
    "T25n1509_069:0540b18_15": "雖不能都破其善行，且壞其大乘，授小乘法。",
    "T25n1509_069:0540b19_16": "復次，師少欲知足，不樂眾聚；弟子多有人眾。",
    "T25n1509_069:0540b21_17": "師作是念：「弟子雖好可度，而將徒眾多。」",
    "T25n1509_069:0540b22_18": "師深著善法，捨離弟子。",
    "T25n1509_069:0540b22_19": "弟子一身，亦如是。",
    "T25n1509_069:0540b23_20": "復次，說法者意：若弟子隨我意行，若去、若住，隨時問訊，如是等。",
    "T25n1509_069:0540b24_21": "聽法者但欲從求法利，不能行此眾事。",
    "T25n1509_069:0540b25_22": "是不和合。",
    "T25n1509_069:0540b25_23": "或時聽法者隨意進止、問訊等；說法者不聽，作是念：「何用是事？",
    "T25n1509_069:0540b27_24": "損我功德！」",
    "T25n1509_069:0540b27_25": "聽法者意謂輕賤，不相好喜。",
    "T25n1509_069:0540b28_26": "是不和合。",
    "T25n1509_069:0540b28_27": "復次，師為利養故欲與法；弟子心則不敬師：「云何欲賣經法？」",
    "T25n1509_069:0540c01_0": "弟子亦如是，為財利養讀誦般若，非清淨心故；師知弟子心如是，則薄賤不與。",
    "T25n1509_069:0540c03_0": "故不和合。",
    "T25n1509_069:0540c03_1": "復次，師欲至他方，路經嶮難；弟子惜身命故不能隨，作是念：「我有身，然後求法。」",
    "T25n1509_069:0540c05_2": "弟子欲去，亦如是。",
    "T25n1509_069:0540c05_3": "飢餓、穀貴、無水處，亦如是。",
    "T25n1509_069:0540c06_4": "復次，師欲至豐樂處；弟子欲隨師，或羞愧不欲將去；或弟子串樂，不任涉遠；或道里懸遠。",
    "T25n1509_069:0540c08_5": "或師諳彼國；弟子不悉，謂師稱美彼國，不必實爾；時或慮師，謂貪飲食故去。",
    "T25n1509_069:0540c10_6": "如是等種種因緣，師語弟子：「如汝所聞彼國土所有，不必盡爾，好自籌量！",
    "T25n1509_069:0540c12_7": "若自欲去者便去，無以財物豐樂故去，至彼不得隨意，勿以見怨！」",
    "T25n1509_069:0540c14_0": "師復為說：「汝聞彼國土豐樂故去，非為法故，不須隨我。」",
    "T25n1509_069:0540c15_1": "師好心止弟子，不知是壞般若波羅蜜因緣。",
    "T25n1509_069:0540c16_2": "弟子聞是說，敬難師故不能答，便止不去。",
    "T25n1509_069:0540c17_3": "故不和合。",
    "T25n1509_069:0540c17_4": "師復欲至遠國，彼中有種種虎狼、賊盜；語弟子言：「彼間多難，汝不須去！」",
    "T25n1509_069:0540c19_5": "弟子聞已便止。",
    "T25n1509_069:0540c19_6": "師但知彼有難事故止弟子，不知是壞般若波羅蜜因緣。",
    "T25n1509_069:0540c21_7": "問曰：若遠國多難，何以自去？",
    "T25n1509_069:0540c22_0": "答曰：有人言：師彼國生故，服習彼土，能自防護。",
    "T25n1509_069:0541a01_1": "有人言：彼有好師、經書，不惜身命故去。",
    "T25n1509_069:0541a02_2": "師作是念：「我身自死則可，云何枉他？」",
    "T25n1509_069:0541a03_0": "如是等因緣故，止弟子不令去。",
    "T25n1509_069:0541a03_1": "師多有知識檀越，心生樂著；弟子少欲知足，不著檀越。",
    "T25n1509_069:0541a05_2": "師常隨時問訊檀越；弟子但欲求法，不喜是事。",
    "T25n1509_069:0541a06_3": "師知其意，語言：「我有因緣，不得為汝說法。」",
    "T25n1509_069:0541a07_4": "弟子聞已，不悅：「師貴俗緣，不貴於法。」",
    "T25n1509_069:0541a08_5": "是不和合。",
    "T25n1509_069:0541a08_6": "◎◎【經】「復次，須菩提！",
    "T25n1509_069:0541a09_7": "惡魔作比丘形像來，方便破壞是般若波羅蜜，不得令書、持、讀、誦、說、正憶念。」",
    "T25n1509_069:0541a11_8": "須菩提白佛言：「世尊！",
    "T25n1509_069:0541a11_9": "何因緣故，惡魔作比丘形像，方便破壞般若波羅蜜，不得令書、持乃至正憶念？」",
    "T25n1509_069:0541a13_10": "佛言：「惡魔作比丘形像來，壞善男子、善女人心，令遠離般若波羅蜜，作是言：『如我所說經即是般若波羅蜜，此經非般若波羅蜜。』",
    "T25n1509_069:0541a16_11": "須菩提！",
    "T25n1509_069:0541a16_12": "是中破壞諸比丘時，有未受記菩薩便墮疑；墮疑故，不書深般若波羅蜜，不受、不持乃至不作正憶念。",
    "T25n1509_069:0541a19_13": "不和合，不得書深般若波羅蜜乃至正憶念，當知是為魔事。",
    "T25n1509_069:0541a20_14": "「復次，須菩提！",
    "T25n1509_069:0541a20_15": "惡魔作比丘身到菩薩所，作如是言：『若菩薩行般若波羅蜜於實際作證，得須陀洹果、斯陀含果、阿那含果、阿羅漢果，辟支佛道！』",
    "T25n1509_069:0541a23_16": "以是兩不和合，不得書深般若波羅蜜乃至正憶念，當知是為魔事。",
    "T25n1509_069:0541a25_17": "「復次，須菩提！",
    "T25n1509_069:0541a25_18": "菩薩說是深般若波羅蜜時，多有魔事起，留難般若波羅蜜，是為魔事。",
    "T25n1509_069:0541a27_19": "菩薩摩訶薩應當覺知，知已遠離。」",
    "T25n1509_069:0541a28_0": "須菩提言：「世尊！",
    "T25n1509_069:0541a28_1": "何等是魔事留難，菩薩應當覺知，知已遠離？」",
    "T25n1509_069:0541a29_2": "佛言：「似般若波羅蜜諸魔事起，似禪波羅蜜、似毘梨耶波羅蜜、似羼提波羅蜜、似尸羅波羅蜜、似檀波羅蜜魔事起，菩薩應當覺知，知已遠離。",
    "T25n1509_069:0541b03_3": "「復次，須菩提！",
    "T25n1509_069:0541b04_0": "聲聞、辟支佛所應行經，是菩薩摩訶薩應當知是魔事而遠離之。",
    "T25n1509_069:0541b05_1": "「復次，須菩提！",
    "T25n1509_069:0541b05_2": "內空乃至無法有法空，四念處乃至八聖道分，空、無相、無作解脫門；用是法得須陀洹果、斯陀含果、阿那含果、阿羅漢果、辟支佛道。",
    "T25n1509_069:0541b08_3": "如是等諸經，惡魔作比丘形像，方便與菩薩摩訶薩。",
    "T25n1509_069:0541b10_0": "是不和合故，不得書深般若波羅蜜乃至正憶念，當知是為魔事。",
    "T25n1509_069:0541b11_1": "「復次，須菩提！",
    "T25n1509_069:0541b11_2": "惡魔作佛身金色丈光，到菩薩所。",
    "T25n1509_069:0541b12_3": "是菩薩貪著，貪著故，耗減薩婆若。",
    "T25n1509_069:0541b13_4": "是不和合故，不得書深般若波羅蜜乃至正憶念，當知是為魔事。",
    "T25n1509_069:0541b14_5": "「復次，須菩提！",
    "T25n1509_069:0541b15_6": "惡魔作佛身及比丘僧，到菩薩前；是菩薩起貪著意，作是念：『我於當來世亦當如是從比丘僧為說法。』",
    "T25n1509_069:0541b17_7": "是菩薩貪著魔身故，耗減薩婆若，不得書成般若波羅蜜多乃至正憶念，當知是為魔事。",
    "T25n1509_069:0541b19_8": "「復次，須菩提！",
    "T25n1509_069:0541b19_9": "惡魔化作無數百千萬億菩薩，行檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜，指示善男子、善女人。",
    "T25n1509_069:0541b22_10": "善男子、善女人見已貪著，貪著故耗減薩婆若，不得書深般若波羅蜜乃至正憶念，當知是為魔事。",
    "T25n1509_069:0541b25_0": "何以故？",
    "T25n1509_069:0541b25_1": "是深般若波羅蜜中，無有色，無有受、想、行、識乃至無有阿耨多羅三藐三菩提。",
    "T25n1509_069:0541b27_0": "須菩提！",
    "T25n1509_069:0541b27_1": "是般若波羅蜜若無有色乃至無阿耨多羅三藐三菩提，是中無佛、無聲聞，無辟支佛、無菩薩。",
    "T25n1509_069:0541b29_2": "何以故？",
    "T25n1509_069:0541b29_3": "一切諸法自性空故。",
    "T25n1509_069:0541c01_4": "「復次，須菩提！",
    "T25n1509_069:0541c01_5": "善男子、善女人書是深般若波羅蜜，受、讀、誦、說、正憶念時，多有留難起。",
    "T25n1509_069:0541c03_6": "須菩提！",
    "T25n1509_069:0541c03_7": "譬如閻浮提中珍寶：金、銀、琉璃、車璩、馬瑙、珊瑚等寶，多難多賊；如是，須菩提！",
    "T25n1509_069:0541c05_0": "善男子、善女人書是深般若波羅蜜乃至正憶念時，多賊、多留難起。」",
    "T25n1509_069:0541c06_1": "須菩提白佛言：「如是！",
    "T25n1509_069:0541c07_2": "世尊！",
    "T25n1509_069:0541c07_3": "閻浮提中珍寶：金、銀、琉璃，車璩、馬瑙，珊瑚等，多賊、多難。",
    "T25n1509_069:0541c08_4": "世尊！",
    "T25n1509_069:0541c08_5": "善男子、善女人亦如是，書是深般若波羅蜜乃至正憶念時，多賊、多留難起，多有魔事。",
    "T25n1509_069:0541c10_6": "何以故？",
    "T25n1509_069:0541c10_7": "是愚癡人為魔所使，善男子、善女人書是深般若波羅蜜乃至正憶念時，破壞，令遠離。",
    "T25n1509_069:0541c12_8": "世尊！",
    "T25n1509_069:0541c12_9": "是愚癡人少智少慧，是善男子、善女人書深般若波羅蜜乃至正憶念時，破壞，令遠離。",
    "T25n1509_069:0541c14_10": "是愚癡人心不樂大法，是故不書是深般若波羅蜜，不受、不讀、不誦、不正憶念、不如說修行；亦壞他人，令不得書深般若波羅蜜乃至如說修行。」",
    "T25n1509_069:0541c18_11": "佛言：「如是！",
    "T25n1509_069:0541c18_12": "如是！",
    "T25n1509_069:0541c18_13": "須菩提！",
    "T25n1509_069:0541c18_14": "新發大乘意善男子、善女人為魔所使、不種善根、不供養諸佛、不隨善知識故，不書深般若波羅蜜乃至不正憶念，而作留難。",
    "T25n1509_069:0541c21_15": "是善男子、善女人少智少慧、心不樂大法，是故不能書是深般若波羅蜜乃至正憶念，魔事起故。",
    "T25n1509_069:0541c23_16": "須菩提！",
    "T25n1509_069:0541c24_0": "若善男子、善女人能書是深般若波羅蜜乃至正憶念時，魔事不起，能具足禪波羅蜜乃至檀波羅蜜，能具足四念處乃至一切種智。",
    "T25n1509_069:0541c27_0": "須菩提！",
    "T25n1509_069:0541c27_1": "當知佛力故，是善男子、善女人能書是深般若波羅蜜乃至正憶念，亦能具足禪波羅蜜乃至檀波羅蜜、內空乃至無法有法空，具足四念處乃至八聖道分、佛十力乃至一切種智。",
    "T25n1509_069:0542a02_2": "須菩提！",
    "T25n1509_069:0542a02_3": "十方現在無量無邊阿僧祇諸佛亦助是善男子、善女人，令得書是深般若波羅蜜乃至正憶念；十方阿鞞跋致諸菩薩摩訶薩亦擁護祐助是善男子、善女人書深般若波羅蜜乃至正憶念。」",
    "T25n1509_069:0542a07_0": "【論】釋曰：魔作大沙門形，有重威德，令人受其語；多持經卷，與眾弟子俱，語諸比丘：「般若波羅蜜，如我經所說，真實佛語；汝先聞者不實，非佛所說。」",
    "T25n1509_069:0542a10_1": "呵毀先經，種種自讚所說。",
    "T25n1509_069:0542a11_2": "鈍根菩薩信受是語，生邪見；若利根未得受記者生疑。",
    "T25n1509_069:0542a12_3": "何以故？",
    "T25n1509_069:0542a12_4": "諸佛畢竟空無相，智慧難解，故不和合。",
    "T25n1509_069:0542a13_5": "或時魔語菩薩：「般若波羅蜜、三解脫門，廣說但是空；汝常習此空，於中得證。",
    "T25n1509_069:0542a15_6": "不得證，云何作佛、作佛法？",
    "T25n1509_069:0542a16_0": "先行布施、持戒等，修三十二相福德；坐道場時，爾乃用空。」",
    "T25n1509_069:0542a17_1": "菩薩或信或疑，離般若波羅蜜。",
    "T25n1509_069:0542a18_2": "問曰：云何似六波羅蜜名魔事？",
    "T25n1509_069:0542a18_3": "答曰：如相似般若波羅蜜中說。",
    "T25n1509_069:0542a19_4": "復次，以著心行六波羅蜜，是名似。",
    "T25n1509_069:0542a20_5": "聲聞、辟支佛經，無有慈悲，不求佛道，但欲自度；雖是好事，破菩薩道，故名魔事。",
    "T25n1509_069:0542a22_6": "問曰：若菩薩見佛身，則信心清淨，云何名魔事？",
    "T25n1509_069:0542a23_7": "答曰：一切煩惱、取相，皆是魔事。",
    "T25n1509_069:0542a24_8": "是小菩薩未應見佛身，魔作佛妙形，菩薩心著，為是好身故行道。",
    "T25n1509_069:0542a25_9": "如未離欲人見天女形，深心染著，不能堪受天欲，迷悶而死。",
    "T25n1509_069:0542a27_10": "是故魔願得滿。",
    "T25n1509_069:0542a27_11": "菩薩雖得少淨心，而失實相智慧；如人手捉重寶，有人以少金誑之，捨大價寶而取賤物，是名耗減。",
    "T25n1509_069:0542b01_0": "魔作佛身，將諸比丘，示多菩薩行六波羅蜜，亦如上。",
    "T25n1509_069:0542b02_1": "此中佛說因緣：「色等一切法自性空。」",
    "T25n1509_069:0542b03_2": "復次，眾會生疑：「般若波羅蜜是無上法，多有利益，云何有人憎嫉？」",
    "T25n1509_069:0542b04_3": "是故佛說譬喻：「如閻浮提金銀等，多怨多賊為是故出，不為瓦石等生。",
    "T25n1509_069:0542b06_4": "般若波羅蜜是佛法藏中妙寶，微妙、甚深，懈怠鈍根者所不解，是故呰毀。",
    "T25n1509_069:0542b08_5": "魔以般若波羅蜜多令眾生入涅槃故，魔作怨賊。」",
    "T25n1509_069:0542b09_6": "須菩提喜受佛教，述其所說毀呰破壞般若者：「世尊！",
    "T25n1509_069:0542b10_7": "是狂癡之人為魔所使，不得自在，以少智故，不能通達佛意。",
    "T25n1509_069:0542b12_8": "是人無有大心，不知清淨法味，但知三相：貪味、婬欲、瞋恚，如畜生法，與般若波羅蜜生留難。」",
    "T25n1509_069:0542b14_9": "佛可須菩提所說，語須菩提：「若菩薩摩訶薩書般若乃至正憶念，魔事不起，當知是佛力，亦是十方諸佛及諸菩薩所擁護；而能具足五波羅蜜乃至一切種智，亦是十方現在佛力。」",
    "T25n1509_069:0542b18_10": "何以故？",
    "T25n1509_069:0542b18_11": "魔是欲界主，世間福德、智慧具足，魔是世間生死根本。",
    "T25n1509_069:0542b20_0": "色界諸天雖有邪見，常入禪定故心柔軟，不能有所破壞。",
    "T25n1509_069:0542b21_1": "無色界中無形故，又心微細，不能有所作。",
    "T25n1509_069:0542b22_2": "下諸天無有力勢故，不能如是破壞。",
    "T25n1509_069:0542b23_3": "是魔先世業因緣力；又住處因緣，他作奪取，是中賊主名為魔。",
    "T25n1509_069:0542b24_4": "是魔相爾，破壞好事。",
    "T25n1509_069:0542b25_5": "初發心菩薩福德、智慧薄故惜身，若十方諸佛菩薩不擁護佐助者，不能成。",
    "T25n1509_069:0542b27_6": "是故諸佛、菩薩、諸天為破壞魔事，是菩薩或覺、或不覺；如賊繞城，大人守護，小兒不覺。",
    "T25n1509_069:0542b29_7": "略說魔事如是，廣說則無量無邊。",
    "T25n1509_069:0542b29_8": "然佛意但欲令行者成般若大事，是故師徒宜應和合，一切惡事，不應計念。",
    "T25n1509_069:0542c03_0": "大智度論釋佛母品第四十八",
    "T25n1509_069:0542c04_0": "【經】佛告須菩提：「譬如母人有子若五、若十、若二十、若三十、若四十、若五十、若百、若千。",
    "T25n1509_069:0542c05_1": "母中得病，諸子各各勤求救療，作是念：『我等云何令母得安，無諸患苦不樂之事？",
    "T25n1509_069:0542c07_2": "風寒、冷熱，蚊虻、蛇蚖侵犯母身，是我等憂！』",
    "T25n1509_069:0542c08_3": "其諸子等常求樂具，供養其母。",
    "T25n1509_069:0542c09_4": "所以者何？",
    "T25n1509_069:0542c09_5": "生育我等，示我世間。",
    "T25n1509_069:0542c10_6": "如是，須菩提！",
    "T25n1509_069:0542c10_7": "佛常以佛眼視是深般若波羅蜜。",
    "T25n1509_069:0542c11_8": "何以故？",
    "T25n1509_069:0542c11_9": "是深般若波羅蜜能示世間相。",
    "T25n1509_069:0542c12_10": "十方現在諸佛亦以佛眼常視是深般若波羅蜜。",
    "T25n1509_069:0542c13_11": "何以故？",
    "T25n1509_069:0542c13_12": "是深般若波羅蜜能生諸佛，能與諸佛一切智，能示世間相。",
    "T25n1509_069:0542c14_13": "以是故，諸佛常以佛眼視是深般若波羅蜜。",
    "T25n1509_069:0542c15_14": "又以般若波羅蜜能生禪波羅蜜乃至檀波羅蜜，能生內空乃至無法有法空，能生四念處乃至八聖道分，能生佛十力乃至一切種智。",
    "T25n1509_069:0542c18_15": "如是般若波羅蜜能生須陀洹、斯陀含、阿那含、阿羅漢、辟支佛、諸佛。",
    "T25n1509_069:0542c20_16": "須菩提！",
    "T25n1509_069:0542c20_17": "所有諸佛已得阿耨多羅三藐三菩提，今得、當得，皆因深般若波羅蜜因緣故得。",
    "T25n1509_069:0542c22_18": "須菩提！",
    "T25n1509_069:0542c22_19": "若求佛道善男子、善女人書是深般若波羅蜜乃至正憶念，諸佛常以佛眼視是人。",
    "T25n1509_069:0542c24_20": "須菩提！",
    "T25n1509_069:0542c24_21": "是求菩薩道善男子、善女人，諸十方佛常守護，令不退阿耨多羅三藐三菩提。」",
    "T25n1509_069:0542c26_22": "須菩提白佛言：「如世尊所說般若波羅蜜能生諸佛、能示世間相。",
    "T25n1509_069:0542c28_0": "世尊！",
    "T25n1509_069:0542c28_1": "般若波羅蜜云何能生諸佛？",
    "T25n1509_069:0542c28_2": "云何能示世間相？",
    "T25n1509_069:0542c29_3": "云何諸佛從般若波羅蜜生？",
    "T25n1509_069:0542c29_4": "云何諸佛說世間相？」",
    "T25n1509_069:0543a01_5": "佛告須菩提：「是深般若波羅蜜中生佛十力乃至十八不共法、一切種智。",
    "T25n1509_069:0543a03_6": "須菩提！",
    "T25n1509_069:0543a03_7": "得是諸法，故名為佛。",
    "T25n1509_069:0543a03_8": "須菩提！",
    "T25n1509_069:0543a03_9": "以是故，深般若波羅蜜能生諸佛。",
    "T25n1509_069:0543a04_10": "須菩提！",
    "T25n1509_069:0543a04_11": "諸佛說五眾是世間相。」",
    "T25n1509_069:0543a05_12": "須菩提言：「世尊！",
    "T25n1509_069:0543a05_13": "云何深般若波羅蜜中說五眾相？",
    "T25n1509_069:0543a06_14": "云何深般若波羅蜜中示五眾？」",
    "T25n1509_069:0543a07_15": "「須菩提！",
    "T25n1509_069:0543a07_16": "般若波羅蜜不示五眾破、不示五眾壞，不示生、不示滅，不示垢、不示淨，不示增、不示減，不示入、不示出，不示過去、不示未來、不示現在。",
    "T25n1509_069:0543a10_17": "何以故？",
    "T25n1509_069:0543a10_18": "空相不破、不壞，無相相、無作相不破、不壞，不起法、不生法、無所有法性法，不破、不壞，相如是示。",
    "T25n1509_069:0543a12_19": "如是，須菩提！",
    "T25n1509_069:0543a13_20": "佛說深般若波羅蜜能示世間相。",
    "T25n1509_069:0543a14_0": "「復次，須菩提！",
    "T25n1509_069:0543a14_1": "諸佛因深般若波羅蜜，悉知無量無邊阿僧祇眾生心所行。",
    "T25n1509_069:0543a15_2": "須菩提！",
    "T25n1509_069:0543a15_3": "是深般若波羅蜜中無眾生、無眾生名，無色、無色名，無受想行識、無受想行識名，無眼乃至無意，無眼識乃至無意識，無眼觸乃至無意觸，乃至無一切智、無一切智名。",
    "T25n1509_069:0543a19_4": "如是，須菩提！",
    "T25n1509_069:0543a20_5": "是深般若波羅蜜能示世間相。",
    "T25n1509_069:0543a20_6": "須菩提！",
    "T25n1509_069:0543a21_7": "是深般若波羅蜜亦不示色，不示受、想、行、識，乃至不示一切種智。",
    "T25n1509_069:0543a22_8": "何以故？",
    "T25n1509_069:0543a22_9": "須菩提！",
    "T25n1509_069:0543a23_0": "是深般若波羅蜜中尚無般若波羅蜜，何況色乃至一切種智！",
    "T25n1509_069:0543a24_1": "「復次，須菩提！",
    "T25n1509_069:0543a24_2": "所有眾生名數，若有色、若無色，若有想、若無想、若非有想非無想，若此間世界、若遍十方世界；是諸眾生若攝心、若亂心，是攝心、亂心，佛如實知。",
    "T25n1509_069:0543a28_3": "須菩提！",
    "T25n1509_069:0543a28_4": "云何佛知眾生攝心、亂心相？",
    "T25n1509_069:0543a29_0": "以法相故知。",
    "T25n1509_069:0543a29_1": "用何等法相故知？",
    "T25n1509_069:0543a29_2": "須菩提！",
    "T25n1509_069:0543b01_0": "是法相中尚無法相相，何況有攝心、亂心！",
    "T25n1509_069:0543b01_1": "須菩提！",
    "T25n1509_069:0543b02_2": "以是法相故，佛知眾生攝心、亂心。",
    "T25n1509_069:0543b02_3": "「復次，須菩提！",
    "T25n1509_069:0543b03_4": "佛知眾生攝心、亂心。",
    "T25n1509_069:0543b03_5": "云何知？",
    "T25n1509_069:0543b03_6": "須菩提！",
    "T25n1509_069:0543b04_7": "以盡相故知，以無染相故知，以滅相故知，以斷相故知，以寂相故知，以離相故知。",
    "T25n1509_069:0543b05_8": "如是，須菩提！",
    "T25n1509_069:0543b06_9": "佛因般若波羅蜜知眾生攝心、亂心。",
    "T25n1509_069:0543b07_10": "「復次，須菩提！",
    "T25n1509_069:0543b07_11": "佛因般若波羅蜜知眾生染心，如實知染心；瞋心、癡心，如實知瞋心、癡心。」",
    "T25n1509_069:0543b09_12": "須菩提白佛言：「世尊！",
    "T25n1509_069:0543b09_13": "云何佛知眾生染心，如實知染心；瞋心、癡心，如實知瞋心、癡心？」",
    "T25n1509_069:0543b11_0": "佛告須菩提：「染心如實相，則無染心相。",
    "T25n1509_069:0543b11_1": "何以故？",
    "T25n1509_069:0543b12_2": "如實相中，心心數法不可得，何況當得染心、不染心！",
    "T25n1509_069:0543b13_3": "須菩提！",
    "T25n1509_069:0543b13_4": "瞋心、癡心如實相，則無瞋、無癡相。",
    "T25n1509_069:0543b14_5": "何以故？",
    "T25n1509_069:0543b14_6": "如實相中心心數法尚不可得，何況當得瞋心、不瞋心，癡心、不癡心！",
    "T25n1509_069:0543b16_7": "如是，須菩提！",
    "T25n1509_069:0543b16_8": "佛因般若波羅蜜，眾生染心，如實知染心；瞋心、癡心，如實知瞋心、癡心。",
    "T25n1509_069:0543b18_0": "「復次，須菩提！",
    "T25n1509_069:0543b18_1": "佛因般若波羅蜜，眾生無染心，如實知無染心；無瞋心、無癡心，如實知無瞋心、無癡心。」",
    "T25n1509_069:0543b20_2": "須菩提白佛言：「世尊！",
    "T25n1509_069:0543b20_3": "云何眾生無染心如實知無染心？",
    "T25n1509_069:0543b21_4": "無瞋心如實知無瞋心？",
    "T25n1509_069:0543b22_5": "無癡心如實知無癡心？」",
    "T25n1509_069:0543b22_6": "佛告須菩提：「是心無染相中，染相、不染相不可得。",
    "T25n1509_069:0543b23_7": "何以故？",
    "T25n1509_069:0543b24_0": "須菩提！",
    "T25n1509_069:0543b24_1": "二心不俱故。",
    "T25n1509_069:0543b24_2": "如是，須菩提！",
    "T25n1509_069:0543b24_3": "佛因般若波羅蜜，眾生無染心，如實知無染心。",
    "T25n1509_069:0543b25_4": "須菩提！",
    "T25n1509_069:0543b26_5": "是無瞋心、無癡心相中，癡心、不癡心不可得。",
    "T25n1509_069:0543b27_6": "何以故？",
    "T25n1509_069:0543b27_7": "二心不俱故。",
    "T25n1509_069:0543b27_8": "如是，須菩提！",
    "T25n1509_069:0543b27_9": "佛因般若波羅蜜，眾生無瞋心、無癡心，如實知。",
    "T25n1509_069:0543b28_10": "「復次，須菩提！",
    "T25n1509_069:0543b29_11": "佛因般若波羅蜜，是眾生廣心，如實知廣心。」",
    "T25n1509_069:0543c01_12": "須菩提白佛言：「世尊！",
    "T25n1509_069:0543c01_13": "云何佛因般若波羅蜜，是眾生廣心，如實知廣心？」",
    "T25n1509_069:0543c02_14": "「須菩提！",
    "T25n1509_069:0543c03_0": "佛知諸眾生心相不廣不狹、不增不減、不來不去；心相離故，是心不廣乃至不來不去。",
    "T25n1509_069:0543c04_1": "何以故？",
    "T25n1509_069:0543c05_2": "是心性無故，誰作廣、誰作狹乃至來去？",
    "T25n1509_069:0543c06_3": "如是，須菩提！",
    "T25n1509_069:0543c06_4": "佛因般若波羅蜜，是眾生廣心，如實知廣心。",
    "T25n1509_069:0543c07_5": "「復次，須菩提！",
    "T25n1509_069:0543c07_6": "佛因般若波羅蜜，是眾生大心，如實知大心。」",
    "T25n1509_069:0543c08_7": "須菩提白佛言：「世尊！",
    "T25n1509_069:0543c09_8": "云何佛因般若波羅蜜，是眾生大心，如實知大心？」",
    "T25n1509_069:0543c10_9": "佛告須菩提：「佛因般若波羅蜜，不見眾生心來相、去相，不見眾生心生相、滅相、住相、異相。",
    "T25n1509_069:0543c12_10": "何以故？",
    "T25n1509_069:0543c12_11": "是諸心性無故，誰來誰去？",
    "T25n1509_069:0543c13_12": "誰生滅住異？",
    "T25n1509_069:0543c13_13": "如是，須菩提！",
    "T25n1509_069:0543c13_14": "佛因般若波羅蜜，是眾生大心，如實知大心。",
    "T25n1509_069:0543c14_15": "「復次，須菩提！",
    "T25n1509_069:0543c15_16": "佛因般若波羅蜜，眾生無量心，如實知無量心。」",
    "T25n1509_069:0543c16_17": "須菩提白佛言：「世尊！",
    "T25n1509_069:0543c16_18": "云何佛因般若波羅蜜，眾生無量心，如實知無量心？」",
    "T25n1509_069:0543c17_19": "佛告須菩提：「佛因般若波羅蜜，知是眾生心，不見住、不見不住。",
    "T25n1509_069:0543c19_20": "何以故？",
    "T25n1509_069:0543c19_21": "是無量心相無依止故，誰有住不住處？",
    "T25n1509_069:0543c20_22": "如是，須菩提！",
    "T25n1509_069:0543c20_23": "佛因般若波羅蜜，眾生無量心，如實知無量心。",
    "T25n1509_069:0543c21_24": "「復次，須菩提！",
    "T25n1509_069:0543c22_25": "佛因般若波羅蜜，眾生不可見心，如實知不可見心。」",
    "T25n1509_069:0543c23_26": "須菩提白佛言：「世尊！",
    "T25n1509_069:0543c23_27": "云何佛因般若波羅蜜，眾生不可見心，如實知不可見心？」",
    "T25n1509_069:0543c25_28": "佛告須菩提：「眾生心是無相，佛如實知無相，自相空故。",
    "T25n1509_069:0543c26_29": "復次，須菩提！",
    "T25n1509_069:0543c26_30": "佛知眾生心，五眼不能見。",
    "T25n1509_069:0543c27_31": "如是，須菩提！",
    "T25n1509_069:0543c27_32": "佛因般若波羅蜜，眾生不可見心，如實知不可見心。」",
    "T25n1509_069:0543c29_0": "【論】釋曰：上說：「十方諸佛及大菩薩擁護般若波羅蜜乃至正憶念，不令魔得其便。」",
    "T25n1509_069:0544a01_1": "會中聽者聞是事已，或作是念：「諸佛阿耨陀羅三藐三菩提寂滅相，於諸法及眾生無憎無愛，何以故擁護書持般若乃至正憶念者？」",
    "T25n1509_069:0544a05_2": "是故佛告須菩提，為說譬喻：「如子知恩故，守護其母。",
    "T25n1509_069:0544a06_3": "般若是十方諸佛母故，若有魔等留難、欲破壞般若波羅蜜者，諸佛雖行寂滅相，憐愍眾生故、知恩分故，用慈悲心常念、用佛眼常見，守護是行般若者，令得增益，不失佛道。」",
    "T25n1509_069:0544a10_4": "此中佛說因緣：「諸賢聖及賢聖法皆從般若中生。」",
    "T25n1509_069:0544a11_5": "問曰：須菩提問四種，佛何以止答三事，而不說「諸佛從般若中生」？",
    "T25n1509_069:0544a13_6": "答曰：般若生諸佛，諸佛從般若生，義無異。",
    "T25n1509_069:0544a14_7": "有人言：諸法和合故能生般若波羅蜜，般若波羅蜜能生諸佛；有人行般若波羅蜜及眾行，得成佛。",
    "T25n1509_069:0544a16_8": "初謂作者，二謂法。",
    "T25n1509_069:0544a17_9": "若言「墮枝殺人」，若言「墮樹殺人」；以是事同，故不別答。",
    "T25n1509_069:0544a18_10": "若說「般若波羅蜜能生諸佛」，即說「諸佛從般若生」。",
    "T25n1509_069:0544a19_11": "問曰：如餘經說：「五眾破壞，故名世間。」",
    "T25n1509_069:0544a20_12": "此中何以言「般若波羅蜜示五眾無破壞生滅」等？",
    "T25n1509_069:0544a21_13": "答曰：彼是小乘事，此是大乘事。",
    "T25n1509_069:0544a22_14": "小乘法多說無常，大乘法中多說法空。",
    "T25n1509_069:0544a23_15": "小乘法中先說無常，後說法空；大乘法中初便說法空。",
    "T25n1509_069:0544a24_16": "小乘法中說無常，令眾生怖畏；大乘則不然，是故說無破壞等。",
    "T25n1509_069:0544a26_17": "此中佛自說因緣：「空、無相、無作，終不破、不壞。」",
    "T25n1509_069:0544a27_18": "般若波羅蜜示如是等世間相。",
    "T25n1509_069:0544a28_19": "復次，五眾名世間，眾生身形色易知，餘心數法無形故難知。",
    "T25n1509_069:0544a29_20": "是故佛語須菩提：「無量阿僧祇眾生心所行皆知。」",
    "T25n1509_069:0544b01_21": "深般若中雖無眾生及色等法乃至一切種智，以般若方便力而能知眾生心所行。",
    "T25n1509_069:0544b03_22": "是般若波羅蜜中畢竟空故，不示色等法乃至一切種智。",
    "T25n1509_069:0544b05_0": "此中佛說因緣：「般若波羅蜜中尚無般若相，何況色等法！」",
    "T25n1509_069:0544b06_1": "復次，「般若波羅蜜示世間」者，一切眾生，若色、若無色。",
    "T25n1509_069:0544b07_2": "色者，欲、色界眾生；無色者，無色界眾生。",
    "T25n1509_069:0544b08_3": "有想者，除無想天及非有想非無想天，餘者是有想；無想者，是無想眾生；非有想非無想者，是有頂處天。",
    "T25n1509_069:0544b10_4": "此間世界者，是三千大千世界；遍十方者，餘無量無邊阿僧祇世界。",
    "T25n1509_069:0544b12_5": "是世界六道中三世眾生，佛悉知其攝心、亂心。",
    "T25n1509_069:0544b13_6": "須菩提聞已，心疑怪：「諸佛常樂行寂滅諸法空，今云何遍知無始無邊眾生攝心、亂心？",
    "T25n1509_069:0544b15_7": "佛心一，眾生心無量種，云何一時知一切眾生心？」",
    "T25n1509_069:0544b16_8": "以是故問：「佛云何知？」",
    "T25n1509_069:0544b17_9": "佛答：「諸法實相智慧故，知眾生攝心、亂心。」",
    "T25n1509_069:0544b18_10": "須菩提問：「何等是諸法實相？」",
    "T25n1509_069:0544b18_11": "答曰：「所謂畢竟空。",
    "T25n1509_069:0544b19_12": "是畢竟空，畢竟空性亦不可得，何況攝心、亂心！」",
    "T25n1509_069:0544b20_13": "問曰：諸法實相畢竟空中，無分別心心數法，佛云何知其心？",
    "T25n1509_069:0544b21_14": "答曰：此中佛自說：「諸法實相性亦不可得，以是智慧知眾生攝心、亂心。」",
    "T25n1509_069:0544b23_15": "何以故？",
    "T25n1509_069:0544b23_16": "若空性可得，應有難；空性不可得，云何作難？",
    "T25n1509_069:0544b24_17": "今，佛過一切憶想分別虛妄法，安住實相，如實知一切眾生心；眾生心住虛妄法中故，不能知他眾生如實。",
    "T25n1509_069:0544b27_18": "先略說「知他心」，次分別眾生攝心、亂心，所謂三毒、無三毒者，廣、大，無量，不可見，出、沒，屈、申等。",
    "T25n1509_069:0544b29_19": "須菩提事事問，初答以諸法實相故，知攝心、亂心。",
    "T25n1509_069:0544c01_20": "次以盡、無染、滅、斷、寂、離故知。",
    "T25n1509_069:0544c02_21": "盡者，無常慧；菩薩行是無常慧心，離一切世間染。",
    "T25n1509_069:0544c03_22": "用世間道遮滅結使，是名滅。",
    "T25n1509_069:0544c04_23": "用無漏道斷，故名斷。",
    "T25n1509_069:0544c04_24": "斷諸結使已，觀涅槃寂滅、離相。",
    "T25n1509_069:0544c05_25": "以是因緣，得諸法實相；以諸法實相，知他攝心、亂心皆是實相。",
    "T25n1509_069:0544c06_26": "復次，是心念念生滅，未來無故不可知；現在念念滅，住時無故不可知。",
    "T25n1509_069:0544c08_27": "凡夫人取相分別，於三世中憶想妄見，謂知心念。",
    "T25n1509_069:0544c09_28": "以盡門觀，即是畢竟空；畢竟空故無所著，是時得道，知諸法實相，於一切法不妄想分別，則如實知他心。",
    "T25n1509_069:0544c12_29": "染心者，一切法入法性中皆清淨，是故說：「染心實相，是中無染心。",
    "T25n1509_069:0544c14_0": "何以故？",
    "T25n1509_069:0544c14_1": "如實中無心無心數法，何況染心！」",
    "T25n1509_069:0544c15_0": "瞋心、癡心亦如是。",
    "T25n1509_069:0544c15_1": "無染心相中，是中無有染心相，染心從本來無故；亦無不染心，無染心是寂滅相，無所分別。",
    "T25n1509_069:0544c17_2": "此中佛自說因緣：「須菩提！",
    "T25n1509_069:0544c18_3": "二心不俱故。」",
    "T25n1509_069:0544c18_4": "眾生法，心心次第生，無染心時則無染心。",
    "T25n1509_069:0544c19_5": "何以故？",
    "T25n1509_069:0544c19_6": "過去染心已滅，未來未有，現在無染心，則無有染心；染心無故，亦無不染心，相待法無故。",
    "T25n1509_069:0544c21_7": "是故無染實相中無有染心、不染心。",
    "T25n1509_069:0544c22_8": "無瞋心、無癡心亦如是。",
    "T25n1509_069:0544c23_9": "廣狹、增減心，皆是眾生取相分別。",
    "T25n1509_069:0544c23_10": "佛不如是知。",
    "T25n1509_069:0544c24_11": "何以故？",
    "T25n1509_069:0544c24_12": "是心無色無形、無住處、念念滅，則無廣狹增減差別。",
    "T25n1509_069:0544c25_13": "此中佛自說因緣：「心性相無故，廣狹等不可得。」",
    "T25n1509_069:0544c26_14": "廣狹、增減、大小義，如四無量心中說。",
    "T25n1509_069:0544c27_15": "「無量心」者，廣心、大心即是無量。",
    "T25n1509_069:0544c28_16": "又緣無量眾生故名無量，又緣涅槃無量法故名無量，又心相不可取故名無量。",
    "T25n1509_069:0545a01_17": "如有眼、有色因緣故，眼識生，是識不在眼、不在色、不在中間、不在此、不在彼，是故無住處。",
    "T25n1509_069:0545a03_18": "若實無住處，云何能有所作？",
    "T25n1509_069:0545a04_19": "若好、若醜，如夢所見事，不可求其實定相。",
    "T25n1509_069:0545a05_20": "心亦如是，無依止故無定相，故名無量。",
    "T25n1509_069:0545a06_21": "廣、大，亦應如是隨義分別說。",
    "T25n1509_069:0545a07_22": "問曰：若知心不可見，佛何以故說「如實知不可見心」？",
    "T25n1509_069:0545a08_23": "答曰：有坐禪人憶想分別，見是心如清淨珠中縷；觀白骨人中，見心次第相續生；或時見心在身；或見在緣，如無邊識處，但見識無量無邊。",
    "T25n1509_069:0545a11_24": "破如是等虛妄故，佛言：「如實知眾生心，眾生心自相空故無相相。」",
    "T25n1509_069:0545a13_25": "復次，佛以五眼觀此心不可得——肉眼、天眼緣色故不見。",
    "T25n1509_069:0545a14_26": "慧眼緣涅槃故不見。",
    "T25n1509_069:0545a14_27": "初覺法眼，分別知諸法善不善、有漏無漏等；是法眼入實相中則無所分別，如先說：「一切法無知者、無見者。」",
    "T25n1509_069:0545a17_28": "是故不應見。",
    "T25n1509_069:0545a17_29": "佛眼觀寂滅相故不應見。",
    "T25n1509_069:0545a18_30": "眾生心，見者，如實見；不如凡夫人憶想分別見。",
    "T25n1509_069:0545a19_31": "復次，五眼因緣和合生，皆是作法，虛誑不實，佛不信不用，是故言：「不以五眼見。」",
    "T25n1509_069:0545a21_32": "◎大智度論卷第六十九"
}