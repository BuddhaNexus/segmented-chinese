{
    "T25n1509_070:0545b02_0": "大智度論釋佛母品第四十八之",
    "T25n1509_070:0545b03_0": "餘(卷七十)",
    "T25n1509_070:0545b05_0": "聖者龍樹造",
    "T25n1509_070:0545b06_0": "後秦龜茲國三藏鳩摩羅什譯",
    "T25n1509_070:0545b07_0": "◎【經】「復次，須菩提！",
    "T25n1509_070:0545b07_1": "佛因深般若波羅蜜，眾生心數出、沒、屈、申如實知。」",
    "T25n1509_070:0545b08_2": "「世尊！",
    "T25n1509_070:0545b08_3": "云何佛因般若波羅蜜，眾生心數出、沒、屈、申如實知？」",
    "T25n1509_070:0545b09_4": "佛言：「一切眾生心數出、沒、屈、申等皆依色、受、想、行、識生。",
    "T25n1509_070:0545b11_5": "須菩提！",
    "T25n1509_070:0545b11_6": "佛於是中知眾生心數出、沒、屈、申，所謂神及世間常是事實，餘妄語，是見依色；神及世間無常是事實，餘妄語，是見依色；神及世間常亦無常是事實，餘妄語，是見依色；神及世間非常非無常是事實，餘妄語，是見依色。",
    "T25n1509_070:0545b16_7": "神及世間常是事實，餘妄語，是見依受；神及世間無常是事實，餘妄語，是見依受；神及世間常亦無常是事實，餘妄語，是見依受；神及世間非常非無常是事實，餘妄語，是見依受；神及世間常是事實，餘妄語，是見依想；神及世間無常是事實，餘妄語，是見依想；神及世間常亦無常是事實，餘妄語，是見依想；神及世間非常非無常是事實，餘妄語，是見依想；神及世間常是事實，餘妄語，是見依行；神及世間無常是事實，餘妄語，是見依行；神及世間常亦無常是事實，餘妄語，是見依行；神及世間非常非無常是事實，餘妄語，是見依行；神及世間常是事實，餘妄語，是見依識；神及世間無常是事實，餘妄語，是見依識；神及世間常亦無常是事實，餘妄語，是見依識；神及世間非常非無常是事實，餘妄語，是見依識。",
    "T25n1509_070:0545c03_8": "「世間有邊是事實，餘妄語，是見依色；世間無邊是事實，餘妄語，是見依色；世間有邊無邊是事實，餘妄語，是見依色；世間非有邊非無邊是事實，餘妄語，是見依色。",
    "T25n1509_070:0545c07_9": "依受、想、行、識亦如是。",
    "T25n1509_070:0545c07_10": "「神即是身，是見依色；神異身異，是見依色。",
    "T25n1509_070:0545c08_11": "依受、想、行、識亦如是。",
    "T25n1509_070:0545c09_12": "「死後有如去是事實，餘妄語，是見依色；死後無如去是事實，餘妄語，是見依色；死後或有如去或無如去是事實，餘妄語，是見依色；死後非有如去非無如去是事實，餘妄語，是見依色。",
    "T25n1509_070:0545c13_13": "依受、想、行、識亦如是。",
    "T25n1509_070:0545c13_14": "「如是，須菩提！",
    "T25n1509_070:0545c14_15": "佛因般若波羅蜜，眾生出、沒、屈、申如實知。」",
    "T25n1509_070:0545c15_16": "「復次，須菩提！",
    "T25n1509_070:0545c15_17": "佛知色相。",
    "T25n1509_070:0545c15_18": "云何知色相？",
    "T25n1509_070:0545c15_19": "如如不壞、無分別、無相、無憶、無戲論、無得，色相亦如是。",
    "T25n1509_070:0545c17_20": "須菩提！",
    "T25n1509_070:0545c17_21": "佛知受、想、行、識相。",
    "T25n1509_070:0545c17_22": "云何知受、想、行、識相？",
    "T25n1509_070:0545c18_23": "如如相不壞、無分別、無相、無憶、無戲論、無得，受、想、行、識相亦如是。",
    "T25n1509_070:0545c19_24": "如是，須菩提！",
    "T25n1509_070:0545c20_0": "佛知眾生如相及眾生心數出、沒、屈、申如相。",
    "T25n1509_070:0545c21_0": "五眾如相，諸行如相，即是一切法如相。",
    "T25n1509_070:0545c21_1": "何等是一切法如相？",
    "T25n1509_070:0545c22_2": "所謂六波羅蜜如相，六波羅蜜如相即是三十七品如相，三十七品如相即是十八空如相，十八空如相即是八背捨如相，八背捨如相即是九次第定如相，九次第定如相即是佛十力如相，佛十力如相即是四無所畏、四無礙智、大慈大悲乃至十八不共法如相，十八不共法如相即是一切種智如相，一切種智如相即是善法不善法、世間法出世間法、有漏法無漏法如相，無漏法如相即是過去、未來、現在法如相，過去、未來、現在法如相即是有為法、無為法如相，有為法、無為法如相即是須陀洹果如相，須陀洹果如相即是斯陀含果如相，斯陀含果如相即是阿那含果如相，阿那含果如相即是阿羅漢果如相，阿羅漢果如相即是辟支佛道如相，辟支佛道如相即是阿耨多羅三藐三菩提如相，阿耨多羅三藐三菩提如相即是諸佛如相，諸佛如相皆是一如相，不二不別、不盡不壞，是名一切諸法如相。",
    "T25n1509_070:0546a17_3": "佛因般若波羅蜜得是如相，以是因緣故，般若波羅蜜能生諸佛、能示世間相。",
    "T25n1509_070:0546a18_4": "如是，須菩提！",
    "T25n1509_070:0546a19_5": "佛知一切法如相，非不如相，不異相；得是如相故，佛名如來。」",
    "T25n1509_070:0546a20_6": "須菩提白佛言：「世尊！",
    "T25n1509_070:0546a21_7": "是諸法如相，非不如相，不異相甚深！",
    "T25n1509_070:0546a21_8": "世尊！",
    "T25n1509_070:0546a22_0": "諸佛用是如，為人說阿耨多羅三藐三菩提。",
    "T25n1509_070:0546a23_0": "世尊！",
    "T25n1509_070:0546a23_1": "誰能信解是者？",
    "T25n1509_070:0546a23_2": "唯有阿鞞跋致菩薩及具足正見人、漏盡阿羅漢。",
    "T25n1509_070:0546a24_3": "何以故？",
    "T25n1509_070:0546a24_4": "是法甚深故。」",
    "T25n1509_070:0546a25_5": "「須菩提！",
    "T25n1509_070:0546a25_6": "是如無盡相故甚深。」",
    "T25n1509_070:0546a25_7": "須菩提言：「何法無盡相故甚深？」",
    "T25n1509_070:0546a26_8": "佛言：「一切法無盡故。",
    "T25n1509_070:0546a26_9": "如是，須菩提！",
    "T25n1509_070:0546a27_10": "佛得是一切諸法如已，為眾生說。」",
    "T25n1509_070:0546a28_0": "【論】釋曰：佛悉知一切眾生所作所行、六十二邪見等諸邪見、九十八結使等諸煩惱，是故說：「佛知眾生心心數法出、沒、屈、申。」",
    "T25n1509_070:0546b01_1": "在家者為愛等諸煩惱所沒名為「沒」，九十六種邪見出家者名「出」。",
    "T25n1509_070:0546b03_2": "復次，常著世樂故名為「沒」；或知無常，怖畏，求道，故名「出」。",
    "T25n1509_070:0546b04_3": "復次，受九十六種道法，不能得正道故，還沒在世間。",
    "T25n1509_070:0546b06_4": "「屈」者不離欲界，「申」者離欲界。",
    "T25n1509_070:0546b06_5": "色界離、不離，亦如是。",
    "T25n1509_070:0546b07_6": "如人立清池上見魚：或有常在水中，或有暫出還沒，或有出觀四方，或有出欲渡者近岸還沒。",
    "T25n1509_070:0546b09_7": "佛亦如是，以佛眼觀十方六道眾生：有常著五欲，諸煩惱覆心，不求出者；或有好心，能布施、能持戒，而以邪疑覆心故還沒；有人出五欲，能得煖法、頂法等，觀四諦，未得實法故還沒；有人離五欲乃至無所有處，不得涅槃故還沒。",
    "T25n1509_070:0546b15_8": "何等是出、沒、屈、申相？",
    "T25n1509_070:0546b15_9": "此中佛說，所謂「神及世間常」。",
    "T25n1509_070:0546b16_10": "神者，凡夫人憶想分別，隨我心取相故計有神。",
    "T25n1509_070:0546b17_11": "外道說神有二種：一者、常，二者、無常。",
    "T25n1509_070:0546b18_12": "若計神常者，常修福德，後受果報故，或由行道故，神得解脫。",
    "T25n1509_070:0546b19_13": "若謂神無常者，為今世名利故有所作。",
    "T25n1509_070:0546b20_14": "常無常者，有人謂：神有二種：一者、細微常住，二者、現有所作。",
    "T25n1509_070:0546b22_15": "現有所作者，身死時無常。",
    "T25n1509_070:0546b22_16": "細神是常。",
    "T25n1509_070:0546b22_17": "有人言：神非常非無常。",
    "T25n1509_070:0546b23_18": "常、無常中俱有過：若神無常，即無罪福；若常，亦無罪福。",
    "T25n1509_070:0546b24_19": "何以故？",
    "T25n1509_070:0546b25_20": "若常，則苦樂不異；譬如虛空，雨不能濕、風日不能乾。",
    "T25n1509_070:0546b26_21": "若無常，則苦樂變異；譬如風雨，在牛皮中則爛壞。",
    "T25n1509_070:0546b27_22": "以我心故，說必有神，但非常非無常。",
    "T25n1509_070:0546b28_23": "佛言：「四種邪見，皆緣五眾，但於五眾謬計為神。」",
    "T25n1509_070:0546b29_24": "「神及世間」者，世間有三種：一者、五眾世間，二者、眾生世間，三者、國土世間。",
    "T25n1509_070:0546c02_25": "此中說二種世間：五眾世間、國土世間；眾生世間即是神。",
    "T25n1509_070:0546c03_26": "於世間相中，亦有四種邪見。",
    "T25n1509_070:0546c04_27": "問曰：神從本已來無故應錯，世間是有，云何同神邪見？",
    "T25n1509_070:0546c05_28": "答曰：但破於世間起常無常相，不破世間；譬如無目人得蛇以為瓔珞，有目人語是蛇，非是瓔珞。",
    "T25n1509_070:0546c08_0": "佛破世間常顛倒，不破世間。",
    "T25n1509_070:0546c08_1": "何以故？",
    "T25n1509_070:0546c08_2": "現見無常故。",
    "T25n1509_070:0546c09_3": "亦不得言無無常，罪福不失故，因過去事有所作故。",
    "T25n1509_070:0546c10_4": "常無常，二俱有過故；非常非無常，著世間過故。",
    "T25n1509_070:0546c11_5": "「世間有邊」者。",
    "T25n1509_070:0546c11_6": "有人求世間根本，不得其始；不得其始，則無中、無後；若無初、中、後，則無世間。",
    "T25n1509_070:0546c13_7": "是故世間應有始，始即是邊。",
    "T25n1509_070:0546c14_8": "得禪者宿命智力，乃見八萬劫事，過是已往，不復能知，但見身始中陰識，而自思惟：「此識不應無因無緣，必應有因緣，宿命智所不能知。」",
    "T25n1509_070:0546c17_9": "但憶想分別：有法名世性，非五情所知，極微細故。",
    "T25n1509_070:0546c18_10": "於世性中初生覺，覺即是中陰識。",
    "T25n1509_070:0546c19_11": "從覺生我。",
    "T25n1509_070:0546c19_12": "從我生五種微塵，所謂色、聲、香、味、觸。",
    "T25n1509_070:0546c20_13": "從聲微塵生空大，從聲、觸生風大，從色、聲、觸生火大，從色、聲、觸、味生水大，從色、聲、觸、味、香生地大。",
    "T25n1509_070:0546c23_14": "從空生耳根，從風生身根，從火生眼根，從水生舌根，從地生鼻根。",
    "T25n1509_070:0546c24_15": "如是等漸漸從細至麁。",
    "T25n1509_070:0546c25_16": "世性者，從世性已來至麁，從麁轉細，還至世性。",
    "T25n1509_070:0546c26_17": "譬如泥丸中具有瓶、瓫等性，以泥為瓶，破瓶為瓫，如是轉變，都無所失；世性亦如是，轉變為麁。",
    "T25n1509_070:0546c28_18": "世性是常法，無所從來，如《僧佉經》廣說世性。",
    "T25n1509_070:0546c29_19": "復次，有人說：世間初邊名微塵。",
    "T25n1509_070:0547a01_20": "微塵常法，不可破、不可燒、不可爛、不可壞，以微細故；但待罪福因緣和合故有身：若天、若地獄等；以無父母故，罪福因緣盡則散壞。",
    "T25n1509_070:0547a04_21": "有人以自然為世界始，貧富、貴賤，非願行所得。",
    "T25n1509_070:0547a05_22": "有人言：天主即是世界始，造作吉凶禍福、天地萬物；此法滅時，天還攝取。",
    "T25n1509_070:0547a07_23": "如是邪因，是世界邊。",
    "T25n1509_070:0547a08_24": "有人說：眾生世世受苦樂盡，自到邊；譬如山上投縷丸，縷盡自止。",
    "T25n1509_070:0547a09_25": "受罪受福，會歸於盡，精進、懈怠無異。",
    "T25n1509_070:0547a10_26": "有人說：國土世間，八方有邊，唯上、下無邊。",
    "T25n1509_070:0547a11_27": "有人說：下至十八地獄，上至有頂，上下有邊；八方無邊。",
    "T25n1509_070:0547a12_28": "如是種種說世界邊。",
    "T25n1509_070:0547a13_29": "有人說：眾生世間有邊。",
    "T25n1509_070:0547a13_30": "如說：神在體中，如芥子、如米，或言一寸。",
    "T25n1509_070:0547a15_0": "大人則神大，小人則神小。",
    "T25n1509_070:0547a15_1": "說神是色法、有分，故言神有邊。",
    "T25n1509_070:0547a16_2": "「無邊」者。",
    "T25n1509_070:0547a16_3": "有人說：神遍滿虛空，無處不有，得身處能覺苦樂。",
    "T25n1509_070:0547a17_4": "是名神無邊。",
    "T25n1509_070:0547a18_0": "有人言：國土世間無始。",
    "T25n1509_070:0547a18_1": "若有始，則無因緣，後亦無窮，常受身，是則破涅槃。",
    "T25n1509_070:0547a19_2": "是名「無邊」。",
    "T25n1509_070:0547a20_0": "復次，說國土世間，十方無邊。",
    "T25n1509_070:0547a20_1": "如是等，說「神世間、國土世間無邊」。",
    "T25n1509_070:0547a21_2": "「有邊」者。",
    "T25n1509_070:0547a21_3": "有人言：神世間無邊，國土世間有邊。",
    "T25n1509_070:0547a22_4": "或言：神世間有邊，國土世間無邊；如上說神是色故。",
    "T25n1509_070:0547a23_5": "或言：上下有邊，八方無邊。",
    "T25n1509_070:0547a24_6": "如是總上二法，名為「有邊無邊」。",
    "T25n1509_070:0547a25_7": "「世間非有邊非無邊」者，有人見「世間有邊」有過、「無邊」亦有過，故不說「有邊」、不說「無邊」，著「非有邊非無邊」以為世間實。",
    "T25n1509_070:0547a27_8": "「神即是身」者，有人言：身即是神。",
    "T25n1509_070:0547a28_9": "所以者何？",
    "T25n1509_070:0547a28_10": "分折此身，求神不可得故。",
    "T25n1509_070:0547a29_11": "復次，受好醜苦樂皆是身。",
    "T25n1509_070:0547b01_12": "是故言「身即是神」。",
    "T25n1509_070:0547b01_13": "「身異神異」者，有人言：神微細，五情所不得，亦非凡夫人所見；攝心清淨，得禪定人乃能得見。",
    "T25n1509_070:0547b03_14": "是故言「身異神異」。",
    "T25n1509_070:0547b04_15": "復次，若「身即是神」，身滅、神亦滅，是邪見。",
    "T25n1509_070:0547b05_16": "說「身異神異」，身滅、神常在，是邊見。",
    "T25n1509_070:0547b05_17": "「死後有如去」者。",
    "T25n1509_070:0547b06_18": "問曰：先說常、無常等，即是後世或有或無，今何以別說如去四句？",
    "T25n1509_070:0547b07_19": "答曰：上總說「一切世間常非常」，「後世有無」事要故別說。",
    "T25n1509_070:0547b09_20": "「如去」者，如人來此間生，去至後世亦如是。",
    "T25n1509_070:0547b10_21": "有人言：先世無所從來，滅亦無所去。",
    "T25n1509_070:0547b11_22": "有人言：身、神和合為人；死後，神去、身不去。",
    "T25n1509_070:0547b12_23": "是名「如去不如去」。",
    "T25n1509_070:0547b12_24": "「非有如去非無如去」者，見「去」、「不去」有失故，說「非去非不去」。",
    "T25n1509_070:0547b13_25": "是人不能捨神，而著「非去非不去」。",
    "T25n1509_070:0547b14_26": "如是諸邪見煩惱等，是名「心出、沒、屈、伸」。",
    "T25n1509_070:0547b15_27": "所以者何？",
    "T25n1509_070:0547b15_28": "邪見者種種道求出不得故，欲出而沒。",
    "T25n1509_070:0547b16_29": "邪見力多難解，故說常、無常等十四事。",
    "T25n1509_070:0547b17_30": "外道雖復種種憶想分別，佛言：「皆緣五眾、依止五眾，無神、無常。」",
    "T25n1509_070:0547b19_31": "佛知五眾空、無相、無作、無戲論，但知五眾如，不如凡夫虛誑顛倒見。",
    "T25n1509_070:0547b20_32": "如五眾如，一切法如亦如是。",
    "T25n1509_070:0547b21_33": "何以故？",
    "T25n1509_070:0547b21_34": "二法攝一切法，所謂有為、無為。",
    "T25n1509_070:0547b22_35": "五眾是有為法，五眾如即是無為法。",
    "T25n1509_070:0547b23_36": "觀察、籌量、思惟五眾能行六波羅蜜，是故說：「五眾如即是一切法如，一切法如即是六波羅蜜如。」",
    "T25n1509_070:0547b25_37": "行六波羅蜜菩薩求實道，觀五眾無常、空，生三十七品、八背捨、九次第等，是聲聞道；知已直過，行十八空、十力等諸佛法；皆正觀五眾、五眾如，無分別故，皆是一切諸法如。",
    "T25n1509_070:0547b29_38": "是故說：「善法如即是不善法如，不善法如即是善法如。」",
    "T25n1509_070:0547c01_39": "世間、出世間法亦如是。",
    "T25n1509_070:0547c02_40": "是以行者不得著善法，乃至阿耨多羅三藐三菩提，佛如相亦如是，皆是一如相，不二不別。",
    "T25n1509_070:0547c04_41": "所以者何？",
    "T25n1509_070:0547c04_42": "求諸法實，到畢竟空，無復異。",
    "T25n1509_070:0547c05_43": "如是等諸法如，佛因般若波羅蜜得，是故言：「般若波羅蜜能生諸佛、能示世間相。」",
    "T25n1509_070:0547c07_44": "須菩提歎未曾有，白佛言：世尊！",
    "T25n1509_070:0547c08_0": "一切諸法如甚深，隨順不相違。",
    "T25n1509_070:0547c08_1": "三世十方諸佛如，即是諸法如；解是諸法如故，為眾生種種說法。",
    "T25n1509_070:0547c10_2": "是甚深如，難解難信；阿鞞跋致菩薩入法位受記者能信，「具足正見人」者三道人，漏盡阿羅漢不受一切法故能信。",
    "T25n1509_070:0547c13_0": "其有信者，近阿鞞跋致故，皆攝在阿鞞跋致中，故不別說。",
    "T25n1509_070:0547c14_1": "佛語須菩提：「一切法無盡故，是如無盡。」",
    "T25n1509_070:0547c15_2": "如無盡故，得聖道者能信。",
    "T25n1509_070:0547c15_3": "無為法中差別故有須陀洹諸道，聞自所得法故能信；凡夫人著虛誑顛倒法故不能信。",
    "T25n1509_070:0547c18_4": "佛告須菩提：「諸佛得是諸法如故，名為如來，名為一切智人，能教眾生令至涅槃。」",
    "T25n1509_070:0547c20_5": "◎大智度論釋問相品第四十九【經】爾時，三千大千世界中所有欲界天子、色界天子遙散華香，來至佛所，頂禮佛足，一面住，白佛言：「世尊！",
    "T25n1509_070:0547c24_6": "所說般若波羅蜜甚深，何等是深般若波羅蜜相？」",
    "T25n1509_070:0547c25_7": "佛告欲界、色界諸天子：「諸天子！",
    "T25n1509_070:0547c26_8": "空相是深般若波羅蜜相，無相、無作、無起、無生無滅、無垢無淨、無所有法、無相、無依止、虛空相是深般若波羅蜜相。",
    "T25n1509_070:0547c28_9": "諸天子！",
    "T25n1509_070:0547c29_10": "如是等相是深般若波羅蜜相。",
    "T25n1509_070:0547c29_11": "佛為眾生用世間法故說，非第一義。",
    "T25n1509_070:0548a01_12": "諸天子！",
    "T25n1509_070:0548a02_0": "是諸相，一切世間天、人、阿修羅不能破壞。",
    "T25n1509_070:0548a02_1": "何以故？",
    "T25n1509_070:0548a03_2": "是一切世間天、人、阿修羅亦是相故。",
    "T25n1509_070:0548a03_3": "諸天子！",
    "T25n1509_070:0548a04_4": "相不能破相，相不能知相，相不能知無相，無相不能知相。",
    "T25n1509_070:0548a05_5": "是相、是無相、相無相皆無所知，謂知者、知法皆不可得故。",
    "T25n1509_070:0548a06_6": "何以故？",
    "T25n1509_070:0548a06_7": "諸天子！",
    "T25n1509_070:0548a07_8": "是諸相非色作，非受、想、行、識作；非檀波羅蜜作，非尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜作；非內空作，非外空作，非內外空作，非無法空作，非有法空作，非無法有法空作；非四念處作，乃至非一切種智作。",
    "T25n1509_070:0548a12_9": "諸天子！",
    "T25n1509_070:0548a12_10": "是諸相，非人所有，非非人所有；非世間，非出世間；非有漏，非無漏；非有為，非無為。」",
    "T25n1509_070:0548a14_11": "佛復告諸天子：「譬如有人問：『何等是虛空相？』",
    "T25n1509_070:0548a15_12": "此人為正問不？」",
    "T25n1509_070:0548a15_13": "諸天子言：「世尊！",
    "T25n1509_070:0548a16_14": "此不正問。",
    "T25n1509_070:0548a16_15": "何以故？",
    "T25n1509_070:0548a16_16": "世尊！",
    "T25n1509_070:0548a16_17": "是虛空無相可說，虛空無為無起故。」",
    "T25n1509_070:0548a17_18": "佛告欲界、色界諸天子：「有佛無佛，相性常住。",
    "T25n1509_070:0548a18_19": "佛得如實相性故，名為如來。」",
    "T25n1509_070:0548a19_20": "諸天子白佛言：「世尊！",
    "T25n1509_070:0548a19_21": "世尊所得諸相性甚深，得是相故，得無礙智；住是相中，以般若波羅蜜集諸法自相。」",
    "T25n1509_070:0548a21_22": "諸天子言：「希有！",
    "T25n1509_070:0548a21_23": "世尊！",
    "T25n1509_070:0548a22_0": "是深般若波羅蜜是諸佛常所行處，行是道得阿耨多羅三藐三菩提；得阿耨多羅三藐三菩提已，通達一切法相，若色相，若受、想、行、識相，乃至一切種智相。」",
    "T25n1509_070:0548a25_1": "佛言：「如是！",
    "T25n1509_070:0548a25_2": "如是！",
    "T25n1509_070:0548a26_0": "諸天子！",
    "T25n1509_070:0548a26_1": "惱壞相是色相，佛得是無相；覺者受相，取者想相，起作者行相，了別者識相——佛得是無相。",
    "T25n1509_070:0548a28_2": "能捨者檀波羅蜜相，無熱惱者尸羅波羅蜜相，不變異者羼提波羅蜜相，不可伏者毘梨耶波羅蜜相，攝心者禪波羅蜜相，捨離者般若波羅蜜相——佛得是無相。",
    "T25n1509_070:0548b02_3": "心無所嬈惱者，是四禪、四無量心、四無色定相——佛得是無相。",
    "T25n1509_070:0548b04_4": "出世間者，三十七品相——佛得是無相。",
    "T25n1509_070:0548b05_5": "苦者，無作脫門相；離者，空脫門相；寂滅者，無相脫門相——佛得是無相。",
    "T25n1509_070:0548b06_6": "勝者，十力相；不恐怖者，無所畏相；遍知者，四無礙智相；餘人無得者，十八不共法相——佛得是無相。",
    "T25n1509_070:0548b08_7": "愍念眾生者，大慈大悲相；實者，無謬錯相；無所取者，常捨相；現了知者，一切種智相——佛得是無相。",
    "T25n1509_070:0548b11_8": "如是，諸天子！",
    "T25n1509_070:0548b11_9": "佛得一切諸法無相，以是因緣故，佛名無礙智。」",
    "T25n1509_070:0548b13_0": "【論】問曰：上處處已說「空、無相、無作乃至無起、無所有是般若相」，今諸天子何以復問「何等是般若相」？",
    "T25n1509_070:0548b15_1": "答曰：佛雖處處說般若波羅蜜，或說空等、或說有、或說果報、或說罪福，不定故，是以今問「何者定是般若相」。",
    "T25n1509_070:0548b17_2": "復次，是般若波羅蜜如幻化，如似可得，而無定相可取，唯諸佛能正遍知其相；諸天子雖有利智，不能了知故問。",
    "T25n1509_070:0548b20_3": "復次，有人言：是諸天子有後來者，不聞，故問。",
    "T25n1509_070:0548b21_4": "佛答諸天子：「空等是般若波羅蜜相。」",
    "T25n1509_070:0548b22_5": "「空相」者，內外空等諸空。",
    "T25n1509_070:0548b23_0": "若諸法空者，即是無有男女、長短、好醜等相，是名「無相相」。",
    "T25n1509_070:0548b24_1": "若空、無相，不復生願著後世身，是名「無作相」。",
    "T25n1509_070:0548b25_2": "三解脫門是初入般若波羅蜜相，三乘共有。",
    "T25n1509_070:0548b26_3": "不生不滅、不垢不淨、無所依止、虛空等，是般若波羅蜜深相。",
    "T25n1509_070:0548b27_4": "上三解脫門中「無相」——無男女等外相；「無所有」下「無相相」——無一切法相。",
    "T25n1509_070:0548b29_5": "空雖是一，人根有利鈍、入有深淺故，差別說空。",
    "T25n1509_070:0548c01_6": "無生無滅等論議，如先說。",
    "T25n1509_070:0548c02_7": "佛知天子必有如是念：「若般若波羅蜜空、無所有、如虛空相，云何可說？",
    "T25n1509_070:0548c03_8": "若說，即是有相。」",
    "T25n1509_070:0548c04_9": "諸天子以佛威德大故，不敢致難，是故佛自為說：「佛憐愍眾生，以世諦故說空等諸相，非以第一義諦。」",
    "T25n1509_070:0548c06_10": "若以第一義故，應難；以世諦故說，則不應難。",
    "T25n1509_070:0548c07_11": "復次，雖說空，不以著心取相，不示法若是、若非，一切法同一相、無分別，是故復了了說，所謂無所有、如虛空相。",
    "T25n1509_070:0548c10_12": "無有一法不入此相者，是故說「一切世間無能破壞」。",
    "T25n1509_070:0548c11_13": "何以故？",
    "T25n1509_070:0548c11_14": "一切世間天、人、阿修羅即是相故。",
    "T25n1509_070:0548c12_15": "若異法相違，則有可破；如水能滅火，火不自滅火。",
    "T25n1509_070:0548c13_16": "口言如實欲破者，竟不能破，何況不實者？",
    "T25n1509_070:0548c14_17": "譬如盲人蹈踐珍寶，口言非珍寶，竟不能令非珍寶。",
    "T25n1509_070:0548c16_18": "此中佛更說：般若波羅蜜畢竟空無相故，「相不能破相」。",
    "T25n1509_070:0548c17_19": "復次，有人言：「相不能破相」者，有法能解散，諸法和合，竟無所破、無所失；如斧析薪，分分解散，竟無所失。",
    "T25n1509_070:0548c19_20": "復次，諸法無定相，如樹，根、莖、枝、葉和合故名為樹，樹無定相故無所破。",
    "T25n1509_070:0548c21_21": "如是等，名為「相不能破相」。",
    "T25n1509_070:0548c22_22": "問曰：色等諸法非覺故，可不相知；心數法是知相，云何言「不知」？",
    "T25n1509_070:0548c23_23": "答曰：此中以實相故，不說如凡夫人虛妄知。",
    "T25n1509_070:0548c24_24": "是智慧，有為法故，因緣和合生，虛妄法不能實有所知，是故捨，入無餘涅槃。",
    "T25n1509_070:0548c26_25": "若智慧知常、無常乃至空、寂滅等，上來已廣破，滅、無所有。",
    "T25n1509_070:0548c27_26": "若如是者，云何當有知？",
    "T25n1509_070:0548c28_27": "以是故「相不知相」。",
    "T25n1509_070:0548c28_28": "「相不能知無相」者，內雖有智慧，外空故無法可知；外無緣云何智慧生？",
    "T25n1509_070:0549a01_29": "是故言「相不能知無相」。",
    "T25n1509_070:0549a02_30": "譬如刀雖利，不能破空。",
    "T25n1509_070:0549a02_31": "「無相不能知相」者，有人言：內智慧無定相，外所緣法有定相，心隨緣而生，是故說「無相不應知相」。",
    "T25n1509_070:0549a05_32": "譬如無刀，雖有物，無刀可斫。",
    "T25n1509_070:0549a05_33": "「是相、是無相、相無相皆不可得」者，相不入相。",
    "T25n1509_070:0549a06_34": "何以故？",
    "T25n1509_070:0549a07_35": "先有相故。",
    "T25n1509_070:0549a07_36": "相不入無相。",
    "T25n1509_070:0549a07_37": "何以故？",
    "T25n1509_070:0549a07_38": "相無入處故。",
    "T25n1509_070:0549a08_39": "離是相、無相，更無處可入。",
    "T25n1509_070:0549a08_40": "復次，相、所相法不定故，因所相故有相。",
    "T25n1509_070:0549a09_41": "所以者何？",
    "T25n1509_070:0549a10_42": "若先有相，無所相者則無相，無所因故。",
    "T25n1509_070:0549a11_0": "若先有所相而無相者，云何有所相？",
    "T25n1509_070:0549a11_1": "無所因待故。",
    "T25n1509_070:0549a12_2": "復次，相以所相不定，相或時作所相，所相或時是相。",
    "T25n1509_070:0549a13_3": "是故相不定、不實故，所相亦無；若所相不定、不實故，相亦無。",
    "T25n1509_070:0549a14_4": "是故說「是相、是無相、是相無相不可得」。",
    "T25n1509_070:0549a15_5": "如先說空等諸相是實。",
    "T25n1509_070:0549a16_6": "何以故？",
    "T25n1509_070:0549a16_7": "是相非五眾所作，非六波羅蜜乃至一切種智所作。",
    "T25n1509_070:0549a17_8": "是相，無為故，無法可作，亦無若人若非人能作。",
    "T25n1509_070:0549a18_9": "人者，菩薩、諸佛等；非人者，諸天等。",
    "T25n1509_070:0549a19_10": "是相畢竟空故，非有漏非無漏，非世間非出世間。",
    "T25n1509_070:0549a20_11": "先雖說無為相，但破有為故說無為，無為亦無定相。",
    "T25n1509_070:0549a21_12": "此中佛欲使是事明了，故說譬喻。",
    "T25n1509_070:0549a22_13": "聽者作是念：「若無佛則不聞是相，佛於眾生最上故，應當作是相。」",
    "T25n1509_070:0549a24_14": "是故佛語諸天：「有佛、無佛，此相常住。",
    "T25n1509_070:0549a25_15": "佛能知是相，故名為佛。」",
    "T25n1509_070:0549a25_16": "爾時，諸天子歡喜，復白佛言：「世尊！",
    "T25n1509_070:0549a26_17": "是諸相甚深，雖不可取相而可行，能與人無上果報。",
    "T25n1509_070:0549a27_18": "佛得是相故，於一切法得無礙智。」",
    "T25n1509_070:0549a28_19": "若分別諸法有定相，則是有礙智。",
    "T25n1509_070:0549a29_20": "「世尊住是諸法實相中，則通達無礙，能說諸法各各別相，所謂惱壞相是色相，乃至了現知者是一切種智相。」",
    "T25n1509_070:0549b03_21": "佛可其意，為分別諸相。",
    "T25n1509_070:0549b03_22": "凡夫所知，諸相各異；佛知皆是空相，空相即是無相，佛得是無相。",
    "T25n1509_070:0549b05_23": "得者，是知，無比遍知故名得。",
    "T25n1509_070:0549b06_0": "是諸法相，今轉名般若波羅蜜故。",
    "T25n1509_070:0549b07_0": "【經】爾時，佛告須菩提：「般若波羅蜜是諸佛母；般若波羅蜜能示世間相，是故佛依止是法住，供養、恭敬、尊重、讚歎是法。",
    "T25n1509_070:0549b09_1": "何等是法？",
    "T25n1509_070:0549b10_0": "所謂般若波羅蜜。",
    "T25n1509_070:0549b10_1": "諸佛依止般若波羅蜜住，恭敬、供養、尊重、讚歎是般若波羅蜜。",
    "T25n1509_070:0549b11_2": "何以故？",
    "T25n1509_070:0549b12_0": "是般若波羅蜜出生諸佛。",
    "T25n1509_070:0549b12_1": "佛知作人。",
    "T25n1509_070:0549b12_2": "若人正問知作人者，正答無過於佛。",
    "T25n1509_070:0549b13_3": "何以故？",
    "T25n1509_070:0549b14_0": "須菩提！",
    "T25n1509_070:0549b14_1": "佛知作人故。",
    "T25n1509_070:0549b14_2": "佛所乘來法，佛所從來道，得阿耨多羅三藐三菩提。",
    "T25n1509_070:0549b15_3": "是乘、是道，佛還恭敬、供養、尊重、讚歎、受持、守護。",
    "T25n1509_070:0549b16_4": "須菩提！",
    "T25n1509_070:0549b17_0": "是名佛知作人。",
    "T25n1509_070:0549b17_1": "復次，須菩提！",
    "T25n1509_070:0549b17_2": "佛知一切法無作相，作者無所有故；一切法無起，形事不可得故。",
    "T25n1509_070:0549b19_3": "須菩提！",
    "T25n1509_070:0549b19_4": "佛因般若波羅蜜知一切法無作相。",
    "T25n1509_070:0549b20_5": "亦以是因緣故，佛知作人。",
    "T25n1509_070:0549b20_6": "「復次，須菩提！",
    "T25n1509_070:0549b21_7": "佛因般若波羅蜜得一切法不生，以無所得故。",
    "T25n1509_070:0549b22_8": "以是因緣故，般若波羅蜜能生諸佛，亦能示世間相。」",
    "T25n1509_070:0549b23_9": "須菩提言：「世尊！",
    "T25n1509_070:0549b23_10": "若一切法無知者、無見者，云何般若波羅蜜能生諸佛、能示世間相？」",
    "T25n1509_070:0549b25_11": "佛告須菩提：「如是！",
    "T25n1509_070:0549b25_12": "如是！",
    "T25n1509_070:0549b25_13": "一切法實無知者、無見者。",
    "T25n1509_070:0549b26_14": "云何無知者、無見者？",
    "T25n1509_070:0549b26_15": "一切法空、虛誑、不堅固，是故一切法無知者、無見者。",
    "T25n1509_070:0549b28_16": "「復次，須菩提！",
    "T25n1509_070:0549b28_17": "一切法云何無知者、無見者？",
    "T25n1509_070:0549b29_18": "一切法無依止、無所繫，以是故，一切法無知者、無見者。",
    "T25n1509_070:0549c01_19": "如是，須菩提！",
    "T25n1509_070:0549c01_20": "般若波羅蜜能生諸佛、能示世間相。",
    "T25n1509_070:0549c02_21": "不見色故示世間相，不見受、想、行、識故示世間相，乃至不見一切種智故示世間相。",
    "T25n1509_070:0549c04_22": "如是，須菩提！",
    "T25n1509_070:0549c04_23": "般若波羅蜜能生諸佛、能示世間相。」",
    "T25n1509_070:0549c05_24": "須菩提言：「世尊！",
    "T25n1509_070:0549c05_25": "云何不見色故，般若波羅蜜示世間相？",
    "T25n1509_070:0549c06_26": "不見受、想、行、識乃至一切種智故，示世間相？」",
    "T25n1509_070:0549c07_27": "佛告須菩提：「若不緣色生識，是名不見色相故示；不緣受、想、行、識生識，乃至不緣一切種智生識，是名不見一切種智相故示。",
    "T25n1509_070:0549c10_28": "如是，須菩提！",
    "T25n1509_070:0549c10_29": "是深般若波羅蜜能生諸佛、能示世間相。",
    "T25n1509_070:0549c11_30": "「復次，須菩提！",
    "T25n1509_070:0549c12_31": "般若波羅蜜云何能生諸佛、能示世間相？",
    "T25n1509_070:0549c13_32": "須菩提！",
    "T25n1509_070:0549c13_33": "般若波羅蜜能示世間空。",
    "T25n1509_070:0549c13_34": "云何示世間空？",
    "T25n1509_070:0549c14_35": "示五眾世間空，示十二入世間空，示十八界世間空，示十二因緣世間空，示我見根本六十二見世間空；示十善道世間空，示四禪、四無量心、四無色定世間空；示三十七品世間空，示六波羅蜜世間空；示內空世間空，示外空世間空，示內外空世間空；示無法空世間空，示有法空世間空，示無法有法空世間空；示有為性世間空，示無為性世間空；示佛十力世間空，示十八不共法世間空，乃至示一切種智世間空。",
    "T25n1509_070:0549c23_36": "如是，須菩提！",
    "T25n1509_070:0549c24_37": "般若波羅蜜能生諸佛、能示世間相。",
    "T25n1509_070:0549c25_0": "「復次，須菩提！",
    "T25n1509_070:0549c25_1": "佛因般若波羅蜜示世間空、知世間空、覺世間空、思惟世間空、分別世間空。",
    "T25n1509_070:0549c27_2": "如是，須菩提！",
    "T25n1509_070:0549c27_3": "般若波羅蜜能生諸佛、能示世間相。",
    "T25n1509_070:0549c28_4": "「復次，須菩提！",
    "T25n1509_070:0549c28_5": "般若波羅蜜示佛世間空。",
    "T25n1509_070:0549c29_6": "云何示佛世間空？",
    "T25n1509_070:0549c29_7": "示五眾世間空，乃至示一切種智世間空。",
    "T25n1509_070:0550a01_8": "如是，須菩提！",
    "T25n1509_070:0550a01_9": "般若波羅蜜能生諸佛、能示世間相。",
    "T25n1509_070:0550a02_10": "「復次，須菩提！",
    "T25n1509_070:0550a02_11": "般若波羅蜜示佛世間不可思議。",
    "T25n1509_070:0550a03_12": "云何示世間不可思議？",
    "T25n1509_070:0550a04_13": "示五眾世間不可思議，乃至示一切種智世間不可思議。",
    "T25n1509_070:0550a05_14": "「復次，須菩提！",
    "T25n1509_070:0550a05_15": "般若波羅蜜示佛世間離。",
    "T25n1509_070:0550a06_16": "云何示世間離？",
    "T25n1509_070:0550a06_17": "示五眾世間離，乃至示一切種智世間離。",
    "T25n1509_070:0550a07_18": "如是，須菩提！",
    "T25n1509_070:0550a08_19": "般若波羅蜜示佛世間離。",
    "T25n1509_070:0550a08_20": "「復次，須菩提！",
    "T25n1509_070:0550a08_21": "般若波羅蜜示佛世間寂滅。",
    "T25n1509_070:0550a09_22": "云何示世間寂滅？",
    "T25n1509_070:0550a10_0": "示五眾世間寂滅，乃至示一切種智世間寂滅。",
    "T25n1509_070:0550a11_1": "「復次，須菩提！",
    "T25n1509_070:0550a11_2": "般若波羅蜜示佛世間畢竟空。",
    "T25n1509_070:0550a12_3": "云何示世間畢竟空？",
    "T25n1509_070:0550a12_4": "示五眾世間畢竟空，乃至示一切種智世間畢竟空。",
    "T25n1509_070:0550a13_5": "「復次，須菩提！",
    "T25n1509_070:0550a14_0": "般若波羅蜜示佛世間性空。",
    "T25n1509_070:0550a14_1": "云何示世間性空？",
    "T25n1509_070:0550a15_2": "示五眾世間性空，乃至示一切種智世間性空。",
    "T25n1509_070:0550a16_3": "「復次，須菩提！",
    "T25n1509_070:0550a16_4": "般若波羅蜜示佛世間無法空。",
    "T25n1509_070:0550a17_5": "云何示世間無法空，示五眾世間無法空，乃至示一切種智世間無法空。",
    "T25n1509_070:0550a18_6": "「復次，須菩提！",
    "T25n1509_070:0550a19_7": "般若波羅蜜示佛世間無法有法空。",
    "T25n1509_070:0550a19_8": "云何示世間無法有法空？",
    "T25n1509_070:0550a20_9": "示五眾世間無法有法空，乃至示一切種智世間無法有法空。",
    "T25n1509_070:0550a21_10": "「復次，須菩提！",
    "T25n1509_070:0550a22_11": "般若波羅蜜示佛世間獨空。",
    "T25n1509_070:0550a22_12": "云何示世間獨空？",
    "T25n1509_070:0550a23_13": "示五眾世間獨空，乃至示一切種智世間獨空。",
    "T25n1509_070:0550a24_14": "「如是，須菩提！",
    "T25n1509_070:0550a24_15": "般若波羅蜜能生諸佛、能示世間相。",
    "T25n1509_070:0550a25_16": "復次，須菩提！",
    "T25n1509_070:0550a25_17": "是深般若波羅蜜示世間相，所謂不生今世、後世相。",
    "T25n1509_070:0550a27_18": "何以故？",
    "T25n1509_070:0550a27_19": "諸法無可用生今世、後世相故。」",
    "T25n1509_070:0550a28_0": "【論】釋曰：般若波羅蜜是諸佛母，是因緣故，諸佛依止般若波羅蜜住。",
    "T25n1509_070:0550a29_1": "餘經中說：「諸佛依止法，以法為師。」",
    "T25n1509_070:0550b01_2": "佛此中告須菩提：「法者，即是般若波羅蜜。」",
    "T25n1509_070:0550b02_3": "一切不善法中無過邪見，邪見故不識恩分，我自然應爾。",
    "T25n1509_070:0550b03_4": "知恩者，諸世間善法中最上，能與今世好名聲，後與上妙果報。",
    "T25n1509_070:0550b05_5": "是故佛自說知恩、報恩中第一，「我尚知布施、持戒等恩，何況般若波羅蜜！」",
    "T25n1509_070:0550b06_6": "復次，諸天子作是念：「般若波羅蜜畢竟空無定相故，或有人不貪不貴。」",
    "T25n1509_070:0550b08_7": "是故佛說：「我為三界尊，尚供養般若波羅蜜，何況餘人！」",
    "T25n1509_070:0550b09_8": "復有人生疑：「佛於一切世間如虛空無所著，何以故貪是般若波羅蜜，尊重、供養，似如貪著？」",
    "T25n1509_070:0550b12_0": "是故佛說：「我無貪心，但分別知諸法好醜、力用多少；知是般若波羅蜜能斷一切戲論、開三乘道、能滅眾苦等，有無量無邊功德，是故讚歎、尊重、供養。」",
    "T25n1509_070:0550b15_1": "譬如人行安穩道，免諸患難，常念此道以示於人。",
    "T25n1509_070:0550b16_2": "「佛知作人」者，知他作恩於己。",
    "T25n1509_070:0550b17_3": "餘處說「佛不知作人」，恐人疑，是故說：「佛知一切法無作相。」",
    "T25n1509_070:0550b18_4": "知一切法無作相故言無作人，不以不知恩分故名不知作人。",
    "T25n1509_070:0550b20_5": "言知作人、不知作人，無咎。",
    "T25n1509_070:0550b21_6": "爾時，須菩提以畢竟空難：「世尊！",
    "T25n1509_070:0550b21_7": "若一切法畢竟空故，無知者、無作者，云何般若波羅蜜能生諸佛、能示諸佛世間？」",
    "T25n1509_070:0550b23_8": "佛可其問，此中自說因緣：「一切法空、虛誑、無堅固。」",
    "T25n1509_070:0550b24_9": "須菩提意：「一切法鈍相，無見、無知，云何般若波羅蜜獨能知見？」",
    "T25n1509_070:0550b26_10": "佛意：「一切法非但無知、無見；一切法空、不牢固，無知者、無見者，亦不可得，故不應難。」",
    "T25n1509_070:0550b28_11": "復次，一切法無所依止、無繫故，無知者、無見者。",
    "T25n1509_070:0550b29_12": "種種門破諸法令空：或破常，行無常入空；或破實入空；或畢竟盡故入空；或一切法遠離故入空。",
    "T25n1509_070:0550c02_13": "如是等入空。",
    "T25n1509_070:0550c02_14": "今以一切法無住處故，無依止、無繫；無依止故，亦無生滅，以是故即是空。",
    "T25n1509_070:0550c04_15": "不繫者，一切法實相不繫，出三界。",
    "T25n1509_070:0550c05_16": "所以者何？",
    "T25n1509_070:0550c05_17": "三界虛誑故。",
    "T25n1509_070:0550c05_18": "是以一切法無知者、無見者，如是示世間。",
    "T25n1509_070:0550c06_19": "是般若不見色等諸法故示世間。",
    "T25n1509_070:0550c07_20": "色等法無依止、無繫、虛誑故不見。",
    "T25n1509_070:0550c08_21": "此中佛自說不見因緣，所謂「不生緣色識，乃至不生緣一切種智識，是名不見色等法。」",
    "T25n1509_070:0550c10_22": "問曰：識可不生，色云何不生？",
    "T25n1509_070:0550c11_23": "答曰：惱壞相是色，因識故分別知；無識，亦無惱壞相。",
    "T25n1509_070:0550c12_24": "復次，一切諸法從因緣和合故生相，無有自性。",
    "T25n1509_070:0550c13_25": "如有身、識、觸諸緣和合故，知地堅相，堅相不離身、識。",
    "T25n1509_070:0550c14_26": "是故諸法皆由和合生，無有自性。",
    "T25n1509_070:0550c15_27": "「般若波羅蜜示世間空」者，世間名五眾乃至一切種智。",
    "T25n1509_070:0550c17_0": "菩薩行般若波羅蜜時，觀是法若大若小、若內若外無不空者，是名般若波羅蜜示世間空。",
    "T25n1509_070:0550c19_1": "「佛示世間空」者，或有人疑：「佛愛著法故，說般若波羅蜜示世間空，非是諸法常實相。」",
    "T25n1509_070:0550c21_2": "是故佛說：「我非愛法故說。",
    "T25n1509_070:0550c21_3": "佛知諸法相，本末籌量、思惟、分別，無有法出於空者。",
    "T25n1509_070:0550c23_4": "我非但讀誦、從他聞故說，我以內心覺、知、思惟、分別故，說示世間空。」",
    "T25n1509_070:0550c24_5": "此一段說「示世間空」者，上廣說「離六十二見」等，今但說「五眾乃至一切種智」。",
    "T25n1509_070:0550c26_6": "時會者謂般若波羅蜜是畢竟空，心想取著，是故說「不可思議」。",
    "T25n1509_070:0550c28_7": "不可思議者，畢竟空亦不可得。",
    "T25n1509_070:0550c28_8": "畢竟空，或名離、或名寂滅。",
    "T25n1509_070:0550c29_9": "離名分散，諸法久後無遺餘，又自離其性。",
    "T25n1509_070:0551a01_10": "知畢竟空已，無心數法、無語言故，名寂滅。",
    "T25n1509_070:0551a02_11": "畢竟空等，如先說。",
    "T25n1509_070:0551a02_12": "問曰：云何是獨空？",
    "T25n1509_070:0551a03_13": "答曰：十八空皆因緣相待，如內空因內法故名內空；若無內法，則無內空。",
    "T25n1509_070:0551a05_14": "十八空皆爾。",
    "T25n1509_070:0551a05_15": "是獨空無因無待，故名獨空。",
    "T25n1509_070:0551a06_0": "復次，獨空者，如虛空、如、法性、實際、涅槃。",
    "T25n1509_070:0551a06_1": "「示世間非今世相、非後世相」者，有諸外道但說今世，不說後世；是人邪見，墮斷滅中。",
    "T25n1509_070:0551a08_2": "有人說今世、後世，言：「今世神入後世。」",
    "T25n1509_070:0551a09_3": "是人邪見，墮常中。",
    "T25n1509_070:0551a10_4": "般若波羅蜜離二邊，說中道：雖空而不著空故，為說罪福；雖說罪福，不生常邪見，亦於空無礙。",
    "T25n1509_070:0551a12_5": "此中佛自說因緣：「此中畢竟空故，云何有今世、後世見——若斷、若常？」",
    "T25n1509_070:0551a15_0": "【經】須菩提白佛言：「世尊！",
    "T25n1509_070:0551a15_1": "是般若波羅蜜為大事故起。",
    "T25n1509_070:0551a16_2": "世尊！",
    "T25n1509_070:0551a16_3": "是般若波羅蜜為不可思議事故起。",
    "T25n1509_070:0551a17_4": "世尊！",
    "T25n1509_070:0551a17_5": "是般若波羅蜜為不可稱事故起。",
    "T25n1509_070:0551a18_6": "世尊！",
    "T25n1509_070:0551a18_7": "是般若波羅蜜為無量事故起。",
    "T25n1509_070:0551a19_0": "世尊！",
    "T25n1509_070:0551a19_1": "是般若波羅蜜為無等等事故起。」",
    "T25n1509_070:0551a19_2": "佛言：「如是！",
    "T25n1509_070:0551a20_3": "如是！",
    "T25n1509_070:0551a20_4": "須菩提！",
    "T25n1509_070:0551a20_5": "般若波羅蜜為大事起，為不可思議事起，為不可稱事起，為無量事起，為無等等事起。",
    "T25n1509_070:0551a22_6": "「須菩提！",
    "T25n1509_070:0551a22_7": "云何是般若波羅蜜為大事故起？",
    "T25n1509_070:0551a23_8": "須菩提！",
    "T25n1509_070:0551a23_9": "諸佛大事者，所謂救一切眾生，不捨一切眾生。",
    "T25n1509_070:0551a24_10": "「須菩提！",
    "T25n1509_070:0551a25_0": "云何是般若波羅蜜為不可思議事起？",
    "T25n1509_070:0551a25_1": "須菩提！",
    "T25n1509_070:0551a26_2": "不可思議事者，所謂諸佛法、如來法、自然人法、一切智人法。",
    "T25n1509_070:0551a27_3": "以是故，須菩提！",
    "T25n1509_070:0551a27_4": "諸佛般若波羅蜜為不可思議事起。",
    "T25n1509_070:0551a28_5": "「須菩提！",
    "T25n1509_070:0551a28_6": "云何般若波羅蜜為不可稱事起？",
    "T25n1509_070:0551a29_7": "須菩提！",
    "T25n1509_070:0551a29_8": "一切眾生中無有能思惟稱佛法、如來法、自然人法、一切智人法。",
    "T25n1509_070:0551b02_9": "以是故，須菩提！",
    "T25n1509_070:0551b02_10": "般若波羅蜜為不可稱事起。",
    "T25n1509_070:0551b03_11": "「須菩提！",
    "T25n1509_070:0551b03_12": "云何般若波羅蜜為無量事起？",
    "T25n1509_070:0551b04_13": "須菩提！",
    "T25n1509_070:0551b04_14": "一切眾生中無有能量佛法、如來法、自然人法、一切智人法。",
    "T25n1509_070:0551b05_15": "以是故，須菩提！",
    "T25n1509_070:0551b06_16": "般若波羅蜜為不可量事起。",
    "T25n1509_070:0551b06_17": "「須菩提！",
    "T25n1509_070:0551b07_0": "云何般若波羅蜜為無等等事起？",
    "T25n1509_070:0551b07_1": "須菩提！",
    "T25n1509_070:0551b07_2": "一切眾生中無有能與佛等者，何況過！",
    "T25n1509_070:0551b08_3": "以是故，須菩提！",
    "T25n1509_070:0551b09_4": "般若波羅蜜為無等等事起。」",
    "T25n1509_070:0551b09_5": "須菩提白佛言：「世尊！",
    "T25n1509_070:0551b10_6": "但佛法、如來法、自然人法、一切智人法，不可思議、不可稱、無有量、無等等事起耶？」",
    "T25n1509_070:0551b12_7": "佛告須菩提：「如是！",
    "T25n1509_070:0551b12_8": "如是！",
    "T25n1509_070:0551b12_9": "佛法、如來法、自然人法、一切智人法，不可思議、不可稱、無有量、無等等。",
    "T25n1509_070:0551b14_10": "色亦不可思議、不可稱、無有量、無等等，受、想、行、識亦不可思議、不可稱、無有量、無等等，乃至一切種智、法性、法相，不可思議、不可稱、無有量、無等等。",
    "T25n1509_070:0551b17_11": "是中，心、心數法不可得。",
    "T25n1509_070:0551b18_12": "復次，須菩提！",
    "T25n1509_070:0551b18_13": "色不可思議，是亦不可得；乃至色無等等，是亦不可得。",
    "T25n1509_070:0551b19_14": "受、想、行、識乃至一切種智無等等，是亦不可得。」",
    "T25n1509_070:0551b21_0": "須菩提白佛言：「世尊！",
    "T25n1509_070:0551b21_1": "何因緣色不可思議乃至無等等，是亦不可得？",
    "T25n1509_070:0551b22_2": "受、想、行、識乃至一切種智無等等，是亦不可得？」",
    "T25n1509_070:0551b23_3": "佛告須菩提：「色量不可得故，受、想、行、識量不可得故，乃至一切種智量不可得故。」",
    "T25n1509_070:0551b25_4": "須菩提白佛言：「世尊！",
    "T25n1509_070:0551b26_5": "何因緣色量不可得乃至一切種智量不可得？」",
    "T25n1509_070:0551b27_6": "佛告須菩提：「色不可思議故乃至色無等等故，量不可得；乃至一切種智不可思議故，乃至一切種智無等等故，量不可得。",
    "T25n1509_070:0551c02_7": "須菩提！",
    "T25n1509_070:0551c02_8": "於汝意云何？",
    "T25n1509_070:0551c02_9": "不可思議乃至無等等中，寧可得色、受、想、行、識乃至一切種智不？」",
    "T25n1509_070:0551c04_10": "須菩提言：「世尊！",
    "T25n1509_070:0551c04_11": "不可得。」",
    "T25n1509_070:0551c04_12": "「以是故，須菩提！",
    "T25n1509_070:0551c05_13": "一切法不可思議乃至無等等。",
    "T25n1509_070:0551c05_14": "如是，須菩提！",
    "T25n1509_070:0551c06_15": "諸佛法不可思議、不可稱、無有量、無等等。",
    "T25n1509_070:0551c07_16": "須菩提！",
    "T25n1509_070:0551c07_17": "是名諸佛法不可思議，乃至無等等。",
    "T25n1509_070:0551c08_18": "須菩提！",
    "T25n1509_070:0551c08_19": "是諸佛法不可思議，過思議相故；不可稱，過稱故；無有量，過量故；無等等，過等等故。",
    "T25n1509_070:0551c10_20": "須菩提！",
    "T25n1509_070:0551c10_21": "以是因緣故，一切法亦不可思議相，乃至無等等。",
    "T25n1509_070:0551c11_22": "須菩提！",
    "T25n1509_070:0551c11_23": "不可思議名，是義不可思議；不可稱名，是義不可稱；無有量名，是義不可量；無等等名，是義無等等。",
    "T25n1509_070:0551c14_24": "須菩提！",
    "T25n1509_070:0551c14_25": "是諸佛法不可思議，乃至無等等。",
    "T25n1509_070:0551c15_26": "不可思議，如虛空不可思議；不可稱，如虛空不可稱；無有量，如虛空無有量；無等等，如虛空無等等。",
    "T25n1509_070:0551c17_27": "須菩提！",
    "T25n1509_070:0551c17_28": "是亦名諸佛法不可思議，乃至無等等。",
    "T25n1509_070:0551c18_29": "佛法如是無量，一切世間天、人、阿修羅無能思議籌量者。」",
    "T25n1509_070:0551c19_30": "說是諸佛法不可思議、不可稱、無有量、無等等品時，五百比丘一切法不受故，漏盡心得解脫，得阿羅漢；二十比丘尼亦不受一切法故，漏盡得阿羅漢；六萬優婆塞、三萬優婆夷諸法中遠塵離垢，諸法中法眼生；二十菩薩摩訶薩得無生法忍，於是賢劫中當受記。",
    "T25n1509_070:0551c26_0": "【論】釋曰：須菩提深解般若相，於諸法中無著無礙，心生歡喜，白佛言「世尊！",
    "T25n1509_070:0551c27_1": "般若波羅蜜為大事故起」等。",
    "T25n1509_070:0551c28_2": "「大事」者，破一切眾生大苦惱，能與佛無上大法，故名為大事。",
    "T25n1509_070:0552a01_3": "不可思議，先已答。",
    "T25n1509_070:0552a02_4": "「不可稱」者，「稱」名智慧；般若定實相甚深極重，智慧輕薄，是故不能稱。",
    "T25n1509_070:0552a03_5": "又般若多，智慧少，故不能稱。",
    "T25n1509_070:0552a04_6": "又般若利益處廣，未成，能與世間果報；成已，與道果報。",
    "T25n1509_070:0552a05_7": "又究竟盡知故名「稱」。",
    "T25n1509_070:0552a06_8": "般若波羅蜜無能稱知——若常若無常、若實若虛、若有若無。",
    "T25n1509_070:0552a07_9": "如是等「不可稱」義，應當知。",
    "T25n1509_070:0552a08_10": "「無量事」者，有人言：「稱」即是「量」。",
    "T25n1509_070:0552a08_11": "有人言：取相名為「量」，是般若波羅蜜不可取相故無量。",
    "T25n1509_070:0552a10_12": "又菩薩以四無量心行般若故，名無量。",
    "T25n1509_070:0552a11_13": "又「量」名智慧；凡夫智慧、二乘智慧、菩薩智慧無能量般若得邊者，名無量。",
    "T25n1509_070:0552a12_14": "「無等等」者，「無等」名涅槃；一切有為法，無有與涅槃等者。",
    "T25n1509_070:0552a14_15": "涅槃有三分：聲聞涅槃、辟支佛涅槃、佛涅槃。",
    "T25n1509_070:0552a15_16": "般若能與大乘涅槃，故名無等等。",
    "T25n1509_070:0552a15_17": "復次，一切眾生無與佛等故，佛名「無等」；般若波羅蜜利益眾生，令與佛相似，故名無等等。",
    "T25n1509_070:0552a18_18": "復次，諸佛法第一微妙，無能與等、無能及者、無可為疋；般若波羅蜜能令眾生得是心故，名無等等。",
    "T25n1509_070:0552a20_19": "復次，「無等」名諸法實相，諸觀、諸行無能及者，無戲論、無能破壞，故名無等；菩薩得是「無等」，能於眾生中生慈悲心故，名無等等。",
    "T25n1509_070:0552a23_20": "是名「無等等」義。",
    "T25n1509_070:0552a23_21": "須菩提是聲聞人，無一切智，而能說是不可思議般若等故，佛可其所說。",
    "T25n1509_070:0552a25_22": "佛自說五事。",
    "T25n1509_070:0552a26_0": "眾生無量無邊，多於十方恒河沙等世界中微塵；諸佛以十力等法盡欲救濟，是名「大事」。",
    "T25n1509_070:0552a28_1": "復有菩薩久得無生法忍，不捨眾生故，不入無餘涅槃。",
    "T25n1509_070:0552a29_2": "復次，是菩薩得佛道時，為眾生故受五事；一者、受諸勞苦，二者、捨寂定樂，三者、與惡人共事，四者、與人接對，五者、入大眾會。",
    "T25n1509_070:0552b03_3": "佛深得離欲樂，而為眾生故，甘受是五事等種種疲苦，如受功德，是為「大事」。",
    "T25n1509_070:0552b05_4": "「不可思議」者，所謂佛法、如來法、自然人法、一切智人法。",
    "T25n1509_070:0552b06_5": "「佛法」者，佛名為覺，於一切無明睡眠中最初覺，故名為覺。",
    "T25n1509_070:0552b07_6": "「如來」者，如過去諸佛行六波羅蜜得諸法如相，來至佛道；今佛亦如是道來，如諸佛來，是名如來。",
    "T25n1509_070:0552b10_0": "「自然人法」者，聲聞人亦有覺、亦有知，而從他聞，是弟子法；是故說佛是自然人，不從他聞。",
    "T25n1509_070:0552b12_1": "「一切智人法」者，辟支佛亦自然得，不從他聞，而無一切智；是故說佛一切智人得。",
    "T25n1509_070:0552b14_0": "是四種法，無有人能思惟稱量，是故名「不可思議」、「不可稱」、「不可量」；更無有法與是法相似者，是故名「無等等」。",
    "T25n1509_070:0552b16_1": "須菩提意，恐新學菩薩著是四法，是故白佛言：「但是四法不可思議、無有與等耶？」",
    "T25n1509_070:0552b18_2": "佛答：「色等諸法亦不可思議、無稱、無量、無等等。」",
    "T25n1509_070:0552b19_3": "佛是中自說因緣：「色等一切法不可得故。」",
    "T25n1509_070:0552b20_4": "「如是，須菩提！",
    "T25n1509_070:0552b20_5": "諸佛法不可思議」者，是如上事。",
    "T25n1509_070:0552b21_6": "「是名不可思議」者，結句。",
    "T25n1509_070:0552b21_7": "論者先廣解，佛此中略說：「不可思議，過思議相；過等等相。」",
    "T25n1509_070:0552b23_8": "義趣，涅槃法不可思議；名字，世諦故可思議。",
    "T25n1509_070:0552b24_9": "「如虛空不可思議」者，如先品中說虛空相不可思議，是故說「不可思議」；乃至無等等如虛空，虛空無可喻故，名「無等等」。",
    "T25n1509_070:0552b27_0": "般若波羅蜜相即是佛法相；不可思議、無量、無稱、無等等，即是佛法相。",
    "T25n1509_070:0552b28_1": "「是佛法，一切世間天、人、阿修羅無能思議稱量」者，六道中但說三道者，三善道眾生尚不能稱量，何況三惡道！",
    "T25n1509_070:0552c02_2": "問曰：說是品時，何以故比丘尼、菩薩得道者少？",
    "T25n1509_070:0552c03_3": "答曰：此中多讚歎諸佛法，所謂「不可思議、無稱、無量、無等等」，聞者多增益信根故，是故白衣得道者多。",
    "T25n1509_070:0552c05_4": "女人雖復信多，智慧少故，得道者亦少。",
    "T25n1509_070:0552c06_5": "白衣貪著世事、智慧淺薄、鈍根，不能盡漏。",
    "T25n1509_070:0552c07_6": "諸比丘信、慧諸根等，一心求道故，漏盡者多。",
    "T25n1509_070:0552c08_7": "比丘尼智慧少故，二十人得漏盡；雖多得初道，數過白衣，不盡漏故，不異白衣，此中不說。",
    "T25n1509_070:0552c10_8": "入無生忍法，甚深難得故少，又以於此法種因緣者少。",
    "T25n1509_070:0552c12_9": "「賢劫中當受記」者。",
    "T25n1509_070:0552c12_10": "或有人言：「賢劫中千佛，除四佛，當與受記。」",
    "T25n1509_070:0552c13_11": "或有人言：「釋迦文佛與受記：『於賢劫中，在餘世界作佛。』」",
    "T25n1509_070:0552c15_0": "大智度論卷第七十"
}