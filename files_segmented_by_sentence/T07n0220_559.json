{
    "T07n0220_559:0883b06_0": "大般若波羅蜜多經卷第五百五",
    "T07n0220_559:0883b07_0": "十九",
    "T07n0220_559:0883b09_0": "三藏法師玄奘奉　詔譯",
    "T07n0220_559:0883b10_0": "第五分地獄品第八",
    "T07n0220_559:0883b11_0": "時，舍利子便白佛言：「如是無倒隨喜迴向，皆由般若波羅蜜多威力成辦。」",
    "T07n0220_559:0883b12_1": "爾時，佛告舍利子言：「如是！",
    "T07n0220_559:0883b13_2": "如是！」",
    "T07n0220_559:0883b13_3": "時，舍利子復白佛言：「如是般若波羅蜜多能作照明皆應敬禮，世間諸法不能染污，能除翳闇能發光明，能施利安能為導首，與諸盲者作淨眼目，與涉闇徒作明燈炬，引失道者令入正路，顯諸法性即薩婆若，示一切法無滅無生，是諸菩薩摩訶薩母，能令諸佛具轉三轉、十二行相無上法輪，無依護者為作依護，能除一切生死苦惱，開示諸法無性為性。",
    "T07n0220_559:0883b21_4": "世尊！",
    "T07n0220_559:0883b21_5": "諸菩薩摩訶薩於深般若波羅蜜多應云何住？」",
    "T07n0220_559:0883b22_6": "佛告舍利子：「諸菩薩摩訶薩於深般若波羅蜜多應如佛住，敬事般若波羅蜜多應如敬事諸佛世尊。」",
    "T07n0220_559:0883b24_7": "時，天帝釋作是念言：「今舍利子何因何緣問佛斯事？」",
    "T07n0220_559:0883b26_0": "念已便問舍利子言：「以何因緣而作是問？」",
    "T07n0220_559:0883b26_1": "時，舍利子報帝釋言：「前佛世尊說諸菩薩甚深般若波羅蜜多所攝受故，所起隨喜迴向俱行諸福業事，疾能證得一切智智，勝有所得菩薩所修布施、淨戒、安忍、精進、靜慮、般若相應善根，是故我今作如是問。",
    "T07n0220_559:0883c02_2": "「憍尸迦！",
    "T07n0220_559:0883c02_3": "如生盲眾若百若千，無淨眼者方便引導，近尚不能趣入正道，況能遠達豐樂大城！",
    "T07n0220_559:0883c04_4": "如是前五波羅蜜多諸生盲眾，若無般若波羅蜜多淨眼者導，尚不能趣菩薩正道，況能證入一切智城！",
    "T07n0220_559:0883c07_0": "憍尸迦！",
    "T07n0220_559:0883c07_1": "布施等五波羅蜜多，要由般若波羅蜜多，名有目者。",
    "T07n0220_559:0883c08_2": "復由般若波羅蜜多之所攝受，名到彼岸。」",
    "T07n0220_559:0883c09_3": "時，舍利子復白佛言：「云何菩薩引發般若波羅蜜多？」",
    "T07n0220_559:0883c10_4": "佛告舍利子：「若諸菩薩不引發色、受、想、行、識，亦不見色、受、想、行、識，是即名為引發般若波羅蜜多。」",
    "T07n0220_559:0883c12_5": "時，舍利子復白佛言：「若諸菩薩引發般若波羅蜜多，為成何法？」",
    "T07n0220_559:0883c14_6": "佛告舍利子：「若諸菩薩引發般若波羅蜜多，於一切法都無所成，無所成故得名般若波羅蜜多。」",
    "T07n0220_559:0883c16_7": "時，天帝釋便白佛言：「如是般若波羅蜜多豈不能成一切智智？」",
    "T07n0220_559:0883c17_8": "佛言：「憍尸迦！",
    "T07n0220_559:0883c17_9": "如是般若波羅蜜多亦不能成一切智智。",
    "T07n0220_559:0883c18_10": "何以故？",
    "T07n0220_559:0883c19_11": "憍尸迦！",
    "T07n0220_559:0883c19_12": "如有所得，如有名想，如有造立，不能成故。」",
    "T07n0220_559:0883c20_13": "時，天帝釋復白佛言：「若爾，般若波羅蜜多云何說成一切智智？」",
    "T07n0220_559:0883c21_14": "佛言：「憍尸迦！",
    "T07n0220_559:0883c21_15": "如是般若波羅蜜多於所引發一切智智，無所成故說名為成。」",
    "T07n0220_559:0883c23_16": "時，天帝釋便白佛言：「甚奇！",
    "T07n0220_559:0883c23_17": "世尊！",
    "T07n0220_559:0883c24_0": "如是般若波羅蜜多不為生滅一切法故，不為成壞一切法故出現世間，而與世間作饒益事。」",
    "T07n0220_559:0883c26_1": "爾時，善現便白佛言：「若諸菩薩起如是想，則便捨遠甚深般若波羅蜜多。」",
    "T07n0220_559:0883c27_2": "佛告善現：「如是！",
    "T07n0220_559:0883c28_3": "如是！",
    "T07n0220_559:0883c28_4": "復有因緣捨遠般若波羅蜜多，謂生是想：『甚深般若波羅蜜多空無所有。』",
    "T07n0220_559:0883c29_5": "即便捨遠甚深般若波羅蜜多。",
    "T07n0220_559:0884a01_6": "所以者何？",
    "T07n0220_559:0884a01_7": "菩薩般若波羅蜜多非空非有、無所分別。」",
    "T07n0220_559:0884a02_8": "具壽善現復白佛言：「佛說般若波羅蜜多為顯何法？」",
    "T07n0220_559:0884a04_0": "佛告善現：「我說般若波羅蜜多不為顯色，亦不為顯受、想、行、識；不為顯預流果，亦不為顯一來、不還、阿羅漢果、獨覺菩提。」",
    "T07n0220_559:0884a06_1": "具壽善現復白佛言：「甚深般若波羅蜜多即是廣大波羅蜜多。」",
    "T07n0220_559:0884a08_2": "佛告善現：「何緣汝說甚深般若波羅蜜多即是廣大波羅蜜多？」",
    "T07n0220_559:0884a09_3": "善現答言：「甚深般若波羅蜜多於色不作大、不作小、不作集、不作散，於受、想、行、識亦不作大、不作小、不作集、不作散；於佛十力不作強、不作弱，於一切智不作廣、不作狹。",
    "T07n0220_559:0884a13_4": "若諸菩薩起如是想，非行般若波羅蜜多。",
    "T07n0220_559:0884a14_5": "何以故？",
    "T07n0220_559:0884a14_6": "如是諸想，非深般若波羅蜜多等流果故。",
    "T07n0220_559:0884a15_7": "甚深般若波羅蜜多若起是想：『我當度脫若干有情入無餘依般涅槃界。』",
    "T07n0220_559:0884a17_0": "是則名為大有所得，非有所得能有所辦。",
    "T07n0220_559:0884a17_1": "何以故？",
    "T07n0220_559:0884a18_2": "世尊！",
    "T07n0220_559:0884a18_3": "有情無生故，當知般若波羅蜜多亦無生；有情無自性故、遠離故、不可思議故、無滅壞故、無覺知故，當知般若波羅蜜多亦無自性，廣說乃至亦無覺知。",
    "T07n0220_559:0884a21_4": "世尊！",
    "T07n0220_559:0884a21_5": "有情力積集故，當知如來力亦積集。」",
    "T07n0220_559:0884a22_6": "時，舍利子便白佛言：「若諸菩薩於深般若波羅蜜多能生信解，無疑、無惑亦不迷謬，是諸菩薩從何處沒來生此間？",
    "T07n0220_559:0884a25_7": "積行久如於深法義能隨覺了？」",
    "T07n0220_559:0884a25_8": "佛言：「舍利子！",
    "T07n0220_559:0884a26_9": "是諸菩薩從他方界所事諸佛法會中沒來生此間。",
    "T07n0220_559:0884a27_10": "舍利子！",
    "T07n0220_559:0884a27_11": "是諸菩薩已多親近諸佛世尊，曾問此中甚深法義已，經無量無數大劫，修集百千難行苦行，乘大願力來生此土。",
    "T07n0220_559:0884b01_12": "於深般若波羅蜜多若見若聞生大歡喜，便作是念：『我今見佛，聞佛所說。』",
    "T07n0220_559:0884b02_13": "由此因緣恭敬信受。」",
    "T07n0220_559:0884b03_14": "爾時，善現便白佛言：「甚深般若波羅蜜多可見聞耶？」",
    "T07n0220_559:0884b04_15": "佛言：「不也！」",
    "T07n0220_559:0884b04_16": "具壽善現復白佛言：「若諸菩薩於深般若波羅蜜多能勤修學，是諸菩薩積行久如？」",
    "T07n0220_559:0884b06_17": "佛言：「善現！",
    "T07n0220_559:0884b06_18": "此應分別。",
    "T07n0220_559:0884b07_0": "有諸菩薩從初發心，遇真善友方便攝受，即能修學甚深般若波羅蜜多，於深法門能生信解。",
    "T07n0220_559:0884b09_1": "有諸菩薩雖曾值遇多百千佛，於諸佛所勤修梵行，而有所得為方便故，於深般若波羅蜜多不能修學，聞說般若波羅蜜多不生信解即便捨去。",
    "T07n0220_559:0884b12_2": "善現當知！",
    "T07n0220_559:0884b12_3": "是諸菩薩過去佛所聞說般若波羅蜜多，無信敬心捨眾而去，今聞般若波羅蜜多，無信敬心還復捨去。",
    "T07n0220_559:0884b15_0": "彼於般若波羅蜜多，若身若心皆不和合，不和合故，造作增長感惡慧業，由此業故，聞深般若波羅蜜多毀謗厭捨。」",
    "T07n0220_559:0884b17_1": "「善現當知！",
    "T07n0220_559:0884b17_2": "若諸菩薩毀謗厭捨甚深般若波羅蜜多，當知則為毀謗厭捨一切智智，若毀謗厭捨一切智智，即毀謗厭捨三世諸佛。",
    "T07n0220_559:0884b20_3": "由此因緣，造作增長害正法罪，由此罪故經歷多時受諸重苦，謂彼所造罪極重故，多百千歲墮大地獄，此界、他方往還輪轉，受諸重苦不得解脫，此界火、水、風劫起時移置他方大地獄內，他方火、水、風劫起時移置此界大地獄中，如是輪迴經無數劫，受大地獄極難忍苦。",
    "T07n0220_559:0884b26_4": "彼害法罪業勢稍微，從地獄出墮傍生趣，如前展轉此界、他方，多劫輪迴受諸劇苦。",
    "T07n0220_559:0884b28_5": "彼害法罪業勢漸薄，脫傍生趣墮鬼趣中，此界、他方輪迴展轉，受諸重苦經無量劫。",
    "T07n0220_559:0884c01_6": "彼害法業餘勢將盡，免餓鬼趣來生人中，具受人間貧窮、下賤、頑愚、疾病、醜陋等苦，尚不聞有佛、法、僧名，況能精勤修諸善業！",
    "T07n0220_559:0884c04_7": "以諸惡業害正法故，受如是類圓滿苦果。」",
    "T07n0220_559:0884c05_8": "時，舍利子便白佛言：「害正法業與五無間，此二惡行為相似不？」",
    "T07n0220_559:0884c06_9": "爾時，佛告舍利子言：「勿謂此業似五無間。",
    "T07n0220_559:0884c07_10": "所以者何？",
    "T07n0220_559:0884c07_11": "五無間業雖感重苦，而不可比毀謗正法，謂彼聞說甚深般若波羅蜜多，毀謗拒逆言：『此般若波羅蜜多，非真佛語，不應修學，非法、非律、非大師教。』",
    "T07n0220_559:0884c11_12": "由此因緣其罪極重，不可以比五無間業。」",
    "T07n0220_559:0884c12_13": "「舍利子！",
    "T07n0220_559:0884c12_14": "此害法人自謗正法亦教他謗，自壞其身亦令他壞，自飲毒藥亦令他飲，自失生天解脫樂果亦令他失，自持其身足地獄火亦令他足，自沈苦海亦令他溺，自不信解甚深般若波羅蜜多亦教他人令不信解迷謬顛倒。",
    "T07n0220_559:0884c17_15": "舍利子！",
    "T07n0220_559:0884c17_16": "我於般若波羅蜜多，尚不欲令害正法者聞其名字，況當為說！",
    "T07n0220_559:0884c18_17": "舍利子！",
    "T07n0220_559:0884c18_18": "害正法者，我尚不聽住菩薩乘善男子等舉目觀視，況當共住！",
    "T07n0220_559:0884c20_19": "舍利子！",
    "T07n0220_559:0884c20_20": "害正法者，我尚不聽被服袈裟，況受供養！",
    "T07n0220_559:0884c21_21": "何以故？",
    "T07n0220_559:0884c21_22": "舍利子！",
    "T07n0220_559:0884c21_23": "害正法者墮黑闇類，如臭爛糞，如穢蝸螺，如癩病人，甚可厭惡。",
    "T07n0220_559:0884c23_24": "諸有信用害法者言，亦受如前所說大苦。」",
    "T07n0220_559:0884c24_25": "時，舍利子復白佛言：「何緣不說害正法者當來所受惡趣身量？」",
    "T07n0220_559:0884c25_26": "爾時，佛告舍利子言：「止！",
    "T07n0220_559:0884c26_27": "不須說彼趣身量，勿害法者聞已驚惶，心頓憂愁如中毒箭，身漸枯顇如被截苗。",
    "T07n0220_559:0884c28_0": "彼或聞之當嘔熱血，喪失身命或近死苦故，我不說彼趣身量。」",
    "T07n0220_559:0884c29_1": "時，舍利子復重請言：「唯願為說，作後明誡！」",
    "T07n0220_559:0885a01_2": "爾時，佛告舍利子言：「我先說彼受苦多劫，足與後人作大明誡。",
    "T07n0220_559:0885a02_3": "當來自類善男子等，聞我前說害正法報，寧捨身命終不謗法，勿我當來長時受苦。」",
    "T07n0220_559:0885a04_4": "爾時，善現便白佛言：「諸有聰明善男子等應善守護身、語、意業。",
    "T07n0220_559:0885a06_5": "彼豈不由語惡業故，惡趣人中長時受苦？」",
    "T07n0220_559:0885a07_0": "佛言：「善現！",
    "T07n0220_559:0885a07_1": "如是！",
    "T07n0220_559:0885a07_2": "如是！",
    "T07n0220_559:0885a07_3": "於我正法毘奈耶中，當有愚癡諸出家者，彼雖稱我為其大師，而於我說甚深般若波羅蜜多毀謗、拒逆。",
    "T07n0220_559:0885a09_4": "善現當知！",
    "T07n0220_559:0885a10_5": "若有毀謗甚深般若則為毀謗無上菩提，若有毀謗無上菩提則為毀謗三世諸佛，若有毀謗三世諸佛則為毀謗一切智智，若有毀謗一切智智則毀謗法，若毀謗法則毀謗僧，若毀謗僧則便造作無量罪業，若有造作無量罪業則便攝受無邊苦報。」",
    "T07n0220_559:0885a15_6": "具壽善現復白佛言：「彼愚癡人幾因緣故，毀謗、拒逆甚深般若？」",
    "T07n0220_559:0885a17_7": "佛告善現：「由二因緣。",
    "T07n0220_559:0885a17_8": "一、為邪魔之所扇惑。",
    "T07n0220_559:0885a18_9": "二、於深法不能信解。」",
    "T07n0220_559:0885a18_10": "「復次，善現！",
    "T07n0220_559:0885a18_11": "由四因緣毀謗、拒逆甚深般若。",
    "T07n0220_559:0885a19_12": "一、為惡友之所誘誑。",
    "T07n0220_559:0885a19_13": "二、為不能勤修善法。",
    "T07n0220_559:0885a20_14": "三、為懷惡憙求他過。",
    "T07n0220_559:0885a20_15": "四、為嫉妬自讚毀他。",
    "T07n0220_559:0885a21_16": "由具如是諸因緣故，彼愚癡人毀謗、拒逆甚深般若波羅蜜多，發起無邊極重惡業。」",
    "T07n0220_559:0885a23_17": "爾時，善現復白佛言：「彼愚癡人不勤精進，於佛所說甚深般若波羅蜜多實難信解。」",
    "T07n0220_559:0885a25_18": "佛告善現：「如是！",
    "T07n0220_559:0885a25_19": "如是！」",
    "T07n0220_559:0885a25_20": "具壽善現復白佛言：「如是般若波羅蜜多云何甚深極難信解？」",
    "T07n0220_559:0885a27_0": "佛告善現：「色非縛非脫。",
    "T07n0220_559:0885a27_1": "何以故？",
    "T07n0220_559:0885a27_2": "色以無性為自性故。",
    "T07n0220_559:0885a28_3": "受、想、行、識非縛非脫。",
    "T07n0220_559:0885a28_4": "何以故？",
    "T07n0220_559:0885a28_5": "受、想、行、識皆以無性為自性故。",
    "T07n0220_559:0885a29_6": "復次，善現！",
    "T07n0220_559:0885a29_7": "色前、後、中際非縛非脫。",
    "T07n0220_559:0885b01_8": "何以故？",
    "T07n0220_559:0885b01_9": "色前、後、中際皆以無性為自性故。",
    "T07n0220_559:0885b02_10": "受、想、行、識前、後、中際非縛非脫。",
    "T07n0220_559:0885b02_11": "何以故？",
    "T07n0220_559:0885b03_12": "受、想、行、識前、後、中際皆以無性為自性故。」",
    "T07n0220_559:0885b04_13": "具壽善現復白佛言：「甚深般若波羅蜜多若不精勤甚難信解。」",
    "T07n0220_559:0885b05_14": "佛言：「善現！",
    "T07n0220_559:0885b05_15": "如是！",
    "T07n0220_559:0885b05_16": "如是！",
    "T07n0220_559:0885b05_17": "所以者何？",
    "T07n0220_559:0885b06_18": "色清淨即果清淨，色清淨故果亦清淨；受、想、行、識清淨即果清淨，受、想、行、識清淨故果亦清淨。",
    "T07n0220_559:0885b08_19": "復次，善現！",
    "T07n0220_559:0885b08_20": "色清淨即一切智清淨，一切智清淨故色亦清淨，是色清淨與一切智清淨，從本已來無二、無別、無斷、無壞；受、想、行、識清淨即一切智清淨，一切智清淨故受、想、行、識亦清淨，是受、想、行、識清淨與一切智清淨，從本已來無二、無別、無斷、無壞。」",
    "T07n0220_559:0885b14_0": "第五分清淨品第九",
    "T07n0220_559:0885b15_0": "爾時，舍利子白佛言：「世尊！",
    "T07n0220_559:0885b15_1": "如是清淨最為甚深。」",
    "T07n0220_559:0885b16_2": "佛言：「如是！",
    "T07n0220_559:0885b16_3": "極清淨故。」",
    "T07n0220_559:0885b16_4": "舍利子言：「如是清淨是大光明。」",
    "T07n0220_559:0885b17_5": "佛言：「如是！",
    "T07n0220_559:0885b17_6": "極清淨故。」",
    "T07n0220_559:0885b17_7": "舍利子言：「如是清淨無得、無現觀。」",
    "T07n0220_559:0885b18_8": "佛言：「如是！",
    "T07n0220_559:0885b18_9": "極清淨故。」",
    "T07n0220_559:0885b18_10": "舍利子言：「如是清淨無所生起。」",
    "T07n0220_559:0885b19_11": "佛言：「如是！",
    "T07n0220_559:0885b19_12": "極清淨故。」",
    "T07n0220_559:0885b20_13": "舍利子言：「如是清淨不生三界。」",
    "T07n0220_559:0885b20_14": "佛言：「如是！",
    "T07n0220_559:0885b21_15": "極清淨故。」",
    "T07n0220_559:0885b21_16": "舍利子言：「如是清淨無知無解。」",
    "T07n0220_559:0885b22_0": "佛言：「如是！",
    "T07n0220_559:0885b22_1": "極清淨故。」",
    "T07n0220_559:0885b22_2": "舍利子言：「如是清淨於色無知，於受、想、行、識亦無知。」",
    "T07n0220_559:0885b23_3": "佛言：「如是！",
    "T07n0220_559:0885b23_4": "極清淨故。」",
    "T07n0220_559:0885b24_5": "舍利子言：「甚深般若波羅蜜多極清淨故，於一切智無損無益。」",
    "T07n0220_559:0885b25_6": "佛言：「如是！",
    "T07n0220_559:0885b25_7": "極清淨故。」",
    "T07n0220_559:0885b26_0": "舍利子言：「甚深般若波羅蜜多極清淨故，於一切法無取無捨。」",
    "T07n0220_559:0885b27_1": "佛言：「如是！",
    "T07n0220_559:0885b27_2": "極清淨故。」",
    "T07n0220_559:0885b27_3": "爾時，善現便白佛言：「我清淨故色、受、想、行、識亦清淨。」",
    "T07n0220_559:0885b29_4": "佛言：「如是！",
    "T07n0220_559:0885b29_5": "畢竟淨故。」",
    "T07n0220_559:0885b29_6": "善現復言：「我清淨故果亦清淨。」",
    "T07n0220_559:0885c01_7": "佛言：「如是！",
    "T07n0220_559:0885c01_8": "畢竟淨故。」",
    "T07n0220_559:0885c01_9": "善現復言：「我清淨故一切智亦清淨。」",
    "T07n0220_559:0885c02_10": "佛言：「如是！",
    "T07n0220_559:0885c02_11": "畢竟淨故。」",
    "T07n0220_559:0885c03_0": "善現復言：「我清淨故無得、無現觀。」",
    "T07n0220_559:0885c03_1": "佛言：「如是！",
    "T07n0220_559:0885c04_0": "畢竟淨故。」",
    "T07n0220_559:0885c04_1": "善現復言：「我無邊故色、受、想、行、識亦無邊。」",
    "T07n0220_559:0885c05_2": "佛言：「如是！",
    "T07n0220_559:0885c05_3": "畢竟淨故。」",
    "T07n0220_559:0885c05_4": "善現復言：「若諸菩薩能如是覺，是為般若波羅蜜多。」",
    "T07n0220_559:0885c06_5": "佛言：「如是！",
    "T07n0220_559:0885c07_6": "畢竟淨故。」",
    "T07n0220_559:0885c07_7": "善現復言：「如是般若波羅蜜多非此岸、非彼岸、非中間。」",
    "T07n0220_559:0885c08_8": "佛言：「如是！",
    "T07n0220_559:0885c08_9": "畢竟淨故。」",
    "T07n0220_559:0885c09_0": "善現復言：「若諸菩薩起如是想，捨遠般若波羅蜜多。」",
    "T07n0220_559:0885c10_1": "佛言：「善哉！",
    "T07n0220_559:0885c10_2": "善哉！",
    "T07n0220_559:0885c10_3": "善現！",
    "T07n0220_559:0885c10_4": "是諸菩薩著名著相。」",
    "T07n0220_559:0885c11_5": "具壽善現便白佛言：「希有！",
    "T07n0220_559:0885c11_6": "世尊！",
    "T07n0220_559:0885c11_7": "善為菩薩於深般若波羅蜜多，開示分別究竟著相。」",
    "T07n0220_559:0885c13_0": "時，舍利子問善現言：「云何菩薩於深般若波羅蜜多所起著相？」",
    "T07n0220_559:0885c14_1": "善現答言：「若諸菩薩於色謂空，是名為著；於受、想、行、識謂空，是名為著；於三世法謂三世法，是名為著，謂諸菩薩初發心時無量福生，是名為著。」",
    "T07n0220_559:0885c17_2": "時，天帝釋問善現言：「何緣如是亦名為著？」",
    "T07n0220_559:0885c18_3": "善現答言：「執有心故，謂執此心能正迴向無上菩提，故名為著。",
    "T07n0220_559:0885c20_0": "憍尸迦！",
    "T07n0220_559:0885c20_1": "心本性空不能迴向。",
    "T07n0220_559:0885c20_2": "若諸菩薩欲教他人趣大菩提，應隨實相示現、勸導、讚勵、慶喜，於自無損亦不損他，諸佛世尊同所開許，遠離一切分別執著。」",
    "T07n0220_559:0885c23_3": "爾時，世尊讚善現曰：「善哉！",
    "T07n0220_559:0885c24_4": "善哉！",
    "T07n0220_559:0885c24_5": "汝善能為諸菩薩說分別著相，令諸菩薩覺知遠離。",
    "T07n0220_559:0885c25_6": "復有此餘微細執著當為汝說，汝應諦聽！」",
    "T07n0220_559:0885c26_7": "善現白言：「唯然！",
    "T07n0220_559:0885c26_8": "願說！」",
    "T07n0220_559:0885c26_9": "佛告善現：「若菩薩乘善男子等，於諸佛所取相憶念隨所取相，皆名執著；若於三世諸佛世尊無漏法中深生隨喜，既隨喜已共諸有情迴向菩提，亦名執著。",
    "T07n0220_559:0886a01_10": "諸法實性非三世攝，不可取相、不可攀緣，亦無見聞覺知事故，於無上覺不可迴向。」",
    "T07n0220_559:0886a03_11": "爾時，善現便白佛言：「諸法實性最為甚深。」",
    "T07n0220_559:0886a04_12": "佛言：「如是！",
    "T07n0220_559:0886a04_13": "本性離故。」",
    "T07n0220_559:0886a04_14": "善現復言：「如是般若波羅蜜多皆應敬禮。」",
    "T07n0220_559:0886a05_15": "佛言：「如是！",
    "T07n0220_559:0886a05_16": "法性無作、無覺知故。」",
    "T07n0220_559:0886a06_17": "善現復言：「諸法本性無所造作、無覺知耶？」",
    "T07n0220_559:0886a07_18": "佛言：「如是諸法本性唯一，無二、無造、無作，不可覺知、不可分別。",
    "T07n0220_559:0886a08_19": "若諸菩薩能如是知，即能遠離一切執著。」",
    "T07n0220_559:0886a09_20": "善現復言：「如是般若波羅蜜多難可覺知。」",
    "T07n0220_559:0886a10_21": "佛言：「如是！",
    "T07n0220_559:0886a10_22": "無知者故。」",
    "T07n0220_559:0886a11_23": "善現復言：「如是般若波羅蜜多不可思議。」",
    "T07n0220_559:0886a12_0": "佛言：「如是！",
    "T07n0220_559:0886a12_1": "非心、心所能了知故。」",
    "T07n0220_559:0886a12_2": "善現復言：「如是般若波羅蜜多無所造作。」",
    "T07n0220_559:0886a13_3": "佛言：「如是！",
    "T07n0220_559:0886a13_4": "以諸作者不可得故。」",
    "T07n0220_559:0886a14_5": "善現復言：「云何菩薩應行般若波羅蜜多？」",
    "T07n0220_559:0886a15_6": "佛言：「菩薩若不行色，亦復不行受、想、行、識，是行般若波羅蜜多；若不行色空，亦復不行受、想、行、識空，是行般若波羅蜜多；若不行色不圓滿相，亦復不行受、想、行、識不圓滿相，是行般若波羅蜜多。",
    "T07n0220_559:0886a19_7": "所以者何？",
    "T07n0220_559:0886a19_8": "色不圓滿即非色，受、想、行、識不圓滿即非受、想、行、識，若不如是行，是行般若波羅蜜多。」",
    "T07n0220_559:0886a21_9": "爾時，善現便白佛言：「甚奇！",
    "T07n0220_559:0886a22_10": "世尊！",
    "T07n0220_559:0886a22_11": "希有！",
    "T07n0220_559:0886a22_12": "善逝！",
    "T07n0220_559:0886a22_13": "能於執著說無著相。」",
    "T07n0220_559:0886a23_14": "佛告善現：「若不行色、受、想、行、識無執著相，是行般若波羅蜜多。",
    "T07n0220_559:0886a24_15": "若諸菩薩能如是行，便於諸色、受、想、行、識不生執著，於預流果乃至無上正等菩提不生執著。",
    "T07n0220_559:0886a26_16": "所以者何？",
    "T07n0220_559:0886a26_17": "超一切著無障礙覺名薩婆若。",
    "T07n0220_559:0886a27_18": "如是，善現！",
    "T07n0220_559:0886a27_19": "若諸菩薩欲超諸著，應行般若波羅蜜多。」",
    "T07n0220_559:0886a28_20": "具壽善現復白佛言：「希有！",
    "T07n0220_559:0886a29_21": "世尊！",
    "T07n0220_559:0886a29_22": "甚深法性若說不說俱無增減。」",
    "T07n0220_559:0886b01_23": "佛告善現：「如是！",
    "T07n0220_559:0886b01_24": "如是！",
    "T07n0220_559:0886b01_25": "譬如虛空，假使諸佛盡其壽量或讚或毀，而彼虛空無增無減，甚深法性亦復如是，若說不說俱無增減。",
    "T07n0220_559:0886b03_26": "譬如幻士，於讚毀時無喜無憂、不增不減，甚深法性亦復如是，若說不說如本無異。」",
    "T07n0220_559:0886b05_27": "具壽善現復白佛言：「諸菩薩眾行深般若波羅蜜多甚為難事，謂深般若波羅蜜多若修不修無增無減、無進無退。",
    "T07n0220_559:0886b08_28": "諸菩薩眾修行般若波羅蜜多，如修虛空都無所有。",
    "T07n0220_559:0886b09_29": "諸菩薩眾，我等有情皆應敬禮、尊重讚歎，所以者何？",
    "T07n0220_559:0886b10_30": "諸菩薩眾為度有情被功德鎧，如有欲與虛空戰諍被堅固鎧；諸菩薩眾為度有情被功德鎧，如有健者欲拔虛空置高勝處。",
    "T07n0220_559:0886b13_31": "諸菩薩眾為如虛空諸有情類，求趣無上正等菩提，名大勇猛，得大精進波羅蜜多。」",
    "T07n0220_559:0886b15_32": "時，有苾芻作如是念：「應禮般若波羅蜜多，此中都無諸法生滅。」",
    "T07n0220_559:0886b16_33": "時，天帝釋問善現言：「菩薩欲學甚深般若波羅蜜多，當如何學？」",
    "T07n0220_559:0886b18_34": "善現答言：「菩薩欲學甚深般若波羅蜜多，當如虛空精勤修學。」",
    "T07n0220_559:0886b19_35": "時，天帝釋便白佛言：「若諸有情能學般若波羅蜜多，云何守護？」",
    "T07n0220_559:0886b21_36": "爾時，善現語帝釋言：「汝見是法可守護不？」",
    "T07n0220_559:0886b22_37": "天帝釋言：「不也！",
    "T07n0220_559:0886b22_38": "大德！」",
    "T07n0220_559:0886b22_39": "善現語言：「若諸菩薩如大般若波羅蜜多所說而行，即為守護。",
    "T07n0220_559:0886b24_0": "若離般若波羅蜜多，人非人等皆得其便。",
    "T07n0220_559:0886b24_1": "「憍尸迦！",
    "T07n0220_559:0886b25_2": "若欲守護行深般若波羅蜜多諸菩薩者，不異有人發勤精進守護虛空，唐設劬勞都無所益。",
    "T07n0220_559:0886b27_3": "憍尸迦！",
    "T07n0220_559:0886b27_4": "有能守護響聲等不？」",
    "T07n0220_559:0886b27_5": "天帝釋言：「不也！",
    "T07n0220_559:0886b28_6": "大德！」",
    "T07n0220_559:0886b28_7": "善現語言：「若欲守護行深般若波羅蜜多諸菩薩者亦復如是，唐設劬勞都無所益。」",
    "T07n0220_559:0886c01_8": "「憍尸迦！",
    "T07n0220_559:0886c01_9": "諸菩薩眾行深般若波羅蜜多，雖知諸法皆如響等，而不觀見亦不顯示能如是住，是行般若波羅蜜多。」",
    "T07n0220_559:0886c03_10": "爾時，世尊威神力故，令此三千大千世界四大天王，及天帝釋、大梵王等一切天眾來詣佛所，頂禮雙足，却住一面。",
    "T07n0220_559:0886c06_11": "以佛神力，於十方界各見千佛宣說般若波羅蜜多，名字相狀皆同於此，請說般若波羅蜜多苾芻眾首皆名善現，問難般若波羅蜜多諸天眾首皆名帝釋。",
    "T07n0220_559:0886c09_12": "爾時，世尊告善現曰：「慈氏菩薩當證無上正等覺時，即以此名亦於此處宣說般若波羅蜜多。」",
    "T07n0220_559:0886c11_13": "爾時，善現便白佛言：「慈氏菩薩當證無上正等覺時，以何等名即於此處宣說般若波羅蜜多？」",
    "T07n0220_559:0886c14_14": "佛告善現：「慈氏菩薩當證無上正等覺時，不說色空法，不說受、想、行、識空法；不說色縛脫法，不說受、想、行、識縛脫法。」",
    "T07n0220_559:0886c16_15": "具壽善現復白佛言：「甚深般若波羅蜜多最為清淨。」",
    "T07n0220_559:0886c17_16": "佛告善現：「色清淨故，甚深般若波羅蜜多最為清淨；受、想、行、識清淨故，甚深般若波羅蜜多最為清淨；虛空清淨故，甚深般若波羅蜜多最為清淨；色無染故，甚深般若波羅蜜多最為清淨；受、想、行、識無染故，甚深般若波羅蜜多最為清淨；虛空無染故，甚深般若波羅蜜多最為清淨。」",
    "T07n0220_559:0886c24_17": "具壽善現復白佛言：「若諸有情受持、讀誦甚深般若波羅蜜多，終不橫死亦無橫病及橫殃禍，常為無量百千天神恭敬圍遶隨逐守護。",
    "T07n0220_559:0886c27_18": "若善男子、善女人等於黑白月各第八日、第十四日、第十五日，在在處處讀誦講說甚深般若波羅蜜多，當獲無邊功德勝利。」",
    "T07n0220_559:0887a01_19": "佛告善現：「如是！",
    "T07n0220_559:0887a01_20": "如是！",
    "T07n0220_559:0887a01_21": "如汝所說。",
    "T07n0220_559:0887a01_22": "善現當知！",
    "T07n0220_559:0887a02_23": "甚深般若波羅蜜多說、聽等時多有留難。",
    "T07n0220_559:0887a03_0": "所以者何？",
    "T07n0220_559:0887a03_1": "甚深般若波羅蜜多是大珍寶多諸怨賊，於一切法無著無取。",
    "T07n0220_559:0887a04_2": "何以故？",
    "T07n0220_559:0887a04_3": "以一切法都無所有、不可得故。",
    "T07n0220_559:0887a05_4": "善現當知！",
    "T07n0220_559:0887a05_5": "甚深般若波羅蜜多，於一切法無所得故，非能染污非所染污。",
    "T07n0220_559:0887a07_6": "何以故？",
    "T07n0220_559:0887a07_7": "無法不能染無法故。",
    "T07n0220_559:0887a07_8": "以無染故說名無染波羅蜜多，由此般若波羅蜜多無染污故，餘一切法亦無染污。",
    "T07n0220_559:0887a09_9": "若於如是亦不分別，是行般若波羅蜜多。",
    "T07n0220_559:0887a10_10": "善現當知！",
    "T07n0220_559:0887a10_11": "甚深般若波羅蜜多無分別故，於一切法無見不見、無取無捨。」",
    "T07n0220_559:0887a12_12": "時，有無量百千天子住虛空中，歡喜踊躍互相慶慰，同聲唱言：「我等今者於贍部洲見佛第二轉妙法輪。」",
    "T07n0220_559:0887a14_13": "爾時，世尊告善現曰：「如是法輪非第一轉亦非第二，甚深般若波羅蜜多無轉還故。」",
    "T07n0220_559:0887a16_14": "爾時，善現便白佛言：「甚深般若波羅蜜多是為廣大波羅蜜多，於一切法無縛無著，雖證菩提而無所證，雖轉法輪而無所轉，無法可示、無法可顯、無法可得、無法可轉、無法可還，以一切法畢竟不生亦復不滅，不生滅故無轉無還。」",
    "T07n0220_559:0887a21_15": "爾時，世尊告善現曰：「如是！",
    "T07n0220_559:0887a22_16": "如是！",
    "T07n0220_559:0887a22_17": "所以者何？",
    "T07n0220_559:0887a22_18": "以空、無相、無願、無作、無生、無滅、無性法中，若轉若還俱不可得。",
    "T07n0220_559:0887a24_19": "若能如是宣說開示，是名善淨宣說般若波羅蜜多，此中都無說者、受者，亦無作證得涅槃者，亦無說法作福田者，福田無故福性亦空，表示名言皆不可得，故名廣大波羅蜜多。」",
    "T07n0220_559:0887a28_20": "爾時，善現復白佛言：「甚深般若波羅蜜多是為無邊波羅蜜多，如太虛空無邊際故；是為正等波羅蜜多，以一切法性平等故；是為遠離波羅蜜多，以一切法畢竟空故；是為難伏波羅蜜多，以一切法不可得故；是為無跡波羅蜜多，以一切法無名體故；是為無行波羅蜜多，以一切法無往來故；是為無奪波羅蜜多，以一切法不可取故；是為無盡波羅蜜多，以一切法不可盡故；是為無生波羅蜜多，以一切法不可生故；是為無作波羅蜜多，以諸作者不可得故；是為無知波羅蜜多，以諸知者不可得故；是為無轉波羅蜜多，諸死生者不可得故；是為無垢波羅蜜多，煩惱淨故；是為無染波羅蜜多，以所依處不可得故；是為無壞波羅蜜多，離前際故；是為如幻波羅蜜多，以一切法皆不生故；是為如夢波羅蜜多，是諸意識平等性故；是無戲論波羅蜜多，覺諸戲論平等性故；是無思慮波羅蜜多，諸思慮法畢竟無故；是無動轉波羅蜜多，住法界故；是為離染波羅蜜多，以一切法不虛妄故；是無作用波羅蜜多，於一切法無分別故；是為寂靜波羅蜜多，一切法相不可得故；是無煩惱波羅蜜多，離過失故；是無有情波羅蜜多，有情實際不可得故；是為無斷波羅蜜多，以一切法無等起故；是無二邊波羅蜜多，於一切法無執著故；是無取著波羅蜜多，於二乘地無分別故；是無分別波羅蜜多，覺諸分別平等性故；是為無量波羅蜜多，無量法故；是為無起波羅蜜多，離我法故；是為虛空波羅蜜多，於一切法皆無礙故；是為不生波羅蜜多，以一切法皆不起故；是為無常波羅蜜多，以一切法常無性故；是名為苦波羅蜜多，是逼惱法平等性故；是為無我波羅蜜多，於一切法無執著故；是名為空波羅蜜多，以一切法不可得故；是為無相波羅蜜多，以一切法離諸相故；是為無願波羅蜜多，以一切法無所成故；是名為力波羅蜜多，以一切法不可屈故；是無量佛法波羅蜜多，過數量故；是無所畏波羅蜜多，心無怯故；是為真如波羅蜜多，以一切法不虛妄故；是為自然波羅蜜多，以一切法無自性故。」",
    "T07n0220_559:0887c10_21": "佛告善現：「如是！",
    "T07n0220_559:0887c11_0": "如是！",
    "T07n0220_559:0887c11_1": "如汝所說。」",
    "T07n0220_559:0887c12_0": "第五分不思議品第十之一",
    "T07n0220_559:0887c13_0": "時，天帝釋作是念言：「若有但聞甚深般若波羅蜜多，當知已曾供養諸佛、發弘誓願，況能受持、讀誦、書寫、為他演說、如教修行！",
    "T07n0220_559:0887c15_1": "當知是人已於過去無量佛所，親近供養、多種善根，曾聞般若波羅蜜多，聞已受持、讀誦、書寫、為他演說、如教修行，或於此經能問能答，由先福力今辦此事。",
    "T07n0220_559:0887c19_2": "若諸有情已曾供養無量諸佛功德純淨，聞深般若波羅蜜多，其心不驚、不恐、不怖。」",
    "T07n0220_559:0887c21_3": "時，舍利子知天帝釋心之所念，便白佛言：「若諸菩薩於深般若波羅蜜多能生信解，當知是人如不退轉諸大菩薩。",
    "T07n0220_559:0887c23_4": "所以者何？",
    "T07n0220_559:0887c24_5": "如是般若波羅蜜多理趣甚深極難信解，若於前世不久修行甚深般若波羅蜜多，不於佛前請問聽受，不於佛所多種善根，豈暫得聞即能信解？",
    "T07n0220_559:0887c27_6": "若有聞說甚深般若波羅蜜多毀謗、拒逆，當知是人先世已於甚深般若波羅蜜多毀謗、拒逆。",
    "T07n0220_559:0887c29_7": "所以者何？",
    "T07n0220_559:0887c29_8": "如是愚人善根少故，於深般若波羅蜜多不生淨信；未曾請問佛及弟子甚深義故，聞說般若波羅蜜多甚深義趣毀謗、拒逆。」",
    "T07n0220_559:0888a03_9": "爾時，天帝釋謂舍利子言：「如是般若波羅蜜多理趣甚深極難信解，諸有未久信樂修行甚深般若波羅蜜多，聞說此中甚深義趣不生信解，未為希有。",
    "T07n0220_559:0888a07_0": "若人禮敬甚深般若波羅蜜多，即為禮敬一切智智。」",
    "T07n0220_559:0888a08_1": "舍利子言：「如是！",
    "T07n0220_559:0888a08_2": "如是！",
    "T07n0220_559:0888a08_3": "如汝所說。",
    "T07n0220_559:0888a08_4": "何以故？",
    "T07n0220_559:0888a09_5": "憍尸迦！",
    "T07n0220_559:0888a09_6": "如來所得一切智智，皆從般若波羅蜜多而得生故，甚深般若波羅蜜多復由如來一切智智而得有故。",
    "T07n0220_559:0888a11_7": "憍尸迦！",
    "T07n0220_559:0888a11_8": "諸菩薩眾應如是行、應如是住、應如是學甚深般若波羅蜜多。」",
    "T07n0220_559:0888a13_9": "時，天帝釋便白佛言：「諸菩薩眾云何行深般若波羅蜜多，名住深般若波羅蜜多，名學深般若波羅蜜多？」",
    "T07n0220_559:0888a15_10": "爾時，佛讚天帝釋言：「善哉！",
    "T07n0220_559:0888a16_11": "善哉！",
    "T07n0220_559:0888a16_12": "汝承佛力，能問如來如是深義。",
    "T07n0220_559:0888a16_13": "「憍尸迦！",
    "T07n0220_559:0888a17_14": "諸菩薩眾行深般若波羅蜜多，若不住色，亦不住此是色，是為學色；若不住受、想、行、識，亦不住此是受、想、行、識，是為學受、想、行、識。",
    "T07n0220_559:0888a20_0": "復次，憍尸迦！",
    "T07n0220_559:0888a20_1": "諸菩薩眾行深般若波羅蜜多，若不學色，亦不學此是色，是不住色；若不學受、想、行、識，亦不學此是受、想、行、識，是不住受、想、行、識。",
    "T07n0220_559:0888a23_2": "憍尸迦！",
    "T07n0220_559:0888a23_3": "是名菩薩行深般若波羅蜜多，亦名住深般若波羅蜜多，亦名學深般若波羅蜜多。」",
    "T07n0220_559:0888a25_4": "時，舍利子便白佛言：「如是般若波羅蜜多最為甚深，難可測量，難可執取，無有限量。」",
    "T07n0220_559:0888a27_5": "爾時，佛告舍利子言：「如是！",
    "T07n0220_559:0888a27_6": "如是！",
    "T07n0220_559:0888a27_7": "如汝所說。",
    "T07n0220_559:0888a28_8": "舍利子！",
    "T07n0220_559:0888a28_9": "諸菩薩眾行深般若波羅蜜多，若不住色甚深性，亦不住此是色甚深性，是為學色甚深性；若不住受、想、行、識甚深性，亦不住此是受、想、行、識甚深性，是為學受、想、行、識甚深性。",
    "T07n0220_559:0888b03_10": "復次，舍利子！",
    "T07n0220_559:0888b03_11": "諸菩薩眾行深般若波羅蜜多，若不學色甚深性，亦不學此是色甚深性，是為不住色甚深性；若不學受、想、行、識甚深性，亦不學此是受、想、行、識甚深性，是為不住受、想、行、識甚深性。」",
    "T07n0220_559:0888b07_12": "時，舍利子復白佛言：「如是般若波羅蜜多既最甚深，難可測量，難可執取，無有限量則難信解，但應為彼不退轉位諸菩薩說，彼於此中無疑無惑不迷謬故。」",
    "T07n0220_559:0888b11_0": "時，天帝釋問舍利子言：「若為未受記諸菩薩說，當有何咎？」",
    "T07n0220_559:0888b12_1": "舍利子言：「彼聞驚怖或生毀謗，由此因緣久受大苦，難得無上正等菩提。」",
    "T07n0220_559:0888b14_2": "天帝釋言：「頗有菩薩未得受記聞深般若波羅蜜多，心不驚怖，不生毀謗，深信解耶？」",
    "T07n0220_559:0888b15_3": "舍利子言：「有！",
    "T07n0220_559:0888b16_4": "是菩薩久發無上正等覺心，久修菩薩摩訶薩行，雖未得受大菩提記，不過一佛或二佛所，定當得受大菩提記。」",
    "T07n0220_559:0888b18_5": "爾時，佛告舍利子言：「如是！",
    "T07n0220_559:0888b19_6": "如是！",
    "T07n0220_559:0888b19_7": "如汝所說。",
    "T07n0220_559:0888b19_8": "舍利子！",
    "T07n0220_559:0888b19_9": "若諸菩薩未得受記，聞深般若波羅蜜多，心不驚怖，深生信解，當知久發大菩提心，多種善根，事多善友。」",
    "T07n0220_559:0888b22_10": "時，舍利子便白佛言：「我今樂說少分譬喻，唯願聽許！」",
    "T07n0220_559:0888b23_11": "爾時，佛告舍利子言：「隨汝意說。」",
    "T07n0220_559:0888b24_12": "時，舍利子白言：「世尊！",
    "T07n0220_559:0888b24_13": "如菩薩乘善男子等自夢見坐妙菩提座，當知是人近證無上正等菩提。",
    "T07n0220_559:0888b26_14": "若有得聞甚深般若波羅蜜多，心不驚怖，深生信解亦復如是。",
    "T07n0220_559:0888b27_15": "當知是人久發無上正等覺心善根成熟，或已得受大菩提記，或近當受大菩提記，疾證無上正等菩提。」",
    "T07n0220_559:0888c01_16": "「世尊！",
    "T07n0220_559:0888c01_17": "譬如有人遊行曠野，經過險道百踰繕那或二、或三乃至五百，見諸城邑王都前相，謂放牧人園林田等，見是相已便作是念：『城邑王都去此非遠。』",
    "T07n0220_559:0888c04_18": "作是念已身意泰然，不畏惡獸惡賊饑渴。",
    "T07n0220_559:0888c05_19": "如是菩薩得聞般若波羅蜜多深心信敬，當知不久受菩提記，疾證無上正等菩提，無墮聲聞、獨覺地畏。",
    "T07n0220_559:0888c07_20": "何以故？",
    "T07n0220_559:0888c07_21": "已得見聞恭敬信受甚深般若波羅蜜多無上菩提之前相故。」",
    "T07n0220_559:0888c09_22": "「世尊！",
    "T07n0220_559:0888c09_23": "譬如有人欲觀大海，漸次往趣經歷多時不見山林便作是念：『今觀此相，大海非遠。",
    "T07n0220_559:0888c11_24": "所以者何？",
    "T07n0220_559:0888c11_25": "近大海岸，地必漸下無諸山林。』",
    "T07n0220_559:0888c12_26": "彼人爾時雖未見海，而見近相歡喜踊躍。",
    "T07n0220_559:0888c13_27": "如是菩薩得聞般若波羅蜜多深心信敬，當知不久受菩提記，疾證無上正等菩提。",
    "T07n0220_559:0888c15_28": "何以故？",
    "T07n0220_559:0888c15_29": "已得見聞甚深般若波羅蜜多無上菩提之前相故。」",
    "T07n0220_559:0888c16_30": "「世尊！",
    "T07n0220_559:0888c16_31": "譬如春時花果樹等，故葉已墮枝條滋潤，眾人見之咸作是念：『新花果葉當出非久。",
    "T07n0220_559:0888c18_32": "所以者何？",
    "T07n0220_559:0888c18_33": "此諸樹等新花果葉先相現故。』",
    "T07n0220_559:0888c19_34": "如是菩薩得聞般若波羅蜜多深心信敬，當知不久受菩提記，疾證無上正等菩提。",
    "T07n0220_559:0888c21_35": "時，眾會中有諸天子，見已歡喜作是念言：『先諸菩薩得此相已，不久便受大菩提記，今此菩薩亦得是相，不久當受大菩提記。』",
    "T07n0220_559:0888c24_36": "「世尊！",
    "T07n0220_559:0888c24_37": "譬如女人懷妊漸久，其身轉重動止不安，飲食睡眠悉皆減少，不憙多語厭常所作，受苦痛故眾事頓息，有異母人見是相已，即知此女不久產生。",
    "T07n0220_559:0888c27_38": "如是菩薩得聞般若波羅蜜多深心信敬，當知不久受菩提記，疾證無上正等菩提，能盡未來利樂一切。」",
    "T07n0220_559:0888c29_39": "爾時，佛讚舍利子言：「善哉！",
    "T07n0220_559:0889a01_40": "善哉！",
    "T07n0220_559:0889a01_41": "汝今善說菩薩譬喻，皆是如來威神之力。」",
    "T07n0220_559:0889a03_0": "大般若波羅蜜多經卷第五百五十九"
}