{
    "T17n0721_049:0288a02_0": "正法念處經卷第四十九",
    "T17n0721_049:0288a04_0": "元魏婆羅門瞿曇般若流支譯",
    "T17n0721_049:0288a05_0": "觀天品之二十八(夜摩天之十四)",
    "T17n0721_049:0288a06_0": "「『又惡比丘離於雜色種種畫已，更作餘畫。",
    "T17n0721_049:0288a07_0": "何者餘畫？",
    "T17n0721_049:0288a07_1": "所謂餘者，因根境界生死繫縛。",
    "T17n0721_049:0288a07_2": "彼根境界，或有可愛或不可愛，謂鼻嗅香。",
    "T17n0721_049:0288a08_3": "彼觀察了，鼻所嗅者若香若臭，於香不樂、不善觀察，不能壞心，如是思惟：「此香無常，念念不住，不堅破壞。",
    "T17n0721_049:0288a11_4": "如是實香，本無後有，已有還無。」",
    "T17n0721_049:0288a12_5": "彼如是香，臭不可樂，心亦不轉。",
    "T17n0721_049:0288a12_6": "彼白業畫、善業畫故，人天中生。",
    "T17n0721_049:0288a13_7": "而彼畫師惡意沙門，捨如是業而作餘畫，離禪誦業。",
    "T17n0721_049:0288a15_0": "「『又嗅餘香，於香憙樂，心迷惑故，悕望所迷，不善觀察，心則破壞，是黑色業。",
    "T17n0721_049:0288a16_1": "常集如是黑業采故，畫於地獄、餓鬼、畜生，受諸苦惱。",
    "T17n0721_049:0288a17_2": "彼惡沙門捨離如是業彩色畫，不能思惟，而作餘畫，妨廢坐禪、讀誦經律。",
    "T17n0721_049:0288a20_0": "「『又有雜業種種采畫，所謂舌味，或有可愛或不可愛。",
    "T17n0721_049:0288a21_1": "彼善比丘得可愛味，不喜不瞋、不念不樂，於此美味常善觀察，無不善觀。",
    "T17n0721_049:0288a22_2": "「如此味者，本無後有，已有還無。",
    "T17n0721_049:0288a23_3": "手捉彼食，內於口中，以舌觸之，舌得食已，彼食名甜，即生美味。",
    "T17n0721_049:0288a25_4": "熟爛腦涕，額頞中下、齗中而出。",
    "T17n0721_049:0288a25_5": "舌頭得味與涎和合，在牙關中咀而嚼之，如是繫縛愚癡凡夫。」",
    "T17n0721_049:0288a27_6": "彼人如是思惟舌味正觀察者，是白色畫。",
    "T17n0721_049:0288a28_7": "此白色畫，若於人中、若於天中受第一樂。",
    "T17n0721_049:0288a29_8": "「『彼惡沙門不能觀察如是業畫，而作餘畫，妨廢坐禪、讀誦經律。",
    "T17n0721_049:0288b01_9": "彼愚癡人食味在舌，甜舌觸已，乃得其味，作如是念：「此食好味，第一好味、勝味美味，色香具足，第一淨潔。」",
    "T17n0721_049:0288b04_10": "食慢心故，身口意等行於惡業。",
    "T17n0721_049:0288b04_11": "此黑業畫，在於地獄、餓鬼、畜生三處明了。",
    "T17n0721_049:0288b05_12": "彼惡沙門自言沙門，不正觀察之所破壞，以自妨亂，捨業畫已，更作餘畫，以妨禪誦。",
    "T17n0721_049:0288b08_0": "「『復有業畫，業畫世間，謂唯有根境界相著，有身觸識。",
    "T17n0721_049:0288b09_1": "於彼實觸，心善觀察，此所生觸，則有三種，非常不住、非不破壞，唯有薄皮；見之生愛，唯有根處；非是淨潔，非常、非樂、非有我法，唯假和合，故名為身。",
    "T17n0721_049:0288b12_2": "四大如篋、如箭入體，常妨、常病，一切過處。",
    "T17n0721_049:0288b13_3": "如是真實觀察身觸，觸則不妨。",
    "T17n0721_049:0288b14_4": "此觸唯客能為妨礙，非自己物。",
    "T17n0721_049:0288b15_5": "若能如是善觀察者，白色業畫，天人中生。",
    "T17n0721_049:0288b16_6": "「『彼惡沙門、立沙門者，不作如是思惟觀察。",
    "T17n0721_049:0288b17_0": "心業畫師，種種異異業畫世間，彼惡比丘捨不觀察，更作餘畫，妨廢坐禪、讀誦經律。",
    "T17n0721_049:0288b19_0": "「『又復愚癡凡夫之人不善觀察，而於此觸不正觀察，生如是心：「我此觸者，第一樂觸，身體肥盛，則集樂因。",
    "T17n0721_049:0288b21_1": "得此樂觸，我則受樂。」",
    "T17n0721_049:0288b21_2": "如是愚癡凡夫之人，而於此觸不善觀察、不善思惟，此黑業彩畫作地獄、餓鬼、畜生。",
    "T17n0721_049:0288b23_3": "彼惡沙門、立沙門者，捨彼業畫而不思惟，更作餘畫，妨廢坐禪、讀誦經律。",
    "T17n0721_049:0288b26_0": "「『又惡沙門、立沙門者樂世間法，非出世法，於出世法不思不念。",
    "T17n0721_049:0288b27_1": "出世法者，謂四聖諦。",
    "T17n0721_049:0288b27_2": "而於滅道十六種行，阿那波那出息入息及以四禪、四種梵行、四沙門果不修不行。",
    "T17n0721_049:0288b29_3": "捨此法已，作餘鄙業，心不寂靜，唯為少樂、少彩色畫，妨廢坐禪、讀誦經律，更求異色不寂靜畫。",
    "T17n0721_049:0288c03_0": "彼因如是不正觀察，身壞命終墮於惡道，生地獄中。",
    "T17n0721_049:0288c05_0": "「『又彼畫者復有大過，入於惡道地獄因緣，所謂畫作端正婦女種種嚴飾善妙之色。",
    "T17n0721_049:0288c06_1": "以愚癡故，心生憙樂，令他餘人見已愛樂，欲發亂心，何況作者。",
    "T17n0721_049:0288c08_2": "如是之人，能令自他二俱欲發，身壞命終墮於惡道，生地獄中。』",
    "T17n0721_049:0288c09_3": "「爾時，世尊迦葉如來而說偈言：「『若不思業畫，　　而作餘彩畫，　　為畫火所燒，　　入於地獄中。",
    "T17n0721_049:0288c13_0": "　　不思無漏法，　　而樂於漏法，　　彼人染心癡，　　臨嶮岸欲墮。",
    "T17n0721_049:0288c15_0": "　　若人應禪誦，　　若應依林住，　　癡故捨所應，　　則墮於地獄。",
    "T17n0721_049:0288c17_0": "　　癡故惡思惟，　　作大力畫羂，　　為畫之所誑，　　將向地獄去。",
    "T17n0721_049:0288c19_0": "　　彩色非為雜，　　心畫乃是雜；　　彩畫雨則滅，　　心畫不可失。",
    "T17n0721_049:0288c21_0": "　　若人心不畫，　　彼畫不如心。",
    "T17n0721_049:0288c22_0": "　　業畫是大畫，　　畫於三界處。",
    "T17n0721_049:0288c23_0": "　　眾生種種色，　　流轉五道中，　　一切是業畫，　　心畫師所作。",
    "T17n0721_049:0288c25_0": "　　此之心畫師，　　畫作業羅網，　　縛一切眾生，　　流轉於三界。",
    "T17n0721_049:0288c27_0": "　　雨炙塵烟等，　　令畫色失滅；　　彼之心業畫，　　千億劫不失。",
    "T17n0721_049:0288c29_0": "　　一切地失壞，　　海水亦乾竭，　　若心畫所作，　　畢竟不破壞。",
    "T17n0721_049:0289a02_0": "　　癡者不觀察，　　種種自業畫，　　以命財物故，　　而作餘畫業。",
    "T17n0721_049:0289a04_0": "「『畫師沙門妨廢坐禪、讀誦經律，如是分別，有無量過。",
    "T17n0721_049:0289a05_1": "樂畫作者，善人不愛，不善者樂，是故比丘不應畫作。",
    "T17n0721_049:0289a06_2": "畫亂其心，不得涅槃，乃至不能善觀察行，修一善法。",
    "T17n0721_049:0289a07_3": "是故應當如是正學：若諸比丘欲求涅槃，畏惡業者，乃至自手不執畫筆。",
    "T17n0721_049:0289a09_4": "我今呵責此三種法，沙門之人所不應作，以知彼法如是過故。",
    "T17n0721_049:0289a10_5": "「『又第四法，沙門之人所不應作。",
    "T17n0721_049:0289a11_6": "何者第四？",
    "T17n0721_049:0289a11_7": "所謂邪聞惡不善法，歌詠讚誦。",
    "T17n0721_049:0289a12_8": "如是比丘捨離妻子、親舊知識、父母兄弟，欲斷煩惱，坐禪讀誦，是故出家。",
    "T17n0721_049:0289a13_9": "若不亂心，常一心者，能斷煩惱，無能妨亂。",
    "T17n0721_049:0289a14_10": "若作歌詠讚誦惡事，種種憶念，心意則亂。",
    "T17n0721_049:0289a15_11": "彼亂心故，妨礙善法，不能禪誦、不近師長、不聞正法、不樂供養佛法僧寶、不攝威儀、不能善持威儀之戒，常作歌咏，心生愛樂。",
    "T17n0721_049:0289a18_12": "如是歌咏，依彼所咏，過去種種曾聞之法，非法所攝，唯聞彼法以為耳樂，非善觀察所攝、所集，綺語相應。",
    "T17n0721_049:0289a21_0": "彼如是法，是惡沙門之所信樂，數數聞已，行彼惡道，行惡道故，復作俗人，自壞正法。",
    "T17n0721_049:0289a22_1": "樂歌咏故，常作歌咏，則於禪誦懈怠不勤，乃至不應入眾僧中，一切飲食皆不應食。",
    "T17n0721_049:0289a24_2": "懈怠尚爾，何況破戒。",
    "T17n0721_049:0289a25_3": "入眾僧中猶尚不應，何況得受床敷臥具、病藥所須，或復受他禮拜恭敬，懈怠之人所不應受。",
    "T17n0721_049:0289a27_4": "是故比丘常歌咏者，以歌咏故，不樂坐禪、讀誦經律。",
    "T17n0721_049:0289a28_5": "樂歌咏者，唯常勤心習作歌咏，常一切時樂依歌咏，種種方便，間錯心意，為種種癡之所破壞，讚彼歌咏有種種味。",
    "T17n0721_049:0289b02_6": "彼人如是自亂心意，命欲漸盡，老死時到，將欲往至未曾知處，獨行無伴，離出世法。",
    "T17n0721_049:0289b04_7": "若常歌咏，愚癡之人，不覺死至，甚為自誑。",
    "T17n0721_049:0289b05_8": "人身難得，諸根難具，雖得出家，徒作歌咏，空無所獲，虛妄而死，失自利益。",
    "T17n0721_049:0289b07_9": "「『又復比丘作歌咏者，癡破壞故，垢心垢行，作歌咏業。",
    "T17n0721_049:0289b08_10": "一切癡中，婦女癡大。",
    "T17n0721_049:0289b08_11": "彼婦女癡，比丘不應。",
    "T17n0721_049:0289b09_12": "婦女癡者，少而能燒，如火雖少，能多焚燒。",
    "T17n0721_049:0289b10_13": "彼婦女癡，如是能燒愚癡軍眾，彼於生中百千萬處，皆悉能燒。",
    "T17n0721_049:0289b11_14": "彼歌咏中，初讚婦女。",
    "T17n0721_049:0289b12_15": "婦女在初。",
    "T17n0721_049:0289b12_16": "彼婦女癡破壞比丘，種種無量不正觀察，愚癡壞心，讚婦女身以為供養，持在心中，說為淨潔。",
    "T17n0721_049:0289b14_17": "彼惡比丘一切自身失正觀察，復令他人不正觀察，自他失故，身壞命終墮於惡道，生地獄中。",
    "T17n0721_049:0289b16_18": "彼於所聞惡不善法，歌咏讚頌，繫縛過故。",
    "T17n0721_049:0289b18_0": "「『又聞邪法歌咏讚頌，復有大過，謂惡沙門聞邪惡法，歌咏讚頌，令意愚闇。",
    "T17n0721_049:0289b19_1": "若復彼人未曾聞來、未曾見來，不從他人先見聞來，直自貪心故作歌咏，復教他人種種歌咏，言我曾見、言我曾聞，故被繫縛。",
    "T17n0721_049:0289b22_2": "以彼他人知如是人先不見來、先不聞來，則言如是不善之人。",
    "T17n0721_049:0289b24_3": "如是妄語，自心思量而作歌咏。",
    "T17n0721_049:0289b24_4": "彼人如是妄語業故，身壞命終墮於惡道，生地獄中。",
    "T17n0721_049:0289b26_5": "歌咏過故。",
    "T17n0721_049:0289b26_6": "「『又聞邪法歌咏讚頌，復有大過，所謂邪聞樂於歌咏，於所從聞先舊之人則生惡心，憎嫉之言：「我歌咏勝。」",
    "T17n0721_049:0289b28_7": "毀呰先舊久時論師；彼實大能，言其不善。",
    "T17n0721_049:0289b29_8": "彼惡沙門如是捨離坐禪讀誦，增長瞋恚，具足增長不善垢業。",
    "T17n0721_049:0289c02_9": "白淨善業於未來世能與安樂，此善業滅。",
    "T17n0721_049:0289c03_10": "梵行之人輕賤如是聞邪惡法而歌咏者，以如是人心不正故。",
    "T17n0721_049:0289c05_0": "「『又聞邪法歌咏讚頌，復有大過。",
    "T17n0721_049:0289c05_1": "如是邪聞而歌咏者，若晝若夜心意不正，不念佛法而樂歌咏，恒常讚頌，不思正法、不能坐禪又不精勤除滅煩惱。",
    "T17n0721_049:0289c08_2": "如是之人非實沙門，無沙門意。",
    "T17n0721_049:0289c09_3": "正法難得，於百千劫難得正法，彼惡沙門、立沙門者得如是法，而不正行，而不攝取。",
    "T17n0721_049:0289c12_0": "「『又聞邪法歌咏讚頌，復有大過，謂彼惡人貪作歌咏，未曾聞來而便讚頌，或時妄語。",
    "T17n0721_049:0289c14_0": "彼人常近不正行者，猶如狂人，心[懂重+隻]動故，於一切處皆悉往到，讚咏歌頌，繫縛邪語、讚妄語者。",
    "T17n0721_049:0289c16_1": "種種所說，所有口業皆悉妄語，不曾一實。",
    "T17n0721_049:0289c17_2": "如是之人歌咏覆心，復近其餘富貴惡人，依止彼故，作不善業。",
    "T17n0721_049:0289c18_3": "如是之人近惡人故，得酒供養，以飲酒故，不作一善。",
    "T17n0721_049:0289c19_4": "其心動亂，失自利益，由飲酒故，惡道門開。",
    "T17n0721_049:0289c20_5": "彼人醉故，能作一切不善惡業，見婦女故，不正觀察，故失正心。",
    "T17n0721_049:0289c22_6": "彼惡沙門作非梵行，彼燒福德，爛臭惡物，如毘頭羅有花無果，猶如晝燈，無光明照，又如晝月，無涼冷觸。",
    "T17n0721_049:0289c24_7": "如是如是，彼惡比丘唯以袈裟覆身而已，唯有沙門形色而已，身壞命終墮於惡道，生地獄中。",
    "T17n0721_049:0289c26_8": "「『彼聞惡法歌咏過故，讚頌過故。",
    "T17n0721_049:0289c27_9": "是故沙門聞不善法，不應歌咏、不應讚頌。",
    "T17n0721_049:0289c28_10": "若作正法，讚歎頌咏，正法增長。",
    "T17n0721_049:0289c29_11": "若有讚咏，不損正法，若稱歎佛、若讚三寶，增長正法，令法光明。",
    "T17n0721_049:0290a01_12": "如是讚者，如是福德，次第乃至到於涅槃。",
    "T17n0721_049:0290a02_13": "彼口業果勤修習者，若人所讚，身壞命終生於善道，天世界中。",
    "T17n0721_049:0290a04_14": "彼人如是實讚歎故，增長正法，如是歎咏，是則應作，不如是作則入地獄。",
    "T17n0721_049:0290a06_0": "「『又第五法妨廢坐禪、讀誦經律。",
    "T17n0721_049:0290a06_1": "何者第五？",
    "T17n0721_049:0290a07_0": "所謂比丘數星思惟，實非沙門，自謂沙門。",
    "T17n0721_049:0290a07_1": "數星思惟則不應作，如是比丘毀沙門法，妨廢坐禪讀誦等故。",
    "T17n0721_049:0290a09_2": "彼思惟已，福德命行不覺損失。",
    "T17n0721_049:0290a10_3": "何為出家？",
    "T17n0721_049:0290a10_4": "不得彼法，彼命終盡，所作不辦，不得免離衰老病死、悲啼號哭、愁苦懊惱，彼人常在生死道中流轉而行。",
    "T17n0721_049:0290a12_5": "彼於數星不得利益，數星思惟，不能自救，亦不救他。",
    "T17n0721_049:0290a13_6": "何以故？",
    "T17n0721_049:0290a14_7": "唯數業星，能救自他。",
    "T17n0721_049:0290a14_8": "何以故？",
    "T17n0721_049:0290a14_9": "一星生人，有苦有樂、有醜有媚，有大種姓、有小種姓，有依法行、不依法行，有貧、有富，有王、有民，有貴、有賤，有盜不盜，有聰、有蒙，有愚、有智，有男、有女，或有持戒、有不持戒，有勤精進、有不精進，有為人愛、不為人愛，一切皆愛、一切不愛。",
    "T17n0721_049:0290a20_10": "唯一種星而有異種人生不同。",
    "T17n0721_049:0290a20_11": "若星因緣，彼一星生，何故一切不皆一種？",
    "T17n0721_049:0290a21_12": "如向所說，前功德過，一切不知。",
    "T17n0721_049:0290a22_13": "不數業星，數空中星，愚癡之人，功德與過，不知、不數。",
    "T17n0721_049:0290a23_14": "善不善業二果不數，數空中星。",
    "T17n0721_049:0290a24_15": "又復彼人數星思惟，而實不善亦不寂靜。",
    "T17n0721_049:0290a25_16": "所謂一星，或生於人、或生畜生、或生餓鬼，差別不等，非星勢力，業勢力故，異異而生。",
    "T17n0721_049:0290a27_17": "此星思惟，如是不善亦不寂靜；思惟業星是善、寂靜，次第乃至到於涅槃。",
    "T17n0721_049:0290b01_0": "「『又復彼人數星思惟，而實不善亦不寂靜。",
    "T17n0721_049:0290b01_1": "所謂彼星力不常定，更有妨故、有勝劣故。",
    "T17n0721_049:0290b02_2": "此星復為勝星所覆，彼星異時而復更為異星所覆。",
    "T17n0721_049:0290b04_3": "是故當知：數星思惟，義不相應。",
    "T17n0721_049:0290b04_4": "若其有人數星思惟，謂星因緣有苦有樂，非是自身有苦有樂。",
    "T17n0721_049:0290b06_5": "彼星更有餘星所覆，云何而能與他苦樂？",
    "T17n0721_049:0290b07_6": "故知由業而得。",
    "T17n0721_049:0290b07_7": "如是善不善果，非星能與。",
    "T17n0721_049:0290b08_8": "若由曜者，更有曜瞋。",
    "T17n0721_049:0290b08_9": "如是初曜則得苦惱，如日與月，羅睺蝕之，則得苦惱。",
    "T17n0721_049:0290b09_10": "若此日月自不能救，何能救他？",
    "T17n0721_049:0290b10_11": "是故沙門、立沙門者數星思惟，不應如是數星思惟。",
    "T17n0721_049:0290b12_0": "「『有三大曜，謂病、老、死，此為最大，常住世間。",
    "T17n0721_049:0290b13_0": "彼惡沙門不思惟此，而更思惟餘世間曜。",
    "T17n0721_049:0290b13_1": "彼人愚癡，無有聞慧，思惟世間二十八宿。",
    "T17n0721_049:0290b14_2": "如是思惟，則有罪過。",
    "T17n0721_049:0290b15_3": "而不思惟彼出世間二十八宿，若能思惟，實觀察者，入涅槃城。",
    "T17n0721_049:0290b16_4": "二十八者，所謂五陰及五取陰、十八界等。",
    "T17n0721_049:0290b17_5": "思惟此者，到於涅槃。",
    "T17n0721_049:0290b18_6": "以如實觀離欲持戒，故得涅槃，數星思惟則不能得。",
    "T17n0721_049:0290b20_0": "「『又惡沙門、立沙門者，復有異法——數十二月。",
    "T17n0721_049:0290b20_1": "如是數已，不得利益，亦復不能斷除煩惱，猶故在於有中而行，而不能知數十二入。",
    "T17n0721_049:0290b22_2": "若能思惟數十二入，知實義已，於欲生厭，以寂靜故，則得涅槃。",
    "T17n0721_049:0290b24_3": "彼惡沙門、立沙門者，以不能數、不思惟故，思惟他染而數他事。",
    "T17n0721_049:0290b26_0": "「『又惡沙門、立沙門者，復有異種惡思惟染——思惟六時。",
    "T17n0721_049:0290b27_1": "既思惟已，於病老死不得解脫，為無常染之所擾亂，不思惟身三十六種。",
    "T17n0721_049:0290b28_2": "若思惟者，彼實觀察則能捨離，而得涅槃。",
    "T17n0721_049:0290c01_0": "「『又惡沙門、立沙門者念世間時，思惟彼時，作如是言：「此時則善，某念不善；某時當得，某時不得。」",
    "T17n0721_049:0290c03_1": "如是惡念、惡思惟者，非是寂靜，則非得樂，非近涅槃，非得涅槃。",
    "T17n0721_049:0290c04_2": "應念心時，心相攀緣有善不善、有記無記。",
    "T17n0721_049:0290c05_3": "念世時者，心不思惟此三種時。",
    "T17n0721_049:0290c06_4": "若能思惟善不善心有所攀緣，如是思惟：「我生某心善攀緣者，我未來世當生善道，若我未來當得涅槃。",
    "T17n0721_049:0290c08_5": "我生某心不善攀緣、不善染心，彼當非樂、當非寂靜、當非涅槃，不得涅槃。",
    "T17n0721_049:0290c10_6": "我生某心無記攀緣，得無記報。」",
    "T17n0721_049:0290c11_7": "「『又惡沙門，沙門相似，念世間道，思惟世時，唯一念時，無侯離多，若一日時、半月、月時善不善果，思惟人中命行盡時，而不思惟：「我之命行，念念中盡、彈指頃盡，無侯離多，若一日時、半月、月時，我之命行，念念盡滅而不可避，無有方便可避死時。」",
    "T17n0721_049:0290c17_0": "「『又惡比丘復有思惟異法數時，妨廢坐禪、讀誦經律，所謂思惟世間染法——思惟星時。",
    "T17n0721_049:0290c18_1": "彼人思惟樂行多作，念在心中，如是記說：「如是某星某曜來覆，能與為妨，能與其惡，此世間中能好能惡。」",
    "T17n0721_049:0290c21_2": "思惟彼事，則不能離衰老病死、悲啼號哭、愁苦懊惱，不斷生死，是故不應如是思惟。",
    "T17n0721_049:0290c23_3": "如星曜覆，復有異法，異法所覆，所謂生星、死曜所覆。",
    "T17n0721_049:0290c24_4": "無病之星，病曜所覆。",
    "T17n0721_049:0290c24_5": "少年之星，老曜所覆。",
    "T17n0721_049:0290c25_6": "愛和合星，愛離曜覆。",
    "T17n0721_049:0290c25_7": "生天之星，退曜所覆。",
    "T17n0721_049:0290c26_8": "人中生星，為作曜覆。",
    "T17n0721_049:0290c26_9": "樂受之星，苦受曜覆。",
    "T17n0721_049:0290c27_10": "善心生星，不善心生曜之所覆。",
    "T17n0721_049:0290c27_11": "不淨之星，欲曜所覆。",
    "T17n0721_049:0290c28_12": "慈心之星，瞋曜所覆。",
    "T17n0721_049:0290c28_13": "觀智之星，癡曜所覆。",
    "T17n0721_049:0290c29_14": "彼惡沙門、立沙門者，於自思惟不能思惟，出世思惟而不思惟。",
    "T17n0721_049:0291a01_15": "此是思惟出世間星，如向所說，如實觀察實法之星，實曜所覆。",
    "T17n0721_049:0291a03_16": "如向所說，既思惟已，如實觀察八聖道分如是曜星，思惟得果，寂靜快樂乃至涅槃。",
    "T17n0721_049:0291a05_17": "「『若凡愚人思惟如是世間星曜，或思惟曜或思惟星，乃令無量多百千人入於惡道，生在地獄、餓鬼、畜生。",
    "T17n0721_049:0291a07_18": "此是世間生死因緣，生貪瞋癡。",
    "T17n0721_049:0291a08_19": "若有思惟出世間道時節星曜，若思惟時、思惟曜星，思惟此已，如實觀察而修行者，則令無量多百千人於老病死、悲號啼哭、愁苦懊惱，而得解脫，到不退處，不老不病、不死不盡、最勝涅槃不退之處。",
    "T17n0721_049:0291a12_20": "若如是學，比丘沙門、立沙門者，欲得苦盡、生死苦盡，修星思惟、修時思惟，如向所說，為鄙為染。",
    "T17n0721_049:0291a14_21": "如是知已，知非畢竟、知非寂靜，非得涅槃，唯妨比丘坐禪讀誦。",
    "T17n0721_049:0291a16_22": "比丘不應數星思惟，數星思惟則不相應。",
    "T17n0721_049:0291a17_23": "「『又第六法不應思惟，所謂沙門、立沙門者，妨廢坐禪、讀誦經律。",
    "T17n0721_049:0291a18_24": "何者第六不應思惟？",
    "T17n0721_049:0291a19_25": "謂思惟占相。",
    "T17n0721_049:0291a19_26": "沙門之人不應思惟世間染法，增欲瞋癡。",
    "T17n0721_049:0291a20_27": "思惟彼相，妨廢善法。",
    "T17n0721_049:0291a20_28": "若諸沙門、立沙門者，知地動相——世間染相，或晝或夜，如是思惟：「地當欲動，今見有相，所謂地水平等定住，風吹則動，雖動不濁，地欲動故，風吹則濁。",
    "T17n0721_049:0291a24_29": "或雨欲墮，蟻子運卵。",
    "T17n0721_049:0291a24_30": "月當欲蝕，油脂沈水，鳥在空中近地下飛。",
    "T17n0721_049:0291a25_31": "日當欲蝕，諸方則赤。",
    "T17n0721_049:0291a26_32": "若欲安隱，膩潤風起，諸方無垢。",
    "T17n0721_049:0291a27_33": "右旋行相，見如是相，則知安隱。",
    "T17n0721_049:0291a27_34": "若欲有惡，諸方赤黃、乾無膩色，有乾風起，赤黃青色日暈輪起，在虛空中。",
    "T17n0721_049:0291a29_35": "日將欲蝕，諸方則赤。",
    "T17n0721_049:0291b01_36": "當有善者，彼方則有潤膩風吹，清淨無垢、無塵霧等，復見善相，右旋行相，相應之相。",
    "T17n0721_049:0291b02_37": "當有不善，則見諸方有赤黃色、乾無膩色，或見彼方無膩風吹，見赤黃青暈輪日出，在虛空中。」",
    "T17n0721_049:0291b05_38": "彼惡沙門、立沙門者如是占相，如是見故，妨廢坐禪、讀誦經律，思量記說，悕望財利種種供養，思惟二王為勝不勝。",
    "T17n0721_049:0291b07_39": "彼以如是求勝不勝，是故心中生欲、瞋、癡，如是三種，彼為根本。",
    "T17n0721_049:0291b09_40": "如是比丘得三種過，既非沙門，復非俗人。",
    "T17n0721_049:0291b10_41": "若善沙門、立沙門者，不用占相，以見此相增染欲故。",
    "T17n0721_049:0291b12_0": "「『又復更有惡相思惟，有占相師，王欲鬪行，問其時節，彼決定記：「某日時中共彼鬪戰，一切人破。",
    "T17n0721_049:0291b14_1": "若一切人欲戰鬪者，於彼何處多殺無量百千眾生，皆悉散壞或捉繫縛。」",
    "T17n0721_049:0291b15_2": "如是城村或國土中，或多人處，於彼王所迭共鬪諍，迭互相破，能令失壞，無量百千眾生受苦。",
    "T17n0721_049:0291b17_3": "彼惡沙門為王看日、為王占時，言：「某日好、某時最好，王必得勝，能破餘王。」",
    "T17n0721_049:0291b19_4": "見相已說，彼惡沙門如是思惟：「此王若勝，我則於王多得財物、多得供養，當於王所得如是事。」",
    "T17n0721_049:0291b21_5": "「『彼惡沙門、立沙門者，善法則滅，所謂坐禪、讀誦經律；或時增長不善之法，以其分別勝、非勝故。",
    "T17n0721_049:0291b23_6": "彼以思惟如是法故，身壞命終墮於惡道，生地獄中。",
    "T17n0721_049:0291b25_7": "以此因緣，若善沙門、立沙門者，則不思惟世間之相，以此思惟生三種過，妨善法故。",
    "T17n0721_049:0291b26_8": "若不思惟此世間相，思惟餘法，離三種過，出世間攝正念思惟。",
    "T17n0721_049:0291b28_9": "此法云何？",
    "T17n0721_049:0291b28_10": "所謂如彼地動相知，或晝或夜，如是思惟地將欲動。",
    "T17n0721_049:0291b29_11": "如是之人或夜或晝，何不思惟：「心地當動，如地動時，一切世間或山或河、園林樹木、若村城等，皆悉普動。",
    "T17n0721_049:0291c03_12": "如是如是，心地動故，自餘一切大地善法及餘法等，皆悉普動。」",
    "T17n0721_049:0291c04_13": "「『是故沙門、立沙門者，應先觀察如是心地，當必欲動。",
    "T17n0721_049:0291c05_14": "心地轉動，如地震動。",
    "T17n0721_049:0291c06_15": "如是心地，三法所動，謂欲、瞋、癡，令心地動。",
    "T17n0721_049:0291c07_16": "如地當動必先有相，謂水本清，風吹則濁。",
    "T17n0721_049:0291c08_17": "如是如是，凡夫之人，或欲或瞋或癡將生，其人面色或黑或赤，如是先濁。",
    "T17n0721_049:0291c09_18": "是故沙門、立沙門者，應觀此相，攝涅槃相。",
    "T17n0721_049:0291c10_19": "觀此相者，不得苦惱。",
    "T17n0721_049:0291c11_20": "此心地相——出世間相。",
    "T17n0721_049:0291c12_0": "「『又復次觀世間法相，雨欲墮故，蟻子運卵。",
    "T17n0721_049:0291c12_1": "如是沙門、立沙門者如是觀察出世間相。",
    "T17n0721_049:0291c13_2": "如村城內多饒人處，見有檀越、若諸沙門、諸婆羅門、諸長者等，以信佛故、為聽法故，往到佛所。",
    "T17n0721_049:0291c16_3": "如是實相，彼善沙門、立沙門者見如是相，即便記說：「今於彼處有佛世尊，欲說正法，如此檀越及諸沙門、諸婆羅門、諸長者等，皆到佛所。",
    "T17n0721_049:0291c19_4": "彼佛決定欲說正法，今見此相非下劣相，今知此相是法雨相。」",
    "T17n0721_049:0291c21_0": "「『又惡沙門、立沙門者見月耀相，決定知月必當欲蝕，置油水中下沈沒故。",
    "T17n0721_049:0291c22_1": "此如是相，非善、非吉亦非寂靜。",
    "T17n0721_049:0291c23_2": "此如是相，非沙門相、非寂靜相，彼沙門相則不相應出世間相。",
    "T17n0721_049:0291c24_3": "觀察相應，占世間月，終時則惡，知正法月，當必欲蝕，以正法油沈沒邪見人心水中。",
    "T17n0721_049:0291c26_4": "此相非善亦非清涼，此第一相，非是世間月蝕之相。",
    "T17n0721_049:0291c29_0": "「『又惡沙門、立沙門者更觀世間月蝕異相，如月當蝕，鳥在空中近地下飛。",
    "T17n0721_049:0292a01_1": "此於沙門、立沙門者不相應相。",
    "T17n0721_049:0292a02_2": "復有好相出世間相，所謂觀察正法月蝕，此是沙門正法道行，謂彼沙門於下知識、下檀越等下人邊行，如鳥下飛，在彼白衣不正行人、邪見之人門下行等，近下語說，如在空行近地下飛，時過失故。",
    "T17n0721_049:0292a06_3": "一切沙門、立沙門者觀察此相第一勝相，不應觀察，彼月蝕相則非好相。",
    "T17n0721_049:0292a09_0": "「『又復有相，若惡沙門、立沙門者，以日蝕相觀世間相：日將欲蝕，諸方則赤；當有善者，彼方則有膩風所吹，清淨無垢、無塵霧等，見彼善相，右旋行相，相應之相。",
    "T17n0721_049:0292a12_1": "彼善沙門、立沙門者不相應見，以妨坐禪讀誦業故。",
    "T17n0721_049:0292a13_2": "此世間相則非寂靜，則非安樂。",
    "T17n0721_049:0292a14_3": "如是如是，若善沙門、立沙門者欲得寂靜，應當觀察出世間相，觀菩薩日為一切智菩提當攝，或於一劫、或於二劫、或於三劫決定當攝。",
    "T17n0721_049:0292a17_4": "如是沙門見出世間菩薩之相，所謂精進、布施、聞智，赤色方相，慈心憐愍一切眾生。",
    "T17n0721_049:0292a19_5": "菩薩身赤，當安隱者，謂此菩薩第一功德皆悉具足，一切智相當必圓滿、當必說法，諸方無垢、無塵霧者，離惡時過，當有善者如來名稱，膩風所吹。",
    "T17n0721_049:0292a23_0": "如彼世間相師所見，此出世間如是相師，見未來相——聲聞、緣覺、阿羅漢相；右旋相者，謂正觀察。",
    "T17n0721_049:0292a26_0": "「『又彼相師唯見如是世間法中生死之相，當有不善，則見諸方有赤黃色、乾無膩色，或見彼方無膩風吹，有赤黃青暈輪日出，在虛空中。",
    "T17n0721_049:0292a29_1": "彼惡沙門觀如是相，妨廢禪誦。",
    "T17n0721_049:0292a29_2": "若善沙門出世相師，為諸信人如是記說：「當有不善。",
    "T17n0721_049:0292b02_0": "何者不善？",
    "T17n0721_049:0292b02_1": "謂障正法。」",
    "T17n0721_049:0292b02_2": "見如此相，如見彼方有赤黃色。",
    "T17n0721_049:0292b03_3": "如是相者，正法欲滅有如是相，謂諸方人憙樂惡口、妄語、兩舌、殺生、偷盜。",
    "T17n0721_049:0292b04_4": "當有彼人乾風吹者，所謂惡名。",
    "T17n0721_049:0292b05_5": "若有眾生非正法行，惡名風吹，聞於八方、四方、四維，皆悉普遍。",
    "T17n0721_049:0292b07_6": "以諸眾生不行正行，作不善業，惡名風吹，如是遍聞。",
    "T17n0721_049:0292b08_7": "「『世間相師見赤黃青暈輪日出，在虛空中。",
    "T17n0721_049:0292b09_8": "如是師者，世間相師。",
    "T17n0721_049:0292b09_9": "出世相師見赤黃青暈輪日者，謂惡沙門、惡婆羅門。",
    "T17n0721_049:0292b11_10": "如是眾會，非一切智，起智慢故，自言：「我是一切智人。」",
    "T17n0721_049:0292b12_11": "此邪見人非是實日，非一切智立一切智，非好種姓、凡姓中出。",
    "T17n0721_049:0292b13_12": "彼如是人邪見日出，一切藥草、園林樹葉悉皆乾枯，如是所謂，一切善人正見藥草、園林盡乾。",
    "T17n0721_049:0292b15_13": "如是如是，此出世間正法日出，增長禪誦、第一義諦、光明勝智。",
    "T17n0721_049:0292b17_14": "如是觀察出世間相，先觀察已，然後記說，所謂為彼有信沙門、諸婆羅門、諸長者等，如是記說，作如是言：「諸有值遇正法日出，皆應精勤作諸善業，莫於後時一切正法皆悉滅沒，邪見日出，非是沙門自言沙門；非婆羅門言婆羅門；非一切智言一切智。",
    "T17n0721_049:0292b23_15": "諸惡沙門、惡婆羅門暈輪日出，汝得衰惱。」",
    "T17n0721_049:0292b24_16": "如是記說一切智法，彼則相應，是真相師，有大勝意。",
    "T17n0721_049:0292b25_17": "有能思惟如是相者，不妨坐禪、讀誦經律。",
    "T17n0721_049:0292b26_18": "更異思惟世間相者，則妨禪誦。",
    "T17n0721_049:0292b26_19": "此世間道、出世間道如是勝劣。",
    "T17n0721_049:0292b27_20": "世間法者，則攝生死；出世間法，次第乃至到於涅槃。』",
    "T17n0721_049:0292b28_21": "「爾時，世尊迦葉如來而說偈言：「『離坐禪讀誦，　　常憙樂占相，　　彼捨離善法，　　不可得涅槃。",
    "T17n0721_049:0292c03_0": "　　若捨離自法，　　而樂他法者，　　彼二法失壞，　　到於惡道處。",
    "T17n0721_049:0292c05_0": "　　若人捨自家，　　而喜樂他舍，　　人中輕被笑，　　速爾致貧窮。",
    "T17n0721_049:0292c07_0": "　　如是癡惡意，　　智慢自言勝，　　捨離自法已，　　而修行他法。",
    "T17n0721_049:0292c09_0": "　　出家而邪命，　　失法失名稱，　　人中輕如草，　　未來入惡趣。",
    "T17n0721_049:0292c11_0": "　　捨離寂靜法，　　而行於惡業，　　彼人不久聞，　　因此失佛法。",
    "T17n0721_049:0292c13_0": "　　心悕望離欲，　　無有餘悕望，　　勤精進知足，　　如是名行禪。",
    "T17n0721_049:0292c15_0": "　　若心憙樂欲，　　常貪於飲食，　　是著袈裟賊，　　不名為比丘。",
    "T17n0721_049:0292c17_0": "　　若比丘說相，　　常思惟星曜，　　近王放逸行，　　非比丘相應。",
    "T17n0721_049:0292c19_0": "　　醫師畫師業、　　聞惡法讚咏，　　與惡者同處，　　則失比丘法。",
    "T17n0721_049:0292c21_0": "　　憎嫉禪讀誦，　　愛樂多語說，　　貪供養財利，　　則失比丘法。",
    "T17n0721_049:0292c23_0": "　　推求諸寶性，　　愛樂多知識，　　復貪餘財物，　　退失比丘法。",
    "T17n0721_049:0292c25_0": "　　唯貪諸飲食，　　我慢不問他，　　悕望人讚歎，　　退失比丘法。",
    "T17n0721_049:0292c27_0": "　　若不近一切，　　捨離於惡眾，　　水草食知足，　　是名真比丘。",
    "T17n0721_049:0292c29_0": "　　得諸境界已，　　棄之如捨火，　　除斷我慢過，　　是名真比丘。",
    "T17n0721_049:0293a02_0": "　　內外俱寂靜，　　智光明莊嚴，　　持戒衣覆身，　　是名真比丘。",
    "T17n0721_049:0293a04_0": "　　遠離世間法，　　不動如須彌，　　一切世間愛，　　是名真比丘。",
    "T17n0721_049:0293a06_0": "　　三宿住城內，　　饒人處皆爾，　　止住山谷中，　　名解脫比丘。",
    "T17n0721_049:0293a08_0": "　　畏惡不近他，　　正行心不動，　　智審諦寂靜，　　是獨行比丘。",
    "T17n0721_049:0293a10_0": "　　不悕常愛語，　　捨離惡知識，　　不樂多所作，　　名解脫比丘。",
    "T17n0721_049:0293a12_0": "　　彼如是比丘，　　得脫於有過，　　知世間涅槃，　　等心不悕望，　　心常憙樂智，　　及以善寂靜，　　於生老病死，　　怖畏中得脫。",
    "T17n0721_049:0293a16_0": "「『如是比丘得阿羅漢，若不爾者，唯名比丘，為自妨礙，墮於嶮岸。",
    "T17n0721_049:0293a17_1": "此第六法如是妨礙，若善沙門，不應為作。",
    "T17n0721_049:0293a19_0": "「『又復沙門、立沙門者於第七法不應為作。",
    "T17n0721_049:0293a19_1": "何者第七？",
    "T17n0721_049:0293a20_2": "所謂唯集飲食滿藏。",
    "T17n0721_049:0293a20_3": "此多貪瞋，捨離一切禪誦等業，唯在大床空坐而已；眾僧所攝床臥敷具、病藥所須，虛妄受用。",
    "T17n0721_049:0293a22_4": "本在家時，懈怠嬾墮，畏諸作業，是故出家，唯貪食味，常伺他會，求望飲食，或樂境界。",
    "T17n0721_049:0293a24_5": "如是比丘是死比丘，所謂比丘不能坐禪、讀誦經律，毀破淨戒，自餘死者，唯棄其身。",
    "T17n0721_049:0293a26_6": "毀戒比丘，一切善法皆悉破壞，唯能坐床，心生憍慢，自謂為好，唯有比丘形服而已，其實無戒，離於正戒。",
    "T17n0721_049:0293a29_7": "「『所言戒者，謂之心戒，彼不能持，彼不能作。",
    "T17n0721_049:0293b01_8": "彼戒七種，何等為七？",
    "T17n0721_049:0293b01_9": "所謂口戒。",
    "T17n0721_049:0293b02_10": "比丘如是，或於比丘或於俗人，口不共語，唯除法事。",
    "T17n0721_049:0293b03_11": "或婦女人，持戒比丘除乞食行，口不共語，或為呪願作如是言：「令汝得樂，得涅槃等。」",
    "T17n0721_049:0293b05_12": "若見母時、見姊妹時，唯看其足，不看其面，不看其服及莊嚴等。』",
    "T17n0721_049:0293b06_13": "「爾時，世尊迦葉如來而說偈言：「『手觸若風吹，　　此火久乃燒，　　見婦女火起，　　速燒不待久。",
    "T17n0721_049:0293b10_0": "「『是故比丘怖畏欲燒，不共一切婦女語言。",
    "T17n0721_049:0293b10_1": "此是一戒。",
    "T17n0721_049:0293b11_2": "「『又第二戒，所謂不近不善知識；不於一處久時住止；不取多利；捨多供養，不捨病人；不見妻子；隨於何處有多利養，則捨而去，畏生貪故；離破戒者，不與同住。",
    "T17n0721_049:0293b14_3": "如是七種比丘不攝。",
    "T17n0721_049:0293b15_4": "唯貪飲食，於他財利、於他供養若見若聞，則生憂惱，如是思惟：「我今當設何等方便得彼利養？」",
    "T17n0721_049:0293b17_5": "如是思惟，心生貪著，如是心濁，增長貪心。",
    "T17n0721_049:0293b18_6": "彼惡沙門，一切善法皆悉破壞，晝夜常愁，心不安隱。",
    "T17n0721_049:0293b19_7": "而彼比丘見餘持戒善行比丘為他供養，生嫉生貪，而便往到彼檀越家。",
    "T17n0721_049:0293b21_8": "諂曲形服，少語徐行，心不寂靜，外現威儀寂靜之相，身披納衣，復與多人不持戒者以為朋侶，唯有貝聲而行惡法，同伴相隨，造彼檀越，現持戒相。",
    "T17n0721_049:0293b24_9": "如是如是，隨心所行。",
    "T17n0721_049:0293b25_10": "如是比丘，彼檀越主謂其持戒，如是念言：「此等比丘第一持戒。」",
    "T17n0721_049:0293b26_11": "彼惡比丘現持戒相，令彼檀越心信敬已，共諸朋侶數數往到彼檀越家。",
    "T17n0721_049:0293b28_12": "如是比丘隨已所聞，少知佛法，共其同侶為彼檀越說所知法，如是方便，欲令檀越迴彼比丘所得利養，而施與之。",
    "T17n0721_049:0293c02_13": "如是比丘形相，沙門第一大賊。",
    "T17n0721_049:0293c02_14": "到檀越家，方便劫奪他人財利及以供養。",
    "T17n0721_049:0293c03_15": "如是比丘見他財利、見他供養生貪嫉者，不曾少時眼開合頃，暫作善法。",
    "T17n0721_049:0293c05_16": "彼惡比丘破戒沙門，捨離坐禪讀誦等業，無一念間不攝地獄、餓鬼、畜生。",
    "T17n0721_049:0293c08_0": "正法念處經卷第四十九"
}