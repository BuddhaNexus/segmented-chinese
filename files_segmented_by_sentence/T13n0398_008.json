{
    "T13n0398_008:0445c15_0": "大哀經卷第八",
    "T13n0398_008:0445c17_0": "西晉月氏三藏竺法護譯",
    "T13n0398_008:0445c18_0": "往古品第二十四",
    "T13n0398_008:0445c19_0": "佛告族姓子：「乃往過去久遠世時——劫數無量不可計會，懸曠極遠不可思議——爾時有佛號離垢光如來、至真、等正覺、明行成為、善逝、世間解、無上士、道法御、天人師，號佛、世尊。",
    "T13n0398_008:0445c22_1": "世界曰善離垢，劫名照明。",
    "T13n0398_008:0445c23_2": "其界清淨，地紺琉璃，淨如明鏡，地平如掌。",
    "T13n0398_008:0445c24_3": "其界之土琉璃之土，生七寶樹，枝、葉、華、實皆亦寶成。",
    "T13n0398_008:0445c25_4": "又自然生眾寶蓮華，大如車輪，其色若干，見者心歡，其形微妙，香潔甚美。",
    "T13n0398_008:0445c27_5": "寶為交露、屋宅、精舍，諸天、人民被服、飲食猶如第六自在天上。",
    "T13n0398_008:0445c28_6": "人民鮮潔，行步安詳，其婬、怒、癡尠而薄少，舉動言教。",
    "T13n0398_008:0445c29_7": "其佛世界無有日、月。",
    "T13n0398_008:0446a01_8": "其佛離垢光明，身出大暉遍諸佛土，晨夜常明，昧爽不別——蓮華合者則知為冥、蓮華開者則知為明。",
    "T13n0398_008:0446a03_9": "「其離垢光如來至真諸菩薩眾有八百億，出家菩薩、居士菩薩無能限量不可稱載，建立無上正真之道。",
    "T13n0398_008:0446a05_10": "其佛土地不聞異學、無有異乘，唯修大乘，行悉淳淑，立不退轉。",
    "T13n0398_008:0446a07_11": "世尊云何為彼說法？",
    "T13n0398_008:0446a07_12": "唯演空慧、空無相教。",
    "T13n0398_008:0446a08_13": "「佛壽半劫。",
    "T13n0398_008:0446a08_14": "眾人居宅若干種寶，佛即行步皆隨時節；諸天亦然。",
    "T13n0398_008:0446a09_15": "其於地上立交露帳，舍宅居中名之為人，其處虛空而立屋宅棚閣，名之為天，起止、飲食等無差別。",
    "T13n0398_008:0446a12_0": "「又其佛界無復國君，唯離垢光世尊則為無上大法之王。",
    "T13n0398_008:0446a13_1": "諸天、人民無各各異皆來事師，無各異名、所作不別、無有異念，唯奉如來，諮受經典，思惟其誼。",
    "T13n0398_008:0446a15_2": "彼無女人、無罪處名、無犯塵欲。",
    "T13n0398_008:0446a16_3": "「其土眾生唯學三度：一曰、禁戒，二曰、守心，三曰、學智。",
    "T13n0398_008:0446a17_4": "何謂為戒？",
    "T13n0398_008:0446a17_5": "習諸通慧心念不捨，棄捐諸行。",
    "T13n0398_008:0446a18_6": "何謂守心？",
    "T13n0398_008:0446a18_7": "住於定意逮得神通。",
    "T13n0398_008:0446a19_0": "何謂為智？",
    "T13n0398_008:0446a19_1": "住智度無極，得分別辯。",
    "T13n0398_008:0446a19_2": "如是，族姓子！",
    "T13n0398_008:0446a20_3": "有學如此，名曰學度。",
    "T13n0398_008:0446a20_4": "是諸菩薩不受禁戒，其土清淨巍巍如是，世尊說法嚴妙殊絕，卓然無喻。",
    "T13n0398_008:0446a22_5": "「時彼佛土諸菩薩中有一菩薩，名曰光首，即從坐起，偏出右肩，右膝著地，叉手白佛：『唯然，世尊！",
    "T13n0398_008:0446a24_6": "所言總持為何謂也？",
    "T13n0398_008:0446a24_7": "菩薩何住，諸佛所說皆能執持，為眾生演令心歡悅？』",
    "T13n0398_008:0446a26_8": "佛告光首：『又，族姓子！",
    "T13n0398_008:0446a26_9": "有總持名為寶曜，菩薩住此，悉受諸佛之所講說，悅眾生心。』",
    "T13n0398_008:0446a28_0": "「光首又問：『唯願如來宣寶曜總持，其中誼理我等聞之，奉之如教，逮此總持。』",
    "T13n0398_008:0446a29_1": "「離垢光佛尋為光首菩薩歎此頌曰：「『欲逮得寶曜，　　永除諸塵穢，　　於垢而無垢，　　捨諸一切染，　　心常淨離著，　　是寶曜總持；　　逮得此持者，　　其明無不照，　　其身、口清淨，　　光明性離垢，　　等意行慈心，　　是寶曜總持；　　已脫三十二，　　解諸一切想，　　則離眾悕望，　　是寶曜總持；　　所遊入懷勇，　　大德如虛空，　　解明如虛靜，　　是寶曜總持；　　不斷乎三寶，　　絕三垢、三世，　　窮盡眾苦源，　　是寶曜總持；　　害貪、婬、恚、癡，　　除塵諸穢濁，　　寶樹愛欲意，　　寶曜總持尊；　　諸所有音響，　　世間上、中、下，　　入於一切聲，　　寶曜持離垢；　　精勤深奧法，　　無數妙句誼，　　不著吾我、人，　　總持離此二；　　逮得分別辯，　　堅住於四道，　　四禪震于梵，　　是寶曜總持；　　第一法藏義，　　啟受四等行，　　尊修五神通，　　寶曜總持尊；　　諦住四意止，　　常順四意斷，　　奉于四神足，　　是寶曜總持；　　已受持五根，　　而立於五力，　　無能七覺意，　　是寶曜總持；　　奉於八由路，　　化寂然所觀，　　至於明解脫，　　是寶曜總持；　　遊戲所住地，　　近順解脫道，　　斷除一切惱，　　是寶曜總持；　　照明一切世，　　寂光之道場，　　眼清淨廣照，　　是寶曜總持。",
    "T13n0398_008:0446c05_0": "　　天眼淨如此，　　智慧眼曜冥，　　眼淨為法目，　　是佛眼清淨。",
    "T13n0398_008:0446c07_0": "　　是塵淨於魔，　　此五陰消害，　　亦淨於死魔，　　歸命力降魔。",
    "T13n0398_008:0446c09_0": "　　住於此總持，　　至億那術土，　　見姟數諸佛，　　得聞上經典。",
    "T13n0398_008:0446c11_0": "　　以聽廣妙法，　　意力懷總持，　　分別其義趣，　　為天、世人宣。",
    "T13n0398_008:0446c13_0": "　　心明發意知，　　解了所報應，　　其法入於慧，　　住總持逮此。",
    "T13n0398_008:0446c15_0": "　　辯才無罣礙，　　三達、三眼淨，　　逮得三脫誼，　　精進逮總持。",
    "T13n0398_008:0446c17_0": "　　無數諸總持，　　無限說無量，　　逮此總持勝，　　便獲一切所。",
    "T13n0398_008:0446c19_0": "　　其禪及脫門，　　正受極三昧，　　神通自娛樂，　　當入此總持。",
    "T13n0398_008:0446c21_0": "　　若海諸水王，　　萬川流河歸，　　是勝總持然，　　諸法門無量。",
    "T13n0398_008:0446c23_0": "　　入於無盡意，　　悉解無窮慧，　　其福無涯底，　　行總持逮此；　　色像眾相好，　　種姓慧清淨，　　珠寶離垢掌，　　逮總持如此；　　入乎深要藏，　　懷無從生忍，　　在不退轉地，　　說是總持者。",
    "T13n0398_008:0446c29_0": "　　無數諸菩薩，　　求於無上道，　　已逮此總持，　　成佛不為難。",
    "T13n0398_008:0447a02_0": "　　十方諸最勝，　　說法愍眾生，　　逮此總持者，　　辯才無斷絕。",
    "T13n0398_008:0447a04_0": "　　悅億姟眾生，　　知根意所信，　　口未有所說，　　逮此總持者，　　則轉於法輪，　　度百千眾生；　　立之於尊乘，　　勇住此總持。",
    "T13n0398_008:0447a08_0": "　　無數那術劫，　　嗟嘆其功勳，　　逮此總持者，　　不能盡究暢。』",
    "T13n0398_008:0447a10_0": "「如是，族姓子！",
    "T13n0398_008:0447a10_1": "離垢光如來至真說此總持竟，諸大眾中三萬二千菩薩逮此總持，光首菩薩亦復逮得此寶曜總持。",
    "T13n0398_008:0447a12_2": "「於，族姓子！",
    "T13n0398_008:0447a12_3": "所憶云何？",
    "T13n0398_008:0447a13_4": "爾時光首菩薩豈異人乎？",
    "T13n0398_008:0447a13_5": "勿作斯觀。",
    "T13n0398_008:0447a13_6": "所以者何？",
    "T13n0398_008:0447a14_7": "則爾身是。",
    "T13n0398_008:0447a14_8": "以是之故，總[敖/力]王於今堪任度諸穢惡，亦復於此諮問如來章句通利，無猶豫心決其疑網。",
    "T13n0398_008:0447a16_9": "由是之故，今世勇猛具啟前問，不難如來是決總持，宣照世間令意亘然。",
    "T13n0398_008:0447a18_10": "仁者修法目觀達故，會此復重獲此總持，意懷勇猛，心自頒宣。」",
    "T13n0398_008:0447a20_0": "大哀經智本慧業品第二十五",
    "T13n0398_008:0447a21_0": "於是，智積菩薩時在彼會前白佛言：「菩薩云何逮寶曜總持，已能獲致不復忽忘益於眾生，以總持力而自立業？」",
    "T13n0398_008:0447a23_1": "佛告智積：「族姓子！",
    "T13n0398_008:0447a23_2": "其有菩薩住於智本而為智慧業，爾乃逮得寶曜總持，不復忽忘益於眾生。」",
    "T13n0398_008:0447a25_3": "智積菩薩復白佛言：「善哉，世尊！",
    "T13n0398_008:0447a26_4": "唯為解說，何謂智本？",
    "T13n0398_008:0447a26_5": "何謂慧業？」",
    "T13n0398_008:0447a27_6": "佛言：「且聽，善思念之，當為汝說。」",
    "T13n0398_008:0447a27_7": "智積菩薩受教而聽。",
    "T13n0398_008:0447a28_8": "佛告族姓子：「諦聽義旨思存心懷是為智本，如所聞法則以具足為他人說是為慧業；觀察分別是為智本，啟發眾會令得開解是為慧業；隨順觀察知其根源是為智本，隨時開化建立眾生是為慧業；修平等行而無偏黨是為智本，奉平正行不為邪疑是為慧業；心無所生都無所著是為智本，雖心不生能宣經典是為慧業；閑處靜思其心寂寞是為智本，身心宴然而無憒亂是為慧業；心常樂一萬事不起是為智本，識一乘道而不違捨是為慧業；專修憺怕而普觀察是為智本，得明解脫蠲除眾冥是為慧業；遵乎專一三脫之門是為智本，證明三達去來今事是為慧業；篤信道議而無疑惑是為智本，度於一切諸所罣礙是為慧業；其心不怯，志懷勇慧是為智本，身心休息離於汲汲是為慧業；其意安詳而不卒暴是為智本，思惟懸曠而悉識念是為慧業；如有所毀尋即覺制是為智本，心常正定而得其所是為慧業；遵修意止申暢意法是為智本，意無所存亦無所念是為慧業；奉四意斷令捨根源是為智本，則已淨本蠲除眾瑕曉了諸法是為慧業；修學神足忽然輕舉是為智本，已無所行而遠神足是為慧業；習化五根根源常寂是為智本，分別諸根之所歸趣是為慧業；住於五力勢不可動是為智本，降魔塵勞令欲不起是為慧業；曉了七覺逮柔順忍是為智本，分別諸業一切自然是為慧業；合集由路勇暢無滯是為智本，若以識別浮筏譬喻，其非法者立之於法是為慧業；明識苦習而修道業是為智本，明證盡諦智本無盡是為慧業；諷誦經典識其句誼是為智本，已通經典而能奉行是為慧業；一切所聞皆能執持是為智本，道御眾義不違其理是為慧業；於受音響而無所著是為智本，順其經典而識正旨是為慧業；觀諸萬物一切無常是為智本，而悉曉了於無所行一切諸法是為慧業；觀諸萬物一切皆苦是為智本，一切諸法計本空無是為慧業；察一切法而無吾我是為智本，觀諸眾生本悉清淨是為慧業；聞真諦法不懷恐怖是為智本，分別諸法之所歸趣是為慧業；觀察寂然泥洹憺怕是為智本，一切諸法本淨寂滅是為慧業；聞於經誼不懷猶豫畏懼之難是為智本，曉了義理知其正歸是為慧業；聽如審法不疑深洽是為智本，分法辯才剖判其本是為慧業；於一切音聽不恐懼是為智本，隨時宣暢各令得所是為慧業；聞佛辯才不懷弱怯是為智本，識其辯才而遍頒宣是為慧業；為眾生故慈奉法行是為智本，不捨慈愍以慈加眾是為慧業；自為己身亦為他人而興愍哀是為智本，俱於二事而無所著發無蓋哀是為慧業；愛喜道法而懷悅豫是為智本，不舉不下無所違失是為慧業；離於結縛危害之事而以觀察是為智本，曉了己身舉動進止是為慧業；常念於佛心無他思是為智本，明識法身而無所猗是為慧業；常念經典識其義理是為智本，而能分別離於欲法是為慧業；常念聖眾供養諸道是為智本，逮於無為觀察無塵是為慧業；常念惠施濟諸窮厄是為智本，捨一切塵而順道意是為慧業；常念戒禁而自謹慎是為智本，而已習行於無所識行別禁戒是為慧業；常念於天使意開解是為智本，其法清淨離於穢塵是為慧業；若有所聞覆疏其議是為智本，與諸世俗無所覆挍是為慧業；所作事業安諦無失是為智本，而悉曉了無作無報是為慧業；不懷貢高而不自大是為智本，得無極慧而成大智是為慧業；所行為已自省其身是為智本，為已亦及二事俱興是為慧業；若能執持八萬四千諸法經藏是為智本，分別八萬四千諸行是為慧業；曉了隨時而宣經典是為智本，如應講經無所違失是為慧業；開化眾生建立於道是為智本，智度無極善權方便教誨眾生立不退轉是為慧業；未曾畏懼五趣所生是為智本，所生之處多所將護是為慧業；精勤自修逮音響忍是為智本，常以修行無所懷生是為慧業；自將其節得柔順忍是為智本，若以逮得不起法忍是為慧業；發意勤修不退轉地是為智本，超然進前阿惟顏地是為慧業；其已行成坐佛樹下是為智本，所當曉了斷除疑礙解是平等，皆以一時發心之頃隨時順誼成於無上正真之道為最正覺是為慧業。」",
    "T13n0398_008:0448a25_9": "佛欲重解宣暢此誼，爾時頌曰：「若聽受其法，　　啟問無放逸，　斯清淨眾人，　　諮奉於智本；　聞之則能演，　　慈心布諸民，　其菩薩殊勝，　　為造慧之業。",
    "T13n0398_008:0448b02_0": "　善意而思惟，　　是為明智本，　分別說所行，　　是為慧之業；　行如所順念，　　是則為智本，　此行為人說，　　是為慧之業；　逮心無所生，　　此則智之本，　心行無所趣，　　是為慧之業；　淨修正真行，　　是則為智本，　宣轉造所行，　　是為慧之業；　專一寂道行，　　是則為智本，　身、心不計我，　　是為慧之業；　畏難生死習，　　是則為智本，　愛樂一乘道，　　是為慧之業；　好樂寂然觀，　　是則為智本，　思惟明脫事，　　是為慧之業；　精勤三脫門，　　是則為智本，　明證三達智，　　是為慧之業；　精修四意止，　　是則為智本，　念無意、無我，　　是為慧之業；　棄惡修善行，　　是則為智本，　本淨除此法，　　是為慧之業；　勤致四神足，　　是則為智本，　不貪習神足，　　是為慧之業；　篤信淨解脫，　　是則為智本，　度一切罣礙，　　是為慧之業；　精進不猗息，　　是則為智本，　身意已休息，　　是為慧之業；　其志了安詳，　　是則為智本，　不住一切處，　　是為慧之業；　自覺識定意，　　是則為智本，　行本淨正受，　　是為慧之業；　善建立五根，　　是則為智本，　知眾生諸根，　　是為慧之業；　奉行於五力，　　是則為智本，　慇懃得聖慧，　　是為慧之業；　覺意柔順忍，　　是則為智本，　解了一切法，　　是為慧之業；　勤修道精進，　　是則為智本，　棄捐法、非法，　　是為慧之業；　方便苦自然，　　是則為智本，　於證不滅盡，　　是為慧之業；　修持隨誼典，　　是則為智本，　導御從誼理，　　是為慧之業；　不厭惓諸聞，　　是則為智本，　履順其要行，　　是為慧之業；　如應求其議，　　是則為智本，　奉行於聖達，　　是為慧之業；　不猗於壽命，　　是則為智本，　所念如法教，　　是為慧之業；　求觀物無常，　　是則為智本，　於是知無生，　　是為慧之業；　信脫萬物苦，　　是則為智本，　諸法悉無為，　　是為慧之業；　解諸法無我，　　是則為智本，　其性以清淨，　　是為慧之業；　信脫泥洹寂，　　是則為智本，　眾生永滅度，　　是為慧之業；　觀察其誼理，　　是則為智本，　覺誼而分別，　　是為慧之業；　若篤信經典，　　是則為智本，　暢達於經法，　　是為慧之業；　不畏一切音，　　是則為智本，　曉了諸歸趣，　　是為慧之業；　不離佛辯才，　　是則為智本，　曉了自恣說，　　是為慧之業；　建立眾生慈，　　是則為智本，　得無緣之愍，　　是為慧之業；　哀己及他人，　　是則為智本，　不想著我人，　　是為慧之業；　常得歡喜悅，　　是則為智本，　不悅無所起，　　是為慧之業；　不造為恩愛，　　是則為智本，　心不得二脫，　　是為慧之業；　其意常念佛，　　是則為智本，　若隨法身教，　　是為慧之業；　常思惟經典，　　是則為智本，　明識法報應，　　是為慧之業；　念聖眾功勳，　　是則為智本，　若覺了無為，　　是為慧之業；　若心好布施，　　是則為智本，　設捨一切塵，　　是為慧之業；　思戒具清淨，　　是則為智本，　住無漏之禁，　　是為慧之業；　念於大神天，　　是則為智本，　若念淨復淨，　　是為慧之業；　所聞而覆疏，　　是則為智本，　不與世同塵，　　是為慧之業；　善修謹勅業，　　是則為智本，　於作無所作，　　是為慧之業；　謙遜不自大，　　是則為智本，　不計吾有慧，　　是為慧之業；　己身常精勤，　　是則為智本，　為眾生造行，　　是為慧之業；　若持諸法藏，　　是則為智本，　曉了眾生行，　　是為慧之業；　度一切諸惡，　　是則為智本，　歸三處眾生，　　是為慧之業；　惠施為仁愛，　　等立益眾生，　開化使離穢，　　是為慧之業；　皆以等利之，　　視如佛功德，　正士則如是，　　是為慧之業；　畏所有然熾，　　是則為智本，　思惟生於彼，　　是為慧之業；　不瞋得盡慧，　　是則為智本，　興無所生慧，　　是為慧之業；　若得音響忍，　　是則為智本，　其行如所念，　　是為慧之業；　致柔順法忍，　　是則為智本，　無所從生忍，　　是為慧之業；　住不退轉地，　　是則為智本，　得阿惟顏地，　　是為慧之業；　坐於佛樹下，　　是則為智本，　已逮諸通慧，　　是為慧之業。",
    "T13n0398_008:0449b27_0": "　計其智之本，　　是曰為道心；　依怙於此心，　　所作為慧業。",
    "T13n0398_008:0449b29_0": "　常諦住道心，　　則能不動轉，　是業為慧事，　　所行常隨時。",
    "T13n0398_008:0449c02_0": "　若修行佛道，　　是心道之本，　佛神力如此，　　亦分別辯才。",
    "T13n0398_008:0449c04_0": "　若於無數劫，　　諮嗟此功勳，　佛德及光明，　　不可得邊際。",
    "T13n0398_008:0449c06_0": "　其過去諸佛、　　現在亦如是，　若當來安住，　　十方不可計。",
    "T13n0398_008:0449c08_0": "　其有欲供養，　　此無量最勝，　當順隨道心，　　則成無放逸。」",
    "T13n0398_008:0449c10_0": "佛說於此智本慧業時，十方無量諸佛國土六反震動，寶嚴高座亦復如是。",
    "T13n0398_008:0449c11_1": "於是，智積菩薩前白佛言：「唯然，世尊！",
    "T13n0398_008:0449c12_2": "今者何故十方世界不可計會無數佛土六反震動，其虛空中所立高座亦復如是？」",
    "T13n0398_008:0449c14_3": "佛言：「族姓子！",
    "T13n0398_008:0449c14_4": "是智本慧業經典要品，過去如來之所歎說。",
    "T13n0398_008:0449c15_5": "往古世時，智積菩薩在於虛空多所持護啟問如來，佛為解答。",
    "T13n0398_008:0449c17_6": "是故，地大震動，光明普照。」",
    "T13n0398_008:0449c18_0": "大哀經智積菩薩品第二十六",
    "T13n0398_008:0449c19_0": "爾時，有菩薩名逮分別辯，前白佛言：「智積菩薩何故號曰為智積耶？」",
    "T13n0398_008:0449c20_1": "佛告族姓子：「乃往過去久遠世時，有佛號名首寂如來、至真、等正覺、明行成為、善逝、世間解、無上士、道法御、天人師，為佛、世尊。",
    "T13n0398_008:0449c23_2": "世界曰精勤，劫名阿摩勒。",
    "T13n0398_008:0449c23_3": "其佛世界安隱快樂，眾生無患。",
    "T13n0398_008:0449c24_4": "首寂如來諸菩薩眾四萬二千、諸聲聞眾八萬四千，皆悉恭恪謙卑順教。",
    "T13n0398_008:0449c26_5": "其佛辯才，以方等經為諸菩薩興百億難，歌頌悉周告諸菩薩：『汝等正士！",
    "T13n0398_008:0449c27_6": "誰能堪任受百億難，一一解說而發遣之？』",
    "T13n0398_008:0449c28_7": "彼諸菩薩又報佛言：『過今夜已當發遣之。』",
    "T13n0398_008:0449c29_8": "或言七夜、或言半月、或言一月，思惟然後乃能發遣。",
    "T13n0398_008:0450a02_0": "各各自思，白世尊義。",
    "T13n0398_008:0450a02_1": "「時彼眾會有一菩薩，名曰覺意，前白佛言：『唯願，大聖！",
    "T13n0398_008:0450a03_2": "我不起坐、不整威儀、無所思察，於如來前令尊證明，悉當發遣所可難誼。』",
    "T13n0398_008:0450a05_3": "時此正士適師子吼，三千大千世界六反震動，其大光明普照世間，以此威光告地上神、四天王天、忉利天、炎天兜率天、無憍樂天、化自在天，上至魔界天、梵天、梵身天、梵滿天、梵度著天、大梵天、光曜天、尠光天、無量光天、光音天、嚴淨天、尠淨天、無量淨天、難及天、善見天、善勝天、離果天、一善天，空慧天、識慧天、不用空慧天、有想無想天悉來集會，諸比丘、比丘尼、童士、童女不可稱計亦皆來會，及諸十方諸所千界，悉來住立於高座前。",
    "T13n0398_008:0450a15_4": "「時覺意菩薩見諸大眾悉來集會，承己福力、意強霸力，及總持力、分別辯力、無所畏力、奉佛威力，在於佛前諸眾會中取百億難，一一諸難興百億義而發遣之，不轉其時、不移其坐，亦不起立、不動膝脚，所說流滑義不差錯，聞者亘然若冥覩明。",
    "T13n0398_008:0450a21_0": "因時會中六萬人眾皆發無上正真道意，八萬四千菩薩逮得無所從生法忍。",
    "T13n0398_008:0450a22_1": "首寂如來則讚之曰：『善哉善哉！』",
    "T13n0398_008:0450a23_2": "其音應時遍告三千大千世界其地上神、上至淨身諸天之眾皆聞其聲，悉共諮嗟：『今此菩薩乃能發遣百億眾難，當號名之為智積也。』",
    "T13n0398_008:0450a26_3": "族姓子智，以是之故，故曰智積。",
    "T13n0398_008:0450a27_4": "「欲知爾時覺意菩薩豈異人乎？",
    "T13n0398_008:0450a28_5": "莫作斯觀。",
    "T13n0398_008:0450a28_6": "所以者何？",
    "T13n0398_008:0450a28_7": "則是智積菩薩也。」",
    "T13n0398_008:0450a29_0": "大哀經歎品第二十七",
    "T13n0398_008:0450b01_0": "於是總[敖/力]王菩薩前白佛言：「未曾有也。",
    "T13n0398_008:0450b01_1": "世尊！",
    "T13n0398_008:0450b02_2": "諸佛世雄乃能善決於是淳淑無上正真之道，暢其文字不可限量，入無限誼難受難持，解了深妙十二緣起，不能勤學亦為甚難，其二行者無能及者。",
    "T13n0398_008:0450b05_3": "是六情難滅，坐有所著權不能解，非是下度聲聞、緣覺地所能逮者。",
    "T13n0398_008:0450b07_4": "「是菩薩行印一切法，覆挍法界則以平等，猶如虛空，無有作想、悉無所著。",
    "T13n0398_008:0450b08_5": "越所悕望別眾生行，曉了一切報應之緣，而復頒宣智度無極，廣修善權，奉靜寂句，逮得神通。",
    "T13n0398_008:0450b11_0": "以等行故，入佛一門無有差特，不為若干。",
    "T13n0398_008:0450b11_1": "等定如空，黨無等倫，等無所等。",
    "T13n0398_008:0450b12_2": "諸佛平等離於二事，修行滅寂去諸文字，導御於義令分別解，暢其音響於義無獲。",
    "T13n0398_008:0450b14_3": "所得等習奉行三寶、講三脫門、度於三界、曉了三達興發自在。",
    "T13n0398_008:0450b16_0": "譬喻定意則能建立諸佛之法，懷來佛慧饒益一切，諸佛所歎。",
    "T13n0398_008:0450b17_1": "「唯然，世尊！",
    "T13n0398_008:0450b17_2": "若族姓子及族姓女，有能信此去來今佛如是比像、所講道誼、無量之慧，以信樂至發無上正真道意將護正法，聞如此比經典之要，持諷、誦讀、具為人說，得福無底，則於如來為有反復孝順報恩。」",
    "T13n0398_008:0450b22_3": "佛言：「如是如是。",
    "T13n0398_008:0450b22_4": "族姓子！",
    "T13n0398_008:0450b22_5": "如爾所云。",
    "T13n0398_008:0450b22_6": "若族姓子、族姓女，佛目覩見十方諸佛所現國土，滿中七寶持用奉施如來、至真、等正覺，若復有人持是經典，勤諷誦讀、具足講說、為眾宣傳、慇懃精進啟受正典、懷之而行而不違斷三寶之教，如是行者，德超乎彼不可稱限。」",
    "T13n0398_008:0450b27_7": "於時世尊說此誼已歎此頌曰：「吾以佛眼，　　覩諸國土，　　諸如來等，　如積紫金。",
    "T13n0398_008:0450c01_8": "　　供養如來，　　福尚尠少，　若聞此典，　　功德乃廣。",
    "T13n0398_008:0450c02_9": "　　其有應器，　得聽斯經，　　深奧玄妙，　　第一至真。",
    "T13n0398_008:0450c04_0": "　已具即受，　　持諷、誦讀，　　計此功祚，　為最上尊。",
    "T13n0398_008:0450c05_1": "　　最勝若此，　　常住於法，　從法養生，　　不從衣、食。",
    "T13n0398_008:0450c06_2": "　　是故當奉，　安住之法，　　則為孝順，　　報諸佛恩。」",
    "T13n0398_008:0450c08_0": "爾時，世尊告眾一切諸會菩薩：「誰能堪任受是過去、當來、現在諸佛世尊無上正真道法之護？",
    "T13n0398_008:0450c10_1": "吾滅度後，於五濁世時俗憒擾，能傳此經使廣流布，令其正法住在久存。」",
    "T13n0398_008:0450c11_2": "應時彼會六萬億姟諸菩薩眾，同時舉聲而歎頌曰：「吾等，世尊！",
    "T13n0398_008:0450c13_3": "　　僉共堪任，　　將護如來，　無數億劫，　　百千那術，　　所集無上，　正真道教，　　於後來世，　　當廣宣布。",
    "T13n0398_008:0450c16_0": "　又復大聖，　　唯加威恩，　　建立神德，　令此經典，　　於後末世，　　使廣流布；　令眾生類，　　咸共奉命，　　宣令人民，　得殖德本；　　已積德者，　　耳得逮聞。」",
    "T13n0398_008:0450c20_0": "於時世尊即歎頌曰：「正覺言至誠，　　住於真諦法，　以此建誠言，　　順立於斯經。",
    "T13n0398_008:0450c23_0": "　彼於無盡哀，　　而住無極慈，　演愍傷眾生，　　故建立斯經；　成就功德品，　　越諸聖慧黨，　普入諸所行，　　故建立斯經；　降伏一切魔，　　消化諸異學，　壞一切邪見，　　故建立斯經；　四王天帝釋、　　梵王演布施，　天、龍、犍沓和，　　故建立斯經；　地神、虛空天、　　雜碎諸小天，　見佛名所建，　　當奉持此詔；　修於四梵行，　　四諦自莊嚴，　將護於所部，　　故建立斯經。",
    "T13n0398_008:0451a06_0": "　虛空無色像，　　令無色有色，　佛之所建立，　　無能動移者。」",
    "T13n0398_008:0451a08_0": "於時四天王異口同音則於佛前以頌讚曰：「吾等順此典，　　佛威所將護，　子孫及眷屬，　　還逮而侍衛。",
    "T13n0398_008:0451a11_0": "　若有受持者，　　精勤於道教，　我等當奉事，　　四面營翼之。」",
    "T13n0398_008:0451a13_0": "於時天帝釋則於佛前歎此頌曰：「吾等報佛恩，　　當護導師法，　是神妙經者，　　行者得成佛。",
    "T13n0398_008:0451a16_0": "　我等為諸佛，　　孝順報護經，　將養如是典，　　以此奉持法。」",
    "T13n0398_008:0451a18_0": "於時梵三鉢天王則於佛前歎此頌曰：「其不習放逸，　　越度一切乘，　悉從是經生，　　深奧誼殊絕。",
    "T13n0398_008:0451a21_0": "　當捨梵天安，　　設此經所在，　故當往聽受，　　亦當隨營護。」",
    "T13n0398_008:0451a23_0": "於時兜率天王則於佛前歎此頌曰：「其一生補處，　　從兜率天下，　便當奉持此，　　佛所說經典。",
    "T13n0398_008:0451a26_0": "　世尊！",
    "T13n0398_008:0451a26_1": "我堪任，　　棄捐天安樂，　遊住閻浮提，　　聽說此經典。」",
    "T13n0398_008:0451a28_0": "於時魔子導師則於佛前歎此頌曰：「以畢魔罪業，　　不復從害教，　其受持此經，　　識誼而奉行。",
    "T13n0398_008:0451b02_0": "　我當擁護此，　　如來之經典，　令興其精進，　　普使具足獲。」",
    "T13n0398_008:0451b04_0": "於時魔波旬於世尊前歎此頌曰：「吾於眾生類，　　不復為敗亂。",
    "T13n0398_008:0451b06_0": "　其有受持此，　　攝壞眾欲塵，　諸魔不得便；　　說此經典者，　諸佛所建立，　　吾當將護之。」",
    "T13n0398_008:0451b09_0": "於是須深天子於世尊前歎此頌曰：「諸佛之正道，　　此經悉演說，　若有持斯經，　　則奉一切佛。",
    "T13n0398_008:0451b12_0": "　我當執此典，　　為億數天讚，　勸助發道意，　　聞者則遵行。」",
    "T13n0398_008:0451b14_0": "於是彌勒菩薩於世尊前歎此頌曰：「若有志、有道，　　其慈不須屬，　擁護一切法，　　自出意布施。",
    "T13n0398_008:0451b17_0": "　吾詣兜率天，　　佛之所建立，　如是正像經，　　當令普流布。」",
    "T13n0398_008:0451b19_0": "於是耆年大迦葉於世尊前歎此頌曰：「吾等慧薄少，　　聲聞之所說，　當任其勢力，　　執持世尊法。",
    "T13n0398_008:0451b22_0": "　若有受持此，　　當往侍衛之，　堪以宣辯才，　　讚之為善哉。」",
    "T13n0398_008:0451b24_0": "於時舍利弗於世尊前歎此頌曰：「法猶如虛空，　　世護之所說，　吾當將養之，　　奉敬斯正典。",
    "T13n0398_008:0451b27_0": "　若所在方面，　　奉持如是經，　住在於後世，　　將念一切族。」",
    "T13n0398_008:0451b29_0": "於時耆年大目犍連於世尊前歎此頌曰：「世尊今現在，　　清淨諸眾生，　以持此經典，　　察誼觀奉行。",
    "T13n0398_008:0451c03_0": "　於百千劫中，　　終不歸惡趣，　已授於佛決，　　得為法王子。」",
    "T13n0398_008:0451c05_0": "於是賢者阿難於世尊前歎此頌曰：「我面於佛前，　　聞無數千經，　從本未曾更，　　聞如是比經。",
    "T13n0398_008:0451c08_0": "　今已遇此典，　　親從聖諮受，　當令普流布，　　為求佛道者。」",
    "T13n0398_008:0451c10_0": "爾時，世尊諮嗟釋梵護世四天及諸天子、菩薩、聲聞：「善哉善哉！",
    "T13n0398_008:0451c11_1": "仁等正士！",
    "T13n0398_008:0451c11_2": "汝等乃能擁護正法，又如是比演師子吼。",
    "T13n0398_008:0451c12_3": "今我重囑於正士等慇懃委累。",
    "T13n0398_008:0451c13_4": "其有眾人志於大乘未得法忍，若遇如此建立經典受諷、誦讀，常與如來而面相見，如是不久當得其決，成於無上正真之道；若聲聞學受佛此經，當於彌勒如來至真第一會數；若緣覺乘以此經典持諷、誦讀，吾滅度後雖無所聞成緣覺道。」",
    "T13n0398_008:0451c18_5": "佛說於此總[敖/力]王菩薩所問經典義時，無央數人皆發無上正真道意，不可計會諸菩薩眾立不退轉地，不可稱載諸菩薩等逮得無所從生法忍。",
    "T13n0398_008:0451c22_6": "無限世界六反震動，其大光明普遍十方，天雨眾華。",
    "T13n0398_008:0451c23_7": "其於十方來會菩薩啟供養佛，奉敬正典普及一切寶嚴高座，化作寶華而俱舉聲宣暢功德：「吾等善利獲無極慶，身自親近得至於此，逮聞如是決疑經典，當令世尊釋迦文尼延命久壽長存於世，使此經典在閻浮提永普流布。",
    "T13n0398_008:0451c28_8": "其比丘、比丘尼、童士、童女受持如此比像經者，是等亦令當蒙擁護，亦使長壽，常以弘恩加益眾生悉緣得度。」",
    "T13n0398_008:0452a03_0": "大哀經囑累品第二十八",
    "T13n0398_008:0452a04_0": "於是總[敖/力]王菩薩前白佛言：「至未曾有。",
    "T13n0398_008:0452a04_1": "世尊善分別說此經典義，所演微妙其辭粲麗，菩薩元首所當行者，降制一切諸魔異學，方便隨時導御諸典，而復悅可得眾生心，出生一切諸乘之行，悉入如來無極功勳，親具諸願顯現大道。",
    "T13n0398_008:0452a09_2": "是經典者所名為何？",
    "T13n0398_008:0452a09_3": "云何奉行？」",
    "T13n0398_008:0452a10_4": "佛告總[敖/力]王菩薩：「是經號『如來大哀』，佛所宣教當奉持之，聞如來善莂未曾虛妄當奉持之。」",
    "T13n0398_008:0452a12_5": "佛說如是，總[敖/力]王菩薩、十方世界來會開士、諸大弟子、釋梵四王、天、龍、鬼神、犍沓和、阿須倫、迦留羅、真陀羅、摩睺勒、比丘、比丘尼、童士、童女，一切眾會諸天世人，聞佛所說莫不歡喜。",
    "T13n0398_008:0452a17_0": "大哀經卷第八"
}