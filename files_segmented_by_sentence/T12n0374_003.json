{
    "T12n0374_003:0379a09_0": "大般涅槃經卷第三",
    "T12n0374_003:0379a11_0": "北涼天竺三藏曇無讖譯",
    "T12n0374_003:0379a12_0": "壽命品第一之三",
    "T12n0374_003:0379a13_0": "佛復告諸比丘：「汝於戒律，有所疑者，今恣汝問，我當解說，令汝心喜。",
    "T12n0374_003:0379a14_1": "我已修學一切諸法本性空寂，了了通達。",
    "T12n0374_003:0379a15_2": "汝等比丘，莫謂如來唯修諸法本性空寂。」",
    "T12n0374_003:0379a16_3": "復告諸比丘：「若於戒律有所疑者，今可致問。」",
    "T12n0374_003:0379a17_4": "時諸比丘即白佛言：「世尊！",
    "T12n0374_003:0379a18_5": "我等無有智慧，能問如來、應、正遍知。",
    "T12n0374_003:0379a19_0": "所以者何？",
    "T12n0374_003:0379a19_1": "如來境界不可思議，所有諸定不可思議，所演教誨不可思議，是故我等無有智慧，能問如來。",
    "T12n0374_003:0379a21_2": "世尊！",
    "T12n0374_003:0379a21_3": "譬如老人，年百二十，身嬰長病，寢臥床席，不能起居，氣力虛劣，餘命無幾。",
    "T12n0374_003:0379a23_4": "有一富人，緣事欲行，當至他方，以百斤金寄是老人，而作是言：『我今他行，以是寶物，持用相寄，或十年還，二十年還，汝當還我。』",
    "T12n0374_003:0379a25_5": "是時老人，即便受之。",
    "T12n0374_003:0379a26_6": "而此老人復無繼嗣，其後不久，病篤命終，所寄之物悉皆散失。",
    "T12n0374_003:0379a27_7": "財主行還，債索無所。",
    "T12n0374_003:0379a28_8": "如是癡人，不知籌量可寄不可寄？",
    "T12n0374_003:0379a29_9": "是故行還，債索無所，以是因緣喪失財寶。",
    "T12n0374_003:0379b01_0": "世尊！",
    "T12n0374_003:0379b01_1": "我等聲聞亦復如是，雖聞如來慇懃教誡，不能受持，令法久住，如彼老人受他寄付。",
    "T12n0374_003:0379b03_2": "我今無智於諸戒律，當何所問？」",
    "T12n0374_003:0379b03_3": "佛告諸比丘：「汝等今者，若問於我，則能利益一切眾生。",
    "T12n0374_003:0379b05_0": "是故告汝，聽隨所疑，恣意而問。」",
    "T12n0374_003:0379b05_1": "爾時諸比丘白佛言：「世尊！",
    "T12n0374_003:0379b06_2": "譬如有人，年二十五，盛壯端正，多有財寶金銀琉璃，父母、妻子、眷屬、宗親，悉皆存在，亦有人來寄其寶物，語其人言：『我有緣事，欲至他處，事訖當還，汝當還我。』",
    "T12n0374_003:0379b09_3": "是時壯人，守護是物，如自己有。",
    "T12n0374_003:0379b10_4": "其人遇病，即命家屬：『如是金寶是他所寄，彼若來索悉皆還之。』",
    "T12n0374_003:0379b12_0": "智者如是，善知籌量，行還索物，皆悉得之，無所亡失。",
    "T12n0374_003:0379b13_1": "世尊亦爾，若以法寶付囑阿難及諸比丘，不得久住。",
    "T12n0374_003:0379b14_2": "何以故？",
    "T12n0374_003:0379b14_3": "一切聲聞及大迦葉悉當無常，如彼老人受他寄物。",
    "T12n0374_003:0379b15_4": "是故應以無上佛法，付諸菩薩，以諸菩薩善能問答如是法寶，則得久住無量千世，增益熾盛，利安眾生，如彼壯人受他寄物。",
    "T12n0374_003:0379b18_5": "以是義故，諸大菩薩乃能問耳，我等智慧猶如蚊虻，何能諮請如來深法？」",
    "T12n0374_003:0379b20_6": "時諸聲聞默然而住。",
    "T12n0374_003:0379b20_7": "爾時佛讚諸比丘言：「善哉，善哉！",
    "T12n0374_003:0379b21_8": "汝等善得無漏之心、阿羅漢心。",
    "T12n0374_003:0379b22_9": "我亦曾念以此二緣，應以大乘付諸菩薩，令是妙法久住於世。」",
    "T12n0374_003:0379b23_10": "爾時佛告一切大眾：「善男子、善女人！",
    "T12n0374_003:0379b24_11": "我之壽命不可稱量，樂說之辯亦不可盡，汝等宜可隨意諮問，若戒、若歸。」",
    "T12n0374_003:0379b26_0": "第二、第三亦復如是。",
    "T12n0374_003:0379b26_1": "爾時眾中有一菩薩摩訶薩，本是多羅聚落人也，姓大迦葉，婆羅門種，年在幼稚，以佛神力即從座起，偏袒右臂，遶百千匝，右膝著地，合掌向佛，而白佛言：「世尊！",
    "T12n0374_003:0379c01_2": "我於今者欲少諮問，若佛聽者，乃敢發言。」",
    "T12n0374_003:0379c02_3": "佛告迦葉：「如來、應、正遍知，恣汝所問，當為汝說，斷汝所疑，令汝歡喜。」",
    "T12n0374_003:0379c04_0": "爾時迦葉菩薩摩訶薩白佛言：「世尊！",
    "T12n0374_003:0379c04_1": "如來哀愍，已垂聽許，今當問之，然我所有智慧，微少猶如蚊虻。",
    "T12n0374_003:0379c06_2": "如來世尊道德巍巍，純以栴檀，師子難伏，不可壞眾而為眷屬。",
    "T12n0374_003:0379c07_3": "如來之身，猶真金剛，色如琉璃，真實難壞，復為如是大智慧海之所圍遶。",
    "T12n0374_003:0379c09_4": "是眾會中，諸大菩薩摩訶薩等，皆悉成就無量無邊深妙功德，猶如香象。",
    "T12n0374_003:0379c11_0": "於如是等大眾之前，豈敢發問？",
    "T12n0374_003:0379c11_1": "為當承佛神通之力及因大眾善根威德，少發問耳。」",
    "T12n0374_003:0379c12_2": "即於佛前說偈問曰：「云何得長壽，　　金剛不壞身？",
    "T12n0374_003:0379c15_0": "　復以何因緣，　　得大堅固力？",
    "T12n0374_003:0379c16_0": "　云何於此經，　　究竟到彼岸？",
    "T12n0374_003:0379c17_0": "　願佛開微密，　　廣為眾生說。",
    "T12n0374_003:0379c18_0": "　云何得廣大，　　為眾作依止，　實非阿羅漢，　　而與羅漢等？",
    "T12n0374_003:0379c20_0": "　云何知天魔，　　為眾作留難？",
    "T12n0374_003:0379c21_0": "　佛說波旬說，　　云何分別知？",
    "T12n0374_003:0379c22_0": "　云何諸調御，　　心喜說真諦，　正善具成就，　　演說四顛倒？",
    "T12n0374_003:0379c24_0": "　云何作善業？",
    "T12n0374_003:0379c24_1": "　　大仙今當說。",
    "T12n0374_003:0379c25_0": "　云何諸菩薩，　　能見難見性？",
    "T12n0374_003:0379c26_0": "　云何解滿字，　　及與半字義？",
    "T12n0374_003:0379c27_0": "　云何共聖行，　　如娑羅娑鳥，　迦隣提日月，　　太白與歲星？",
    "T12n0374_003:0379c29_0": "　云何未發心，　　而名為菩薩？",
    "T12n0374_003:0380a01_0": "　云何於大眾，　　而得無所畏，　猶如閻浮金，　　無能說其過？",
    "T12n0374_003:0380a03_0": "　云何處濁世，　　不污如蓮華？",
    "T12n0374_003:0380a04_0": "　云何處煩惱，　　煩惱不能染，　如醫療眾病，　　不為病所污？",
    "T12n0374_003:0380a06_0": "　生死大海中，　　云何作船師？",
    "T12n0374_003:0380a07_0": "　云何捨生死，　　如蛇脫故皮？",
    "T12n0374_003:0380a08_0": "　云何觀三寶，　　猶如天意樹？",
    "T12n0374_003:0380a09_0": "　三乘若無性，　　云何而得說；　猶如樂未生，　　云何名受樂？",
    "T12n0374_003:0380a11_0": "　云何諸菩薩，　　而得不壞眾？",
    "T12n0374_003:0380a12_0": "　云何為生盲，　　而作眼目導？",
    "T12n0374_003:0380a13_0": "　云何示多頭？",
    "T12n0374_003:0380a13_1": "　　唯願大仙說。",
    "T12n0374_003:0380a14_0": "　云何說法者，　　增長如月初？",
    "T12n0374_003:0380a15_0": "　云何復示現，　　究竟於涅槃？",
    "T12n0374_003:0380a16_0": "　云何勇進者，　　示人天魔道？",
    "T12n0374_003:0380a17_0": "　云何知法性，　　而受於法樂？",
    "T12n0374_003:0380a18_0": "　云何諸菩薩，　　遠離一切病？",
    "T12n0374_003:0380a19_0": "　云何為眾生，　　演說於祕密？",
    "T12n0374_003:0380a20_0": "　云何說畢竟，　　及與不畢竟？",
    "T12n0374_003:0380a21_0": "　如其斷疑網，　　云何不定說？",
    "T12n0374_003:0380a22_0": "　云何而得近，　　最勝無上道？",
    "T12n0374_003:0380a23_0": "　我今請如來，　　為諸菩薩故，　願為說甚深，　　微妙諸行等。",
    "T12n0374_003:0380a25_0": "　一切諸法中，　　悉有安樂性，　唯願大仙尊，　　為我分別說。",
    "T12n0374_003:0380a27_0": "　眾生大依止，　　兩足尊妙藥，　今欲問諸陰，　　而我無智慧。",
    "T12n0374_003:0380a29_0": "　精進諸菩薩，　　亦復不能知，　如是等甚深，　　諸佛之境界。」",
    "T12n0374_003:0380b02_0": "爾時佛讚迦葉菩薩：「善哉，善哉！",
    "T12n0374_003:0380b02_1": "善男子！",
    "T12n0374_003:0380b02_2": "汝今未得一切種智，我已得之。",
    "T12n0374_003:0380b03_3": "然汝所問甚深密藏，如一切智之所諮問等無有異。",
    "T12n0374_003:0380b04_4": "善男子！",
    "T12n0374_003:0380b05_5": "我坐道場菩提樹下初成正覺，爾時無量阿僧祇恒河沙等諸佛世界有諸菩薩，亦曾問我是甚深義，然其所問句義功德亦皆如是，等無有異。",
    "T12n0374_003:0380b08_6": "如是問者，則能利益無量眾生。」",
    "T12n0374_003:0380b09_0": "爾時迦葉菩薩復白佛言：「世尊！",
    "T12n0374_003:0380b09_1": "我無智力能問如來如是深義。",
    "T12n0374_003:0380b10_2": "世尊！",
    "T12n0374_003:0380b10_3": "譬如蚊虻不能飛過大海彼岸，周遍虛空。",
    "T12n0374_003:0380b11_4": "我亦如是，不能諮問如來如是智慧大海，法性虛空甚深之義。",
    "T12n0374_003:0380b12_5": "世尊！",
    "T12n0374_003:0380b13_6": "譬如國王髻中明珠，付典藏臣，藏臣得已，頂戴恭敬，增加守護。",
    "T12n0374_003:0380b14_7": "我亦如是，頂戴恭敬，增加守護如來所說方等深義。",
    "T12n0374_003:0380b15_8": "何以故？",
    "T12n0374_003:0380b15_9": "令我廣得深智慧故。」",
    "T12n0374_003:0380b16_10": "爾時佛告迦葉菩薩：「善男子！",
    "T12n0374_003:0380b17_0": "諦聽，諦聽，當為汝說如來所得長壽之業。",
    "T12n0374_003:0380b17_1": "菩薩以是業因緣故，得壽命長，是故應當至心聽受。",
    "T12n0374_003:0380b19_2": "若業能為菩提因者，應當誠心聽受是義，既聽受已轉為人說。",
    "T12n0374_003:0380b20_3": "善男子！",
    "T12n0374_003:0380b20_4": "我以修習如是業故，得阿耨多羅三藐三菩提，今復為人廣說是義。",
    "T12n0374_003:0380b22_5": "善男子！",
    "T12n0374_003:0380b22_6": "譬如王子，犯罪繫獄，王甚憐愍，愛念子故，躬自迴駕至其繫所。",
    "T12n0374_003:0380b23_7": "菩薩亦爾，欲得長壽，應當護念一切眾生同於子想，生大慈大悲、大喜大捨，授不殺戒，教修善法。",
    "T12n0374_003:0380b26_8": "亦當安止一切眾生於五戒十善，復入地獄、餓鬼、畜生、阿修羅等一切諸趣，拔濟是中苦惱眾生，脫未脫者，度未度者，未涅槃者令得涅槃，安慰一切諸恐怖者，以如是等業因緣故，菩薩則得壽命長遠，於諸智慧而得自在，隨所壽終生於天上。」",
    "T12n0374_003:0380c03_0": "爾時迦葉菩薩復白佛言：「世尊！",
    "T12n0374_003:0380c03_1": "菩薩摩訶薩等視眾生，同於子想，是義深隱，我未能解。",
    "T12n0374_003:0380c04_2": "世尊！",
    "T12n0374_003:0380c05_3": "如來不應說言菩薩於諸眾生修平等心，同於子想。",
    "T12n0374_003:0380c06_4": "所以者何？",
    "T12n0374_003:0380c06_5": "於佛法中有破戒者、作逆罪者、毀正法者，云何當於如是等人同子想耶？」",
    "T12n0374_003:0380c08_6": "佛告迦葉：「如是，如是，我於眾生實作子想，如羅睺羅。」",
    "T12n0374_003:0380c09_7": "迦葉菩薩復白佛言：「世尊！",
    "T12n0374_003:0380c10_0": "昔十五日僧布薩時，曾於受具清淨眾中，有一童子，不善修習身、口、意業，在屏隈處盜聽說戒。",
    "T12n0374_003:0380c12_1": "密迹力士承佛神力，以金剛杵碎之如塵。",
    "T12n0374_003:0380c13_2": "世尊！",
    "T12n0374_003:0380c13_3": "是金剛神，極成暴惡，乃能斷是童子命根。",
    "T12n0374_003:0380c14_4": "云何如來視諸眾生同於子想，如羅睺羅？」",
    "T12n0374_003:0380c15_5": "佛告迦葉：「汝今不應作如是言，是童子者，即是化人，非真實也，為欲驅遣破戒毀法令出眾故；金剛密迹亦是化耳。",
    "T12n0374_003:0380c17_6": "迦葉！",
    "T12n0374_003:0380c18_0": "毀謗正法及一闡提，或有殺生乃至邪見及故犯禁，我於是等，悉生悲心，同於子想，如羅睺羅。",
    "T12n0374_003:0380c20_1": "善男子！",
    "T12n0374_003:0380c20_2": "譬如國王，諸群臣等有犯王法，隨罪誅戮而不捨置。",
    "T12n0374_003:0380c21_3": "如來世尊不如是也，於毀法者，與驅遣羯磨、訶責羯磨、置羯磨、舉罪羯磨、不可見羯磨、滅羯磨、未捨惡見羯磨。",
    "T12n0374_003:0380c23_4": "善男子！",
    "T12n0374_003:0380c24_5": "如來所以與謗法者作如是等降伏羯磨，為欲示諸行惡之人有果報故。",
    "T12n0374_003:0380c25_6": "善男子！",
    "T12n0374_003:0380c26_0": "汝今當知，如來即是施惡眾生無恐畏者，若放一光、若二、若五，或有遇者，悉令遠離一切諸惡，如來今者具有如是無量勢力。",
    "T12n0374_003:0380c28_1": "善男子，未可見法，汝欲見者，今當為汝說其相貌。",
    "T12n0374_003:0381a01_0": "我涅槃已，隨其方面，有持戒比丘，威儀具足，護持正法，見壞法者，即能驅遣，呵責徵治，當知是人，得福無量不可稱計。",
    "T12n0374_003:0381a03_1": "善男子！",
    "T12n0374_003:0381a03_2": "譬如有王，專行暴惡，會遇重病，有隣國王，聞其名聲，興兵而來，規欲殄滅。",
    "T12n0374_003:0381a05_3": "是時病王，無力勢故，方乃恐怖，改心修善。",
    "T12n0374_003:0381a06_4": "而是隣王，得無量福。",
    "T12n0374_003:0381a07_0": "持法比丘亦復如是，驅遣呵責壞法之人，令行善法，得福無量。",
    "T12n0374_003:0381a08_1": "善男子！",
    "T12n0374_003:0381a08_2": "譬如長者所居之處，田宅屋舍生諸毒樹。",
    "T12n0374_003:0381a09_3": "長者知已，即便斫伐，永令滅盡。",
    "T12n0374_003:0381a10_4": "又如壯人，首生白髮，愧而剪拔，不令生長。",
    "T12n0374_003:0381a11_5": "持法比丘亦復如是，見有破戒壞正法者，即應驅遣，呵責舉處。",
    "T12n0374_003:0381a12_6": "若善比丘見壞法者，置不呵責驅遣舉處，當知是人佛法中怨。",
    "T12n0374_003:0381a14_0": "若能驅遣呵責舉處，是我弟子，真聲聞也。」",
    "T12n0374_003:0381a14_1": "迦葉菩薩復白佛言：「世尊！",
    "T12n0374_003:0381a15_2": "如佛所言，則不等視一切眾生同於子想，如羅睺羅。",
    "T12n0374_003:0381a16_3": "世尊！",
    "T12n0374_003:0381a16_4": "若有一人以刀害佛，復有一人持栴檀塗佛，佛於此二若生等心，云何復言，當治毀禁？",
    "T12n0374_003:0381a18_5": "若治毀禁，是言則失。」",
    "T12n0374_003:0381a19_6": "佛告迦葉菩薩：「善男子！",
    "T12n0374_003:0381a19_7": "譬如國王、大臣、宰相產育諸子，顏貌端正，聰明黠慧，若二、三、四，將付嚴師，而作是言：『君可為我教詔諸子，威儀、禮節、伎藝、書疏、校計、算數，悉令成就。",
    "T12n0374_003:0381a23_8": "我今四子，就君受學，假使三子病杖而死，餘有一子必當苦治，要令成就。",
    "T12n0374_003:0381a24_9": "雖喪三子，我終不恨。』",
    "T12n0374_003:0381a25_10": "迦葉！",
    "T12n0374_003:0381a25_11": "是父及師得殺罪不？」",
    "T12n0374_003:0381a26_0": "「不也。",
    "T12n0374_003:0381a26_1": "世尊！",
    "T12n0374_003:0381a26_2": "何以故？",
    "T12n0374_003:0381a26_3": "以愛念故，為欲成就，無有惡心，如是教誨，得福無量。」",
    "T12n0374_003:0381a27_4": "「善男子！",
    "T12n0374_003:0381a27_5": "如來亦爾，視壞法者等如一子。",
    "T12n0374_003:0381a28_6": "如來今以無上正法，付囑諸王、大臣、宰相、比丘、比丘尼、優婆塞、優婆夷。",
    "T12n0374_003:0381b01_7": "是諸國王及四部眾，應當勸勵諸學人等，令得增上戒定智慧。",
    "T12n0374_003:0381b02_8": "若有不學是三品法，懈怠、破戒，毀正法者，王者、大臣、四部之眾應當苦治。",
    "T12n0374_003:0381b04_9": "善男子！",
    "T12n0374_003:0381b04_10": "是諸國王及四部眾，當有罪不？」",
    "T12n0374_003:0381b05_0": "「不也。",
    "T12n0374_003:0381b05_1": "世尊！」",
    "T12n0374_003:0381b05_2": "「善男子！",
    "T12n0374_003:0381b05_3": "是諸國王及四部眾尚無有罪，何況如來。",
    "T12n0374_003:0381b06_4": "善男子！",
    "T12n0374_003:0381b06_5": "如來善修如是平等，於諸眾生同一子想。",
    "T12n0374_003:0381b07_6": "如是修者，是名菩薩修平等心，於諸眾生同一子想。",
    "T12n0374_003:0381b08_7": "善男子！",
    "T12n0374_003:0381b08_8": "菩薩如是修習此業，得壽命長，亦能善知宿世之事。」",
    "T12n0374_003:0381b11_0": "迦葉菩薩復白佛言：「世尊！",
    "T12n0374_003:0381b11_1": "如佛所說，菩薩若有修平等心，視諸眾生同於子想，得壽命長。",
    "T12n0374_003:0381b13_0": "如來不應作如是說。",
    "T12n0374_003:0381b13_1": "何以故？",
    "T12n0374_003:0381b13_2": "如知法人，能說種種孝順之法，還至家中，以諸瓦石打擲父母。",
    "T12n0374_003:0381b15_3": "而是父母是良福田，多所利益，難遭難遇，應好供養，反生惱害，是知法人言行相違。",
    "T12n0374_003:0381b16_4": "如來所言，亦復如是，菩薩修習等心，眾生同子想者，應得長壽，善知宿命，常住於世，無有變易。",
    "T12n0374_003:0381b19_5": "今者世尊，以何因緣，壽命極短，同人間耶？",
    "T12n0374_003:0381b20_0": "如來將無於諸眾生生怨憎想？",
    "T12n0374_003:0381b20_1": "世尊昔日作何惡業，斷幾命根，得是短壽不滿百年？」",
    "T12n0374_003:0381b21_2": "佛告迦葉：「善男子！",
    "T12n0374_003:0381b22_3": "汝今何緣，於如來前，發是麁言。",
    "T12n0374_003:0381b23_0": "如來長壽，於諸壽中，最上最勝。",
    "T12n0374_003:0381b23_1": "所得常法，於諸常中，最為第一。」",
    "T12n0374_003:0381b25_0": "迦葉菩薩復白佛言：「世尊！",
    "T12n0374_003:0381b25_1": "云何如來得壽命長？」",
    "T12n0374_003:0381b26_2": "佛告迦葉：「善男子！",
    "T12n0374_003:0381b26_3": "如八大河：一名恒河、二名閻摩羅、三名薩羅、四名阿梨羅跋提、五名摩訶、六名辛頭、七名博叉、八名悉陀，是八大河及諸小河悉入大海。",
    "T12n0374_003:0381b29_4": "迦葉！",
    "T12n0374_003:0381b29_5": "如是一切人中、天上、地及虛空壽命大河，悉入如來壽命海中，是故如來壽命無量。",
    "T12n0374_003:0381c02_6": "復次迦葉！",
    "T12n0374_003:0381c03_0": "譬如阿耨達池出四大河；如來亦爾，出一切命。",
    "T12n0374_003:0381c04_1": "迦葉！",
    "T12n0374_003:0381c04_2": "譬如一切諸常法中，虛空第一；如來亦爾，於諸常中，最為第一。",
    "T12n0374_003:0381c05_3": "迦葉！",
    "T12n0374_003:0381c05_4": "譬如諸藥，醍醐第一；如來亦爾，於眾生中，壽命第一。」",
    "T12n0374_003:0381c08_0": "迦葉菩薩復白佛言：「世尊！",
    "T12n0374_003:0381c08_1": "如來壽命若如是者，應住一劫若減一劫，常宣妙法，如霔大雨。」",
    "T12n0374_003:0381c10_2": "「迦葉！",
    "T12n0374_003:0381c10_3": "汝今不應於如來所，生滅盡想。",
    "T12n0374_003:0381c10_4": "迦葉！",
    "T12n0374_003:0381c11_5": "若有比丘、比丘尼、優婆塞、優婆夷，乃至外道、五通神仙、得自在者，若住一劫若減一劫，經行空中，坐臥自在，左脇出火，右脇出水，身出煙炎，猶如火聚，若欲住壽，能得如意，於壽命中，修短自任。",
    "T12n0374_003:0381c15_6": "如是五通，尚得如是隨意神力，豈況如來於一切法，得自在力，而當不能住壽半劫、若一劫、若百劫、若百千劫、若無量劫？",
    "T12n0374_003:0381c18_7": "以是義故，當知如來，是常住法、不變易法。",
    "T12n0374_003:0381c19_0": "如來此身，是變化身，非雜食身，為度眾生，示同毒樹，是故現捨入於涅槃。",
    "T12n0374_003:0381c20_1": "迦葉！",
    "T12n0374_003:0381c20_2": "當知佛是常法、不變易法。",
    "T12n0374_003:0381c21_3": "汝等於是第一義中，應勤精進，一心修習，既修習已，廣為人說。」",
    "T12n0374_003:0381c23_0": "爾時迦葉菩薩白佛言：「世尊！",
    "T12n0374_003:0381c23_1": "出世之法與世間法，有何差別？",
    "T12n0374_003:0381c24_2": "如佛言曰：『佛是常法、不變易法。』",
    "T12n0374_003:0381c25_3": "世間亦說：『梵天是常，自在天常，無有變易。",
    "T12n0374_003:0381c26_0": "我常、性常、微塵亦常。』",
    "T12n0374_003:0381c26_1": "若言如來是常法者，如來何故不常現耶？",
    "T12n0374_003:0381c27_2": "若不常現，有何差別？",
    "T12n0374_003:0381c27_3": "何以故？",
    "T12n0374_003:0381c28_4": "梵天乃至微塵、世性亦不現故。」",
    "T12n0374_003:0381c28_5": "佛告迦葉：「譬如長者，多有諸牛，色雖種種，同共一群，付放牧人，令逐水草，但為醍醐，不求乳酪。",
    "T12n0374_003:0382a01_6": "彼牧牛者，搆已自食。",
    "T12n0374_003:0382a02_7": "長者命終，所有諸牛悉為群賊之所抄掠。",
    "T12n0374_003:0382a03_8": "賊得牛已，無有婦女。",
    "T12n0374_003:0382a03_9": "即自搆捋，得已而食。",
    "T12n0374_003:0382a04_10": "爾時群賊各相謂言：『彼大長者，畜養此牛，不期乳酪，但為醍醐。",
    "T12n0374_003:0382a05_11": "我等今者，當設何方而得之耶？",
    "T12n0374_003:0382a06_12": "夫醍醐者，名為世間第一上味。",
    "T12n0374_003:0382a07_13": "我等無器，設使得乳，無安置處。』",
    "T12n0374_003:0382a07_14": "復共相謂：『唯有皮囊，可以盛之。』",
    "T12n0374_003:0382a08_15": "雖有盛處，不知攢搖，漿猶難得，況復生酥。",
    "T12n0374_003:0382a09_16": "爾時諸賊，以醍醐故，加之以水，以水多故，乳酪醍醐，一切俱失。",
    "T12n0374_003:0382a10_17": "凡夫亦爾，雖有善法，皆是如來正法之餘。",
    "T12n0374_003:0382a11_18": "何以故？",
    "T12n0374_003:0382a12_0": "如來世尊入涅槃後，盜竊如來遺餘善法，若戒、定、慧，如彼諸賊劫掠群牛。",
    "T12n0374_003:0382a13_1": "諸凡夫人，雖復得是戒、定、智慧，無有方便，不能解說。",
    "T12n0374_003:0382a14_2": "以是義故，不能獲得常戒、常定、常慧、解脫；如彼群賊，不知方便，喪失醍醐。",
    "T12n0374_003:0382a16_3": "亦如群賊，為醍醐故，加之以水。",
    "T12n0374_003:0382a17_4": "凡夫亦爾，為解脫故，說我、眾生、壽命、士夫、梵天、自在天、微塵世性、戒定智慧及與解脫，非想非非想天即是涅槃，實亦不得解脫涅槃，如彼群賊不得醍醐。",
    "T12n0374_003:0382a20_5": "是諸凡夫，有少梵行，供養父母，以是因緣，得生天上，受少安樂，如彼群賊加水之乳。",
    "T12n0374_003:0382a22_6": "而是凡夫，實不知因修少梵行，供養父母，得生天上。",
    "T12n0374_003:0382a23_7": "又不能知戒、定、智慧，歸依三寶，以不知故，說常、樂、我、淨，雖復說之，而實不知。",
    "T12n0374_003:0382a25_8": "是故如來出世之後，乃為演說常、樂、我、淨。",
    "T12n0374_003:0382a26_9": "如轉輪王出現於世，福德力故，群賊退散，牛無損命。",
    "T12n0374_003:0382a27_10": "時轉輪王，即以諸牛付一牧人，多巧便者。",
    "T12n0374_003:0382a28_11": "是人方便，即得醍醐。",
    "T12n0374_003:0382a28_12": "以醍醐故，一切眾生，無有患苦。",
    "T12n0374_003:0382a29_13": "法輪聖王出現世時，諸凡夫人不能演說戒定慧者，即便退散，如賊退散。",
    "T12n0374_003:0382b02_14": "爾時如來善說世法及出世法，為眾生故，令諸菩薩隨而演說。",
    "T12n0374_003:0382b03_15": "菩薩摩訶薩既得醍醐，復令無量無邊眾生獲得無上甘露法味，所謂如來常、樂、我、淨。",
    "T12n0374_003:0382b05_16": "以是義故，善男子！",
    "T12n0374_003:0382b06_17": "如來是常、不變易法。",
    "T12n0374_003:0382b06_18": "非如世間、凡夫、愚人，謂梵天等是常法也。",
    "T12n0374_003:0382b07_19": "此常法稱要是如來，非是餘法。",
    "T12n0374_003:0382b08_20": "迦葉！",
    "T12n0374_003:0382b08_21": "應當如是知如來身。",
    "T12n0374_003:0382b08_22": "迦葉！",
    "T12n0374_003:0382b09_0": "諸善男子、善女人，常當繫心修此二字，佛是常住。",
    "T12n0374_003:0382b10_1": "迦葉！",
    "T12n0374_003:0382b10_2": "若有善男子、善女人修此二字，當知是人，隨我所行，至我至處。",
    "T12n0374_003:0382b11_3": "善男子！",
    "T12n0374_003:0382b11_4": "若有修習如是二字為滅相者，當知如來則於其人為般涅槃。",
    "T12n0374_003:0382b13_5": "善男子！",
    "T12n0374_003:0382b13_6": "涅槃義者，即是諸佛之法性也。」",
    "T12n0374_003:0382b15_0": "迦葉菩薩白佛言：「世尊！",
    "T12n0374_003:0382b15_1": "佛法性者，其義云何？",
    "T12n0374_003:0382b16_2": "世尊！",
    "T12n0374_003:0382b16_3": "我今欲知法性之義，唯願如來哀愍廣說。",
    "T12n0374_003:0382b17_4": "夫法性者即是捨身，捨身者名無所有，若無所有，身云何存？",
    "T12n0374_003:0382b18_5": "身若存者，云何而言身有法性？",
    "T12n0374_003:0382b19_6": "身有法性云何得存？",
    "T12n0374_003:0382b19_7": "我今云何當知是義？」",
    "T12n0374_003:0382b20_8": "佛告迦葉菩薩：「善男子！",
    "T12n0374_003:0382b20_9": "汝今不應作如是說，滅是法性。",
    "T12n0374_003:0382b21_10": "夫法性者，無有滅也。",
    "T12n0374_003:0382b21_11": "善男子！",
    "T12n0374_003:0382b22_12": "譬如無想天，成就色陰而無色想；不應問言，是諸天等，云何而住？",
    "T12n0374_003:0382b23_13": "歡娛受樂？",
    "T12n0374_003:0382b23_14": "云何行想？",
    "T12n0374_003:0382b24_15": "云何見聞？",
    "T12n0374_003:0382b24_16": "善男子，如來境界，非諸聲聞緣覺所知。",
    "T12n0374_003:0382b25_17": "善男子，不應說言，如來身者是滅法也。",
    "T12n0374_003:0382b26_18": "善男子，如是滅法是佛境界，非諸聲聞緣覺所及。",
    "T12n0374_003:0382b27_19": "善男子，汝今不應思量如來何處住？",
    "T12n0374_003:0382b28_20": "何處行？",
    "T12n0374_003:0382b28_21": "何處見？",
    "T12n0374_003:0382b28_22": "何處樂？",
    "T12n0374_003:0382b28_23": "善男子，如是之義，亦非汝等之所知及，諸佛法身，種種方便，不可思議。",
    "T12n0374_003:0382c02_0": "「復次善男子！",
    "T12n0374_003:0382c02_1": "應當修習佛法及僧而作常想。",
    "T12n0374_003:0382c03_0": "是三法者，無有異想、無無常想、無變異想。",
    "T12n0374_003:0382c04_0": "若於三法修異想者，當知是輩，清淨三歸則無依處，所有禁戒皆不具足，終不能證聲聞緣覺菩提之果。",
    "T12n0374_003:0382c06_1": "若能於是不可思議，修常想者，則有歸處。",
    "T12n0374_003:0382c07_2": "善男子！",
    "T12n0374_003:0382c07_3": "譬如因樹，則有樹影。",
    "T12n0374_003:0382c08_0": "如來亦爾，有常法故，則有歸依，非是無常。",
    "T12n0374_003:0382c09_0": "若言如來是無常者，如來則非諸天、世人所歸依處。」",
    "T12n0374_003:0382c10_1": "迦葉菩薩白佛言：「世尊！",
    "T12n0374_003:0382c10_2": "譬如闇中，有樹無影。」",
    "T12n0374_003:0382c11_3": "「迦葉！",
    "T12n0374_003:0382c11_4": "汝不應言有樹無影，但非肉眼之所見耳。",
    "T12n0374_003:0382c12_5": "善男子！",
    "T12n0374_003:0382c12_6": "如來亦爾，其性常住，是不變異。",
    "T12n0374_003:0382c13_7": "無智慧眼，不能得見，如彼闇中，不見樹影。",
    "T12n0374_003:0382c14_8": "凡夫之人，於佛滅後，說言如來是無常法，亦復如是。",
    "T12n0374_003:0382c15_9": "若言如來異法、僧者，則不能成三歸依處，如汝父母各各異故，故使無常。」",
    "T12n0374_003:0382c17_10": "迦葉菩薩復白佛言：「世尊！",
    "T12n0374_003:0382c17_11": "我從今始，當以佛、法、眾僧三事常住，啟悟父母乃至七世，皆令奉持。",
    "T12n0374_003:0382c19_12": "甚奇，世尊！",
    "T12n0374_003:0382c19_13": "我今當學如來、法、僧不可思議，既自學已，亦當為人廣說是義。",
    "T12n0374_003:0382c20_14": "若有諸人不能信受，當知是輩久修無常，如是之人，我當為其而作霜雹。」",
    "T12n0374_003:0382c22_15": "爾時佛讚迦葉菩薩：「善哉，善哉！",
    "T12n0374_003:0382c23_16": "汝今善能護持正法，如是護法，不欺於人。",
    "T12n0374_003:0382c24_17": "以不欺人善業緣故，而得長壽，善知宿命。」",
    "T12n0374_003:0382c26_0": "大般涅槃經金剛身品第二",
    "T12n0374_003:0382c27_0": "爾時世尊復告迦葉：「善男子！",
    "T12n0374_003:0382c27_1": "如來身者，是常住身、不可壞身、金剛之身、非雜食身，即是法身。」",
    "T12n0374_003:0382c29_2": "迦葉菩薩白佛言：「世尊！",
    "T12n0374_003:0382c29_3": "如佛所說，如是等身，我悉不見。",
    "T12n0374_003:0383a01_4": "唯見無常、破壞、微塵、雜食等身。",
    "T12n0374_003:0383a02_5": "何以故？",
    "T12n0374_003:0383a02_6": "如來當入於涅槃故。」",
    "T12n0374_003:0383a02_7": "佛言：「迦葉！",
    "T12n0374_003:0383a03_8": "汝今莫謂如來之身，不堅可壞，如凡夫身。",
    "T12n0374_003:0383a04_0": "善男子！",
    "T12n0374_003:0383a04_1": "汝今當知，如來之身，無量億劫堅牢難壞，非人天身、非恐怖身、非雜食身。",
    "T12n0374_003:0383a05_2": "如來之身非身，是身不生不滅、不習不修、無量無邊、無有足跡、無知無形、畢竟清淨，無有動搖、無受無行、不住不作、無味無雜，非是有為、非業、非果、非行、非滅、非心、非數，不可思議、常不可思議，無識離心、亦不離心，其心平等，無有亦有，無有去來而亦去來，不破、不壞、不斷、不絕、不出、不滅、非主亦主，非有非無、非覺非觀、非字非不字、非定非不定，不可見了了見，無處亦處，無宅亦宅，無闇無明，無有寂靜而亦寂靜，是無所有，不受不施、清淨無垢、無諍斷諍、住無住處、不取不墮、非法非非法、非福田非不福田、無盡不盡離一切盡，是空離空，雖不常住非念念滅，無有垢濁、無字離字、非聲非說、亦非修習、非稱非量、非一非異、非像非相、諸相莊嚴，非勇非畏、無寂不寂、無熱不熱、不可覩見、無有相貌。",
    "T12n0374_003:0383a22_0": "如來度脫一切眾生，無度脫故，能解眾生。",
    "T12n0374_003:0383a22_1": "無有解故，覺了眾生。",
    "T12n0374_003:0383a23_2": "無覺了故，如實說法。",
    "T12n0374_003:0383a23_3": "無有二故，不可量無等等。",
    "T12n0374_003:0383a24_4": "平如虛空，無有形貌，同無生性，不斷不常。",
    "T12n0374_003:0383a25_5": "常行一乘，眾生見三。",
    "T12n0374_003:0383a26_0": "不退不轉，斷一切結。",
    "T12n0374_003:0383a26_1": "不戰不觸，非性住性、非合非散、非長非短、非圓非方、非陰入界亦陰入界、非增非損、非勝非負。",
    "T12n0374_003:0383a28_2": "如來之身成就如是無量功德，無有知者，無不知者；無有見者，無不見者；非有為非無為、非世非不世、非作非不作、非依非不依、非四大非不四大、非因非不因、非眾生非不眾生、非沙門非婆羅門，是師子大師子，非身非不身，不可宣說。",
    "T12n0374_003:0383b05_3": "除一法相，不可算數，般涅槃時不般涅槃，如來法身皆悉成就如是無量微妙功德。",
    "T12n0374_003:0383b06_4": "「迦葉！",
    "T12n0374_003:0383b07_5": "唯有如來，乃知是相，非諸聲聞緣覺所知。",
    "T12n0374_003:0383b08_0": "迦葉！",
    "T12n0374_003:0383b08_1": "如是功德成如來身，非是雜食所長養身。",
    "T12n0374_003:0383b09_2": "迦葉！",
    "T12n0374_003:0383b09_3": "如來真身功德如是，云何復得諸疾患苦，危脆不堅如坏器乎？",
    "T12n0374_003:0383b10_4": "迦葉！",
    "T12n0374_003:0383b10_5": "如來所以示病苦者，為欲調伏諸眾生故。",
    "T12n0374_003:0383b11_6": "善男子！",
    "T12n0374_003:0383b12_0": "汝今當知，如來之身即金剛身，汝從今日常當專心思惟此義，莫念食身，亦當為人說，如來身即是法身。」",
    "T12n0374_003:0383b15_0": "迦葉菩薩白佛言：「世尊！",
    "T12n0374_003:0383b15_1": "如來成就如是功德，其身云何當有病苦，無常破壞？",
    "T12n0374_003:0383b16_2": "我從今日常當思惟，如來之身是常法身、安樂之身，亦當為他如是廣說。",
    "T12n0374_003:0383b18_3": "唯然世尊！",
    "T12n0374_003:0383b18_4": "如來法身金剛不壞，而未能知所因云何？」",
    "T12n0374_003:0383b19_5": "佛言：「迦葉！",
    "T12n0374_003:0383b19_6": "以能護持正法因緣故，得成就是金剛身。",
    "T12n0374_003:0383b20_7": "迦葉！",
    "T12n0374_003:0383b20_8": "我於往昔護法因緣，今得成就是金剛身，常住不壞。",
    "T12n0374_003:0383b22_9": "善男子！",
    "T12n0374_003:0383b22_10": "護持正法者，不受五戒，不修威儀，應持刀劍、弓箭、鉾槊，守護持戒清淨比丘。」",
    "T12n0374_003:0383b24_11": "迦葉菩薩白佛言：「世尊！",
    "T12n0374_003:0383b24_12": "若有比丘離於守護，獨處空閑，塚間樹下，當說是人為真比丘。",
    "T12n0374_003:0383b26_13": "若有隨逐守護者行，當知是輩是禿居士。」",
    "T12n0374_003:0383b27_14": "佛告迦葉：「莫作是語，言禿居士。",
    "T12n0374_003:0383b27_15": "若有比丘，隨所至處供身趣足，讀誦經典，思惟坐禪，有來問法，即為宣說，所謂布施、持戒、福德、少欲知足。",
    "T12n0374_003:0383c01_16": "雖能如是種種說法，然故不能作師子吼，不為師子之所圍遶，不能降伏非法惡人。",
    "T12n0374_003:0383c03_17": "如是比丘不能自利及利眾生，當知是輩，懈怠懶墮。",
    "T12n0374_003:0383c04_18": "雖能持戒，守護淨行，當知是人無所能為。",
    "T12n0374_003:0383c05_19": "若有比丘供身之具亦常豐足，復能護持所受禁戒，能師子吼，廣說妙法，謂修多羅、祇夜、受記、伽陀、優陀那、伊帝曰多伽、闍陀伽、毘佛略、阿浮陀達磨。",
    "T12n0374_003:0383c08_20": "以如是等九部經典，為他廣說，利益安樂諸眾生故，唱如是言：『涅槃經中，制諸比丘，不應畜養奴婢、牛羊、非法之物。",
    "T12n0374_003:0383c11_21": "若有比丘，畜如是等不淨之物，應當治之。",
    "T12n0374_003:0383c12_22": "如來先於異部經中說，有比丘畜如是等非法之物，某甲國王如法治之，驅令還俗。』",
    "T12n0374_003:0383c14_23": "若有比丘，能作如是師子吼時，有破戒者，聞是語已，咸共瞋恚，害是法師。",
    "T12n0374_003:0383c15_24": "是說法者，設復命終，故名持戒，自利利他。",
    "T12n0374_003:0383c16_25": "以是緣故，我聽國主、群臣、宰相、諸優婆塞，護說法人。",
    "T12n0374_003:0383c17_26": "若有欲得護正法者，當如是學。",
    "T12n0374_003:0383c18_27": "迦葉！",
    "T12n0374_003:0383c18_28": "如是破戒不護法者，名禿居士；非持戒者，得如是名。",
    "T12n0374_003:0383c19_29": "善男子！",
    "T12n0374_003:0383c20_30": "過去之世無量無邊阿僧祇劫，於此拘尸那城，有佛出世，號歡喜增益如來、應、正遍知、明行足、善逝、世間解、無上士、調御丈夫、天人師、佛、世尊。",
    "T12n0374_003:0383c23_31": "爾時世界廣博嚴淨，豐樂安隱，人民熾盛，無有飢渴，如安樂國諸菩薩等。",
    "T12n0374_003:0383c24_32": "彼佛世尊住世無量，化眾生已，然後乃於娑羅雙樹入般涅槃。",
    "T12n0374_003:0383c26_33": "佛涅槃後，正法住世無量億歲，餘四十年佛法未滅。",
    "T12n0374_003:0383c27_34": "爾時有一持戒比丘，名曰覺德，多有徒眾、眷屬圍遶，能師子吼，頒宣廣說九部經典，制諸比丘不得畜養奴婢、牛羊、非法之物。",
    "T12n0374_003:0384a01_35": "爾時多有破戒比丘，聞作是說，皆生惡心，執持刀杖，逼是法師。",
    "T12n0374_003:0384a02_36": "是時國王，名曰有德，聞是事已，為護法故，即便往至說法者所，與是破戒諸惡比丘極共戰鬪，令說法者得免危害。",
    "T12n0374_003:0384a05_37": "王於爾時，身被刀劍、箭槊之瘡，體無完處如芥子許。",
    "T12n0374_003:0384a06_38": "爾時覺德尋讚王言：『善哉，善哉！",
    "T12n0374_003:0384a07_39": "王今真是護正法者，當來之世，此身當為無量法器。』",
    "T12n0374_003:0384a08_40": "王於是時，得聞法已，心大歡喜，尋即命終，生阿閦佛國，而為彼佛作第一弟子。",
    "T12n0374_003:0384a10_41": "其王將從人民眷屬，有戰鬪者、有隨喜者，一切不退菩提之心，命終悉生阿閦佛國。",
    "T12n0374_003:0384a12_42": "覺德比丘却後壽終，亦得往生阿閦佛國，而為彼佛作聲聞眾中第二弟子。",
    "T12n0374_003:0384a14_43": "若有正法欲滅盡時，應當如是受持擁護。",
    "T12n0374_003:0384a15_0": "迦葉！",
    "T12n0374_003:0384a15_1": "爾時王者，則我身是；說法比丘，迦葉佛是。",
    "T12n0374_003:0384a16_2": "迦葉！",
    "T12n0374_003:0384a16_3": "護正法者，得如是等無量果報。",
    "T12n0374_003:0384a16_4": "以是因緣，我於今日得種種相，以自莊嚴，成就法身、不可壞身。」",
    "T12n0374_003:0384a19_0": "迦葉菩薩復白佛言：「世尊！",
    "T12n0374_003:0384a19_1": "如來常身，猶如畫石。」",
    "T12n0374_003:0384a20_2": "佛告迦葉菩薩：「善男子！",
    "T12n0374_003:0384a20_3": "以是因緣故，比丘、比丘尼、優婆塞、優婆夷，應當勤加護持正法，護法果報廣大無量。",
    "T12n0374_003:0384a22_4": "善男子！",
    "T12n0374_003:0384a22_5": "是故護法優婆塞等，應執刀杖，擁護如是持法比丘。",
    "T12n0374_003:0384a24_0": "若有受持五戒之者，不得名為大乘人也；不受五戒為護正法，乃名大乘。",
    "T12n0374_003:0384a25_1": "護正法者，應當執持刀劍、器仗，侍說法者。」",
    "T12n0374_003:0384a26_2": "迦葉白佛言：「世尊！",
    "T12n0374_003:0384a27_0": "若諸比丘，與如是等諸優婆塞持刀杖者共為伴侶，為有師耶？",
    "T12n0374_003:0384a28_1": "為無師乎？",
    "T12n0374_003:0384a28_2": "為是持戒？",
    "T12n0374_003:0384a28_3": "為是破戒？」",
    "T12n0374_003:0384a29_4": "佛告迦葉：「莫謂是等為破戒人。",
    "T12n0374_003:0384a29_5": "善男子！",
    "T12n0374_003:0384b01_6": "我涅槃後，濁惡之世國土荒亂，互相抄掠，人民飢餓。",
    "T12n0374_003:0384b02_7": "爾時多有為飢餓故發心出家，如是之人名為禿人。",
    "T12n0374_003:0384b03_8": "是禿人輩，見有持戒、威儀具足、清淨比丘護持正法，驅逐令出，若殺若害。」",
    "T12n0374_003:0384b05_9": "迦葉菩薩復白佛言：「世尊！",
    "T12n0374_003:0384b05_10": "是持戒人護正法者，云何當得遊行村落、城邑教化？」",
    "T12n0374_003:0384b06_11": "「善男子！",
    "T12n0374_003:0384b07_12": "是故我今聽持戒人，依諸白衣持刀杖者，以為伴侶。",
    "T12n0374_003:0384b08_13": "若諸國王、大臣長者、優婆塞等，為護法故，雖持刀杖，我說是等名為持戒。",
    "T12n0374_003:0384b10_0": "雖持刀杖，不應斷命。",
    "T12n0374_003:0384b10_1": "若能如是，即得名為第一持戒。",
    "T12n0374_003:0384b12_0": "「迦葉！",
    "T12n0374_003:0384b12_1": "言護法者，謂具正見，能廣宣說大乘經典，終不捉持王者寶蓋、油瓶穀米、種種果蓏，不為利養親近國王、大臣長者，於諸檀越，心無諂曲，具足威儀，摧伏破戒諸惡人等，是名持戒護法之師，能為眾生真善知識，其心弘廣譬如大海。",
    "T12n0374_003:0384b17_2": "迦葉！",
    "T12n0374_003:0384b17_3": "若有比丘，以利養故為他說法，是人所有徒眾眷屬，亦効是師貪求利養，是人如是，便自壞眾。",
    "T12n0374_003:0384b19_4": "迦葉！",
    "T12n0374_003:0384b19_5": "眾有三種：一者犯戒雜僧，二者愚癡僧，三者清淨僧。",
    "T12n0374_003:0384b21_0": "破戒雜僧則易可壞。",
    "T12n0374_003:0384b21_1": "持戒淨僧，利養因緣所不能壞。",
    "T12n0374_003:0384b22_2": "云何破戒雜僧？",
    "T12n0374_003:0384b22_3": "若有比丘，雖持禁戒，為利養故，與破戒者坐起行來，共相親附，同其事業，是名破戒，亦名雜僧。",
    "T12n0374_003:0384b24_4": "云何愚癡僧？",
    "T12n0374_003:0384b25_0": "若有比丘在阿蘭若處，諸根不利，闇鈍[夢-夕+登]瞢，少欲乞食，於說戒日及自恣時，教諸弟子清淨懺悔，見非弟子多犯禁戒，不能教令清淨懺悔，而便與共說戒自恣，是名愚癡僧。",
    "T12n0374_003:0384b28_1": "云何名清淨僧？",
    "T12n0374_003:0384b29_2": "有比丘僧，不為百千億數諸魔之所沮壞，是菩薩眾本性清淨，能調如上二部之眾，悉令安住清淨眾中，是名護法無上大師。",
    "T12n0374_003:0384c03_3": "善持律者，為欲調伏利眾生故，知諸戒相若輕若重，非是律者則不證知，若是律者則便證知。",
    "T12n0374_003:0384c05_4": "云何調伏眾生故？",
    "T12n0374_003:0384c05_5": "若諸菩薩，為化眾生，常入聚落，不擇時節。",
    "T12n0374_003:0384c06_6": "或至寡婦、婬女舍宅，與同住止，經歷多年。",
    "T12n0374_003:0384c07_7": "若是聲聞所不應為，是名調伏利益眾生。",
    "T12n0374_003:0384c08_8": "云何知重？",
    "T12n0374_003:0384c08_9": "若見如來因事制戒，汝從今日慎莫更犯。",
    "T12n0374_003:0384c09_10": "如四重禁，出家之人所不應作，而便故作，非是沙門、非釋種子，是名為重。",
    "T12n0374_003:0384c11_11": "云何為輕？",
    "T12n0374_003:0384c11_12": "若犯輕事，如是三諫若能捨者，是名為輕。",
    "T12n0374_003:0384c12_13": "非律不證者，若有讚說不清淨物應受用者，不共同止。",
    "T12n0374_003:0384c13_14": "是律應證者，善學戒律，不近破戒，見有所行隨順戒律，心生歡喜，如是能知，佛法所作，善能解說，是名律師。",
    "T12n0374_003:0384c16_15": "善解一字，善持契經，亦復如是。",
    "T12n0374_003:0384c17_16": "如是，善男子！",
    "T12n0374_003:0384c17_17": "佛法無量不可思議，如來亦爾不可思議。」",
    "T12n0374_003:0384c18_18": "迦葉菩薩白佛言：「世尊！",
    "T12n0374_003:0384c19_0": "如是，如是，誠如聖教。",
    "T12n0374_003:0384c19_1": "佛法無量不可思議，如來亦爾不可思議，故知如來常住不壞、無有變異。",
    "T12n0374_003:0384c21_2": "我今善學，亦當為人廣宣是義。」",
    "T12n0374_003:0384c21_3": "爾時佛讚迦葉菩薩：「善哉，善哉！",
    "T12n0374_003:0384c22_4": "如來身者，即是金剛、不可壞身，菩薩應當如是善學，正見正知。",
    "T12n0374_003:0384c24_5": "若能如是了了知見，即是見佛金剛之身、不可壞身，如於鏡中見諸色像。」",
    "T12n0374_003:0384c26_0": "◎大般涅槃經名字功德品第三",
    "T12n0374_003:0384c27_0": "爾時如來復告迦葉：「善男子！",
    "T12n0374_003:0384c27_1": "汝今應當善持是經文字、章句、所有功德。",
    "T12n0374_003:0384c28_2": "若有善男子、善女人，聞是經名，生四趣者，無有是處。",
    "T12n0374_003:0384c29_3": "何以故？",
    "T12n0374_003:0385a01_0": "如是經典，乃是無量無邊諸佛之所修習，所得功德我今當說。」",
    "T12n0374_003:0385a02_1": "迦葉菩薩白佛言：「世尊！",
    "T12n0374_003:0385a03_0": "當何名此經？",
    "T12n0374_003:0385a03_1": "菩薩摩訶薩云何奉持？」",
    "T12n0374_003:0385a03_2": "佛告迦葉：「是經名為『大般涅槃』，上語亦善，中語亦善，下語亦善。",
    "T12n0374_003:0385a05_3": "義味深邃，其文亦善，純備具足清淨梵行，金剛寶藏滿足無缺。",
    "T12n0374_003:0385a06_4": "汝今善聽，我今當說。",
    "T12n0374_003:0385a07_5": "善男子，所言大者，名之為常，如八大河悉歸大海。",
    "T12n0374_003:0385a08_6": "此經如是，降伏一切諸結、煩惱及諸魔性，然後要於大般涅槃，放捨身命，是故名曰大般涅槃。",
    "T12n0374_003:0385a10_7": "善男子！",
    "T12n0374_003:0385a10_8": "又如醫師有一祕方，悉攝一切所有醫方。",
    "T12n0374_003:0385a11_9": "善男子！",
    "T12n0374_003:0385a11_10": "如來亦爾，所說種種妙法祕密深奧藏門，悉皆入於大般涅槃，是故名為大般涅槃。",
    "T12n0374_003:0385a13_11": "善男子！",
    "T12n0374_003:0385a14_0": "譬如農夫，春月下種，常有悕望，既收果實，眾望都息。",
    "T12n0374_003:0385a15_1": "善男子！",
    "T12n0374_003:0385a15_2": "一切眾生亦復如是，修學餘經，常悕滋味，若得聞是大般涅槃，悕望諸經所有滋味悉皆永斷。",
    "T12n0374_003:0385a17_3": "是大涅槃，能令眾生度諸有流。",
    "T12n0374_003:0385a18_4": "善男子！",
    "T12n0374_003:0385a18_5": "如諸跡中，象跡為最；此經如是，於諸經三昧最為第一。",
    "T12n0374_003:0385a19_6": "善男子！",
    "T12n0374_003:0385a19_7": "譬如耕田，秋耕為勝；此經如是，諸經中勝。",
    "T12n0374_003:0385a20_8": "善男子！",
    "T12n0374_003:0385a21_9": "如諸藥中，醍醐第一；善治眾生熱惱亂心，是大涅槃為最第一。",
    "T12n0374_003:0385a22_10": "善男子！",
    "T12n0374_003:0385a22_11": "譬如甜酥，八味具足；大般涅槃亦復如是，八味具足。",
    "T12n0374_003:0385a23_12": "云何為八？",
    "T12n0374_003:0385a24_13": "一者常，二者恒，三者安，四者清涼，五者不老，六者不死，七者無垢，八者快樂，是為八味具足。",
    "T12n0374_003:0385a26_14": "具是八味，是故名為大般涅槃。",
    "T12n0374_003:0385a27_15": "若諸菩薩摩訶薩等安住是中，復能處處示現涅槃，是故名為大般涅槃。",
    "T12n0374_003:0385a28_16": "迦葉！",
    "T12n0374_003:0385a28_17": "善男子、善女人，若欲於此大般涅槃而涅槃者，當如是學如來常住，法僧亦然。」",
    "T12n0374_003:0385b01_18": "迦葉菩薩復白佛言：「甚奇，世尊！",
    "T12n0374_003:0385b02_19": "如來功德不可思議，法僧亦爾不可思議，是大涅槃亦不可思議。",
    "T12n0374_003:0385b03_20": "若有修學是經典者，得正法門，能為良醫。",
    "T12n0374_003:0385b04_21": "若未學者，當知是人，盲無慧眼，無明所覆。」",
    "T12n0374_003:0385b05_22": "◎大般涅槃經卷第三"
}