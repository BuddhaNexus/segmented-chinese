{
    "T22n1421_020:0133c23_0": "五分律卷第二十(彌沙塞)",
    "T22n1421_020:0133c25_0": "宋罽賓三藏佛陀什",
    "T22n1421_020:0133c26_0": "共竺道生等譯",
    "T22n1421_020:0133c27_0": "第三分之五衣法上",
    "T22n1421_020:0133c28_0": "佛在王舍城。",
    "T22n1421_020:0133c28_1": "爾時耆域乳母洗浴耆域，諦觀其身而有恨色。",
    "T22n1421_020:0133c29_2": "耆域覺之即問：「何故恨顏視我？」",
    "T22n1421_020:0134a01_3": "乳母言：「恨汝身相殊特，而意未親佛法眾僧！」",
    "T22n1421_020:0134a02_4": "耆域聞已，讚言：「善哉，善哉！",
    "T22n1421_020:0134a02_5": "乃能教我如此之事。」",
    "T22n1421_020:0134a03_6": "便著新衣往至佛所，遙見世尊容儀挺特，有三十二大人之相，圓光一尋，猶若金山，即生信敬，前禮佛足，却坐一面。",
    "T22n1421_020:0134a05_7": "佛為說種種妙法，示教利喜，所謂：施論、戒論、生天之論，在家染累，出家無著。",
    "T22n1421_020:0134a07_8": "示現如是助道之法，次為說諸佛常所說法，苦集滅道。",
    "T22n1421_020:0134a08_9": "即於座上遠塵離垢，得法眼淨。",
    "T22n1421_020:0134a09_10": "見法得果已，歸依佛法僧，次受五戒。",
    "T22n1421_020:0134a10_11": "耆域善別音聲本末之相，佛將至塚間，示五人髑髏。",
    "T22n1421_020:0134a11_12": "耆域遍叩，白佛言：「第一叩者生地獄，第二叩者生畜生，第三叩者生餓鬼，第四叩者生人道，第五叩者生天上。」",
    "T22n1421_020:0134a13_13": "佛言：「善哉！",
    "T22n1421_020:0134a14_14": "皆如汝說。」",
    "T22n1421_020:0134a14_15": "復示一髑髏，耆域三叩不知所之，白佛言：「我不知此人所生之處。」",
    "T22n1421_020:0134a15_16": "佛言：「汝應不知。",
    "T22n1421_020:0134a16_17": "何以故？",
    "T22n1421_020:0134a16_18": "此是羅漢髑髏，無有生處！」",
    "T22n1421_020:0134a17_0": "爾時世尊身小有患，語阿難言：「我病應服吐下藥。」",
    "T22n1421_020:0134a18_1": "阿難白佛：「當語耆域！」",
    "T22n1421_020:0134a18_2": "即往語之。",
    "T22n1421_020:0134a18_3": "耆域言：「我不可以常藥令如來服，當合轉輪聖王所應服者。」",
    "T22n1421_020:0134a20_4": "便以藥薰三優鉢羅華，持至佛所，白佛言：「願嗅此華！",
    "T22n1421_020:0134a21_5": "嗅一華應十行下，三華三十，病乃都差。」",
    "T22n1421_020:0134a22_6": "世尊即嗅二華，得二十行下，餘一華得九行下。",
    "T22n1421_020:0134a23_7": "耆域須臾來至佛所，白言：「藥得下不？",
    "T22n1421_020:0134a24_8": "下為多少？」",
    "T22n1421_020:0134a24_9": "佛言：「藥雖得行下，猶少一。」",
    "T22n1421_020:0134a25_10": "耆域白佛：「應服煖水。」",
    "T22n1421_020:0134a25_11": "即便服之，更得一行，病即除差。",
    "T22n1421_020:0134a26_12": "耆域復白：「應須補養，我當隨時供養所應！」",
    "T22n1421_020:0134a27_13": "佛默然受，耆域便作栴檀糂羹以奉世尊。",
    "T22n1421_020:0134a28_14": "世尊服已，復白佛言：「我為國王、臣民治病，或得百千兩金、七寶無數，或得聚落，或得一邑。",
    "T22n1421_020:0134b01_15": "唯願世尊與我微願！」",
    "T22n1421_020:0134b01_16": "佛言：「諸佛如來已過諸願！」",
    "T22n1421_020:0134b02_17": "復白佛言：「願佛與我可得之願！」",
    "T22n1421_020:0134b03_18": "佛言：「若是可得，不違汝意。」",
    "T22n1421_020:0134b03_19": "於是耆域即以一貴價衣，價直半國，奉上於佛，白佛言：「此衣於諸衣中最為第一，願哀愍受！",
    "T22n1421_020:0134b05_20": "又願聽諸比丘受家衣施！」",
    "T22n1421_020:0134b06_21": "佛即受之，亦聽諸比丘受家衣施。",
    "T22n1421_020:0134b07_22": "為說種種妙法，遣還所住。",
    "T22n1421_020:0134b07_23": "佛以是事集比丘僧，告諸比丘：「耆域治我病差，持一上衣施我，又願聽諸比丘受家衣施。",
    "T22n1421_020:0134b09_24": "我為受之，亦聽諸比丘受家衣施。",
    "T22n1421_020:0134b10_25": "從今諸比丘欲著家衣，聽受；然少欲知足著糞掃衣，我所讚歎。」",
    "T22n1421_020:0134b12_0": "爾時王舍城諸居士，聞佛聽諸比丘受家衣施，共持青、黃、赤、黑純色劫貝三千張，施諸比丘。",
    "T22n1421_020:0134b14_1": "諸比丘以色為疑，以是白佛，佛言：「聽受！",
    "T22n1421_020:0134b14_2": "應浣壞好色，更染而著。」",
    "T22n1421_020:0134b15_3": "有諸比丘往塚間觀死屍，從足至頭作不淨觀。",
    "T22n1421_020:0134b16_4": "起屍鬼入死屍中，張眼吐舌，踏諸比丘。",
    "T22n1421_020:0134b17_5": "諸比丘恐怖，非人得便，奪其精氣，有命過者。",
    "T22n1421_020:0134b18_6": "復有一比丘至塚間，從足至頭觀新死女人，生欲心，便行不淨。",
    "T22n1421_020:0134b19_7": "以是白佛，佛言：「不應先從足觀。」",
    "T22n1421_020:0134b21_0": "復有比丘於傍觀死人，起屍鬼復入屍中，張眼吐舌，以手打之。",
    "T22n1421_020:0134b22_1": "以是白佛，佛言：「莫於傍觀，應在頭前觀。」",
    "T22n1421_020:0134b24_0": "復有諸比丘為衣故，掘出新死人。",
    "T22n1421_020:0134b24_1": "諸居士見，譏訶言：「此釋子沙門臭穢不淨！",
    "T22n1421_020:0134b25_2": "云何以此入我家中？」",
    "T22n1421_020:0134b26_3": "諸長老比丘聞，以是白佛。",
    "T22n1421_020:0134b26_4": "佛言：「不應掘出死人，犯者突吉羅！」",
    "T22n1421_020:0134b28_0": "復有諸比丘持死人骨著僧坊中，有持死人髑髏著經行處，若床下。",
    "T22n1421_020:0134b29_1": "諸居士見，譏訶言：「諸比丘不淨可惡！",
    "T22n1421_020:0134c01_2": "云何持死人骨著僧坊內，猶如塚間；畜死人髑髏，猶如畜鉢？」",
    "T22n1421_020:0134c02_3": "諸比丘以是白佛，佛言：「不應爾！",
    "T22n1421_020:0134c03_4": "亦不應以手捉死人骨，犯者突吉羅。」",
    "T22n1421_020:0134c05_0": "有諸比丘患眼，醫言：「以人額骨磨著眼中。」",
    "T22n1421_020:0134c05_1": "諸比丘言：「佛不聽我等捉死人骨，更說餘方。」",
    "T22n1421_020:0134c06_2": "醫言：「更無餘治。」",
    "T22n1421_020:0134c07_3": "諸比丘作是念：「若世尊聽病時捉死人骨者，病可得差。」",
    "T22n1421_020:0134c08_4": "以是白佛，佛言：「聽屏處取骨，如二指大，磨著眼中。」",
    "T22n1421_020:0134c10_0": "有諸比丘食麻、蜜、魚、肉，往塚間求糞掃衣，鬼神不喜。",
    "T22n1421_020:0134c11_1": "以是白佛，佛言：「不應食此諸物，往至塚間。」",
    "T22n1421_020:0134c13_0": "有諸比丘於佛僧中及白衣家食麻、蜜、魚、肉，行路經由塚間，而輒避去，由此失伴。",
    "T22n1421_020:0134c14_1": "以是白佛，佛言：「若不畏者，聽從邊過。」",
    "T22n1421_020:0134c16_0": "有諸比丘常住塚間，乞得魚肉，食不敢復還。",
    "T22n1421_020:0134c17_0": "以是白佛，佛言：「若不畏者聽還。」",
    "T22n1421_020:0134c17_1": "有諸比丘月八日、十四日、十五日往來塚間求糞掃衣。",
    "T22n1421_020:0134c18_2": "諸鬼神此日亦集，語諸比丘言：「今是我等集日，汝何為來？」",
    "T22n1421_020:0134c20_3": "諸比丘以是白佛，佛言：「不應以此日往塚間。」",
    "T22n1421_020:0134c21_4": "常住塚間及行路比丘，此日皆不敢往。",
    "T22n1421_020:0134c22_5": "以是白佛，佛言：「若不畏者聽。」",
    "T22n1421_020:0134c23_0": "有諸比丘大小便塚間，諸鬼神譏訶言：「云何於我住處大小便？」",
    "T22n1421_020:0134c24_1": "以是白佛，佛言：「不應爾！」",
    "T22n1421_020:0134c24_2": "有塚間曠遠，諸比丘經過不敢起止，由此致病。",
    "T22n1421_020:0134c26_0": "以是白佛，佛言：「應先彈指，然後便利。",
    "T22n1421_020:0134c26_1": "若鬼神欲聞經典、讚唄、說法，應為作之。」",
    "T22n1421_020:0134c27_2": "時迦夷王以欽婆羅寶衣與耆域，耆域即持至僧坊施僧。",
    "T22n1421_020:0134c29_3": "諸比丘不知云何？",
    "T22n1421_020:0134c29_4": "以是白佛，佛言：「應受，用莊嚴塔。」",
    "T22n1421_020:0135a02_0": "有諸比丘得長短毛及無毛雜色氀氀不敢受，以是白佛，佛言：「聽受，雜色者聽浣壞色乃著；若不能令純色壞者，聽在僧坊內著。」",
    "T22n1421_020:0135a05_0": "有諸比丘得已成氈及未成者，不敢受作。",
    "T22n1421_020:0135a05_1": "以是白佛，佛言：「聽受作。」",
    "T22n1421_020:0135a07_0": "有諸比丘欲於街巷中拾糞掃衣，以是白佛，佛言：「聽拾。」",
    "T22n1421_020:0135a08_1": "時有白衣於街巷中脫衣大小便，諸比丘謂是糞掃衣便取。",
    "T22n1421_020:0135a09_2": "彼言：「大德！",
    "T22n1421_020:0135a09_3": "莫取我衣！」",
    "T22n1421_020:0135a10_4": "比丘答言：「我謂是糞掃衣，是以取耳！」",
    "T22n1421_020:0135a10_5": "白衣復言：「汝不顧視，而便取之，是為偷衣！」",
    "T22n1421_020:0135a11_6": "諸比丘以是白佛，佛言：「應諦看之，若塵坌日曝有久，故相顧視、問人，然後取之。」",
    "T22n1421_020:0135a13_7": "諸比丘拾糞掃衣未浣著房中，臭穢不淨。",
    "T22n1421_020:0135a14_8": "以是白佛，佛言：「不應未浣持入房。」",
    "T22n1421_020:0135a15_9": "有諸比丘拾糞掃衣不即浣，生虫。",
    "T22n1421_020:0135a16_10": "以是白佛，佛言：「應即淨浣。」",
    "T22n1421_020:0135a17_0": "有諸比丘於淨池中及上流浣糞掃衣，以是白佛，佛言：「不應爾！」",
    "T22n1421_020:0135a19_0": "有諸比丘以淨器浣糞掃衣，以是白佛，佛言：「不應爾！」",
    "T22n1421_020:0135a21_0": "佛從王舍城，與大比丘僧千二百五十人遊行人間，諸比丘擔糞掃衣。",
    "T22n1421_020:0135a22_1": "佛見已，作是念：「我當為諸比丘作齊限受家衣施。」",
    "T22n1421_020:0135a23_2": "時瓶沙王聞佛與千二百五十人遊行人間，作是念：「我今寧可將四種兵，侍衛世尊遊我境內。」",
    "T22n1421_020:0135a25_3": "念已，勅嚴四種兵侍從佛後。",
    "T22n1421_020:0135a26_4": "佛展轉到恒水欲渡到跋耆國，目連念言：「若用舡渡，恐王久留或有所廢。",
    "T22n1421_020:0135a28_5": "我今當以神力令此水淺。」",
    "T22n1421_020:0135a28_6": "念已，即令水淺，佛與比丘一時涉渡。",
    "T22n1421_020:0135a29_7": "佛度彼岸而說偈言：「精進為舟栰，　　能濟深廣河；　孰有覩若斯，　　不發信敬心。」",
    "T22n1421_020:0135b04_0": "於是瓶沙王作是念：「佛已出我界，便應迴還。」",
    "T22n1421_020:0135b05_0": "即合掌遙禮而歸。",
    "T22n1421_020:0135b05_1": "佛到屈茶聚落，告諸比丘：「有四法，我及汝未得時，於生死中輪轉無際。",
    "T22n1421_020:0135b07_0": "何謂為四？",
    "T22n1421_020:0135b07_1": "所謂聖戒、聖定、聖慧、聖解脫。",
    "T22n1421_020:0135b07_2": "今既得之，生死已盡，梵行已立，所作已辦。」",
    "T22n1421_020:0135b08_3": "即為諸比丘而說偈言：「戒定慧解脫，　　我今如是覺，　已盡諸苦源，　　故為汝等說。」",
    "T22n1421_020:0135b12_0": "時佛將五百比丘遊行跋耆國，欲到毘舍離城。",
    "T22n1421_020:0135b13_1": "彼有婬女名阿范和利，聞佛世尊有大名德號：如來、應供、等正覺。",
    "T22n1421_020:0135b14_2": "所可說法初中後善，具足清白，梵行之相，遊行諸國將到此城。",
    "T22n1421_020:0135b15_3": "歎言：「善哉，我願欲見！」",
    "T22n1421_020:0135b16_4": "即嚴四馬車從五百妓女，出迎世尊。",
    "T22n1421_020:0135b17_5": "佛遙見之，告諸比丘：「汝等各當繫念在前，自防護心，是諸佛教。",
    "T22n1421_020:0135b18_6": "何謂繫念？",
    "T22n1421_020:0135b18_7": "謂行四念處觀、內身循身觀、除無明世間苦觀，外身、內外身及痛心法亦如是。",
    "T22n1421_020:0135b20_8": "何謂在前？",
    "T22n1421_020:0135b20_9": "所謂若行、若立、若坐、若臥、若睡、若覺、若去、若來、若前後視瞻、若屈伸俯仰、若著衣持鉢、若食飲便利、若語、若默，常一其心，此是我教。」",
    "T22n1421_020:0135b23_10": "阿范和利遙見世尊容顏殊特，諸根寂定，有三十二大人相，圓光一尋猶若金山，便生信樂，前至佛所，頭面禮足，却住一面。",
    "T22n1421_020:0135b26_11": "佛為說種種妙法，示教利喜已，白佛言：「世尊！",
    "T22n1421_020:0135b27_12": "願佛及僧於我園宿，受明日請。」",
    "T22n1421_020:0135b28_13": "佛默然受之。",
    "T22n1421_020:0135b28_14": "阿范和利知佛受已，禮遶而退。",
    "T22n1421_020:0135b29_15": "時五百離車聞佛與比丘僧遊行國界，來向此城，共要迎佛，若不出者罰金錢五百。",
    "T22n1421_020:0135c02_16": "要已皆出，或乘青馬、青車，一切眷屬衣服皆青。",
    "T22n1421_020:0135c03_17": "黃、黑、赤、白皆亦如是。",
    "T22n1421_020:0135c03_18": "阿范和利中道相逢，不避其路，諸離車言：「何以不避，使車馬相突。」",
    "T22n1421_020:0135c05_19": "阿范和利言：「我請佛及僧於園宿，明日設食，不暇相避。」",
    "T22n1421_020:0135c06_20": "諸離車言：「我等亦欲請佛，汝聽我先！」",
    "T22n1421_020:0135c07_21": "答言：「已受我請，不得相讓。」",
    "T22n1421_020:0135c07_22": "諸離車言：「與汝五百千兩金，聽我在先！」",
    "T22n1421_020:0135c08_23": "答亦如上。",
    "T22n1421_020:0135c08_24": "諸離車復言：「與汝半國財物，可乎？」",
    "T22n1421_020:0135c09_25": "答言：「正使舉國，亦不可得。",
    "T22n1421_020:0135c10_26": "若能保我三事無失，爾乃相許！」",
    "T22n1421_020:0135c10_27": "諸離車言：「何謂三事？」",
    "T22n1421_020:0135c11_28": "答言：「一者、保我身命，必無夭奪；二者、保我財物，必無損失。",
    "T22n1421_020:0135c12_29": "三者、保佛常住，必無餘行。」",
    "T22n1421_020:0135c13_30": "諸離車言：「若財物損失，我能相與。",
    "T22n1421_020:0135c14_31": "若佛餘行，我能請留。",
    "T22n1421_020:0135c14_32": "汝命危脆，誰能保者？」",
    "T22n1421_020:0135c15_0": "便瞋恚而去。",
    "T22n1421_020:0135c15_1": "佛遙見諸離車來，告諸比丘：「欲知忉利諸天出入，與此無異。」",
    "T22n1421_020:0135c16_2": "諸離車見佛容顏殊特，乃至猶若金山，下車步進，前至佛所，頭面禮足，却坐一面。",
    "T22n1421_020:0135c18_3": "時彼眾中有一摩納，名賓祇耶，從坐起，偏袒右肩，胡跪合掌，白佛言：「我欲以偈，讚歎世尊。」",
    "T22n1421_020:0135c20_4": "佛言：「隨意。」",
    "T22n1421_020:0135c20_5": "即便說之：「瓶沙得善利，　　鴦伽持珠鎧，　佛昔出其國，　　聲若雷霆震，　亦如花新開，　　其香甚芬馥。",
    "T22n1421_020:0135c24_0": "　觀佛身光耀，　　如日麗於天，　又如月盛滿，　　昇空無雲翳；　世尊光明身，　　灼灼復踰此。",
    "T22n1421_020:0135c27_0": "　佛慧無不鑒，　　消滅陰謀情，　能施世間眼，　　決斷諸疑惑。」",
    "T22n1421_020:0135c29_0": "諸離車聞偈歡喜，即與五百領衣。",
    "T22n1421_020:0135c29_1": "摩納言：「我不須衣，願先請佛！」",
    "T22n1421_020:0136a01_2": "佛語離車：「可聽先請！」",
    "T22n1421_020:0136a01_3": "即便聽之，與衣如故。",
    "T22n1421_020:0136a02_4": "摩納得衣，即以上佛，佛為受之，告諸離車：「世有五寶甚為難遇：一者、諸佛世尊；二者、善說佛所說法；三者、聞法善解；四者、如聞能行；五者、不忘小恩。」",
    "T22n1421_020:0136a05_5": "諸離車聞法歡喜，共作是議：「佛不久住，人人別供，不得周遍。",
    "T22n1421_020:0136a06_6": "今當歛物，隨日供設；非我種族，不聽豫之！」",
    "T22n1421_020:0136a07_7": "阿范和利竟夜作種種美食，旦持至園，敷坐具畢，白時已到。",
    "T22n1421_020:0136a09_8": "佛告諸比丘：「汝等繫念，共受彼食。」",
    "T22n1421_020:0136a10_0": "即皆就坐，[木*奈]女手自斟酌，歡喜無亂。",
    "T22n1421_020:0136a10_1": "食畢行水，却住一面，白佛言：「毘舍離諸園觀中，此園第一。",
    "T22n1421_020:0136a12_2": "我修此園本欲為福，今奉世尊，願垂納受！」",
    "T22n1421_020:0136a13_3": "佛言：「可以施僧，得大果報。」",
    "T22n1421_020:0136a13_4": "[木*奈]女重以上佛，佛言：「但以施僧，我在僧數。」",
    "T22n1421_020:0136a14_5": "[木*奈]女受教即以施僧，便取小床於佛前坐。",
    "T22n1421_020:0136a15_6": "佛為說隨喜偈，如為毘蘭若所說；復更為說種種妙法，示教利喜，即於坐上得法眼淨。",
    "T22n1421_020:0136a17_7": "次受三歸五戒，從坐起，禮佛而去。",
    "T22n1421_020:0136a18_8": "諸離車於後，如議供養。",
    "T22n1421_020:0136a18_9": "佛從毘舍離，漸漸遊行到鉢遮羅塔。",
    "T22n1421_020:0136a19_10": "時冬大寒，著一衣露地而宿，初夜過已覺寒；復著一衣，中夜過已覺寒；復著一衣，不復苦寒，作是念：「未來諸比丘若不耐寒，著此三衣足以御之，我今寧可為諸比丘制畜三衣。」",
    "T22n1421_020:0136a23_11": "明旦以是集比丘僧，告諸比丘：「我先於王舍城遊行，見諸比丘擔重擔衣，爾時欲為制家施衣齊限。",
    "T22n1421_020:0136a26_0": "昨夜極寒，吾先著一衣，中夜初覺寒，復著一衣，後夜初覺寒，復著一衣，便不復苦寒，即作是念：『未來諸比丘有不耐寒者，著此三衣足以御之，我今寧可為諸比丘制畜三衣。』",
    "T22n1421_020:0136a29_1": "今以十利故，為諸比丘制畜三衣，不聽有長。",
    "T22n1421_020:0136b01_2": "若衣弊壞，聽補治，以復綖却刺，亦聽直縫。」",
    "T22n1421_020:0136b02_3": "時諸比丘畜拘修羅衣，諸居士見，譏訶言：「比丘著拘修羅，何異我等著貫頭衣？」",
    "T22n1421_020:0136b04_4": "以是白佛，佛言：「不聽著拘修羅衣，犯者突吉羅！」",
    "T22n1421_020:0136b05_5": "有一比丘安陀會壞，權縫合作拘修羅著之，後生疑悔。",
    "T22n1421_020:0136b07_6": "以是白佛，佛言：「聽暫作著。」",
    "T22n1421_020:0136b07_7": "有諸比丘畜貫頭及有袖衣，拘攝披上。",
    "T22n1421_020:0136b08_8": "以是白佛，佛言：「不聽畜貫頭及有袖衣，犯者突吉羅！",
    "T22n1421_020:0136b09_9": "若得，聽受，壞作餘衣。」",
    "T22n1421_020:0136b10_10": "有一外道以雜色綖縫著衣上，作條幅處；後於佛法中出家，猶著此衣，諸居士見，譏訶言：「沙門釋子著外道衣，不可分別！」",
    "T22n1421_020:0136b13_0": "諸比丘以是白佛，佛言：「不聽著外道衣，犯者偷羅遮。",
    "T22n1421_020:0136b14_1": "若不知是外道衣，而非佛所聽，皆應壞之；若知是外道衣，應擿綖布地，令人蹈上，速使壞盡。」",
    "T22n1421_020:0136b17_0": "有諸比丘在樹下坐禪，眾鳥作聲，亂其禪思，屎污身體。",
    "T22n1421_020:0136b18_1": "以是白佛，佛言：「聽驅鳥，若作禪屋。」",
    "T22n1421_020:0136b20_0": "有諸比丘欲往塚間取死人衣，以是白佛，佛言：「聽取。」",
    "T22n1421_020:0136b21_1": "即便取之。",
    "T22n1421_020:0136b21_2": "後有比丘亦往取衣，見前比丘，語言：「與我共分。」",
    "T22n1421_020:0136b22_3": "比丘不與，以是白佛，佛言：「應共分。」",
    "T22n1421_020:0136b23_4": "有諸比丘先在塚間得衣，與後來比丘共分。",
    "T22n1421_020:0136b24_5": "分時，復有比丘來索分，諸比丘不與。",
    "T22n1421_020:0136b25_6": "以是白佛，佛言：「亦應共分。」",
    "T22n1421_020:0136b25_7": "分衣已各欲還，復有比丘來索分，諸比丘不與。",
    "T22n1421_020:0136b26_8": "以是白佛，佛言：「亦應共分。」",
    "T22n1421_020:0136b27_9": "分已各還，垂出塚界，復有比丘來索分，諸比丘不與。",
    "T22n1421_020:0136b28_10": "以是白佛，佛言：「亦應共分。」",
    "T22n1421_020:0136b29_11": "分已各還，已出塚界，復有比丘來索分，諸比丘不與。",
    "T22n1421_020:0136c01_12": "以是白佛，佛言：「不應共分。」",
    "T22n1421_020:0136c03_0": "有一比丘著衣持鉢入村乞食，作是念：「我今乞食猶早。」",
    "T22n1421_020:0136c04_1": "便往塚間，多得諸衣。",
    "T22n1421_020:0136c04_2": "得已，復作是念：「若持入村，擔重可恥。",
    "T22n1421_020:0136c05_3": "若先持歸，時或復過。」",
    "T22n1421_020:0136c06_0": "便束藏之，然後乞食。",
    "T22n1421_020:0136c06_1": "復有一比丘食後，前至塚間求衣，見前比丘所得衣，便持歸。",
    "T22n1421_020:0136c07_2": "前比丘後往取衣，不知所在，還到僧坊見一比丘浣之，語言：「莫浣我衣！」",
    "T22n1421_020:0136c09_3": "彼比丘言：「非是汝物！」",
    "T22n1421_020:0136c09_4": "前比丘具以事語，彼比丘言：「塚間無主物，如何占護？」",
    "T22n1421_020:0136c11_5": "以是白佛，佛言：「應屬前比丘。",
    "T22n1421_020:0136c11_6": "從今若先得衣，置塚間者，應作幟。」",
    "T22n1421_020:0136c12_7": "有比丘以死人骨作幟，後諸比丘謂是鳥銜著上，即便取之。",
    "T22n1421_020:0136c13_8": "以是白佛，佛言：「不應以死人骨為幟。」",
    "T22n1421_020:0136c14_9": "又有比丘以絳汁作幟，諸比丘謂是血污，即便取之。",
    "T22n1421_020:0136c16_0": "以是白佛，佛言：「不應以絳汁作幟，應用青、黑、木蘭，若以袈裟衣片帖上。」",
    "T22n1421_020:0136c18_0": "有諸比丘共要半入村乞食，半塚間求衣，還共分之。",
    "T22n1421_020:0136c19_1": "要已而去，往塚間者大得諸衣，悔言：「我得衣屬我，彼得食屬彼，不能復共！」",
    "T22n1421_020:0136c20_2": "乞食比丘還，以食與之，得衣比丘不受，如上語之。",
    "T22n1421_020:0136c22_0": "乞食比丘言：「先共明要，如何中悔？」",
    "T22n1421_020:0136c22_1": "以是白佛，佛言：「應共分。」",
    "T22n1421_020:0136c23_2": "取衣比丘得衣時共要：「若能擔此衣還所住者，當與二分。」",
    "T22n1421_020:0136c24_3": "既擔還，復悔不與。",
    "T22n1421_020:0136c25_0": "以是白佛，佛言：「應與。」",
    "T22n1421_020:0136c25_1": "浣亦如是。",
    "T22n1421_020:0136c26_0": "有一比丘往塚間見一新死人，欲取其衣。",
    "T22n1421_020:0136c26_1": "起屍鬼入身中起，語言：「大德！",
    "T22n1421_020:0136c27_2": "莫取我衣。」",
    "T22n1421_020:0136c27_3": "答言：「汝已死，非是汝衣！」",
    "T22n1421_020:0136c28_4": "便強奪取。",
    "T22n1421_020:0136c28_5": "死人大喚，逐到僧坊，諸善鬼神不聽入，便住門外，見出入比丘，語言：「有一比丘奪我衣來，可令見還。」",
    "T22n1421_020:0137a01_6": "諸比丘入問：「外有一人云：有比丘奪其衣來。",
    "T22n1421_020:0137a02_7": "誰持來者？」",
    "T22n1421_020:0137a03_8": "得衣比丘言：「此是死屍，非生人也！」",
    "T22n1421_020:0137a03_9": "諸比丘以是白佛，佛言：「若新死，身未有壞處，起屍鬼猶著，不應取其衣，可以還之。",
    "T22n1421_020:0137a05_10": "若取未傷壞死人衣，突吉羅。」",
    "T22n1421_020:0137a06_11": "彼比丘即以衣還之，死屍得衣便倒地。",
    "T22n1421_020:0137a07_12": "彼比丘以是白佛，佛言：「可持著塚間。」",
    "T22n1421_020:0137a08_13": "比丘即持衣行，死屍彼起逐後，既到塚間以衣著地，屍復還倒。",
    "T22n1421_020:0137a09_14": "有一比丘往塚間，見一人著新欽婆羅，臥塚蔭中，謂是死人，作是念：「佛不聽我取未傷壞死人衣。」",
    "T22n1421_020:0137a11_15": "便打其頭破，彼即驚起言：「大德！",
    "T22n1421_020:0137a12_16": "有何相犯，打我頭破？」",
    "T22n1421_020:0137a12_17": "答言：「謂汝是死人。」",
    "T22n1421_020:0137a13_18": "彼言：「汝豈不知有喘息耶？",
    "T22n1421_020:0137a13_19": "如何為衣欲斷我命？」",
    "T22n1421_020:0137a14_20": "諸比丘以是白佛，佛言：「不應自打、若使人打死屍令傷壞，犯者突吉羅！」",
    "T22n1421_020:0137a17_0": "時諸比丘得劫貝衣，不截頭鬚而著，諸居士見，譏訶言：「沙門釋子亦著此衣，與我何異？」",
    "T22n1421_020:0137a19_0": "諸比丘以是白佛，佛言：「不應著，犯者突吉羅！」",
    "T22n1421_020:0137a21_0": "爾時世尊與大比丘僧千二百五十人俱，遊行南方人間，從山上下見有水田，善作畦畔，作是念：「我諸比丘應作如此衣！」",
    "T22n1421_020:0137a23_1": "即問阿難：「汝見此田不？」",
    "T22n1421_020:0137a24_2": "答言：「已見！」",
    "T22n1421_020:0137a24_3": "又告阿難：「諸比丘宜著如此衣，汝能作不？」",
    "T22n1421_020:0137a25_4": "答言：「能！」",
    "T22n1421_020:0137a25_5": "即受教自作，亦教諸比丘作：或一長、一短，或兩長、一短，或三長、一短；左條葉左靡，右條葉右靡，中條葉兩向靡。",
    "T22n1421_020:0137a28_6": "作竟著之，極是所宜，佛見已告諸比丘：「阿難有大智慧！",
    "T22n1421_020:0137a29_7": "聞我略說，作便如法。",
    "T22n1421_020:0137a29_8": "此名為割截不共之衣，與外道別異，怨家盜賊所不復取。",
    "T22n1421_020:0137b02_9": "從今聽諸比丘割截作三衣，若破應補！」",
    "T22n1421_020:0137b03_0": "佛在毘舍離城。",
    "T22n1421_020:0137b03_1": "有一住處，地極卑濕，多諸蚊虻，諸比丘不得住，皆往舍衛城、瞻婆城、迦維羅衛城、王舍城安居。",
    "T22n1421_020:0137b05_2": "所住處空，諸居士言：「大德！",
    "T22n1421_020:0137b06_3": "可住此安居，我等當供給飲食。」",
    "T22n1421_020:0137b06_4": "諸比丘言：「此間多有蚊虻，不能得住！」",
    "T22n1421_020:0137b07_5": "諸居士復言：「大德但住，當送蚊幮。」",
    "T22n1421_020:0137b08_6": "諸比丘不知得受不？",
    "T22n1421_020:0137b08_7": "以是白佛，佛言：「聽受。」",
    "T22n1421_020:0137b09_8": "諸比丘不知大小作，以是白佛，佛言：「應隨床大小作。」",
    "T22n1421_020:0137b11_0": "諸比丘常著一衣入聚落及還僧坊，初不易脫，垢穢不淨。",
    "T22n1421_020:0137b12_1": "諸居士見，譏訶言：「沙門釋子不淨可惡，常著一衣出入聚落！」",
    "T22n1421_020:0137b13_2": "諸比丘以是白佛，佛言：「於僧坊內應著襯身衣，不應著入聚落衣。」",
    "T22n1421_020:0137b15_3": "諸比丘無房舍住，欲作新房。",
    "T22n1421_020:0137b15_4": "以是白佛，佛言：「聽於僧坊內為僧作。」",
    "T22n1421_020:0137b16_5": "餘比丘不助，以是白佛，佛言：「應助。」",
    "T22n1421_020:0137b17_6": "諸比丘便長助，妨坐禪行道。",
    "T22n1421_020:0137b18_7": "以是白佛，佛言：「不應長助！",
    "T22n1421_020:0137b18_8": "若力少不足，然後助之。」",
    "T22n1421_020:0137b19_9": "諸比丘作時，壞污其衣，數數補浣，妨坐禪行道。",
    "T22n1421_020:0137b20_10": "以是白佛，佛言：「僧應作作時衣，作時令著。」",
    "T22n1421_020:0137b21_11": "諸比丘慚愧，不敢襯身著。",
    "T22n1421_020:0137b22_0": "以是白佛，佛言：「為僧作時，聽自恣著。」",
    "T22n1421_020:0137b22_1": "諸比丘著僧衣，小污便浣，由是速壞。",
    "T22n1421_020:0137b23_2": "以是白佛，佛言：「不應數數浣。",
    "T22n1421_020:0137b24_3": "作都竟，然後浣舉。」",
    "T22n1421_020:0137b25_0": "諸比丘欲作新經行處，以是白佛，佛言：「聽作。」",
    "T22n1421_020:0137b26_0": "諸比丘便曲作，以是白佛，佛言：「應直作。」",
    "T22n1421_020:0137b26_1": "諸比丘欲高作經行道，以是白佛，佛言：「聽高作。」",
    "T22n1421_020:0137b28_0": "兩兩經行，道數數壞，以是白佛，佛言：「聽白墡渥，亦聽用衣及婆婆草布上。」",
    "T22n1421_020:0137c01_0": "大會時人多房少，諸比丘無住處。",
    "T22n1421_020:0137c01_1": "以是白佛，佛言：「房內有容膝處，聽衣布地坐，留中央。」",
    "T22n1421_020:0137c02_2": "諸比丘既同房住，便相鬧亂。",
    "T22n1421_020:0137c03_3": "以是白佛，佛言：「應以衣隔之，亦聽作窟。」",
    "T22n1421_020:0137c04_4": "諸比丘倚壁坐，諸居士見，譏訶言：「此沙門釋子為是老出家？",
    "T22n1421_020:0137c05_5": "為是無威儀？",
    "T22n1421_020:0137c06_6": "云何倚壁而坐？」",
    "T22n1421_020:0137c06_7": "以是白佛，佛言：「不應倚壁坐！」",
    "T22n1421_020:0137c07_8": "有諸老病比丘，不能自持取草束倚坐，污穢房中。",
    "T22n1421_020:0137c08_9": "以是白佛，佛言：「不應倚草束，聽作隱机禪帶。」",
    "T22n1421_020:0137c09_10": "諸比丘廣作禪帶，以是白佛，佛言：「不應過人八指。」",
    "T22n1421_020:0137c10_11": "諸比丘復狹作禪帶，以是白佛，佛言：「不應減五指。」",
    "T22n1421_020:0137c11_12": "諸比丘復作雜色禪帶，以是白佛，佛言：「應一種色作。",
    "T22n1421_020:0137c13_13": "若雜種色，應浣壞色，然後聽畜。」",
    "T22n1421_020:0137c13_14": "時長老柯休得一衣，欲作安陀會太長，欲作僧伽梨、優多羅僧皆少，數數牽挽。",
    "T22n1421_020:0137c15_15": "佛行房見之，問言：「汝作何等？」",
    "T22n1421_020:0137c16_16": "具以事答，佛言：「若不足應三長一短，若復不足聽兩長一短，若復不足聽一長一短，若復不足聽帖作葉。」",
    "T22n1421_020:0137c18_17": "長老柯休復得一衣，少不足作割截三衣。",
    "T22n1421_020:0137c19_18": "以是白佛，佛言：「聽作割截僧伽梨、優多羅僧，漫安陀會。」",
    "T22n1421_020:0137c20_19": "有大眾會時，諸白衣以衣布施。",
    "T22n1421_020:0137c21_20": "以是白佛，佛言：「聽受。」",
    "T22n1421_020:0137c22_0": "諸白衣欲得呪願，以是白佛，佛言：「應為呪願！」",
    "T22n1421_020:0137c23_0": "諸比丘不知呪願，以是白佛，佛言：「應使維那呪願！」",
    "T22n1421_020:0137c24_1": "不知持著何處？",
    "T22n1421_020:0137c24_2": "以是白佛，佛言：「應如前白二羯磨，當中央房著中。」",
    "T22n1421_020:0137c25_3": "不知誰應守護？",
    "T22n1421_020:0137c25_4": "以是白佛，佛言：「應如前白二羯磨一比丘，令守護。」",
    "T22n1421_020:0137c27_5": "諸比丘便羯磨無知比丘，不別衣好惡。",
    "T22n1421_020:0137c27_6": "以是白佛，佛言：「成就五法不應差守衣：隨愛、恚、癡、畏，不知衣好惡。」",
    "T22n1421_020:0137c29_7": "諸比丘於鬧處分，失衣，守衣比丘得惡名聲。",
    "T22n1421_020:0138a01_8": "以是白佛，佛言：「應靜處分。」",
    "T22n1421_020:0138a02_0": "分衣時有客比丘來，舊比丘問：「汝某日在何處？」",
    "T22n1421_020:0138a03_1": "答：「在某處。」",
    "T22n1421_020:0138a03_2": "諸比丘言：「我等得衣日，此比丘在我界內，今不成分衣。」",
    "T22n1421_020:0138a04_3": "以是白佛，佛言：「得衣日有比丘，有比丘想，不成分衣，得突吉羅罪；有比丘疑亦如是。",
    "T22n1421_020:0138a06_4": "無比丘，有比丘想成分衣，得突吉羅罪；無比丘疑亦如是。",
    "T22n1421_020:0138a07_5": "無比丘，無比丘想，成分衣，無犯。」",
    "T22n1421_020:0138a09_0": "時諸比丘不襯體，臥僧臥具，垢污不淨。",
    "T22n1421_020:0138a09_1": "復有一比丘不襯體臥僧臥具，申脚蹋破。",
    "T22n1421_020:0138a10_2": "以是白佛，佛言：「為護身、護衣、護僧臥具，聽畜單敷，敷僧臥具上。」",
    "T22n1421_020:0138a12_3": "時六群比丘以佛不聽襯身臥僧臥具，便以廣數寸物敷僧臥具上。",
    "T22n1421_020:0138a13_4": "以是白佛，佛言：「廣長應如臥具。」",
    "T22n1421_020:0138a14_5": "諸比丘不繫念眠，失不淨，污於單敷。",
    "T22n1421_020:0138a15_6": "以是白佛，佛言：「應以坐具敷單敷上。」",
    "T22n1421_020:0138a16_7": "有諸比丘為壁虱所惱，以是白佛，佛言：「聽別作廣長單敷敷著，敷下垂床四邊各一尺。」",
    "T22n1421_020:0138a18_8": "時優波離問佛：「世尊！",
    "T22n1421_020:0138a18_9": "幾種衣應受持？」",
    "T22n1421_020:0138a19_0": "佛言：「三衣應受持；襯身衣、被衣、雨浴衣、覆瘡衣、蚊幮、敷經行處衣、障壁虱衣、單敷衣、坐具、護髀衣、護[跳-兆+專]衣、護頭衣、拭體巾、拭手、面巾、針綖囊、鉢囊、革屣囊、漉水囊，如此諸衣、若似衣皆應受持。」",
    "T22n1421_020:0138a23_1": "有一比丘白佛言：「世尊！",
    "T22n1421_020:0138a23_2": "常為我等讚歎少欲知足，我甚樂之。",
    "T22n1421_020:0138a24_3": "願聽我等裸形！」",
    "T22n1421_020:0138a25_0": "佛言：「愚癡人！",
    "T22n1421_020:0138a25_1": "欲作外道儀法，犯者偷羅遮！」",
    "T22n1421_020:0138a26_0": "有諸比丘白佛，或欲作人髮衣、鹿皮衣、羊皮衣、鳥毛衣、馬鬣衣、犛牛尾衣、草樹皮葉衣。",
    "T22n1421_020:0138a27_1": "佛言：「愚癡人！",
    "T22n1421_020:0138a28_2": "欲作外道儀法，一切外道儀法皆不得作，作者偷羅遮。」",
    "T22n1421_020:0138b01_0": "有一比丘白佛：「願聽我等內著貫頭衣，跋那衣披上！」",
    "T22n1421_020:0138b02_1": "佛言：「愚癡人！",
    "T22n1421_020:0138b02_2": "欲作白衣儀法，犯者突吉羅！」",
    "T22n1421_020:0138b04_0": "有諸比丘欲內著貫頭衣，外披劫貝衣；或欲作蘇摩衣、斑劫貝衣；或欲著指鐶、畫眉眼、著雜色革屣。",
    "T22n1421_020:0138b06_1": "以是白佛，佛言：「愚癡人！",
    "T22n1421_020:0138b06_2": "此是白衣儀法，一切白衣儀法皆不得作，犯者突吉羅！」",
    "T22n1421_020:0138b09_0": "有一比丘白佛：「願聽我等著純青、黃、赤、白、黑色衣！」",
    "T22n1421_020:0138b10_1": "佛言：「純黑色衣產母所著，犯者波逸提；餘四色，突吉羅。」",
    "T22n1421_020:0138b11_2": "時諸比丘患頭冷病，以是白佛，佛言：「聽以衣覆，亦聽作帽，煖則止。」",
    "T22n1421_020:0138b12_3": "有諸比丘不著僧祇支入聚落，露現胸臆，諸女人見，笑弄。",
    "T22n1421_020:0138b14_4": "諸比丘以是白佛，佛言：「不應爾！",
    "T22n1421_020:0138b14_5": "入聚落應著僧祇支，犯者突吉羅！」",
    "T22n1421_020:0138b16_0": "有諸比丘著僧祇支風吹落地，以是白佛，佛言：「應著帶。」",
    "T22n1421_020:0138b18_0": "有諸比丘在高上作，諸女人在下，見其形體，笑弄。",
    "T22n1421_020:0138b19_1": "諸比丘羞恥，以是白佛，佛言：「聽作時，取衣後從岐間過，攝著前。」",
    "T22n1421_020:0138b20_2": "時跋難陀知未分安居施物處，輒往語言：「何不速分？",
    "T22n1421_020:0138b21_3": "若不分，或有虫嚙、水火等難；若分可得自用，若與弟子及作福事。」",
    "T22n1421_020:0138b23_4": "諸比丘即便分之，跋難陀言：「汝等不別貴賤。」",
    "T22n1421_020:0138b24_5": "諸比丘言：「汝若善別，為我等分，亦自取分。」",
    "T22n1421_020:0138b25_6": "即為分之。",
    "T22n1421_020:0138b25_7": "得分持去，復往餘處，如是非一。",
    "T22n1421_020:0138b26_8": "得重擔衣，還歸所住，諸比丘見，讚言：「汝大福德！",
    "T22n1421_020:0138b27_9": "得如此衣。」",
    "T22n1421_020:0138b27_10": "答言：「非福所致，諸安居處巧說得耳！」",
    "T22n1421_020:0138b28_11": "諸比丘種種訶責：「云何一處安居，諸處受施分？」",
    "T22n1421_020:0138b29_12": "以是白佛。",
    "T22n1421_020:0138b29_13": "佛以是事集比丘僧，問跋難陀：「汝實爾不？」",
    "T22n1421_020:0138c01_14": "答言：「實爾。",
    "T22n1421_020:0138c01_15": "世尊！」",
    "T22n1421_020:0138c01_16": "佛種種訶責言：「我常說少欲知足，汝今云何多受無厭？」",
    "T22n1421_020:0138c03_17": "訶已，告諸比丘：「不應一處安居，諸處受安居施分，犯者突吉羅！」",
    "T22n1421_020:0138c05_0": "時諸比丘但著上下衣入聚落，以是白佛，佛言：「不應爾，犯者突吉羅！」",
    "T22n1421_020:0138c07_0": "有比丘反著衣入聚落，諸比丘見，語言：「反著衣與著不割截衣有何異？」",
    "T22n1421_020:0138c08_1": "以是白佛，佛言：「不應爾，犯者突吉羅！」",
    "T22n1421_020:0138c10_0": "有諸比丘未入村及出村，草木鉤衣破裂，塵土入葉中，欲反著不敢。",
    "T22n1421_020:0138c11_1": "以是白佛，佛言：「為護衣故，未入村及出村，聽反著。」",
    "T22n1421_020:0138c13_0": "有諸比丘染漫衣作條，又有縫葉著衣，或攝作衣葉，或半上向、半下向作葉。",
    "T22n1421_020:0138c14_1": "以是白佛，佛言：「不應爾，犯者皆突吉羅！」",
    "T22n1421_020:0138c16_0": "有諸比丘著雜色衣，以是白佛，佛言：「不應爾，犯者突吉羅！」",
    "T22n1421_020:0138c18_0": "有諸比丘雨時倒著衣，水入葉中爛壞。",
    "T22n1421_020:0138c18_1": "以是白佛，佛言：「雨時不應倒著，若不雨隨意。」",
    "T22n1421_020:0138c20_0": "爾時諸比丘有衣鉢餘物，欲以施僧，白佛，佛言：「九種得施，皆聽施僧：一者、界得施；二者、要得施；三者、限得施；四者、僧得施；五者、現前僧得施；六者、安居僧得施；七者、二部僧得施；八者、教得施；九者、人得施。",
    "T22n1421_020:0138c24_1": "界得施者：施主言：『施此界內僧。』",
    "T22n1421_020:0138c25_2": "是名界得施。",
    "T22n1421_020:0138c25_3": "要得施者：安居時，異界住僧共要，若一處得施盡共分，是名要得施。",
    "T22n1421_020:0138c27_4": "限得施者：施主言：『施如是如是人。』",
    "T22n1421_020:0138c27_5": "是名限得施。",
    "T22n1421_020:0138c28_6": "僧得施者：施主施僧，僧應知所施物，隨宣處分，是名僧得施。",
    "T22n1421_020:0138c29_7": "現前僧得施者：施主對面施僧，是名現前僧得施。",
    "T22n1421_020:0139a01_8": "安居僧得施者：施主言：『施此安居僧。』",
    "T22n1421_020:0139a02_9": "是名安居僧得施。",
    "T22n1421_020:0139a02_10": "二部僧得施者：施主施二部僧，若比丘多、比丘尼少，若比丘尼多、比丘少，皆應中分；若有比丘、無比丘尼，比丘應盡分；若有比丘尼、無比丘，比丘尼應盡分；是名二部僧得施。",
    "T22n1421_020:0139a06_11": "教得施者：施主教僧作如是如是用，若共分，是名教得施。",
    "T22n1421_020:0139a08_12": "人得施者：施主言：『我施某甲。』",
    "T22n1421_020:0139a08_13": "是名人得施。",
    "T22n1421_020:0139a09_14": "「復有五種得施：施佛及僧、施佛及比丘尼僧、施佛及二部僧、為人施、僧長請施。」",
    "T22n1421_020:0139a11_0": "有一沙彌命過，諸比丘不知云何處分其物？",
    "T22n1421_020:0139a12_0": "以是白佛，佛言：「若生時已與人，應與之；若生時不已與人，現前僧應分。」",
    "T22n1421_020:0139a13_1": "有一少知識比丘命過，有上下衣及非衣。",
    "T22n1421_020:0139a14_2": "諸比丘不知云何？",
    "T22n1421_020:0139a14_3": "以是白佛，佛言：「若生時不已與人，現前僧應分；若生時已與人，而未持去者，僧應白二羯磨與之。」",
    "T22n1421_020:0139a17_4": "一比丘唱言：「大德僧聽！",
    "T22n1421_020:0139a17_5": "某甲比丘於此命過，生存時所有，若衣、若非衣，現在僧應分，今與某甲。",
    "T22n1421_020:0139a19_6": "若僧時到僧忍聽。",
    "T22n1421_020:0139a19_7": "白如是。」",
    "T22n1421_020:0139a20_0": "「大德僧聽！",
    "T22n1421_020:0139a20_1": "某甲比丘於此命過，生存時所有，若衣、若非衣，現在僧應分，今與某甲。",
    "T22n1421_020:0139a21_2": "誰諸長老忍，默然；若不忍者，說。",
    "T22n1421_020:0139a22_3": "僧已與某甲衣竟。",
    "T22n1421_020:0139a22_4": "僧忍，默然故。",
    "T22n1421_020:0139a23_5": "是事如是持。」",
    "T22n1421_020:0139a23_6": "有一多知識比丘，為國王、大臣、眾人所供養，命過其物甚多。",
    "T22n1421_020:0139a24_7": "諸比丘不知云何？",
    "T22n1421_020:0139a25_8": "以是白佛，佛言：「若生時先已與人，應白二羯磨與。",
    "T22n1421_020:0139a26_9": "若生時不已與人，有可分、不可分者，若婆那衣、蘇摩衣、劫貝衣、拘攝毛長五指、若僧伽梨、優多羅僧、安陀會、若下衣、若舍勒、若單敷、若襯身衣、若被、若坐具，若針綖囊、漉水囊、鉢囊、革屣囊、若大小鉢、戶鉤，如是等物是可分者，現在僧盡應分。",
    "T22n1421_020:0139b02_10": "若錦、若綺、若毛[旁*毛]、若氈、若拘攝毛過五指、若雨浴衣、若覆瘡衣、若蚊幮、若經行敷、若遮壁虱單敷、若坐臥床及踞床；除大小瓦鉢、瓦澡灌，餘一切瓦器；除大小鐵鉢、戶鉤、截甲刀、針，餘一切鐵器；除銅揵鎡、銅多羅盛眼藥物，餘一切銅器；若傘蓋、錫杖，如是等物是不可分者，應屬僧用。」",
    "T22n1421_020:0139b10_0": "有諸比丘得安居施未分，或有命過者、反俗者、作外道者、遠行者、作沙彌者、更受大戒者、變成二根者、根滅者。",
    "T22n1421_020:0139b12_1": "諸比丘不知云何？",
    "T22n1421_020:0139b12_2": "以是白佛，佛言：「安居得施未分，若命過者，生時已與人，應白二羯磨與之；若生時不已與人，現前僧應分。",
    "T22n1421_020:0139b15_3": "反俗、作外道、遠行、變成二根、根滅亦如是。",
    "T22n1421_020:0139b16_4": "作沙彌者，應與沙彌分。",
    "T22n1421_020:0139b16_5": "更受大戒者，應與大比丘分。」",
    "T22n1421_020:0139b17_6": "有諸比丘於安居中未得安居施，或命過乃至根變，後得施亦如是。",
    "T22n1421_020:0139b18_7": "比丘尼亦如是。",
    "T22n1421_020:0139b19_8": "時調達得安居施未分，破僧。",
    "T22n1421_020:0139b19_9": "諸比丘不知云何？",
    "T22n1421_020:0139b20_10": "以是白佛，佛言：「若僧未破得物，應等分。",
    "T22n1421_020:0139b21_11": "若破後得物，應隨所施分。」",
    "T22n1421_020:0139b22_0": "有諸比丘同界僧破，後欲作諸羯磨，與人受具足戒。",
    "T22n1421_020:0139b23_1": "不知云何？",
    "T22n1421_020:0139b23_2": "以是白佛，佛言：「若僧已破，雖同界聽作羯磨行僧事，不犯別眾。」",
    "T22n1421_020:0139b25_0": "有一住處，一比丘住，非安居時得施僧衣，作是念：「佛說四人已上名僧，我今一人，不知云何？」",
    "T22n1421_020:0139b27_1": "以是白佛，佛言：「應受持、若淨施、若施人。",
    "T22n1421_020:0139b27_2": "若不爾，餘比丘來應共分。」",
    "T22n1421_020:0139b29_0": "若有比丘住處，非安居時得施僧物，若無比丘，比丘尼應分。",
    "T22n1421_020:0139c02_0": "若有比丘尼住處，非安居時得施比丘尼僧衣，若無比丘尼，比丘應分。",
    "T22n1421_020:0139c04_0": "若有比丘住處，非安居時比丘命過，無比丘，比丘尼應分。",
    "T22n1421_020:0139c05_1": "若有比丘尼住處，非安居時比丘尼命過，無比丘尼，比丘應分。",
    "T22n1421_020:0139c06_2": "安居時得施皆亦如是。",
    "T22n1421_020:0139c08_0": "有一外道弟子於佛法律中出家，其諸親族咸作是言：「云何捨我阿羅漢道，於沙門釋子中出家？",
    "T22n1421_020:0139c10_1": "當還取之！」",
    "T22n1421_020:0139c10_2": "復作是言：「彼若聞者，或能逃避。",
    "T22n1421_020:0139c11_3": "沙門釋子不破安居，爾時往取必得無疑。」",
    "T22n1421_020:0139c12_4": "彼比丘聞，不知云何？",
    "T22n1421_020:0139c12_5": "以是白佛，佛言：「聽破安居去。」",
    "T22n1421_020:0139c13_6": "彼比丘便從一住處至一住處，不知應於何處受安居施分？",
    "T22n1421_020:0139c14_7": "以是白佛，佛言：「若住日多處，應於彼受分。」",
    "T22n1421_020:0139c15_8": "有二比丘共在道行，一比丘病，一比丘看之，彼遂命過。",
    "T22n1421_020:0139c16_9": "看病比丘持其衣鉢來至佛所，以是白佛。",
    "T22n1421_020:0139c17_10": "佛以是事集比丘僧，告諸比丘：「看病甚難，今聽以三衣鉢白二羯磨與之。」",
    "T22n1421_020:0139c19_11": "一比丘唱言：「大德僧聽！",
    "T22n1421_020:0139c19_12": "某甲比丘命過，三衣鉢現在僧應分，今以與看病人。",
    "T22n1421_020:0139c21_13": "若僧時到僧忍聽。",
    "T22n1421_020:0139c21_14": "白如是。」",
    "T22n1421_020:0139c21_15": "「大德僧聽！",
    "T22n1421_020:0139c21_16": "某甲比丘命過，三衣鉢現在僧應分，今以與看病人。",
    "T22n1421_020:0139c23_17": "誰諸長老忍，默然；若不忍者，說。",
    "T22n1421_020:0139c23_18": "僧已與某甲比丘衣鉢竟；僧忍，默然故。",
    "T22n1421_020:0139c24_19": "是事如是持。」",
    "T22n1421_020:0139c26_0": "有一比丘嬾惰，初不佐助眾事，亦不給侍和尚、阿闍梨，得病無人看視，屎尿污身，不淨臭穢。",
    "T22n1421_020:0139c28_1": "佛按行房見，自為洗浴，浣濯其衣，除去不淨，扶臥床上，在邊安慰：「汝莫恐怖！",
    "T22n1421_020:0139c29_2": "汝今終不以此命過。」",
    "T22n1421_020:0140a01_3": "彼比丘聞已歡喜，佛復為說種種妙法，遠塵離垢，於諸法中得法眼淨。",
    "T22n1421_020:0140a02_4": "佛以是事集比丘僧，問阿難：「某房比丘，何以無人看？」",
    "T22n1421_020:0140a04_0": "阿難具以事答，佛語阿難：「汝等所作非法！",
    "T22n1421_020:0140a04_1": "比丘無有父母，自不相看，誰看汝等？",
    "T22n1421_020:0140a05_2": "今聽諸比丘看病人。」",
    "T22n1421_020:0140a06_3": "諸比丘不知誰應看病，以是白佛，佛言：「弟子應看和尚，和尚應看弟子。",
    "T22n1421_020:0140a07_4": "阿闍梨，同和尚、阿闍梨亦如是。」",
    "T22n1421_020:0140a08_5": "有客來比丘病，無和尚、阿闍梨，亦無同師，無有看者。",
    "T22n1421_020:0140a09_6": "諸比丘不知云何？",
    "T22n1421_020:0140a10_7": "以是白佛，佛言：「應先勸一人看之，若無此人，應日日次第差一人，若不肯，如法治。」",
    "T22n1421_020:0140a12_0": "時諸比丘競往看視，惱亂病者。",
    "T22n1421_020:0140a12_1": "以是白佛，佛言：「不應爾！",
    "T22n1421_020:0140a13_2": "應兩三人往，為料理病所宜事。」",
    "T22n1421_020:0140a13_3": "時看病人求藥艱難，而病人不肯服，妨廢行道。",
    "T22n1421_020:0140a15_0": "以是白佛，佛言：「病人有五事難看：不能節量食，不肯服病所宜藥，不肯向看病人說病狀貌，不從看病人教，不能恒觀無常。",
    "T22n1421_020:0140a17_1": "有五事不能看病：不知病所宜藥；不能得隨病食；不能為病人說法，示教利喜；惡厭病人屎尿涕唾；為利故看，不以慈心。」",
    "T22n1421_020:0140a20_2": "有諸看病人，或為病人、或為私，行去後病人命過，餘人得其衣鉢。",
    "T22n1421_020:0140a22_0": "以是白佛，佛言：「不應趣與人，應與究竟看病者。」",
    "T22n1421_020:0140a23_1": "有一比丘病，看病人多，諸比丘不知幾人應得衣？",
    "T22n1421_020:0140a24_2": "以是白佛，佛言：「若比丘命過，應與二人衣：比丘、沙彌。",
    "T22n1421_020:0140a25_3": "雖父母、兄弟，亦不應與。",
    "T22n1421_020:0140a25_4": "若比丘尼命過，應與三人衣：比丘尼、式叉摩那、沙彌尼。」",
    "T22n1421_020:0140a27_5": "有諸比丘分看病沙彌物，與沙彌三分之一。",
    "T22n1421_020:0140a28_6": "以是白佛，佛言：「應等分與。」",
    "T22n1421_020:0140a28_7": "有命過比丘，先以衣淨施諸比丘，諸比丘不肯還。",
    "T22n1421_020:0140a29_8": "以是白佛，佛言：「若彼本非親里，善意施，皆應還。」",
    "T22n1421_020:0140b03_0": "時舍利弗、目連自恣竟，於左右遊行，同安居及近住處諸比丘多有隨從。",
    "T22n1421_020:0140b04_1": "諸白衣見，人人各念：「當為舍利弗、目連施僧安居衣。」",
    "T22n1421_020:0140b05_2": "即便施之，大有所得。",
    "T22n1421_020:0140b06_3": "彼得施處諸比丘，語舍利弗、目連言：「共分此衣。」",
    "T22n1421_020:0140b07_4": "答言：「我等不同安居，正可得食，無此衣分。」",
    "T22n1421_020:0140b08_5": "以是白佛，佛言：「應盡共分。」",
    "T22n1421_020:0140b09_0": "時乙師達多、跋陀羅自恣竟，亦與眾多比丘於左右遊行。",
    "T22n1421_020:0140b10_1": "諸白衣見，作是言：「若比丘於我住處安居者，我施此衣。」",
    "T22n1421_020:0140b11_2": "所得亦多，彼諸客比丘索共分之，答言：「施我界內安居比丘，不得與汝。」",
    "T22n1421_020:0140b13_3": "以是白佛，佛言：「不應共分。」",
    "T22n1421_020:0140b14_0": "時有估客齎欽婆羅，從波利國來到拘舍羅，聞佛出世有大威神，諸弟子亦復如是，便大持欽婆羅衣施僧。",
    "T22n1421_020:0140b16_1": "諸比丘言：「佛未聽我等受欽婆羅衣。」",
    "T22n1421_020:0140b17_2": "以是白佛，佛言：「聽受。」",
    "T22n1421_020:0140b17_3": "復別與上座，亦不敢受，言：「佛未聽我等別受欽婆羅衣。」",
    "T22n1421_020:0140b19_0": "以是白佛，佛言：「亦聽別受。」",
    "T22n1421_020:0140b20_0": "時毘舍佉母作是言：「若住我所作房者，應著用我三衣、襯身衣、被衣、雨浴衣、覆瘡衣、單敷衣、遮壁虱衣、蚊幮，不得著用餘人衣。」",
    "T22n1421_020:0140b22_1": "諸比丘謂此屬四方僧，不敢襯身著之。",
    "T22n1421_020:0140b23_2": "以是白佛，佛言：「若施主現在，聽襯身著。」",
    "T22n1421_020:0140b25_0": "有諸比丘尼以衣鉢餘物施諸比丘，諸比丘不敢受。",
    "T22n1421_020:0140b26_1": "諸比丘尼言：「我當於何處更求福田？」",
    "T22n1421_020:0140b27_0": "以是白佛，佛言：「聽隨意受。」",
    "T22n1421_020:0140b27_1": "時諸比丘得劫貝經、欽婆羅緯衣，不敢受。",
    "T22n1421_020:0140b28_2": "以是白佛，佛言：「聽受。」",
    "T22n1421_020:0140b29_0": "時舍衛城治欽婆羅人，見諸比丘著欽婆羅衣，語言：「大德所著，若浣、若蹋，使毛出者，極好鮮文。」",
    "T22n1421_020:0140c02_1": "諸比丘不敢，以是白佛，佛言：「聽浣蹋，若不知，聽雇人。」",
    "T22n1421_020:0140c03_2": "有諸比丘於露地浣蹋欽婆羅，諸白衣見，譏訶：「此比丘正似蹋欽婆羅師！」",
    "T22n1421_020:0140c05_0": "以是白佛，佛言：「應在屏處蹋。」",
    "T22n1421_020:0140c05_1": "欲截欽婆羅頭，不知以何截？",
    "T22n1421_020:0140c06_2": "以是白佛，佛言：「應作剪刀。」",
    "T22n1421_020:0140c07_0": "諸比丘著斑色綖織衣，諸白衣見，譏訶言：「沙門釋子與世人何異？」",
    "T22n1421_020:0140c08_1": "諸比丘以是白佛，佛言：「不應著斑色綖織衣，犯者突吉羅！」",
    "T22n1421_020:0140c10_0": "有一女人生兒輒死，後生一男將至諸比丘所，索袈裟衣與著。",
    "T22n1421_020:0140c11_1": "諸比丘不敢與，以是白佛，佛言：「聽與。」",
    "T22n1421_020:0140c12_2": "有一少知識比丘無衣，諸女人乞，不得與。",
    "T22n1421_020:0140c13_3": "彼言：「我自出物，與我染之。」",
    "T22n1421_020:0140c13_4": "諸比丘不敢為染，以是白佛，佛言：「聽為染。」",
    "T22n1421_020:0140c14_5": "時畢陵伽婆蹉父母貧窮，欲以衣供養而不敢。",
    "T22n1421_020:0140c15_6": "以是白佛。",
    "T22n1421_020:0140c16_7": "佛以是事集比丘僧，告諸比丘：「若人百年之中，右肩擔父，左肩擔母，於上大小便利，極世珍奇衣食供養，猶不能報須臾之恩。",
    "T22n1421_020:0140c19_0": "從今聽諸比丘盡心、盡壽供養父母。",
    "T22n1421_020:0140c19_1": "若不供養得重罪！」",
    "T22n1421_020:0140c21_0": "五分律卷第二十"
}