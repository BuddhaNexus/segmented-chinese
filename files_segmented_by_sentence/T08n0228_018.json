{
    "T08n0228_018:0647b19_0": "佛說佛母出生三法藏般若",
    "T08n0228_018:0647b20_0": "波羅蜜多經卷第十八",
    "T08n0228_018:0647b22_0": "西天譯經三藏朝奉大夫試光祿卿",
    "T08n0228_018:0647b23_0": "傳法大師賜紫臣施護奉　詔譯",
    "T08n0228_018:0647b24_0": "甚深義品第十九之二",
    "T08n0228_018:0647b25_0": "爾時，尊者舍利子作是念：「慈氏菩薩摩訶薩已得甚深智慧，於長夜中勤行般若波羅蜜多。」",
    "T08n0228_018:0647b27_1": "爾時，世尊知舍利子心所念已，即告舍利子言：「汝今何故起如是念？",
    "T08n0228_018:0647b28_2": "汝於自法中有法可見，而取證阿羅漢果耶？」",
    "T08n0228_018:0647c01_3": "舍利子言：「無法可見亦無所證。」",
    "T08n0228_018:0647c02_4": "佛言：「舍利子！",
    "T08n0228_018:0647c02_5": "菩薩摩訶薩亦復如是，雖行般若波羅蜜多，而無法可得授記，亦無法得阿耨多羅三藐三菩提，是故不應有法取甚深相。",
    "T08n0228_018:0647c05_6": "菩薩摩訶薩如是行般若波羅蜜多時，不驚不怖諸力具足，應作是念：『我於法無所得、無所證，是中如理修習相應。』",
    "T08n0228_018:0647c07_7": "若有如是行者，是行般若波羅蜜多。",
    "T08n0228_018:0647c09_0": "「復次，舍利子！",
    "T08n0228_018:0647c09_1": "菩薩摩訶薩若在惡獸難中不生驚怖。",
    "T08n0228_018:0647c10_2": "何以故？",
    "T08n0228_018:0647c10_3": "菩薩一切皆悉能捨，普為眾生作大利益。",
    "T08n0228_018:0647c11_4": "是菩薩當於爾時作如是念：『若諸惡獸欲食噉我，我當施與，願我當得圓滿布施波羅蜜多，得近阿耨多羅三藐三菩提。』",
    "T08n0228_018:0647c14_0": "如是勤行精進，當得阿耨多羅三藐三菩提時，佛剎清淨，國土無有諸惡蟲獸牛畜等類，一切眾生不相食噉。",
    "T08n0228_018:0647c17_0": "「復次，舍利子！",
    "T08n0228_018:0647c17_1": "菩薩摩訶薩若在怨賊難中不生驚怖。",
    "T08n0228_018:0647c18_2": "何以故？",
    "T08n0228_018:0647c18_3": "菩薩一切所有乃至己身，皆悉能捨無所悋惜。",
    "T08n0228_018:0647c19_4": "是菩薩當於爾時作如是念：『若諸怨賊來相劫取，一切所有隨彼所欲我悉施與，乃至於我奪命，我亦不生瞋恨怨惡，爾時不起身業、不發語業、不動意業，於是三業離諸過失，願我當得圓滿持戒波羅蜜多、忍辱波羅蜜多，得近阿耨多羅三藐三菩提。』",
    "T08n0228_018:0647c25_5": "如是勤行精進，當得阿耨多羅三藐三菩提時，佛剎清淨，國土無有一切怨賊及餘諸惡，而彼眾生不相劫奪。",
    "T08n0228_018:0647c28_0": "「復次，舍利子！",
    "T08n0228_018:0647c28_1": "菩薩摩訶薩若在無水難中不生驚怖。",
    "T08n0228_018:0647c29_2": "何以故？",
    "T08n0228_018:0647c29_3": "菩薩善為眾生說法除渴，是菩薩當於爾時作如是念：『我應為眾生宣說法要，令諸眾生斷除渴愛心得清淨。",
    "T08n0228_018:0648a02_4": "設我此身為渴所逼趣命終者，我轉生於他世界中，亦復於彼一切眾生起大悲心作如是念：「此諸眾生薄福德故，還復生此無水難中。」",
    "T08n0228_018:0648a05_5": "我時為諸眾生說法除渴。",
    "T08n0228_018:0648a06_6": "如是堅固勤行精進，願我當得圓滿精進波羅蜜多，得近阿耨多羅三藐三菩提。』",
    "T08n0228_018:0648a08_7": "如是勤行精進，得阿耨多羅三藐三菩提時，佛剎清淨，國土眾生無所渴乏，彼諸眾生福德具足，自然而有八功德水適悅充足。",
    "T08n0228_018:0648a12_0": "「復次，舍利子！",
    "T08n0228_018:0648a12_1": "菩薩摩訶薩若在飢饉難中不生驚怖。",
    "T08n0228_018:0648a13_2": "何以故？",
    "T08n0228_018:0648a13_3": "菩薩被精進鎧身心清淨，是菩薩當於爾時作如是念：『今此眾生受飢饉苦，深所悲愍。",
    "T08n0228_018:0648a15_4": "願我當得圓滿禪定波羅蜜多，得近阿耨多羅三藐三菩提。』",
    "T08n0228_018:0648a16_5": "如是勤行精進，得阿耨多羅三藐三菩提時，佛剎清淨，國土眾生無飢饉苦，隨意所欲一切皆得適悅快樂，譬如三十三天自在快樂，一切所欲隨心即現。",
    "T08n0228_018:0648a20_6": "『願我當來彼土眾生，亦得成就如是樂事，於一切時身心清淨，正命堅固不邪命活，心住寂靜離諸散亂。』",
    "T08n0228_018:0648a23_0": "「復次，舍利子！",
    "T08n0228_018:0648a23_1": "菩薩摩訶薩若在疾疫難中不生驚怖。",
    "T08n0228_018:0648a24_2": "何以故？",
    "T08n0228_018:0648a24_3": "菩薩已能思惟觀察，是中無法可病。",
    "T08n0228_018:0648a25_4": "是菩薩當於爾時作如是念：『今此眾生受諸病苦深所悲愍，願我當得圓滿智慧波羅蜜多，得近阿耨多羅三藐三菩提。』",
    "T08n0228_018:0648a27_5": "如是勤行精進，得阿耨多羅三藐三菩提時，佛剎清淨，國土眾生離諸病苦。",
    "T08n0228_018:0648a29_6": "舍利子！",
    "T08n0228_018:0648a29_7": "菩薩摩訶薩若能如是勤修眾行，即得阿耨多羅三藐三菩提。",
    "T08n0228_018:0648b03_0": "「復次，舍利子！",
    "T08n0228_018:0648b03_1": "菩薩摩訶薩不應於阿耨多羅三藐三菩提生如是心：『久遠修習乃得成就。』",
    "T08n0228_018:0648b05_0": "又復於中不應驚怖。",
    "T08n0228_018:0648b05_1": "何以故？",
    "T08n0228_018:0648b05_2": "世界前際即是久遠前際，菩薩若心剎那相應，雖為久遠而非久遠。",
    "T08n0228_018:0648b07_3": "是故菩薩摩訶薩不應生難行想，不應起久遠念，又復於中不應退沒。",
    "T08n0228_018:0648b08_4": "又，舍利子！",
    "T08n0228_018:0648b09_0": "菩薩摩訶薩於如是法及餘諸法，若見若聞不應驚怖。",
    "T08n0228_018:0648b10_1": "是諸菩薩摩訶薩，應當堅固發精進行，如所說學如所說行，即得般若波羅蜜多相應圓滿。」",
    "T08n0228_018:0648b13_0": "爾時，會中有一女人名昂誐襧嚩，從座而起，前詣佛所，偏袒右肩右膝著地，合掌恭敬頂禮佛足而白佛言：「世尊！",
    "T08n0228_018:0648b15_1": "如所聞法，我於是中不生驚怖，於未來世我亦當為一切眾生說如是法。」",
    "T08n0228_018:0648b17_2": "作是語已，即持金華散於佛上。",
    "T08n0228_018:0648b17_3": "佛神力故，其華自然住虛空中。",
    "T08n0228_018:0648b19_0": "爾時，世尊即放金色淨妙光明，普徧無量無邊一切剎土，乃至梵界廣大照耀，其光旋復繞佛三匝，還從世尊頂門而入。",
    "T08n0228_018:0648b22_0": "爾時，尊者阿難從座而起，偏袒右肩右膝著地，合掌恭敬而白佛言：「世尊！",
    "T08n0228_018:0648b23_1": "何因何緣放是光明？",
    "T08n0228_018:0648b24_2": "諸佛如來、應供、正等正覺，若無因緣不放光明。」",
    "T08n0228_018:0648b26_0": "佛言：「阿難！",
    "T08n0228_018:0648b26_1": "今此昂誐襧嚩女人終此身已，轉生當得男子之身，生於妙樂世界阿閦佛剎中，於彼如來、應供、正等正覺所，恭敬供養修持梵行，於彼沒已復生他方諸佛剎中。",
    "T08n0228_018:0648b29_2": "如是從一佛剎至一佛剎，世世所生不離諸佛，常得瞻禮親近供養。",
    "T08n0228_018:0648c02_3": "譬如轉輪聖王尊貴自在，從一宮殿至一宮殿，自生至終足不履地。",
    "T08n0228_018:0648c03_4": "今此女人亦復如是，從一佛剎至一佛剎不離諸佛，乃至於未來世星宿劫中當得成佛，號金華如來、應供、正等正覺、明行足、善逝、世間解、無上士、調御丈夫、天人師、佛、世尊，出現世間。」",
    "T08n0228_018:0648c08_0": "爾時，尊者阿難作如是念：「今此女人當成佛時，於彼剎中所有眾會諸菩薩等，如諸佛會等無異不？」",
    "T08n0228_018:0648c11_0": "爾時，世尊知彼阿難心所念已，告阿難言：「汝今當知，此昂誐襧嚩女人得成佛已，彼佛剎中所有菩薩、聲聞眾會其數甚多，無量無邊不可稱計，如諸佛會等無有異。",
    "T08n0228_018:0648c14_1": "又復，阿難！",
    "T08n0228_018:0648c14_2": "彼佛剎中，所有眾生安隱快樂，無諸惡獸盜賊飢饉諸惡病惱枯涸等難，於一切時離諸怖畏。",
    "T08n0228_018:0648c17_3": "阿難！",
    "T08n0228_018:0648c17_4": "是金華如來、應供、正等正覺得阿耨多羅三藐三菩提時，而能成就如是功德。」",
    "T08n0228_018:0648c19_0": "爾時，尊者阿難白佛言：「世尊！",
    "T08n0228_018:0648c19_1": "此昂誐襧嚩女人最初於何佛世尊所，發菩提心種諸善根？」",
    "T08n0228_018:0648c21_0": "佛言：「阿難！",
    "T08n0228_018:0648c21_1": "此昂誐襧嚩女人最初於彼燃燈如來、應供、正等正覺所，發阿耨多羅三藐三菩提心。",
    "T08n0228_018:0648c23_2": "爾時，我於燃燈如來、應供、正等正覺所，持以五莖優鉢羅華而為供養。",
    "T08n0228_018:0648c24_3": "我時證得無生法忍，彼燃燈如來知我善根成熟，即為授阿耨多羅三藐三菩提記，作是言：『善男子！",
    "T08n0228_018:0648c27_0": "汝於未來世當得作佛，號釋迦牟尼如來、應供、正等正覺、明行足、善逝、世間解、無上士、調御丈夫、天人師、佛、世尊。』",
    "T08n0228_018:0648c29_1": "阿難！",
    "T08n0228_018:0648c29_2": "爾時此女在彼佛會，聞佛授我阿耨多羅三藐三菩提記，時彼女人即持金華亦供養佛。",
    "T08n0228_018:0649a02_3": "華供養已，即作是念：『快哉！",
    "T08n0228_018:0649a03_4": "此善男子今得授記。",
    "T08n0228_018:0649a03_5": "願我當來得授記時，亦如此人今日無異。』",
    "T08n0228_018:0649a04_6": "阿難！",
    "T08n0228_018:0649a04_7": "是故當知，此昂誐襧嚩女人發菩提心而甚久遠。」",
    "T08n0228_018:0649a05_8": "阿難白佛言：「世尊！",
    "T08n0228_018:0649a06_9": "善哉，善哉！",
    "T08n0228_018:0649a06_10": "今此女人久已修習阿耨多羅三藐三菩提行。」",
    "T08n0228_018:0649a07_11": "佛言：「阿難！",
    "T08n0228_018:0649a07_12": "如是，如是！",
    "T08n0228_018:0649a08_13": "今此女人久已修習阿耨多羅三藐三菩提行，是故我今為授阿耨多羅三藐三菩提記。」",
    "T08n0228_018:0649a11_0": "善巧方便品第二十之一",
    "T08n0228_018:0649a12_0": "爾時，尊者須菩提白佛言：「世尊！",
    "T08n0228_018:0649a12_1": "若菩薩摩訶薩欲行般若波羅蜜多，應云何學空？",
    "T08n0228_018:0649a13_2": "云何入空三摩地？」",
    "T08n0228_018:0649a14_3": "佛言：「須菩提！",
    "T08n0228_018:0649a14_4": "若菩薩摩訶薩欲行般若波羅蜜多，應觀色空，觀受、想、行、識空，應以不散亂心諦觀諸法空無所有，若一切法、若一切法性，悉不可見。",
    "T08n0228_018:0649a17_5": "雖復如是觀法性空，不應於中證空實際。」",
    "T08n0228_018:0649a18_6": "須菩提白佛言：「世尊！",
    "T08n0228_018:0649a18_7": "如佛所說，菩薩摩訶薩不應證空者。",
    "T08n0228_018:0649a19_8": "世尊！",
    "T08n0228_018:0649a19_9": "菩薩住空三摩地，而復云何不證空耶？」",
    "T08n0228_018:0649a20_10": "佛言：「須菩提！",
    "T08n0228_018:0649a21_11": "菩薩摩訶薩雖於一切相具足觀空，但修學空而不於中取空為證。",
    "T08n0228_018:0649a22_12": "彼菩薩如是觀時，應作是念：『我今但是學時，非是證時，是故不住三摩呬多，不深攝心繫於緣中。』",
    "T08n0228_018:0649a24_13": "彼菩薩摩訶薩以般若波羅蜜多力所護故，雖不證空，亦不退失菩提分法，亦不盡漏住寂滅心，是故菩薩摩訶薩雖行空三摩地解脫門而不證空，雖入無相三摩地解脫門亦不證無相、不住有相。",
    "T08n0228_018:0649a29_14": "何以故？",
    "T08n0228_018:0649a29_15": "是菩薩摩訶薩智慧甚深善根具足能作是念：『今是學時，非是證時。』",
    "T08n0228_018:0649b01_16": "是故雖復觀空而無所礙，雖住空三摩地亦不於中證空實際，以得般若波羅蜜多力所護故。",
    "T08n0228_018:0649b04_0": "「須菩提！",
    "T08n0228_018:0649b04_1": "譬如有人色相端正最上勇猛，精進堅固富樂自在，自他語言有所義利，辯才無礙智慧明了，知時知方知處所向所行，通達善惡明解算數，一切伎術善能成就，勇健多力能敵他軍，乃至世間一切種事而悉曉了，人所愛樂瞻視親近尊重恭敬。",
    "T08n0228_018:0649b09_2": "此人以是緣故，一切所向皆得大利，心意調柔適悅快樂。",
    "T08n0228_018:0649b11_3": "是人一時有小因緣，與其父母妻子眷屬經過曠野極大怖畏險惡道中，彼有盜賊、非人等類。",
    "T08n0228_018:0649b13_4": "時諸眷屬皆悉驚怖毛竪戰掉，是人即時謂其父母諸眷屬言：『汝諸眷屬勿生驚怖，我有方便能令安樂過諸險難。』",
    "T08n0228_018:0649b15_5": "即化多人，執持種種鋒利器仗，衛護眷屬過是險難。",
    "T08n0228_018:0649b16_6": "彼諸盜賊、非人等類，皆悉退散無所侵惱。",
    "T08n0228_018:0649b17_7": "彼諸眷屬過是難已，安樂吉祥到彼所向州城聚落。",
    "T08n0228_018:0649b19_8": "何以故？",
    "T08n0228_018:0649b19_9": "是人有智有慧最勝勇猛，大力成就堅固不退，彼盜賊等不能敵故。",
    "T08n0228_018:0649b20_10": "菩薩摩訶薩亦復如是，悲愍利樂一切眾生，常行慈悲喜捨四無量行，得般若波羅蜜多力所護故，具善巧方便，以諸善根迴向一切智，雖修空、無相、無作三摩地解脫門而不證實際。",
    "T08n0228_018:0649b24_11": "菩薩摩訶薩過諸煩惱及煩惱分，過諸惡魔及助魔者，過聲聞地及緣覺地，住三摩地亦不盡漏。",
    "T08n0228_018:0649b27_12": "何以故？",
    "T08n0228_018:0649b27_13": "菩薩摩訶薩諸力具足精進堅固，得般若波羅蜜多力所護故。",
    "T08n0228_018:0649b28_14": "菩薩不捨一切眾生，普令成就阿耨多羅三藐三菩提。",
    "T08n0228_018:0649b29_15": "又，菩薩摩訶薩緣一切眾生入慈心三昧，復入最上無緣慈三昧，修習最上波羅蜜多。",
    "T08n0228_018:0649c02_16": "「又，須菩提！",
    "T08n0228_018:0649c03_17": "菩薩摩訶薩雖行空三摩地解脫門，而於是中不證無相、不墮有相。",
    "T08n0228_018:0649c04_18": "須菩提！",
    "T08n0228_018:0649c04_19": "譬如飛鳥行於虛空而不墮地，雖行於空而不依空亦不住空。",
    "T08n0228_018:0649c06_20": "菩薩摩訶薩亦復如是，雖行空學空、行無相學無相、行無作學無作，未具足佛法，終不墮空、無相、無作。",
    "T08n0228_018:0649c08_21": "須菩提！",
    "T08n0228_018:0649c08_22": "又如有人於射師所學彼射法，學已精熟而復巧妙，即時仰射虛空，初箭發已後箭即發，箭箭相注隨意久近是箭不墮。",
    "T08n0228_018:0649c11_23": "菩薩摩訶薩亦復如是，為欲成就阿耨多羅三藐三菩提善根，得般若波羅蜜多力所護故，若未成就阿耨多羅三藐三菩提善根終不取證實際，乃至善根成已得圓滿阿耨多羅三藐三菩提，菩薩爾時乃證實際。",
    "T08n0228_018:0649c16_24": "是故，須菩提！",
    "T08n0228_018:0649c16_25": "菩薩摩訶薩行般若波羅蜜多時，修般若波羅蜜多時，應如是諦觀諸法甚深實相，雖復觀已而不取證。」",
    "T08n0228_018:0649c19_0": "爾時，尊者須菩提白佛言：「世尊！",
    "T08n0228_018:0649c19_1": "菩薩摩訶薩所為甚難最上甚難，雖行空學空入空三摩地，而不於中證空實際。",
    "T08n0228_018:0649c21_2": "世尊！",
    "T08n0228_018:0649c21_3": "甚為希有，甚為希有！」",
    "T08n0228_018:0649c23_0": "佛告尊者須菩提言：「如是，如是！",
    "T08n0228_018:0649c23_1": "菩薩摩訶薩雖行空學空入空三摩地，而不於中證空實際，斯為甚難最上甚難，斯為希有最上希有。",
    "T08n0228_018:0649c26_0": "何以故？",
    "T08n0228_018:0649c26_1": "須菩提！",
    "T08n0228_018:0649c26_2": "彼菩薩發如是最勝大願：『我應度一切眾生，不捨一切眾生。』",
    "T08n0228_018:0649c27_3": "菩薩發是願已，即入空三摩地解脫門、無相三摩地解脫門、無作三摩地解脫門。",
    "T08n0228_018:0649c29_4": "菩薩雖入是諸解脫門，而不於中取證實際。",
    "T08n0228_018:0650a01_5": "何以故？",
    "T08n0228_018:0650a01_6": "是菩薩已得善巧方便力所護故，能作是念：『我不捨一切眾生。』",
    "T08n0228_018:0650a03_7": "未具足佛法，終不於中證空實際。",
    "T08n0228_018:0650a04_0": "「復次，須菩提！",
    "T08n0228_018:0650a04_1": "菩薩摩訶薩若欲入甚深空性者，所謂應入空三摩地解脫門、無相三摩地解脫門、無作三摩地解脫門。",
    "T08n0228_018:0650a06_2": "菩薩若欲入是諸三摩地解脫門者，應生如是心：『一切眾生於長夜中，著眾生相起有所得見。",
    "T08n0228_018:0650a08_3": "我得阿耨多羅三藐三菩提已，當為眾生宣說法要斷除是相。』",
    "T08n0228_018:0650a10_4": "即入空三摩地解脫門、無相三摩地解脫門、無作三摩地解脫門。",
    "T08n0228_018:0650a11_5": "菩薩以如是心及先方便力故，不於諸三摩地中取證實際，亦不減失慈悲喜捨諸三昧法。",
    "T08n0228_018:0650a13_6": "何以故？",
    "T08n0228_018:0650a13_7": "是菩薩已得善巧方便力所護故，轉復增益所有善法，諸根通利，諸力覺道亦悉增益。",
    "T08n0228_018:0650a16_0": "「復次，須菩提！",
    "T08n0228_018:0650a16_1": "又菩薩摩訶薩若欲入空三摩地解脫門者，應生如是心：『一切眾生於長夜中，而生我相著有所得，我得阿耨多羅三藐三菩提已，當為眾生宣說法要斷除我相。』",
    "T08n0228_018:0650a19_2": "即入空三摩地解脫門。",
    "T08n0228_018:0650a20_3": "菩薩以如是心及先方便力故，不證實際，亦不減失慈悲喜捨諸三昧法。",
    "T08n0228_018:0650a22_4": "何以故？",
    "T08n0228_018:0650a22_5": "是菩薩已得善巧方便力所護故，轉復增益所有善法，諸根通利，諸力覺道亦悉增益。",
    "T08n0228_018:0650a25_0": "「復次，須菩提！",
    "T08n0228_018:0650a25_1": "又菩薩摩訶薩若欲入無相三摩地解脫門者，應生如是心：『一切眾生於長夜中，著諸有相生取相想，我得阿耨多羅三藐三菩提已，當為眾生宣說法要斷除有相。』",
    "T08n0228_018:0650a29_0": "即入無相三摩地解脫門。",
    "T08n0228_018:0650a29_1": "菩薩以如是心及先方便力故，不證實際，亦不減失慈悲喜捨諸三昧法。",
    "T08n0228_018:0650b02_2": "何以故？",
    "T08n0228_018:0650b02_3": "是菩薩已得善巧方便力所護故，轉復增益所有善法，諸根通利，諸力覺道亦悉增益。",
    "T08n0228_018:0650b05_0": "「復次，須菩提！",
    "T08n0228_018:0650b05_1": "又菩薩摩訶薩若欲入無作三摩地解脫門者，應生如是心：『一切眾生於長夜中，著常想、樂想、我想、淨想，起如是等諸顛倒想，是所作相。",
    "T08n0228_018:0650b08_2": "我得阿耨多羅三藐三菩提已，當為眾生宣說法要，所謂是無常非常、是苦非樂、是無我非我、是不淨非淨。",
    "T08n0228_018:0650b10_3": "如是當令斷除常想、樂想、我想、淨想，離所作相。』",
    "T08n0228_018:0650b11_4": "即入無作三摩地解脫門。",
    "T08n0228_018:0650b12_5": "菩薩以如是心，及先方便力故，不證實際，亦不減失慈悲喜捨諸三昧法。",
    "T08n0228_018:0650b14_6": "何以故？",
    "T08n0228_018:0650b14_7": "是菩薩已得善巧方便力所護故，轉復增益所有善法，諸根通利，諸力覺道亦悉增益。",
    "T08n0228_018:0650b16_8": "「又，須菩提！",
    "T08n0228_018:0650b16_9": "菩薩摩訶薩應生如是心：『一切眾生於長夜中著諸有相，所謂先行有所得、今行有所得，先行常想、今行常想，先行顛倒行、今行顛倒行，先行和合想、今行和合想，先行不實想、今行不實想，先起邪見、今起邪見，先作諸過失行、今作諸過失行。",
    "T08n0228_018:0650b21_10": "如是一切眾生，於一切時、一切處作如是行。",
    "T08n0228_018:0650b22_11": "我得般若波羅蜜多力所護故，具足善巧方便，如是勤行精進得阿耨多羅三藐三菩提時，當為眾生說如是法，令諸眾生得入諸法甚深實相，所謂空、無相、無願、無作、無起、無生、無性。』",
    "T08n0228_018:0650b26_12": "須菩提！",
    "T08n0228_018:0650b27_13": "若菩薩摩訶薩生如是心，具足如是智慧，返墮起作法住三界者，無有是處。",
    "T08n0228_018:0650b28_14": "「又，須菩提！",
    "T08n0228_018:0650b29_0": "若菩薩摩訶薩修相應行者，應問餘菩薩言：『若欲成就阿耨多羅三藐三菩提者，應云何學空？",
    "T08n0228_018:0650c02_1": "當云何生心？",
    "T08n0228_018:0650c02_2": "即得入空不證空，入無相、無願、無作、無起、無生、無性，不證無相乃至無性，而能修習般若波羅蜜多耶？』",
    "T08n0228_018:0650c04_3": "若菩薩作是言：『欲成就阿耨多羅三藐三菩提者，但應念空，念無相、無願、無作、無起、無生、無性。』",
    "T08n0228_018:0650c06_4": "如是答者，是即捨離一切眾生，未能具足善巧方便。",
    "T08n0228_018:0650c08_0": "當知是菩薩未於先佛如來、應供、正等正覺所得授阿耨多羅三藐三菩提記，未住不退轉地。",
    "T08n0228_018:0650c10_1": "何以故？",
    "T08n0228_018:0650c10_2": "是菩薩不能宣說不退轉菩薩摩訶薩不共相，不能於其所問法中正示正答。」",
    "T08n0228_018:0650c12_0": "須菩提白佛言：「世尊！",
    "T08n0228_018:0650c12_1": "應云何知是不退轉菩薩摩訶薩？」",
    "T08n0228_018:0650c13_2": "佛言：「須菩提！",
    "T08n0228_018:0650c13_3": "當知彼不退轉菩薩摩訶薩者，於此甚深般若波羅蜜多法門，若聞若不聞，隨有所問，皆能於中正示正答。",
    "T08n0228_018:0650c15_4": "具是相者，是為不退轉菩薩摩訶薩。」",
    "T08n0228_018:0650c16_5": "須菩提白佛言：「世尊！",
    "T08n0228_018:0650c17_6": "菩薩多行菩提少能正答。」",
    "T08n0228_018:0650c17_7": "佛言：「須菩提！",
    "T08n0228_018:0650c18_8": "少有住不退轉者，是故不能正答。",
    "T08n0228_018:0650c18_9": "須菩提！",
    "T08n0228_018:0650c19_10": "若有已住不退轉者，彼能正答。",
    "T08n0228_018:0650c19_11": "當知是菩薩善根明淨具足方便，不為一切世間天、人、阿修羅等而能動壞。",
    "T08n0228_018:0650c21_12": "是菩薩能善觀察一切法如夢，而於是中不證實際。",
    "T08n0228_018:0650c22_13": "須菩提！",
    "T08n0228_018:0650c22_14": "當知此為不退轉菩薩摩訶薩相。」",
    "T08n0228_018:0650c24_0": "佛說佛母出生三法藏般若波羅蜜多經卷第十八"
}