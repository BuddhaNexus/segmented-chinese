{
    "T13n0414_005:0822c11_0": "菩薩念佛三昧經卷第五",
    "T13n0414_005:0822c13_0": "宋天竺三藏功德直譯",
    "T13n0414_005:0822c14_0": "◎三法品第十二",
    "T13n0414_005:0822c15_0": "爾時，不空見菩薩摩訶薩白佛言：「世尊！",
    "T13n0414_005:0822c15_1": "菩薩摩訶薩具足幾法得此三昧？」",
    "T13n0414_005:0822c16_2": "世尊即告不空見言：「菩薩若能具足三法，得此諸佛所說三昧。",
    "T13n0414_005:0822c18_3": "何者為三？",
    "T13n0414_005:0822c18_4": "所謂：不貪、不瞋、不癡，如此善根。",
    "T13n0414_005:0822c19_0": "「若是菩薩住於無貪，便得滿足檀波羅蜜。",
    "T13n0414_005:0822c19_1": "心得安住如此法已，攝取不貪清淨善根，永離貧窮，恒得豪富，具大威勢，如日光曜。",
    "T13n0414_005:0822c21_2": "如是，菩薩所修功德皆為一切諸眾生故，所可宣說無不信受，得此三昧不以為難，亦當疾成無上菩提。",
    "T13n0414_005:0822c24_3": "菩薩具此妙善功德，天人敬信。",
    "T13n0414_005:0822c25_0": "「菩薩若復能修不瞋善根之行，滿足忍辱波羅蜜也。",
    "T13n0414_005:0822c26_1": "若是菩薩安住忍度，若人罵詈、刀杖加之、解其支節、斷其頭首，不生一念忿惱之心，亦不說他諸惡過咎。",
    "T13n0414_005:0822c28_2": "攝取不瞋清淨善根，慈心為利一切眾生，是以修行如此三昧。",
    "T13n0414_005:0822c29_3": "菩薩安住此三昧已，得與諸佛世尊常俱，乃至夢中不離見佛，經、行、坐、臥皆獲安樂。",
    "T13n0414_005:0823a02_4": "諸天護念，不見惡夢，寤寐歡喜。",
    "T13n0414_005:0823a03_5": "刀不能傷、毒亦不害、水所不漂、火所不燒，所資四事恒得豐足。",
    "T13n0414_005:0823a05_0": "亦為一切皆令歡喜，疾當得於無上菩提。",
    "T13n0414_005:0823a05_1": "「若是菩薩除捨無明、具足不癡善根之時，正觀修行毘婆舍那即便攝取不癡善根，於一切法決定巧便，滿足般若波羅蜜也，他來問難疾能答對。",
    "T13n0414_005:0823a09_2": "菩薩具足如是三法速當得此三昧之寶。",
    "T13n0414_005:0823a11_0": "「又，不空見！",
    "T13n0414_005:0823a11_1": "若是菩薩復具三法當得此定。",
    "T13n0414_005:0823a11_2": "何謂為三？",
    "T13n0414_005:0823a12_3": "應觀一切諸行無常、應觀一切諸行皆苦、應觀一切諸法無我。",
    "T13n0414_005:0823a13_4": "菩薩具足如此三法，當得斯定、疾成佛道。",
    "T13n0414_005:0823a14_5": "「又，不空見！",
    "T13n0414_005:0823a14_6": "若是菩薩復具三法當得此定，疾成無上菩提之道。",
    "T13n0414_005:0823a16_7": "何者為三？",
    "T13n0414_005:0823a16_8": "所謂供養現在諸佛及以滅度如來舍利。",
    "T13n0414_005:0823a17_9": "若以花、香、幢蓋、繒幡、種種珍妙而以奉獻，若自供養、勸人令行。",
    "T13n0414_005:0823a18_10": "復應發願，作如是言：『以我善根布施因緣，願得諸佛所說三昧。』",
    "T13n0414_005:0823a20_11": "又，不空見！",
    "T13n0414_005:0823a20_12": "復當讚歎現在如來、般涅槃佛真實功德，讚戒功德、定、慧解脫、解脫知見、威儀、神通、教化辯才、阿蘭若行，及以慈悲喜捨之法。",
    "T13n0414_005:0823a23_13": "復更殊勝讚歎佛法儀容相好、無量功德。",
    "T13n0414_005:0823a24_14": "既讚歎已，復發願言：『若我讚歎諸佛功德設獲微福，以此善根當得諸佛所說三昧，疾當得成無上菩提。』",
    "T13n0414_005:0823a27_0": "「又，不空見！",
    "T13n0414_005:0823a27_1": "菩薩摩訶薩於諸佛所聞此三昧功德、名字，有三隨喜。",
    "T13n0414_005:0823a28_2": "何謂為三？",
    "T13n0414_005:0823a28_3": "如過去佛往昔已曾修菩薩行、求阿耨多羅三藐三菩提，如彼諸佛求是三昧，我亦隨學求此三昧，亦為自利及利他人。",
    "T13n0414_005:0823b02_4": "聞三昧已即生隨喜：『我亦當復隨彼隨喜。』",
    "T13n0414_005:0823b03_5": "此是第一隨喜者也。",
    "T13n0414_005:0823b03_6": "又，不空見！",
    "T13n0414_005:0823b04_7": "如彼未來諸佛世尊亦當修習菩提之行，聞此三昧，自利、利他，生於隨喜：『我亦隨喜。』",
    "T13n0414_005:0823b05_8": "是名第二。",
    "T13n0414_005:0823b06_9": "若諸如來住現在世，安隱快樂，斷不善行，捨諸惡趣、變化、幻術、種種伎樂、圍碁博弈，一切諸惡悉皆離之，深定、大悲無不具足。",
    "T13n0414_005:0823b09_10": "如彼諸佛往昔已曾修菩薩行、聞此三昧即便求之生隨喜心，我今亦爾，如過去佛隨而喜之，是名第三。",
    "T13n0414_005:0823b12_0": "「又，不空見！",
    "T13n0414_005:0823b12_1": "此三隨喜與發願俱：『若我所獲善根功德，願使眾生常得是定。』",
    "T13n0414_005:0823b13_2": "又，不空見！",
    "T13n0414_005:0823b13_3": "菩薩具足此三隨喜，亦當疾得如是三昧。",
    "T13n0414_005:0823b14_4": "又，不空見！",
    "T13n0414_005:0823b15_5": "若善男子、善女人等隨喜斯定，得此善根功德之聚。",
    "T13n0414_005:0823b16_6": "為此善根，以譬明之。",
    "T13n0414_005:0823b16_7": "如有一人以彼三千大千世界恒河沙為聚，於大聚中捻取一沙擲過無量不可思議億那由他無邊世界，復取一沙擲過無量無數世界，如是次第盡大沙聚。",
    "T13n0414_005:0823b20_8": "此諸世界，若善算師、算師弟子，能得邊際知其數不？」",
    "T13n0414_005:0823b21_9": "時不空見即白佛言：「如此人者不能知也，唯舍利弗、不退菩薩，乃能知此世界之量。」",
    "T13n0414_005:0823b23_10": "告不空見：「不可思盡若干世界滿中珍寶，其高過於諸天所居，乃至非想非非想處，以此珍寶施諸眾生。",
    "T13n0414_005:0823b25_11": "此善男女得福多不？」",
    "T13n0414_005:0823b26_12": "時不空見即白佛言：「甚多。",
    "T13n0414_005:0823b26_13": "世尊！",
    "T13n0414_005:0823b27_0": "無量無邊。」",
    "T13n0414_005:0823b27_1": "爾時，佛告不空見言：「我當語汝，若善男女於諸佛剎滿中珍寶，以用施於一切眾生。",
    "T13n0414_005:0823b29_2": "若善男子、善女人等聞此三昧三隨喜已，發願求於無上菩提，亦復欲樂修於多聞，是善男子、善女人等所獲功德，勝彼施福無量無邊不可稱計。」",
    "T13n0414_005:0823c03_3": "佛告不空見：「此念佛三昧即是一切善根之母。",
    "T13n0414_005:0823c04_4": "如是說者，名為正說。」",
    "T13n0414_005:0823c04_5": "◎◎菩薩念佛三昧經勸持品第十三爾時，世尊告不空見：「乃往昔世過阿僧祇阿僧祇無邊大劫，爾時有佛，號寶勝光如來、應、正遍知、明行足、善逝、世間解、無上士、調御丈夫、天人師、佛、世尊，出現於世，無與等者，一切人天所共恭敬，解脫調伏，度生死岸，無上最勝第一世尊，為護一切世間之師，今世、後世皆悉明了，所可說法初、中、後善，其義深遠、其語巧妙，具足清白梵行之相。",
    "T13n0414_005:0823c13_6": "時寶勝光如來世尊於彼經行，與三萬億百千聲聞，皆住學地，人天恭敬。",
    "T13n0414_005:0823c15_7": "是寶勝光佛從臥而起，心生念言：『此諸聲聞皆住學地，當隨所樂為說深法，令彼速得盡諸有漏。』」",
    "T13n0414_005:0823c18_0": "告不空見：「寶勝光佛即時便現大神通力，令此三千大千世界遍滿其中皆成烟炎。",
    "T13n0414_005:0823c19_1": "是諸聲聞見此神變不生怖畏，皆大歡喜，譬如比丘得四禪樂。」",
    "T13n0414_005:0823c21_2": "告不空見：「寶勝光佛於夜後分為說法故，即現種種神通變化。",
    "T13n0414_005:0823c22_3": "時寶勝光佛告諸聲聞：『汝等比丘見此三千大千世界烟炎不耶？』",
    "T13n0414_005:0823c24_4": "比丘白佛：『唯然，已見。』",
    "T13n0414_005:0823c24_5": "『比丘當知，有為諸行無常、苦、空，一切諸法皆無有我。",
    "T13n0414_005:0823c25_6": "所以者何？",
    "T13n0414_005:0823c26_7": "此身不淨，九孔常流，臭穢充滿。",
    "T13n0414_005:0823c26_8": "諸行無常，輪轉之法危脆不堅，一念不住。",
    "T13n0414_005:0823c27_9": "生、老、病、死之所逼切，猶如幻炎、水聚泡沫，無人、無主，猶若草木，甚可患厭，應速遠離。』」",
    "T13n0414_005:0823c29_10": "佛告不空見：「是三萬億百千聲聞聞寶勝光佛說是法時，是諸比丘見法、住法，選擇善法，度四顛倒，於佛、法、僧得淨善法，能不信他，皆得漏盡。",
    "T13n0414_005:0824a03_11": "時諸聲聞同聲白佛：『如是。",
    "T13n0414_005:0824a04_12": "世尊！",
    "T13n0414_005:0824a04_13": "有為諸行無常、苦、空，一切諸法皆悉無我。",
    "T13n0414_005:0824a05_14": "此身不淨，九孔流溢，甚可厭惡，應速捨離。",
    "T13n0414_005:0824a06_15": "誠如聖教，誠如聖教。』",
    "T13n0414_005:0824a07_0": "「又，不空見！",
    "T13n0414_005:0824a07_1": "有三示現：神通示現、教詔示現、說法示現。",
    "T13n0414_005:0824a08_2": "時寶勝光佛以此示現如是，調伏諸聲聞眾度三脫門——空、無相、願——及三萬億百千那由他諸菩薩等，皆當得成無上菩提。」",
    "T13n0414_005:0824a10_3": "告不空見：「是諸菩薩聞彼世尊說寶三昧，開化人天八萬四千億百千歲。",
    "T13n0414_005:0824a12_4": "轉法輪已，然後滅度。」",
    "T13n0414_005:0824a13_0": "時不空見白佛言：「世尊！",
    "T13n0414_005:0824a13_1": "彼寶勝光如來出世，調伏聲聞為有幾何？",
    "T13n0414_005:0824a14_2": "正法、像法住世幾歲？」",
    "T13n0414_005:0824a14_3": "爾時，世尊告不空見：「如是三千大千世界一切星宿可知其數，寶勝光佛諸聲聞眾無量無數，不可限量。",
    "T13n0414_005:0824a17_4": "寶勝光佛般涅槃後，正法住世足八十億那由他歲，像法住世十二億歲。",
    "T13n0414_005:0824a18_5": "於是中間有佛出世，號曰慈行，壽不可稱量。",
    "T13n0414_005:0824a19_6": "其佛身長足一由延，國人身量六拘盧舍。",
    "T13n0414_005:0824a20_7": "蓮花周圓亦復如是，悉以此花遍布大地，一切眾生遊息其上。",
    "T13n0414_005:0824a23_0": "「爾時，世界名多蓮花。",
    "T13n0414_005:0824a23_1": "其地柔軟，猶如鹿茸，若觸身時，狀若天衣，一切眾生快樂無極。",
    "T13n0414_005:0824a24_2": "又如自在諸天宮殿，是諸眾生欲度東海，眴頃之間便到彼岸；南、西、北方亦復如是。",
    "T13n0414_005:0824a26_3": "若有眾生凡欲所之，發心即至。",
    "T13n0414_005:0824a27_4": "「是寶勝光佛初成道已，時四海內其地縱廣，足八萬億百千那由他。",
    "T13n0414_005:0824a29_0": "諸聲聞眾悉滿其中，諸阿羅漢皆各一食，唯除阿難、金剛密迹及阿逸多。",
    "T13n0414_005:0824b01_1": "八十那由他不退菩薩請彼慈行如來世尊為諸菩薩說此三昧。",
    "T13n0414_005:0824b03_2": "將欲分別顯示之時，一音之中而說偈言：「『若人勤方便，　　求習出家行，　　競修最勝法，　　摧破四魔軍，　　猶如大象王，　　踐踏眾小草。",
    "T13n0414_005:0824b08_0": "　　若人欲疾得，　　寂定菩提道，　　為諸眾生故，　　修行此三昧。",
    "T13n0414_005:0824b10_0": "　　敷演淨妙法，　　施彼一切樂，　　是人則與佛，　　同其大悲心。』",
    "T13n0414_005:0824b12_0": "「爾時，慈行佛般涅槃後，有一比丘名曰樹王，於正法中廣宣流布是妙經典三昧寶王。",
    "T13n0414_005:0824b13_1": "有轉輪王號帝幢天，有大威德，政法治世。",
    "T13n0414_005:0824b14_2": "是王有城名帝幢處，縱廣正等十二由延，城郭、樓觀皆是真金，種種綵畫、眾寶莊嚴。",
    "T13n0414_005:0824b16_3": "其城四面各有三門，國界嚴飾如善建城。",
    "T13n0414_005:0824b17_4": "「又，不空見！",
    "T13n0414_005:0824b17_5": "時王帝幢於夜後分眠寐之中，有淨居天來至其所，即於夢中而告之曰：『大王當知，有三昧名諸佛所說念佛三昧。",
    "T13n0414_005:0824b20_6": "若有菩薩修是三昧，恒生淨土，不離見佛，世、出世辯無不具足，必當疾得無上菩提。』",
    "T13n0414_005:0824b22_7": "時王忽然於夢驚寤，猶見此天故在其前，即白天曰：『誰能受持如是甚深念佛三昧？』",
    "T13n0414_005:0824b24_8": "天告王曰：『去此不遠有大比丘名曰樹王，常樂受持、讀誦、敷演、如說修行是深三昧。』",
    "T13n0414_005:0824b27_0": "「爾時，帝幢從彼天所受此三昧及比丘名，至心憶持，不令忘失。",
    "T13n0414_005:0824b28_1": "即於晨朝捨四天下、金輪、七寶，及八萬億無數百千宮人、婇女，為求三昧甚深法故，即與眷屬同時捨家，俱共往詣樹王比丘。",
    "T13n0414_005:0824c02_2": "「又，不空見！",
    "T13n0414_005:0824c02_3": "時彼四眾、天龍八部皆共圍遶，有九萬億欲界諸天、八萬那由他諸菩薩等，亦與眷屬恭敬圍遶。",
    "T13n0414_005:0824c04_4": "樹王比丘時為大眾說此甚深念佛三昧。",
    "T13n0414_005:0824c05_5": "帝幢大王即至其所，以天真寶散比丘上，五體投地，至心頂禮。",
    "T13n0414_005:0824c07_0": "復持八萬淨妙金花、天曼陀羅、沈水末香，又以敬心奉散比丘。",
    "T13n0414_005:0824c08_1": "供養既畢，即與眷屬皆悉出家，被淨法服。",
    "T13n0414_005:0824c09_2": "為欲修習此三昧故，供養恒沙無量諸佛，與其眷屬求是三昧。",
    "T13n0414_005:0824c10_3": "八萬四千億那由歲，衣服、飲食及諸珍寶親近供養樹王比丘，常自受持、讀誦、解說、如說修行是妙三昧，亦化一切無量眾生，大悲為心，初無懈惓。",
    "T13n0414_005:0824c14_4": "「帝幢菩薩及其眷屬聞樹王師說此妙法，至心受持，未曾暫捨，深生恭敬，恒如佛想，精勤修習，初不休息。",
    "T13n0414_005:0824c16_5": "樹王比丘皆悉成就彼八萬億百千比丘修菩薩行，住不退地，然後滅度。",
    "T13n0414_005:0824c18_6": "彼諸眷屬皆亦命過。",
    "T13n0414_005:0824c18_7": "「爾時，復有佛出於世，號閻浮幢如來世尊，十號具足。",
    "T13n0414_005:0824c19_8": "帝幢比丘既值世尊，供養、恭敬，諮稟如是甚深三昧，受持、讀誦、如說修行，饒益一切人天世間，皆得無上菩提大利。",
    "T13n0414_005:0824c22_9": "帝幢比丘廣宣流布諸佛所說甚深定故，過三千劫當成正覺，又能成就九億百千那由他等無量眷屬，皆悉安住不退菩提。」",
    "T13n0414_005:0824c26_0": "爾時，世尊告不空見：「時帝幢王大比丘者豈異人乎？",
    "T13n0414_005:0824c27_1": "今現成佛，號曰高行如來、世尊、應、正遍知，十號具足。",
    "T13n0414_005:0824c28_2": "「又，不空見！",
    "T13n0414_005:0824c28_3": "汝今當知，以是三昧威神勢力饒益如是無量眾生，以少聞故，常值佛世。",
    "T13n0414_005:0825a01_4": "又，不空見！",
    "T13n0414_005:0825a01_5": "若有菩薩少得聞此三昧名故，常值佛世。",
    "T13n0414_005:0825a02_6": "何況菩薩於今現在若得聞遇此三昧經，受持、讀誦？",
    "T13n0414_005:0825a03_7": "其福如上已不可量，何況復能廣聞受持、讀誦、解說、如說修行？",
    "T13n0414_005:0825a05_0": "「又，不空見！",
    "T13n0414_005:0825a05_1": "若有菩薩乘於大乘、辟支佛乘，及聲聞乘、人天之乘。",
    "T13n0414_005:0825a06_2": "若善男子、善女人等或得暫聞是妙三昧，是諸菩薩及善男女皆當疾得無上正覺。",
    "T13n0414_005:0825a08_3": "又，不空見！",
    "T13n0414_005:0825a08_4": "是諸人等，譬如有人在閻浮提見彼明相，決定必知日出不久，大光普照，閻浮提人因日光明能得分別青、黃等色。",
    "T13n0414_005:0825a11_5": "如是，不空見！",
    "T13n0414_005:0825a11_6": "若有行者略聞諸佛所說三昧，是善男子、善女人等不久當得無上菩提，猶彼明相知日必出。",
    "T13n0414_005:0825a13_7": "汝當深信此妙三昧，受持憶念，勿生疑惑。",
    "T13n0414_005:0825a14_8": "「又，不空見！",
    "T13n0414_005:0825a14_9": "善男子等，如劫將盡六日出時，一切大地皆成煙焰；七日出時，三千大千世界之中一切洞然。",
    "T13n0414_005:0825a16_10": "如是，不空見！",
    "T13n0414_005:0825a17_11": "善男女等學大乘者、有不學者，若得少聞此三昧寶，書、持、讀誦、解說其義，皆當疾得無上菩提。",
    "T13n0414_005:0825a19_12": "又，不空見！",
    "T13n0414_005:0825a19_13": "善男子等，譬如掘井，若見淤埿必定知水不復遠也。",
    "T13n0414_005:0825a21_0": "「又，不空見！",
    "T13n0414_005:0825a21_1": "若有菩薩及諸眾生，於佛所說念佛三昧，應當書寫、受持、讀誦、解說其義、如說修行、憶而不忘，是善男子、善女人等不久疾得無上菩提。",
    "T13n0414_005:0825a24_2": "「又，不空見！",
    "T13n0414_005:0825a24_3": "善男子等，譬如有人吞金剛丸，時諸聰慧善男子等必知此人定死不久，以此金剛極難消故。",
    "T13n0414_005:0825a26_4": "如是，不空見！",
    "T13n0414_005:0825a26_5": "善男子等，若人於是妙三昧寶受持、讀誦、廣說深義、乃至少聞三昧妙法，此善男子、善女人等不久當得無上菩提。",
    "T13n0414_005:0825a29_6": "所以者何？",
    "T13n0414_005:0825a29_7": "諸佛所說念佛三昧如金剛故，過去、未來、現在諸佛、應、正遍知之所宣說、分別選擇、威神守護，令諸行者不失作業。",
    "T13n0414_005:0825b03_8": "菩薩應當如是修習，恒欲利益一切世間，是名菩薩乘此樂行。",
    "T13n0414_005:0825b04_9": "如忉利天歡喜之園，若有見者身心踊悅。",
    "T13n0414_005:0825b05_10": "菩薩如是、得此三昧疾成無上菩提正覺，於所未聞諸章句等，若欲習學得亦不難。",
    "T13n0414_005:0825b07_11": "妙哉！",
    "T13n0414_005:0825b07_12": "往古一切諸佛為利益故分別示現，令滿句義，安住法界。",
    "T13n0414_005:0825b09_0": "諸大菩薩攝持擁護，敷演教化，令樂正道。",
    "T13n0414_005:0825b09_1": "如是法門次第儀式，菩薩大士皆應當知。",
    "T13n0414_005:0825b10_2": "「又，不空見！",
    "T13n0414_005:0825b11_3": "若有菩薩於此諸佛所說三昧若少聞者，是諸人等皆當疾得無上菩提。",
    "T13n0414_005:0825b12_4": "又，不空見！",
    "T13n0414_005:0825b13_0": "是故我今為汝分別開示演說。",
    "T13n0414_005:0825b13_1": "汝又當知，若得聞此諸佛所說念佛三昧，受持、解說，不久疾得無上正覺菩提之道。",
    "T13n0414_005:0825b15_2": "是故汝今應當受持、讀誦、修行，乃至書寫，亦當廣為一切四眾，國王、大臣、沙門、婆羅門，及諸異學分別解說。",
    "T13n0414_005:0825b18_0": "所以者何？",
    "T13n0414_005:0825b18_1": "此等若聞，當得滿足無上菩提。",
    "T13n0414_005:0825b19_0": "「又，不空見！",
    "T13n0414_005:0825b19_1": "若善男子、善女人等，應當決定至心淨信此深三昧。",
    "T13n0414_005:0825b20_2": "所以者何？",
    "T13n0414_005:0825b20_3": "皆是往古一切諸佛之所稱讚。",
    "T13n0414_005:0825b21_4": "汝今當以不思議意至心憶持，深信此定，精勤修習，令心相續。",
    "T13n0414_005:0825b22_5": "所以者何？",
    "T13n0414_005:0825b23_0": "此三昧者，皆是諸佛真實之說。",
    "T13n0414_005:0825b23_1": "隨順佛說至佛行處，選擇分別佛所證知甚深寶財——諸佛本事、往生因緣、諸佛法藏、究竟秘密、諸佛聖印、如實知性、諸佛真身。",
    "T13n0414_005:0825b26_2": "「又，不空見！",
    "T13n0414_005:0825b26_3": "此三昧者，出生行人無量善根，恒得生於大剎利家、大婆羅門及餘勝家，得大威力，終成菩提。",
    "T13n0414_005:0825b28_4": "所以者何？",
    "T13n0414_005:0825b29_5": "諸佛所說念佛三昧甚深妙典，能施眾生不虛果故，亦令行者得無邊福。",
    "T13n0414_005:0825c01_6": "若有聞者，是人獲得無量無邊阿僧祇等不可思議諸功德聚。",
    "T13n0414_005:0825c03_7": "「又，不空見！",
    "T13n0414_005:0825c03_8": "我今當說譬況之法，成滿此義，如有智人聞譬則解。",
    "T13n0414_005:0825c04_9": "猶若大施，諸菩薩等常於清旦及以中、晡，日皆三時，如來三昧憶念力故，以諸珍妙、一切雜寶遍滿恒沙大千世界，常以奉施億千恒沙如來世尊及聲聞眾，經百千億那由他等恒河沙劫如是大施，以求阿耨多羅三藐三菩提。」",
    "T13n0414_005:0825c09_10": "告不空見：「此大菩薩所得功德寧為多不？」",
    "T13n0414_005:0825c10_11": "不空見言：「甚多。",
    "T13n0414_005:0825c10_12": "世尊！",
    "T13n0414_005:0825c11_0": "無量無邊，不可思議。」",
    "T13n0414_005:0825c11_1": "告不空見：「我當為汝分別解說此施善根。",
    "T13n0414_005:0825c12_2": "如此諸佛所說三昧，第一真實，佛口所說，若能書寫、受持、讀誦、敷演、分別解說之者，出生無量諸功德聚，比前功德其福甚多。",
    "T13n0414_005:0825c15_3": "何況聞已勸人受持、廣為四眾分別解說？",
    "T13n0414_005:0825c16_4": "又，不空見！",
    "T13n0414_005:0825c16_5": "我今說此功德寶聚不可窮盡。」",
    "T13n0414_005:0825c18_0": "菩薩念佛三昧經諸菩薩本行品第十四爾時，不空見菩薩、善現菩薩、善歡喜菩薩、無量示現菩薩、無量力菩薩、無量幢菩薩、無量明菩薩、無量勝菩薩、無量智菩薩、無量修王菩薩、無量意菩薩、無量勝思菩薩、無量定菩薩、分別一切法意菩薩、分別虛空意菩薩、分別無著意菩薩、無量寶意菩薩、一切寂定自在菩薩、善教詔意菩薩，如是等比九萬百千億那由他，此諸菩薩而為上首，即從坐起，更正衣服，右膝著地，合掌恭敬白佛言：「世尊！",
    "T13n0414_005:0825c28_1": "我等於此諸佛所說菩薩念佛甚深三昧，憶念、受持、書寫、讀誦、廣分別說、如說修行，令心相續乃至菩提，常當受持、分別宣說。",
    "T13n0414_005:0826a02_2": "所以者何？",
    "T13n0414_005:0826a02_3": "我等皆於諸佛所說甚深經典、種種相貌未曾滿足。",
    "T13n0414_005:0826a03_4": "若有多人欣樂勤修，則能增長、建立安樂。",
    "T13n0414_005:0826a04_5": "所以者何？",
    "T13n0414_005:0826a04_6": "若能次第修行是法，書寫、讀誦，亦教他人受持、解說，必能滿足無上菩提，漸漸增進成就無餘。」",
    "T13n0414_005:0826a06_7": "爾時，世尊知諸菩薩摩訶薩等心之所念，以佛常法即現微笑，於其面門放雜寶光，所謂金、銀、琉璃、車璩、馬瑙、珊瑚、虎珀、赤真珠寶，種種無量微妙眾色。",
    "T13n0414_005:0826a10_8": "其光普照無量世界明耀朗徹，乃至梵世，從上還下，住佛頂上。",
    "T13n0414_005:0826a11_9": "譬如淨喜天寶帝幢微妙脩直，甚可愛樂。",
    "T13n0414_005:0826a12_10": "此剎三千大千世界皆悉莊嚴，猶若瓔珞。",
    "T13n0414_005:0826a13_11": "爾時，大眾、諸菩薩等覩斯神變，咸共驚歎：「善哉！",
    "T13n0414_005:0826a14_12": "希有如來神通。」",
    "T13n0414_005:0826a14_13": "時有菩薩摩訶薩，名慚愧安定發眾意行，即整衣服，右膝著地，恭敬合掌，瞻仰世尊，以天沈水、細末妙香及天曼陀奉散世尊，即於佛前而說偈言：「調御無與等，　　色身妙相嚴，　猶如天花樹，　　香氣遍十方。",
    "T13n0414_005:0826a21_0": "　具足善行意，　　修習無量智，　調御大威尊，　　愍利諸惡趣。",
    "T13n0414_005:0826a23_0": "　唯願無量智，　　為說微笑緣。",
    "T13n0414_005:0826a24_0": "　最勝無邊智，　　大威無等等，　何故現微笑？",
    "T13n0414_005:0826a25_1": "　　願說其因緣。",
    "T13n0414_005:0826a26_0": "　此三千大千，　　一切諸世界，　嚴飾如花纓，　　淨若忉利天，　見者皆歡悅。",
    "T13n0414_005:0826a28_1": "　　何因現斯笑？",
    "T13n0414_005:0826a29_0": "　盲瞑得明視、　　聾者獲聰聽、　狂亂果正念、　　喑啞皆能言。",
    "T13n0414_005:0826b02_0": "　以何因緣故，　　示現斯微笑？",
    "T13n0414_005:0826b03_0": "　象、馬及眾鳥，　　皆發和雅音，　一切諸樂器，　　不鼓而自聲。",
    "T13n0414_005:0826b05_0": "　今以何因故，　　天尊忽微笑？",
    "T13n0414_005:0826b06_0": "　上方諸天等，　　及下世間人，　一切妙音樂，　　悉演殊美聲。",
    "T13n0414_005:0826b08_0": "　何因示斯笑？",
    "T13n0414_005:0826b08_1": "　　唯願為顯說。",
    "T13n0414_005:0826b09_0": "　善哉！",
    "T13n0414_005:0826b09_1": "甚希有，　　人天皆相見。",
    "T13n0414_005:0826b10_0": "　以何因緣故，　　示現此微笑？",
    "T13n0414_005:0826b11_0": "　調御兩足尊，　　矜愍眾生故，　願聞尊笑意，　　令我得淨善。」",
    "T13n0414_005:0826b13_0": "爾時，世尊知慚愧安定發眾意行菩薩及餘大士請問意故，佛即宣說如恒沙等應正遍知之所說偈：「告諸菩薩眾，　　汝等且應觀：　彼六萬八千，　　諸善男子等，　往昔已墮落，　　今還修菩提。",
    "T13n0414_005:0826b19_0": "　皆誓言：『我等，　　各住生死中，　當來牟尼所，　　當受持此經。",
    "T13n0414_005:0826b21_0": "　皆樂聞此典，　　最勝不思議，　諸佛所說法，　　心常無厭足。』",
    "T13n0414_005:0826b23_0": "　我今當告汝：　　此諸菩薩眾，　非唯一佛所，　　發斯深敬心。",
    "T13n0414_005:0826b25_0": "　憶念於往昔，　　三萬六億等，　百千那由生，　　為攝法利故，　爾時於是處，　　初起一切行。",
    "T13n0414_005:0826b28_0": "　又於彼前生，　　恒沙大智所，　是處初起行，　　攝取最勝法。",
    "T13n0414_005:0826c01_0": "　明慧人求法，　　心常不滿足，　恒捨身命、財，　　以求菩提道。",
    "T13n0414_005:0826c03_0": "　憶昔恒沙等，　　不可思議劫，　時有正覺尊，　　無量大勝光，　是處初起行，　　為求法利故。",
    "T13n0414_005:0826c06_0": "　又於寶勝炎、　　大明及電光、　難思照一切，　　是等大仙所，　三業持此法，　　為攝最勝道。",
    "T13n0414_005:0826c09_0": "　日光及月光、　　難思功德海、　具足一切行，　　如是諸佛所，　是處初發心，　　為求勝菩提。",
    "T13n0414_005:0826c12_0": "　又於彼前生，　　值遇猛盛光，　及與師子佛，　　於彼如來所，　三業受斯法，　　求第一菩提。",
    "T13n0414_005:0826c15_0": "　於彼過去世，　　諸佛恒相繼，　師子幢如來，　　功德悉具足，　是處又發心，　　為求法利故。",
    "T13n0414_005:0826c18_0": "　復有他方佛，　　號曰勝帝幢，　調伏聞世間，　　於彼諸佛所，　為求勝法故，　　攝取無上慧、　無量智生等，　　不思議諸佛，　法音聞高遠，　　如是世尊所，　三業受斯法，　　求第一菩提。",
    "T13n0414_005:0826c24_0": "　昔於善眼佛，　　猶無邊火幢，　發此猛利心，　　求無量菩提。",
    "T13n0414_005:0826c26_0": "　又於光力王，　　變化神剎土，　住是大仙所，　　以求勝菩提。",
    "T13n0414_005:0826c28_0": "　光炎生調御，　　無量相德明，　於彼初發心，　　求此三昧寶。",
    "T13n0414_005:0827a01_0": "　炎光及大眾、　　明聚、降怨佛，　如是世尊所，　　求法施眾樂。",
    "T13n0414_005:0827a03_0": "　一切光如來、　　難思及日明、　無量力善逝、　　無邊定意佛，　於彼諸世尊，　　發心施法樂。",
    "T13n0414_005:0827a06_0": "　金花大聖尊、　　善花香正覺、　阿蘭若行佛、　　無漏如來等，　如是諸佛所，　　敬求最勝道。",
    "T13n0414_005:0827a09_0": "　此方及他剎，　　過去無量智，　於彼兩足尊，　　受持此三昧。",
    "T13n0414_005:0827a11_0": "　身、口、意勤修，　　求第一菩提，　以此諸善業，　　供養天中尊，　具足滿八萬，　　常求無上道。",
    "T13n0414_005:0827a14_0": "　是諸菩薩等，　　死此離惡道，　一切共俱生，　　恒奉人天尊。",
    "T13n0414_005:0827a16_0": "　永離邪惑法，　　不生卑賤家，　遠離惡知識，　　親近於善友，　攝取諸功德，　　乃至於菩提。",
    "T13n0414_005:0827a19_0": "　當於未來世，　　值遇彌勒尊，　供養天中天，　　攝取勝菩提。",
    "T13n0414_005:0827a21_0": "　慈氏尊滅後，　　師子佛調御，　於彼世尊所，　　為法淨三業，　攝持諸勝行，　　以求正覺道。",
    "T13n0414_005:0827a24_0": "　賢劫中千佛，　　無上兩足尊，　當為此菩薩，　　宣說深妙法，　是諸善逝子，　　必獲無礙色。",
    "T13n0414_005:0827a27_0": "　過此賢劫已，　　無量光如來、　月顯及賢觀，　　相繼出于世。",
    "T13n0414_005:0827a29_0": "　賢觀佛滅度，　　其間甚久遠，　多羅幢如來，　　紹繼廣開化，　彼諸敏慧人，　　為法設妙供。",
    "T13n0414_005:0827b03_0": "　多羅大聖尊，　　既入于涅槃，　分別世如來，　　其後次成佛，　為深三昧故，　　奉敬彼法王。",
    "T13n0414_005:0827b06_0": "　分別佛滅後，　　示現尊出世，　示現聖日沒，　　花上世所依，　次第成正覺，　　當生一切見。",
    "T13n0414_005:0827b09_0": "　花上既善逝，　　優鉢羅勝佛，　出現調世間，　　當供兩足尊。",
    "T13n0414_005:0827b11_0": "　優鉢羅滅度，　　拘修摩世依，　其次成菩提。",
    "T13n0414_005:0827b12_1": "　　彼佛慧日沒，　莊嚴大勢尊，　　於是出于世。",
    "T13n0414_005:0827b14_0": "　莊嚴聖眼滅，　　次有眾智勝，　於彼為法故，　　廣設無量供。",
    "T13n0414_005:0827b16_0": "　眾智勝滅後，　　善現佛大智，　當興于世間。",
    "T13n0414_005:0827b17_1": "　　善現泥曰已，　妙持世依師，　　次為調御尊。",
    "T13n0414_005:0827b19_0": "　妙持如來後，　　善圍遶世尊，　第一智當興，　　於彼求菩提。",
    "T13n0414_005:0827b21_0": "　善圍遶佛滅，　　無量光正覺、　大勝無邊明、　　現前最法王，　如是三調御，　　相繼出于世。",
    "T13n0414_005:0827b24_0": "　現前慧日沒，　　最熾念王興，　為此法利故，　　供養難思議。",
    "T13n0414_005:0827b26_0": "　知彼當來佛，　　一切世主上，　受行此菩提，　　為求法壽命。",
    "T13n0414_005:0827b28_0": "　以是諸善業，　　於此界命終，　得供無量壽，　　大威降怨佛。",
    "T13n0414_005:0827c01_0": "　既值人中尊，　　廣設無邊供，　為得法義利，　　攝第一菩提。",
    "T13n0414_005:0827c03_0": "　住彼諸世界，　　眾多世智所，　為利益眾生，　　不求五欲樂。",
    "T13n0414_005:0827c05_0": "　奉敬多億佛，　　當成無礙智，　憐愍脫眾苦，　　安樂諸世間。",
    "T13n0414_005:0827c07_0": "　獲最勝菩提，　　彼剎廣難議，　眾寶妙莊嚴，　　無邊淨妙樂。",
    "T13n0414_005:0827c09_0": "　若億那由他，　　是諸菩薩等，　讚人中法王，　　不思議佛智。",
    "T13n0414_005:0827c11_0": "　我今告汝等，　　諸天及世人，　若求學佛智，　　則與如來等。",
    "T13n0414_005:0827c13_0": "　是人樂佛智，　　求習勝菩提；　以求菩提故，　　應獲人尊法。",
    "T13n0414_005:0827c15_0": "　諸天、龍、夜叉、　　迦留、摩睺羅，　及諸抅槃茶，　　常深護佛法。",
    "T13n0414_005:0827c17_0": "　若人求菩提，　　護法應如子。",
    "T13n0414_005:0827c18_0": "　若求佛菩提，　　則得大果力，　端嚴甚殊妙，　　色像如真金。",
    "T13n0414_005:0827c20_0": "　常為一切眾，　　普慧深遠義，　具足不思議，　　一切諸功德。",
    "T13n0414_005:0827c22_0": "　淨色百福嚴，　　世間最上寶，　人天無比尊，　　龍、鬼莫能議。",
    "T13n0414_005:0827c24_0": "　是人依菩提，　　得供最勝仙，　為利眾生故，　　開示深定法。」",
    "T13n0414_005:0827c26_0": "菩薩念佛三昧經正念品第十五",
    "T13n0414_005:0827c27_0": "爾時，眾中思義菩薩、捨非義菩薩、心勇健菩薩、分別心菩薩、無慳意菩薩、拔煩惱菩薩、善思義菩薩、眾智菩薩、無縛菩薩、眾光菩薩、智燈光菩薩、造智知識菩薩、無等煩惱菩薩，帝幢天子、他化天子，皆共恭敬而白世尊：「今言諸佛之所說者，何故名為諸佛所說？",
    "T13n0414_005:0828a03_1": "云何諸佛？",
    "T13n0414_005:0828a04_2": "何者是佛？",
    "T13n0414_005:0828a04_3": "當云何念，名為念佛？",
    "T13n0414_005:0828a04_4": "為起身念？",
    "T13n0414_005:0828a05_5": "為起法念？」",
    "T13n0414_005:0828a05_6": "爾時，世尊告諸菩薩：「善哉，善哉！",
    "T13n0414_005:0828a06_0": "諸善男子！",
    "T13n0414_005:0828a06_1": "汝等所問甚深難思，皆是承佛威神之力，生此樂說無礙辯才。",
    "T13n0414_005:0828a07_2": "諸佛所說，名為佛說。",
    "T13n0414_005:0828a08_3": "正念諸法真實之相，是名念佛。",
    "T13n0414_005:0828a08_4": "何謂正念？",
    "T13n0414_005:0828a09_5": "莫著一切諸惡、誹謗，應修一切無譏謗法，當離於我及以非我，不見眾生、壽命、宰主、育養、士夫、人及生者，莫著作者、使作之者、陰、界、諸入、想所緣處。",
    "T13n0414_005:0828a12_6": "於一切法，今世、後世乃至三界，無依、無染我見，諸行無取、無捨，禪定、解脫及六神通、如意、根、力、菩提覺分、毘舍羅等無量善法，略說九萬億那由他不可思議甚深三昧。",
    "T13n0414_005:0828a16_7": "一切諸佛常所念法——佛方便慧——隨而書寫、讀誦、敷演方等經典，說佛功德，名佛所說。」",
    "T13n0414_005:0828a18_8": "爾時，世尊即說偈言：「常能捨一切，　　有為虛危相，　不得諸法性，　　則獲是三昧；　莫著諸誹謗、　　及憶想分別，　永離我、我所，　　如是得三昧。",
    "T13n0414_005:0828a23_0": "　不於諸陰法，　　見眾生、壽命、　我、人及起者、　　士夫、養育等，　亦無分別想，　　是名為說法。",
    "T13n0414_005:0828a26_0": "　於諸法不染，　　我性及我所，　見我非陰生，　　則得此三昧。",
    "T13n0414_005:0828a28_0": "　色、受、想、行、識，　　一切空無相，　根本皆不淨，　　知此得三昧。",
    "T13n0414_005:0828b01_0": "　觀諸有為法，　　從緣不自在，　一切不真實，　　虛誑不可取。",
    "T13n0414_005:0828b03_0": "　如彼從緣法，　　是則名眼入；　耳、鼻等亦爾，　　皆無有自性。",
    "T13n0414_005:0828b05_0": "　若能諦分別，　　得生此三昧。",
    "T13n0414_005:0828b06_0": "　是身虛無實，　　陰聚無一淨，　九孔流膿、血，　　誰當樂此處？",
    "T13n0414_005:0828b08_0": "　意入念念滅，　　虛妄常如幻，　若能深分別，　　則得是三昧。",
    "T13n0414_005:0828b10_0": "　一切諸入等，　　皆空無有實，　凡夫猶小兒，　　癡惑計有身。",
    "T13n0414_005:0828b12_0": "　貪愛之所迷，　　不知是虛妄，　是身如空聚，　　眾賊之所止。",
    "T13n0414_005:0828b14_0": "　可患虛誑法，　　智者常厭離，　如是深觀察，　　則得是三昧。",
    "T13n0414_005:0828b16_0": "　陰界入諸法，　　皆空無一實，　若人能分別，　　得生此三昧。",
    "T13n0414_005:0828b18_0": "　如炎、泡、聚沫、　　幻、化、芭蕉等，　當觀身危脆，　　不實倍於此。",
    "T13n0414_005:0828b20_0": "　若此諸菩薩，　　如是智不毀，　疾得一切佛，　　所說深三昧。",
    "T13n0414_005:0828b22_0": "　諸法不自生，　　亦不從他有，　畢竟無所住，　　無漏法亦然。",
    "T13n0414_005:0828b24_0": "　若能如是觀，　　則生此三昧。",
    "T13n0414_005:0828b25_0": "　捨一切有為，　　諸行變異相，　此法如虛空，　　生者不可得。",
    "T13n0414_005:0828b27_0": "　菩薩如是知，　　修學一切法，　疾得勝菩提，　　轉無上法輪。",
    "T13n0414_005:0828b29_0": "　是菩薩則能，　　建立於法幢，　以不思議智，　　分別一切法，　皆見是虛誑，　　畢竟不真實。",
    "T13n0414_005:0828c03_0": "　我今雖為汝，　　宣示此三昧，　如是儀式相，　　其義甚難知。」",
    "T13n0414_005:0828c05_0": "爾時，世尊說此法時，有諸菩薩得無生忍，又復安住念佛三昧。",
    "T13n0414_005:0828c06_1": "是諸菩薩皆見東方如恒沙等諸佛世尊說此三昧，清淨平等，無增、無減，無二、無異；其餘諸方亦復如是，皆有無量億那由他如來世尊，俱時皆演諸佛所說念佛三昧。",
    "T13n0414_005:0828c10_2": "時諸菩薩聞佛所說，身心歡喜，快得安樂，不勝踊躍，即於佛前重以偈頌說其相貌：「歸命世光明，　　正覺牟尼尊。",
    "T13n0414_005:0828c14_0": "　大法聖醫王，　　釋迦佛智海，　人依師子王，　　普示諸色相。",
    "T13n0414_005:0828c16_0": "　見彼東方剎，　　那由他諸佛，　悲愍眾生故，　　說法如師子。",
    "T13n0414_005:0828c18_0": "　調伏那由他，　　如是諸菩薩，　安住童真地、　　得無生法忍、　善順甚深性、　　於法無所壞。",
    "T13n0414_005:0828c21_0": "　其餘九方等，　　相貌亦如是，　悉見多億眾，　　那由他諸佛。",
    "T13n0414_005:0828c23_0": "　譬如師子王，　　恐畏之所依，　無漏、寂無等，　　轉第一法輪。",
    "T13n0414_005:0828c25_0": "　是處無去、來，　　其相亦不住，　一切法無實，　　性空無生、滅。",
    "T13n0414_005:0828c27_0": "　眾生及壽命、　　士夫亦如是；　一切陰界入，　　無實如空捲。",
    "T13n0414_005:0828c29_0": "　譬如諸野獸，　　畢竟無所依。",
    "T13n0414_005:0829a01_0": "　諸法實無生，　　或有常不淨，　穢心貪生死，　　如彼癡嬰兒。",
    "T13n0414_005:0829a03_0": "　多億那由劫，　　恒苦而不厭，　是以佛慈悲，　　為此說菩提。",
    "T13n0414_005:0829a05_0": "　是故諸佛子，　　常捨身、手、足、　頭、目、及髓、腦，　　妻、息、妙珍寶，　皆悉能棄捨，　　以此行菩提。",
    "T13n0414_005:0829a08_0": "　既能施妻子、　　眷屬、諸外財，　又棄天世位、　　身、肉、及筋、骨，　能捨是難捨，　　疾得成正覺。",
    "T13n0414_005:0829a11_0": "　施、戒最勝果，　　忍、進、禪、慧等，　行慈、悲、喜、捨，　　以求無上智。",
    "T13n0414_005:0829a13_0": "　菩薩應修是，　　為利眾生故。」",
    "T13n0414_005:0829a14_0": "爾時，世尊即以偈頌答諸菩薩：「菩薩若多劫，　　修行是真如，　不異、不分別，　　以此說菩提。",
    "T13n0414_005:0829a17_0": "　其性甚寂靜，　　難得、難可見。",
    "T13n0414_005:0829a18_0": "　當起無盡意，　　修習如是行，　是菩薩則得，　　進智近菩提。」",
    "T13n0414_005:0829a20_0": "爾時，世尊為諸菩薩略說四法——滿菩提故——而告之言：「諸善男子！",
    "T13n0414_005:0829a21_1": "當學戒品，善自防慎守護觀察；生智方便，常勤修習乃至菩提；於諸眾生恒起慈心；為除我見及我所想，求於最勝無上菩提。",
    "T13n0414_005:0829a24_2": "乃至捨身及以命財，應當守護、成就、增長。",
    "T13n0414_005:0829a25_3": "如是四法，三昧根本。」",
    "T13n0414_005:0829a26_0": "菩薩念佛三昧經大眾奉持品第十六",
    "T13n0414_005:0829a27_0": "爾時，世尊知九萬億那由他等諸大菩薩摩訶薩眾皆悉已集，復有百千萬億菩薩，是等當於彌勒佛時悉得住於不退轉地。",
    "T13n0414_005:0829a29_1": "是時東方九萬九億百千那由他諸菩薩眾，梵上菩薩而為上首；南方復有九萬九億諸菩薩眾，持誠菩薩摩訶薩等而為上首；西方復有九萬九千諸菩薩眾，大智菩薩摩訶薩等而為上首；北方復有九萬九千諸菩薩眾，大光菩薩摩訶薩等而為上首。",
    "T13n0414_005:0829b06_2": "復有住彼歡喜世界無量菩薩皆悉來集，梵身天王、大花梵王，無量梵王皆悉來集。",
    "T13n0414_005:0829b08_3": "復有無邊百千那由他釋提桓因，眾念天主而為上首。",
    "T13n0414_005:0829b09_4": "復有無量百千億萬那由他等四大天王，復有無量迦流夜叉、持鬘夜叉、常醉夜叉。",
    "T13n0414_005:0829b11_5": "復有諸餘天、龍、夜叉、乾闥婆王、阿修羅王、迦留羅王、緊那羅王、摩睺羅王、羅剎夜叉、拘槃茶鬼、富丹那鬼，及與迦吒富丹那鬼，如是種種無數百千大力鬼神亦來在座。",
    "T13n0414_005:0829b15_6": "爾時，世尊、應、正遍知知諸大眾皆悉已集，將為此等略說斯經功德深重次第之法，為欲調伏諸人天故，復作師子[口*磬]咳之聲，即為時會說未曾有：「此經法者，去、來、現在三世諸佛之所修行，能滅一切諸大苦惱。",
    "T13n0414_005:0829b20_0": "是故諸佛尊重是法，已行、當行、今亦修行。",
    "T13n0414_005:0829b20_1": "是故，大士！",
    "T13n0414_005:0829b21_2": "欲求我身應當尊重真實之法，敬事法者當如敬佛。",
    "T13n0414_005:0829b22_3": "所以者何？",
    "T13n0414_005:0829b22_4": "法不異佛。",
    "T13n0414_005:0829b22_5": "是人求法應到於此。",
    "T13n0414_005:0829b23_6": "若天、若龍、人及非人，能求法者疾捨諸苦。",
    "T13n0414_005:0829b24_7": "行法除苦，佛說最勝。",
    "T13n0414_005:0829b24_8": "是故，菩薩為欲利益一切世間求菩提法，是諸菩薩則為已施一切眾生菩提之樂，疾得度於生死大海。",
    "T13n0414_005:0829b27_9": "「當我須臾說此三昧微妙經王教世間時，一切山河及以大地皆悉俱時六種震動，時諸眾生皆稱善哉。",
    "T13n0414_005:0829b29_10": "所以者何？",
    "T13n0414_005:0829b29_11": "當佛說此菩薩念佛大三昧王，大乘方等微妙經典，無邊功德大智海時，億百千數那由他等無數世界佛之剎土，皆悉六種十八相動，及放淨光大明普照。」",
    "T13n0414_005:0829c04_12": "爾時，虛空無量諸天擊大天鼓，聲若雷震，又奏和雅調暢之音。",
    "T13n0414_005:0829c05_13": "復有八萬億那由他地神、天女，持眾寶座從地踊出，至世尊前至心恭敬而以奉獻。",
    "T13n0414_005:0829c07_14": "復有主樂乾闥婆王，作億百千那由他等種種妙音，甚可愛樂。",
    "T13n0414_005:0829c08_15": "復有諸龍及龍王子，興大密雲普覆世界，雨天曼陀及眾妙花周布大地，高百由延。",
    "T13n0414_005:0829c10_16": "時娑竭羅諸大龍王於虛空中變成宮殿，眾寶莊校微妙殊特，天栴檀末普散此剎三千大千佛之世界。",
    "T13n0414_005:0829c13_17": "復有色界諸梵天王，於如來上作寶花蓋，遍覆三千大千剎土。",
    "T13n0414_005:0829c14_18": "是蓋處處垂諸寶鈴，其鈴皆出微妙之音，譬如他化自在天樂。",
    "T13n0414_005:0829c16_0": "爾時，此會一切眾生皆修慈、悲、喜、捨之心，既聞法音，不勝喜悅，各各至心重歸三寶。",
    "T13n0414_005:0829c17_1": "時會聞法無邊眾生，皆發無上菩提之心；復有無量諸眾生等，悉深發辟支佛心；復有無數諸眾生等，皆發聲聞菩提之心；復有無量諸剎利王、沙門、婆羅門、毘舍首陀、長者、居士，皆悉獲得須陀洹果、斯陀含果、阿那含果；復有無邊諸眾生等，皆證無著阿羅漢果。",
    "T13n0414_005:0829c23_2": "爾時，世尊說是經已，一切大眾皆大歡喜。",
    "T13n0414_005:0829c24_3": "不空見等諸大菩薩，大聲聞眾，及諸世間人天八部、阿修羅等，聞佛所說，皆大欣樂，頂戴奉行。",
    "T13n0414_005:0829c27_0": "菩薩念佛三昧經卷第五"
}