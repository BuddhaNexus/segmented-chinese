{
    "T24n1448_016:0076a05_0": "根本說一切有部毘奈耶藥事",
    "T24n1448_016:0076a06_0": "卷第十六",
    "T24n1448_016:0076a08_0": "大唐三藏義淨奉　制譯",
    "T24n1448_016:0076a09_0": "爾時世尊是無上福田，恭敬尊重，能令國王及諸臣佐、婆羅門居士、商人商主、天龍藥叉、阿素羅、迦樓羅、揵達婆、緊那落、莫呼洛伽，乃至傍蘇畢舍遮等，以諸衣服、臥具、湯藥、諸療病物供給世尊及苾芻僧伽。",
    "T24n1448_016:0076a13_1": "爾時佛在室羅筏城給孤獨園，時諸外道共集講堂，皆相謂言：「仁者知不？",
    "T24n1448_016:0076a15_2": "我等比來於此得諸國王群臣居士婆羅門等，尊重供養供給衣服、臥具、醫藥等物。",
    "T24n1448_016:0076a17_3": "今有沙門喬答摩，人間出現，所有尊重恭敬供養供給醫藥、衣服、臥具等，皆悉施彼，我等斷絕無有利養。",
    "T24n1448_016:0076a19_4": "今復云何共設何計？」",
    "T24n1448_016:0076a20_5": "其中一人作如是言：「仁者應知，若持梵行者作非梵行。」",
    "T24n1448_016:0076a21_6": "時諸外道答曰：「如是。」",
    "T24n1448_016:0076a21_7": "復有一外道，云何得之？",
    "T24n1448_016:0076a22_8": "說曰：「我等法中，有一女人，形貌端正，人所樂見。",
    "T24n1448_016:0076a23_9": "教彼女言：『喬答摩沙門共為私事。』」",
    "T24n1448_016:0076a24_10": "眾皆問曰：「是誰端正？」",
    "T24n1448_016:0076a24_11": "答曰：「彼氈遮外道女。」",
    "T24n1448_016:0076a25_12": "眾人即使令喚至已，告曰：「小妹須知！",
    "T24n1448_016:0076a25_13": "我等往日所有利養皆被斷絕。",
    "T24n1448_016:0076a26_14": "今時所有利養衣服，醫藥臥具等，悉皆尊重供養喬答摩沙門。",
    "T24n1448_016:0076a28_15": "汝不助我耶？",
    "T24n1448_016:0076a28_16": "棄却我等耶？」",
    "T24n1448_016:0076a28_17": "其女問曰：「仁者使我便欲作何計？」",
    "T24n1448_016:0076a29_18": "答曰：「汝是我眷屬家小妹，可能作是言：『沙門喬答摩，共我私行非梵行事。』",
    "T24n1448_016:0076b02_19": "若能如是，名為捍敵。",
    "T24n1448_016:0076b02_20": "世人即皆尊重供養我等，如昔無異。」",
    "T24n1448_016:0076b03_21": "其女告曰：「我不能謗沙門喬答摩，彼天人師，王臣敬重，威德無量，誰能輒信？」",
    "T24n1448_016:0076b05_22": "時諸外道報曰：「妹子！",
    "T24n1448_016:0076b05_23": "汝若不能謗沙門喬答摩，不依我等言者，我等大眾，不共汝言談話說，不得入我等家中，共擯棄汝，令汝至死，後墮地獄。」",
    "T24n1448_016:0076b08_24": "女人身少智性，遂便問曰：「仁者教我，欲作何事？」",
    "T24n1448_016:0076b09_25": "時諸外道告曰：「汝可時時往逝多林。」",
    "T24n1448_016:0076b10_26": "其女依教，每日往逝多林。",
    "T24n1448_016:0076b10_27": "乃至後時，其女腹上覆一鉢盂，詣如來所。",
    "T24n1448_016:0076b11_28": "爾時世尊為無量百千大眾，前後圍遶說微妙法，然而此女來入會中，世尊既見外道女來，作是念曰：「我昔曾作此業，積集成就由如暴流，其外道魔女面前而住。」",
    "T24n1448_016:0076b15_29": "說伽他曰：「聲響令人愛，　　美言清巧語；　染我懷妊胎，　　而今復說法。」",
    "T24n1448_016:0076b18_0": "爾時世尊以頌告曰：「若人為妄語，　　當墮於地獄。」",
    "T24n1448_016:0076b20_0": "外道女答曰：「若作云不作，　　彼當墮地獄。」",
    "T24n1448_016:0076b22_0": "世尊告曰：「二人皆墮於地獄，　　墮與不墮自心知，　謗法之者來生苦，　　(少句，未見本)。」",
    "T24n1448_016:0076b25_0": "爾時天帝釋作是思惟：「彼外道女，垢穢大聖及苾芻僧伽。」",
    "T24n1448_016:0076b26_1": "作是念已，即以神變解鉢令墮。",
    "T24n1448_016:0076b27_0": "是時魔女大生羞恥，速即歸去。",
    "T24n1448_016:0076b28_0": "時諸眾首苾芻白佛言：「世尊！",
    "T24n1448_016:0076b28_1": "云何勝軍大王，佛為說法，初即授記於此正真等正覺？",
    "T24n1448_016:0076b29_2": "又復我等，今欲往無熱池邊，於如來前各自說本事。」",
    "T24n1448_016:0076c02_3": "佛即默然而受其請。",
    "T24n1448_016:0076c02_4": "諸佛常法，出現於世，未入涅槃，教化有情必作十事。",
    "T24n1448_016:0076c03_5": "云何為十？",
    "T24n1448_016:0076c04_6": "一者久植善根法王太子灌頂授記；二者未曾發心有情，令彼發起無上菩提之心；三者建立三寶；四者結界；五者命壽五分之中，要捨一分；六者於室羅伐城現大神通；七者於平林聚落，現從天下；八者於父母所令見真諦；九者於無熱池中，共諸苾芻，說業報因緣。",
    "T24n1448_016:0076c10_7": "由此義故，世尊共諸苾芻，於無熱池中說昔本業報事。",
    "T24n1448_016:0076c11_8": "告諸苾芻等：「可往無熱池邊，各說自本業事。」",
    "T24n1448_016:0076c12_9": "時諸苾芻聞佛教勅，咸皆依命。",
    "T24n1448_016:0076c13_10": "佛共四百九十九苾芻眾，於室羅伐城沒，無熱池邊出，往詣野猛藥叉遊行之處，其處花果甚可悅意。",
    "T24n1448_016:0076c15_11": "然而此池流注四海：一名弶伽河、二名新度河、三名縛叉河、四名呬多河。",
    "T24n1448_016:0076c17_0": "其處嶮峻，非得通人而不能往。",
    "T24n1448_016:0076c17_1": "佛與大眾，俱到彼已。",
    "T24n1448_016:0076c19_0": "爾時世尊起世俗心，作此心時，乃至蟲蟻皆知佛意。",
    "T24n1448_016:0076c20_1": "難陀、鄔波難陀龍王知如來意，云何世尊起世間心？",
    "T24n1448_016:0076c21_2": "見佛欲於無熱池中，共諸苾芻各說往昔因業。",
    "T24n1448_016:0076c22_3": "即於池中，化出大蓮花，其花千葉，猶如車輪，色如天金，寶莖花蘂金剛所作，無量千花周匝圍遶。",
    "T24n1448_016:0076c24_4": "爾時世尊坐此花上，及諸苾芻各坐一蓮花。",
    "T24n1448_016:0076c25_5": "于時具壽舍利弗在王舍城祇利跋窶山上，縫僧伽胝衣。",
    "T24n1448_016:0076c27_6": "佛告大目揵連：「往喚取汝同侶舍利弗來。」",
    "T24n1448_016:0076c28_7": "白言：「如是。」",
    "T24n1448_016:0076c28_8": "時具壽大目揵連，從無熱池沒，於祇利跋窶山現，到舍利弗前告言：「具壽舍利弗！",
    "T24n1448_016:0077a01_9": "今時世尊共九百九十九苾芻眾於無熱池住。",
    "T24n1448_016:0077a02_10": "我承佛勅，故來相喚，即可同行。」",
    "T24n1448_016:0077a03_11": "答曰：「具壽大目連！",
    "T24n1448_016:0077a03_12": "汝可待我縫僧伽胝了方得相隨。」",
    "T24n1448_016:0077a04_13": "告曰：「我共相助縫，不任意。」",
    "T24n1448_016:0077a04_14": "時大目連以神變力五指為針助縫，其舍利弗告目連曰：「汝應前去，我即後來。」",
    "T24n1448_016:0077a06_15": "大目連曰：「仁若不去，我強力將行。」",
    "T24n1448_016:0077a07_16": "時具壽舍利弗即舒戶鉤，告目連曰：「汝神通為最，且取此戶鉤然後將我。」",
    "T24n1448_016:0077a09_0": "時大目連即挽戶鉤，然舍利弗又作是念：「彼大威德，若挽戶鉤并我將去。」",
    "T24n1448_016:0077a10_1": "便以神通，以身繫著祇闍崛山，其山即動，并贍部洲地俱時皆動；難陀、鄔波難陀龍王，并無熱大池之中諸大德等，咸悉總動。",
    "T24n1448_016:0077a13_2": "時諸苾芻白佛言：「此是難陀、鄔波難陀龍王令動地耶？」",
    "T24n1448_016:0077a14_3": "佛告諸苾芻：「此非難陀、鄔波難陀龍王動此地也。",
    "T24n1448_016:0077a15_4": "此是大聲聞現神通也。」",
    "T24n1448_016:0077a16_5": "其舍利弗復作是念：「我若繫著須彌山者，彼亦將去。",
    "T24n1448_016:0077a17_6": "我今以心繫著無熱池中，如來所坐大蓮花已，即不能動。」",
    "T24n1448_016:0077a18_7": "時大目連告舍利弗曰：「具壽！",
    "T24n1448_016:0077a19_8": "捔神通訖，可往世尊所。」",
    "T24n1448_016:0077a20_9": "舍利弗曰：「汝且前去，我在後來。」",
    "T24n1448_016:0077a20_10": "其大目連去已，未至佛所，舍利弗先到，禮佛雙足，於蓮花上坐已，目連方至。",
    "T24n1448_016:0077a22_11": "尊者問曰：「汝於先來，何大遲之？」",
    "T24n1448_016:0077a23_12": "時諸苾芻皆生疑惑，唯佛能斷，白佛言：「世尊！",
    "T24n1448_016:0077a24_13": "比見大目乾連神通第一，今乃不如。」",
    "T24n1448_016:0077a25_14": "佛告諸苾芻：「汝等諦聽！",
    "T24n1448_016:0077a25_15": "非但今時，乃往古昔，於中天國有一畫師。",
    "T24n1448_016:0077a26_16": "其人因事，往詣餘國至已，還向畫師家停。",
    "T24n1448_016:0077a27_17": "然而主人作一轉關木女，彩色莊嚴，令其供給看侍。",
    "T24n1448_016:0077a28_18": "對前而住，客便喚曰：『來，於此眠臥。』",
    "T24n1448_016:0077a29_19": "其木女默然而立，斯人念曰：『主人發遣此女看侍於我。』",
    "T24n1448_016:0077b01_20": "即以手挽，其索即斷，身手俱散。",
    "T24n1448_016:0077b02_21": "極生羞恥，便作是念：『今者被其私裏辱我，我應對眾而為恥辱。』",
    "T24n1448_016:0077b03_22": "斯人即於當門牆上畫自己身猶如自絞，入門扇後隱身而住。",
    "T24n1448_016:0077b05_23": "主人怪晚日高不起，即往看之，開門乃見自絞而死，便作是念：『彼人何故自勒咽喉？』",
    "T24n1448_016:0077b07_24": "復見木人聚在地上，緣我勝彼由斯致死。",
    "T24n1448_016:0077b08_25": "其國立法，有人死者，先奏王知然後殯葬。",
    "T24n1448_016:0077b09_26": "主人急告王曰：『中天竺國有一畫師，來居我家，我作轉關木女供給。",
    "T24n1448_016:0077b10_27": "彼為是人手挽索斷，斯人羞恥自懸而死。",
    "T24n1448_016:0077b11_28": "願王檢看，我願殯葬。』",
    "T24n1448_016:0077b12_29": "王即勅使往看，使者告曰：『汝且斫索令斷然後檢看，為是自懸而死？",
    "T24n1448_016:0077b13_30": "為是主人勒殺？』",
    "T24n1448_016:0077b14_0": "是時主人即以斧斫唯加斫壁，客便告曰：『為死活耶？』",
    "T24n1448_016:0077b15_1": "既對王臣，深懷愧恥。」",
    "T24n1448_016:0077b15_2": "佛告諸苾芻：「於意云何？",
    "T24n1448_016:0077b16_3": "爾時畫師者，即舍利弗是。",
    "T24n1448_016:0077b16_4": "作機關木女者，即大目乾連是。",
    "T24n1448_016:0077b17_5": "於彼時中由有工巧而能勝彼，今用神通還復得勝。",
    "T24n1448_016:0077b19_0": "「復次苾芻，汝等諦聽！",
    "T24n1448_016:0077b19_1": "乃往古昔，別於一方聚落之中有二畫師，共鬪技能，皆稱我好、明解工巧。",
    "T24n1448_016:0077b21_2": "俱詣王所，白言云：『我明圖畫。』",
    "T24n1448_016:0077b21_3": "第二亦云：『我能圖畫。』",
    "T24n1448_016:0077b22_4": "時王即令壁上各畫一面：『畫已能知，我不信說。』",
    "T24n1448_016:0077b23_5": "其一畫師，時經六月乃畫一面。",
    "T24n1448_016:0077b24_6": "其第二者，但唯摩飾壁面。",
    "T24n1448_016:0077b24_7": "其畫了者，即白王言：『我畫牆了。』",
    "T24n1448_016:0077b25_8": "王共群臣來觀畫彩。",
    "T24n1448_016:0077b25_9": "告曰：『大端正。』",
    "T24n1448_016:0077b26_10": "第二畫師白王：『看我畫作，由前壁畫光影現斯，以薄衣覆。』",
    "T24n1448_016:0077b27_11": "王見此事，甚大怪之，云：『更勝彼。』",
    "T24n1448_016:0077b28_12": "其人禮王足已，白言：『此非我畫，由彼壁畫於此影現。",
    "T24n1448_016:0077b29_13": "大王！",
    "T24n1448_016:0077b29_14": "為復畫者端妙？",
    "T24n1448_016:0077b29_15": "為復此處端正？』",
    "T24n1448_016:0077c01_16": "王言：『如汝作者，甚為端正。』」",
    "T24n1448_016:0077c01_17": "佛告諸苾芻：「汝意云何？",
    "T24n1448_016:0077c02_18": "爾時六月磨作畫師者，即舍利弗是。",
    "T24n1448_016:0077c03_19": "時經六月畫師者，即大目連是也。",
    "T24n1448_016:0077c03_20": "於彼時中由其工巧而能得勝，今復神通而還獲勝。",
    "T24n1448_016:0077c06_0": "「復次苾芻，汝等諦聽！",
    "T24n1448_016:0077c06_1": "非但今時神通得勝，古昔於波羅痆斯城不遠，有二仙人：一名勝佉、二名利棄多。",
    "T24n1448_016:0077c08_2": "彼於後時，天降大雨，地面多泥。",
    "T24n1448_016:0077c09_3": "其勝佉仙人膝脚跌倒地，被打瓶破。",
    "T24n1448_016:0077c09_4": "仙人呪誓，於十二年中天更不雨。",
    "T24n1448_016:0077c10_5": "其梵授王及波羅痆斯人眾，皆聞仙人呪誓令十二年天不降雨。",
    "T24n1448_016:0077c12_6": "王及國人同往彼仙所，白言：『大仙！",
    "T24n1448_016:0077c12_7": "莫作如是。』",
    "T24n1448_016:0077c13_8": "仙人告曰：『我不忍之，令十二年不得下雨。』",
    "T24n1448_016:0077c14_9": "梵授王等別向利棄多仙人所，以事白言。",
    "T24n1448_016:0077c15_10": "此仙作實語，應時天降大雨。」",
    "T24n1448_016:0077c15_11": "佛告諸苾芻等：「爾時名勝佉仙人者，即大目連是。",
    "T24n1448_016:0077c16_12": "利棄多仙人者，即舍利弗是也。」",
    "T24n1448_016:0077c17_13": "廣說如上。",
    "T24n1448_016:0077c18_0": "「復次苾芻！",
    "T24n1448_016:0077c18_1": "彼二仙人有少惱緣，其利棄多仙人即於勝佉邊求而懺摩。",
    "T24n1448_016:0077c19_2": "正禮足時，其勝佉乃以脚蹋利棄多頭髻之上。",
    "T24n1448_016:0077c20_3": "被蹋之時，即作呪誓：『願明日日出之時，汝頭破裂。』",
    "T24n1448_016:0077c21_4": "勝佉還即呪誓：『願日莫出。』",
    "T24n1448_016:0077c22_5": "日既不出，世間黑闇。",
    "T24n1448_016:0077c22_6": "諸婆羅門、城中人眾皆來白勝佉仙人曰：『莫作是事。』",
    "T24n1448_016:0077c24_0": "彼仙答曰：『若令日出，頭決破裂。』",
    "T24n1448_016:0077c24_1": "其利棄多告勝佉曰：『汝可作一土頭。』",
    "T24n1448_016:0077c25_2": "其仙即作土頭戴之，其日即出，土頭便破。」",
    "T24n1448_016:0077c26_3": "佛告諸苾芻：「莫作異見。",
    "T24n1448_016:0077c27_0": "時勝佉仙人者，即大目揵連是。",
    "T24n1448_016:0077c27_1": "利棄多仙人者，舍利弗苾芻是。",
    "T24n1448_016:0077c28_2": "於彼時中而已勝彼，今時亦勝。」",
    "T24n1448_016:0078a01_0": "佛告諸苾芻：「汝等復聽！",
    "T24n1448_016:0078a01_1": "我今為汝說。",
    "T24n1448_016:0078a01_2": "昔中天竺有一巧人，善解牙作。",
    "T24n1448_016:0078a02_3": "遂持象牙，刻為粳米一斗，以充道糧，往波斯國。",
    "T24n1448_016:0078a03_4": "既至彼國，詣一巧師家中，暫寄欲住。",
    "T24n1448_016:0078a04_5": "斯人不在，但有其妻。",
    "T24n1448_016:0078a04_6": "既見妻已，報言：『將此一斗白粳米為我作飯。』",
    "T24n1448_016:0078a05_7": "其巧工妻答曰：『此米留著，汝當且去。』",
    "T24n1448_016:0078a06_8": "其人留米即去。",
    "T24n1448_016:0078a07_9": "彼便為煮，柴薪俱盡，米仍不熟。",
    "T24n1448_016:0078a07_10": "夫主來至家中，問其妻曰：『賢首！",
    "T24n1448_016:0078a08_11": "汝今作何物耶？』",
    "T24n1448_016:0078a08_12": "妻即具說。",
    "T24n1448_016:0078a09_13": "夫便看米，乃知是象牙為米，夫以誑心告曰：『此水為有灰故，米不能熟。",
    "T24n1448_016:0078a10_14": "汝用淨甜水煮，米當即熟。』",
    "T24n1448_016:0078a11_15": "後時留米人來，其妻報曰：『汝宜取淨甜水來。』",
    "T24n1448_016:0078a12_16": "其人持瓦瓶取水。",
    "T24n1448_016:0078a12_17": "預前速至畫作水池，於其池中畫作一死狗，其形脹爛。",
    "T24n1448_016:0078a14_0": "其取水人至彼池已，乃見此狗，一手掩鼻，一手下瓶。",
    "T24n1448_016:0078a15_1": "以眼視狗，遂打瓶破。",
    "T24n1448_016:0078a15_2": "瓶既破已，便自羞恥。」",
    "T24n1448_016:0078a16_3": "佛言：「汝等苾芻，勿作異念。",
    "T24n1448_016:0078a16_4": "其昔巧工作象牙米者，大目乾連是。",
    "T24n1448_016:0078a17_5": "畫作水池者，今舍利弗是也。",
    "T24n1448_016:0078a18_6": "汝諸苾芻！",
    "T24n1448_016:0078a18_7": "如來所得之定，諸聖獨覺，名亦不知。",
    "T24n1448_016:0078a19_8": "諸獨覺所得之定，舍利子、大目連，名亦不知。",
    "T24n1448_016:0078a20_9": "舍利子所得之定，餘聲聞眾，名亦不知。",
    "T24n1448_016:0078a21_10": "舍利子苾芻，具大威德，勝大目連。",
    "T24n1448_016:0078a21_11": "然而由彼多現神通，密作是說：『大目乾連神通第一。』」",
    "T24n1448_016:0078a24_0": "復次大迦葉波自說其業，而說頌曰：「迦葉往詣於眾前，　　具說前生修行法：　捨施少分諸功德，　　獲斯無量勝福田。",
    "T24n1448_016:0078a27_0": "　猶如世間師子王，　　無畏遊於諸山藪；　今大迦葉亦復然，　　演說昔法心無畏。",
    "T24n1448_016:0078a29_0": "　我昔曾施升秕食，　　當於無漏獨覺所；　住最無垢三昧定，　　我今信受亦復然。",
    "T24n1448_016:0078b02_0": "　於佛教中發大願，　　常聞如是最勝法；　由是因緣獲果報，　　千度生於北欝單。",
    "T24n1448_016:0078b04_0": "　其國長壽無彼我，　　漸獲尊貴無闕少；　由斯一業獲果報，　　千度得生忉利天。",
    "T24n1448_016:0078b06_0": "　彼天受妙香瓔珞，　　色相殊好以嚴身；　彼壽報盡命既終，　　還復天中獲安樂。",
    "T24n1448_016:0078b08_0": "　由於一業發大願，　　多饒財寶不貪著；　不求五欲受諸樂，　　便捨出家學佛道。",
    "T24n1448_016:0078b10_0": "　我昔不遇大明師，　　亦不逢彼聲聞眾；　見服袈裟染衣者，　　便即頂禮求出家。",
    "T24n1448_016:0078b12_0": "　我見如是出家時，　　在於佛前眾中坐；　從眾而起頂禮佛，　　說佛是我親教師。",
    "T24n1448_016:0078b14_0": "　于時世尊出是言：　　『汝是弟子我為師；　若求出離諸苦難，　　宜應聽受淨妙法。』",
    "T24n1448_016:0078b16_0": "　世尊為我說妙法，　　發大慈悲於我處；　四禪十力及六根，　　八支聖道令修學。",
    "T24n1448_016:0078b18_0": "　我今獲致如斯法，　　便以漏盡不復生；　今我最後受此身，　　與諸賢聖為同侶。",
    "T24n1448_016:0078b20_0": "　如來常說真實法，　　持淨戒者願隨心；　我所發願今得隨，　　更不受生最後有。",
    "T24n1448_016:0078b22_0": "　我生及貪今已盡，　　斷諸有結更不縛；　我於法中為長子，　　由法王力離眾苦。",
    "T24n1448_016:0078b24_0": "　佛已記我為第一，　　於杜多中最為上；　已見實諦證真法，　　我今惑盡獲不動。",
    "T24n1448_016:0078b26_0": "　對聖尊前說本業，　　在於阿耨大池中；　大聖慈尊加被我，　　安坐蓮花說斯事。」",
    "T24n1448_016:0078b28_0": "爾時耆宿聲聞諸大苾芻問具壽舍利子言：「汝昔曾作何業？",
    "T24n1448_016:0078b29_1": "由彼業故，得大智慧，辯才無礙。」",
    "T24n1448_016:0078c01_2": "爾時舍利弗以頌答曰：「我昔山林見隱人，　　是其獨覺寂靜者；　依止空閑修淨行，　　身被垢弊破袈裟。",
    "T24n1448_016:0078c04_0": "　我時見彼心歡悅，　　即便取衣為浣染；　更以針線好縫治，　　殷勤頂禮申恭敬。",
    "T24n1448_016:0078c06_0": "　彼便於我生哀愍，　　舉身湧在大空中；　為現種種變神通，　　於是搖颺騰空去。",
    "T24n1448_016:0078c08_0": "　時我覩斯神變已，　　合掌慇心發弘願：『願我生生常智慧，　　有大勢力饒財寶，　於彼榮豪族姓中，　　常得出家捨五欲。』",
    "T24n1448_016:0078c11_0": "　由斯願力得出家，　　五百生中離俗網。",
    "T24n1448_016:0078c12_0": "「此是最後身，　　得生於人間；　親事大導師，　　無上等正覺。",
    "T24n1448_016:0078c14_0": "　我今得出家，　　於釋師子教；　以獲安隱法，　　去熱得清涼。",
    "T24n1448_016:0078c16_0": "　我於半月間，　　讀誦達彼岸；　對親教大師，　　於僧眾宣示。",
    "T24n1448_016:0078c18_0": "　而為我授記，　　大慧最尊者；　隨順轉法輪，　　令眾生悟解。",
    "T24n1448_016:0078c20_0": "　舍利子大慧，　　於僧大眾中；　自記宿業報，　　無熱池中說。」",
    "T24n1448_016:0078c22_0": "爾時耆宿聲聞諸大苾芻告具壽大目連曰：「其舍利子已說宿業，次至仁說本業報緣。」",
    "T24n1448_016:0078c23_1": "作是語時，大目連即以伽陀告諸耆宿而說頌曰：「我昔為隱士，　　處在於山藪；　時有一人來，　　求我欲出家。",
    "T24n1448_016:0078c28_0": "　即與剃鬚髮，　　并沐浴染衣；　授與令披著；　　斯人於屏處，　端身結加坐，　　證得緣覺果；　搖颺騰空去。",
    "T24n1448_016:0079a02_1": "　　是時我歡喜，　恭敬而合掌，　　由斯發弘願，　今獲大神通：　　『我願得斯通，　如是大仙者。』",
    "T24n1448_016:0079a05_2": "　　由斯善根力，　生處常獲福。",
    "T24n1448_016:0079a06_3": "　　此是最後身，　得生於人道，　　親事大導師，　無上等正覺。",
    "T24n1448_016:0079a08_4": "　　於釋師子教，　而我得出家，　　已獲阿羅漢，　去熱得清涼；　　世尊記別我，　神通為第一。",
    "T24n1448_016:0079a11_5": "　　緣於施少分，　今招大果報。",
    "T24n1448_016:0079a12_6": "　　昔時殘惡業，　我說仁善聽。",
    "T24n1448_016:0079a13_7": "　　往因大國中，　而生豪貴族，　　初為童子時，　出門庭遊戲。",
    "T24n1448_016:0079a15_8": "　　入家欲飲食，　遇父與母交，　　既見生羞恥，　便以杖打我。",
    "T24n1448_016:0079a17_9": "　　為此懷嫌恨，　發言願長大，　　摧其身如[竺-二+韋]。",
    "T24n1448_016:0079a19_0": "　當發斯惡願，　　生黑繩地獄；　受諸極苦已，　　得生於人中。",
    "T24n1448_016:0079a21_0": "　此是最後身，　　由有餘殘罪；　遭斯外道難，　　命根幾欲盡。",
    "T24n1448_016:0079a23_0": "　最後罪報盡，　　不復更有餘；　於慈父母邊，　　是故發清信。",
    "T24n1448_016:0079a25_0": "　所有諸群生，　　而墮於惡趣；　由心懷惡事，　　常見苦無樂。",
    "T24n1448_016:0079a27_0": "　目連對耆德，　　說是宿業報；　阿耨大池中，　　安坐花臺上。」",
    "T24n1448_016:0079a29_0": "爾時耆宿聲聞諸大苾芻，於具壽善妙苾芻，作如是說：「具壽目連已說宿業竟，次至仁說本業報緣。」",
    "T24n1448_016:0079b02_1": "作是語已，其時善妙即以伽他而說頌曰：「我昔入寺中，　　見地有塵穢；　即便持掃箒，　　除糞及塗治。",
    "T24n1448_016:0079b06_0": "　因發清信心，　　掃洒令清淨；　由斯善根故，　　生處端正身。",
    "T24n1448_016:0079b08_0": "　父母與立名，　　名為妙善來；　於眷屬等前，　　時好美名稱。",
    "T24n1448_016:0079b10_0": "　眾人常樂見，　　見者生歡喜；　親侍大導師，　　無上等正覺。",
    "T24n1448_016:0079b12_0": "　我獲阿羅漢，　　去熱得清涼；　我昔作斯願，　　惱盡成無漏。",
    "T24n1448_016:0079b14_0": "　於贍部等洲，　　以繒綵掃地；　若有人能掃，　　離欲經行處。",
    "T24n1448_016:0079b16_0": "　彼人能掃除，　　此地并諸地；　若有人能掃，　　四方僧住處，　塔地好如掌，　　大如安鉢許，　斯人福增長，　　亦能自覺悟。",
    "T24n1448_016:0079b20_0": "　是故汝當知，　　應正等妙覺，　有大功德聚，　　宜勤供養塔。",
    "T24n1448_016:0079b22_0": "　獲斯大果報，　　皆由往昔時；　所修眾善業，　　方獲斯安樂。",
    "T24n1448_016:0079b24_0": "　所以於佛塔，　　志心興供養；　無上大福田，　　淨心應布施。",
    "T24n1448_016:0079b26_0": "　若於佛正覺，　　或佛聲聞處，　施少獲福多，　　由持戒淨故。",
    "T24n1448_016:0079b28_0": "　善妙大眾前，　　自說宿業報；　無熱池安住，　　安坐妙蓮臺。」",
    "T24n1448_016:0079c01_0": "爾時耆宿聲聞諸大苾芻告具壽妙意曰：「善妙已說本業果報，次至於仁說其本業。」",
    "T24n1448_016:0079c02_1": "爾時妙意便以伽陀而說頌曰：「我昔為童子，　　共諸同伴侶；　耳安蘇秣那，　　同往花林處。",
    "T24n1448_016:0079c06_0": "　見佛毘鉢尸，　　大窣覩波塔；　諸天人眾等，　　咸興大供養。",
    "T24n1448_016:0079c08_0": "　並以清淨心，　　手持頂耳鬘；　懸在高塔上，　　各發斯誓願。",
    "T24n1448_016:0079c10_0": "　我見彼施花，　　即於大眾前，　持其耳上花，　　懸佛大塔上。",
    "T24n1448_016:0079c12_0": "　由斯善根力，　　生於六欲天，　常得大果報。",
    "T24n1448_016:0079c13_1": "　　我捨一花枝，　一百俱胝歲，　　天中受妙樂，　最後證無生。",
    "T24n1448_016:0079c15_2": "　　大德今應知，　正覺多福德，　　勤修勝供養，　第一世間尊，　　佛塔應恭敬，　大師并弟子，　　淨心施少分，　獲福果無邊。",
    "T24n1448_016:0079c19_3": "　　我念過去世。",
    "T24n1448_016:0079c20_0": "　作斯微善業，　　由斯福業故，　常受諸天樂；　　親覲天尊師，　無上等正覺，　　已獲阿羅漢，　去熱得清涼。",
    "T24n1448_016:0079c23_1": "　　此是最後身，　不得受後有；　　由此因緣故，　名為蘇末那，　　解脫諸苦蘊，　已度於有海。",
    "T24n1448_016:0079c26_2": "　　蘇摩那苾芻，　對眾而宣說，　　昔時因業報。",
    "T24n1448_016:0079c28_0": "　無熱大池中，　　安坐花臺上。」",
    "T24n1448_016:0080a01_0": "爾時耆宿聲聞告具壽俱胝苾芻曰：「其具壽蘇末那苾芻已說自業，次至仁說昔作何業？",
    "T24n1448_016:0080a03_0": "由何業故，佛記於汝，精進之中，最為第一？」",
    "T24n1448_016:0080a04_0": "爾時具壽俱胝苾芻以頌告曰：「昔於親慧城，　　造一毘訶羅；　淨心修已畢，　　奉施四方僧。",
    "T24n1448_016:0080a07_0": "　於斯寺院內，　　繒綵而敷地；　歡喜心調暢，　　發斯弘誓願。",
    "T24n1448_016:0080a09_0": "　常願親事佛，　　獲得無上果；　證第一涅槃，　　永離諸煩惱。",
    "T24n1448_016:0080a11_0": "　我緣此福故，　　於九十劫中，　常受人天身，　　快樂恒無畏。",
    "T24n1448_016:0080a13_0": "　彼有餘殘業，　　受此最後身；　生於高族家，　　唯有我一子。",
    "T24n1448_016:0080a15_0": "　十月滿已誕，　　心生大歡喜；　父時給財物，　　數有二百萬。",
    "T24n1448_016:0080a17_0": "　我足有金毛，　　長短向四寸，　微妙絕柔軟，　　喻若兜羅綿；　已經九十劫，　　足常不躡地。",
    "T24n1448_016:0080a20_0": "　以福因緣故，　　親侍大導師，　無上等正覺，　　得受人天樂；　既證阿羅漢，　　去熱得清涼，　世尊已記我，　　精進中第一；　諸漏並已盡，　　而獲無垢處。",
    "T24n1448_016:0080a25_0": "　我俱胝二十，　　對眾耆宿前，　說其宿業報，　　無熱大池中。」",
    "T24n1448_016:0080a27_0": "爾時耆宿聲聞諸大苾芻告具壽妙音曰：「其具壽二十俱胝苾芻已說本業，次至仁說。」",
    "T24n1448_016:0080a28_1": "爾時具壽妙音以頌告曰：「我先種善業，　　經於九十劫；　不墮三惡趣，　　而得天人身。",
    "T24n1448_016:0080b03_0": "　我未識三寶，　　唯見是佛塔；　佛名毘鉢尸，　　而興大供養。",
    "T24n1448_016:0080b05_0": "　復以三金錢，　　用買塗香等；　安於佛塔上，　　一心無退轉。",
    "T24n1448_016:0080b07_0": "　由斯福力故，　　多受人天樂；　今獲阿羅漢，　　去熱得清涼。",
    "T24n1448_016:0080b09_0": "　我於佛塔前，　　廣發微妙願；　以斯少供養，　　受於無量果。",
    "T24n1448_016:0080b11_0": "　大眾今應知，　　等覺有大福；　塔前呈少供，　　獲果報無邊。",
    "T24n1448_016:0080b13_0": "　世尊受我記，　　於彼伽陀中，　廣宣妙辯才，　　多聞中第一。",
    "T24n1448_016:0080b15_0": "　於斯大眾前，　　并及諸耆宿，　已說宿業事，　　無熱大池中。」",
    "T24n1448_016:0080b17_0": "爾時耆宿聲聞諸大苾芻，告具壽賓頭盧頗羅墮闍，而作是言：「具壽妙音已說本業，次至仁說。」",
    "T24n1448_016:0080b20_0": "爾時具壽賓頭盧以頌告曰：「我昔生貴家，　　父母邊自在；　父令知庫藏，　　侍衛於父母。",
    "T24n1448_016:0080b23_0": "　心常為慳悋，　　於姊妹兄弟；　及以奴婢類，　　不給於衣食。",
    "T24n1448_016:0080b25_0": "　我母亦索食，　　慳悋而不與；　口復出惡言，　　可食諸瓦石。",
    "T24n1448_016:0080b27_0": "　由斯惡業力，　　墮於大地獄；　大熱及黑繩，　　於斯受眾苦。",
    "T24n1448_016:0080b29_0": "　地獄受苦已，　　方得生人間；　由斯惡業力，　　我常食瓦石。",
    "T24n1448_016:0080c02_0": "　若得飲食時，　　食常不知足；　飢渴甚逼惱，　　由斯恒受苦。",
    "T24n1448_016:0080c04_0": "　此是最後身，　　人中生出家；　親事大導師，　　無上等正覺。",
    "T24n1448_016:0080c06_0": "　我以得出家，　　於釋師子教，　獲得阿羅漢，　　去熱得清涼。",
    "T24n1448_016:0080c08_0": "　世尊為我記，　　煩惱漏已除；　於師子吼中，　　最名為第一。",
    "T24n1448_016:0080c10_0": "　今雖得神通，　　由常服瓦石；　假令經百劫，　　所作業不亡。",
    "T24n1448_016:0080c12_0": "　耆宿今應知，　　我念往惡業，　已受種種苦，　　餘業今應盡。",
    "T24n1448_016:0080c14_0": "　我名賓頭盧，　　今在大眾前，　說自宿業報，　　無熱大池中。」",
    "T24n1448_016:0080c16_0": "爾時耆宿聲聞諸大苾芻，告具壽善來，作如是言：「具壽賓頭盧已說宿業，次至仁說，作何業報？」",
    "T24n1448_016:0080c19_0": "爾時善來苾芻以頌告曰：「我念過去世，　　親意大城中；　生於貴族家，　　有無量倉庫。",
    "T24n1448_016:0080c22_0": "　王名隨眾意，　　諸臣亦復然；　端嚴人樂見，　　色相好容儀。",
    "T24n1448_016:0080c24_0": "　于時我乘輅，　　大眾咸恭敬；　同詣勝園林，　　共受五欲樂。",
    "T24n1448_016:0080c26_0": "　於彼芳林見，　　沙門調六根；　身披垢弊衣，　　寂然而宴坐。",
    "T24n1448_016:0080c28_0": "　我既見斯人，　　心生大歡喜；　雖見著弊服，　　而心不生厭。",
    "T24n1448_016:0081a01_0": "　罵此出家人，　　惡想不樂見；　身著大癩病，　　食時常變吐。",
    "T24n1448_016:0081a03_0": "　由斯業報故，　　口出於惡言；　於人命終後，　　生於地獄中。",
    "T24n1448_016:0081a05_0": "　常為飢渴逼，　　恒受於眾苦；　厥名為遠來，　　復名為眾棄。",
    "T24n1448_016:0081a07_0": "　身色甚大惡，　　受地獄苦已；　方得生人聞，　　身著大癩病。",
    "T24n1448_016:0081a09_0": "　食常為變吐，　　手抱人髑髏；　竹葉為衣服，　　用草而為壁。",
    "T24n1448_016:0081a11_0": "　常居此舍中，　　入聚落乞食；　恒被他驅擯，　　或復被杖打。",
    "T24n1448_016:0081a13_0": "　或不聽入舍，　　常被他嫌賤；　五百生中然，　　不順諸人心，　人天神所捨。",
    "T24n1448_016:0081a15_1": "　　于時我見佛，　僧伽眾圍遶，　　欲於此眾心，　志誠當說悔。",
    "T24n1448_016:0081a17_2": "　　遙見大眾已，　便速奔馳走，　　即發如是言：『常願足飲食。』",
    "T24n1448_016:0081a19_3": "　　我身并大眾，　佛前而聽法；　　無人施我食，　失望而欲去。",
    "T24n1448_016:0081a21_4": "　　牟尼大導師，　慈悲為我說，　　眾中遙命我：『善來汝應坐。』",
    "T24n1448_016:0081a23_5": "　　我聞心極喜，　曲躬虔合掌，　　禮佛雙足已，　退坐於一面。",
    "T24n1448_016:0081a25_6": "　　世尊大慈悲，　應憐愍我故，　　為我說妙法，　聞法見真諦，　　啼泣淚交流，　而即請出家，　　世尊許出家。",
    "T24n1448_016:0081a29_0": "　我名為善來，　　親事大導師；　世尊受我記，　　處界中第一。",
    "T24n1448_016:0081b02_0": "　我今大眾前，　　自說宿業事；　安坐蓮華內，　　無熱大池中。」",
    "T24n1448_016:0081b04_0": "爾時諸大聲聞耆宿苾芻告具壽有喜曰：「具壽善來已說本業，次至仁說，昔作何業？」",
    "T24n1448_016:0081b05_1": "爾時具壽有喜說伽陀曰：「昔於王舍城，　　身受大富貴；　其時遭亢旱，　　我設仙人食。",
    "T24n1448_016:0081b09_0": "　後有一仙來，　　容儀甚端正；　此是緣覺性，　　漏盡心自在。",
    "T24n1448_016:0081b11_0": "　為我心慳悋，　　遂起斯惡念：『誰能於此人，　　七年供給食。』",
    "T24n1448_016:0081b13_0": "　以馬尿煮飯，　　令彼仙人食；　仙人既食已，　　由此命便終。",
    "T24n1448_016:0081b15_0": "　為斯作惡業，　　久在地獄受；　眾合及大叫，　　焰熱并大熱。",
    "T24n1448_016:0081b17_0": "　地獄受苦已，　　方始得人身；　多病不自在，　　死受於劇苦。",
    "T24n1448_016:0081b19_0": "　展轉五百生，　　生生恒受苦；　重病常不離，　　不免眾苦迫。",
    "T24n1448_016:0081b21_0": "　此是最後身，　　得生於人間，　親侍大導師，　　無上等正覺。",
    "T24n1448_016:0081b23_0": "　我得出家已，　　釋師子教中，　證得阿羅漢，　　去熱獲清涼。",
    "T24n1448_016:0081b25_0": "　我入耆宿位，　　獲得通無漏，　隨順眾病人，　　皆令病消殄。",
    "T24n1448_016:0081b27_0": "　我苾芻有喜，　　對諸耆宿前；　自說昔業報，　　無熱大池中。」",
    "T24n1448_016:0081b29_0": "爾時諸大聲聞耆宿苾芻告具壽名稱曰：「具壽有喜苾芻說本業已，次至仁說。」",
    "T24n1448_016:0081c01_1": "爾時名稱苾芻於大眾中說伽他曰：「昔為隱士居蘭若，　　為乞食故入村中；　見一死女在道傍，　　青泡膿流并糞尿。",
    "T24n1448_016:0081c05_0": "　我即如理善觀察，　　對此跏趺正憶念；　于時我觀不淨行，　　一心想念不散亂。",
    "T24n1448_016:0081c07_0": "　我坐不久觀斯事，　　然此死屍肚坼裂；　當見肚裂流膿血，　　糞尿臭穢皆充滿；　遍體膿流肉壞爛，　　無量蠅蛆皆唼食。",
    "T24n1448_016:0081c10_0": "「我時從定起，　　即詣空寂處；　更不行乞食，　　亦不思飡噉。",
    "T24n1448_016:0081c12_0": "　若入聚落時，　　但緣求飲食；　諸女甚端正，　　觀此不忍食。",
    "T24n1448_016:0081c14_0": "　一切有情身，　　皆由四大合；　滿中多糞尿，　　臭穢血膿流。",
    "T24n1448_016:0081c16_0": "　如是正觀已，　　便得離慾想；　住於四梵行，　　無量善觀察。",
    "T24n1448_016:0081c18_0": "　從彼命終後，　　生於大梵天；　梵天中壽終，　　生波羅痆斯。",
    "T24n1448_016:0081c20_0": "　最尊富貴族，　　長者家作子；　一切皆具足，　　晝夜常受樂。",
    "T24n1448_016:0081c22_0": "　夜內眠臥時，　　忽然驚覺見；　諸綵美女等，　　脫去瓔珞衣，　身形皆裸露，　　更相架枕眠。",
    "T24n1448_016:0081c25_0": "　我由昔業力，　　想彼舊寒林，　念女皆不淨；　　心便厭離欲，　發聲稱苦哉，　　遍告無人應。",
    "T24n1448_016:0081c28_0": "　即從高樓下，　　天眾為開門；　出此大城中，　　至一河南岸。",
    "T24n1448_016:0082a01_0": "　見佛在北岸，　　高聲而喚佛：『我今被損害，　　聖者哀救護。』",
    "T24n1448_016:0082a03_0": "　大師聞我聲，　　便以善言答：『汝來施無畏。』",
    "T24n1448_016:0082a04_1": "　　我聞速度河，　遺一寶莊履。",
    "T24n1448_016:0082a05_2": "　　既至大悲所，　正覺無上士，　　世尊知我渴；　種種說妙法，　　聞法心開悟，　剃髮而出家，　　得見真諦理。",
    "T24n1448_016:0082a09_0": "　世尊加被我，　　精進不放逸；　後夜明星出，　　漏盡得清涼。",
    "T24n1448_016:0082a11_0": "　我於耆宿前，　　名稱說本業；　安坐蓮花內，　　無熱大池中。」",
    "T24n1448_016:0082a13_0": "爾時諸大聲聞耆宿苾芻告具壽財益曰：「具壽苾芻名稱已說本業，次至仁說。」",
    "T24n1448_016:0082a14_1": "爾時具壽財益即說業報，以頌答曰：「昔於波羅痆斯城，　　國王名曰吉基羅；　迦葉世尊滅度已，　　為佛造立窣覩波。",
    "T24n1448_016:0082a18_0": "　我為彼王之長子，　　其王名稱遍諸方；　於此寶塔我居先，　　建立殊勝妙傘蓋。",
    "T24n1448_016:0082a20_0": "　由作如是勝善業，　　人天常得最勝福；　所生之處常富貴，　　為大施主多倉庫。",
    "T24n1448_016:0082a22_0": "「我於五百生，　　捨施無能數；　諸來求乞者，　　沙門婆羅門，　各各無違逆，　　悉令充滿足，　及諸緣覺等，　　離欲無漏者。",
    "T24n1448_016:0082a26_0": "　有五百緣覺，　　清淨心供養；　由是善根力，　　得此最後身。",
    "T24n1448_016:0082a28_0": "　而生富貴家，　　生已即能語，「云：『我家中有倉庫，　　今欲捨施諸貧士；　施諸貧士無厭足，　　一切飲食并資具。",
    "T24n1448_016:0082b02_0": "　諸賢善士今應知，　　為我速答此有無。』",
    "T24n1448_016:0082b03_0": "　諸人見我說斯語，　　各各驚怪皆逃走。",
    "T24n1448_016:0082b04_0": "『汝為當是人，　　為天物藥叉；　汝當為我說，　　速答如斯事。』",
    "T24n1448_016:0082b06_0": "『母今聽善說，　　我是慈母子；　非藥叉鬼神，　　但由宿命智。",
    "T24n1448_016:0082b08_0": "　常為長者恒布施。』",
    "T24n1448_016:0082b08_1": "　　母聞斯語甚歡喜，　我之慈母說是言：　　『愛子無畏常行施。』",
    "T24n1448_016:0082b10_0": "「母作是言已，　　親眷養育我；　諸人咸愛樂，　　見者生歡喜。",
    "T24n1448_016:0082b12_0": "　始從生已來，　　常增益倉庫，　金銀及僕從。",
    "T24n1448_016:0082b13_1": "　　由纔生能言，　眾為立名字，　　因生增益財，　立我名財益。",
    "T24n1448_016:0082b15_2": "　　彼時能施財，　令求者充滿；　　今侍等正覺，　捨家而學道。",
    "T24n1448_016:0082b17_3": "　　我不為避難，　而求於出家，　　已獲六神通，　清淨求出離。",
    "T24n1448_016:0082b19_4": "　　諸王常供養，　臣等並尊貴，　　為是豐衣食。",
    "T24n1448_016:0082b21_0": "　我財益苾芻，　　對諸耆宿前，　說昔業報事。」",
    "T24n1448_016:0082b23_0": "根本說一切有部毘奈耶藥事卷第十六"
}