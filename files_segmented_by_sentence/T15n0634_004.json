{
    "T15n0634_004:0482a25_0": "佛說大乘智印經卷第四(第五同卷)西天三藏寶法大師賜紫沙門智吉祥等奉　詔譯爾時會中有頻婆娑王，其王夫人名賢吉祥，亦名酤胝金光——阿闍世王是彼所生——從座而起，五體投地，禮如來足。",
    "T15n0634_004:0482b02_1": "如是禮已，雙膝踞地，長跪合掌，色相怡悅，以妙音聲讚歎佛德。",
    "T15n0634_004:0482b03_2": "復以百千無價眾寶、微妙衣服奉上世尊以為供養。",
    "T15n0634_004:0482b05_3": "復以五百七寶之華散虛空中，成華雲蓋，遍覆眾會。",
    "T15n0634_004:0482b06_4": "時賢吉祥作是種種諸供養已，而白佛言：「世尊！",
    "T15n0634_004:0482b07_5": "我念未來濁惡世中，諸有情類信根薄劣，煩惱增多。",
    "T15n0634_004:0482b08_6": "我願於彼信解、受持此三摩地最勝法門。",
    "T15n0634_004:0482b09_7": "若見有人書寫、受持、聽聞、讀誦、為人演說、開示導化，展轉流通，使不斷絕，普令見聞而生信解，精進修習。",
    "T15n0634_004:0482b11_8": "如是之人名為法器，我當於彼受持之者，歡喜讚歎，親近承事，供給所須飲食、衣服、臥具、醫藥，諸供養具令無歉乏。",
    "T15n0634_004:0482b14_9": "復以大乘甚深之法更令悟入，令彼所住大乘種性，速得成熟於阿耨多羅三藐三菩提法；不妄分別是空、不空，了知諸法離言執故；隨悟隨學，不生戲論。",
    "T15n0634_004:0482b17_10": "為護正法，於諸身命無所悋惜，況復世間資生之物、增益煩惱、生死之具！",
    "T15n0634_004:0482b19_11": "唯當修學如是殊勝三摩地法！」",
    "T15n0634_004:0482b20_12": "作是語已，退坐一面。",
    "T15n0634_004:0482b20_13": "時頻婆娑王後宮八千婇女，聞如是說，各各發起阿耨多羅三藐三菩提心，而皆願樂無上大乘，欲學安住如是殊勝三摩地門，各從座起，合掌恭敬，頭面作禮，而白佛言：「世尊！",
    "T15n0634_004:0482b24_14": "我等咸當於後未來末世之中，受持如是甚深、圓滿、微妙之法，及願守護、供養受持之者！」",
    "T15n0634_004:0482b26_15": "時摩竭國烏波索迦、烏波斯迦六十萬眾，見是事已，咸皆歡喜，亦各發起阿耨多羅三藐三菩提心，於此智印三摩地法深心隨喜，作是願言：「我等亦願於後未來濁惡世中，於是妙法圓滿護持！」",
    "T15n0634_004:0482c01_16": "爾時世尊知彼摩竭陀國烏波索迦、烏波斯迦，并賢吉祥酤胝金光夫人，與後宮婇女八千人等，心口所願，信解受持如是妙法，長時修習無間、無斷，知諸佛果從此法生，示現歡喜，忻然微笑。",
    "T15n0634_004:0482c06_17": "緣是笑故，有百千種微妙色光從佛口出，所謂青、黃、赤、白及頗胝迦，種種色相普遍世界。",
    "T15n0634_004:0482c08_18": "其中眾生覩此光明離諸驚怖，摧伏一切煩惱魔怨。",
    "T15n0634_004:0482c09_19": "其光上照至有頂天，日、月光明所不照處悉皆通徹，下至一切諸大地獄及諸惡趣，苦惱休息，穢惡悉除，皆得清淨。",
    "T15n0634_004:0482c12_0": "其光迴旋還至佛所，右繞千匝，覆世尊頂，隱而不現。",
    "T15n0634_004:0482c13_1": "爾時賢吉祥酤胝金光夫人見是光已，不知如來放光義利，復從座起，整肅衣容，恭敬合掌，雙膝長跪，頂禮世尊，精勤三業，讚歎佛德，而說偈言：「佛德差別無邊際，　　三界最勝無與等，　如華開敷正芬芳，　　似月印空已圓滿。",
    "T15n0634_004:0482c19_0": "　佛心平等離憂喜，　　云何今者現微笑？",
    "T15n0634_004:0482c20_0": "　我今仰測笑因緣，　　應當演說微妙法。",
    "T15n0634_004:0482c21_0": "　具足安樂十力尊，　　處眾猶如星中月，　所說言辭義味豐，　　為諸世界眾生眼。",
    "T15n0634_004:0482c23_0": "　法如一雨無差別，　　隨諸根性令生解，　梵音清徹福無邊，　　凡在聽聞皆歡喜。",
    "T15n0634_004:0482c25_0": "　由是聞法勝因緣，　　得未曾有諸快樂，　願佛為作師子吼，　　蠲除種種諸報業。",
    "T15n0634_004:0482c27_0": "　眾生聞法皆悅可，　　隨喜平等諸義味，　自他見聞及受持，　　應根應時能解了。",
    "T15n0634_004:0482c29_0": "　由茲開發菩提心，　　悉於所聞生尊重，　八種圓滿無漏音，　　普應無邊諸性欲。",
    "T15n0634_004:0483a02_0": "　一切說法功德中，　　相應諸數無違背，　令諸受化諸有情，　　悟入聞持心堅固。",
    "T15n0634_004:0483a04_0": "　不為煩惱嬈其心，　　使於所得無退轉，　受持禁戒眾律儀，　　縱遇違緣悉能忍。",
    "T15n0634_004:0483a06_0": "　遠離塵勞無眾苦，　　身心安住寂滅樂，　於此菩提勝行中，　　思惟修作常精進。",
    "T15n0634_004:0483a08_0": "　佛身猶如妙金山，　　亦如寶塔光明聚，　蓮華出水正開敷，　　凡是見聞悉瞻仰。",
    "T15n0634_004:0483a10_0": "　如師子王遊戲時，　　吼大音聲伏眾獸，　惟願演是笑因緣，　　令我眾會除疑惑。",
    "T15n0634_004:0483a12_0": "　佛於諸法得自在，　　契合無相真實理，　令差別性諸有情，　　各各三業淨無垢。",
    "T15n0634_004:0483a14_0": "　不捨眾生常護持，　　令轉善因獲勝果，　十方世界諸眾生，　　聞已思惟正修作。",
    "T15n0634_004:0483a16_0": "　摧伏一切煩惱熱，　　如飲甘露心清涼，　如來所有說法聲，　　世間眾音莫能比。",
    "T15n0634_004:0483a18_0": "　琵琶笙笛及角貝，　　箜篌鼓瑟妙歌唱，　桴擊犍椎及鐃鈸，　　如是諸樂共振作，　命命頻伽及鸚鵡，　　如是眾鳥皆和鳴，　佛發微妙柔軟音，　　眾音相共莫能比。",
    "T15n0634_004:0483a22_0": "　此十方眾來集會，　　毀持好惡心差別，　惟願方便隨宜說，　　調伏彼中[怡台+龍]悷者，　咸使悛革不善心，　　普圓無邊勝善願。",
    "T15n0634_004:0483a25_0": "　彼從酤胝剎土來，　　為聞世尊說法故，　願今領悟正法音，　　離諸怖畏獲安樂。",
    "T15n0634_004:0483a27_0": "　惟願世尊雨法雨，　　慈悲演說無上法，　冀能圓滿無漏音，　　究竟得成菩提果。」",
    "T15n0634_004:0483a29_0": "爾時世尊聞是賢吉祥酤胝金光夫人說是偈已，復於眾會而說偈言：「我於無量世，　　殑伽沙劫中，　時有大法王，　　名無相福光。",
    "T15n0634_004:0483b04_0": "　佛壽極長遠，　　七十六酤胝，　化諸四天下；　　彼土聲聞眾，　其數無有量；　　以智印法門，　引導眾生類。",
    "T15n0634_004:0483b07_1": "　　時有轉輪王，　號名曰勝慧，　　王有二夫人，　一名曰帝幢，　　其次號日光。",
    "T15n0634_004:0483b10_0": "　聞是智印門，　　晝夜常精進，　勤修諸善業，　　於一酤胝年；　護持正法眼，　　經六十酤胝；　為師導眾類，　　已於三十億。",
    "T15n0634_004:0483b14_0": "　無量諸佛所，　　積集諸功德，　無量世界中，　　法眼常救護。",
    "T15n0634_004:0483b16_0": "　三十殑伽沙，　　未來世諸佛，　於彼彼世間，　　平等普護持，　如是正法眼，　　皆令不斷絕。",
    "T15n0634_004:0483b19_0": "　時彼勝慧王，　　今阿閦佛是。",
    "T15n0634_004:0483b20_0": "　彼會清淨眾，　　夫人與眷屬，　各各同俱生，　　如是佛國土。",
    "T15n0634_004:0483b22_0": "　護法心不怠，　　復於後後時，　轉彼女人身，　　得成於男子，　即生於無量，　　安樂佛世界。",
    "T15n0634_004:0483b25_0": "　如今末世中，　　唯汝賢吉祥，　能護如來法，　　任持不破壞。",
    "T15n0634_004:0483b27_0": "　應以菩提心，　　普遍諸佛剎，　正法欲盡時，　　一切皆救護。",
    "T15n0634_004:0483b29_0": "　使彼覺法人，　　同生安樂國，　坐千葉蓮華，　　得諸佛相好，　莊嚴皆具足。",
    "T15n0634_004:0483c02_1": "　　既生彼土已，　復供養諸佛，　　末後當次第，　於彼莊嚴劫，　　得成無上道。",
    "T15n0634_004:0483c05_0": "　以阿耨菩提，　　轉授諸人天，　令發無上心，　　同守護正法。",
    "T15n0634_004:0483c07_0": "　彼土離魔怨，　　及以三毒業，　不生諸罪戾，　　諸惡悉無有。",
    "T15n0634_004:0483c09_0": "　不處於胎臟，　　清淨而化生，　與無數菩薩，　　皆集於此會。",
    "T15n0634_004:0483c11_0": "　無有諸聲聞，　　亦不聞名字，　遠離諸惡緣，　　常修菩提行。",
    "T15n0634_004:0483c13_0": "　捨名聞利養，　　不戀著親昵，　捐棄身命財，　　饒益有情類。",
    "T15n0634_004:0483c15_0": "　方便為說法，　　普令生信解，　若有能修習，　　佛無上菩提。",
    "T15n0634_004:0483c17_0": "　安住此法中，　　不求世間樂，　如說而修行，　　普遍諸佛土，　常生恭敬心，　　護持諸佛法。",
    "T15n0634_004:0483c20_0": "　有懷嫉妬者，　　應當密護持，　以大憐憫心，　　教誡諸有情，　令如是修學，　　咸離諸苦厄。",
    "T15n0634_004:0483c23_0": "　如我往昔時，　　為求菩提故，　於酤胝劫中，　　捨頭目髓腦，　珍寶及妻兒，　　一切無愛戀。",
    "T15n0634_004:0483c26_0": "　若於我法中，　　不能生諦信，　雖剃髮染衣，　　愚忘真實相，　貪求名譽財，　　為利養說法，　親近不律儀，　　廢受持讀誦，　雖欲學沙門，　　有失沙門行。」",
    "T15n0634_004:0484a02_0": "　佛說是語時，　　是會人天眾，　有八十酤胝，　　咸生悲憫心，　念彼如是人，　　當沈淪惡趣，　同作如是言：　　「我願於未來，　以菩提心力，　　平等普護持。」",
    "T15n0634_004:0484a07_0": "　作如是語已，　　三千大千界，　悉皆大震動，　　諸天雨眾華。",
    "T15n0634_004:0484a09_0": "　於是國土中，　　荊棘及便穢，　以此勝因緣，　　一切皆除滅，　無異於諸天，　　周遍悉清淨。",
    "T15n0634_004:0484a12_0": "　於未來世中，　　有人聞如是，　摩訶衍曩者，　　得最勝慧命。",
    "T15n0634_004:0484a14_0": "　十方天人眾，　　歡喜咸恭敬，　讚歎大乘經，　　種種諸妙義。",
    "T15n0634_004:0484a16_0": "　一切諸龍王，　　夜叉羅剎眾，　捨除毒惡心，　　皆恭敬供養。",
    "T15n0634_004:0484a18_0": "　若末世有情，　　得聞此最上，　甚深智印經，　　而能信解者，　其人所得福，　　今略為譬喻。",
    "T15n0634_004:0484a21_0": "　如似殑伽沙，　　為佛國土數，　滿中盛珍寶，　　悉施供養佛，　修如是勝行，　　過殑伽沙劫，　其所得功德，　　不如聞於此，　無上智印門，　　開導復演說，　所獲過於彼，　　無量無邊數。",
    "T15n0634_004:0484a27_0": "　是福無形相，　　非有為心知。",
    "T15n0634_004:0484a28_0": "　若因聞佛說，　　微妙智印法，　發生菩提心，　　與諸法相應，　依佛所宣說，　　如說而修行；　又於末世中，　　勤觀察護念，　樂於空寂處，　　一心求解脫，　積集無數量，　　勝善諸功德。",
    "T15n0634_004:0484b05_0": "　常以三種戒，　　教授諸有情，　愛護憐憫心，　　如母念其子，　歡喜柔軟音，　　教令離怨賊。",
    "T15n0634_004:0484b08_0": "　於佛正法中，　　不生顛倒想，　自他皆饒益，　　速令至正覺。",
    "T15n0634_004:0484b10_0": "　若於三摩地，　　廣大智印門，　能書寫受持，　　讀誦正開演，　展轉授眾生，　　自他得開解，　亦令俱獲得，　　勝善諸果報，　言議與思惟，　　皆悉不能及，　是人咸得生，　　諸佛安樂國。",
    "T15n0634_004:0484b16_0": "　世尊見彼已，　　而生親善想，　憐憫心護持，　　歡喜而攝受。",
    "T15n0634_004:0484b18_0": "爾時彌勒菩薩摩訶薩白佛言：「世尊！",
    "T15n0634_004:0484b18_1": "有幾乘性人而能受持此三摩地智印法門，於彼未來世之中護持正法，於是正法而生愛樂，能於如來祕密甚深智印法門而生信解、好樂修行？」",
    "T15n0634_004:0484b22_2": "于時世尊語彌勒菩薩摩訶薩言：「彼五濁時惡世眾生，諸苦逼惱不可稱數，唯有菩薩於此惡世荷負正法而生信解，如是之人甚為希有。",
    "T15n0634_004:0484b25_3": "而彼末世諸眾生等常聞鬪諍、妄言、綺語，或壞善根，於此智印最勝法門所有言說不能解了。",
    "T15n0634_004:0484b27_4": "唯有菩薩於是五濁惡世之中法欲滅時，於苦眾生慈念、憐憫，以諸方便饒益、攝受。",
    "T15n0634_004:0484b29_5": "如是諸人苦惱所逼，若無菩薩接化、引導，即於深法不能信解、受持、讀誦。」",
    "T15n0634_004:0484c01_6": "於是彌勒菩薩摩訶薩白佛言：「善哉！",
    "T15n0634_004:0484c02_7": "世尊！",
    "T15n0634_004:0484c02_8": "意為憐憫、安樂有情，宣說如是甘露妙法，令彼未來一切眾生得是義利，生悲感心，愛樂修習。",
    "T15n0634_004:0484c04_9": "若彼菩薩得是法門，隨順如來最上勝行，堅固趣求，無有破壞無上道心，速能證得阿耨多羅三藐三菩提，契佛道中，相應勝行而不退捨。」",
    "T15n0634_004:0484c08_10": "爾時世尊復語彌勒菩薩摩訶薩言：「若有菩薩已於往昔百世尊所親近恭敬，承事供養，發菩提心，種種善根，植眾德本，於彼未來濁惡世中，於此廣大無上菩提甚深妙義未能信解，於此廣大智印法門不能悟入。",
    "T15n0634_004:0484c12_11": "復次，彌勒！",
    "T15n0634_004:0484c13_12": "若有菩薩於往昔中千世尊所發菩提心，親近恭敬，種種善根，植種德本，如是菩薩於彼未來五濁世中雖遇善友，發菩提心，而於廣大智印法門微妙義理未能悟解，數起疑惑，不生愛樂，不能受持、讀誦、書寫、流通，亦復不能為人演說，令生信解。",
    "T15n0634_004:0484c18_13": "復次，彌勒！",
    "T15n0634_004:0484c18_14": "復有菩薩於往昔中，經百千佛發菩提心，種諸善根，植眾德本，於彼未來濁惡世中雖遇善友，發菩提心，於此廣大甚深最上智印法門信解微劣，於深遠義未能悟入，亦復不能受持、讀誦、為人稱讚及與講說如是無上廣大菩提甚深義利。",
    "T15n0634_004:0484c24_15": "復次，彌勒！",
    "T15n0634_004:0484c24_16": "若有菩薩乃至往昔於一酤胝佛所發菩提心，種諸善根，植眾德本，彼於未來末世之中雖遇善友，發菩提心，於此廣大微妙最勝智印法門雖復聽聞、書寫、讀誦、好樂受持，於甚深義未能解了，不能為人分別解說，於第一義大菩提心未能印定，於此智印三摩地門無所了悟。",
    "T15n0634_004:0485a01_17": "復次，彌勒！",
    "T15n0634_004:0485a02_0": "若有菩薩於彼往昔三十酤胝諸世尊所發菩提心，種諸善根，植眾德本，彼於未來末世之中雖遇善友，發菩提心，聞此廣大智印法門，亦能聽聞、讀誦、受持、書寫、流通、為人演說，然於智印三摩地法無決定心任持、印可，不能成就真實義利。",
    "T15n0634_004:0485a07_1": "「復次，彌勒！",
    "T15n0634_004:0485a07_2": "若有菩薩於八十酤胝諸世尊所聞此最上三摩地法，如說修行，復能化利諸有情類，悉令信受，於是佛所發菩提心，種諸善根，植眾德本，於彼未來末世之中菩提心力，聞是廣大甚深智印無上法門而能解了、受持、讀誦、書寫、流通、為人解說，深心愛樂，堪任護持，令速圓滿。",
    "T15n0634_004:0485a13_3": "於是微妙三摩地門正解了已，於一切法悉皆通達。",
    "T15n0634_004:0485a14_4": "復於無上菩提、廣大法中離諸分別，摧伏一切諸惡魔怨，破壞一切不善業障，無量劫中隨有所造諸苦因行，於未來世當受報者，皆得解脫。",
    "T15n0634_004:0485a18_5": "又於往昔造不善因，至後惡世法欲滅時，善心微劣，破壞正法，樂著外道、世俗言教，增長戲論，行非法行，出無義言，不擇高下，多所貪求諸惡有情，見不恭敬，輕慢凌辱，於自所須一切乏少。",
    "T15n0634_004:0485a22_6": "如是苦因由此一生證悟勝法大功德力，皆得除滅。",
    "T15n0634_004:0485a23_7": "復由往昔親近供養如上所說一切諸佛所集善根，於彼未來末世之中發菩提心，而能任持是三摩地最勝法門，離諸苦縛，得不退轉，三業堅固，不生散亂，精進趣求菩提聖果。",
    "T15n0634_004:0485a27_8": "「復次，彌勒！",
    "T15n0634_004:0485a27_9": "若諸菩薩於往昔中造不善業，應墮惡道，於彼未來末世之中法欲滅時，聞是法門，好樂受持，以是因緣或以病苦怖畏交煎，先世罪業即得除滅。",
    "T15n0634_004:0485b02_10": "諸根不具，受諸苦惱；生邪見家，顓愚聚會；生下賤家，為人所使；生貧窮家，衣食歉乏；生慳貪家，不能拯濟；若有所說，人不信受；王法所加，怨敵會遇；親知厭棄，心多憂惱；慈悲法會而多障阻；縱欲說法，人不樂聞；所欲資生飲食、衣服、臥具、醫藥及看視人，不逢惠施；貧窮親附，豪富棄捐；或被惡人來相嬈亂、憎嫉、殘害；所修善法不能增長；或於夢中見諸惡相。",
    "T15n0634_004:0485b10_11": "以是輕微諸苦逼迫，先世罪業即得消滅。",
    "T15n0634_004:0485b11_0": "業障滅已，設遇苦緣及諸怨賊不能為害；與魔相隨雖不遠離，而能了知諸魔境界；於諸名聞及與利養心不愛樂；為人親近及以恭敬、尊重、讚歎不以為喜；修諸善行，惠施有情，不生慳吝而求解脫；守護尸羅，無所毀壞；修忍辱行，饒益有情，拔苦與樂；修精進行，策勵三業，勤求眾善，離諸惡欲；修習禪定，散亂不生；以大智慧悟諸法性；方便願力利樂有情；聞無量法，心無忘失；修種種善，為利有情；於世樂果不生希望；令諸眾生速登彼岸。",
    "T15n0634_004:0485b20_1": "「復次，彌勒！",
    "T15n0634_004:0485b21_2": "彼諸菩薩曾於往昔百世尊所發菩提心，真實平等，種種善根，植眾德本，離諸苦縛。",
    "T15n0634_004:0485b22_3": "由為末世諸惡眾生而來惱害，不能於此信解、修習，何況末世諸惡眾生，不種善根，迷惑散亂而能覺悟！",
    "T15n0634_004:0485b25_4": "是故末世諸不善人，於此最勝甚深之法不能信受、如理修學。",
    "T15n0634_004:0485b26_5": "「復次，彌勒！",
    "T15n0634_004:0485b26_6": "若諸菩薩能於是法深生信解，志意堅固，被忍辱鎧，降伏諸魔，長時修行，保護任持，不生退屈，廣大智慧、無量善法從此法生，一心希求無上菩提，念念相應，堅固不捨。",
    "T15n0634_004:0485c01_7": "復於未來敷演妙義，精進不倦，究竟護持是三摩地最上法門，了達一切善惡事業，安住法中勤修眾行。」",
    "T15n0634_004:0485c05_0": "佛說大乘智印經卷第四"
}