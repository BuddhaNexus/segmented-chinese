{
    "T08n0225_001:0478b19_0": "大明度經卷第一",
    "T08n0225_001:0478b21_0": "南吳月支國居士支謙譯",
    "T08n0225_001:0478b22_0": "行品第一",
    "T08n0225_001:0478b23_0": "聞如是：一時，佛遊於王舍國其鷄山，與大比丘眾不可計，弟子善業第一；及大眾菩薩無央數，敬首為上首。",
    "T08n0225_001:0478b25_1": "是時十五齋日月滿，佛請賢者善業：「此眾菩薩集會，樂汝說菩薩大士明度無極。",
    "T08n0225_001:0478b27_2": "欲行大道，當由此始(師云：請之以法，不以飲食也)。」",
    "T08n0225_001:0478b28_3": "於是秋露子念：「此賢者說明度道，自己力所？",
    "T08n0225_001:0478b29_4": "乘佛聖恩乎？」",
    "T08n0225_001:0478b29_5": "善業知其意而答曰：「敢佛弟子所說，皆乘如來大士之作。",
    "T08n0225_001:0478c01_6": "所以者何？",
    "T08n0225_001:0478c01_7": "從佛說法，故有法學賢者子、賢者女，得法意以為證(法學，學法也，解空、不願、無想、寂定，謂之得法意。",
    "T08n0225_001:0478c03_8": "漏盡結解得道，謂之證。",
    "T08n0225_001:0478c03_9": "由言證已，當還本無矣)。",
    "T08n0225_001:0478c03_10": "其為證者，所說、所誨、所言，一切如法無諍(所說者，解說經義也。",
    "T08n0225_001:0478c05_0": "所誨者，教誨人也。",
    "T08n0225_001:0478c05_1": "言者，廣陳法言也)。",
    "T08n0225_001:0478c05_2": "所以者何？",
    "T08n0225_001:0478c05_3": "如來說法，為斯樂者。",
    "T08n0225_001:0478c06_0": "族姓子傅相教，如經意，無所諍(如，如人本也。",
    "T08n0225_001:0478c06_1": "來，所由來也。",
    "T08n0225_001:0478c06_2": "人本空無，泥曰同躰也。",
    "T08n0225_001:0478c07_3": "佛得三法，空三界，願想滅矣。",
    "T08n0225_001:0478c07_4": "《安般》曰：還為何等？",
    "T08n0225_001:0478c07_5": "還五陰知見滅處，故曰如來矣。",
    "T08n0225_001:0478c07_6": "佛說淨法，但為樂斯本無寂法，法施也)。」",
    "T08n0225_001:0478c08_7": "善業言：「如世尊教，樂說菩薩明度無極，欲行大道當由此始。",
    "T08n0225_001:0478c09_8": "夫體道為菩薩是空虛也，斯道為菩薩亦空虛也(師云：菩薩心履踐大道，欲為體道，心為道俱無形，故言空虛也。",
    "T08n0225_001:0478c11_9": "斯道者，謂空、不願、無想也)。",
    "T08n0225_001:0478c11_10": "何等法貌為菩薩者？",
    "T08n0225_001:0478c11_11": "不見佛法有法，為菩薩也(於佛經法，不見五陰、六衰、十二緣起有，菩薩也)。",
    "T08n0225_001:0478c12_12": "吾於斯道，無見無得。",
    "T08n0225_001:0478c13_13": "其如菩薩不可見，明度無極亦不可見。",
    "T08n0225_001:0478c14_14": "彼不可見，何有菩薩當說明度無極？",
    "T08n0225_001:0478c14_15": "若如是說，菩薩意志不移不捨、不驚不怛，不以恐受、不疲不息，不惡難此微妙明度，與之相應而以發行，則是可謂隨教者也(不移，不退轉也。",
    "T08n0225_001:0478c17_16": "不捨，不廢大志也。",
    "T08n0225_001:0478c18_17": "驚怪，怛熱也。",
    "T08n0225_001:0478c18_18": "不驚怪，必深法心中，不滿熱嫌其為苦也，必歡喜受此法，不以恐迫，故受此法強學之也以。",
    "T08n0225_001:0478c18_19": "不為疲，不以為勞也。",
    "T08n0225_001:0478c19_20": "不息者，不懈也)。",
    "T08n0225_001:0478c19_21": "又菩薩大士行明度無極，當學受此。",
    "T08n0225_001:0478c20_22": "如受此者，不當念：『是我知道意。』",
    "T08n0225_001:0478c20_23": "所以者何？",
    "T08n0225_001:0478c21_24": "是意非意，淨意光明。」",
    "T08n0225_001:0478c21_25": "賢者秋露子曰：「云何有是意而意非意？」",
    "T08n0225_001:0478c22_26": "善業曰：「若非意者，為有為無(師云：當學知是非意，以知非意無復想捨，即為意淨。",
    "T08n0225_001:0478c23_27": "光明者，無復塵冥矣也)？",
    "T08n0225_001:0478c23_28": "彼可得耶(彼，彼意也。",
    "T08n0225_001:0478c24_29": "可得意處不乎)？」",
    "T08n0225_001:0478c24_30": "曰：「不可也(言不可者，不可言無，亦不可得處也)。」",
    "T08n0225_001:0478c24_31": "善業曰：「如非意，有與無不可得，不可得不可明，其合此相應者，豈有是意意非意哉？」",
    "T08n0225_001:0478c26_32": "曰：「如是者，何謂非意？」",
    "T08n0225_001:0479a01_33": "善業曰：「謂其無為(有為者，謂生死之心，陰自起念捨。",
    "T08n0225_001:0479a01_34": "一念一至，無不為己。",
    "T08n0225_001:0479a02_35": "非意者，無復有此生死想，故曰無也)，無雜念也(雜念者，想且在經，且在五陰，意不一定，謂之雜念也。",
    "T08n0225_001:0479a03_36": "已如空定，不起五陰，為無雜念也)。」",
    "T08n0225_001:0479a03_37": "秋露子曰：「善哉，善哉！",
    "T08n0225_001:0479a03_38": "佛稱賢者說山澤行實為第一。",
    "T08n0225_001:0479a04_39": "菩薩受此無上正真之道(善業意解微妙，常善於山澤空淨之行，故為佛所稱)，不退轉(菩薩受此意不轉，謂菩薩得住第七地也)，觀而不休，明度無極當以知此(觀而不休，謂惟此經，意不疲倦也)。",
    "T08n0225_001:0479a07_40": "欲學弟子地，當聞是經擇取奉持(弟子趣欲空、不願、無想，得泥洹已，不望知佛權道大悲也)；欲學緣一覺地(緣一覺者，望欲得佛慈悲不著，不密於善權也)、若學佛地，當聞是經(學佛地者，弘慈普濟，不中道取證矣)擇取奉持。",
    "T08n0225_001:0479a10_41": "所以者何？",
    "T08n0225_001:0479a10_42": "是明度道說法甚廣，是為菩薩大士所學(善權十力無畏佛法度人，欲一切知言，是經廣大，在三學者自擇取也)。」",
    "T08n0225_001:0479a11_43": "善業白佛言：「吾以為菩薩者，其不可見，名亦不可得(師云：菩薩與名皆空，當以何為之說明度經也)，又所匡政，皆不可見、不可得者，當何為菩薩說法(欲以道匡政天下著欲之徒，使其無為邪見之行也)？",
    "T08n0225_001:0479a15_44": "如是，世尊！",
    "T08n0225_001:0479a15_45": "所疑有著，吾與物也斯不可得(一切所疑，謂有吾身與萬物也)，貲貨費耗皆非有得(吾與萬物皆非已有，難可常保也)，但以名為菩薩。",
    "T08n0225_001:0479a17_46": "至于佛，亦名也。",
    "T08n0225_001:0479a17_47": "然不住不住(佛與菩薩在世間但名耳，其法意非住也，不住者以權著也)，所以者何？",
    "T08n0225_001:0479a18_48": "名不可得。",
    "T08n0225_001:0479a19_49": "是故名者，非住非不住(名者猶水中月像也)。",
    "T08n0225_001:0479a19_50": "若為菩薩說深明度意，不移不捨、不疲不息、不有惡難，不驚不怛、不以恐受，以體解而性入(性與道俱，如合符契也)，是為住不退轉，應於無處，當以知此。",
    "T08n0225_001:0479a22_51": "又妙世尊(師云：妙者，此經義甚深妙也)！",
    "T08n0225_001:0479a23_52": "菩薩修行明度無極，不以色住(不倚此色身住也)，於痛想行不以識住(不以名身住也)。",
    "T08n0225_001:0479a24_53": "所以者何？",
    "T08n0225_001:0479a25_54": "若止於色，為造色行(是為甫始主作生無身業也)，止痛想行，為造識(斯又甫欲與造邪識之行，始眾生矣)，非為應受(非如法受也)。",
    "T08n0225_001:0479a26_55": "明度無極不造行，為應受(識不造色行，是為應受明度矣)。",
    "T08n0225_001:0479a27_56": "受此，其不具足明度無極，終不得一切知(於斯經中有邪想行如毛髮，謂之不具，終不得作佛也)。」",
    "T08n0225_001:0479a29_57": "秋露子曰：「菩薩何行而受明度？」",
    "T08n0225_001:0479a29_58": "善業曰：「以不取色(取，着也，不着於色也)，不取痛想行識。",
    "T08n0225_001:0479b01_59": "所以者何？",
    "T08n0225_001:0479b02_60": "色無彼受，痛想行識無有彼受。",
    "T08n0225_001:0479b02_61": "若此色無彼受為非色，痛想行識無有彼受為非識。",
    "T08n0225_001:0479b04_0": "明度之道無有彼受。",
    "T08n0225_001:0479b04_1": "所以者何？",
    "T08n0225_001:0479b04_2": "吾受如取影無所得，是為明度無極之行也，是名曰菩薩大士諸法無受之定(我於世間所受如夢如影，影為無所得也)。",
    "T08n0225_001:0479b06_3": "場廣趣大而無有量，一切弟子、諸緣一覺所不能持也(教順之場極廣，所趣之道極大，四等弘普，周遍無極，畢央濟眾苦痛，難忍甘心，進擢志大，不權弟子若佛所不能究竟，曰不能持矣)。",
    "T08n0225_001:0479b09_4": "又一切知亦無彼受(師云：一切知，佛也，唯佛得無不知)。",
    "T08n0225_001:0479b10_5": "所以者何？",
    "T08n0225_001:0479b10_6": "無想見故。",
    "T08n0225_001:0479b10_7": "若想見者，終不得此。",
    "T08n0225_001:0479b11_8": "為若異學先泥之信，不得一切知。",
    "T08n0225_001:0479b11_9": "彼先泥信解道，學度入慧，亦不取色，不取痛想行識，不從色見慧——不內色見慧、不外色見慧、不內外色見慧、不以異色見慧——於痛想行如上說不從識，不以內外異識見慧。",
    "T08n0225_001:0479b15_10": "如是究暢，從信解得道地，法意作量以為脫便，無受無獲(無受，不復受五盛陰想。",
    "T08n0225_001:0479b17_11": "無獲，無復罪福。",
    "T08n0225_001:0479b17_12": "故言無所獲矣)，已受解，得度滅(已受解者，謂八正道及正解正智，為意已受，無復思想，為已得應義也)，明度不為智想。",
    "T08n0225_001:0479b18_13": "如是，世尊！",
    "T08n0225_001:0479b19_0": "雖菩薩於是道不取色痛想行識，亦不中道滅度，而具如來十力、四無所畏、佛十八不絕之法也(菩薩得明度意見空，甫修佛事，以其力、無畏、十八法，成相好，嚴佛剎，不違本願，欲度十方，不中道滅度也)。",
    "T08n0225_001:0479b22_1": "又菩薩大士行明度無極，當以觀此何等是智慧？",
    "T08n0225_001:0479b23_2": "何所為明度？",
    "T08n0225_001:0479b23_3": "何以明諸法無所從得(師云：不從內色外色內外痛想行見惠，是為無所從得也)？",
    "T08n0225_001:0479b24_4": "是故謂之明度無極。",
    "T08n0225_001:0479b24_5": "如是觀省察思惟，不驚不怛、不移不疲，如是菩薩為不中休，明度無極以知此。」",
    "T08n0225_001:0479b26_6": "秋露子曰：「何故菩薩知己休止？",
    "T08n0225_001:0479b27_7": "為如於色休色本性，於痛想行休識本性，明度無極休識本性(色之本性，着復著、起復起，五陰悉爾。",
    "T08n0225_001:0479b29_8": "菩薩於五陰休其本性，不着起也)，明度無極休智本性？」",
    "T08n0225_001:0479b29_9": "善業曰：「如是，賢者！",
    "T08n0225_001:0479c01_10": "其於色也，休色自然(菩薩學明度，本心欲分別知望得惠，當休是欲知望之想，無所復起也)，於痛想行休識自然，明度無極休識自然。",
    "T08n0225_001:0479c03_11": "明度無極休智自然，行此道者於智休止，智之自然者休矣(於五陰中皆休，其自起不復起矣)。",
    "T08n0225_001:0479c05_0": "相休止，相之自然者休矣。」",
    "T08n0225_001:0479c05_1": "秋露子曰：「善哉，善哉！",
    "T08n0225_001:0479c06_2": "其學此者，必出一切智(行此道者，休其欲之心，即知心自起者皆休止也)。」",
    "T08n0225_001:0479c07_3": "善業曰：「然菩薩學此，出一切知。",
    "T08n0225_001:0479c07_4": "所以者何？",
    "T08n0225_001:0479c08_0": "其於諸法無出無生。",
    "T08n0225_001:0479c08_1": "如是學故，逮得佛坐(學如此者，必從生死之出，成佛一切知矣)。",
    "T08n0225_001:0479c09_2": "又妙賢者，菩薩履行明度無極，若行色為想行——若行色占為想行，若行色不占為想行，若行色興為想行，若行色敗為想行，若行色滅為想行，若行色思為想行，若行色空為想行，若行色非身為想行——痛想行識如上說，皆為想行。",
    "T08n0225_001:0479c14_3": "若識有是吾當行欲得，行設有是如是行，如是惟為惟行(師云：說色如此，痛想行識亦如色說也)。",
    "T08n0225_001:0479c16_4": "此道為是菩薩大士，為行得想之行，無善權方便，以為休於明度無極(此上章皆為三界生死，不合明度大智之道也)。」",
    "T08n0225_001:0479c18_5": "秋露子曰：「菩薩何行為無想無得行，有善權方便而不休於明度無極？」",
    "T08n0225_001:0479c19_6": "答曰：「不行色——不行色占，不行色興，不行色敗，不行色滅，不行色想，不行色空，不行色非——身痛想行識如上說，不有是(師云：不以有識知有此想也)吾當得行是行。",
    "T08n0225_001:0479c22_7": "不有是此行，惟為行此道。",
    "T08n0225_001:0479c23_8": "如是行菩薩大士，為無想無得行，為有善權方便而不休於明度無極(不以識知有此相應於明度無極也。",
    "T08n0225_001:0479c25_9": "右此章所說無想無得之行也)。",
    "T08n0225_001:0479c25_10": "又菩薩大士行明度無極，於此不近，為不行不近行(師云：菩薩於此五陰，念無所依近，為不行者，謂無所行也)。",
    "T08n0225_001:0479c27_11": "不行不近(菩薩意，不近行亦不行不近，以為真)亦不行(亦不行如此也)，斯不否行，斯不近行，斯不近不行，斯亦不近於行，不行於不近，於不行不否行於不近(如此上謂意上事，亦不離此上意矣)。」",
    "T08n0225_001:0480a01_12": "秋露子曰：「何故不近？」",
    "T08n0225_001:0480a02_0": "善業曰：「如諸法無所近、無從度，是名菩薩大士(不著行亦不斷，行者為生死，斷為泥洹，能護此兩意，是名為特曉明度善權也)。",
    "T08n0225_001:0480a03_1": "一切諸法無度之定(如十二因緣皆空，如無想可近者，不着不縛，故無得道也)，場曠趍大而無有量，一切弟子，諸緣一覺所不能持。",
    "T08n0225_001:0480a05_2": "行斯定者，疾得無上正真之道，為無不覺，乘佛聖旨。」",
    "T08n0225_001:0480a07_3": "善業曰：「是菩薩大士受拜於往昔如來至真等正佛者，乃行斯定。",
    "T08n0225_001:0480a08_4": "彼受無見，無見為定，其於定者不知吾受之(師云：菩薩於定不作思想也)、吾已定、吾依定也。",
    "T08n0225_001:0480a10_5": "彼於是中一切不明(不以意分明之也)。」",
    "T08n0225_001:0480a10_6": "秋露子曰：「云何菩薩為昔如來所說拜當得佛者？",
    "T08n0225_001:0480a12_7": "彼能見定，是定者乎(彼謂以得拜家，寧能自見意定，為以定耶)？」",
    "T08n0225_001:0480a12_8": "答曰：「不也。",
    "T08n0225_001:0480a13_9": "所以者何？",
    "T08n0225_001:0480a13_10": "如彼族姓子(學此經人為善男子是也)行明度無極者，為非不想。",
    "T08n0225_001:0480a14_11": "所以者何？",
    "T08n0225_001:0480a14_12": "無所明故(無所別知故也)。",
    "T08n0225_001:0480a15_13": "是以定者，非想(非想，非五陰想也)非不想(有三十七品三活想，無世俗想也)。」",
    "T08n0225_001:0480a16_14": "佛言：「善哉，善哉！",
    "T08n0225_001:0480a16_15": "善業！",
    "T08n0225_001:0480a16_16": "說山澤行為第一辯，菩薩大士當以學此，如此為學明度無極(辯智之決者，問來即答，事皆明真矣)。」",
    "T08n0225_001:0480a18_17": "秋露子曰：「佛以如此學，學智慧道者，是為學何法？」",
    "T08n0225_001:0480a19_18": "佛言：「如此學者，是菩薩為無所法學。",
    "T08n0225_001:0480a20_19": "何以故？",
    "T08n0225_001:0480a20_20": "是法不有知明，如凡愚人專著者也(師云，知之明之即為專着也)。」",
    "T08n0225_001:0480a21_21": "曰：「當何用明知此法(為學者問：欲得佛者何用明知此)？」",
    "T08n0225_001:0480a22_22": "佛言：「當如不明。",
    "T08n0225_001:0480a22_23": "無所明知，明之謂也(無所明定是為定也)，凡愚人以專著者欲明，故為不明。",
    "T08n0225_001:0480a24_24": "由不明，礙兩際(不出生死、不解清淨，是為兩際也)，不知不見不明諦法(諦，四諦矣，意着二際，不知欲苦，不見習證，不明有盡，不達淨道，故曰不明也)，而欲於法(不獲無想定故想，欲想得之。",
    "T08n0225_001:0480a26_25": "了本曰：行福福識生，夫欲於道而不獲定者，世世受福，得佛之望耶)，從法思欲，專著名色。",
    "T08n0225_001:0480a27_26": "以專著故，而不知此無所用聰明之法，已不知見亦不思惟，不觀不省，故墮愚數，便無有信不解不用，是故謂之凡愚專著(從法，法，心法也，痛想行識謂之名，地水火風謂之色。",
    "T08n0225_001:0480b01_27": "從欲之徒，專着五陰，心馳三界，佪流生死，不能拔邪穢之根。",
    "T08n0225_001:0480b02_28": "《法句》曰：心為法本，禍福由心行，殃殃罪罪識生，五陰所弊，故不睹無念法也。",
    "T08n0225_001:0480b03_0": "無念法也，無所由聰明之法者，獲無想之定，善惡不同，十二因緣滅諸根都寂，厭生死，神還休。",
    "T08n0225_001:0480b03_1": "《人本純真經》曰：心入泥洹，從本寂又寂。",
    "T08n0225_001:0480b04_2": "不解四非常，守意志着空，斯空想天之類矣。",
    "T08n0225_001:0480b04_3": "由還生死，受苦無數。",
    "T08n0225_001:0480b04_4": "《慧印經》曰：如令泥洹為常住法，大哀四等還為蠕動。",
    "T08n0225_001:0480b05_5": "謂其不能空空、入泥洹處本寂者也)。」",
    "T08n0225_001:0480b05_6": "秋露子曰：「計如此學菩薩大士，不學一切智(不起想求眾智矣)。」",
    "T08n0225_001:0480b06_7": "佛言：「然！",
    "T08n0225_001:0480b06_8": "如此學，不學一切智。",
    "T08n0225_001:0480b07_9": "如是曉了，乃為學一切智(曉了者，謂不着不斷、不起不滅耶)，能出一切法(謂十二部經法)。」",
    "T08n0225_001:0480b08_10": "善業白言：「如世尊言：『是為幻人學一切智。』",
    "T08n0225_001:0480b09_11": "已學一切智乃出諸法，如直言之，當云何？」",
    "T08n0225_001:0480b10_12": "佛言：「吾因是以問汝，所安便說(師言：所安便說，如言旦說汝所知也)。」",
    "T08n0225_001:0480b11_13": "對曰：「甚善。」",
    "T08n0225_001:0480b11_14": "佛言：「云何，幻與色異乎？」",
    "T08n0225_001:0480b12_15": "「不也，世尊！」",
    "T08n0225_001:0480b12_16": "「幻與痛想行識，為有異乎？」",
    "T08n0225_001:0480b13_17": "「不也，世尊(云何知想在此經者，及行同此法者，意處是經者，盛陰已滅者，持生死五陰成菩薩道者，皆云何也)！",
    "T08n0225_001:0480b14_18": "色猶幻，痛想行識猶為幻。」",
    "T08n0225_001:0480b14_19": "「云何，善業！",
    "T08n0225_001:0480b15_20": "明是中想知立行五陰而為菩薩？」",
    "T08n0225_001:0480b15_21": "對曰：「菩薩學如幻人，是中持如幻者即五陰。",
    "T08n0225_001:0480b16_22": "所以者何？",
    "T08n0225_001:0480b17_23": "如佛說識如幻(善業說往者所聞佛語，引以喻義也)。",
    "T08n0225_001:0480b17_24": "若此識，六根亦然。",
    "T08n0225_001:0480b18_25": "何者？",
    "T08n0225_001:0480b18_26": "意幻為三界耳。",
    "T08n0225_001:0480b18_27": "如三界，即六根、即五陰。」",
    "T08n0225_001:0480b19_28": "秋露子言：「菩薩聞是，得無懈怠？」",
    "T08n0225_001:0480b20_0": "佛言：「設為惡友所制，必持懈怠；若得善友，終不懈也(若識如幻者，六根亦復如幻，意所幻化，令有三界耳)。」",
    "T08n0225_001:0480b22_0": "善業白佛：「何以知菩薩惡友？」",
    "T08n0225_001:0480b22_1": "佛言：「其不慕樂明度無極，欲棄捨若形相愚占文飾，違此深智(師云：愚者已想，取文飾占者想取也)更說經道，當知是為菩薩惡友(善人好明度而違退之，更為說異道經，是為惡友也)。」",
    "T08n0225_001:0480b25_2": "曰：「何是善友？」",
    "T08n0225_001:0480b25_3": "佛言：「未起明度無極者，即勸使學，教誨之令入斯道，為現邪行說邪之害，是邪行，是邪害，使遠離此，當知是為菩薩大士弘誓之鎧善友者也(弘誓者，菩薩自誓，忍世眾苦，必於得佛，極濟眾生，滅十二因緣，還乎本無。",
    "T08n0225_001:0480b29_4": "鎧者，德其行高，見罪常由，壯士以鎧障身全命，勢成勝敵終始無畏。",
    "T08n0225_001:0480c01_5": "菩薩內淨視明，以八直之行與邪意戰，破壞五賊，高願取佛，不能沮，遂成世尊，故曰法鎧也)。」",
    "T08n0225_001:0480c02_0": "又問：「呼道人為菩薩，其句義為奈何？」",
    "T08n0225_001:0480c02_1": "佛言：「所謂菩薩者，一切諸法學無罣礙，已學無礙能出諸法，故謂菩薩。」",
    "T08n0225_001:0480c04_2": "「大士者，其義云何？」",
    "T08n0225_001:0480c04_3": "佛言：「大士者，能聚大眾為之合家，是故為大士也(菩薩能於三界為大尊貴，若金輪王合聚大眾，化之以德，身棄國位為沙門，導之以大道，示眾欲惡，故曰大士)。」",
    "T08n0225_001:0480c07_0": "秋露子曰：「吾亦樂其為大士者，於見身、見性、見命、見人、見丈夫見，有見、無見，斷滅見、常在為，斷大見。",
    "T08n0225_001:0480c09_1": "何者？",
    "T08n0225_001:0480c09_2": "為說上(師云：六十二見為一見潤耳)法，度諸見潤，是故為大士(法，佛法。",
    "T08n0225_001:0480c10_3": "以佛法度六十二見及欲癡之四潤，故曰度也)。」",
    "T08n0225_001:0480c10_4": "善業曰：「夫大士者，如一切知意，無齊同志於弟子、緣一覺(如佛意不與弟子各佛齊同也)，在彼無著。",
    "T08n0225_001:0480c12_5": "所以者何？",
    "T08n0225_001:0480c13_6": "悉知意，質直無漏(在彼者，在生死也)，無受無滅(無受者，不受五陰也。",
    "T08n0225_001:0480c14_7": "無滅者，不捨生死求滅之想也)，以悉知意大照菩薩，是故為大士(能持明度教照菩薩也)。」",
    "T08n0225_001:0480c15_8": "秋露子曰問：「何故菩薩大士亦彼悉知而意不著？」",
    "T08n0225_001:0480c16_9": "善業曰：「以無意故，於彼悉知而無所著。」",
    "T08n0225_001:0480c17_10": "賢者滿慈子言：「吾亦樂其為大士者，揖人昇於大乘而有弘誓之鎧，是為大士(師云：能以經法揖天人，使昇佛大乘之道也)。」",
    "T08n0225_001:0480c19_11": "善業白佛：「何謂弘誓之鎧？」",
    "T08n0225_001:0480c20_12": "佛言：「菩薩束已自誓：『吾當滅度無央數人，已度無量無數人民皆得泥洹，知其無法得滅度也。』",
    "T08n0225_001:0480c22_13": "所以者何？",
    "T08n0225_001:0480c22_14": "意法如是。",
    "T08n0225_001:0480c23_0": "譬如幻師與幻弟子，於四衢道化作人眾，以為化人而斬其首。",
    "T08n0225_001:0480c24_1": "汝知云何，彼有所殺？",
    "T08n0225_001:0480c24_2": "有死者乎？」",
    "T08n0225_001:0480c25_3": "「不也，世尊！」",
    "T08n0225_001:0480c25_4": "「如是，善業！",
    "T08n0225_001:0480c25_5": "度無數人，為無有人得滅度也。",
    "T08n0225_001:0480c26_6": "菩薩聞是，不驚不怛，不以恐受，不移不捨不疲而無慘悴，是為有弘誓鎧，能昇大乘，當以知此。」",
    "T08n0225_001:0480c28_7": "滿慈子曰：「吾省佛言，如我所得，當知是義為無帶甲。",
    "T08n0225_001:0480c29_8": "所以者何？",
    "T08n0225_001:0480c29_9": "如佛告善業：『無造佛一切法，無作成諸法者，亦無造眾生者，如是義者無弘誓鎧。』」",
    "T08n0225_001:0481a02_10": "善業曰：「無所束帶，菩薩大士為無弘誓。",
    "T08n0225_001:0481a03_11": "所以者何？",
    "T08n0225_001:0481a03_12": "色痛想行識，不著不縛不解故。」",
    "T08n0225_001:0481a04_13": "秋露子曰：「何如為色痛想行識，而云不著不縛不解？」",
    "T08n0225_001:0481a05_14": "善業曰：「色如幻人故，不著不縛不解。",
    "T08n0225_001:0481a06_15": "痛想行識為如幻人，不著不縛不解。",
    "T08n0225_001:0481a07_16": "無有之色，不著不縛不解。",
    "T08n0225_001:0481a07_17": "無有之痛想行識，不著不縛不解。",
    "T08n0225_001:0481a08_18": "五陰如是，諸法亦然。",
    "T08n0225_001:0481a09_19": "是故菩薩所為誓者，無有誓也(師云，一切人自然，無有作者，是為生死亦空，道法亦空。",
    "T08n0225_001:0481a10_20": "如空者，無有從生死中來得佛者，佛空法空故，無有出滅諸法者，一切人本空故，亦無有造作眾生者也)。」",
    "T08n0225_001:0481a11_21": "善業問：「焉知菩薩正昇大乘(師云：大乘，大道也)？",
    "T08n0225_001:0481a12_22": "何謂大乘？",
    "T08n0225_001:0481a12_23": "何乘發住(乘發何住)？",
    "T08n0225_001:0481a12_24": "孰建大乘？",
    "T08n0225_001:0481a13_0": "斯乘何出？」",
    "T08n0225_001:0481a13_1": "佛言：「大乘之為乘者，為無量乘，為眾生之無量也(菩薩法意廣大，興載無量也)。",
    "T08n0225_001:0481a14_2": "所以者何？",
    "T08n0225_001:0481a14_3": "人種無量，菩薩為之生大悲意，以斯大乘，住奏三界聖一切知，乃建大乘。",
    "T08n0225_001:0481a16_4": "乘無從出。",
    "T08n0225_001:0481a16_5": "所以者何？",
    "T08n0225_001:0481a17_6": "有生有出則為二法。",
    "T08n0225_001:0481a17_7": "若不起不致，於諸法不得者，是為無所生、無從出。」",
    "T08n0225_001:0481a18_8": "善業曰：「大哉斯乘，為天人質諒，王諸世間，出上善業。",
    "T08n0225_001:0481a19_9": "乘與空等，弘裕若空，苞容眾生無有量數(上善者，普明也)，恒以虛閑濟人無極，而為遍宣，故為大乘。",
    "T08n0225_001:0481a22_0": "不見其反亦不見出(佛常以虛心，閑暇無事群生來者，不逆其志，大士亦當學斯矣)。",
    "T08n0225_001:0481a23_0": "如此乘者，不從始得，不從終得，亦不中得(不從初知意得，亦不從中間及終意得也)，於三塗等，故為大乘。」",
    "T08n0225_001:0481a24_1": "佛言：「如是，善業！",
    "T08n0225_001:0481a25_2": "以能行此乘故，謂之菩薩大士(過去當來現在意等耳)。」",
    "T08n0225_001:0481a26_3": "秋露子曰：「佛請賢者說明度無極，而道大乘者，有檀知耶(師云：佛本請卿令說明度無極耳：而及說大乘事：宜及知此耶：秋露子為不知家問，宜知是也)？」",
    "T08n0225_001:0481a28_4": "善業白佛：「吾說明度無極，得無過乎？」",
    "T08n0225_001:0481a29_5": "佛言：「不也，適得其中。」",
    "T08n0225_001:0481a29_6": "善業言：「菩薩大士，不於始近、不於終近亦不中近(不始意近道，不終不近也，無去來今三塗想矣)，色無際道無際、痛想行識道俱無際，是故菩薩無近無得、無知無明(色所以無邊無極者，色之性本空故)。",
    "T08n0225_001:0481b04_0": "色，菩薩不知不明不致不得，痛想行識亦如是(色與菩薩於是無有，知想小，無有明也。",
    "T08n0225_001:0481b05_1": "了想不解，意在其中，無可得大智，與明同義，與得亦同義)，都一切，於一切(都一切，謂菩薩心也。",
    "T08n0225_001:0481b06_2": "於一切。",
    "T08n0225_001:0481b06_3": "謂生死治法與道法也)無知無明、無致無得，當為何菩薩說明度無極？",
    "T08n0225_001:0481b07_4": "尚不見菩薩，何用見明度無極？",
    "T08n0225_001:0481b08_5": "菩薩者但名耳，猶我為我，無可專著。",
    "T08n0225_001:0481b09_6": "我者空虛，不可審明。",
    "T08n0225_001:0481b09_7": "我不可明，道何可知？",
    "T08n0225_001:0481b10_8": "如是諸法無有專着。",
    "T08n0225_001:0481b10_9": "何等為色？",
    "T08n0225_001:0481b10_10": "色無生牢固。",
    "T08n0225_001:0481b11_11": "何等為痛想行識？",
    "T08n0225_001:0481b11_12": "識無生無牢固。",
    "T08n0225_001:0481b12_0": "諸法無生無有牢固，彼無專固者，不是法不非，了本無主，當為說是處無知亦無異處，可得菩薩行道也(生死亦無處所也)。",
    "T08n0225_001:0481b14_1": "如是，世尊！",
    "T08n0225_001:0481b14_2": "其聞是言，不驚不怛，不捨不疲，不有慘悴。",
    "T08n0225_001:0481b15_3": "如此知行，是菩薩為能惟明度無極。",
    "T08n0225_001:0481b16_4": "所以者何？",
    "T08n0225_001:0481b16_5": "行此經時，以如是法孰觀斯道，是時為不近色。",
    "T08n0225_001:0481b17_6": "不近色者，不見滅也。",
    "T08n0225_001:0481b18_7": "所以者何？",
    "T08n0225_001:0481b18_8": "於自然色而不起為非色，若色費耗亦非色，來無興衰我者。",
    "T08n0225_001:0481b19_9": "此為無二事。",
    "T08n0225_001:0481b20_10": "如為之色是我，即由是為我色，是為造計。",
    "T08n0225_001:0481b21_11": "痛想行識如法觀時，為不近識，於自然識而不起為非識，若識費耗亦非識，來亦無興衰我者，此為無二事。",
    "T08n0225_001:0481b23_12": "如謂之識是我，即由是為我識，彼為造計者(師云：觀明度為不起色，故言不近也)。」",
    "T08n0225_001:0481b25_0": "秋露子曰：「吾省是語，於義菩薩為無所起。",
    "T08n0225_001:0481b25_1": "若無起者，何故菩薩行艱難行，為眾生更苦無量？」",
    "T08n0225_001:0481b27_2": "善業曰：「吾不樂菩薩艱難行。",
    "T08n0225_001:0481b27_3": "而大士者無艱難想，以行道也。",
    "T08n0225_001:0481b28_4": "所以者何？",
    "T08n0225_001:0481b28_5": "行艱難苦想者，不能為無量人民建大利也(師云：此弟子行疲，厭生死，莫能導利一切人，使得泥洹也)，是以當為安隱易行之想(當為安隱，不當為苦勞艱難想也)，為眾生建若母想、父想、昆弟想、姊妹想、子想、女想，當生是想行菩薩道，於一切人為己親想，以是想將導之(行菩薩道者，一切如視五親也。",
    "T08n0225_001:0481c04_6": "但欲安隱導利。",
    "T08n0225_001:0481c04_7": "非有癡貪戀之想)。",
    "T08n0225_001:0481c04_8": "見眾生為若己(當念一切若己身)，都一切於身，不明是外內(菩薩都一切持心，於一切天下不分別，親者為內，疎者為外矣也)，為生法想，斯一切為吾子。",
    "T08n0225_001:0481c07_9": "菩薩當度此無量苦性，不有怒意(法想者，善權大悲也)。",
    "T08n0225_001:0481c08_10": "若被形截，心無欝毒，終不為苦想也。",
    "T08n0225_001:0481c09_11": "如賢者言：『菩薩無起。』",
    "T08n0225_001:0481c09_12": "以其無起，故為菩薩。」",
    "T08n0225_001:0481c10_13": "秋露子曰：「云何菩薩而無起者，於道人法？",
    "T08n0225_001:0481c11_0": "於一切知？",
    "T08n0225_001:0481c11_1": "一切知法亦持無起(一切知法，佛諸經法也)？」",
    "T08n0225_001:0481c12_0": "善業曰：「然！",
    "T08n0225_001:0481c12_1": "於佛法都無所起。」",
    "T08n0225_001:0481c12_2": "問曰：「在佛法而無起者，其於凡人及凡人法，亦將無起？」",
    "T08n0225_001:0481c13_3": "答曰：「然！",
    "T08n0225_001:0481c14_4": "於凡人法亦無所起。」",
    "T08n0225_001:0481c14_5": "秋露子曰：「如是菩薩於道人法，從一切智至凡人法皆無起者，是為不近不起得一切智耶(凡人法者，謂生死法也。",
    "T08n0225_001:0481c16_6": "皆無起者，想寂然也。",
    "T08n0225_001:0481c17_7": "近，持將也。",
    "T08n0225_001:0481c17_8": "起，生者念也)？」",
    "T08n0225_001:0481c17_9": "善業曰：「不起之法，無欲得要也。",
    "T08n0225_001:0481c18_0": "不起之念，亦非有法(不起之法，無有望欲得之想也)可擇取也。",
    "T08n0225_001:0481c19_0": "有得佛者，我以為諍(無有二法當捨法。",
    "T08n0225_001:0481c19_1": "善業曰：諸法皆空，無作無得。",
    "T08n0225_001:0481c19_2": "今言此取是也。",
    "T08n0225_001:0481c20_0": "有生死、有得佛者，斯謂以法意諍)。」",
    "T08n0225_001:0481c20_1": "曰：「是如何，當從未生法擇已生法乎(擇，取道也)？",
    "T08n0225_001:0481c21_2": "生死法至？",
    "T08n0225_001:0481c21_3": "生法至乎(生死之法至道乎？",
    "T08n0225_001:0481c21_4": "當生有法至道乎？",
    "T08n0225_001:0481c22_0": "問辭也)？」",
    "T08n0225_001:0481c22_1": "答曰：「云何生法不生而不生法生耶(善業欲解其難，故先詰之言：生死之法不起耶，泥洹之法復生)？」",
    "T08n0225_001:0481c23_2": "秋露子曰：「不生法者，不起法也。",
    "T08n0225_001:0481c24_3": "樂不起法之語耶？",
    "T08n0225_001:0481c24_4": "樂起語也。",
    "T08n0225_001:0481c24_5": "如賢者樂必不起之不要。」",
    "T08n0225_001:0481c25_6": "善業曰：「如是，當樂不起不要。",
    "T08n0225_001:0481c26_7": "賢者所樂，吾亦樂說。」",
    "T08n0225_001:0481c26_8": "秋露子曰：「如善業為法都講，最不可及。",
    "T08n0225_001:0481c27_9": "所以者何？",
    "T08n0225_001:0481c27_10": "在所問，如應答。",
    "T08n0225_001:0481c28_11": "法意不搖，其言皆妙。」",
    "T08n0225_001:0481c28_12": "答曰：「是法意也。",
    "T08n0225_001:0481c28_13": "佛諸弟子所問應答，意不搖者，於一切所猗故也(善業於此清淨法中為都講，秋露子於無比法中為都講)。」",
    "T08n0225_001:0482a01_14": "秋露子曰：「善哉，善哉！",
    "T08n0225_001:0482a02_15": "是為上辯。",
    "T08n0225_001:0482a02_16": "何謂菩薩諸法無猗？」",
    "T08n0225_001:0482a02_17": "答曰：「是明度無極，即為菩薩諸法無猗(意常清淨，不在生死諸猗也)。」",
    "T08n0225_001:0482a04_0": "曰：「不一切乘是經，唯諸法無猗耶？」",
    "T08n0225_001:0482a04_1": "曰：「悉乘明度無極，故為諸法無所猗(問言：不復諷誦承事行此，此但當守一，不猗生死而已耶)。",
    "T08n0225_001:0482a06_2": "菩薩於是無方石山處(菩薩所行時雖坐方石，不念此石安好可長坐也。",
    "T08n0225_001:0482a07_3": "昔比丘披拘連樹下四十歲不知樹名者，用無猗意在樹也)，而以默取諸法之要。",
    "T08n0225_001:0482a08_0": "如無取焉，是為行諸法而無猗行也(默者定也，以定意學諸要，如無去就之想也)。",
    "T08n0225_001:0482a09_1": "若為菩薩說是奧知，不疑不望而能深解，是謂知行者已為不休如是念矣(不疑不疑，深法也。",
    "T08n0225_001:0482a11_2": "不望不於道行之淨而污其意，有所希望也。",
    "T08n0225_001:0482a11_3": "不休其意，於道無彈指之間廢息耳)。」",
    "T08n0225_001:0482a11_4": "秋露子曰：「若不休此行，為休是念。",
    "T08n0225_001:0482a12_5": "若休是念，為不休此。",
    "T08n0225_001:0482a13_0": "如其念行而不休者，是謂常行等、念等也(師云：休，止也。",
    "T08n0225_001:0482a14_1": "等，平等也。",
    "T08n0225_001:0482a14_2": "若精進於此行者，以為止生死念，若止五陰，斯為精進行法是也。",
    "T08n0225_001:0482a14_3": "大士之行，道與生死等，生死與道等，其法俱空，故曰等也。",
    "T08n0225_001:0482a15_4": "等行者，不捨眾生疾取本淨也。",
    "T08n0225_001:0482a15_5": "忍生死苦而以大道導利之，令佛道不絕也)。",
    "T08n0225_001:0482a16_0": "已念等、行等者，則一切人必常有紹此行而得為開士者(紹，續也)。",
    "T08n0225_001:0482a17_1": "如是，眾生亦將不休此念此行(眾生亦得此法意也)。",
    "T08n0225_001:0482a18_2": "所以者何？",
    "T08n0225_001:0482a18_3": "人不當廢是念也(人不當休廢道念也)。」",
    "T08n0225_001:0482a19_4": "善業曰：「善哉，善哉！",
    "T08n0225_001:0482a19_5": "賢者勸助，為說是致要語。",
    "T08n0225_001:0482a20_6": "如賢者言，行等、念等助一切人不廢此行。",
    "T08n0225_001:0482a21_7": "夫眾生自然，念亦自然，當以知此。",
    "T08n0225_001:0482a22_0": "眾生恢廓，念恢廓，當以知此。",
    "T08n0225_001:0482a22_1": "眾生之不正覺，而念不正覺，行亦不正覺，當以知此。",
    "T08n0225_001:0482a23_2": "如是行念，吾樂菩薩思惟念此行(眾生靈空恢廓，廣大無邊，故可導利昇此大道。",
    "T08n0225_001:0482a25_3": "一切人不能正覺，當以正覺開寤之也)。」",
    "T08n0225_001:0482a25_4": "◎明度經卷第一"
}