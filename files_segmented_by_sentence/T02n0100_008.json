{
    "T02n0100_008:0426a03_0": "別譯雜阿含經卷第八",
    "T02n0100_008:0426a05_0": "失譯人名今附秦錄",
    "T02n0100_008:0426a06_0": "（一三二）如是我聞：一時，佛在舍衛國祇樹給孤獨園。",
    "T02n0100_008:0426a07_1": "時，有一天光色倍常，於其夜中，來詣佛所，禮佛足已，在一面坐。",
    "T02n0100_008:0426a08_2": "時，此天光甚為熾盛，普照祇洹，悉皆大明。",
    "T02n0100_008:0426a09_3": "爾時，此天却坐一面，而說偈言：「住阿練若處，　　寂滅修梵行，　日常食一食，　　顏色極和悅。」",
    "T02n0100_008:0426a13_0": "爾時，世尊復說偈言：「不愁念過去，　　亦不求未來，　現在正智食，　　纔欲為存身。",
    "T02n0100_008:0426a16_0": "　欲於未來世，　　追念過去事，　六情皆怡悅，　　是以顏色和。",
    "T02n0100_008:0426a18_0": "　如新生茅葦，　　剪之置日中，　凡夫自燋乾，　　其事亦如是。」",
    "T02n0100_008:0426a20_0": "天復說偈讚言：「往昔已曾見，　　婆羅門涅槃，　久捨於嫌畏，　　能度世間愛。」",
    "T02n0100_008:0426a23_0": "爾時，此天說此偈已，歡喜還宮。",
    "T02n0100_008:0426a24_0": "（一三三）如是我聞：一時，佛在舍衛國祇樹給孤獨園。",
    "T02n0100_008:0426a25_1": "時，有一天光色倍常，於其夜中，來詣佛所，禮佛足已，在一面坐。",
    "T02n0100_008:0426a26_2": "時，此天光甚為熾盛，普照祇洹，悉皆大明。",
    "T02n0100_008:0426a27_3": "爾時，此天却坐一面，而說偈言：「諸有憍慢人，　　終不可調習，　詐現修禪定，　　放逸在空林，　由是放逸故，　　不能度死岸。」",
    "T02n0100_008:0426b03_0": "爾時，世尊復說偈言：「捨慢常入定，　　別想盡知法，　一切處解脫，　　不放逸空林，　由不放逸故，　　能度彼死岸。」",
    "T02n0100_008:0426b07_0": "天讚偈言：「往昔已曾見，　　婆羅門涅槃，　怖畏久棄捨，　　能度世間愛。」",
    "T02n0100_008:0426b10_0": "爾時，此天說此偈已，歡喜還宮。",
    "T02n0100_008:0426b11_0": "（一三四）如是我聞：一時，佛在舍衛國祇樹給孤獨園。",
    "T02n0100_008:0426b12_1": "時，有一天光色倍常，於其夜中，來詣佛所，禮佛足已，在一面坐。",
    "T02n0100_008:0426b13_2": "時，此天光甚為熾盛，普照祇洹，悉皆大明。",
    "T02n0100_008:0426b14_3": "爾時，此天却坐一面，而說偈言：「云何於晝夜，　　福業常增長？",
    "T02n0100_008:0426b17_0": "　如法而持戒，　　何人趣天道？」",
    "T02n0100_008:0426b18_0": "爾時，世尊復說偈言：「種植園苑林，　　洪流置橋船，　曠野造好井，　　要路造客舍，　是人於日夜，　　福業常增長，　正法淨持戒，　　如是趣天道。」",
    "T02n0100_008:0426b23_0": "天讚偈曰：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0426b26_0": "爾時，此天說此偈已，歡喜還宮。",
    "T02n0100_008:0426b27_0": "（一三五）如是我聞：一時，佛在舍衛國祇樹給孤獨園。",
    "T02n0100_008:0426b28_1": "時，有一天光色倍常，於其夜中，來詣佛所。",
    "T02n0100_008:0426b29_2": "時，此天光甚為熾盛，遍照祇洹，悉皆大明。",
    "T02n0100_008:0426c01_3": "爾時，此天却坐一面。",
    "T02n0100_008:0426c01_4": "而說偈言：「云何得大力，　　并獲於妙色？",
    "T02n0100_008:0426c03_0": "　施何得安樂？",
    "T02n0100_008:0426c03_1": "　　何緣得淨眼？",
    "T02n0100_008:0426c04_0": "　云何一切施？",
    "T02n0100_008:0426c04_1": "　　願為我說之。」",
    "T02n0100_008:0426c05_0": "爾時，世尊以偈答曰：「施飲食得力，　　施衣得盛色，　施乘得安樂，　　燈明得淨目，　屋宅一切施，　　如法教弟子，　能作如是施，　　是名施甘露。」",
    "T02n0100_008:0426c10_0": "天讚偈言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0426c13_0": "爾時，此天說此偈已，歡喜還宮。",
    "T02n0100_008:0426c14_0": "（一三六）如是我聞：一時，佛在舍衛國祇樹給孤獨園。",
    "T02n0100_008:0426c15_1": "時，有一天光色倍常，於其夜中，來詣佛所，威光熾盛，遍照祇洹，悉皆大明。",
    "T02n0100_008:0426c16_2": "爾時，此天禮佛足已，却坐一面，而說偈言：「世間天及人，　　飲食生歡喜，　世間都無有，　　飲食不生喜。」",
    "T02n0100_008:0426c20_0": "爾時，世尊復說偈言：「若有能信施，　　使心極清淨，　今世若後世，　　飲食福隨逐。」",
    "T02n0100_008:0426c23_0": "爾時，此天聞佛所說，白佛言：「世尊！",
    "T02n0100_008:0426c23_1": "實為希有！",
    "T02n0100_008:0426c24_2": "善說斯偈。」",
    "T02n0100_008:0426c24_3": "復白佛言：「世尊！",
    "T02n0100_008:0426c24_4": "我憶過去，有一人王名曰遲緩，然彼國王於四城門施於飲食，城中及市亦施飲食。",
    "T02n0100_008:0426c26_5": "時，王夫人白於王言：『王今作福，願聽我等助王為福。』",
    "T02n0100_008:0426c27_6": "王聞其言，以城東門所施之食，迴與夫人。",
    "T02n0100_008:0426c28_7": "王之太子亦白父言：『父母修福，我亦樂修。』",
    "T02n0100_008:0426c29_8": "王聞其言，以城南門所施之食，迴與太子。",
    "T02n0100_008:0427a01_9": "輔相後來，啟白王言：『王今修善，夫人、太子皆修福業，唯願聽我助修福業。』",
    "T02n0100_008:0427a03_10": "王聞其言，以城西門所施之食，迴與輔相。",
    "T02n0100_008:0427a04_11": "時，有諸臣復白王言：『夫人、太子及以輔相咸修福德，我等今者亦樂助修。』",
    "T02n0100_008:0427a05_12": "王聞其言，即以北門所施之食，迴與諸臣。",
    "T02n0100_008:0427a06_13": "時，國中人復白王言：『夫人、太子、輔相咸修福德，願聽我等助修福業。』",
    "T02n0100_008:0427a08_14": "王聞其言，復以布施迴與人民。",
    "T02n0100_008:0427a09_15": "時，典施人白於王言：『王之所有，於四城門及以布施，悉皆迴與夫人、太子、輔相、大臣、國中人民，斷於王施，兼竭庫藏。』",
    "T02n0100_008:0427a11_16": "王即答言：『先所與者，已爾與盡，自今已後，他方小國所可貢獻，半入庫藏，半用修福。』",
    "T02n0100_008:0427a13_17": "世尊！",
    "T02n0100_008:0427a13_18": "我於爾時，長夜修福，我於長夜獲得勝報，常懷喜樂，所受福報，無有窮盡，不見邊際。",
    "T02n0100_008:0427a15_19": "如我所受，得大果報，乃知世尊善說斯偈。」",
    "T02n0100_008:0427a16_20": "時，遲緩天子聞佛所說，歡喜踊躍，頂禮佛足，還于天宮。",
    "T02n0100_008:0427a18_0": "（一三七）如是我聞：一時，佛在舍衛國祇樹給孤獨園。",
    "T02n0100_008:0427a19_1": "時，有一天光色倍常，於其夜中，來詣佛所，甚為熾盛，遍照祇洹，却在一面，而說偈言：「如遠至他國，　　誰為可親者？",
    "T02n0100_008:0427a23_0": "　於其居家中，　　復以誰為親？",
    "T02n0100_008:0427a24_0": "　於其資財中，　　復以誰為友？",
    "T02n0100_008:0427a25_0": "　若至後世時，　　復以誰為親？」",
    "T02n0100_008:0427a26_0": "爾時，世尊說偈答曰：「若遠至他國，　　行伴名為親。",
    "T02n0100_008:0427a28_0": "　於自居家中，　　慈母最為親。",
    "T02n0100_008:0427a29_0": "　於生財利所，　　眷屬乃為友。",
    "T02n0100_008:0427b01_0": "　能修功福者，　　是名後世親。」",
    "T02n0100_008:0427b02_0": "天讚偈言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0427b05_0": "爾時，此天聞佛所說，歡喜而去。",
    "T02n0100_008:0427b06_0": "（一三八）如是我聞：一時，佛在舍衛國祇樹給孤獨園。",
    "T02n0100_008:0427b07_1": "時，有一天光色倍常，於其夜中，來詣佛所，威光顯赫，普照祇洹，悉皆大明，却坐一面，而說偈言：「人生壽不定，　　日日趣死徑，　無常所侵奪，　　壽命甚短促。",
    "T02n0100_008:0427b12_0": "　老來侵壯色，　　無有救護者，　恐怖畏向死，　　作福得趣樂。」",
    "T02n0100_008:0427b14_0": "爾時，世尊以偈答言：「人生壽不定，　　日日趣死徑，　無常所侵奪，　　壽命甚短促，　老來侵壯色，　　無有救護者。",
    "T02n0100_008:0427b18_0": "　恐怖畏向死，　　欲得寂滅樂，　應捨世五欲，　　不宜深生著。」",
    "T02n0100_008:0427b20_0": "天讚偈言：「往昔已曾見，　　婆羅門涅槃，　嫌怖久捨棄，　　能度世間愛。」",
    "T02n0100_008:0427b23_0": "時，此天子聞佛所說，歡喜而去。",
    "T02n0100_008:0427b24_0": "（一三九）如是我聞：一時，佛在舍衛國祇樹給孤獨園。",
    "T02n0100_008:0427b25_1": "時，有一天光色倍常，於其夜中，來詣佛所，威光顯赫，遍照祇洹，悉皆大明，却坐一面，而說偈言：「四時不暫停，　　命亦日夜盡，　壯年不久住，　　恐怖死來至，　為於涅槃故，　　應當勤修福。」",
    "T02n0100_008:0427c02_0": "爾時，世尊以偈答言：「四時不暫停，　　命亦日夜盡，　壯年不久住，　　恐怖死來至。",
    "T02n0100_008:0427c05_0": "　見於死生苦，　　而生大怖畏，　捨世五欲樂，　　當求於寂滅。」",
    "T02n0100_008:0427c07_0": "天讚偈言：「往昔已曾見，　　婆羅門涅槃，　嫌怖久捨棄，　　能度世間愛。」",
    "T02n0100_008:0427c10_0": "爾時，此天聞佛所說，歡喜而去。",
    "T02n0100_008:0427c11_0": "（一四〇）如是我聞：一時，佛在舍衛國祇樹給孤獨園。",
    "T02n0100_008:0427c12_1": "爾時，夜中有一天子，光色倍常，來詣佛所，威光顯赫，遍于祇洹，悉皆大明，却在一面，而說偈言：「當思於何法，　　應棄捨何法，　修行何勝事，　　成就何等事，　能渡駛流水，　　得名為比丘？」",
    "T02n0100_008:0427c18_0": "爾時，世尊以偈答言：「能斷於五蓋，　　棄捨於五欲，　增上修五根，　　成就五分法，　能渡駛流水，　　得名為比丘。」",
    "T02n0100_008:0427c22_0": "天讚偈言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0427c25_0": "爾時，此天聞佛所說，歡喜而去。",
    "T02n0100_008:0427c26_0": "（一四一）如是我聞：一時，佛在舍衛國祇樹給孤獨園。",
    "T02n0100_008:0427c27_1": "時，有一天光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：「誰於睡名寤？",
    "T02n0100_008:0428a01_2": "　　誰於寤名睡？",
    "T02n0100_008:0428a02_0": "　云何染塵垢？",
    "T02n0100_008:0428a02_1": "　　云何得清淨？」",
    "T02n0100_008:0428a03_0": "佛以偈答言：「若持五戒者，　　雖睡名為寤。",
    "T02n0100_008:0428a05_0": "　若造五惡者，　　雖寤名為睡。",
    "T02n0100_008:0428a06_0": "　若為五蓋覆，　　名為染塵垢。",
    "T02n0100_008:0428a07_0": "　無學五分身，　　清淨離塵垢。」",
    "T02n0100_008:0428a08_0": "天復說偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0428a11_0": "爾時，此天聞佛所說，歡喜而去。",
    "T02n0100_008:0428a12_0": "　阿練若、憍慢　　修福日夜增　云何得大力　　何物生歡喜　遠至、強親逼　　日夜有損減　思惟及眠寤（一四二）如是我聞：一時，佛在舍衛國祇樹給孤獨園。",
    "T02n0100_008:0428a17_1": "時，有一天光色倍常，於其夜中，來詣佛所，威光顯赫，照于祇洹，赫然大明，却坐一面，而說偈言：「若人有子孫，　　則便生歡喜。",
    "T02n0100_008:0428a21_0": "　財寶及六畜，　　有則皆歡喜。",
    "T02n0100_008:0428a22_0": "　若人受身時，　　亦復生歡喜。",
    "T02n0100_008:0428a23_0": "　若見無身者，　　則無歡悅心。」",
    "T02n0100_008:0428a24_0": "爾時，世尊以偈答言：「若人有子孫，　　則能生憂惱。",
    "T02n0100_008:0428a26_0": "　財寶及六畜，　　斯是苦惱本。",
    "T02n0100_008:0428a27_0": "　若復受身者，　　則為憂惱患。",
    "T02n0100_008:0428a28_0": "　若不受身者，　　則名寂滅樂。」",
    "T02n0100_008:0428a29_0": "天復說偈讚言：「往昔已曾見，　　婆羅門涅槃，　嫌怖久棄捨，　　能度世間愛。」",
    "T02n0100_008:0428b03_0": "爾時，此天聞佛所說，歡喜而去。",
    "T02n0100_008:0428b04_0": "（一四三）如是我聞：一時，佛在舍衛國祇樹給孤獨園。",
    "T02n0100_008:0428b05_1": "爾時，世尊告諸比丘：「世有三種不調之馬，一切世人現悉知之。",
    "T02n0100_008:0428b06_2": "或有馬行步駿疾，然無好色，是則名為乘不具足。",
    "T02n0100_008:0428b07_3": "或復有馬，行步駿疾，雖有好色，是亦名為乘不具足。",
    "T02n0100_008:0428b08_4": "或有良馬，行步駿疾，然有好色，是則名為乘得具足。",
    "T02n0100_008:0428b10_5": "人亦三種，如彼三種不調之馬。",
    "T02n0100_008:0428b10_6": "此三種人，於佛教法現所知見。",
    "T02n0100_008:0428b11_7": "何等為三？",
    "T02n0100_008:0428b11_8": "有人駿疾具足，色及可乘然不具足。",
    "T02n0100_008:0428b12_9": "或復有人，駿疾具足，顏色具足，乘不具足。",
    "T02n0100_008:0428b13_10": "或復有人，駿疾顏色及以可乘，悉皆具足。",
    "T02n0100_008:0428b14_11": "「何者是駿疾具足，色不具足，乘不具足？",
    "T02n0100_008:0428b15_12": "如法中人，如實知苦，如實知苦集，如實知苦滅，如實知向盡苦道，如是知見已，斷於三結，所謂身見、戒取、疑。",
    "T02n0100_008:0428b17_13": "斷此三結，得須陀洹，不墮惡趣，於道決定，乃至人天七生，盡于苦際，是名駿疾具足。",
    "T02n0100_008:0428b19_14": "云何色不具足？",
    "T02n0100_008:0428b20_15": "若有問難阿毘曇、毘尼，不能善通，於深問難，不能了達，句味相順，不能稱說，不能如理而為具說，是名色不具足。",
    "T02n0100_008:0428b22_16": "云何可乘不具足？",
    "T02n0100_008:0428b23_17": "少於福德，所生之處，無有福德，不得利養、衣服、飲食、臥具、湯藥，是名乘不具足。",
    "T02n0100_008:0428b24_18": "是名駿疾具足，色不具足，乘不具足。",
    "T02n0100_008:0428b25_19": "「云何駿疾具足，顏色具足，乘不具足？",
    "T02n0100_008:0428b26_20": "何者駿疾具足？",
    "T02n0100_008:0428b26_21": "如法中人，如實知苦，如實知苦集，如實知苦滅，如實知苦滅道，知見是已，斷於三結，所謂身見、戒取、疑。",
    "T02n0100_008:0428b29_22": "斷三結已，得須陀洹，不墮惡趣，於道決定，乃至七生人天，盡於苦際，是名駿疾具足。",
    "T02n0100_008:0428c02_23": "云何名色具足？",
    "T02n0100_008:0428c02_24": "若有問難阿毘曇、毘尼，能善解說，句味相應，稱理顯說，是名色得具足。",
    "T02n0100_008:0428c04_25": "云何名為乘不具足？",
    "T02n0100_008:0428c04_26": "少於福德，不能生便有大福德，不得利養、衣服、飲食、臥具、湯藥。",
    "T02n0100_008:0428c06_0": "是名駿疾及色得于具足，乘不具足。",
    "T02n0100_008:0428c06_1": "「云何名為駿疾、色、乘悉皆具足？",
    "T02n0100_008:0428c07_2": "何等駿疾？",
    "T02n0100_008:0428c07_3": "如此法中如實知苦，如實知苦集，如實知苦滅，如實知苦滅道。",
    "T02n0100_008:0428c09_4": "既知見已，斷於三結，得須陀洹，七生人天，不墮惡趣，是名駿疾具足。",
    "T02n0100_008:0428c10_5": "云何色得具足？",
    "T02n0100_008:0428c11_6": "若有問難阿毘曇、毘尼，能為通釋，句味相順，稱理顯說，是名色得具足。",
    "T02n0100_008:0428c12_7": "云何名為乘得具足？",
    "T02n0100_008:0428c13_8": "若多福德，生便有福，能得利養、衣服、飲食、臥具、湯藥。",
    "T02n0100_008:0428c14_9": "是名乘得具足，是名第三駿疾、色、乘，悉皆具足。」",
    "T02n0100_008:0428c15_10": "諸比丘聞佛所說，歡喜奉行。",
    "T02n0100_008:0428c16_0": "（一四四）如是我聞：一時，佛在舍衛國祇樹給孤獨園。",
    "T02n0100_008:0428c17_1": "爾時，佛告諸比丘：「世有三馬，良善調順。",
    "T02n0100_008:0428c18_0": "或有馬駿疾具足，色乘不具。",
    "T02n0100_008:0428c18_1": "或復有馬駿疾及色二俱具足，乘不具足。",
    "T02n0100_008:0428c19_2": "或復有馬三事具足。",
    "T02n0100_008:0428c20_3": "人亦三差，如彼三馬。",
    "T02n0100_008:0428c20_4": "是三種人，佛教法中，現所知見，或有駿疾具足，色、乘不具足。",
    "T02n0100_008:0428c21_5": "有人具足於二，不具足一。",
    "T02n0100_008:0428c22_6": "有人三事具足。",
    "T02n0100_008:0428c22_7": "何者具足於一，不具於二？",
    "T02n0100_008:0428c23_8": "如佛法中，如實知苦，如實知苦集，如實知苦滅，如實知苦滅道，斷五下分結，得阿那含，是人不還，不墮惡趣。",
    "T02n0100_008:0428c25_9": "云何色不具足？",
    "T02n0100_008:0428c26_10": "若有問難阿毘曇、毘尼，不能解釋，句味順理，不能稱說，是名色不具足。",
    "T02n0100_008:0428c27_11": "云何名為乘不具足？",
    "T02n0100_008:0428c28_12": "少於福德，不能生便有大福德，不得利養、衣服、飲食、臥具、湯藥，是名乘不具足。",
    "T02n0100_008:0429a01_0": "云何第二，二事具足，一不具足？",
    "T02n0100_008:0429a01_1": "是人於佛法中，見四真諦乃至斷五下分結，得阿那含。",
    "T02n0100_008:0429a03_0": "若有問難阿毘曇、毘尼，能為解演說，餘如上說。",
    "T02n0100_008:0429a04_1": "一不具足，亦如上說，是名第二，具足於二，不具足一。",
    "T02n0100_008:0429a05_2": "云何第三，三事具足？",
    "T02n0100_008:0429a05_3": "是人於佛法中，如實知已，見四真諦已，得阿那含，乃至多有福德，獲於利養，是名第三，三事具足。」",
    "T02n0100_008:0429a08_0": "時，諸比丘聞佛所說，歡喜奉行。",
    "T02n0100_008:0429a09_0": "（一四五）如是我聞：一時，佛在舍衛國祇樹給孤獨園。",
    "T02n0100_008:0429a10_1": "爾時，佛告諸比丘：「譬如世間善乘之馬，凡有三種，人亦如是。",
    "T02n0100_008:0429a11_2": "有三種人，其第一者，駿疾、色、乘，悉皆具足。",
    "T02n0100_008:0429a12_3": "若有人於佛法中，如實知見四真諦，已斷於三漏，所謂欲漏、有漏、無明漏，解脫知見具足，盡諸有結，心得自在，生死已盡，梵行已立，所作已辦，不受後有，得阿羅漢，是名駿疾具足。",
    "T02n0100_008:0429a16_4": "餘如上說。",
    "T02n0100_008:0429a16_5": "云何第二？",
    "T02n0100_008:0429a17_0": "二事具足，一不具足。",
    "T02n0100_008:0429a17_1": "於佛法中，如實知見四真諦已，乃至得阿羅漢，若通問難。",
    "T02n0100_008:0429a18_2": "餘如上說。",
    "T02n0100_008:0429a19_3": "云何第三？",
    "T02n0100_008:0429a19_4": "三事具足。",
    "T02n0100_008:0429a19_5": "是人於佛法中，如實知見四真諦已，乃至有福德，能得利養，是名三事具足。」",
    "T02n0100_008:0429a21_6": "佛說是已，時，諸比丘聞佛所說，歡喜奉行。",
    "T02n0100_008:0429a23_0": "（一四六）如是我聞：一時，佛在舍衛國祇樹給孤獨園。",
    "T02n0100_008:0429a24_1": "爾時，佛告諸比丘：「如是三種善調乘馬，應為王者及王子乘。",
    "T02n0100_008:0429a25_2": "何等三種？",
    "T02n0100_008:0429a25_3": "所謂駿疾具足、色具足、乘具足。",
    "T02n0100_008:0429a26_4": "三種比丘，如彼三馬。",
    "T02n0100_008:0429a26_5": "若比丘具足三事，宜應禮拜供養，合掌讚嘆，是名三事具足。",
    "T02n0100_008:0429a28_6": "云何色具足？",
    "T02n0100_008:0429a28_7": "具持禁戒，於波羅提木叉善能護持，往返出入，具諸威儀。",
    "T02n0100_008:0429a29_8": "於小罪中，心生大怖，堅持禁戒，無有毀損，是名色具足。",
    "T02n0100_008:0429b02_9": "云何力具足？",
    "T02n0100_008:0429b02_10": "惡法未生，能令不生惡法，已生方便令滅；善法未生方便令生，善法已生方便令增廣。",
    "T02n0100_008:0429b04_11": "是名力具足。",
    "T02n0100_008:0429b04_12": "云何駿疾具足？",
    "T02n0100_008:0429b05_13": "若佛法中，如實知見四真諦已，是名駿疾具足。」",
    "T02n0100_008:0429b06_14": "佛說是已，諸比丘聞佛所說，歡喜奉行。",
    "T02n0100_008:0429b08_0": "（一四七）如是我聞：一時，佛在舍衛國祇樹給孤獨園。",
    "T02n0100_008:0429b09_1": "爾時，佛告諸比丘：「有四良馬，王者應乘。",
    "T02n0100_008:0429b10_0": "何等為四？",
    "T02n0100_008:0429b10_1": "善調駿疾，能忍，善住不鬪。",
    "T02n0100_008:0429b10_2": "比丘如是成就四種，當應歸依，供養禮拜，合掌恭敬，於世間中，無上福田。",
    "T02n0100_008:0429b12_3": "何等為四？",
    "T02n0100_008:0429b12_4": "所謂善調駿疾，能令善住不鬪。」",
    "T02n0100_008:0429b13_5": "佛說是已，諸比丘聞佛所說，歡喜奉行。",
    "T02n0100_008:0429b15_0": "（一四八）如是我聞：一時，佛在舍衛國祇樹給孤獨園。",
    "T02n0100_008:0429b16_1": "爾時，世尊告諸比丘：「有四種馬，賢人應乘，是世間所有。",
    "T02n0100_008:0429b17_2": "何等為四？",
    "T02n0100_008:0429b17_3": "其第一者，見舉鞭影，即便驚悚，隨御者意。",
    "T02n0100_008:0429b18_4": "其第二者，鞭觸身毛，即便驚悚，稱御者意。",
    "T02n0100_008:0429b19_5": "其第三者，鞭觸身肉，然後乃驚，隨御者意。",
    "T02n0100_008:0429b20_6": "其第四者，鞭徹肉骨，然後乃驚，稱御者意。",
    "T02n0100_008:0429b21_7": "丈夫之乘，亦有四種。",
    "T02n0100_008:0429b22_8": "何等為四？",
    "T02n0100_008:0429b22_9": "其第一者，聞他聚落，若男若女，為病所惱，極為困篤，展轉欲死。",
    "T02n0100_008:0429b23_10": "聞是語已，於世俗法，深知厭惡。",
    "T02n0100_008:0429b24_11": "以厭惡故，至心修善，是名丈夫調順之乘，如見鞭影，稱御者意。",
    "T02n0100_008:0429b26_0": "其第二者，見於己身聚落之中，若男若女，有得重病，遂至困篤，即便命終。",
    "T02n0100_008:0429b27_1": "覩斯事已，深生厭患。",
    "T02n0100_008:0429b28_2": "以厭患故，至心修善，是名丈夫調順之乘，如觸身毛，稱御者意。",
    "T02n0100_008:0429b29_3": "其第三者，雖復見於己聚落中有病死者，不生厭惡。",
    "T02n0100_008:0429c01_4": "見於己身、所有親族、輔弼己者，遇病困篤，遂至命終，然後乃能於世間法，生厭惡心。",
    "T02n0100_008:0429c03_5": "以厭惡故，勤修善行，是名丈夫調順之乘，如觸毛肉，稱御者意。",
    "T02n0100_008:0429c05_0": "其第四者，雖復見之所有親族、輔弼己者，遇病喪亡，而猶不生厭惡之心。",
    "T02n0100_008:0429c06_1": "若身自病，極為困篤，受大苦惱，情甚不樂，然後乃生厭惡之心。",
    "T02n0100_008:0429c08_2": "以厭惡故，修諸善行，是名丈夫善調之乘，如見鞭觸肉骨，隨御者意。」",
    "T02n0100_008:0429c09_3": "時諸比丘聞佛所說，歡喜奉行。",
    "T02n0100_008:0429c11_0": "（一四九）如是我聞：一時，佛在舍衛國祇樹給孤獨園。",
    "T02n0100_008:0429c12_1": "爾時，世尊告諸比丘：「馬有八種，過世間所知，現在可見。",
    "T02n0100_008:0429c13_2": "何等為八？",
    "T02n0100_008:0429c13_3": "一者，乘馬之人控轡秉策，將即遠路，而彼惡馬嚙銜跳躑，頓絕羈勒，破碎乘具，傷毀形體，是名馬過。",
    "T02n0100_008:0429c15_4": "其第二者，御者乘之，不肯前進，而此惡馬騰躍叵制，破碎乘具。",
    "T02n0100_008:0429c17_5": "其第三者，御者乘之，不肯著路，但踰坑塹。",
    "T02n0100_008:0429c18_6": "其第四者，若乘之時，不肯前進，返更却行。",
    "T02n0100_008:0429c19_7": "其第五者，都不畏於御乘之人、鞭策之痛。",
    "T02n0100_008:0429c20_8": "其第六者，御馬之人，以鞭策之，方便距地二足雙立。",
    "T02n0100_008:0429c21_9": "其第七者，御馬之人意欲馳驟，返更臥地，不肯進路。",
    "T02n0100_008:0429c22_10": "其第八者，御馬之人意欲令行，而返停住。",
    "T02n0100_008:0429c23_11": "「於佛法中，修學丈夫亦有如是八種過患。",
    "T02n0100_008:0429c24_12": "何等為八？",
    "T02n0100_008:0429c24_13": "若比丘同梵行者，有見聞疑事覺觸己身，即語彼言：『汝於今者，稚小無智，不善不了，汝今應當覺觸餘人，云何乃欲覺觸於我？",
    "T02n0100_008:0429c27_14": "汝自有過，反舉他事。』",
    "T02n0100_008:0429c27_15": "如是之人猶第一馬。",
    "T02n0100_008:0429c28_16": "其第二者，見他比丘有見聞疑罪，同梵行者即便語彼：『有罪人言，汝於今者，犯如是罪。』",
    "T02n0100_008:0430a01_17": "時有罪人復語彼言：『汝今自犯如是之罪，若懺悔者，然後乃可糺舉我罪。』",
    "T02n0100_008:0430a03_0": "如是之人猶第二馬所有過失。",
    "T02n0100_008:0430a03_1": "其第三者，若有比丘作見聞疑罪，為他所舉，便作異語，隨於愛瞋及以怖，癡心生忿怒，如是之人猶第三馬所有過失。",
    "T02n0100_008:0430a06_2": "其第四者，若有比丘亦復作於見聞疑罪，為他所舉，即便語彼舉事人言：『我都不憶犯如是罪。』",
    "T02n0100_008:0430a08_3": "當知此人同第四馬所有過失。",
    "T02n0100_008:0430a09_4": "其第五者，若有比丘亦復犯於見聞疑罪，同梵行者而來舉之。",
    "T02n0100_008:0430a10_5": "時，犯罪人即攝衣鉢，隨意而去，其心都無畏忌眾僧及舉事者。",
    "T02n0100_008:0430a12_6": "當知斯人同第五馬所有過失。",
    "T02n0100_008:0430a12_7": "其第六者，若有比丘亦復犯於見聞疑罪，同梵行者而舉其事。",
    "T02n0100_008:0430a14_8": "時犯罪人即便於彼高處而坐，與諸長老比丘諍論道理，舉手大喚，作如是言：『汝等諸人，悉皆自犯見聞疑罪，而更說我犯如是罪。』",
    "T02n0100_008:0430a17_9": "當知斯人同第六馬所有過患。",
    "T02n0100_008:0430a17_10": "其第七者，若有比丘亦復犯於見聞疑罪，清淨比丘糺舉其事，彼有罪人嘿然而住，亦復不言有罪無罪，惱亂眾僧。",
    "T02n0100_008:0430a20_11": "當知斯人同第七馬所作過失。",
    "T02n0100_008:0430a21_12": "其第八者，若有比丘亦復犯於見聞疑罪，清淨比丘發舉其事，彼犯罪人即便捨戒，退失善根，罷道還俗。",
    "T02n0100_008:0430a23_13": "既休道已，在寺門邊，住立一面，語諸比丘：『我今還俗，為滿汝等所願以不？",
    "T02n0100_008:0430a25_14": "汝今歡喜極快樂不？』",
    "T02n0100_008:0430a25_15": "當知是人同第八馬所有過患。」",
    "T02n0100_008:0430a26_16": "諸比丘聞佛所說，歡喜奉行。",
    "T02n0100_008:0430a28_0": "（一五〇）如是我聞：一時，佛在舍衛國祇樹給孤獨園。",
    "T02n0100_008:0430a29_1": "爾時，世尊告諸比丘：「有八種馬為賢所乘。",
    "T02n0100_008:0430b01_2": "所言賢者，轉輪聖王。",
    "T02n0100_008:0430b01_3": "何等為八？",
    "T02n0100_008:0430b01_4": "賢乘所生，是名第一賢馬之相。",
    "T02n0100_008:0430b02_5": "其第二者，極為調善，終不惱觸其餘凡馬，是名第二賢馬之相。",
    "T02n0100_008:0430b03_6": "其第三馬，所食之草，不擇好惡，悉盡無遺，是亦名為賢馬乘相。",
    "T02n0100_008:0430b05_7": "其第四者，有穢惡物，生不淨相，大小便處，終不於中止住眠臥，是名第四具賢馬相。",
    "T02n0100_008:0430b07_8": "其第五者，能示御者惡馬之過，能教御者治於惡馬所有疹態，是亦名為賢馬之相。",
    "T02n0100_008:0430b09_9": "其第六者，能忍重擔，而不求輕，恒作是念：『我常見於餘馬擔時，當為伐之。』",
    "T02n0100_008:0430b10_10": "是名第六賢乘馬相。",
    "T02n0100_008:0430b11_11": "其第七者，常在道中，初不越逸，道雖微淺，明了知之，是名第七賢馬之相。",
    "T02n0100_008:0430b13_0": "其第八者，病雖困篤，乃至臨終，力用不異，是名第八賢乘馬相。",
    "T02n0100_008:0430b14_1": "「丈夫賢乘亦有八事。",
    "T02n0100_008:0430b14_2": "何等為八？",
    "T02n0100_008:0430b15_3": "其第一者，若有比丘善持禁戒，具足威儀，往返人間，無所毀犯，設誤犯於微小罪者，心生大畏。",
    "T02n0100_008:0430b17_4": "持所受戒，猶如瞎者護餘一目。",
    "T02n0100_008:0430b17_5": "當知是人同彼初馬生賢乘處。",
    "T02n0100_008:0430b18_6": "其第二者，若有比丘具足善法，終不惱觸同梵行者，共住安樂，如水乳合。",
    "T02n0100_008:0430b20_7": "當知是人同第二馬，生於賢處。",
    "T02n0100_008:0430b21_8": "其第三者，復有比丘受飲食時，不擇好惡，悉食無餘。",
    "T02n0100_008:0430b22_9": "當知斯人同第三馬，生於賢處。",
    "T02n0100_008:0430b23_0": "其第四者，若有比丘見諸惡法不清淨者，心生厭患，悉皆遠離三業不善，呵責惡法鄙陋下賤。",
    "T02n0100_008:0430b25_1": "當知是人同第四馬，生於賢處。",
    "T02n0100_008:0430b25_2": "其第五者，若有比丘既犯罪已，親於佛前陳己過罪，亦復於梵行所說，自發瑕疵。",
    "T02n0100_008:0430b27_3": "當知是人同第五馬，生於賢處。",
    "T02n0100_008:0430b28_4": "其第六者，若有比丘具足學戒，見同梵行諸比丘等，於戒有犯，心每念言：『我當修學，令無所毀。』",
    "T02n0100_008:0430c01_5": "當知斯人同第六馬，生於賢處。",
    "T02n0100_008:0430c02_6": "其第七者，若有比丘行八正道，不行邪徑。",
    "T02n0100_008:0430c03_7": "當知此人同第七馬不行非道，生於賢處。",
    "T02n0100_008:0430c04_8": "其第八者，若有比丘病雖困篤，乃至欲死，精勤無懈，志性堅固，不可輕動，恒欲進求諸勝妙法，心無疲倦。",
    "T02n0100_008:0430c06_9": "當知是人同第八馬，至死盡力，生於賢處，佛教法中，能得真實。」",
    "T02n0100_008:0430c08_10": "佛說是已，諸比丘聞佛所說，歡喜奉行。",
    "T02n0100_008:0430c10_0": "（一五一）如是我聞：一時，佛在那提迦國瓫寔迦精舍。",
    "T02n0100_008:0430c11_1": "爾時，世尊告大迦旃延：「定意莫亂，當如善乘，調攝諸根，勿同惡馬，諸根馳散。",
    "T02n0100_008:0430c12_2": "猶如惡馬繫之槽上，唯念水草，餘無所知。",
    "T02n0100_008:0430c13_3": "若不得食，斷絕羇靽。",
    "T02n0100_008:0430c14_4": "亦如有人多與欲結相應，以貪欲故，多有嫌恨之心，多起欲覺，以有欲覺，生諸惱害，種種惡覺由斯而生。",
    "T02n0100_008:0430c16_5": "以是事故，不知出要，終不能識欲之體相。",
    "T02n0100_008:0430c17_6": "若復有人，躭好睡眠，以常眠故，多起亂想，種種煩惱從之生長。",
    "T02n0100_008:0430c19_7": "以是義故，不知出要、對治之法。",
    "T02n0100_008:0430c19_8": "若復有人，多生掉悔，以其常生掉悔心故，於諸法相不能分明。",
    "T02n0100_008:0430c21_9": "當知掉悔為散亂因，以是因緣，不知出要、對治之法。",
    "T02n0100_008:0430c22_10": "若復有人，多生疑心，以疑心故，於諸法中猶豫不了。",
    "T02n0100_008:0430c23_11": "以斯義故，不知出要、對治之法。",
    "T02n0100_008:0430c24_12": "如善乘馬，繫之櫪上，其心都不思於水草，不絕羇靽。",
    "T02n0100_008:0430c25_13": "譬如有人心無欲結，但有淨想，以不染著是欲想故，亦復不生掉悔疑等睡眠之蓋，以其不生五蓋之心因緣力故，便知出要、對治之法。",
    "T02n0100_008:0430c28_14": "比丘，如是不依於彼地水火風，亦復不依四無色定而生禪法，不依此世，不依他世，亦復不依日月星辰，不依見聞，不依識識，不依智知，不依推求心識境界，亦不依止覺知，獲得無所依止禪。",
    "T02n0100_008:0431a03_15": "若有比丘，不依如是諸地禪法，得深定故，釋提桓因、三十三天及諸梵眾，皆悉合掌恭敬尊重，歸依是人。",
    "T02n0100_008:0431a06_16": "我等今者，不知當依何法則而得禪定？」",
    "T02n0100_008:0431a07_17": "爾時，尊者薄迦梨在佛後立，以扇扇佛，即白佛言：「世尊！",
    "T02n0100_008:0431a08_18": "云何比丘修諸禪定，不依四大及四無色，乃至不依覺觀之想？",
    "T02n0100_008:0431a09_19": "若如是者，諸比丘等云何而得如是禪定？",
    "T02n0100_008:0431a10_20": "釋提桓因及諸大眾合掌恭敬，尊重讚嘆得斯定者，而作是言：『此善男子，丈夫中上，依止何事而修諸禪？』」",
    "T02n0100_008:0431a13_21": "佛告薄迦梨：「若有比丘深修禪定，觀彼大地悉皆虛偽，都不見有真實地想，水火風種，及四無色，此世、他世、日月星辰、識知見聞、推求覺觀、心意境界，及以於彼智不及處，亦復如是，皆悉虛偽，無有實法，但以假號，因緣和合，有種種名，觀斯空寂，不見有法，及以非法。」",
    "T02n0100_008:0431a19_22": "爾時，世尊即說偈言：「汝今薄迦梨，　　應當如是知，　習於坐禪法，　　觀察無所有。",
    "T02n0100_008:0431a22_0": "　天主憍尸迦，　　及三十三天，　世界根本主，　　大梵天王等，　合掌恭敬禮，　　稽首人中尊，　咸皆稱斯言：　　『南無善丈夫！",
    "T02n0100_008:0431a26_0": "　我等不知汝，　　依憑何法則，　而得是深定，　　諸人所不了。』」",
    "T02n0100_008:0431a28_0": "說斯法時，大迦旃延遠塵離垢，得法眼淨。",
    "T02n0100_008:0431a28_1": "薄迦梨比丘煩惱永滅，不受後生，盡諸有結。",
    "T02n0100_008:0431a29_2": "時諸比丘聞佛所說，歡喜奉行。",
    "T02n0100_008:0431b02_0": "　惡馬、調順馬　　賢乘、三及四　鞭影并調乘　　有過、八種惡　迦旃延離垢　　十事悉皆竟（一五二）如是我聞：一時，佛在迦毘羅衛國尼拘陀林。",
    "T02n0100_008:0431b06_1": "時釋摩男往詣佛所，頂禮佛足，在一面坐，而白佛言：「世尊！",
    "T02n0100_008:0431b07_2": "云何名為優婆塞義？",
    "T02n0100_008:0431b07_3": "唯願如來為我敷演。」",
    "T02n0100_008:0431b08_4": "佛告釋摩男：「在家白衣歸依三寶，以是義故，名優婆塞，汝即其人。」",
    "T02n0100_008:0431b09_5": "時，釋摩男復白佛言：「世尊！",
    "T02n0100_008:0431b10_6": "云何名優婆塞信？」",
    "T02n0100_008:0431b10_7": "佛告釋摩男：「於如來所，深生信心，安住信中，終不為彼沙門、婆羅門、若天、若魔、若梵、若人，不信所壞，是名優婆塞信。」",
    "T02n0100_008:0431b13_8": "時釋摩男復白佛言：「云何優婆塞戒？」",
    "T02n0100_008:0431b14_9": "佛告釋摩男：「不殺、不盜、不婬、不欺，及不飲酒等，是名優婆塞戒。」",
    "T02n0100_008:0431b15_10": "又問：「云何施具足？」",
    "T02n0100_008:0431b16_11": "佛告釋摩男：「優婆塞法應捨慳貪，一切眾生，皆悉為彼貪嫉所覆，以是義故，應離慳貪及嫉妬意，生放捨心，躬自施與，無有疲厭，是名施具足。」",
    "T02n0100_008:0431b19_12": "又問：「云何智慧具足？」",
    "T02n0100_008:0431b19_13": "佛告釋摩男：「優婆塞如實知苦，如實知苦集，如實知苦滅，如實知苦滅道，知此四諦，決定明了，是名慧具足。」",
    "T02n0100_008:0431b22_14": "佛說是已，諸比丘聞佛所說，歡喜奉行。",
    "T02n0100_008:0431b24_0": "（一五三）如是我聞：一時，佛在迦毘羅衛國尼拘陀林。",
    "T02n0100_008:0431b25_1": "時釋摩男與五百優婆塞往詣佛所，頂禮佛足，在一面坐，白佛言：「世尊！",
    "T02n0100_008:0431b26_2": "如佛所說優婆塞義，在家白衣具丈夫志，歸命三寶，自言我是優婆塞者，云何而得須陀洹果？",
    "T02n0100_008:0431b28_3": "乃至阿那含耶？」",
    "T02n0100_008:0431b29_4": "佛告釋摩男：「斷除三結，身見、戒取，及疑網等。",
    "T02n0100_008:0431c01_5": "斷三結已，成須陀洹，更不復受三塗之身，於無上道，生決定信，人天七返，盡諸苦際，入於涅槃，是名優婆塞得須陀洹。」",
    "T02n0100_008:0431c04_0": "又問：「云何而得斯陀含果？」",
    "T02n0100_008:0431c04_1": "佛告摩訶男：「斷三結已，薄婬怒癡，名斯陀含。」",
    "T02n0100_008:0431c05_2": "又問：「云何而得阿那含果？」",
    "T02n0100_008:0431c06_3": "佛告摩訶男：「若能斷三結及五下分，成阿那含。」",
    "T02n0100_008:0431c07_4": "時摩訶男及五百優婆塞聞此法已，心生歡喜，而白佛言：「世尊！",
    "T02n0100_008:0431c08_5": "甚為希有！",
    "T02n0100_008:0431c08_6": "諸在家者，獲此勝利，一切咸應作優婆塞。」",
    "T02n0100_008:0431c09_7": "時摩訶男及諸優婆塞作是語已，禮佛而退。",
    "T02n0100_008:0431c10_8": "諸比丘等聞佛所說，歡喜奉行。",
    "T02n0100_008:0431c12_0": "（一五四）如是我聞：一時，佛在迦毘羅衛國尼拘陀林。",
    "T02n0100_008:0431c13_1": "時釋摩男往詣佛所，修敬已畢，在一面坐，而白佛言：「世尊！",
    "T02n0100_008:0431c14_2": "云何名優婆塞具丈夫志？",
    "T02n0100_008:0431c15_0": "廣說如上。",
    "T02n0100_008:0431c15_1": "復當云何滿足諸行？」",
    "T02n0100_008:0431c15_2": "佛告摩訶男：「優婆塞雖具足信，未具禁戒，是名有信，不具於戒。",
    "T02n0100_008:0431c17_3": "欲求具足信戒之者，當勤方便，求使具足，是名信戒滿足優婆塞。」",
    "T02n0100_008:0431c18_4": "佛復告摩訶男：「優婆塞雖具信戒，捨不具足，為具足故，勤修方便，令得具足。」",
    "T02n0100_008:0431c20_5": "時，摩訶男白佛言：「世尊！",
    "T02n0100_008:0431c20_6": "我於今者，具信、戒、捨，具足三支。」",
    "T02n0100_008:0431c21_7": "佛告摩訶男：「雖具三事，然不數往僧坊精舍，以是因緣，名不具足，應勤方便，數往塔寺。」",
    "T02n0100_008:0431c23_8": "時，摩訶男言諸優婆塞：「我今應當具足信戒，及以捨心，詣於塔寺。」",
    "T02n0100_008:0431c25_0": "佛告摩訶男：「若能具足信、戒、捨心，數詣塔寺，親近眾僧，是名具足。」",
    "T02n0100_008:0431c26_1": "佛告摩訶男：「雖復具足如上四事，若不聽法，名不具足。」",
    "T02n0100_008:0431c27_2": "摩訶男言：「我能聽法。」",
    "T02n0100_008:0431c28_3": "佛復告摩訶男：「雖能聽經，若不受持，亦名不具。",
    "T02n0100_008:0431c29_4": "雖能受持，不解其義，亦名不具。",
    "T02n0100_008:0431c29_5": "雖解義趣，而未能得如說修行，亦名不具。",
    "T02n0100_008:0432a01_6": "若能具足信、戒、捨心，數往塔寺聽法，受持、解其義趣，如說修行，是則名為滿足之行。",
    "T02n0100_008:0432a03_7": "摩訶男雖復具足信、戒、捨心，數詣塔寺，親近眾僧，然猶未能專心聽法，是亦名為行不具足。",
    "T02n0100_008:0432a05_8": "以斯義故，應當方便專心聽法。",
    "T02n0100_008:0432a06_9": "雖能聽法，若不受持，亦名不具，是故應當受持正法。",
    "T02n0100_008:0432a07_10": "雖能受持，若不解義，亦名不具，是故應當解其言趣。",
    "T02n0100_008:0432a09_0": "雖解義味，若復不能如說修行，亦名不具，是故應當如說修行。",
    "T02n0100_008:0432a10_1": "若能具足信心，持戒及捨心等，數往僧坊，專心聽法，受持莫忘，解其義趣，信戒捨心，往詣塔寺，聽受經法，受持不忘，解其義趣。",
    "T02n0100_008:0432a13_2": "若復不能如說修行，是亦名為不具足也。",
    "T02n0100_008:0432a14_3": "摩訶男！",
    "T02n0100_008:0432a14_4": "優婆塞以信心故，則能持戒。",
    "T02n0100_008:0432a15_5": "以持戒故，能具捨心。",
    "T02n0100_008:0432a15_6": "具捨心故，能往詣僧坊。",
    "T02n0100_008:0432a16_7": "往詣僧坊故，能專心聽法。",
    "T02n0100_008:0432a16_8": "專心聽法故，則能受持。",
    "T02n0100_008:0432a17_9": "能受持故，解其義趣。",
    "T02n0100_008:0432a17_10": "解其義趣，能如說修行。",
    "T02n0100_008:0432a18_11": "能如說修行故，勤作方便，能令滿足。」",
    "T02n0100_008:0432a19_12": "時摩訶男復白佛言：「世尊！",
    "T02n0100_008:0432a19_13": "云何優婆塞具足幾支，自利未利於他？」",
    "T02n0100_008:0432a20_14": "佛告摩訶男：「具足八支能自利益，未利於他。",
    "T02n0100_008:0432a21_15": "何等為八？",
    "T02n0100_008:0432a21_16": "優婆塞自己有信，不能教他。",
    "T02n0100_008:0432a22_17": "自持淨戒，不能教人令持禁戒。",
    "T02n0100_008:0432a23_18": "自修於捨，不能教人令行布施。",
    "T02n0100_008:0432a23_19": "自往詣塔寺，親近比丘，不能教人往詣塔寺，親近比丘。",
    "T02n0100_008:0432a25_20": "自能聽法，不能教人令聽正法。",
    "T02n0100_008:0432a25_21": "自能受持，不能教人受持。",
    "T02n0100_008:0432a26_22": "自能解義，不能教人令解其義。",
    "T02n0100_008:0432a27_23": "自能如說修行，不教他人如說修行。",
    "T02n0100_008:0432a27_24": "是名具足八支，唯能自利不能利他。」",
    "T02n0100_008:0432a28_25": "時摩訶男復白佛言：「具足幾法，能自利益，亦利於他？」",
    "T02n0100_008:0432a29_26": "佛告之曰：「若能具足十六支者，如是之人，能自他利。",
    "T02n0100_008:0432b02_27": "自生信心，教人令得。",
    "T02n0100_008:0432b02_28": "自行受持，教人受持。",
    "T02n0100_008:0432b03_29": "自行捨心，亦復教人令行捨心。",
    "T02n0100_008:0432b03_30": "身自往詣僧坊塔寺，亦復教人往詣僧坊，親近比丘。",
    "T02n0100_008:0432b04_31": "自能聽法，亦復教人令聽正法。",
    "T02n0100_008:0432b05_32": "自能受持，亦復教人令受持法。",
    "T02n0100_008:0432b06_33": "自解義趣，亦復教人解其義味。",
    "T02n0100_008:0432b07_34": "自如說行，亦復教人如說修行。",
    "T02n0100_008:0432b07_35": "若能具足十六支，此則名為自利利他。",
    "T02n0100_008:0432b08_36": "如斯之人，若在剎利眾，若婆羅門眾，若居士眾，若沙門眾，隨所至處，能為此眾作大照明，猶如日光，除諸闇冥，當知是人，甚為希有。」",
    "T02n0100_008:0432b11_37": "佛說是已，釋摩男禮佛而退。",
    "T02n0100_008:0432b12_38": "時諸比丘聞佛所說，歡喜奉行。",
    "T02n0100_008:0432b14_0": "（一五五）如是我聞：一時，佛在迦毘羅衛國尼拘陀林。",
    "T02n0100_008:0432b15_1": "爾時，釋摩男往詣佛所，頂禮佛足，却坐一面，而白佛言：「世尊！",
    "T02n0100_008:0432b16_2": "此迦毘羅人民熾盛，安隱豐樂。",
    "T02n0100_008:0432b17_3": "我常在中，每自思惟：『若有狂象奔車、逸馬狂走之人來觸於我，我於爾時，或當忘失念佛之心，或復忘失念法僧心。』",
    "T02n0100_008:0432b19_4": "復自念言：『若當忘失三寶心者，命終之時，當生何處？",
    "T02n0100_008:0432b20_5": "入何趣中？",
    "T02n0100_008:0432b21_6": "受何果報？』」",
    "T02n0100_008:0432b21_7": "佛告之曰：「汝當爾時，勿生怖畏，命終之後，生於善處，不墮惡趣，不受惡報。",
    "T02n0100_008:0432b23_8": "譬如大樹初生長時，恒常東靡，若有斫伐，當向何方，然後墜落？",
    "T02n0100_008:0432b24_9": "當知此樹必東向倒。",
    "T02n0100_008:0432b25_0": "汝亦如是，長夜修善，若墮惡趣，受惡報者，無有是處。」",
    "T02n0100_008:0432b26_1": "時釋摩男聞佛所說，頂禮佛足，還其所止。",
    "T02n0100_008:0432b27_2": "諸比丘聞佛所說，歡喜奉行。",
    "T02n0100_008:0432b28_0": "（一五六）如是我聞：一時，佛在迦毘羅衛國尼拘陀林。",
    "T02n0100_008:0432b29_1": "爾時，釋摩男往詣佛所，頂禮佛足，在一面坐，而白佛言：「世尊！",
    "T02n0100_008:0432c01_2": "若有比丘在於學地，所作未辦，常欲進求阿羅漢果，入於涅槃。",
    "T02n0100_008:0432c03_0": "云何比丘修習幾法，盡諸有漏，心得無漏，心得解脫，慧得解脫，於現在世獲其果證，得無漏戒，決定自知，我生已盡，梵行已立，所作已辦，不受後有。」",
    "T02n0100_008:0432c06_1": "佛告摩訶男：「若有比丘在於學地，未得無學，意恒進求，欲得涅槃，常修六念。",
    "T02n0100_008:0432c08_0": "譬如有人身體羸瘦，欲食美饍，為自樂故，諸比丘等，亦復如是，為涅槃故，修於六念。",
    "T02n0100_008:0432c09_1": "何等為六？",
    "T02n0100_008:0432c10_2": "一者、念於如來、應供、正遍知、明行足、善逝、世間解、無上士、調御丈夫、天人師、佛、世尊。",
    "T02n0100_008:0432c12_3": "當于爾時，無有貪欲、瞋恚、愚癡，唯有清淨質直之心。",
    "T02n0100_008:0432c13_4": "以直心故，得法得義，得親近佛，心生歡喜。",
    "T02n0100_008:0432c14_5": "以歡喜故，身得猗樂。",
    "T02n0100_008:0432c14_6": "以身樂故，其心得定。",
    "T02n0100_008:0432c15_7": "以得定故，怨家及己親族，於此二人，無怨憎想，心常平等，住法流水，入於定心，修念佛心，趣向涅槃，是名念佛。",
    "T02n0100_008:0432c17_8": "二者、念法。",
    "T02n0100_008:0432c17_9": "所謂法者，即是如來所有功德，十力、無畏，必趣涅槃，應當至心觀察是法，智者自知，聖弟子者，應修念法。",
    "T02n0100_008:0432c20_10": "爾時，離於貪欲、瞋恚、愚癡，唯有清淨質直之心。",
    "T02n0100_008:0432c21_11": "以直心故，得義得法，以親近法，心生歡喜。",
    "T02n0100_008:0432c22_12": "以歡喜故，身得猗樂。",
    "T02n0100_008:0432c22_13": "得猗樂故，其心得定。",
    "T02n0100_008:0432c23_14": "以得定故，於怨憎所，其心平等，無有愛瞋，住法流水，入於定心。",
    "T02n0100_008:0432c24_15": "修念法觀，趣向涅槃，是名念法。",
    "T02n0100_008:0432c25_16": "三者、念僧。",
    "T02n0100_008:0432c25_17": "所謂僧者，如來弟子，得無漏法，能為世間作良福田。",
    "T02n0100_008:0432c26_18": "何等名為良福田耶？",
    "T02n0100_008:0432c27_19": "有向須陀洹，有得須陀洹已，有向斯陀含，有得斯陀含，有向阿那含，有得阿那含，有向阿羅漢，有得阿羅漢。",
    "T02n0100_008:0432c29_20": "是則名為良祐福田，具戒、定、慧、解脫、解脫知見，應當合掌恭敬其人。",
    "T02n0100_008:0433a02_21": "以念僧故，得法得義，得親近僧，心生歡喜。",
    "T02n0100_008:0433a03_22": "生歡喜故，乃得快樂。",
    "T02n0100_008:0433a03_23": "得快樂故，其心得定。",
    "T02n0100_008:0433a04_24": "以得定故，於怨憎所，其心平等，無有貪欲、瞋恚、愚癡，唯有清淨質直之心，住法流水，入於定心。",
    "T02n0100_008:0433a06_25": "修念僧觀，趣向涅槃，是名念僧。",
    "T02n0100_008:0433a06_26": "云何念戒？",
    "T02n0100_008:0433a07_27": "所謂不壞戒、不缺戒、不雜戒、無垢戒、離恐懼戒、非戒盜戒、清淨戒、具善戒，念如是等諸禁戒時，即得離於貪欲、瞋恚、愚癡、邪見。",
    "T02n0100_008:0433a09_28": "離諸惡故，得法得義，得親近戒，心生歡喜。",
    "T02n0100_008:0433a10_29": "以心喜故，乃得快樂。",
    "T02n0100_008:0433a11_30": "心得樂故，其心得定。",
    "T02n0100_008:0433a11_31": "以得定故，於怨憎所，其心平等，清淨質直，住法流水，入於定心。",
    "T02n0100_008:0433a13_32": "修念戒想，是名念戒。",
    "T02n0100_008:0433a13_33": "云何念施？",
    "T02n0100_008:0433a14_34": "念己所施，獲得善利，一切世間為慳嫉所覆，我於今者得離如是慳貪之垢，住捨心中，於一切物，心無悋惜，持用布施。",
    "T02n0100_008:0433a16_35": "既布施已，我心應喜。",
    "T02n0100_008:0433a17_36": "猶如大祠，分己財物，捨與他人。",
    "T02n0100_008:0433a17_37": "若能如是修施心者，於現世中，得法得義，得親近施，無有貪欲、瞋恚、愚癡，唯有清淨質直之心，應生歡喜。",
    "T02n0100_008:0433a20_38": "以歡喜故，身得快樂。",
    "T02n0100_008:0433a20_39": "身快樂故，其心得定。",
    "T02n0100_008:0433a21_40": "以心定故，於怨憎所，心無高下，住法流水，入於定心。",
    "T02n0100_008:0433a22_41": "修念施想，是名念施。",
    "T02n0100_008:0433a22_42": "云何念天？",
    "T02n0100_008:0433a23_43": "所謂四天王、三十三天、炎摩天、兜率天、化樂天、他化自在天，此諸天等，若當信心、因緣力故，生彼天者，我亦有信、戒、施、聞、慧，亦復如是。",
    "T02n0100_008:0433a26_44": "以此功德，生天上者，我亦具有如是功德，當生彼天。",
    "T02n0100_008:0433a27_45": "念如斯天，以念天故，離於貪欲、瞋恚、愚癡，唯有清淨質直之心，於現世中，得法得義，得親近天，心生歡喜。",
    "T02n0100_008:0433a29_46": "心歡喜故，身得快樂。",
    "T02n0100_008:0433b01_47": "得快樂故，其心得定。",
    "T02n0100_008:0433b01_48": "心得定故，於怨憎所，心無高下，住法流水，入於定心。",
    "T02n0100_008:0433b02_49": "修念天想，是名念天。",
    "T02n0100_008:0433b03_50": "「摩訶男！",
    "T02n0100_008:0433b03_51": "若有比丘住於學地，所作未辦，常欲進求阿羅漢果，入於涅槃，應當至心修是六念。",
    "T02n0100_008:0433b05_52": "以能修習斯六念故，盡諸有漏，心得解脫，慧得解脫，於現在世，獲其證果。",
    "T02n0100_008:0433b07_53": "即得證已，作是唱言：『我生已盡，梵行已立，所作已辦，不受後有。』」",
    "T02n0100_008:0433b08_54": "時摩訶男及諸比丘聞佛所說，歡喜奉行。",
    "T02n0100_008:0433b10_0": "（一五七）爾時，世尊在迦毘羅衛國尼拘陀林夏坐安居。",
    "T02n0100_008:0433b11_1": "爾時，眾多比丘於夏欲末，在講堂中，為佛縫衣。",
    "T02n0100_008:0433b12_2": "諸比丘等縫衣已訖，作是思惟：「我等於今，縫衣已竟，當逐佛遊行。」",
    "T02n0100_008:0433b13_3": "時，釋摩男聞諸比丘縫衣已訖，欲隨佛遊行，聞斯語已，即往佛所，稽首禮足，在一面坐，而白佛言：「世尊！",
    "T02n0100_008:0433b16_4": "我今身心甚為重鈍，迷於諸方，雖復聽法，心不甘樂。",
    "T02n0100_008:0433b17_5": "所以者何？",
    "T02n0100_008:0433b17_6": "我聞諸比丘等，縫衣已竟，當隨佛遊行，即生念言：『何時當復還見世尊，及以修心諸比丘等？』」",
    "T02n0100_008:0433b19_7": "佛告之曰：「我及比丘雖去餘處，汝若恒欲見於如來及比丘者，應以法眼至心觀察，常修五事。",
    "T02n0100_008:0433b21_8": "何等為五？",
    "T02n0100_008:0433b22_9": "所謂以具信故，能隨順教，非是無信，能隨順教。",
    "T02n0100_008:0433b23_10": "持淨戒故，能隨順教，非是毀禁能順教也。",
    "T02n0100_008:0433b24_11": "以多聞故，能隨順教，非以少聞能隨順教。",
    "T02n0100_008:0433b25_12": "非以慳悋能行布施，以捨心故，能行布施。",
    "T02n0100_008:0433b26_13": "非以愚癡能修智慧，以慧心故，能識法相。",
    "T02n0100_008:0433b27_14": "是故摩訶男！",
    "T02n0100_008:0433b27_15": "若欲見佛及比丘者，恒應修習如是五事，并六念法，若如是者，我及比丘便常在前。",
    "T02n0100_008:0433b29_16": "所謂僧者，名為和合。」",
    "T02n0100_008:0433b29_17": "時摩訶男聞佛所說，歡喜禮足而去。",
    "T02n0100_008:0433c02_0": "（一五八）如是我聞：一時，佛在迦毘羅衛國尼拘陀園林中。",
    "T02n0100_008:0433c03_1": "爾時，摩訶男釋往詣佛所，頂禮佛足，在一面坐，白佛言：「世尊！",
    "T02n0100_008:0433c04_2": "如我解佛所說之義，獲定心故，而得解脫。",
    "T02n0100_008:0433c05_3": "若如是者，為先得定後解脫耶？",
    "T02n0100_008:0433c06_4": "為先解脫後得定耶？",
    "T02n0100_008:0433c06_5": "定與解脫為俱時耶？",
    "T02n0100_008:0433c07_6": "所未曾得，所未曾行，過去未來所未曾生，現在亦無。」",
    "T02n0100_008:0433c08_7": "爾時，世尊嘿然不答，第二第三亦如是問，如來嘿然，悉皆不答。",
    "T02n0100_008:0433c09_8": "時尊者阿難侍如來側，以扇扇佛。",
    "T02n0100_008:0433c10_9": "于時阿難作是念：「今釋摩訶男以此甚深之義諮問世尊，世尊今者，所患始除，氣力尚微，未堪說法，我當為彼略說少法，令其還去。」",
    "T02n0100_008:0433c13_10": "時尊者阿難作是念已，即語釋摩男：「如來所說，說於學戒，亦說於彼無學之戒。",
    "T02n0100_008:0433c15_11": "說於學定，亦說於彼無學之定。",
    "T02n0100_008:0433c16_12": "說於學慧，亦說於彼無學之慧。",
    "T02n0100_008:0433c16_13": "說學解脫，亦說於彼無學解脫。」",
    "T02n0100_008:0433c17_14": "時，摩訶男白阿難言：「云何如來說於學戒及無學戒，學定、無學定，學慧、無學慧，學解脫、無學解脫？」",
    "T02n0100_008:0433c19_15": "阿難言：「如來聖眾住戒持波羅提木叉，具足威儀，行所行處，於小罪中，心生大怖，具持禁戒，是則名為持戒具足。",
    "T02n0100_008:0433c22_16": "厭於欲惡及諸不善，離生喜樂，入於初禪，乃至入第四禪，是名為禪。",
    "T02n0100_008:0433c23_17": "如實知苦，如實知苦集，如實知苦滅，如實知苦滅道，如是知見，斷五下分結，身見、戒取、疑、欲愛、瞋恚。",
    "T02n0100_008:0433c26_18": "彼斷五下分結，便得化生，即於彼處，而得涅槃，名阿那含，更不還來至此欲界，是則名為學戒、學定、學慧、解脫。",
    "T02n0100_008:0433c28_19": "復次，更於異時，盡諸有漏，得於無漏，心得解脫，慧得解脫，現法取證，逮得無生，自知生死已盡，梵行已立，所作已辦，不復受有。",
    "T02n0100_008:0434a02_20": "當于爾時，得無學戒、無學定、無學慧、無學解脫。",
    "T02n0100_008:0434a03_21": "摩訶男！",
    "T02n0100_008:0434a03_22": "以是緣故，佛說於學及以無學。」",
    "T02n0100_008:0434a04_23": "時摩訶男聞其所說，歡喜頂禮而去。",
    "T02n0100_008:0434a05_24": "時摩訶男既去不遠，佛告阿難：「此迦毘羅衛國諸比丘等，頗共諸釋講論如是深遠義不？」",
    "T02n0100_008:0434a07_25": "阿難白佛：「此迦毘羅衛諸比丘等，每與諸釋共論如是甚深之義。」",
    "T02n0100_008:0434a08_26": "佛告阿難：「迦毘羅衛比丘與諸釋等，獲大善利，能解如是聖賢慧眼。」",
    "T02n0100_008:0434a10_27": "諸比丘聞佛所說，歡喜奉行。",
    "T02n0100_008:0434a11_0": "（一五九）如是我聞：一時，佛在迦毘羅衛國尼俱陀園林中。",
    "T02n0100_008:0434a12_1": "時麁手釋往詣摩訶男所，語摩訶男言：「如來說須陀洹，有幾不壞信？」",
    "T02n0100_008:0434a13_2": "摩訶男釋答言：「如來所說須陀洹人，有四支不壞信。",
    "T02n0100_008:0434a15_3": "所謂於佛不壞信，於法不壞信，於僧不壞信，聖所授戒得不壞信。」",
    "T02n0100_008:0434a16_4": "麁手釋言：「汝今不應說言，如來說四不壞信。",
    "T02n0100_008:0434a17_5": "所以者何？",
    "T02n0100_008:0434a17_6": "如來唯說三不壞信，所謂於三寶所，得不壞信。」",
    "T02n0100_008:0434a18_7": "第二第三亦作是說，摩訶男亦作是答：「汝莫說言三不壞信，如是◎如來實說四不壞信。」",
    "T02n0100_008:0434a20_8": "二人紛紜，各競所見，不能得定，往詣佛所，頂禮佛足，在一面坐，請決所疑。",
    "T02n0100_008:0434a22_9": "時，摩訶男白佛言：「世尊！",
    "T02n0100_008:0434a23_10": "彼麁手釋來至我所，作是言：『如來為說幾不壞信？』",
    "T02n0100_008:0434a24_11": "我即答言：『如來說於四不壞信，所謂三寶、聖所授戒。』",
    "T02n0100_008:0434a25_12": "麁手釋言：『如來唯說三不壞信，云何言四？",
    "T02n0100_008:0434a26_13": "所謂三寶。』",
    "T02n0100_008:0434a26_14": "第二第三亦作是說，第二第三我亦答言：『如來說四，實不說三。』",
    "T02n0100_008:0434a28_15": "彼之所說，我不能解。",
    "T02n0100_008:0434a28_16": "我之所說，彼亦不解。」",
    "T02n0100_008:0434a29_17": "時，麁手釋即從坐起，白佛言：「世尊！",
    "T02n0100_008:0434a29_18": "假設佛不教我，僧不教我，比丘尼、優婆塞、優婆夷、若天、若魔、若梵，此諸人等，都不教我，向於佛者，我亦一心迴向於佛，法僧亦然。」",
    "T02n0100_008:0434b03_19": "佛告摩訶男言：「麁手釋作如是語，◎汝云何答？」",
    "T02n0100_008:0434b04_20": "摩訶男白佛言：「世尊！",
    "T02n0100_008:0434b05_21": "若如是者，我更無答。",
    "T02n0100_008:0434b05_22": "異於佛法，更無善處。",
    "T02n0100_008:0434b06_23": "離於佛法，更無真處。",
    "T02n0100_008:0434b06_24": "無異處善，無異處真。」",
    "T02n0100_008:0434b07_25": "佛復告摩訶男：「汝從今日，應如是解，具足四事，名不壞信，所謂於佛、法、僧、聖所念戒。",
    "T02n0100_008:0434b09_26": "麁手釋以不解故，作如是語，即聞佛說，即得解了。」",
    "T02n0100_008:0434b10_27": "時摩訶男及麁手釋聞佛所說，歡喜頂禮而去。",
    "T02n0100_008:0434b12_0": "（一六〇）爾時，佛在迦毘羅衛國尼俱陀園林中。",
    "T02n0100_008:0434b13_1": "當爾之時，彼國諸釋集講論處，既集坐已，於其中間，各共談論，語摩訶男言：「無有前後，汝意謂誰以為後耶？",
    "T02n0100_008:0434b15_2": "麁手釋者，如來記彼得須陀洹，於人天中七生七死，得盡苦際。",
    "T02n0100_008:0434b16_3": "彼麁手釋毀犯禁戒，飲彼酒漿，佛尚記言得須陀洹。",
    "T02n0100_008:0434b18_4": "若如是者，有何前後？」",
    "T02n0100_008:0434b18_5": "復語摩訶男言：「汝可往詣於世尊所，問如斯義。」",
    "T02n0100_008:0434b19_6": "時摩訶男釋尋如其言，即往佛所，頂禮佛足，在一面坐。",
    "T02n0100_008:0434b20_7": "白佛言：「世尊！",
    "T02n0100_008:0434b21_8": "迦毘羅釋集講論處，於其中間作如是論，語我言：『誰為前後？",
    "T02n0100_008:0434b22_9": "時麁手釋其命已終，如來記彼得須陀洹，於人天中七生七死，得盡苦際。",
    "T02n0100_008:0434b24_10": "彼麁手釋毀犯禁戒，飲放逸漿，若記彼得須陀洹，當知是即無有前後。』」",
    "T02n0100_008:0434b25_11": "佛告之曰：「皆稱我為善逝，世尊作是語者，亦名善逝。",
    "T02n0100_008:0434b27_0": "稱善逝故，生善逝心，賢聖弟子生正直見，稱言善逝。",
    "T02n0100_008:0434b28_1": "復次，摩訶男！",
    "T02n0100_008:0434b28_2": "如來弟子一向歸佛，亦復歸依法僧三寶，得疾智、利智、厭離智、道智，不墮地獄、餓鬼、畜生，及餘惡趣，得八解脫，獲於身證，具八解脫，住於具戒，以智慧見，盡於諸漏，是則名為得俱解脫阿羅漢也。",
    "T02n0100_008:0434c03_3": "復次，摩訶男！",
    "T02n0100_008:0434c04_4": "賢聖弟子，亦如上說，慧解脫阿羅漢不得八解脫。",
    "T02n0100_008:0434c05_5": "復次，摩訶男！",
    "T02n0100_008:0434c05_6": "一向歸佛，餘如上說，身證阿那含，成就八解脫，未盡諸漏。",
    "T02n0100_008:0434c06_7": "復次，摩訶男！",
    "T02n0100_008:0434c07_8": "一向歸佛，餘如上說，不墮地獄、餓鬼、畜生，不墮惡趣。",
    "T02n0100_008:0434c08_9": "如來教法，彼隨順不逆，是名見到。",
    "T02n0100_008:0434c09_10": "復次，摩訶男！",
    "T02n0100_008:0434c09_11": "賢聖弟子一向歸依佛。",
    "T02n0100_008:0434c09_12": "餘如上說。",
    "T02n0100_008:0434c10_13": "佛所教法，彼隨順解脫，是名信解脫。",
    "T02n0100_008:0434c10_14": "復次，摩訶男！",
    "T02n0100_008:0434c11_15": "若信佛語，欣尚翫習，忍樂五法，所謂信、精進、念、定、慧，是名賢聖弟子不墮三塗，是名堅法。",
    "T02n0100_008:0434c13_16": "復次，賢聖弟子信受佛語，然有限量，忍樂五法，如上所說，是名賢聖弟子不墮三塗，是名堅信。",
    "T02n0100_008:0434c15_17": "摩訶男！",
    "T02n0100_008:0434c15_18": "我今若說娑羅樹林能解義味，無有是處。",
    "T02n0100_008:0434c16_19": "假使解義，我亦記彼得須陀洹。",
    "T02n0100_008:0434c17_20": "以是義故，麁手釋我當不記彼釋得須陀洹。",
    "T02n0100_008:0434c18_21": "所以者何？",
    "T02n0100_008:0434c18_22": "彼麁手釋不犯性重，犯於遮戒，臨命終時，悔責所作。",
    "T02n0100_008:0434c19_23": "以悔責故，戒得完具，得須陀洹。",
    "T02n0100_008:0434c20_24": "人少有所犯，悔責完具，何故不記彼麁手釋得須陀洹？」",
    "T02n0100_008:0434c21_25": "摩訶男釋聞佛所說，歡喜頂禮而去。",
    "T02n0100_008:0434c23_0": "　云何優婆塞　　得果、一切行　自輕及住處　　十一與十二　解脫并舍羅　　麁手為第十別譯雜阿含經卷第八"
}